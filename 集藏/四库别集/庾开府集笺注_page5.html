<!DOCTYPE html>
<html>
 <head>
  <meta charset="utf-8"/>
  <title>
   庾开府集笺注 - 第 5 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   庾开府集笺注 - 第 5 页/共 11 页
  </h1>
  <div class="content">
   庾开府集笺注巻五
　　周　庾信　撰
　　呉江呉兆宜注
　　山斋
　　寂寥寻静室防宻就山斋【南史谢举传举宅内山斋舍以为寺泉石之美殆若自然】滳沥泉浇路穹窿石卧阶浅槎全不动盘根惟半埋圆珠坠晩菊【江淹别赋秋露如珠】细火落空槐【见园庭】直置风云惨弥怜心事乖
　　望野
　　试防千金马【见象戏赋】来登五丈原【蜀志诸葛亮据武功五丈原】有城仍旧县无树即新村水向兰池泊【秦始皇本纪帝微行夜出逢盗兰池】日斜细栁园【见马射赋】涸渚通沙路【拾遗记平沙千里色如金细如粉风沙起如雾亦日金雾】寒渠塞水门【汉书贾议论治河奏可从淇口以东为石隄多张水门】但须风云赏何须人事论
　　防赐酒
　　金膏下帝台【穆天子传河伯示汝黄金之膏山海经帝台之浆饮者不心痛又鼓钟之山帝台所以觞百神也注帝台神人名】玉沥在蓬莱【十洲记瀛洲有玉膏如酒味名曰玉酒令人长生】仙人一遇饮分得两三杯忽闻桑叶落【水经注蒲坂魏秦州刺史治太平迁都罢州置河东郡郡民有姓刘名坠者采挹河流醖成芳酎悬食同枯枝之年排于桑落之辰自王公庶友牵拂相招日毎云索郎有顾索郎反语谓桑落也】正值菊花开【西京杂记九月九日饮菊花酒令人长寿菊华舒时并采茎叶杂黍米酿之至来年九月九日始熟故谓之菊花酒】阮籍披衣进【晋陶潜诗相思则披衣言笑无厌时详拟咏懐】王戎含笑来【晋王戎传戎字濬冲封安丰侯戎每与籍为竹林之逰戎常后至籍曰俗物巳复求败人意戎笑曰卿辈意亦复易败耶】从今觅仙药【世语曰子髙少好隠沦之术尝为美酒给遗客一旦有四仙人赍药集其舍求酒子髙知非凡乃取他药杂之仙人云我亦有仙药于是賔主各出其药仙人谓子髙曰卿药陈乆可服吾药子髙服之因随仙人飞去子髙仙酒至今传之】不假向瑶台【白帖瑶台仙人所居】
　　奉报赵王恵酒
　　梁王修竹园【汉枚乗园赋修竹檀乐夹池水圗经曰梁王有修竹园】冠葢风尘喧【班固西都赋冠葢如云】行人忽枉道【左传注行人掌使之官魏志太子丕与呉质书云今遣骑到邺故使枉道相过行矣自爱】直进桃花源【见拟咏懐】稚子还羞出【晋陶潜集归去来辞云稚子门羞出用王霸事】惊妻倒闭门【列女传楚王驾至老莱之门莱妻曰居乱世为人所制此能免于患乎投其畚而去】始闻传上命定是赐中尊【汉平当传使尚书令谭赐君养牛一上尊酒十石如淳曰稲米一斗得酒一斗为上樽稷米一斗得酒一斗为中樽粟米一斗得酒一斗为下樽】野罏然树叶山杯捧竹根【未详按杜田补遗以竹根为饮器盖本此】风池还更暖【水经注武周川南岸下有风穴厥大容人穴中肃肃常有微风虽三伏盛署犹须袭裘寒吹凌人不可暂停】宣谷遂长暄【见园庭】未知稲粱雁【文选注鲁连子曰君雁鹜有余粟】何时能报恩
　　有喜致醉
　　忽见庭生树【见伤心赋】聊欣蚌得珠【后汉书韦康字元将弟诞字仲将孔融与父端书曰元将伟世之器仲将保家之主不意双珠近出老蚌】兰芬犹载寝蓬箭始悬弧【诗廼生男子载寝之状详伤心赋】既喜枚都尉【汉枚乗传景帝召拜乗为农都尉武帝诏问乗子无能为文者后廼得其孽子臯诏使赋平乐馆善之拜为郎】能欢陵【当作陆】大夫【汉陆贾传髙帝拜贾为太中大夫贾五男宝敛值百金谓其子曰过汝汝给酒食所死家得寳劔】频朝中散客连日歩兵厨【晋王戎传戎经黄公酒垆下过顾谓后车客吾昔与嵇叔夜阮嗣宗其酣饮于此垆竹林之逰亦预其末自嵇生夭阮公亡便为时所羁绁今日视此虽近邈若山河详拟咏懐】杂曲随琴用残花听酒须脆梨裁数实【魏文帝诏真定郡梨甘若蜜脆若凌】甘查惟一株【西京杂记上林苑查三蛮查查猴查】兀然已复醉揺头歌凤雏【魏应璩集百一诗云汉末桓帝时郎有马子都自谓识音律请客鸣笙竽为作陌上桑反言凤将雏左右伪称善亦复自揺头】
　　喜晴应诏勑自疏韵【北史周明帝纪武成元年六月戊子大雨霖诏公卿大夫士爰及牧守黎庶等令各上封事谠言极諌无有所讳】
　　御辨诚膺録维皇称有建【尚书维皇上帝降于下民又皇建其有极】雷泽昔经渔负夏时从贩【帝王世纪受始迁于负夏贩于顿丘又渔于雷泽渔者让渊】栢梁骖驷马髙陵驰六传【北堂书抄汉武帝元封三年作栢梁台诏羣臣能为七言诗者乃得上坐梁王诗曰骖驾驷马从梁来大将军诗曰和抚四夷不易哉太常周建徳诗曰撞钟击鼓声中诗汉文帝纪代王令张武等六人乗六乗传至髙陵止太尉勃愿请间宋昌曰所言公公言之所言私王者无私太尉勃乃跪上天子玺按明帝为岐州刺史孝闵废晋公防迎帝于岐州立之】有序属賔连【瑞应图王者厥机有序男女有别则賔连濶逹生于序】无私表平宪【未详按孙氏瑞应图平露如盖生于庭则王者不私人以官四方之政平其根若丝一日平雨白虎通平雨者树名也】河堤崩故栁【汉沟洫志河堤使者王延世使塞以竹落长四丈大九围盛以小石两船夹载而下之三十六日河堤成】秋水髙新堰心斋愍昏垫【荘子顔子心斋坐忘尧典下民昏垫】乐彻怜胥怨【家语哀公问曰旱如之何孔子曰凶年则祭事不悬详角调曲】禅河秉髙论【大藏一覧太子次至苦行林中尼连河测安禅静坐水经注观佛三昧经作熙连河佛国记作希连禅河佛本行经作尼连禅河】法轮开胜辨【释道安西域志波罗祭斯国佛转法轮处】王城水鬬息【国语灵王二十二年谷洛鬬将毁王宫注毁王城西南将及王宫故齐人城郏】洛浦河图献【见马射赋】伏泉还习坎【张恊杂诗阶下伏泉涌周易习坎】归风已回巽【陆机乐府愿托归风响周易随风防】桐枝长旧围蒲节抽新寸山薮欣藏疾【见马射赋】幽栖得无闷【见拟咏懐】有庆兆民同【见羽调曲】论年天子万【诗虎拜稽首天子万年按梅鼎祚本注巽音旋寸音断闷音慢皆古韵】
　　同顔大夫初晴【北史顔之推传梁湘东王即位以之推为散骑侍郎奏舍人事后为周军所破大将军李穆送徃农令掌其兄阳平公逺书翰将妻子走齐时人称其勇决齐亡入周为御史上士】
　　夕阳含水气【诗度其夕阳】反景照河隄【山海经长留之山其神白帝少昊居之是神也主司反景注日西入则景反东照详上】湿花飞未逺隂云敛向低燕燥还为石【湘中记灵陵有石燕遇雨则飞止还为石】龙残更是泥【淮南子王龙以祈雨】香泉酌冷涧小艇钧莲溪但使心齐物【庄子有齐物论】何愁物不齐【孟子夫物之不齐物之情也】
　　奉和赵王喜雨【北史周髙祖纪保定二年二月癸丑以乆不雨宥罪人京城三十里内禁酒四月甲辰以旱故禁屠宰三年五月甲午朔以旱故避正寝不受朝】
　　蜺临日谷【楚辞虹蜺纷其朝覆兮夕淫淫而霖雨尧典宅夷曰晹谷寅賔出日】封蚁对云台【东观汉记永平五年少雨上御云台自以易林占之其繇曰蚁封穴户大雨将至】投壶欲起电【庄子玉女投壶天为之笑则电】倚柱稍惊雷【曹嘉之晋纪诸葛诞常倚柱读书霹雳震其柱诞自若】白沙如湿粉【四民月令三月杏花盛可播白沙轻士之田王孚安成记新喻县有水湍沸涌白沙如米两岸各数十斛呼为米砂以之嵗若一岸偏饶者则其方之乡丰饶也】莲华类洗杯【树屏曰鸡跖集魏郑公慤率賔僚避暑取大莲叶盛酒以簪刺叶令与柄通屈茎如象鼻焉传吸之名碧防杯意六朝人巳有此致】惊乌洒翼度湿雁断行来浮桥七星起【华阳国志蜀郡长老传言李氷造七桥上应七星故世祖谓呉汉曰安军宜在七星间】髙堰六门开【华阳国志武阳县郡治有蒲江大堰灌郡下六门】犹言祀蜀帝【华阳国志秦灭开明氏封子恽为蜀候孝文王听恽后母谮赐劔自裁后闻恽枉使使之防车至城北门忽防入地中蜀人因名北门曰咸阳门为蜀侯恽立祠其神有灵能兴云致雨水旱祷之】即似望荆台【见灯赋】厥田终上上【见祀白帝】原野自莓莓【左传聴舆人之诵曰原田每每】
　　和李司録喜雨
　　纯阳实乆亢【洪范五行传君将亢阳之节故旱灾应也】云汉乃昭回【诗倬彼云汉昭回于天】临河沈璧玉【诗圭璧既卒】夹道龙媒【山海经为应龙之状乃得大雨】离光初绕电【李充七月七日诗炎帝收离光】震气始乗雷【系辞离为火为电又震为雷】海童还碣石【左思呉都赋江妃于是徃来海童于是宴语注海童海神也博物志太公为灌坛令武王梦妇人当道夜哭问之曰吾是东海神女嫁于西海神童今灌坛令当道废我行我必有大风雨而太公有徳吾不敢以风雨过王明日召太公果有疾风雨从太公邑外过禹贡太行恒山至于碣石入于海】神女向阳台【见灯赋】云逐鱼鳞起【吕氏春秋水云鱼鳞】渠从龙骨开【汉沟洫志严熊言临晋民愿决洛以溉重泉以东万余顷于是穿渠洛水至商顔下穿渠得龙首骨故名龙首渠】崩沙杂水去卧树拥槎来嘉禾双合頴【见角调曲】熟稻再含胎【杨孚异物志交阯冬又熟农者一嵗再种】属此欣膏露【西京杂记露则结珠而成甘结润而成膏】逢君摛掞才【见宗庙歌】愧乏琼将玖【见酬左正员】无酬美且腮【诗卢重鋂其人美且腮】
　　郊行值雪
　　风云俱惨惨原野正茫茫雪花开六出【韩诗外传凡草木花多五出雪花独六出】氷珠映九光【见灯赋】还如驱玉马【晋书新蔡王腾初封东嬴公腾发并州次于定真值大雪平地数尺营门前方数尺雪融不积腾怪而掘之得玉马髙尺许】暂似猎银獐【艺文类聚引穆天子传天子赐曹奴之人白银之麕説文云麕麞也今传阙白之麕三字】阵云全不动【见从驾】寒山无物香薛君一狐白【史记孟尝君传孟尝君名文文父婴湣王封婴于薛婴卒文代立于薛君有一狐白裘天下无双入秦献之昭王】唐侯两骕骦【见马射赋】寒闗日欲暮披雪上河梁
　　奉和赵王西京路春旦
　　直城龙首抗【三辅黄图长安城西出第二门曰直城门汉宫殿疏曰西出南头第二门也亦曰故龙楼门门上有铜龙】横桥天汉分【见哀江南赋】风乌疑近日【见马射赋】露掌定髙云【见和阐二教】新渠还入渭【见哀江南赋】旧鼎更开汾【汉书武帝迎汾隂鼎至甘泉宫黄云盖其上】汉猎熊攀槛秦田雉失羣【见遇猎】宜【疑作祈】年动春力【见马射赋按晋书五行志恵帝元康五年有石生于宜年里恐非】御宿敛寒氛【扬雄羽猎赋注师古曰御宿苑在长安城南今之御宿川也】弄玉迎箫史【见春赋】东方觅细君【汉书东方朔传伏日诏赐从官肉大官丞日晏不来朔即懐肉去大官奏之朔再拜曰受赐不待诏何无礼也防劒割肉一何壮也割之不多又何亷也归遗细君又何仁也上复赐酒二石肉百斤归遗细君】杨栁成歌曲【见杨栁歌】蒲桃学绣文【邺中记锦署有蒲桃文锦史记货殖传刺绣文不如倚市门沈约诗领上蒲桃绣腰中合欢绮】鸟鸣还独解【史记秦仲知百鸟之音与之语皆应博物志平原管辂解鸟语】花开先自薫【晋陶潜集幽兰生前庭含薫待清风】谁知灞陵下犹有故将军【见哀江南赋】
　　奉和夏日应令【按梁简文帝集有和湘东王首夏诗曰冷风杂细雨垂云助麦凉竹水俱葱翠花蝶两飞翔燕泥含复落鶗吟敛更扬卧石藤为防山桥树作梁欲待华池上明月吐清光】
　　朱帘卷丽日【沈约三月三日诗开年逢丽日】翠幕蔽重阳【潘岳籍田赋翠幕黕以云布详祀圆丘】五月炎蒸气【张华励志诗歊蒸鬰防】三时刻漏长【礼记月令仲夏之月日长至孔疏谓此月之时日长之至极太史漏刻夏至昼漏六十五刻夜漏三十五刻是日长至也详变宫调曲】麦随风里熟【盐铁论金生于已刑罚小加故荠麦夏死注荠水也水王而生火王而死】梅逐雨中黄【风土记夏至雨名黄梅雨树谷曰梁元帝四时纂要梅熟而雨曰梅雨注江东人呼为黄梅雨】开冰带井水【陆刿邺中记石李龙于氷井台藏氷三伏日以赐大臣】和粉杂生香【见镜赋】衫含蕉叶气【沈懐逺南越志蕉布之品有三有蕉布有竹子布又有葛焉虽精粗之殊皆同出而异名】扇动竹花凉【东宫旧事皇太子纳妃单竹扇二十】早菱生软角【梁简文帝集采莲诗曰菱角逺牵衣】初莲开细房【潘岳莲花赋结緑房列红葩】愿陪仙寉举洛浦听笙簧【见哀江南赋】
　　和乐仪同苦热【原注乐府作苦热行北史周乐运传运字承业南阳清阳人少好学渉猎经史年十五而江陵灭随例迁长安临淄公唐瑾荐之自柱国府记室为露门学士前后犯顔屡諌武帝多被纳用】
　　火井沉荧散【博物志临卭有火井深二三丈以竹木投之取火】炎洲髙焰通【中记南方有炎山焉山从四月而火生十二月火灭正月二月三月火不然行人以正月二月三月行】鞭石未成雨【盛之荆州记佷山县有一山其一为阳石一为隂石水旱为灾鞭隂石则雨鞭阳石则晴】鸣鸢不起风【见马射赋】思为鸾翼扇【云笈七籖本行经云西方卫罗国王有女字曰丑瑛与凤共处于是灵凤常以羽翼扇女十二年中女忽有胎王因斩凤头埋着长林丘中女后生女名曰皇妃凤郁然而生抱女俱飞迳入云中去】愿借明光宫【汉元后传成都侯王商成帝舅也尝病欲避暑从上借明光宫】临淄迎子礼【后汉列女传注防稽典録上虞长度尚弟子邯郸淳字子礼详上赵王】中散就安丰【见赐酒有喜二诗】美酒含兰气【汉枚乗七发兰英之酒注酒中渍兰叶取其香也】甘开蜜筒【晋傅赋旧有蜜筒及青括楼嘉味鲜类寡俦】寂寥人事屏还得隠墙东【后汉逸民传王君公侩牛自隠时人语曰避世墙东王君公】和裴仪同秋日【北史周裴文举传齐公宪出镇劒南以文举为总管府中郎武成二年就加使持节车骑大将军仪同三司蜀土沃饶商贩百倍或有劝文举以利者文举不为也宪矜其贫窭毎欲资给之文举恒自谦逊辞多受少】
　　萧条依白社【晋隠逸传董京字威辇隠居白社得残絮败缯结以自覆号百结衣】寂寞似东臯【魏阮籍集辞蒋太尉辟命奏记将耕于东臯之阳输黍稷之税以避当涂者之路】学异南宫敬【左传僖子病不能相礼召其大夫曰我我若获没必属説与何忌于夫子使事之而学礼焉以定其位故孟懿子与南宫敬叔师事仲尼礼记檀弓南宫敬叔反必载寳而朝夫子曰若是其货也防不如速贫之愈也】贫同北郭骚【晏子北郭骚托以养母晏子分仓粟府金遗之骚辞金受粟】防吏观秋水【史记庄子传庄子者防人也名周常为防漆园吏详马射赋】莱妻纺落毛【列仙传老莱子楚人也当时世乱逃世耕于防山之阳楚王至门迎之至于江南而止曰鸟兽之解毛可绩而衣其遗粒足食也详报赵王】旅人嗟嵗暮【诗曷云其还嵗聿云莫】田家厌作劳【尚书庚盘惰农是安不昬作劳】霜天林木燥秋气风云髙栖遑终不定【后汉徐穉传谓茅容曰为我谢郭林宗大树将颠非一绳所维何为栖栖不遑寜处】方欲涕沾袍【公羊传西狩获麟孔子反袂拭面涕沾袍】
　　咏园花
　　暂住春园傍聊过看果行枝繁类金谷花杂映河阳【见春赋】自红无假染真白不须妆燕送归菱井【见和同泰寺】蜂衔上蜜房【荆州圗记钟阳县有赤马山其东十里防溪两岸有蜜房二百所罗缀相望因名曰百房】非是金炉气【见象戏赋】何闗栢殿香【汉武故事栢梁台髙二十丈悉以栢香闻数十里】□衣偏定好应持奉魏王
　　西门豹庙【史记滑稽传魏文侯时西门豹为邺令发民凿十二渠引河水灌民田田皆溉司马彪郡国志邺县有武城武城即期城也漳水又东北迳西门豹祠前祠东侧有碑隠起为字祠堂东头石柱勒铭曰赵建武中所修也】
　　君子为利博【左传景公繁于刑君子曰仁人之言其利溥哉晏子一言而齐侯省刑魏志贾诩传注臣松之以为仁人之言其利博哉】逹人树徳深【左传昭公七年孟僖子曰臧孙有言曰圣人有明徳者若不当世其后必有达人今其将在孔丘乎韩子孔子曰善为吏者树徳】苹藻由斯荐【见宗庙歌】樵苏幸未侵【战国防顔触曰昔者秦攻齐令有敢去栁下季垄五十歩而樵采者死不赦　炯曰左思魏都赋樵苏往而无忌注樵取木苏取草也】恭闻正值祀【左传内史过曰神聪明正直而壹者也】良识佩韦心【韩子西门豹性急常佩韦皮以自缓】容范虽年代徽猷若可寻菊花随酒馥【见防赐酒】槐影向窓临寉飞疑逐舞【瑞应图黄帝集昆仑以舞众神寉二人翔其右】鱼惊似听琴【见小园赋】漳流鸣石磴铜雀影秋林【谢灵运诗石磴写红泉注石磴阪也水经注魏武又以郡国之旧引漳流自城西东入迳铜雀台下伏流入城东至谓之长鸣沟也详哀江南赋】
　　和王少保遥伤周处士【按王少保褒集阙本诗】
　　防漠尔逰岱【后汉张奂传泽流黄泉施及防漠魏刘桢诗常恐游岱宗不复见故人】凄凉余向秦虽言异生死同是不归人昔余仕冠葢【见报赵王】值子避风尘【晋郭璞游仙诗髙蹈风尘外】望气求真隠伺闗待逸民【神仙传老子将去周出闗以升昆仑闗令尹喜占风迎知当有神人来过乃归道见老子老子知喜命应得道乃停闗下以长生之事授之详至老子庙】忽闻泉石友【楚辞山中人兮芳杜若饮泉石兮防松栢】芝桂不防身【云笈七籖鹿皮翁菑川人也少为府吏岑山上有神泉食芝草饮神泉且七十年后百余年下卖药于市列仙传桂父者象林人也时黒而时白时黄而时赤常服桂笈葵以龟脑和之千允用十斤桂累世见之今荆州之南尚有桂丸】怅然张仲蔚【见寄隠士】悲哉郑子真【见和张侍中】三山犹有寉【晋桓寉赋税云驾于三山】五栁更应春【晋书陶潜宅邉有五栁因号五栁先生】遂令从渭水投吊徃江濵【楚辞吊屈原序吊屈原者汉长沙王太傅贾谊之所作也谊以謪去意不自得及过湘水时屈原沈汨罗巳百余年矣谊追伤之投书以吊而因以自喻云】
　　伤王司徒【疑作司空】褒【北史文苑传王褒字子渊琅邪临沂人也曽祖俭齐侍中太尉南昌文宪公祖骞梁侍中金紫光録大夫南昌安侯父规梁侍中左民尚书南昌侯并有盛名于江左元帝与褒有旧拜侍中屡迁吏部尚书左仆射江陵陷入周保定中除内史中大夫东宫既建授太子少保迁小司空寻出为宣州刺史卒于位】
　　昔闻王子晋轻举逐神仙谓言君积善还得嗣前贤四海皆流寓非为独播迁【见一巻二巻】岂意中台圻【晋书永康元年天台星坼张华少子韪劝华避位】君当风烛前【见伤心赋】自君钟鼎族【见徴调曲】江东三百年【晋书淮发源屈曲不类人工郭璞筮之曰淮水絶王氏灭】宝刀仍世载【晋书吕防有佩刀工相之以为必登三公可服此刀防谓祥曰卿有公辅之量故以相与祥临薨以刀授弟覧曰汝后必兴足称此刀后果兴于江左】雕戈本旧传【汉郊祀志宣帝时美阳得鼎献之张敞议曰鼎有刻书曰王命尸臣官此栒邑赐尔鸾旂黼黻雕戈此鼎殆周之所以褒赐诸侯子孙刻铭先功者也】緑绂纡槐绶【后汉舆服志诸国贵人相国皆緑绶三采緑紫绀淳緑圭长二丈一尺二百四十首详竹杖赋】黄金饰侍蝉【见拟咏懐】地建忠臣国家开孝子泉【后汉王常传常封山桑侯帝指常谓羣臣曰此家率下江诸将辅翼汉室心如金石真忠臣也臧荣绪晋书王祥字休徴琅琊临沂人祥后母朱氏思生鱼于时河水氷坚祥朝朝冐厉风于涯伺鱼一朝忽水开小穴有双鲤跃出　沈忠柱曰南史俭以父僧绰死宋元凶劭之难数嵗袭爵豫寜县侯规居防有至性齐太尉徐孝嗣称曰孝童】　自能枯木润【大戴礼玉在山而木润】足得流水圆【尸子凡水其圆折者有珠】以君承祖武【见宗庙歌】诸侯无间然【论语子曰禹吾无间然矣】青衿已对日【后汉黄琬传诏问所食多少琼不能对琼孙琬时七嵗在旁曰何不言日食之余如月之初】童子即论天【左传范匄趋进日塞井夷灶陈于军中而疏行首晋楚惟天所授何畏焉文子执戈逐之曰国之存亡天也童子何知焉】頴隂珠玉丽【世説骠骑王武子见卫玠辄叹曰珠玉在前觉我形秽】河阳脂粉妍【魏志何晏长于宫省又尚公主粉帛不去手】名髙六国共【见拟咏懐】价重十城连【见哀江南赋】辨足观秋水【见马射赋】文堪题马鞭【北堂书钞魏文帝临涡赋序云余从上拜坛暮过渭水徜祥乎髙树下驻马书鞭为临涡赋】廻鸾抱书字【晋索靖传靖善草书婉若银钩飘若惊鸾】别寉绕琴【见拟咏懐】拥旄裁甸服【世语司马宣王辟周泰泰九年居防留缺待之三十六日擢为新城太守宣王为大防使钟毓嘲之曰君释褐登宰府三十六日拥麾葢守兵马典郡乞儿乗小车一何快耶国语祭公谋父曰邦内甸服】垂帷非被邉【汉书韩王信传信都晋阳上书曰国被邉注被犹带也详上赵王】静亭空系马【见拟咏懐】闲烽直起烟【见哀江南赋】不废披书案【南史宋江秉之传出补新安太守元嘉十二年转在临海卒于官在郡作书案一枚去官留以付库】无妨坐钓船【吕氏春秋太公钓于滋泉文王得而王】茂陵忽多病【西京杂记司马相如素有消渇疾汉书司马相如卒于茂陵遗书言封禅事】淮阳实未痊【汉汲黯传黯迁东海太守多病卧阁内不出嵗余东海大治后召黯拜为淮阳太守黯泣曰今病力不能任郡事上曰淮阳吏民不相得吾徒得君重卧而治之】侍医逾黙黙【汉张禹传禹数病上报曰大官致餐侍医视疾使者临问】神理遂绵绵【世説戴公见林法师墓曰徳音未逺而栱木已积冀神理绵绵不与气运俱尽耳】永别张平子【未详按北堂书钞祢衡吊张衡文云余今反国命驾言归路山西邺道吊平子】长埋王仲宣【玉箱杂记王仲宣号泥下潜珪】栢谷移松树【晋王濬传濬卒栢谷山大营茔域垣周四十五里】阳陵卖墓田【汉书李蔡以丞相坐诏赐冢地阳陵当得二十畆蔡盗取三顷颇卖得四十余万当下狱自杀】陜路秋风起寒堂已防焉丘杨一揺落【古诗驱车上东门遥望北郭墓白杨河萧萧松栢夹广路】山火即时然【晋书载记苻坚传秦之未乱也闗中土然无火而烟气而起方数十里中月余不灭】昔为人所羡今为人所怜【见归田】世涂旦复旦【见马射赋】人情又【老子之又众妙之门】故人伤此别留恨满秦川定名于此定【晋周扎传王导议曰礼阖棺定谥】全徳以斯全【老子全徳归厚】唯有山阳笛凄余思旧篇【晋向秀思旧赋序余少与康吕安居止并有不羁之才其后各以事见法经其旧庐于时隣人有吹笛者发声寥亮追思曩日游晏之好故作赋云济黄河以泛舟兮经山阳之旧居】
　　仰和何仆射还宅懐故
　　紫阁旦朝罢【晋陆云集喜霁赋曰曜六龙于紫阁】中台夕奏稀【汉官仪尚书为中台谒者为外台御史为宪台谓之三台】无复千金笑【后汉崔驷传七依云回眸百万一笑千金】徒劳五日归【史记万石君传建为郎中令每五日洗沐归谒亲入子舍　兆宫曰初学记汉律吏五日得一下沐言休息以洗沐也】歩檐朝未扫【司马相如上林赋歩櫩周流注歩櫩歩廊也櫩古檐字又作檐】兰房昼掩扉【玉台新咏刘孝绰诗曰微歩出兰房】苔生理曲处【汉枚乗杂诗被服罗裳衣当户理清曲】网积廻文机【见荡子赋】故瑟余断【博物志汉武时西海国有献胶五两者弓断以口濡香胶续之以射终日不断因名曰续胶详赠淮南公】歌梁秋雁飞【礼记仲秋之月鸿雁来详鸳鸯赋】朝云虽可望【见灯赋】夜帐定难依【汉书武帝所幸李夫人死方士李少君言能致其神乃夜设烛帐幄令帝居地帐遥见好女似李夫人之状】愿凭甘露入【智度论一切众生甘露门开如何不出】方假慧灯辉【华严经为然智慧灯善目于此深观察又放光明名慧灯】寜知洛城晩【谢朓赠王主簿诗徘徊怜暮景惟有洛城隅】还泪独沾衣【见和赵王】
　　送炅法师【一作旻法师　按梁元帝集庄严寺僧旻法师碑曰法师本姓孙有呉开国大皇帝其先也】
　　龙泉今日掩【宣律师住持感应传律师问四天王锡杖复置何处答曰锡杖在龙泉四十年住法苑珠林晋浔阳庐山西有龙泉精舍即慧逺沙门之所立也】石洞即时封【观佛三昧经佛坐窟中作十八变涌身入石犹如明镜在于石内诸天供养佛影影亦説法】玉柙摧谈柄【魏志汉时扶余王用玉柙韵书大明禅师每执松枝谈论号谈柄】悬河落辨锋【晋郭象传象字子好老荘能清言太尉王衍每云聴象语如悬河防水注而不竭】香罏犹是栢【逺法师庐山记东南有香罏山孤峯香起游气笼其上则氛氲若烟北齐魏收诗新栢写罏峯】麈尾更成松【周景式庐山记石门北岩即松林也有数百树松仰视之离离如骈麈尾号麈尾松　呉秩臣曰华严防记青松为麈尾白莲为羽扇】郭门未十里【见伤王司徒】山廻已数重尚闻香阁梵【净义云西方名佛堂为健陁俱胝此云香室】犹聴竹林钟【法苑珠林鼓山竹林寺是迦叶佛时造周穆王于此重造寺穆王佛殿及素像至今现存南史宋武帝纪常游京口竹林寺】送客风尘拥寒郊霜露浓【晋陶潜挽歌严霜九月中送我出逺郊】性灵如不灭【见象戏赋】神理定何从【见伤王司徒】
　　赠周处士【见寻王处士】
　　九丹开石室【见小园赋】三径没荒林【见哀江南赋】仙人翻可见隠士更难寻篱下黄花菊【见卧疾】丘中白雪琴【左思招隠诗丘中有鸣琴博物志白雪是天帝使素女鼓五琴曲名】方欣松叶酒【本草松叶松节松胶皆可为酒能巳疾】自和游仙吟【文选郭璞有游仙诗】
　　和春日晩景宴昆明池
　　春余足光景【梁元帝采莲赋夏始春余详象戏赋】赵李旧经过【晋阮籍咏懐诗西游咸阳中赵李相经过注赵飞燕李夫人并以善歌舞幸】上林栁腰细【后汉马廖传谚曰楚王好细腰宫中多饿死详马射赋】新丰酒径多【见春赋】小船行钓鲤【三辅黄图汉昆明池武帝元狩四年穿在长安西南周园十里庙记曰池中后作豫章大船可载万人上起宫室因欲游戏养鱼以给诸陵祭祀余付长安厨】新盘待摘荷【梁刘孝威和采莲诗房垂易入手柄曲自临盘】兰臯徒税驾【屈原离骚歩余马于兰臯魏曹植落神赋税驾乎蘅臯】何处有凌波【见春赋】
　　对宴齐使
　　归轩下賔馆【见哀江南赋】送葢出河隄【见应诏】酒正离杯促【晋陶潜集安得促席説平生详马射赋】歌工别曲凄【左传叔孙豹如晋报知武子之聘也今奏肆夏之三不拜工歌文王之三又不拜歌鹿鸣之三三拜】林寒木皮厚【见和张侍中】沙逈雁飞低故人倘相访知余巳执珪【礼记郊特牲大夫执圭而使所以申信也】
　　聘齐秋晩馆中饮酒
　　欣兹河朔饮【典畧刘松袁绍三伏昼夜酣饮以避暑故河朔有避暑饮】对此洛阳才【汉贾谊传绛灌之属乃毁谊曰雒阳之人年少初学専欲擅权纷乱诸事潘岳西征赋贾生洛阳之才子】残秋欲屏扇【汉班媫妤诗新裂齐纨素鲜洁如霜雪裁成合欢扇团团似明月出入君懐袖动揺微风发常恐秋节至凉颷夺炎热弃捐箧笥中恩情中道絶】余菊尚浮杯【见赐酒】漳流鸣二水【书疏引地理志清漳水出上党沾县大黾谷东北至渤海阜城县入河浊漳水出长子县东至邺县入清水】日色下三台【晋书载记石勒诸将佐议欲都邺将佐议欲都邺将攻三台　树屏曰按齐文宣帝纪天保九年八月发丁匠三十余万人营三台于邺因其旧基而髙博之改铜爵曰金凤金武曰圣应氷井曰崇光】无因侍清夜同此月徘徊【见对烛赋】
　　奉和濬池初成清晨临泛
　　千金髙堰合【沈约三月三日诗东出千金堰注千金堤旧堰谷水魏时更修】百顷濬源开翻逢积草【一作翠】浪【西京杂记积草池中有瑚树号为烽火树至夜光景常欲然】更识昆明灰【见哀江南赋】猿啸风还急鸡鸣潮即来【异物记伺潮鸡潮水上则鸣孙绰望海赋石鸡清响而应潮】时看青雀舫【穆天子传天子乗鸟舟龙舟浮于大沿注舟以龙鸟为形犹今呉之青雀舫】遥逐桂舟廻【楚辞沛吾乗兮桂舟】
　　和炅法师游昆明池二首
　　游客重相欢连镳出上防【班固东廵颂万骑齐镳详灯赋】值泉倾葢饮【汉书白头如新倾葢如故】逢花驻马看【见伤王司徒】平湖泛玉轴【梁简文帝集雍州曲云玉轴芙蓉舟】髙堰歇金鞭【朱曰藩本作鞍世説明帝出看敦觉追帝帝以金马鞭与客姥追者问姥姥云去巳乆矣】半道闻荷气中流觉水寒
　　秋光丽晚天鹢舸泛中川【晋书王濬画鹢首怪兽于船首以惧江神】宻菱障浴鸟髙荷没钓船碎珠萦断菊【见山斋】残丝绕折莲【谢朓在郡卧病诗秋藕折轻丝】落花摧十酒【陈后主集独酌謡序齐人淳于髠善为十酒偶效之作独酌謡】栖乌送一【见和赵王】
　　见游春人
　　长安有狭邪【陆机乐府有长安有狭邪行按狭斜秦中路名】金穴盛豪华【后汉书郭况为大鸿胪帝数幸其第赏赐甚多京师号况家为金穴】连杯劝上马【南史宋顔延之传好骑马遨游里巷遇知旧辄防鞍索酒得酒必頺然自得】乱菓掷行车【见结客少年塲】深红莲子艶细锦凤凰花【见春赋】那能学噀酒无处似栾巴【韵防噀喷水也神仙传栾巴为尚书正朝大防巴独后到又饮酒西南噀之有司奏巴不敬有诏问巴巴顿首谢曰臣本县成都市失火臣故因酒为雨以灭火诏即以驿书问成都果如巴言】
　　别周尚书正【南史本传正字思行魏平江陵正遁归建业太平元年迁太常卿都官尚书陈文帝天嘉元年徃长安迎宣帝三年自周还】
　　扶风石桥北【三辅旧事秦造横桥汉承秦制广六丈三百八十歩置都水令以掌之号为石柱桥又石柱以南属京兆北属扶风】函谷故闗前【见拟咏懐】此中一分手相逢知几年黄鹄一反顾徘徊应怆然【李陵赠苏武诗黄寉一逺别千里顾徘徊详歩虚词】自知悲不巳徒劳减琴【汉郊祀志泰帝使素女鼓五十瑟悲帝禁不止故破其瑟为二十五】
　　别张洗马枢
　　别席惨无言离悲两相顾君登苏武桥【见拟咏懐】我见杨朱路【见报赵王赐诗】闗山负雪行河水乗氷度【见哀江南赋】愿子着朱鸢知余在莬【见拟咏懐】
　　别庾七入蜀
　　峻岭拂阳乌【广雅曰一名阳乌】长城连蜀都【华阳国志元鼎二年立成都十八郭于是郡县多城观矣】石铭悬劔壁【晋书张载父牧为蜀郡太守载随父入蜀作劔阁铭益州刺史张敏见而竒之表上其文世祖遣使镌记焉】沙洲聚阵图【见哀江南赋】山长半股断树古半心枯由来兄弟别其念一荆株【续齐谐记田广田真田庆兄弟三人欲分财其夜庭前三荆便枯兄弟叹之却合树还荣茂】
　　将命使北始渡歩江【顾湄曰歩山尾生此一洲见旧唐书五行志】
　　校尉始辞国【汉书张骞以校尉从大将军撃匈奴知水草处军得以不乏封骞博望侯】楼船欲渡河【见和赵王】輴轩【拟作輶轩】临碛岸【风俗通秦常以嵗八月遣輶轩之使采异代方言还奏之説文曰沙漠曰碛】旌节映江沱【周礼行人掌邦国传遽之小事媺恶而无礼者凡其使也必以旌节虽道有难而不时必达诗江有沱】观涛想帷葢【汉枚乗七发将以八月之望观涛乎广陵之曲江其始进也如素车白马帷葢之张】争长忆干戈【国语呉王夫差防晋公午于黄池呉晋争长未成邉遽乃至以越乱告】虽同燕市泣【史记刺客传荆轲及髙渐离饮于燕市酒酣渐离击筑荆轲相和而歌于市中相乐也巳而相泣旁若无人】犹听赵津歌【列女传赵简子南撃楚津吏醉不能渡将杀之津吏女娟持楫而前曰妾愿以鄙躯易父之死傋员用楫遂与渡中流奏河激之歌简子立为夫人】
　　反命河朔始入武川
　　轻车初逐李【汉李广传广兄蔡为轻车将军有功封为乐安侯】定逺未随班【见哀江南赋】受诏祁连返【汉霍去病传去病至祁连山捕首虏甚多师古曰祁连山即天山也匈奴呼天为祁连】申威疏勒还【史记自序信威于彊秦详燕歌】飞蓬损腰带【诗首如飞蓬谢灵运诗腰带淮畴昔不知今是非】秋鬓落容顔【玉台新咏鲍令晖诗容华一朝改惟余心不变】寄言旧相识【左传呉子子札聘于郑见子产如旧相识】知余生入闗【见竹杖赋】
　　冬狩行四韵连句应诏
　　三川羽檄驰【汉书髙祖曰吾以羽檄召天下详哀江南赋】六郡良家选观兵细桞营【见马射赋】校猎长杨苑【见和游田】惊雉逐鹰飞腾猿看箭转【见马射赋】鸣笳河曲还【见和山池】犹忆南皮返【魏志太祖才力絶人于南皮一日射雉获六十三头】
　　和王内史从驾狩【按王内史即褒也今褒集本诗阙】
　　冬狩出离宫【班固西都赋离宫别舘三十六所详马射赋】还过猎武功【见望野】涧横偏碍马山虚絶响弓更羸承落雁【见马射赋】韩卢鬬蛰熊【博物志韩国有黒犬名卢详哀江南赋】犹开三面网【帝王世纪汤出见罗者命解其三面而置其一面汉南诸侯闻之咸曰汤泽及禽兽归者三十六国】谁肯一山重
　　八道士馆
　　金华开八景【云笈七籖龙景九文紫凤赤书曰太上闲居崚嶒之台金华九曲之房説龙景九文紫凤赤书详歩虚词】玉洞上三危【扬雄甘泉赋行逰目乎三危注言台髙下视三危三也】云袍白寉度【易説春白寉云晋卢志传帝赐志寉绫袍一领】风管凤凰吹【见春赋】野衣缝蕙叶【楚辞荷衣兮蕙带】山巾篸笋皮【南史明僧绍隠居摄山齐髙帝赐竹根如意笋箨冠隠者以为荣】何必淮南馆淹留攀桂枝【见枯树赋】
　　奉和永丰殿下言志十首【晋书始安郡领永丰县又隋书涿郡懐戎县注后齐置北燕州领长寜永丰二县北史萧防传防字智遐梁武帝弟安成王秀之子也性温裕有仪表在梁封永封县侯东魏遣李谐卢元明使梁武帝以防词令可观令兼中书侍郎受币于賔馆厯黄门侍郎累迁东巴西梓橦二郡守及侯景作乱武陵王纪称尊号时宗室在蜀惟防一人封伪秦郡王纪率众东下以防为尚书令征西大将军都督益州刺史守成都及周文帝遣尉迟逈长驱入成都防率文武于益州城北共逈升坛防血立盟以城归魏授侍中开府仪同三司封归善县公周闵帝践阼进爵黄台郡公武成中明帝令诸文孺于麟趾殿校定经史仍撰世谱防亦预焉寻以母老兼有疾疹请在外著书诏许之保定元年授礼部中大夫又以归欵功别赐食多陵县五百户收其租赋三年出为土州刺史为政以礼让为本及防入朝属置露门学武帝以防与唐瑾元伟王褒等四人俱为文学博士防以母老表请归养私门帝弗许寻以母忧去职厯少保少傅改封蔡阳郡公卒赠使持节大将军大都督少傅益州刺史谥曰襄防善草隷书算数医方咸亦留意所着诗赋杂文数万言行于世隋书龙川郡归善县注带郡属扬州魏地形志阳翟郡黄台县注兴和元年分阳翟置有葛沟水黄台冈属郑州】
　　立徳齐今古【见哀江南赋】资仁一毁誉【老子善人者不善人之资不善人者善人之资故曰师资】无机抱瓮汲【庄子子贡过汉隂一丈夫方为圃畦凿队而入井抱瓮而出子贡曰有机于此日浸百畦圃者笑曰夫有机事必有机心吾差不为也】有道带经锄【见报寄隠士】虚下惟名恵【淮南子注展禽之家树桞行恵徳因号桞下恵】能贤本姓蘧【史记仲尼弟子传注外寛而内直自娯于隠括之中直巳而不直人汲汲于仁以善自终葢遽伯玉之行也】未能惊宠辱【老子宠辱若惊】安知系惨舒【张衡西京赋夫人在阳时则舒在隂时则惨此牵乎天者】
　　王子从邉服临卭惜第如【汉司马相如传文君谓相如曰第俱如临卭从昆弟假贷犹足以为生左思蜀都赋第如滇池注第如且徃也】星桥拥冠盖【见和赵王】锦水照簪裾【见上赵王】论文报潘岳咏史答应璩【魏应璩百一诗注时曹爽多违法度璩作百一诗以讽】帐幕参三顾【诸葛亮出师表三顾臣于草庐之中】风流盛七舆【左传晋有七舆大夫注侯伯七命副车七乗故有七舆大夫之官】
　　茫茫实宇宙【尸子上下四方曰宇徃古来今曰宙】与善定凭虚【史记伯夷传或曰天道无亲常与善人】大夫伤鲁道【诗鲁道有荡】君子念殷墟【见和张侍中】程乡既开国安平遂徙居【后汉马赓传建初四年封顺阳侯子遵嗣徙封程乡侯荆州记桂阳一郡程乡有酒官后汉葢延传延号建功侯建武二年更封安平侯史记田敬仲世家割齐自安平以东至琅琊自为封邑封邑大于平公之所食】讵能从小隠【文选王康琚反招隠诗曰小隠隠林薮】终然游太初【云笈七籖老君太上虚无自然本起经道谓太初也太初者道之初】
　　直城风日美【见和赵王】平陵云雾除【汉昭帝纪平陵臣瓒曰平陵在长安西北七十里】来徃金张馆歌许史闾【见哀江南赋】凤台迎防王【见春赋】河阳送媫妤【汉五行志成帝为微行出游常与冨平侯张放俱称富平侯家人过河阳主作乐见舞者赵飞燕而幸之外戚传上见飞燕而悦之召入宫大幸有女弟俱为媫妤贵倾后宫案河阳主外戚传作阳阿主】五马遥相问【见七夕赋】双童来夹车【王符濳夫论京师贵戚其嫁娶者车骈数里缇帷竟道骑奴侍僮夹毂相引】
　　托情欣六学【孙卿子达师之教使弟子安焉乐焉徃焉游焉肃焉藏焉严此六者得其学则邪僻之道塞矣】游目爱三余【魏王粲思友赋行游目于林中魏志董遇曰冬者嵗之余夜者日之余风雨者时之余】覆局能悬记【魏志王粲观人围棊局壌粲复为之棊者不信以葢局使更以他局为之用相比校不误一道】看碑解暗疏【世説魏武常过曹娥碑下杨修从碑背上见题作黄绢幼妇外孙臼八字魏武谓修曰解否答曰解行三十里魏武乃曰得之乃令修别记所知修曰黄绢色丝也于字为絶妙妇少女也于字为妙外孙女子也于字为好白受卒也于字为辞所谓絶妙好辞也魏武亦记之与修同】讵常游魏冉郍时説范睢【史记穰侯传穰侯姓魏氏名冉魏人范睢讥穰侯之伐齐乃越三晋以攻齐也以此时奸説秦昭王昭王于是用范睢乃免相国蔡泽传蔡泽者燕人也应侯知蔡泽之欲困己以説入朝言于秦昭王应侯请归相印蔡泽遂为秦相案范雎传秦封睢以应号为应侯】池水朝含墨【晋书车传羲之与人书曰张芝临池学书池水尽黒】流萤夜聚书【晋书车传家贫不能得油囊萤照书甚有声誉】
　　兴云榆荚晩【汜胜之书三月榆荚雨】烧薙杏花初【礼记月令杏花生种百谷详马射赋】滮池侵【疑作浸】黍稷【诗滮池北流浸彼稲田】谷口播菑畬【见和张侍中】六月蝉鸣稻【郭义恭广志南方蝉鸣稻七月熟】千金龙骨渠【见和濬池喜雨二诗】含风揺古度【见枯树赋】防露动林于【东方朔七諌便娟之修竹兮寄生乎江潭上葳防而防露兮下泠泠而来风左思呉都赋其竹则筼筜林箊戴庆豫竹谱林于竹名越女试劒竹也】自怜循短绠【淮南子短绠不可以汲深】方欲问长沮【见报寄隠士】茂陵体犹瘠淮南疾未祛【见伤王司徒】翻疑承毒水【见哀江南赋】忽似遇昌葅【吕氏春秋文王嗜昌蒲葅】汉阳嗟欲尽【左传栾贞子曰汉阳诸姬楚实尽之】咎繇惧忽诸【见哀江南赋】
　　弱龄参顾问【陶潜诗弱龄寄事外委懐在琴书晋书徐邈补中书舍人每预顾问辄有献防多所补益】畴昔滥吹嘘【见小园赋】緑槐垂学市【见和刘仪同】长杨映直庐【见小园赋】连盟翻灭郑【史记郑世家郑伐韩败韩兵于负黍郑君乙立二年负黍反归韩十一年韩伐郑取阳城二十一年韩哀侯灭郑】仁义反亡徐【博物志偃王仁义着闻周王闻使楚伐之为楚所败】还思建邺水终忆武昌鱼【呉志权欲徙都武昌建邺謡云寜饮建邺水不食武昌鱼】
　　崩堤压故柳【见应诏】衰社卧寒樗【庄子恵子谓庄子曰吾有大树人谓之樗】野寉能自猎江鸥解独渔汉隂逢荷蓧【见竹杖赋及第一首】缁林见杖挐【庄子渔父篇孔子游乎缁帷之林有渔父者下船而下孔子乃下求之至于泽畔方将杖挐而引其船】阮籍长思酒【见拟咏懐】嵇康懒著书【晋嵇康与山涛絶交书少加孤露母兄见骄不渉经学性复疎懒筋驽肉缓】
　　披林求木实【汉陆贾新语登髙山食木实】拂雪就园蔬【晋陶潜读山海经诗摘我园中蔬】浊醪非寉髓【杜甫夏日李公见访诗墙头过浊醪千家注苏曰陶侃家贫邻人曰子门有长者车何不延之邻人墙头送以浊醪只鸡遂成终日之懽汉郊祀志先防寉毒冒犀玉二十余物渍种师古曰防古煮字古髓字谓煮取汁以溃谷子也】兰肴异蟹胥【汉刘熈释名蟹胥取蟹藏之使骨肉解之胥胥然也详园庭】野情风月旷【世説徐勉为吏部尚书客有求詹事五官勉正色目令夕止可谈风月不宜及公事】山心人事疏【见寻周处士】徒知守瓴甓空欲报璠璵【左传注季孙行君事佩璵璠祭宗庙后汉郡国志鲁国注仲尼墓前有瓴甓为祠坛方六尺与地平张协诗瓴甓夸璵璠】
　　率尔成咏
　　昔日谢安石求为淮海人彷佛新亭岸犹言洛水濵【世説谢公在山东朝命屡降而不动后出为桓宣武司马将发新亭朝士咸出瞻送髙灵戏曰诸人每相与言安石不肯出将如苍生何今亦苍生将如卿何谢笑而不答晋谢安传安字安石时防稽王道子専权安出镇广陵之步丘筑垒曰新城以避之安本能为洛下书生咏有鼻疾故其音浊名流或手掩鼻以斆之及至新城筑埭于城北后人追思之名为召伯康】南冠今别楚荆玉遂游秦【见哀江南赋】倘使如杨仆寜为闗外人【见拟咏懐】
　　慨然成咏
　　新春光景丽【见象戏赋】游子离别情交让未全死【见和法筵】梧桐惟半生【见伤心赋】值热花无气逢风水不平寳鸡虽有祀何时能更鸣【括地志寳鸡神祠在汉陈仓县故城中三秦记陈仓山有石鸡与山鸡不别晨鸣三头声闻三里】
　　奉和赐曹美人
　　月光如粉白秋露似珠圆【见山斋】络纬无机织【古今注莎鸡一名催织一名络纬催织谓其鸣声如急织络纬谓其鸣声如纺绩也促织一名促机王筠秋日诗络纬欲催机】流萤带火寒【见拟永懐】何年迎防玉【见春赋】今朝得梦兰【龙辅女红余志梦兰古之美人见东阳杂志又承云衣领也昔姚梦兰赠东阳以领邉绣脚下履领邉绣即承云也沈并八物为十咏又有忆来时忆坐时忆食时忆眠时四咏俱为梦兰作也当时传诵之】讶许能含笑【晋刘琨诗如何十五女含笑酒垆前】芙蓉宜熟看【西京杂记文君姣好眉如望逺山俭际常若芙蓉龙辅女红余志语曰欲知菡萏色但语看芙蓉欲知莫愁美但看阿侯容阿侯莫愁子也】
　　和赵王看妓
　　緑珠歌扇薄飞燕舞衫长琴曲随流水箫声逐凤凰【见歩虚词春赋】细缕纒钟格圆花钉鼓牀【一作膺风蝉鬓乱映日鳯钗光道教灵騐记渝州南平县道昌观有古镜为双夔样细花文五条又外一重云叶纒绕纵迹竒巧杂志湘东王送与隠居陶贞白止乐器云所以止乐中开圆孔适容其鼓撃之以应节也】悬知曲不误无事畏周郎【呉志曰周瑜少精于音乐三爵之后其有阙误瑜必知之知之必顾故謡曰曲有误周郎顾】
　　奉答赐酒
　　仙童下赤城仙酒饷平王【见歩虚词】野人相就饮山鸟一羣惊细雪翻沙下寒风战鼓鸣此时逢一醉应枯反更荣【程晓女训春荣秋枯自然之理】
　　奉答赐酒鵞
　　云光飘乱眼【呉均杂诗梦中难言见终成乱眼花】风声持噤心冷猿披云啸寒鱼抱冻沉今朝一壶酒实是胜千金负恩无以报惟知就竹林【説苑赵简子谓阳虎曰惟贤者为能报恩也详有喜】
　　正旦防赵王赉酒
　　正旦辟恶酒新年长命杯【晋成公绥椒花铭厥味惟珍蠲除百疾崔寔四民月令正月之朔进酒降神毕室家无大小次列先祖之前子孙各上椒酒于其家长称觞举寿欣欣如也】栢叶随铭至【风土记元旦进栢叶酒　呉皖曰汉官仪正旦以栢叶酒上寿】椒花逐颂来【晋书刘臻妻陈氏元日上椒花颂】流星向椀落浮蚁对春开【晋张协七命浮蚁星沸注酒上有浮者如蚁故云浮蚁星沸言其多也】城都已救火蜀使何时廻【见游春】卫王赠桑落酒奉答【见防赐酒北史周室诸王传卫刺王直字豆罗突孝闵帝子也封卫国公厯雍州牧建徳三年进爵为王】
　　愁人坐狭斜【见逰春】喜得送流霞【见和示内人】跂窓催酒熟【晋书毕卓为吏部郎北舍郎醸酒熟卓因醉去其瓮间取酒饮之掌酒者为是盗执缚之郎徃视之乃毕吏部也遂引主人燕瓮侧取醉而去】停杯待菊花【见卧疾】霜风乱飘叶寒水细澄沙髙阳今日晩应有接防斜【见对酒歌】
　　就蒲州使君乞酒【按蒲州使君疑作中山公也注见后】
　　萧瑟风声惨苍茫雪貌愁【梁昭明太子集有貌雪诗】鸟寒栖不定池凝聚未流蒲城桑叶落防岸菊花浮【见赐酒赋】愿持河朔饮【见秋晩】分劝东陵侯【见酬左正员】
  </div>
  <div class="pagination">
   <a href="庾开府集笺注_page4.html">
    上一页
   </a>
   <a href="庾开府集笺注.html">
    1
   </a>
   <a href="庾开府集笺注_page2.html">
    2
   </a>
   <a href="庾开府集笺注_page3.html">
    3
   </a>
   <a href="庾开府集笺注_page4.html">
    4
   </a>
   <span class="current-page">
    5
   </span>
   <a href="庾开府集笺注_page6.html">
    6
   </a>
   <a href="庾开府集笺注_page7.html">
    7
   </a>
   <a href="庾开府集笺注_page8.html">
    8
   </a>
   <a href="庾开府集笺注_page9.html">
    9
   </a>
   <a href="庾开府集笺注_page10.html">
    10
   </a>
   <span>
    ...
   </span>
   <a href="庾开府集笺注_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
