<!DOCTYPE html>
<html>
<head>
    <meta charset="UTF-8">
    <title>四库辑本别集拾遗 - 第 19 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库辑本别集拾遗 - 第 19 页/共 81 页</h1>
    <div class="content">日烈花休树结阴，红牙贪得万黄金。伯松不学陈遵饮，为识鸱夷是酒箴。
 【《永乐大典》卷八千二十四「成」字韵，页五下引「宋景文公集」。(藏大英博物馆)】 
　　滕寺守丞弃导江宰还家侍太夫人
戴罢华星軷帐催，紫兰芳意南垓。人思孟母三邻养，车避王阳九折回。渐北征鞭多拗柳，稍西官驿尚传梅。板舆素有家园乐，早趁新年进寿杯。
 【《永乐大典》卷一万三千三百四十「侍」字韵，页七下《诗海绘章》引「宋端明祁」。(藏大英博物馆)】 
　　台州白云山北凈名庵般若台记
建塔庙，散香华，奉经典。摄受妄而为功德，有为者为之。虽然，佛灭度二千年，世与法交相丧。浊劫下根，訹为愚冥。非广示像法，无以震动而倾骇之，使趋善良。神道化时，叵得而已。沙门长吉，当兹世为功德者也。初，师以释子之秀来上都。会释场高选，义学僧敷演祖教，名在籍右，姑与龙象为徒。而觉华余辉，注射物境。颇作歌诗杂拟，辄自翼其宗，由是益为人闻。俄诏赐紫方袍，号梵才大师。胜流钦风，多所延供。久之，厌着 【苦】 谢去，复山林之游。岁在降娄，始还台州。州守悦其风，虚凈名庵以舍之。惟师行严而身修，寓旷而气安。能示方便，悦可大众。居三年，道益光明，台人异焉。捐金抵璧，踵往瞻事。四方来者，与麻苇俱，乃辟精庐而肆之。刊林衡，镂岩椒，棘如而堂，猬如而庭者，且数百筵。朝熏夜祓，供拟尤具。九年复作一成台，置《大般若经》六百篇，及刻千劫佛像。彼货与力，不募自至，弗可赀纪。师复砭肤取血，书《维摩经》，质神为要。又欲推慧命而广之。乃谋于公卿大人，于是龙图阁直学士南阳叶君倡始吁谋，分缮宝典。凡台阁方面知名士数十族，丛喜迭舍，参讫写庸，阅三年台成。纳经奉像，虔而安之。黑白相趋，距跃围绕。以为去圣滋远，有能驾其说，植德于人，令佛威神巍巍现前，如亲炙面命，不在是经乎？因是经读诵悟入，掊五蕴，泯空色，搅万异为一真，其为福又可称量邪？仆顷师游，乐其誓愿之就。且枉锡顾我，丐辞以永传。因宣是义而偈之曰：台屹而崇，摧我慢而恭兮。经华而精，竦我怠而诚兮。像严而显，破吾魔而善兮。报我四恩，常不灭而存兮。师闻之，谓余言为信。若其营综之烈，投施之众，日月之谨，大概具之。至夫笔不可文，言不能宣者，仆与师均寄一叹而已。时庆历二年八月中旬记。至五年，台成，刻石。
 【《永乐大典》卷二千六百三「台」字韵，页十三上引「宋景文公集」。(影印本第三十册)】 
　　 【淮海丛编集】 序
诗为天地缊，予常意藏混茫中，若有区所，人之才者能往取之。取多者名无穷，少者自高一世，顾力至不至尔。然造物者吝之，其取之无限，则辄穷踬其命，而怫戾所为。予略记其近者，王摩诘颠于盗，愁苦仅脱死；杜子美客巴蜀，入沆 【沅】 湘，寒饥不自存；李太白踣于贬；白乐天偃蹇不得志，五十余分司；元微之为众排迮，终身恨望；刘梦得流摈，抵老弗见容：是皆章章信验者。惟山林方外之人，亟索亟用，天不能扼其数。以无求于世，与道彷洋者耶？予友梵才吉公其人欤。公资能诗。始来京师，以高言警章与士大夫相酬谢，士大夫争从之游。名彻天子，故锡命服师号。师亦以宠为侈，遂以南方，庵天台凡三十年。年愈高，学愈精。自淛东西山溪、鸟鱼、草木、风云、人事、法集、灵所、怪区，一物一兴，赡公之思，不能给而告疲焉，可谓取其蕴多矣。公又挟惠力自在，天果不能执之乎？故前后所著踰千篇，分目数集，所谓《淮海丛编》，其第三集也。属予以。公之得诵人口，贵人纸者固多，不待仆赞既显矣。虽然，愿一言焉。公之徒若有辨如净名者，或呵公以外学自鄣，公云何而默其呵，使予释然云。
 【《永乐大典》卷二万二千五百三十七「集」字韵，页二十三下《淮海丛编集》引「宋祁」。(影印本第一百八十 八册)】 
　　孙承旨启
右某启：伏承宠司宪府，归冠禁林。荣躅虽纡，公言增仰。恭以某官躬殆庶之彦，舍含厚之和。内储人文，外绚王度。比缘国赖司直，是故选有难才。屈敦博之大儒，肃抨弹于列辟。纯诚谡谡，露劲节于岁寒；烈誉棱棱，满危言于天下。聊避佥锡，遽愿回翔。知所以裁，虽为吾党之幸；实相以济，终副上帝之心。姑待刚辰，庸跻右弼。某久违颖文，方属鞬櫜。侧听恩言，但驰欣素。
 【《永乐大典》卷一万一百十五「旨」字韵，页十七下引「宋景文公集」。(影印本第一百一册)】 
　　杨承旨启
右某启：伏承恳避剧司，归冠严署。虽公言弗歇，在贤概当然。恭惟某官，外表人文，内函国器。白璧盈握，自谓可为。和銮在前，动必中道。靡留先据之地，回趋不竞之场。镇息浮嚣，保完素。其如絺宁前席，益厚于眷存；得非金铉虚中，有待为轻重。侧闻腾报，尤副所钦。景仰萃中，墨翰奚述。
 【《永乐大典》卷一万一百十五「旨」字韵，页十七下引「宋景文公集」。(影印本第一百一册)】 
　　与丁承旨启
某启：陪礼回，谢宾客，偃卧日高，神明稍还。观召孺子辈饮酌于前，差足以乐。忽得和章，清粹闲放，同兹意好。作归来之渐，则华发从初服。自卜既审，终不使二疏笑人。恩思大言之出，乃狂人指目。则念平地有机，常日防缯弋矣。欲谋所处，惟山林无何有之乡乎？况执事恬于退淡，仆安于拙(附)退，道不同而趋无异。他日之嵩云颍月，果不属他而主于我决矣。因长言之惠，不觉及兹。戢之戢之，无为俗人言也。明日冀望眉宇。
 【《永乐大典》卷一万一百十五「旨」字韵，页十八上引「宋景文公集」。(影印本第一百一册)】 
　　代赐生饩表
臣某伏蒙圣慈，以臣生日，特降诏书，赐臣羊酒米面者。帝仁垂齿，命赐纷颁。奉承于兹，感庆兼萃。臣某中谢。窃念臣智裁守器，学浅于肤。逢圣重熙，陶文善化。无为无造，厥生过于诗人；有之似之，所志期乎先构。遽陪几筦，超备异咨。仰赖丕覆之容，阴弛孰何之目。伏遇尊号皇帝陛下，懋明旧体，延及孤生。记六物之有初，赉多仪而尤备。饩醪殊等，麷稻旅珍。助宴喜之炮燔，溢家陪之酌。而臣叨荣踰分，因贶省私。父怙早违，虽永怀于锺粟；母慈胥庆，乃亲及于君羹。缘载育之丁辰，荷惟明之善养。敢志夙暮，以报涓分。臣无任。
 【《永乐大典》卷一万三千九百九十二「饩」字韵，页五下引「宋景文公集」。(影印本第一百四十五册)】 
　　红铜觜 
红铜觜，出永康山谷中。举体若赭，惟羽间差黑，人亦畜之，然不能久也。故赞云：绛质刚喙，羼黑于衿。因纲就羇，亦驯厥心。
 【《永乐大典》卷一万一千七十七「觜」字韵，页二十四下引「宋景文公集」。(影印本第一百十册)】 
　　王球可工部郎中张叔詹卢安并比部员外郎制
敕：王球等或风尚开爽，或理怀修举，并宣力繁鞅，绩用屡升。陟状钩校，年庸兹久。格有成例，朝嘉尔劳。况吏二千石，朕所倚办，就膺进秩之典，皆报成之良。正局外曹官以差进。可。
 【《永乐大典》卷一万三千四百九十八「制」字韵，页十六上引「宋景文公集」。(影印本第一百三十九册)】 
　　吃咩族军主吃埋将授银酒监武制
敕：吃咩克奋忠勇，禽破亡叛。赤心保塞，见効可嘉。俾焕宠灵，还主屯部。可。
 【《永乐大典》卷一万三千五百六「制」字韵，页十六上引「宋景文公集」。(影印本第一百三十九册)】 
　　祭收地神文
马步之神，古颁马政，岁举常祀。今校人谨职，出牧于野。丰草美泉，饮龁自如。勿夭勿伤，宜神为庇。俾佶且才，无为神。尚飨。
 【《永乐大典》卷二千九百五十「神」字韵，页十四上引「宋景文公集」。(影印本第三十七册)】 
　　祈马步神文
比近牧之地，疾疠暴兴。驺奴惊怪，蹄尾逾耗。从古畜事，神惟相之。便安饮龁，无俾伤殒。祗饰薄具，以达祈禳。尚享。
 【《永乐大典》卷二千九百五十一「神」字韵，页九下引「宋景文公集」。(影印本第三十七册)】 
　　故皇叔祭文
惟王，帝子帝弟，朕之从父。厥有昭德，以强本支。爵隆地亲，讫无纤悔。庶倚盘石，扞宁我家。天不慭遗，宗艾倾陨。或顾之痛，无所寄怀。今殡阼在辰，同姓毕会。时伸羞酌，敷究荣哀。凛然之烈，在幽无间。棰筴告猷， 【樟】  【梓】 宫启道。方违碣邸，永即泉窀。睿圣轸慈，官师结惨。特陈芳酹，用致哀悰。
 【《永乐大典》卷一万四千五十「祭」字韵，页二十一下引「宋景文公集」。(影印本第一百四十六册)】 
　　王伟祭文三道
维庆历四年，岁次甲申，正月甲子朔，十八日辛巳。皇帝遣入内内侍省内西头供奉官勾当内东门司张茂则，致祭于故西染院副使兼阁门通事舍人王伟之灵。
　　　其一
揆日既良，祖载惟始。方从柳，言閟泉涂。俾即私庭，聿陈嘉奠。尚享。
　　　其二
壤隧既周，龟筴兹。体焉则降，魂无不之。永念窀宵，特荣芳酹。
　　　其三
惟尔代家，联美公姓。方休厥问，进席兹荣。不淑于身，末如兴叹。殡阶云具，厚夕无辰。特致祖羞，用荣哀礼。尚享。
 【《永乐大典》卷一万四千四十六「祭」字韵，页九下引「宋景文公集」。(影印本第一百四十五册)】 
　　附录
　　　宋景文公笔记
　　　　其一
李斯书传国宝，小篆入神。
 【《永乐大典》卷二千九百四十九「神」字韵，页十六上引「宋祁笔录」。(影印本第三十七册)】 
　　　　其二
维阳后土庙有花，色正白，本曰玉蕊。王禹偁爱赏之，更称曰「琼花」。按许慎《说文》云：「琼，赤玉也。」王不领其义，非白花名也。
 【」字韵，页六上引「宋景文公笔记」。(影印本第一百十册)】《永乐大典》卷一万一千七十七「 
　　　　其三
凡诸侯述职之礼，其在周典，则皆邑以具汤沐。
 【《永乐大典》卷一万九千六百三十六「沐」字韵，页二上引「宋景文公笔录」。(影印本第一百七十六册)】 
　胡宿：《文恭集》四十卷
胡宿，字武平。常州晋陵(江苏)人。宋至道二年(九九六)生。天圣二年进士。历官两浙转运使、枢密副使、太子少师等。治平四年(一○六七)卒。谥文恭。《宋史》卷三一八有传。四库馆臣自《永乐大典》辑《文恭集》四十卷。
现存《永乐大典》录：
胡文恭公集 【九十九条】 
以上九十九条，馆臣漏辑者六条。
　　寄苏台知府蒋密学
清德临藩第二回，东南时望滞盐梅。武林间岁移星座，温树多年直斗魁。楚客江山供逸思，吴王风月属高才。空传宴寝凝香句 【(公吴中前后《题咏》，好事者多摘佳句，传诵都下)，】 文酒无因得仰陪。
 【《永乐大典》卷一万九百九十九「府」字韵，页十九上引「胡宿诗」。(影印本第一百九册)】 
　　酬杭州知府蒋密学以移漕见赠之什
雕章传赠至苏台，盥手焚香日几回。玉札已叨三锡命，瑶华兼枉二南才。清明花卉迎前发，紫翠湖山满望来。曾是绛纱为弟子，故时经帙许重陪。
 【《永乐大典》卷一万九百九十九「府」字韵，页十九上引「胡宿诗」。(影印本第一百九册)】 
　　览海东相公伊川集
将相文章主钥臣，风流曾冠玉堂人。梦回方丈停批凤，句就伊川止获麟。洛下胜游空绿野，郢中高调绝阳春。犹欣正始遗音在，三复能还旧观神。
 【《永乐大典》卷二万二千五百三十六「集」字韵，页二十上引「胡宿诗」。(影印本第一百八十八册)】 
　　论河北急递铺非机密不得辄发奏议
河北州军所置急子递铺，本为传送边上机宜切要文字。访闻近年州郡相承，多差传送闲慢文书，以此急子虽得机宜文字，亦以为闲慢文书，不肯用心传递。比方往日，颇闻迟慢。窃虑缓急有失事宜。若公事不至紧急，自有马递步递可以传送。欲乞朝廷检会前后条特行约束，今后非机密要切文书，不得辄发急子递铺。如敢有违，乞重行朝典。臣等伏
 【《永乐大典》卷一万四千五百七十五「铺」字韵，页十五下引「胡文恭公集」。(影印本第一百五十三册)】 
　　陈太素等至中舍海词
敕：具官某等。朕以季秋吉辰，涓诚孝飨。荐鬯之夕，休气熏蒸。而祠官祝厘，归福于朕。思与九服之士，同均百顺之贶。以明干施之普，无不周也。以尔等交修士矩，参服王官。或专握守符，或别抗倅乘。斋祠之恪，述职于外。有缮治贡助之勤，议劳则均，覃赏维等，用进尔茂秩，往虔我恩。
 【《永乐大典》卷三千一百四十二「陈」字韵，页十九上引「胡文恭公集」。(影印本第四十五册)】 
　　醴泉观雅饰真君圣像祭告青词
以神泉有开，闲馆惟旧。绍营秘寝，修奉睟容。祗告于灵，尚监兹志。
 【《永乐大典》卷一万八千二百二十四「像」字韵，页十上引「胡文恭公集」。(影印本第一百七十一册)】 
　强至：《祠部集》三十五卷
强至，字几圣。余杭(浙江)人。宋干兴元年(一○二二)生。庆历六年进士，官至三司户部判官、尚书，祠部员外郎中。熙宁九年(一○七六)卒。四库馆臣自《永乐大典》辑《祠部集》三十五卷。
现存《永乐大典》引：
强几圣文集 【四条】 　强几圣诗 【四条】 
强祠部诗 【二条】 　强祠部集 【九十条】 
以上共一百条，馆臣漏辑者十二条。
　　河北道中怀故乡
一为南国别，久负故园期。细雨破花气，和风柔柳枝。竞舟红浪动， 【桃】  【挑】 菜绿烟披。寂莫洪河北，桑麻空此时。
 【《永乐大典》卷六千六百四十一「乡」字韵，页二十二上引「强祠部集」。(影印本第六十四册)】 
　　送吕监簿归淮南侍下
花边把酒趁春晖，春去花空兴尽归。白发亲庭宽此望，青帘客舫喜南飞。京埃衮衮休回首，淮月娟娟好振衣。年少身名当自立，不须裘马事轻肥。
 【《永乐大典》卷一万三千三百四十「侍」字韵，页七上引「强祠部集」。(藏大英博物馆)】 
　　代谢两提刑及王工部状
近值崇车，出临属部。俛惟迟暮之景，守在会冲之邦。处事弗精，瘝官是惧。尚繄宽假，不汝吝玼。去德未遥，佩恩良极。仰惟福履，举集休祺。恭以其官，才为吏师。名重物论，行甄风绩，骤被褒华。
 【《永乐大典》卷一万八千四百二「状」字韵，页六下引「强祠部集」。(影印本第一百七十二册)】 
　　谢通判国博季点状
</div>
    <div class="pagination">
<a href="四库辑本别集拾遗_page18.html">上一页</a><span>...</span><a href="四库辑本别集拾遗_page14.html">14</a><a href="四库辑本别集拾遗_page15.html">15</a><a href="四库辑本别集拾遗_page16.html">16</a><a href="四库辑本别集拾遗_page17.html">17</a><a href="四库辑本别集拾遗_page18.html">18</a><span class="current-page">19</span><a href="四库辑本别集拾遗_page20.html">20</a><a href="四库辑本别集拾遗_page21.html">21</a><a href="四库辑本别集拾遗_page22.html">22</a><a href="四库辑本别集拾遗_page23.html">23</a><a href="四库辑本别集拾遗_page24.html">24</a><span>...</span><a href="四库辑本别集拾遗_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
