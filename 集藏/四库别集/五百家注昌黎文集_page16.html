<!DOCTYPE html>
<html>
 <head>
  <meta charset="utf-8"/>
  <title>
   五百家注昌黎文集 - 第 16 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五百家注昌黎文集 - 第 16 页/共 28 页
  </h1>
  <div class="content">
   【孙曰开元九年正月丙辰改蒲州为河中府孝经援神契曰王者徳至草木则木连理樊曰公作此颂时年二十四犹未第也】
　　司空咸宁王尹蒲之七年【韩曰司空咸宁王谓浑瑊也徳宗兴元元年八月癸夘以瑊为河中尹河中节度使封咸宁郡王七年谓贞元六年】木连理生于河之东邑【一无之字】野夫来告且曰吾不知古殆气之交畅也【殆一作始】维吾王之徳交畅者有五【一无五字】是其应乎训戎奋威荡戮凶囘【孙曰谓平朱泚之难囘邪也】举正宣和人则宁嘉入践台阶【孙曰瑊以功加侍中司空故云台阶】庶尹克司【孙曰书曰百僚庶尹庶尹百工也】来帅熊罴【孙曰为河中节度使也】四方作仪闵人鳏寡【人一作仁】不宁燕息人乐王徳祝年万亿府有羣吏王有从事【孙曰府谓节度府王谓咸宁郡王各有僚属也】异体同心【体一作事异体又作上下】归民于理【一作治】天子是嘉俾锡劳王【劳音去声】王拜稽首天子之光庶徳昭融神斯降祥殊本连理之柯【之柯今作枝柯非】同荣异垄之禾【孙曰书唐叔得禾异畆同颖异畆异垄也同荣同颖也】吾徯之产兹土也久矣今欲明于大君【孙曰大君人主易曰大君有命是也○欲一作将】纪于策书王抑余也冶金伐石垂耀无极余抑王也【一作王亦抑余一作王余抑也一又皆作王抑余也】奋肆姁媮【洪曰姁媮和悦貌选云姁媮致熊孙曰姁媮美貌○二音劬俞】不知所如愿托颂词长言之于康衢【孙曰尔雅四达之谓衢五达谓之康史记有康庄之衢是也】颂曰木何为兮此祥询厥美兮在吾王愿封植兮永固俾斯人兮不忘【人一作民】
　　汴州东西水门记【并序】
　　【樊曰时董晋镇汴州公为之佐补注陈后山云退之作记记其事耳今之记乃论也以后山语观公诸记信然】
　　贞元十四年正月戊子陇西公命作东西水门【韩曰陇西公董晋也○一无陇西二字】越三月辛已朔【越于也】水门成三日癸未大合乐设水嬉防监军【孙曰俱文珎为监军】军司马【孙曰陆长源为行军司马】宾佐僚属将校熊罴之士肃四方之宾客以落之【孙曰礼记主人肃客而入肃进之也宫室始成祭之为落】士女龢防【祝曰说文龢调也楚词风习习兮龢暖补注书四方民大和防○龢古和字】阗郭溢郛既卒事其从事昌黎韩愈请纪成绩其词曰
　　维汴州河水自中注厥初距河为城其弗合者诞【诞大也】寘聨鏁于河宵浮昼沈舟不潜通【舟一作用】然其襟袍亏防【孙曰襟袍以衣喻之】风气宣泄邑居弗宁讹言屡腾厯载以来孰究孰思皇帝御天下十八载【樊曰即徳宗贞元十二年】此邦之人遭逢疾威嚚童噭嘑【祝曰嚚愚也嚚童李乃噭嘑皆声也庄子而我噭噭然周礼夜呼旦以嘂百官○噭音呌嘑音呼】劫众阻兵【孙曰贞元十二年六月乙酉宣武节度使李万荣卒子乃自为兵马使左氏阻兵无众阻恃也】凛凛栗栗若坠若覆时维陇西公【一有李勉二字非】受命作藩【孙曰七月乙未以晋为宣武军节度使代万荣】爰自京洛单车来临【孙曰晋自东都留守移镇宣武故云爰自京洛晋既受命与骑从十余人赴镇不用兵卫故云单车来临】遂拯其危【拯一作持】遂去其疵弗肃弗厉【厉严也】薫为太和神应祥福五谷穰熟【穰如两切】既庶而丰人力有余监军是咨司马是谋乃作水门为邦之郛以固风气以闬冦偷【闬侯旰切一本作扞】黄流浑浑【黄流黄河也○浑浑并胡本切】飞阁渠渠【渠渠大也】因而饰之匪为观游天子之武维陇西公是布天子之泽【一作文一作淳一又作天下之文】维陇西公是宣河之沄沄【孙曰沄沄水流貌】源于昆仑【孙曰山海经昆仑之山河水出焉】天子万祀公多受祉乃伐山石刻之日月尚俾来者知作之所始
　　宴喜亭记
　　【韩曰亭在连州公贞元十九年十二月自监察御史出为山阳令时作山阳于连为属邑】
　　大原王中【樊曰王仲舒字中】在连州【樊曰按顺宗实録贞元十九年左补阙张正买上疏谏它事得召见正买与仲舒相善有告王叔文等云正买疏似论君朋党事宜少诫叔文因譛正买等九月甲寅中坐与正买善贬连州司户中之贬与公同年而公日月后之也】与学佛之人景常元慧者游异日从二人者行于其居之后丘荒之间上髙而望得异处焉斩茅而嘉树列发石而清泉激辇粪壤焚椔翳【孙曰诗作之屏之其椔其翳注曰木立死曰椔自毙曰翳○椔侧师切翳于计切】却立而视之出者突然成丘陷者呀然成谷【呀张口貌呼加切】洼者为池【祝曰洼说文云清水一曰窊也老子洼则盈○洼乌切】而缺者为洞若有神异物阴来相之自是中与二人者晨徃而夕忘归焉乃立屋以避风雨御寒暑【一作以御风雨寒暑】既成愈请名之其丘曰俟徳之丘蔽于古而显于今有俟徳之道也其石谷曰谦受之谷【孙曰书满招损谦受益众水所赴故云谦受】瀑曰振鹭之瀑【孙曰诗振振鹭鹭于飞振振羣飞貌○瀑音仆】谷言徳瀑言容也其土谷曰黄金之谷瀑曰秩秩之瀑【孙曰秩秩有常徳也】谷言容瀑言徳也洞曰寒居之洞志其入之时也池曰君子之池虚以钟其美盈以出其恶也【孙曰左氏有汾浍以流其恶恶秽浊也】泉之源曰天泽之泉出髙而施下也合而言之以屋曰燕喜之亭取诗所谓鲁侯燕喜颂者也【孙曰鲁侯燕喜诗閟宫之文○颂者也一作者颂也一无者字】于是州民之闻者【一作州民之老一作州之老民一作州之老闻而云云】相与观焉曰吾州之山水名于天下然而无与燕喜者比经营于其侧者相接也而莫宜其地【冝一作多】凡天作而地藏之以遗其人乎中自吏部外郎贬秩而来【一无外郎二字一作吏部侍郎樊曰时中自吏部员外郎贬连州司户诸本多作自吏部侍郎贬秩而来误矣当作吏部员外郎也】次其道涂所经自蓝田山【樊曰即京兆府蓝田县之山】入商洛【樊曰在今商州】涉淅湍【樊曰房州旧有淅州有淅川县武徳五年省县入房陵房州正观八年省州入内乡县邓州孙曰淅地本楚之白羽至秦改为淅○淅持益切】临汉水升岘首以望方城【集注汉水岘首并襄州禹贡导漾东流为汉顔师古曰漾水出陇西氐道东流过武关山南为汉方城山名今在唐州方城县界一名黄城山○岘胡典切】出荆门【樊曰荆门在今江陵府】下岷江【祝曰岷山名江水所出书岷山导江○岷眉巾切】过洞庭上湘水【樊曰洞庭在岳州湘水出零陵○上一作止】行衡山之下【樊曰衡山在衡州】繇郴逾岭【樊曰郴谓郴州在唐江南西道岭谓岭南连州所也○郴音琛】猿狖所家【狖音柚】鱼龙所宫极幽遐瓌诡之观【瓌公囘切】宜乎于山水【乎一作其】饫闻而厌见也【樊曰此段文意则太史公所谓年二十而南游江淮上防稽探禹穴闚九疑浮于沅湘涉汶泗讲业齐鲁之都观孔子之遗风乡射邹峄厄困鄱薛彭城过梁楚以归其致一也○见也一作见之】今其意乃若不足传曰智者乐水仁者乐山中之徳与其所好可谓协矣智以谋之仁以居之吾知其去是而羽仪于天朝也不逺矣遂刻石以记
　　徐泗豪三州节度掌书记防石记
　　【集注唐地理志云濠初作豪元和三年刺史崔公表请其事由是改为濠取水名也公作记在贞元十五年尚为豪诸本作濠误矣下同】
　　书记之任亦难矣【孙曰景龙元年置节度府掌书记一人】元戎【孙曰诗元戎十乗元戎元帅也】摠齐三军之士【孙曰古者大国三军军万二千五百人○摠一作整字】统理所部之甿【甿谟耕切】以镇定邦国【定一作守】賛天子施教化而又外与宾客四邻交其朝觐聘问【孙曰周礼春见曰朝秋见曰觐时聘曰问】慰荐祭祀祈祝之文与所部之政三军之号令升黜凡文辞之事皆出书记非闳辩通敏兼人之才【孙曰兼人犹过人也】莫宜居之然皆元戎自辟然后命于天子茍其帅之不文则其所辟【一有之字】或不当亦其理宜也南阳公自御史大夫豪寿庐三州观察史【孙曰兴元元年十二月以寿州刺史张建封兼御史大夫充豪寿庐三州都团练观察使】授节移镇徐州【孙曰贞元四年十一月置徐泗豪三州节度使徙建封为之】厯十一年【贞元四年也】而掌书记者凡三人其一人曰髙阳许孟容【集注许孟容字公范长安人】入仕于王朝今为尚书礼部郎中其一人曰京兆杜兼【集注杜兼字处】今为尚书礼部员外郎观察判官其一人曰陇西李博【樊曰许杜见唐书而李博贞元八年公同年进士也唐书无传独于此见其后为宣州客又见公送杨仪之序】自前乡贡进士授秘书省校书郎方为之【洪曰孟容以文词知名兼建中初进士家聚书至万巻博公同年进士赠李君房别云李生在南阳公之侧或云恐是博】南阳公文章称天下其所辟实所谓宏辩通敏兼人之才者也后之人茍未知南阳公之文章【一作茍有未知云云】吾请观于三君子茍未知三君子之文章吾请观于南阳公可知矣蔚乎其相扶【一作章】炳乎其相辉志同而气合鱼川泳而鸟云飞也愈乐是賔主之相得也故请刻石以记之【一无之字】而陷置于壁间来者得以览观焉
　　画记
　　【樊曰苏内翰尝曰世有妄庸者作欧阳永叔语云吾不能为退之画记此大妄也仆尝谓退之画记仅似甲乙帐尔了无可观世人识真者少可叹亦可愍也】
　　杂古今人物小画共一巻骑而立者五人骑而被甲载兵立者十人一人骑而执大旗前立【一无而字】骑而被甲载兵行且下牵者十人骑且负者二人骑执器者二人骑拥田犬者一人【孙曰田犬田猎之犬】骑而牵者二人骑而驱者三人执羁靮立者二人【祝曰羁靮绊也马缰也礼记孰执羁靮而从孙曰羁络也靮缰也○羁居宜切靮丁厯切】骑而下倚马臂隼而立者一人【孙曰臂即也隼者鹰之类】骑而驱涉者二人徒而驱牧者二人【而一作骑】坐而指使者一人甲胄手弓矢鈇钺植者七人【集注胄兠矛也手执也鈇莝斫刀也钺斧也植立也○鈇风无切】甲胄执帜植者十人负者七人偃寝休者二人【祝曰偃息也寝卧也】甲胄坐睡者一人方涉者一人【一本又有方涉二字】坐而脱足者一人寒附火者一人【补注按笔墨闲録云予尝爱附火语工乃王弼云火有其炎寒者附之附近也】杂执器物役者八人奉壶矢者一人【孙曰礼记投壶之礼主人奉矢司士奉中矢所以投也○奉音捧】舍而具食者二十有一人【孙曰舍居屋下也具字一本作且二十有二人一云十有一人盖以总数数之也曽子开云尔】挹且注者四人【集注挹酌也注灌也诗不可以挹酒浆○挹音邑】牛牵者三人驴驱者四人一人杖而负者妇人以孺子载而可见者六人【一本妇人作妇女又下无以字】载而上下者三人【孙曰谓上下车也】孺子戏者九人凡人之主事三十有二焉【一本作为】人大小百二十有三而莫有同者焉马大者九匹于马之中又有上者下者【一有焉字一作亦有马之下者焉】行者牵者奔者涉者陆者翘者【孙曰翘举足也一本有牵者无陆者一本有陆者无牵者】顾者鸣者寝者讹者【孙曰诗或寝或讹讹动也】立者【一有人立者字】龁者【祝曰礼记庶人龁之龁齧草也下没切】饮者溲者【溲便也所交切】陟者降者痒磨树者【痒以两切】嘘者【嘘吹也】嗅者喜而相戏者怒相踶齧者【踶蹋也徒计切齧五结切】秣者骑者骤者走者载服物者载狐兔者凡马之事二十有七焉【焉一作为非是】马大小八十有三而莫有同者焉牛大小十有一头橐驼三头【孙曰橐驼者言能负橐而驼物○橐一作骆】驴如橐驼之数而加其一焉隼一犬羊狐兔麋鹿共三十旃车三两【孙曰说文旃旗曲柄者两乗也力让切】杂兵器弓矢旌旗【孙曰周礼游车载旌旌者谓析羽注于髦首所以精进士卒】刀劒矛楯【孙曰楯所以汗身蔽目者○楯树尹切】弓服矢房【孙曰服弓衣亦作箙房以盛矢】甲胄之属缾盂簦笠【孙曰簦笠之长柄也史记虞卿蹑蹻担簦是也笠盖也○簦都滕切笠一作防字】筐筥锜釜【祝曰锜三足釜也诗维锜及釜孙曰方曰筐圆曰筥皆以竹为之三足曰锜无足曰釜○锜其绮鱼倚二切】饮食服用之器壶矢博奕之具【壶矢一作投壶之矢】二百五十有一皆曲极其妙贞元甲戌年【樊曰即贞元十年也】余在京师甚无事同居有独孤生申叔者【集注申叔字子重○一无有字】始得此画而与余弹碁【洪曰沈存中云弹碁有谱一巻其局方二尺中心髙如覆盂其巅为小壶四角微隐起李商隐诗王作弹碁局中心亦不平谓其中髙也白乐天诗弹碁局上事最妙是长斜谓抹角斜弹一发过半局今谱中有此法孙曰西京杂记汉元帝好击鞠为劳求相类而不劳者遂为弹碁之戏弹碁有谱一巻尽唐人所为栁子厚序碁用二十四碁者即此戏也】余幸胜而获焉意甚惜之以为非一工人之所能运思【一无人字】盖丛集众工人之所长耳【一无人字】虽百金不愿易也明年出京师至河阳【樊曰当是贞元十一年孙曰河阳公家世所塟】与二三客论画品格因出而观之座有赵侍御者君子人也见之慼然若有所感少而进曰噫余手之所摹也【一作余之手之所摹也一作余所摹也摹亦作模】亡之且二十年矣余少时尝有志乎兹事得国本【国一作故】絶人事而摹得之【摹一作模】游闽中而丧焉居闲处独时徃日来余怀也【一本无日字是】以其始为之劳而夙好之笃也今虽遇之力不能为已且命工人存其大都焉【孙曰大都大畧也】余既甚爱之又感赵君之事因以赠之而记其人物之形状与数而时观之以自释焉
　　蓝田县丞防壁记
　　丞之职所以贰令【孙曰贰谓副贰也】于一邑无所不当问其下主簿尉主簿尉乃有分职【一本不重出主簿尉三字】丞位髙而偪例以嫌不可否事文书行吏抱成案诣丞巻其前钳以左手【钳束也】右手摘纸尾【摘它厯切一作擿】雁鹜行以进【雁一作鳬】平立睨丞【睨邪视音诣】曰当署丞涉笔占位署惟谨目吏问可不可吏曰得则退不敢畧省漫不知何事官虽尊力势反出主簿尉下劾数慢【劾胡得切】必曰丞至以相訾謷【祝曰謷不省语也前汉声謷謷孙曰说文云不省人也○訾将此切謷牛刀切】丞之设【一作役】岂端使然哉博陵崔斯立【补注斯立字立之清河人】种学绩文以蓄其有涵演迤【涵一作澄】日大以肆贞元初挟其能战艺于京师再进再屈于人【集注立之贞元四年进士第公尝寄其诗曰连年收科第如摘颔下髭此其所以再进而再屈于人也或谓屈当作出乃与诗意合是不解公所谓屈于人之意耳屈于人屈人也】元和初以前大理评事言得失黜官再转而为丞兹邑始至喟然曰官无卑顾材不足塞职既噤【巨禁切】不得施用【一作行】又喟然曰丞哉丞哉余不负丞而丞负余【一本作丞喜负余】则尽枿去牙角【枿五割切一作拆】一蹑故迹破崖岸而为文【蔡本作之】丞防故有记坏陋汚不可读斯立易桷与瓦墁治壁【补注墁泥也祝曰孟子毁瓦画墁注画墁画地也○墁莫干切】悉书前任人名氏庭有老槐四行南墙钜竹千挺俨立若相持水防防循除鸣【祝曰防防说文水裂声也除阶也○防古柏反】斯立痛扫溉【韩曰溉灌溉注也○溉居代切】对树二松日唫哦其间【一无吟字】有问者辄对曰余方有公事子姑去考功郎中知制诰韩愈记
　　新修滕王阁记
　　【樊曰滕王阁在洪州公自袁州作此记凡五百五字首尾叙其不一到为叹而终之曰其江山之好登望之乐虽老矣如获从公游尚能为公赋盖叙事之外所以寄吾不尽之意者此而已欧阳永叔为襄守史中辉记岘山亭尹师鲁为襄守燕公记岘山亭苏子美为处守李然明记照水堂苏子瞻为眉守黎希声记逺景楼四者其辞虽异而大意畧同岂作文之法当如是耶抑亦祖公此意而为之也】
　　愈少时则闻江南多登临之美【登临一作临观】而滕王阁独为第一【孙曰滕王名元婴髙祖之子永徽中为洪州都督作此阁】有瓌伟絶特之称【祝曰瓌伟壮丽也选瓌艶竒伟○瓌公囘切】及得三王所为序赋记等【韩曰王勃字子安为滕王阁序王绪为赋贞元元年王仲舒为连州司户为修阁记】壮其文词益欲往一观而读之以忘吾忧系官于朝愿莫之遂十四年以言事斥守潮阳【孙曰元和十四年正月公坐言佛骨事贵为潮州刺史○潮阳一作掲阳】便道取疾【孙曰便道防径也】以至海上又不得过南昌而观所谓滕王阁者【集注洪州本汉南昌县】其冬以天子进大号加恩区内【孙曰七月已丑上尊号大赦天下区内区字之内也】移刺袁州【孙曰十月丙寅公量移袁州刺史】袁于南昌为属邑【孙曰袁州江南西道】私喜幸自语以为当得躬诣大府【谓帅府也】受约束于下执事及其无事且还傥得一至其处窃寄目偿所愿焉至州之七月诏以中书舍人太原王公为御史中丞观察江南西道【樊曰太原王公即仲舒也旧史元和十五年六月戊寅以中书舍人王仲舒为洪州刺史御史中丞充江西观察使】洪江饶防吉信抚袁悉属治所八州之人前所不便及所愿欲而不得者公至之日皆罢行之大者驿闻小者立变春生秋杀【生一作施】阳开阴闭令修于庭户数月之间而人自得于湖山千里之外吾虽欲出意见论利害听命于幕下而吾州乃无一事可假而行者又安得舍已所事以勤馆人则滕王阁又无因而至焉其岁九月人吏浃和【浃子协反】公与监军使燕于此阁文武宾士皆与在席【与去声】酒半合辞言曰此屋不修且坏前公为从事此邦适治新之公所为文实书在壁今三十年而公来为邦伯适及期月公又来燕于此公胡得无情哉【胡一作乌】公应曰诺于是栋楹梁桷板槛之腐黒挠折者【孙曰楹柱也槛栏也】盖瓦级甎之破缺者赤白之漫漶不鲜者【祝曰赤白绘画之色前汉为其泰漫漶而不可知注漫漶不分别貌○漫莫干切漶胡馆切又乎贯切鲜一作圭】治之则已无侈前人无废后观工既讫功公以众饮而赏焉以书命愈曰子其为我记之【一无其字】愈既以未得造观为叹窃喜载名其上词列三王之次有荣耀焉【一作者焉】乃不辞而承公命其江山之好登望之乐虽老矣如获从公游尚能为公赋之元和十五年十月某日袁州刺史韩愈记
　　科斗书后记【作之岁月自见本篇】
　　愈叔父【樊曰名云卿仕终礼部侍郎】当大厯世文辞独行中朝天下之欲铭述其先人功行取信来世者咸归韩氏【樊曰上元辛丑特进试鸿胪卿兼御史中丞田神功平刘展于淮西云卿为平淮碑又为丞相赠太子太师崔圆庙碑铭二碑并载姚文粹李太白武昌宰韩君去思碑云云卿文章冠世皇甫持正公神道碑云先叔父云卿当肃代朝独为文章官李习之志其妻母墓曰礼部君好立节义有大功于昭陵其文章出于时而官不甚髙习之妻云卿孙女也观此则公所云盖可见矣】于时李监阳氷独能篆书而配叔父【樊曰阳氷为将作少监唐人篆书无出李阳氷舒元舆志阳氷篆曰斯去千年氷生唐时氷复去矣后来者谁后千年有又谁能待之后千年无人篆止于斯】择木善八分不问可知其人【樊曰择木代宗时官礼部尚书杜子美李潮八分歌云尚书韩择木骑曹蔡有邻开元以来数八分一本作择木盖能八分一作同姓叔父择木善八分】不如是者不称三服故三家传子弟徃来贞元中愈事董丞相幕府于汴州【补注董丞相晋贞元中镇汴州公为之佐】识开封令服之者阳氷子授余以其家科斗孝经【孙曰书序云鲁共王坏孔子宅得论语孝经皆科斗文字科斗文字谓苍颉古文其状类科斗】汉衞宏官书两部合一巻【孙曰卫宏字敬仲光武时为议郎作汉仪四篇载西京杂事】愈寳蓄之而不暇学后来京师为四门博士【补注贞元六年】识归公【樊曰归登字冲之有文字工草隶】归公好古书能通之愈曰古书得其依据盖可讲因进其所有书属归氏元和来愈亟不获让【亟去吏切】嗣为铭文荐道功徳思凡为文词宜畧识字【一作宜畧识古字】因从归公乞观二部书得之留月余张籍令进士贺抜恕写以留愈【一无愈字】盖得其十四五而归其书归氏十一年【补注元和十一年】六月四日右庶子韩愈记











　　五百家注昌黎文集巻十三
　　钦定四库全书
　　五百家注昌黎文集巻十四
　　宋　魏仲举　编
　　杂文
　　郓州溪堂诗【并序】
　　【樊曰长安薛氏有皇甫湜手帖云郓塘特髙古风敢树降旗而作之者下何人能及矣崔侍御前日称叹终席满座不觉继烛我唐有国退之文宗一人不任钦慰之极湜上侍郎宗伯郓塘正谓此郓州溪堂也公时为兵部侍郎曰宗伯者文章宗伯也集注退之文有石本者郓州溪堂诗孟州济源送李愿序京兆万年薛公达铭司马村栁子厚铭县北刘村路应碑州廨田氏先庙碑郑州荣阳索河上郑儋碑衢州徐偃王碑华州蒲城胡珦碑西京北邙权徳舆碑广州南海神庙碑栁州罗池碑潭州湘隂黄陵碑徐州节度掌书记防石记其间异同皆以石本为正今文注其下补注陈齐之语録曰秦少游云退之元和圣徳诗与平淮西碑如出两手予以嵗月考之盖相去十二年也然以平淮西碑方郓州溪堂诗则又曰如它人所作也】
　　宪宗之十四年始定东平三分其地【孙曰元和十四年二月平卢都知兵马使刘悟杀其节度使李师道以降青淄十二州皆平命户部侍郎杨于陵为淄青宣慰使分其地为三道以郓曹濮为一道淄青齐登莱为一道兖海沂宻为一道东平郡即平卢军所治】以华州刺史礼部尚书兼御史大夫扶风马公【今本有总字】为郓曹濮节度观察等使【濮音卜】镇其地【樊曰三月以薛平为平卢节度使青齐登莱等州观察使以王遂为沂州刺史沂海兖宻等州都团练观察使三分其地者谓摠及此二人也】既一年褒其军号曰天平军【韩曰旧史穆宗纪云十五年六月郓曹濮等州节度赐号天平军从马摠奏也】上即位之二年召公入且将用之【孙曰长庆元年三月卢龙军节度使刘总上幽镇地韶总徙天平而召总还将大用】以其人之安公也【今本云以彼人之安于公也】复归之镇【孙曰防摠卒帝以郓人附摠诏复还镇】上之三年【韩曰穆宗以元和十五年正月即位其曰上即位之二年则长庆元年上之三年则长庆二年也】公为政于郓曹濮也适四年矣治成制定众志大固恶絶于心仁形于色竱心一力【竱等齐也防兖切一作专○今本作竭心力】以供国家之职于时沂密始分而残其帅【洪曰元和十四年沂海将王弁杀其观察使王遂自称留后也】其后幽镇魏不恱于政【今本作政】相扇继变【洪曰谓长庆元年幽州卢龙军都知兵马使朱克融因其节度使张靖以反成徳军大将王廷凑杀其节度使田正以反二年魏博节度使田布自杀兵马使史宪诚自称刘后】复归于旧徐亦乗势逐帅自置【洪曰谓二年武宁军节度副使王智兴逐其节度使崔羣也○置一作署】同于三方【孙曰三方幽镇魏也】惟郓也【惟一作为】截然中居【今本有四邻望之四字】若防之制水【防隄也】恃以无恐然而皆曰郓为鲁巢且六十年【孙曰永泰元年七月以平卢兵马使李正已为本军节度使传子纳纳子师道至元和十四年败凡五十五年】将疆卒武曹濮于郓州【今本作曹郓于濮州一本作于曹濮州】大而近军所根抵皆骄以易怨【以一作而】而公承死亡之后掇拾之余剥肤椎髓公私埽地赤立新旧不相保持【一作恃】万目睽睽【孙曰睽睽相顾貌韩曰说文目不相　也○睽睽并倾畦切】公于此时能安以治之其功为大若幽镇魏徐之乱不扇而变此功反小何也公之始至众未熟也化以武则忿以憾【今本作而憾】以恩则横而肆【横去声】一以为赤子一以为龙蛇【孙曰以恩待之故若赤子以武威之故若龙蛇】惫心罢精【惫病也蒲拜切罢音皮】磨以岁月然后致之难也及教之行众皆戴公为亲父母夫叛父母从仇雠非人之情故曰易【今本有也字】于是天子以公为尚书右仆射【今本无公字】封扶风县开国伯【今本无封字县作郡字】以褒嘉之【孙曰是岁就加摠尚书右仆射】公亦乐众之和知人之悦而侈上之赐也于是为堂于其居之西北隅号曰溪堂以飨士大夫通上下之志既飨其从事陈曽【孙曰曽元和十五年登进士第】谓其众言公之畜此邦其勤不亦至乎此邦之人累公之化【累击也韩曰说文缀得理也○累力佳切一本作繄】惟所令之不亦顺乎上勤下顺遂济登兹不亦休乎昔者人谓斯何今者人谓斯何虽然斯堂之作意其有谓而喑无诗歌【喑与瘖同】是不考引公徳而接邦人于道也【今本无而字】乃使来请其诗曰
　　帝奠九壥【孙曰九壥九州也○壥与防同】有叶有年【叶世也】有荒不条【条治也今本不字作有字】河岱之间【孙曰河岱皆天平之境】及我宪考一收正之【收今本作牧】视邦选侯以公来尸【尸主也】公来尸之人始未信公不饮食以训以徇孰饥无食孰呻孰叹孰寃不问不得分愿【分扶问切】孰为邦蛑【音牟今本作蟊】节根之螟【孙曰诗去其螟蝽及其蟊贼毛氏云食苖心曰螟食叶曰蝽食根曰蟊食节曰贼皆蝗类也】羊狠狼贪【补注史记狠如羊贪如狼】以口覆城【孙曰以口覆城者谓以利口倾覆之也】吹之喣之【孙曰喣亦吹也况羽切】摩手拊之箴之石之【孙曰石砭也谓以石为鍼也○今本箴作针】防而磔之【祝曰防说文薄脯防之屋上左氏成二年传龙人囚卢蒲就魁杀而防诸城上磔开也张也○防音粕磔陟格切】凡公四封【四封四境】既富以彊谓公吾父孰违公令可以帅征【今本帅作师】不宁守邦【孙曰可以帅征者言可驱之征伐不自守邦而巳言得其懽心】公作溪堂播播流水【播播水流貌】浅有蒲莲深有蒹苇公以宾燕其鼔骇骇公燕溪堂宾校醉饱流有跳鱼岸有集鸟既歌以舞其鼔考考【孙曰骇骇考考皆鼔声】公在溪堂公御琴瑟【孙曰诗琴瑟在御】公暨宾賛【孙曰宾賛谓幕僚】稽经诹律【祝曰稽考也诹访也诗周爰谘诹左氏咨事为诹○诹尊　切】施用不差【施诗志切】人用不屈【孙曰用谓由是也施由是而不差人由是以不屈言皆得其宜也】谿有薲苽【孙曰说文薲苹也根浮水而生苽雕胡也一名蒋周礼鱼宜苽○薲与苹同音萍苽与菰同音孤】有有鱼公在中流右诗左书【诗一作琴】无我斁遗【孙曰斁厌也无我斁遗者言无厌弃我而去○斁徒故切又音亦】此邦是庥【孙曰言且庥芘是邦也】
　　猫相乳
　　【韩曰司徒北平王马燧也燧字洵美是说先儒或以为几乎謟然反复终篇则言北平王之徳感应召致不为謟矣】
　　司徒北平王家猫有生子同日者其一母死焉【一无母字】有二子饮于死母母且死其鸣吚吚【吚音伊】其一方乳其子若闻之起而若听之走而若救之衔其一置于其栖又往如之反而乳之若其子然噫亦异之大者夫猫人畜也非性于仁义者也其感于所畜者乎哉北平王牧人以康罚罪以乎理阴阳以得其宜国事既毕家道乃行父父子子兄兄弟弟雍雍如也愉愉如也视外犹视中一家犹一人夫如是其所感应召致其亦可知矣易曰信及豚鱼亦其类也夫【其一作此】愈时获幸于北平王客有问王之徳者愈以是对客曰夫禄位贵富人之所大欲也得之之难未若持之之难也得之于功或失之于徳得之于身或失之于子今夫以功徳如是祥祉如是其善持之也可知已因叙之为猫相乳说云尔
　　进士策问十三首
　　【樊曰非一岁所作编者集之耳】
　　问书称汝则有大疑谋及乃心谋及卿士以至于庶人筮【孙曰书洪范之文】考其从违以审吉凶则是圣人之举事兴为无不与人共之者也于易则又曰君不密则失臣臣不密则失身机事不密则害成【孙曰易系辞○机易作几】而春秋亦有讥漏言之词【樊曰春秋文公六年晋杀其大夫阳处父公羊传其称国以杀何君漏言也何休注此引易几事不密为证】如是则又似不与人共之而独运者也书与易春秋经也圣人于是乎尽其心焉耳矣今其文相戾悖如此欲人之无疑不可得已是二说者其信有是非乎抑所指各殊而学者不之能察也【樊曰老苏曰圣人之道有经有权有机曰经者天下之民举知之可也曰权者民不得而知之矣羣臣知之可也曰机者虽羣臣亦不得而知之矣腹心之臣知之可也此书与易春秋所指各殊也】谅非深考古训读圣人之书者其何能辩之此固吾子之所宜无让也愿承教焉
　　问古之人有云夏之政尚忠殷之政尚敬而周之政尚文是三者相循环终始【孙曰古之人谓汉太史公司马迁也髙祖纪曰夏之政忠忠之敝小人以野故商人承之以质质之敝小人以故周人承之以文三王之道若循环终而复始】若五行之与四时焉原其所以为心皆非故立殊而求异也各适于时救其敝而已矣夏殷书存者可见矣至周之典籍咸在考其文章其所尚若不相逺【一有然字】焉所谓三者之异云乎【焉一作乌】抑其道深微不可究欤将其词隐而难知也不然则是说为谬矣周之后秦汉蜀吴魏晋之霸【一本霸上有相与二字】亦有尚乎无也观其所为其亦有意云尔循环之说安在吾子其无所隐焉
　　问夫子之序帝王之书而系以秦鲁及次列国之风而宋鲁独称颂焉【樊曰孔安国曰诸侯之事而连帝王孔子序书以鲁有兵戎征讨之备秦有悔过自誓之戒足以为后世法故録之以备王事犹诗书録商鲁之颂而郑康成以为鲁得用天子之礼乐故有颂而商颂至孔子之时存者五篇而夏颂巳云故録鲁以备三颂着为后王之法此夫子取予之意也】秦穆之徳不逾于二霸【孙曰二霸齐桓晋文】宋鲁之君不贤于齐晋其位等其徳同升黜取舍如是之相逺亦将有由乎愿闻所以辨之之说
　　问夫子既没圣人之道不明盖有杨墨者【孙曰杨朱字子居后与墨子与禽滑厘辨论其说在爱巳不防一毛以利天下与墨子相反墨子名翟为宋大夫在孔子后有书七十一篇】始侵而乱之其时天下咸化而从焉孟子辞而辟之【孙曰杨子古者杨墨塞路孟子辞而辟之廓如也】则既廓如也【蔡本无则字】今其书尚有存者其道可推而知不可乎其所守者何事其不合于道者几何孟子之所以辞而辟之者何说今之学者有学彼者乎有近于彼者乎其已无传乎其无乃化而不自知乎其无传也则善矣如其尚在【一作在尚】将何以救之乎诸生学圣人之道必有能言是者其无所为让
　　问所贵乎道者不以其便于人而得于已乎当周之衰管夷吾以其君霸【韩曰孟子管仲以其君霸】九合诸侯【孙曰孔子曰桓公九合诸侯九合者谓兵车之防三乗车之防六两鄄两幽柽贯首止寗母葵丘之防是也】一匡天下戎狄以微京师以尊四海之内无不受其赐者天下诸侯奔走其政令之不暇而谁与为敌此岂非便于人而得于已乎【一无而字】秦用商君之法【商鞅相秦孝公】人以富国以彊诸侯不敢抗及七君而天下为秦使天下为秦者商君也而后代之称道者咸羞言管商氏何哉【樊曰以管商所学不纯于王遵也故管仲功烈如彼其卑秦用商鞅二世而亡】庸非求其名不责其实欤愿与诸生论之无惑于旧说焉问夫子之言盍各言尔志又曰居则曰不吾知也如或知尔则何以哉今之举者不本于乡不序于庠一朝而羣至乎有司有司之不知也宜矣今将自州县始请各诵所怀聊以观诸生之志死者可作其谁与归【孙曰礼记赵文子与叔誉观乎九原文子曰死者如可作也吾谁与归】又曰居是邦也事其大夫之贤者友其士之仁者敢问诸生之所事而友者【一本而下有所字】其谁乎所谓贤而仁者其事如何哉言及之而不言亦君子之所不为也
　　问春秋之时百有余国皆有大夫士详于传者无国无贤人焉其余皆足以充其位不闻有无其人而阙其官者春秋之后其书尤详以至于吴蜀下及晋魏之乱【一本作以至于吴蜀魏下及晋氏之蜀】国分如锱铢【锱铢言小也祝曰八铢为锱二十四铢为两庄子累累而不坠则失者锱铢○锱侧持切铢市朱切】读其书亦皆有人焉今天下九州四海其为土地大矣国家之举士内有明经进士外有方维大臣之荐其余以门地勲力进者【勲一作势】又有倍于是【有一作加】其为门户多矣而自御史台尚书省以至于中书门下省咸不足其官【咸一作或】岂今之不及古之人邪【一本今之下有人字】何求而不得也夫子之言曰十室之邑必有忠信如丘者焉诚得忠信如圣人者而以委之以大臣宰相之事【一本而下无以字】有不可乎况于百执事之微者哉古之十室必有任宰相大臣者今之天下而不足士大夫于朝其亦有说乎
　　问夫子曰洁浄精微易教也【孙曰此礼记经解之文孔颖逹疏吉邪则获凶不为淫滥是洁浄也穷理尽性言入秋毫是精微也】今习其书不识四者之所谓盍举其义而陈其数焉
　　问周易之说曰干健也今考干之爻在初者曰潜龙勿用在三者日夕惕若厉无咎在四者亦曰无咎在上曰有悔卦六位一勿用一茍得无咎【一本作二茍得无咎】一有悔安在其为健乎又曰干以易知坤以简能干之四位既不为易矣坤之爻又曰龙战于野【一有其血黄四字】战之于事其足为简乎易六经也学者之所宜用心愿施其词陈其义焉
　　问人之仰而生者在谷帛【仰持也鱼向切】谷帛既丰无饥寒之患然后可以行之于仁义之途措之于安平之地此愚智所同识也今天下谷愈多而帛愈贱【一作益贱】人益困者何也耕者不多而谷有余蚕者不多而帛有余有余宜足而反不足其故又何也【孙曰此钱重物轻之弊也公尝有状论列此弊极详见集三十七巻末】将以救之其説如何
　　问夫子言尧舜垂衣裳而天下理【孙曰易系辞之文】又曰无为而理者其舜也欤书之说尧曰亲九族又曰平章百姓又曰协和万邦又曰厯象日月星辰敬授人时又曰洪水懐山襄陵下民其咨【民一作人】夫亲九族平章百姓和万邦则天道授人时愁水祸非无事也而其言曰垂衣裳而天下理者何也于舜则曰慎五典【一作慎徽五典】又曰叙百揆又曰宾四门又曰齐七政又曰类上帝禋六宗望山川徧羣臣又曰协时月正日同律度量衡五载一巡狩又曰分十二州随山濬川【随一作封】恤五刑典三礼彰施五色出纳五言呜呼何其勤且烦如是而其言曰无为而理者何也【樊曰孟子曰尧舜之治天下岂无所用其心哉观二典所载始于忧勤如此此其所以垂衣裳而致无为之治也】将亦有深词隐义不可晓邪抑其年代已远失其传邪二三子其辩焉
　　问古之学者必有师所以通其业成就其道德者也由汉氏已来师道日微然犹时有授经传业者及于今则无闻矣德行若顔回言语若子贡政事若子路文学若子游犹且有师非独如此孔子亦有师问礼于老耼问乐于苌是也【解见师説】今之人不及孔子顔回远矣而且无师然其不闻有业不通而道德不成者何也
　　问食粟衣帛【衣于既切下同】服仁行义以俟死者二帝三王之所守圣人未尝有改焉者也今之说者有神仙不死之道不食粟不衣帛薄仁义以为不足为是诚何道邪圣人之于人犹父母之于子有其道而不以教之不仁其道虽有而未之知不智仁与智且不能又焉足以为圣人乎不然则说神仙者妄矣【樊曰公谁氏子诗云神仙虽然有传说知者尽知其妄矣】
　　谏臣论
　　【韩曰阳城拜谏议大夫闻得失熟犹未肯言公作此论讥切之城亦不为意及裴延龄诬逐陆防等城乃守延英阁上疏极论延龄罪慷慨引谊申直防等帝欲相延龄城显语曰延龄为相吾当取白麻壊之争于庭帝不相延龄城之力也公作此论时城居位五年矣后三年而能排击延龄或谓城盖有待抑公有以激之欤○一本题作争臣论】
　　或问谏议大夫阳城于愈【孙曰城字亢宗定州北平人】可以为有道之士乎哉学广而闻多【孙曰城好学贫不能得书乃求为集贤写书吏窃官书读之昼夜不倦六年乃无所不通】不求闻于人也行古人之道居于晋之鄙【鄙边鄙也】晋之鄙人薰其德而善良者几千人【樊曰城及进士第乃去隐中条山逺近慕其德行多从之学闾里相讼不诣官府诣城请决】大臣闻而荐之天子以为谏议大夫【孙曰城后徙居陜州夏县李泌为陜号观察使闻城名泌入相荐为著作郎后德宗令长安尉杨宁赍束帛诣夏县所居召之城赴京辞让德宗召见以为谏议大夫】人皆以为华阳子不色喜【一无色字】居于位五年视其德如在草野【一无草字】彼岂以富贵移易其心哉【樊曰初城未至京人皆想望风采曰阳城山人今为谏官必能以死奉职而城与二弟日夜痛饮人莫能窥其际皆以虚名讥之有造城将问所以者城知其意辄强以酒客辞辄引自饮客不能已乃与酬酢客或时先醉卧席上城或时先醉卧客懐中不能听客语】愈应之曰是易所谓恒其德贞而夫子凶者也【孙曰易注云居得尊位为恒之主不能制义而五应在二用心专贞从唱而已此妇人之吉夫子之凶也】恶得为有道之士哉【恶音乌】在易蛊之上九云不事王侯高尚其事【一有以字】蹇之六二则曰王臣謇謇【易作蹇】匪躬之故夫不以所居之时不一而所蹈之德不同也若蛊之上九居无用之地而致匪躬之节蹇之六二在王臣之位而高不事之心【高一作为事下一有上字】则冒进之患生旷官之刺兴【孙曰居无用之地而致匪躬之节则有冒进之患在王臣之位而高不事之心则有旷官之刺】志不可则尤之【一本则下有而字】不如无也【无字一作终一作絶】今阳子实一匹夫【一本无实一匹夫四字赵本作阳子实一介之夫】在位不为不久矣【在位一作在此位】闻天下之得失不为不熟矣天子待之不为不加矣【加一作知】而未尝一言及于政【一无于字】视政之得失若越人视秦之肥瘠【音籍】忽焉不加喜戚于其心问其官则曰谏议也问其禄则曰下大夫之秩也问其政则曰我不知也有道之士固如是乎哉且吾闻之有官守者不得其职则去有言责者不得其言则去今阳子以为得其言乎哉【一本言下再有言字】得其言而不言与不得其言而不去无一可者也阳子将为禄仕乎古之人有云【孙曰孟子之言】仕不为贫而有时乎为贫谓禄仕者也宜乎辞尊而居卑辞富而居贫若抱闗击柝者可也【孙曰击柝行军夜所击之木】盖孔子尝为委吏矣【孙曰委吏主委积仓庾之吏○委于伪切】尝为乗田矣【孙曰乗田苑囿之吏主六畜之刍牧者○乗音剰】亦不敢旷其职必曰防计当而已矣必曰牛羊遂而已矣若阳子之秩禄【一作禄秩】不为卑且贫章章明矣而如此其可乎哉或曰否非若此也夫阳子恶讪上者恶为人臣招其君之过而以为名者【招音翘举也】故虽谏且议使人不得而知焉书曰尔有嘉谋嘉猷则入告尔后于内尔乃顺之于外曰斯谟斯猷惟我后之徳夫阳子之用心亦若此者【一有也字】愈应之曰若阳子之用心如此兹所谓惑者矣【兹一作滋】入则谏其君出不使人知之者大臣宰相之事非阳子之所宜行也夫阳子本以布衣隐于蓬蒿之下主上嘉其行谊擢在此位官以谏为名诚宜有以奉其职使四方后代知朝有直言骨鲠之臣天子有不僭赏从谏如流之美【孙曰襄二十六年左氏善为国者赏不僭而刑不溢成八年左氏从善如流】庶岩穴之士闻而慕之束带结发愿进于阙下而伸其辞说致吾君于尧舜熈鸿号于无穷也若书所谓则大臣宰相之事非阳子之所宜行也且阳子之心将使君人者恶闻其过乎是啓之也【是啓一作其咎字非】或曰阳子之不求闻而人闻之不求用而君用之不得已而起守其道而不变何子过之深也愈曰自古圣人贤士皆非有心求于闻用也闵其时之不平人之不乂得其道不敢独善其身而必以兼济天下也孜孜矻矻【矻劳也音窟】死而后已故禹过家门不入【孙曰孟子禹稷当平世三过其门而不入】孔席不暇暖而墨突不得黔【孙曰文子墨子无黔突孔子无席暖突灶也黔黑也】二圣一贤者岂不知自安佚之为乐哉诚畏天命而悲人穷也夫天授人以贤圣才能岂使自有余而已诚欲以补其不足者也耳目之于身也耳司闻而目司见听其是非察其险易然后身得安焉圣贤者时人之耳目也时人者圣贤之身也且阳子之不贤则将役于身以奉其上矣【身一作贤】若果贤则固畏天命而闵人穷也【一无者字】恶得以自暇逸乎哉【恶音乌】或曰吾闻君子不欲加诸人【韩曰子贡曰我不欲人之加诸我也吾亦欲无加诸人】而恶讦以为直者若吾子之论直则直矣无乃伤于德而费于辞乎【费方味切一本于辞亦作于辞】好尽言以招人过国武子之所以见杀于齐也【孙曰国语柯陵之防单襄公见国武子其言尽襄公曰立于淫乱之间而好尽言以招人过怨之本也鲁成公十八年齐人杀武子○招音翘】吾子其亦闻乎愈曰君子居其位则思死其官未得其位则思修其辞以明其道我将以明道也非以为直而加人也【蔡本作而加于人也】且国武子不能得善人而好尽言于乱国是以见杀传曰惟善人能受尽言【孙曰此亦单襄公之言○一作善言非】谓其闻而能改之也子告我曰阳子可以为有道之士也今虽不能及已阳子将不得为善人乎【补注林少颖曰退之讥阳城固善矣及退之为史官不敢褒贬而栁子厚作书以责之子厚之责退之亦犹退之之责阳城也目见泰山不见眉睫其是之谓乎】
　　改塟服议
　　经曰改塟缌【孙曰经谓仪礼也仪礼丧服篇有此文缌十五升布一曰两麻一丝作】春秋谷梁传亦曰改塟之礼缌举下缅也【樊曰鲁庄公三年五月塟桓王谷梁传曰改塟也改塟之礼缌举下缅也缅谓逺也】此皆谓子之于父母其他皆无服何以识其必然经次五等之服小功之下然后着改塟之制更无轻重之差【经亦谓仪礼】以此知惟记其最亲者其他无服则不记也若主人当服斩衰其余亲各服其服则经亦言之不当惟言缌也【言一作云】传称举下缅者缅犹远也下谓服之最轻者也以其逺故其服轻也江熈曰礼天子诸侯易服而塟以为交于神明者不可纯凶况其缅者乎是故改塟之礼其服惟轻【樊曰自江熈以下皆庄公二年谷梁传注】以此而言则亦明矣衞司徒文子改塟其叔父问服于子思子思曰礼父母改塟缌既塟而除之不忍无服送至亲也【洪曰旧唐礼仪志云田再思议曰改塟之服郑服缌三月注云讫塟而除】非父母无服无服则吊服而加麻【孙曰自衞司徒文子已下皆孔丛子抗志篇之文吊而加麻无服字】此又其著者也文子又曰丧服既除然后乃塟者则其服何服子思曰三年之丧未塟服不变除何有焉【孙曰亦孔丛子之文服不变谓衰服不变】然则改塟与未塟者有异矣古者诸侯五月而塟大夫三月而塟士逾月【韩曰隐元年左氏天子七月而塟同轨毕至诸侯五月同盟至大夫三月同位至士逾月外姻至】无故未有过时而不塟者也过时而不塟谓之不能塟春秋讥之【樊曰春秋隐公三年八月癸未塟宋穆公公羊传曰过时而不塟谓之不能塟之也】若有故而未塟虽出三年子之服不变此孝子之所以着其情先王之所以必其时之道也虽有其文未有着其人者以是知其至少也改塟者为山崩水涌毁其墓及塟而礼不备者若文王之塟王季以水齧其墓【契曰吕氏春秋惠公说魏太子曰昔王季厯塟于涡山之尾栾水齧其墓见棺之前和文王曰譆先君必欲一见羣臣百姓也夫故使栾水见之前是出而为张朝百姓皆见之三日而后更塟高诱注云棺题曰和】鲁隐公之塟恵公以有宋师太子少塟故有阙之类是也【孙曰隐公元年左氏十月改塟恵公惠公之薨也有宋师太子少故有阙是以改塟○一本或无故字】丧事有进而无退【孙曰礼记檀弓之文】有易以轻服无加以重服殡于堂则谓之殡瘗于野则谓之塟近代以来事与古异或游或仕在千百里之外或子幼妻稚不能自还甚者拘以阴阳畏忌遂塟于其土及其反塟也逺者或至数十年近者亦出三年其吉服而从于事也久矣又安可取未塟不变服之例而反为之重服欤在丧当塟犹宜易以经服况既逺而反纯凶以塟乎若果重服是所谓未可除而除之不当重而更重也或曰丧与其易也宁戚虽重服不亦可乎曰不然易之与戚则易固不如戚矣虽然未若合礼之为懿也俭之与奢则俭固愈于奢矣虽然未若合礼之为懿也过犹不及其此类之谓乎或曰经称改塟缌而不着其月数则似三月而后除也【似一作以】子思之对文子则曰既塟而除之今宜如何曰啓殡至于既塟而三月则除之未三月则服以终三月也曰妻为夫何如曰如子无吊服而加麻则何如曰今之吊服犹古之吊服也
　　省试学生代斋郎议
　　【贞元十年应博学宏词所作】
　　斋郎职奉宗庙社稷之小事盖士之贱者也【孙曰唐制太常寺太庙斋郎一百三十人两京郊社署一百一十人凡有事于庙社则太常少卿率斋郎入荐香灯整拂神幄出入神主将享则与良酝令实尊罍】执笾豆骏奔走【樊曰书祀于周庙邦甸侯衞骏奔走执豆笾骏大也谓大奔走于庙执事也尔雅木豆谓之豆竹豆谓之笾】以役于其官之长【长即谓上太常少卿】不以德进不以言扬【孙曰礼文王世子或以徳进或以事举或以言扬】盖取其人力足以备其事而已矣奉宗庙社稷之小事执笾豆骏奔走亦不可以不敬也于是选士大夫之子弟未爵命者【一无之字】以塞员填阙而教之行事其勤虽小其使之不可以不报也必书其岁岁既久矣于是乎命之以官而授之以事【樊曰按唐志太常寺有斋郎百一十人太庙九室有长三人又有罍洗二人郊坛有掌坐二十四人凡室长十年掌坐十二年皆授官】其亦微矣哉学生或以通经举或以能文称其微者至于习法律知字书【樊曰唐有国子太学四门律学书学算学凡六馆书学者教以石经说文字林】皆有以赞于教化可以使令于上者也自非天姿茂异旷日经久以道以业【一本作所所进业】发闻于乡闾称道于朋友荐于州府而升之司业则不可得而齿于国学矣然则【一无然字】奉宗庙社稷之小事任力之小者也赞于教化可以使令于上者德艺之大者也其亦不可移易明矣今议者谓学生之无所事谓斋郎之幸而进不本其意因谓可以代任其事而罢之盖亦不得其理矣今夫斋郎之所事者力也【一无之字】学生之所事者德与艺也以德义举之而以力役之是使君子而服小人之事且非国家崇儒劝学诱人为善之道也此一说不可者也抑又有大不可者焉宗庙社稷之事虽小不可以不专敬之至也古之道也今若以学生兼其事及其岁时日月然后授其宗彜罍洗【孙曰彜尊也宗彜者祭宗庙之尊】其周旋必不合度其进退必不得宜其思虑必不固其容貌必不庄此无其他其事不习而其志不专故也此非近于不敬者欤【此非一无此字】又有大不可者其是之谓欤若知此不可将令学生恒掌其事而隳壊其本业则是学生之数加少【数一作教】学生之道益贬而斋郎之实犹在斋郎之名茍无也大凡制度之改政令之变利于其旧不什则不可为已又况不如其旧者哉为之于古则非训稽之于今则非利寻其名而求其实则失其宜故曰议罢斋郎而以学生荐享亦不得其理矣
　　禘祫议
　　【孙曰礼三年一祫五年一禘祫者合也谓以昭穆合食于太祖之庙禘者谛也谓审谛其尊卑而祀之集注禘祫之议攷之新史陈京传及礼乐志前后议者不一陈京始建议继有礼仪使顔真卿议左庶子李荣等七人议吏部侍郎栁冕等十二人议司勲外郎裴枢同官县尉仲子陵京兆少府韦武等议左司陆淳议左仆射姚南仲等献议五十七封尚书王绍等五十五人议鸿胪卿王权又申衍之公所排五说即此诸人议也其间惟顔鲁公议与公合后卒诏从王绍等议正景皇帝东向之位已下列序昭穆附献懿二主于兴圣庙禘祫就本室飨之凡二十年乃决】
　　右今月十六日勑防【孙曰时贞元十八年】宜令百僚议限五日内闻奏者将仕郎守国子监四门博士臣韩愈谨献议曰伏以陛下追孝祖宗【一无孝字】肃敬祀事凡在拟议不敢自专聿求厥中延访羣下然而礼文繁漫所执各殊自建中之初迄至今岁【孙曰建中二年九月太常博士陈京上疏请为献祖懿祖立别庙至禘祫则享礼仪使顔真卿议曰太祖景皇帝居百代不迁之尊而禘祫之时暂居昭穆屈已以奉祖宗可也乃引晋蔡谟议以献祖居东向而懿祖太祖以下左右为昭穆上从之是岁十月祫享奉献祖东向而飨之由是议者纷然唐之先凉武昭王暠字盛后追諡曰兴圣皇帝暠生歆字士业歆生重耳字景顺重耳生熈字子良追諡曰献祖宣皇帝熈生天赐字法真追諡曰懿祖光皇帝天赐生虎字文彬追諡太祖景皇帝虎生昺追諡代祖元皇帝即高祖之父也】屡经禘祫未合适从臣生遭圣明涵泳恩泽虽贱不及议而志在効忠今辄先举众议之非然后申明其说一曰献懿之主【之一作庙】宜永藏之夹室【孙曰贞元七年十一月太常少卿裴郁议以太祖百代不迁献懿二祖亲尽庙迁而居东向非是诏下百僚议八年正月太子左庶子李嵘等七人议献懿二祖宜藏夹室】臣以为不可夫祫者合也毁庙之主皆当合食于太祖献懿二祖即毁庙主也今虽藏于夹室至禘祫之时岂得不食于太庙乎名曰合祭而二祖不得祭焉不可谓之合矣二曰献懿庙主宜毁之瘗之【孙曰嵘等又言汉议罢郡国庙丞相韦成议太上皇孝恵亲尽宜毁太上主宜瘗于园惠主迁高庙太上皇在太祖前主宜瘗于园不及禘祫献懿比也惠迁高庙在太祖后而及禘祫世祖比也○一本作宜毁瘗之】臣又以为不可谨按礼记天子立七庙一坛一墠【韩曰礼记注土封云为坛除地为墠○墠时战切】其毁庙之主皆藏于祧庙【樊曰礼记逺庙为祧注云迁庙　之主皆以昭穆合藏于祧庙之中】虽百代不毁祫则陈于太庙而飨焉自魏晋已降始有毁瘗之议事非经据竟不可施行今国家德厚流光创立九庙【孙曰开元十年六月増太庙为九室】以周制推之献懿二祖犹在坛墠之位况于毁瘗而不禘祫乎三曰献懿庙主宜各迁于其陵所【孙曰员外郎裴枢曰尧石室于寝园以藏神主至禘祫之世则祭之】臣又以为不可二祖之祭于京师列于太庙也二百年矣今一朝迁之岂惟人听疑惑抑恐二祖之灵眷顾依违【一作迟】不即飨于下国也四曰献懿庙主宜附于兴圣庙而不禘祫【孙曰考功员外郎陈京同官县尉仲子陵皆曰迁神主于德明兴圣庙京与左司郎中陆淳先为此议后户部尚书王绍等五十五人及鸿胪卿王权等申衍之】臣又以为不可传曰祭如在景皇帝虽为太祖其于属乃献懿之子孙也【一无子字】今欲正其子东向之位废其父之大祭固不可为典矣五曰献懿二祖宜别立庙于京师【孙曰吏部郎中栁冕等十二人又曰献懿二祖犹周先公也请筑别庙以居之】臣又以为不可夫礼有所降情有所杀是故去庙为祧去祧为坛去坛为墠去墠为【韩曰已上皆礼记祭法之文】渐而之逺其祭益稀昔者鲁立炀宫【韩曰炀説文云炙燥也音恙】春秋非之【孙曰定九年公羊传九月立炀宫非礼也】以为不当取已毁之庙既藏之主而复筑宫以祭今之所议与此正同又虽违礼立庙至于禘祫也合食则禘无其所废祭则于经不通【经一作礼】此五说者皆所不可故臣博采前闻求其折衷以为殷祖王【孙曰王卨也诗王桓拨是也】周祖后稷太祖之上皆自为帝又其代数已逺不复祭之故太祖得正东向之位子孙从昭穆之列礼所称者盖自纪一时之宜非传后代之法也【一本传下有于字】传曰子虽齐圣不先父食【孙曰文二年左氏之词】盖言子为父屈也景皇帝虽太祖也其于献懿则子孙也当禘祫之时献祖宜居东向之位景皇帝宜从昭穆之列祖以孙尊孙以祖屈求神之道岂远人情又常祭甚频合祭甚寡则是太祖所屈之祭至少所伸之祭至多比于伸孙之尊废祖之祭不亦顺乎事异殷周礼从而变非所失礼也臣伏以制礼作乐者天子之职也陛下以臣议有可采粗合天心防而行之是则为礼如以为犹或可疑乞召臣对面陈得失庶有发明谨议
　　省试顔子不贰过论
　　【或云贞元九年应博学宏词所作】
　　论曰登孔氏之门者众矣三千之徒【孙曰书序云三千之徒并受其义家语史记皆言孔子弟子三千人】四科之目【补注德行言语政事文学四科也见论语】孰非由圣人之道为君子之儒者乎【韩曰语曰女为君子儒】其于过行过言亦云鲜矣而夫子举不贰过惟顔氏之子【孙曰易顔氏之子其殆庶几乎】其故何哉请试论之夫圣人抱神明之正性【孙曰礼曰自诚明谓之性】根中庸之至德【孙曰语孔子曰中庸之为德其至矣乎】茍发诸中形诸外者不由思虑【由一作】莫匪规矩不善之心无自入焉可择之行无自加焉故惟圣人无过故所谓过者非谓发于行彰于言人皆谓之过而后为过也生于其心则谓过矣故顔子之过此类也不贰者盖能止之于始萌絶之于未形不贰之于言行也中庸曰自诚明谓之性自明诚谓之教自诚明者不勉而中不思而得从容中道圣人也【一作圣人者也】无过者也自明诚者择善而固执之者也不勉则不中不思则不得不贰过者也故夫子之言曰回之为人也择乎中庸得一善则拳拳服膺而不失之矣【祝曰此中庸之文】又曰顔氏之子其殆庶几乎言犹未至也而孟子亦云顔子具圣人之体而微者皆谓不能无生于其心而不暴之于外【一作而亦云云】考之于圣人之道差为过耳【补注伊川曰顔子所事则曰非礼勿视非礼勿听非礼勿言非礼勿动仲尼称之则曰得一善则拳拳服膺而弗失之又曰不迁怒不贰过有不善未尝不知知之未尝复行也此其好之笃学之之道也视听言动皆礼矣所异于圣人盖圣人则不忍而得不勉而中从容中道顔子则必思而后得必勉而后中故曰顔子之与圣人相去一息】顔子自惟其若是也于是居陋巷以致其诚饮一瓢以求其志不以富贵妨其道不以隐约易其心【隐约一作穷隐】确乎不拔【韩曰易确乎其不可拔】浩然自守【祝曰孟子我善养吾浩然之气】知坚高之可尚忘鑚仰之为劳任重道逺竟莫之致是以夫子叹其不幸短命今也则亡谓其不能与已并立于至圣之域观教化之大行也不然【一无不然】夫行发于身加于人言发乎迩见乎远茍不慎也败辱随之而后思欲不贰过其于圣人之道不亦远乎而夫子尚肯谓之其殆庶几孟子尚复谓之具体而微者哉则顔子之不贰过者尽在是矣
　　与李秘书论小功不税书
　　【樊曰李秘书不识为谁或作李秘然当时亦无有所谓李秘者孙曰税当作裞其字从衣博雅云过制追服谓之裞输芮切亦音吐外切补注公既作此书先儒刘原父尝辨其説今附注篇末】
　　曽子称小功不税则是远兄弟终无服也而可乎【孙曰礼记檀弓之文郑注云日月已过闻丧而服曰税大功以上然小功轻不服逺兄弟谓在逺者闻丧恒晚终无服可乎】郑注云是以情责情【孙曰檀弓无此注】今之士人遂引此而不追服小功小功之服最多亲则叔父之下殇与适孙之下殇【适音的】与昆弟之下殇【孙曰十六至十九为长殇十二至十五为中殇八岁至十一为下殇七岁以下为无服之殇生未三月不为殇】尊则外祖父母恒服则从祖祖父母礼沿人情其不可不复也明矣古之人行役不逾时各相与处一国其不追服虽不可犹至少今之人男出仕女出嫁或千里之外家贫讣告不及时则是不服小功者恒多而服小功者恒鲜矣君子之于骨肉死则悲哀而为之服者岂有牵于外哉闻其死则悲哀岂有间于新故死哉今特以讣告不及时闻死出其月数则不服其可乎愈常怪此近出吊人见其顔色戚戚类有丧者而其服则吉问之则云小功不税也礼文残缺师道不传不识礼之所谓不税果不追服乎无乃别有所指而传注者失其宗乎伏惟兄道德纯明躬行古道如此之类必经于心而有所决定不惜示及幸甚幸甚泥水马弱不敢出不果鞠躬亲问而以书【补注唐子西云泥水马弱以下若无而以书三字则上重甚矣此为文之法也】悚息尤甚【一作深】愈再拜【补注刘敞原父之论曰曽子曰小功不税则是逺兄弟终无服也而可乎韩子尝吊于人见其貌戚其意哀而其服吉者问之曰何也曰小功不税也是以韩子疑之而作小功不税之书夫韩子之疑之是也彼人之为非也然而小功不税礼也韩子曰君子于其骨肉死则悲哀而为之服者岂牵于外哉闻其死则悲哀岂有间于新故死哉甚矣韩子之达于礼而近之也虽然疑之未尽也求之不得也夫为服者至亲之恩以期防其杀至于大功兄弟之恩以小功止其杀至于缌外亲之服以缌穷其杀至于袒免圣人之制礼岂茍言情哉亦着于文而已矣大功税小功不税其文至于是也兄弟之服不过小功外亲之服不过缌其情至于是也因其情而为之文亲疎之杀见矣故礼大功以上不谓之兄弟兄弟有加而大功无加无加者亲亲也有加者报之也亲亲者税下亲亲者不税是亦其情也且礼专为情乎亦为文乎如专为情也则至亲不可以期防小功不可以不税如为文也则至亲之期防小功之不税一也夫曽子韩子隆于情而不及文失礼之指而疑其説虽然韩子疑之是也彼人之为非也何以言之邪小功虽不税亦不吉服而已矣记曰闻逺兄弟之丧既除丧而后闻之则免袒哭之成踊夫若是奚其吉哉故曰彼人之为非也韩子疑之是也小功不税礼也然则免袒成踊则已矣乎犹有加焉曰我未之闻也虽然降而无服者麻不税是亦降而无服已哀之以其麻哭之以其情逾月然后已其亦愈乎吉也】
　　太学何蕃传
　　太学生何蕃入太学者二十余年矣岁举进士学成行尊自太学诸生推颂不敢与蕃齿【孙曰不敢比蕃也】相与言于助教博士助教博士以状升于司业祭酒撰次蕃之羣行焯焯者【祝曰撰述也焯焯谓其行之显著者也○撰雏免切与譔同焯音灼】数十余事以升之于礼部而以闻天子京师诸生以荐蕃名为文説者不可选纪【孙曰不可选纪犹言不可胜计也】公卿大夫知蕃者比肩立叹【一本无叹字有莫为礼部四字】为礼部者率蕃所以不合者以是无成功蕃淮南人【樊曰此传云淮南人下云归养于和州和州淮南道也子厚作阳城遗爱碣则云蕃庐江人】父母俱全初入太学岁率一归父母止之其后间一二岁乃一归又止之不归者五岁矣蕃纯孝人也闵亲之老不自克【孙曰不能自已也】一日揖诸生归养于和州诸生不能止乃闭蕃空舍中于是太学六馆之士【孙曰国子太学四门律书算为六馆】百余人又以蕃之义行言于司业阳先生城【樊曰贞元十一年七月城自谏议大夫罢为国子司业】请留蕃【一作请留论蕃论字又一作论】于是太学阙祭酒防阳先生出道州【樊曰贞元十五年九月以城为道州刺史】不果留【孙曰既阙祭酒城又罢司业不可留】欧阳生詹言曰【孙曰詹时为四门助教】蕃仁勇人也或者曰蕃居太学诸生不为非义塟死者之无归哀其孤而字焉【字养也】惠之大小必以力复【复报复也】斯其所谓仁欤蕃之力不任其体其貌不任其心【任胜也】吾不知其勇也欧阳生詹曰朱泚之乱【樊曰建中四年十月泾原军乱推朱泚为主○泚此礼切】太学诸生举将从之来请起蕃蕃正色叱之六馆之士不从乱兹非其勇欤惜乎蕃之居下其可以施于人者不流也【流行也】譬之水其为泽【泽陂泽】不为川乎川者高泽者卑高者流卑者止是故蕃之仁义充诸心行诸太学积者多施者不遐也天将雨水气上【孙曰高山出云为雨】无择于川泽溪涧之高下然则泽之道其亦有施乎抑有待于彼者欤【孙曰彼谓爵位也】故凡贫贱之士有待然后能有所立独何蕃欤吾是以言之无使其无传焉【一作无亦使其无传焉】
　　张籍遗公第一书
　　【韩曰新史曰籍性狷直尝责愈喜博塞及为交杂之说论议好胜人其排佛老不能著书若扬雄孟轲以垂世即谓此书也】
　　古之胥教诲举动言语无非相示以义非茍相谀悦而已报事不以籍愚暗时称发其善教所不及施诚相与不间塞于他人之说是近于古人之道也籍今不复以义是执竽而拒欢来者乌所谓承人以古人之道欤顷承论于执事尝以为世俗陵靡不及古昔盖圣人之道废弛之所为也宣尼没后杨朱墨翟恢诡异说干惑人听孟轲作书而正之圣人之道复存于世秦氏灭学汉重以黄老之术教人使人寖惑扬雄作法言而辩之圣人之道犹明及汉衰末西域浮屠之法入于中国中国之人世世译而广之黄老之术相沿而炽天下之言善者惟二者而已矣昔者圣人以天下生生之道旷乃物其金木水火土谷药之用以厚之因人资善乃明乎仁义之德以教之俾人有常故治生相存而不殊今天下资于生者咸备圣人之器用至于人情则溺乎异学而不由乎圣人之道使君臣父子夫妇朋友之义沈于世而邦家继乱固仁人之所痛也自扬子云作法言至今近千载莫有言圣人之道者言之者惟执事焉耳习俗者闻之多怪而不信徒相为訾终无禆于教也执事聪明文章与孟轲杨雄相若盍为一书以兴存圣人之道使时之人后之人知其去絶异学之所为乎曷可俯仰于俗嚣嚣为多言之徒哉然欲举圣人之道者其身亦宜由之也此见执事多尚较杂无实之说使人陈之于前以为欢此有以累于令德又商论之际或不容人之短如任私尚胜者亦有所累也先王存六艺自有常矣有德者不为犹以为损况为博塞之戏与人竞财乎君子固不为也今执事为之以废弃时日窃实不识其然且执事言论文章不谬于古人今所为或有不出于世之守常者窃未为得也愿执事絶博塞之好弃无实之谈广以接天下士嗣孟轲扬雄之作辩杨墨老释之说使圣人之道复见于唐岂不尚哉籍诚知之以材识顽钝不敢窃居作者之位所以咨于执事而为之尔若执事守章句之学因循于时置不朽之盛衰与夫不知言者亦无以异矣籍再拜
　　答张籍书
　　【韩曰公佐戎汴州籍来谒公善之籍责公排佛老不著书公答书二首】
　　愈始者望见吾子于众人之中【众人一作众子一作人人】固有异焉及聆其音声接其辞气则有愿交之志因縁幸防遂得所图岂惟吾子之不遗抑仆之所遇有时焉耳近者尝有意吾子之阙焉无言仆所以交之之道不至也【一云尝有意乎吾子吾子阙然无言意仆之所以云云】今乃大得所图脱然若沈疴去体【疴病也】洒然若执热者之濯清风也【孙曰诗谁能执热逝不以濯】然吾子所论排释老【一有之説】不若著书嚣嚣多言【嚣喧也○嚣许娇切】徒相为訾若仆之见者【一本之作所字下无者字】则有异乎此也夫所谓著书者义止于辞耳宣之于口书之于简何择焉孟轲之书非轲自着轲既及其徒万章公孙丑相与记轲所言焉耳【一作者耳】仆自得圣人之道而诵之排前二家有年矣不知者以仆为好辨也然从而化之者亦有矣闻而疑之者又有倍焉顽然不入者亲以言谕之不入则其观吾书也【书下一有可字】固将无所得矣【赵本无所矣二字】为此而止吾岂有爱于力乎哉然有一説化当世莫若口传来世莫若书又惧吾力之未至至之不能也三十而立四十而不惑吾于圣人既过之犹惧不及矧今未至【樊曰籍书谓参戎府公书谓到公府皆指汴也按公以贞元十二年佐汴时年二十九故云】固有所未至耳请待五六十然后为之冀其少过也吾子又讥吾与人之为无实駮杂之说【樊曰駮杂之説世多指毛颖传盖因摭言有云韩公着毛颖传好博塞之戱张永部以书劝之耳而不知籍此书乃与公酬答于贞元佐汴时而毛頴传以吕汲公年谱考之则元和七年所作又栁子厚书毛颖传后云自吾居夷不与中州人通书有来南者时言韩愈为毛颖传子厚以永正元年出为永州司马凡十年则毛颖传诚元和间作后此书十有余岁摭言未可凭也○一本人之无之字】此吾所以为戏耳比之酒色不有间乎吾子讥之似同浴而讥裸裎也【赵本作裸体也】若商论不能下气【商字一作高者非】或似有之当更思而悔之耳博塞之讥敢不承敎其他俟相见薄晚须到公府言不能尽愈再拜
　　张籍遗公第二书
　　籍不以其愚辄进说于执事执事以导进之分复赐还答曲折教之使昏塞者不失其明然犹有新见愿复于执事以毕其説焉夫老释惑乎生人久矣诚以世相沿化而莫之知所以乆惑乎尔执事材识明旷可以任著书之事故有告焉今以为言谕之不入则观书亦无所得为此而止未为至也一处一位在一乡其不知圣人之道可以言谕之谕之不入乃舍之犹有已化者为证也天下至广民事至众岂可资一人之口而亲谕之者近而不入则舍之逺而有可谕者又岂可以家至而説之乎故曰莫若为书为书而知者则可以化乎天下矣可以传于后世矣若以不入者而止为书则于圣人之道奚传焉士之壮也或从事于要剧或旅游而不安宅或偶时之丧乱皆不皇有所为况有疾疚吉凶虞其间哉是以君子汲汲于所欲为恐终无所显于后若皆待五六十而后有所为则或有遗恨矣今执事虽参于戎府当四海弭兵之际优游无事不以此事著书而曰俟后或有不及曷可追乎天之与人性度已有器也不必老而后有成立者昔顔子之庶几岂待五六十乎执事目不覩圣人而究圣人之道材不让于顔子矣今年已逾之曷惧于年未至哉顔子不著书者以其从圣人之后圣人已有定制故也若顔子独立于世必有所云着也古之学君臣父子之道必资于师师之贤者其徒数千人或数百人是以没则纪其师之说以为书若孟轲者是已传者犹以孟轲自论集其书不云没后其徒为之也后轲之世发明其学者扬雄之徒咸自作书今师友道丧浸不及扬雄之世不自论著以兴圣人之道欲待孟轲之门人必不可冀矣君子发言举足不逺于理未尝闻以駮杂无实之説为戏也执事每见其説亦拊抃呼笑是挠气害性不得其正矣茍正之不得曷所不至焉或以为中不失正将以茍悦于众是戏人也是玩人也非示人以义之道也
　　重答张籍书
　　吾子不以愈无似意欲推而纳诸圣贤之域拂其邪心増其所未高谓愈之质有可以至于道者浚其源导其所归溉其根将食其实此盛德者之所辞让况于愈者哉【于字上一本有至字】抑其中有宜复者故不可遂已昔者圣人之作春秋也既深其文辞矣然犹不敢公传道之口授弟子至于后世然后其书出焉其所以虑患之道微也今夫二氏之所宗而事之者下及公卿辅相吾岂敢昌言排之哉【孙曰昌言犹公言也】择其可语者诲之犹时与吾悖其声譊譊【尼交切】若遂成其书则见而怒之者必多矣必且以我为狂为惑其身之不能恤书于吾何有夫子圣人也且曰吾自得子路而恶声不入于耳【孙曰史记孔子曰自吾得由恶声不入于耳】其余辅而相者周天下犹且絶粮于陈【孙曰孔子适陈遇陈被吴伐大乱故絶粮论语在陈絶粮云云】畏于匡【孙曰孔子将适陈过匡顔渊为仆以其防指之曰昔吾入此由彼缺也匡人闻之以为鲁之阳虎虎尝暴匡人匡人于是遂止孔子拘焉五曰论语子畏于匡】毁于叔孙【亦见论语】奔走于齐鲁宋衞之郊其道虽尊其穷也亦甚矣【赵本云其躬也亦穷矣】赖其徒相与守之卒有立于天下向使独言之而独书之其存也可冀乎今夫二氏行乎中土也盖六百年有余矣其植根固其流波漫非所以朝令而夕禁也自文王没武王周公成康相与守之礼乐皆在及至乎夫子未久也自夫子而至乎孟子未久也自孟子而至乎扬雄亦未久也然犹其勤若此其困若此而后能有所立吾其可易而为之哉其为也易则其传也不逺故余所以不敢也然观古人得其时而行其道则无所为书【为一作着下同】为书者皆所为不行乎今而行乎后者也【一本所为作也谓后者也作后世者也】今吾之得吾志失吾志未可知则俟五六十为之未失也天不欲使兹人有知乎则吾之命不可期如使兹人有知乎非我其谁哉其行道其为书其化今其传后必有在矣吾子其何遽慼慼于吾所为哉前书谓吾与人商论不能下气若好已胜者然虽诚有之抑非好已胜也好已之道胜也【唐史有非好已之道胜也一句非】已之道乃夫子孟轲扬雄之所传之道也【一作之所传者也】若不胜则无所为道吾岂敢避是名哉夫子之言曰吾与回言终日不违如愚则其与众人辨也有矣駮杂之讥前书尽之吾子其复之昔者夫子犹有所戏诗不云乎善戏谑兮不为虐兮【孙曰见诗淇澳之词】记曰张而不弛文王不为也【韩曰礼记张而不弛文武不为也弛而不张文武不能也一张一弛文武之道也】岂害于为道哉【一本作乌害于为道哉】吾子其未之思乎孟君将有所适【孟君东野】思与吾子别庶几一来愈再拜五百家注昌黎文集巻十四
　　钦定四库全书
　　五百家注昌黎文集巻十五
　　宋　魏仲举　编
　　书啓
　　与孟东野书【东野一本作郊】
　　与足下别久矣以余心之思足下知足下悬悬于余也各以事牵不可合并其于人非足下之为见而日与之处足下知余心乐否也余言之而聴者谁欤余唱之而和者谁欤言之而无聴也唱之而无和也【一无之而二字】独行而无徒也是非无所与同也【与一作以】足下知余心乐否也足下才高气清行古道处今世无田而衣食事亲左右无违足下之用心勤矣足下之处身劳且苦矣混混与世相浊独其心追古人而从之【一本作从今之人】足下之道其使余悲也【一无其字】去年春脱汴州之乱幸不死【孙曰贞元十五年二月乙酉从董晋丧出汴州四日而军乱杀留后陆长源严曰汴州乱在贞元十五年二月此言去年春则与东野书在十六年也】无所与归【与一作以】遂来于此主人与余有故【孙曰主人谓徐州节度使张建封公往依焉】哀其穷居余于符离睢上【集注符离县名睢水名在梁郡○睢宣佳切】及秋将辞去因被留以职事【韩曰是年秋建封辟公为幕职故云被留也】黙黙在此行一年矣到今年秋【补注十六年秋也○一无秋字】聊复辞去江湖余乐也与足下终幸矣李习之娶余亡兄之女【樊曰习之翺也公亡兄即礼部郎中云卿之子弇也○亡一作六集注云卿之兄仲卿仲卿之子会行第六今作六者非】期在后月朝夕当来此【补注即十六年四月也】张籍在和州居丧家甚贫恐足下不知故具此白冀足下一来相视也自彼至此虽逺要皆舟行可至速图之余之望也春且尽时气日热【日一作向】惟侍奉吉庆愈眼疾比剧甚无聊不复一一愈再拜【一本余皆作吾】
　　荅窦存亮秀才书
　　愈白愈少驽怯于他艺能自度无可努力又不通时事而与世多龃龉念终无以树立遂发愤笃专于文学文学不得其术【一作学不得其术】凡所辛苦而仅有之者皆符于空言而不适于实用又重以自废是以学成而道益穷年老而身愈困今又以罪黜于朝廷逺宰蛮县【孙曰贞元十九年公以言事出为阳山令也】愁忧无聊瘴疠侵加喘喘焉无以冀朝夕足下年少才俊辞雅而气鋭【雅一作清】当朝廷求贤如不及之时当道者又皆良有司操数寸之管书盈尺之纸高可以钓爵位若循次而进亦不失万一于甲科【赵本无万一字】今乃乘不测之舟【一本作川字】入无人之地以相从问文章为事身勤而事左辞重而请约【请一作情】非计之得也虽使古之君子积道藏德遁其光而不耀【赵本作遁世而不耀】胶其口而不传者遇足下之请恳恳【请一作情】犹将倒廪倾囷【一作寄】罗列而进也若愈不肖又安敢有爱于左右哉顾足下之能足以自奋愈之所有如前所陈是以临事愧耻而不敢荅也钱财不足以贿左右之匮急文章不足以发足下之事业稇载而往【祝曰説文云稇絭束也苦陨切一作攟通用】垂橐而归【樊曰管子小正篇请侯之使垂橐而入稇载而归又国语亦云字作稇载今所谓稇载垂橐语出此而公方且逺宰蛮县故其语相反如此橐囊也梱收拾也】足下亮之而巳
　　上李实尚书书
　　月日【孙曰贞元十九年】将仕郎前守四门博士韩愈谨再拜奉书大尹閤下【孙曰贞元十九年三月乙亥以检校工部尚书李实为京兆尹】愈来京师于今十五年【严曰此书称将仕郎前守四门博士退之以贞元十八年授国子四门博士十九年拜监察御史作此书时盖已罢博士而未授御史正十九年也退之以贞元五年复来京师至是十五年矣】所见公卿大臣不可胜数皆能守官奉职无过失而巳未见有赤心事上忧国如家【樊曰寔恃宠强复专于聚敛公于顺宗实录备书之矣而于此书且复有赤心忧国之语夫忧民乃所以忧国实聚敛毒民如此曰忧国可乎公慷慨正直行行如此乃云尔何哉岂诗所谓因以箴之耶抑屈身以行道圣贤所不免也君子之所为盖有不可识矣○一本无如家二字】如閤下者今年以来不雨者百有余日【韩日贞元十九年自正月不雨至于七月】种不入土野无青草而盗贼不敢起谷价不敢贵百坊百二十司六军二十四县之人皆若閤下亲临其家老奸宿赃销缩摧沮魂亡魄丧影灭迹絶非閤下条理镇服布宣天子威德其何能及此愈也少从事于文学见有忠于君孝于亲者虽在千百年之前犹敬而慕之况亲逢閤下得不候于左右以求效其恳恳谨献所为文两巻【谨一作谓】凡十五篇非敢自以为文也以为谒见之资也进退惟命愈恐惧再拜
　　贺徐州张建封仆射白兔书
　　【樊曰公贞元十五年秋佐张建封于徐书是时作】
  </div>
  <div class="pagination">
   <a href="五百家注昌黎文集_page15.html">
    上一页
   </a>
   <span>
    ...
   </span>
   <a href="五百家注昌黎文集_page11.html">
    11
   </a>
   <a href="五百家注昌黎文集_page12.html">
    12
   </a>
   <a href="五百家注昌黎文集_page13.html">
    13
   </a>
   <a href="五百家注昌黎文集_page14.html">
    14
   </a>
   <a href="五百家注昌黎文集_page15.html">
    15
   </a>
   <span class="current-page">
    16
   </span>
   <a href="五百家注昌黎文集_page17.html">
    17
   </a>
   <a href="五百家注昌黎文集_page18.html">
    18
   </a>
   <a href="五百家注昌黎文集_page19.html">
    19
   </a>
   <a href="五百家注昌黎文集_page20.html">
    20
   </a>
   <a href="五百家注昌黎文集_page21.html">
    21
   </a>
   <span>
    ...
   </span>
   <a href="五百家注昌黎文集_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
