<!DOCTYPE html>
<html>
<head>
    <meta charset="UTF-8">
    <title>武溪集 - 第 4 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>武溪集 - 第 4 页/共 13 页</h1>
    <div class="content">　　万树秋风一路蝉渡头重舣木兰船自慙蹙頞非竒骨拟问清朝跃马年















　　武溪集巻二
　　钦定四库全书
　　武溪集巻三　　　　　　　宋　余靖　撰序
　　宫师陈相公留题罗浮山诗序
　　道家品天下名山称洞天者三十六号福地者七十二罗浮籍在洞天之七而岫穴北通金坛盖蓬莱之一洲神仙之聚窟岂独荣公侯之祀擅登临之美已彼嵩少终南中条太华枕乎名利之场故吟咏者日争咀嚼含以买名声而兹山磅礴海上寂寥千载自非安恬愉乐幽静者孰肯于名外摛为不世之观乎今宫师致政相君尝于咸平中领郡来此帅其属而逰焉稚川炼药之区景泰防心之地咸有留咏共成四章观夫大君子之存诚也巻道而逺迹不羞于窘遭时而调元不谓之泰所以托言寄意安于适而巳矣故其解相印如脱屣岂不素乐于闲旷哉博罗令黄君以曳裾之旧而希其髙惜其粉字尘蠧恐湮没而不纪遂买石而移之以永其传某蹑屐来逰防其錾刻因书嵗月于石
　　孙工部诗集序
　　诗之源其逺矣哉唐虞之际君臣相得明良赓载书于帝典及周之兴也姜嫄后稷配天之基公刘亶父艰难之业任姒思齐之化文武太平之功莫不发为声诗荐于郊庙被于歌协于钟石者矣周召没而王迹衰幽厉作而风雅变然亦褒善刺过与政相通盖所以接神明察风俗道和畅泄愤怒不独讽咏而已迨夫五言之兴时更汉魏而作者众矣大抵哀乐之所感情性之所发虽丹素相攻华实异好其有乐髙古纵歩骤局声病拘偶俪为体不同同归比兴前哲论之详矣某屏居岭服北来交问殆絶和叔继以三编见寄自华原通守至庐陵典城七八年间凡得千首观其励精篇翰托情讽谕目之所经迹之所接一事一物亡虚闻覧其间藩辅大臣之美绩道义良朋之荣问泉石四时之嘉景关河四方之行役有美必宣无愤不写虽语存声律而意深作用固当逺敌曹刘髙揖顔谢兼沈宋之新律跨李杜之老词其他靡曼之作不足方也且其取譬引类发于胷臆不从经史之所牵不为文字之所局如良工饬材手习规矩但见方圆成器不覩斧斤之迹于诗其深矣乎世谓诗人必经穷愁乃能抉造化之幽蕴冩凄辛之景象盖以其孤愤欝结触怀成感其言必精于理必诣也和叔自关中用兵时即佐华原预闻边事以材召入御史府属莫徭作梗于湖湘奉诏安集遇谗失职守景陵再谪倅汉隂数年徙沔上军壁乃得剖符庐陵其緜歴周旋万里间边风塞草陇云江月凄切覊孤无不经渉其为穷亦久矣今天子忧懃求治四海无波羗戎伏顺祥应臻集既已修孝治祀明堂矣方将升中岱宗告成天地而寤寐英杰讨论仪矩和叔当于此时扈从法驾褒赞帝功纪朱草赤鴈之瑞赋我将时迈之什歌于圜坛荐于太室与吉甫清风之颂相照千古乃诗之用也岂独穷愁称工而已哉
　　朝贤赠行诗摠序
　　古之贤士大夫尚冲退而轻进取者无他焉盖所以敦止足逺奔竞激贪冒励风俗也陇西李氏奕世清徳某守庐陵日今致政驾部尝以诗序一编见寄乃朝贤赠行之为也首则先正尚书以蓬邱佐着辞荣就飬次则令元贰卿以霜防独坐避权请郡末则传政驾曹以春宫属僚解组归休皆未及引年之典而挂冠勇退故三朝夙徳二府名臣防阁清贤搢绅伟望率用揄扬髙趣謌咏素风或诗或序共美行色又其豫章所居搆阁东湖之涘不杂嚣滓有云泉之致不出户庭杂鱼鸟之乐朝廷文雅之士闻其风而慕之咸寄英词刻在翠琰欲俾摠序録之以为子孙之藏适防某负谤去官不克从命越十稔矣今兹驾部文洎令子比部司门二君悉以书见贻复叙前意且司门之书曰大门世父诗序各在一石今欲合而传之且予兄弟执先妣之丧已终矣兄当僶俛还防定乞便官奉飬旦夕侍立未尝不议及此况老父十年之意不为不勤矣吾友之文不可靳也某伏自惟念当世儒宗故司空李公昉故翰林宋公白故宫保晁公逈皆有诗故翰林杨公亿前相国晏公殊皆有序于李氏世徳非不光矣岂假鄙拙乃益其重耶幸而获交其父子间今勤如是虽久废笔砚敢怠于词哉于戯求之旧史累代华显传袭紫者多矣至于习守退静脱去荣利并踵其髙者尤难其人可尚矣哉故直书而序之凡序五首记一首诗一百三十二首列之于石传无穷焉
　　诸公送苏屯田诗序
　　今天子皇祐纪元之四年广源州蛮人冦岭南燔毁一十二郡杀三郡守驱掠吏民还防邕州王师数万讨之眀年大败蛮众留屯万人于边凡民之供役运粮饷完城垒未得休息又明年改元至和诏以田曹副郎蘓君梦得充广南西路转运使转运职缓于期防则军用或窘急于聚敛则民力益困必须周才通人乃称其任初政府以资叙进拟数人上惩其苛细并却之及见梦得姓名可其奏梦得正直自守上知其名故自陜右越録见徙乃知吾君之爱抚逺民不独専于利权也前相国太师杜公弼谐元老叙朝廷任贤恤逺之意着于篇咏賔客王公当世宿儒龙图包公在朝清徳殿丞王君后来文杰并辔其作以宠斯行其年十二月君下车出诸公新什为示故直叙所闻以刋于石
　　曽太博临川十二诗序
　　古今言诗者二雅而降骚人之作号为雄杰仆常患灵均负才矜已一不得用于时则忧愁恚憝不能自裕其意取讥通人才虽美而趣不足尚久欲着于言议而莫由也今兹得罪去朝守土濵江同年不疑曽兄惠然拏舟见顾间日共言临川山水之美因出十二诗以露其竒其诗皆讽咏前贤遗懿当代絶境未尝一言及于身世陶然有飞遁之想通哉不疑不以时之用舍累其心真吾所尚哉遂题其篇
　　朝贤送宝珪诗序
　　僧徒裾裓日撇公卿之门不可胜数其宴见而欵谈者固少矣来以诚接去以言赠又加鲜焉名髙方外无忝延誉仅有存耳湘衡之郊梵侣尤盛逰方而归主盟禅席得之岳麓珪师焉昔逰云水名动京师息以南还逾十稔矣一日出诸公送行诗一轴率今之名贤因其言旋继成雅咏师皆摸其墨迹勒之翠琰鸾鹊交翥金石流润前所谓去以言赠无忝延誉者也窥玩数四不能去手师乃跽请进序所得遂书之篇首
　　宋职方补注周易后序
　　易之道深矣自汉兴有施孟梁邱京氏费髙诸家之学列于庠序而传异词师异说往往入于五行防纬之术故其学中絶焉王氏之学传自魏晋盛于隋唐之际大有言隂阳变化人事得失不悖于三圣不荡于术数故独为学者所宗近世言易者复以竒文诡说相髙自成一家之言考之卦繇爻象彖系之防有所不通矣今广平宋君贯之补注周易盖惩诸儒之失而防去异端志在通王氏之说合圣人之经字有未安意有未贯必引而伸之用明文王周公之防初着易明数十篇后得唐郭京举正之说意与已合遂采郭氏举正与易明相参缀于经注之下辩坠简之所缺啓后人之未悟朱墨发端粲然可覩其自叙详矣于戯古之儒者以明经为本两汉名臣未尝不以经进自儒林文苑分已来搢绅之士视经犹蘧庐耳贯之学必稽古言皆贯道以词章取科第以通博副名实皇祐五年嵗在荒落补注既成闻于旒扆俄颁中防附邮投进其明年蛮事平息因谈经义遂得奏御副本为示廼周而研之尝观刘氏钩隐图言宓牺氏因龙图书之文以画八卦又言天五地五大衍之用谓其深于数者及观贯之之释以谓宓牺稽象于天取法于地观鸟兽之文通万物之情以画卦奚独取于龙马之图耶又其言乾坤之策生于四象其于尼父之经辅嗣之注亡所戾而有所明焉固可秘之藏室流之学宫宁止是正文字而已哉叹其言近防逺故题而序之
　　宋太博尤川杂撰序
　　康定建元之明年嵗在实沉广平贯之以奉常博士移刺琼管途繇曲江因出文藁四编示其一曰劔池编次曰城集次曰尤川杂撰次曰永平録皆一官所成之集也且曰劔池永平二集今待制宗人子京暨大理丞王君子元各为之序以冠篇首尚以尤川一篇累吾执某自量识浅才下幸得同登桂科十八年矣宦途蹉跌连蹇江岭之间虽复滕口费词揄扬褒叹不为当时所信奚益其重轻哉辞不得免乃言之曰夫文者经世之具也六籍坦明万代之法自战国而下诸子纷纷各挟所长之术以成一家之作文章之道于是判矣近世以诗赋取士士亦习尚声律以中其选署第之后各图进取或以吏才成绩或以民政疚懐或因簿领之烦或耽燕私之乐回顾笔砚如长物耳其能业官之暇孜孜文史以究当世利害着之篇牍岂非懐文抱质未尽其用精力有余不忘于学者乎呜呼道之难行也久矣今观贯之始以铁钱一议忤于守臣而憸人协心卒成谗毁可慎也已太史公曰人意有所鬰结不得通于道故述往事思来者论书策以舒愤垂空文以自见岂非此耶贯之行为时所推存乎子京之序至于自致逺大发其素蕴系乎逢辰之防此但序一集之意云耳
　　宋职方忧余集序
　　君子之道行之当世以为范言之后世以为稽词章之作寄谋赏而明教化也同年贯之自登第以来莅政退公之暇朋逰独处悲欢荣悴未尝不发于文故于着撰为多今论思近臣侍读龙图宋君子京侍讲龙图赵君祐之搢绅闻人王子元岩穴髙士李泰伯并为君之集序其言文之体要道之用舍极矣皇祐四年以溪獠干纪侵轶郡县某自丧次中起为桂林守兼总师政贯之自曲江守移倅广西漕军明年蛮事平息得还郡治剧谈之次贯之复出居艰所着文集命曰忧余索序于某读玩数四惟増感叹呜呼古之君子居丧读丧礼既葬读祭礼不欲余事乱哀思也某不幸执亲之丧不得终其哀违坟墓去几筵驱驰壃万里之外贯之丧中所着则改葬议及斋文清词而已后世之楷岂不髙哉故泣而叙之云耳
　　海潮图序
　　古之言潮者多矣或言如橐籥翕张或言如人气呼吸或云海防出处皆亡经防唐世卢肇着海潮赋以谓日入海而潮生月离日而潮大自谓极天人之论世莫敢非予尝东至海门南至武山旦夕潮之进退望视潮之消息乃知卢氏之说出于胸臆所谓盖有不知而作者也夫阳燧取火于日隂鉴取水于月从其类也潮之涨退海非増减盖月之所临则水往从之日月右转而天左旋一日一周临于四极故月临卯酉则水涨乎东西月临子午则潮平乎南北彼竭此盈往来不絶皆系于月不系于日何以知其然乎夫昼夜之运日东行一度月行十三度有竒故太隂西没之期常缓于日三刻有竒潮之日缓其期率亦如是自朔至望常缓一夜潮自望至晦复缓一昼潮若因日之入海激而为潮则何故缓不及期常三刻有竒乎肇又谓月去日逺其潮乃大合朔之际潮始微絶此固不知潮之准也夫朔望前后月行差疾故晦前三日潮势长朔后三日潮势极大望亦如之非谓逺于日也月之际其行差迟故潮之去来亦合沓不尽非谓近于日也盈虚消息一之于月隂阳之所以分也夫春夏昼潮常大秋冬夜潮常大盖春为阳中秋为隂中嵗之有春秋犹月之有朔望也故潮之极涨常在春秋之中涛之极大常在朔望之后此又天地之常数也昔窦氏为记以谓潮虚于午此于东海者矣近燕公著论以谓生于子此测于南海者也又尝问于海贾云潮生东南此乗舟候潮而进退者耳古今之说以为地缺东南水归之海贾云潮生东南亦近之矣今通二海之盈缩以志其期西北二海所未尝见故阙而不纪云尝于海门【通州海门县】月加卯而潮平者日月合朔则旦而平日缓三刻有竒上则午而平望已前为昼潮望已后为夜潮【此皆临海之也逺海之处则各有逺近之期】月加酉而潮平者日月合朔则日入而潮平上则夜半而平望则明日之旦而平望已前为夜潮望已后为昼潮此东海之潮也又尝于武山【广州望船之处】月加午而潮平者日月合朔则午而潮平上则日入而平望则夜半而平上已前为昼潮上以后为夜潮月加子而潮平者日月合朔则夜半而潮平上则日出而平望则午而平上已前为夜潮上以后为昼潮此南海之潮也
　　送江秀才归庐陵诗序
　　古语云富贵多士贫贱寡友事之固然也昔田文以齐相之重封君之富邑入万户皆尽于賔客其食客三千有余人遂能折秦之谋而成齐之强一旦齐王以毁废之客皆背文而去莫顾文者廼知人情向背古今常然某沗位于朝毁废而归痛絶賔客日尚惶惧矧敢以死生贵贱责人之交哉江君秀才文清而识逺虽尝辱襒裾门下而亡力推致忽自庐陵渉江逾岭恵然见顾其色温然其谈毅然非仁义不出诸其口真有道不同于俗者也呜呼尝闻大将军青仕遇既衰而故人门下多去事骠骑輙得官爵唯任安不去史氏以为美谈今之士大夫能为人轩轾者岂少哉廼肯闲关千里访我陋巷益所以知君之义増我之媿耳及其告归以诗为送感君千里逺相过晤语经旬接粹和上客杯盘祗炊黍主人门巷正张罗海山雾暗红尘少岭路梅黄细雨多日暮津亭送归恨唯知极目望烟波



　　武溪集巻三
　　钦定四库全书
　　武溪集巻四　　　　　　　宋　余靖　撰论
　　尧舜非諡论
　　迹骤五帝徳规百王者有尧舜焉言常道尼父首之于书大一统马迁列之为纪释者云尧舜諡也翼善传圣曰尧仁圣盛明曰舜后之学者罔不宗焉愚尝考世系之端辨质文之变颇疑是说请试明之粤自邃古圣人迭兴真淳乍散制度未备尊庐赫胥以前未有氏姓皆以教民之事而名之鑚燧改火则曰燧人穴处巢居则曰有巢是也迨及三皇颇推五胜乗火徳者曰炎帝应土运者曰黄帝少昊金天亦袭其故迭观兴废渐有兵战自颛顼以来天下之号则因其名颛顼与喾则其名也帝挚帝尧帝舜亦其名也以国言之则颛顼称髙阳氏帝喾称髙辛氏帝尧称陶唐氏帝舜称有虞氏皆以所兴之地为国号也帝挚非改姓易代之主故不称氏以名言之则颛顼喾挚尧舜皆名也顼正也喾极也挚大也尧髙也舜华也古虽敦朴知以美字为称固不疑矣夫諡法者着于周公盖三代之际世有僻王嗜音酣酒者有之荒禽冒色者有之饰非愎谏者有之剖忠害贤者有之欲使闻羙号而知劝见恶諡而思惧垂易名之典为观行之则此周公之制也岂以周制而逆观尧舜之世耶且尧之典曰有鳏在下曰虞舜当羣臣举善之初厘降试难之善未显宾门纳麓之功未着安有对万乗而不称其名在侧陋而先定其諡哉斯固知其不然也明矣释者又云受禅成功曰禹岂舜受尧禅而不能成功乎夏商之王以名为号者多矣仲康太甲之类是也禹之保邦莫非尧舜之制而加以繁文缛礼乌有舍诫劝而就质略哉若以夏道尚质则禹非夏耶愚谓周公之着諡法也特取尧舜禹汤之名以为训解将后之下武守文者慕其名而袭其行也周人以讳事神讳其名而称其諡者周道也諡兴于周为得弥文之实
　　汉武不冝称宗论
　　创帝基革天命济率土于涂炭者祖之盛恢声敎同文轨纳蒸民于富寿者宗之最存则咏其徳没则观其諡所以叙昭穆于百世之下配禘郊于羣庙之上亲虽尽而不毁者祖宗之隆也昔武皇之抚运绍炎汉之重熙拓蛮夷之境则卫青去病之勲立而民疲于干戈矣惑神仙之谈则少翁栾大之宠崇而吏烦于祠祀矣恱韩嫣之佞而处以副车则君臣之位失矣信江充之譛而诛及戾园则父子之恩絶矣举其大槩何昬如之至于即世之日羣臣加諡曽不为灵若厉而反壮其武庙为世宗周公之法败三王之制当时洪儒硕生如夏侯胜黄次公议其乐章遽抵诏狱不亦甚乎且祖有功宗有徳若夏之少康商之太戊武丁皆废而复兴不失旧物然后始谓之宗也周人自文武而下虽徳如成康刑措不用宣王中兴姬道再盛庙在迭毁亦无异号暨乎汉室髙帝以英武特起绁婴刃籍戴之曰祖斯固冝矣孝文崇仁义省刑罚弭兵革服节俭而囹圄空虚防内太平庙称太宗斯又冝矣孝武虽廓地斥境而亡徳及民不加恶諡固亦幸矣尊之为宗无乃失其正乎或曰孝武雄才逺略髙出百王西开夜郎之境东建朝鲜之郡匈奴徙庭瓯越请吏脩典礼向儒学登封告成而汉之制度于是乎备若如所论不亦过乎曰邦土虽辟兵已黩矣逺夷虽服民已耗矣乐府虽盛雅亦乱矣泰山虽封制亦侈矣文景之俗由是而惫可胜道哉末年下哀痛之诏进筦之术有富民之心而不能得其道也世谓汉家杂以霸道愚于武帝观之曽霸者之不及代庙弗毁后嗣何以观乎西汉称宗者四而东汉无复区别至于安桓亦有庙号其失自武帝始故著论云
　　秦论上
　　前世髙论咸以河山之险秦得百二遂并天下者地势便利使之然也所以奉春进计田肯建言着之史牍千古称善愚谓秦人之兴有由然矣自伯翳至于秦仲率以立功克守其业而僻在岐雍诸侯以夷狄畜之穆公之世得人而昌广地开国悉由任贤之勲矣百里奚亡虞之臣也而授以国政孟明奔军之将也而委以师律引咎自责卒复河西之地由余在戎公以为忧当其来聘也降千乗之尊接以殊礼坐则曲席食则传器及其来归以客卿待之故能益国十二辟地千里遂霸西戎而抗衡中国矣暨乎即世之日三良殉葬国人哀之赋以黄鸟秦人不复东征数世不竞者夺其善人故也及孝公嗣守宗祊七雄并立当是时齐威楚宣魏惠燕悼悉已称王韩哀赵成亦复强大诸侯力政而周室卑矣孝公増脩穆公之徳寤寐贤者列爵而尊之分土而与之卫鞅以孽公子求见遂用其谋开阡陌急耕战法行民便亦以称霸后世遵用先轨范雎蔡泽离蔬释蹻而取卿相任贤之术速于置邮卒能灭二周呑六国而并天下者用此术也且苏秦反复之臣燕王一聴其言合从山东秦人不敢窥函谷者十五年以此思之一贤之功坚于山河逺矣在用与不用耳汤以亳武王以镐而王天下其政何如哉百二之説于是为负
　　秦论下
　　世言秦所以亡者赵髙谗邪胡亥蔽愚毒痡齐民四海瓦解而宗社墟矣愚尝以为亡秦而贼天下者李斯也秦人据形便之国气凌山东穆公任由余孝公用商鞅而覇业基矣蚕食虎视累世横骛有起剪括骜握其兵穰魏睢泽执其政斥地灭敌日加其强李斯始以儒学西防于秦乃进一六合兼诸侯之説秦人除逐客之令以从其计破纵擅横卒并天下以斯为相且斯以布衣徒歩防说数年而取宰相不为不遇也海内既一属心于斯六国厌战争之苦兵待我乎偃秦人困庐井之废土待我乎辟父子薄櫌锄之异民待我乎教斯学帝王之术居辅弼之地脱或戴其君于成康之列跻其民于仁夀之域如反掌耳而乃背戾古始防本塞源燔弃诗书愚弄黔首絶尺寸之封以孤其势侈封禅之制以骄其心筑宫弥山川勒铭徧海内戮诽谤禁偶语刑繁令淫国纪隳矣纪纲既隳四国不危者未之有也世子者所以接统而着代君行则守有守则从古之制也故曰太子天下之本本根一揺天下必荡安有著名储贰而握兵边徼废诵之大业习皷旂之末节衣裳颠倒莫甚于兹黙而不言焉用彼相及沙邱之变赵髙以防近之资啓亡国之言丞相当于此时正人臣无将之诛以视天下召扶苏而立之从先帝之约扶苏仁明备尝险阻辅以治道可致太平若刬去严刑罢遣谪戍民无怨讟则秦之社稷未可量也斯惑赵髙之词越録而防胡亥小人在位兵徭并起使四海之人血膏边城骨填骊山比屋嗸嗸半为盗贼尚乃建言督责以固恩宠岂不愚哉贼屠三川卒被髙譛黄犬之叹得无晚乎使胡亥得位赵髙得权皆斯之由也倒持太阿授人以柄斯之谓乎故曰亡秦而贼天下者斯之罪也卒被五刑非不幸矣
　　汉论上
　　史氏以孝成委政外家禄去王室哀平二帝享年不永贼莽乗之盗窃神器汉祚中絶者孝成始之也窃谓汉家之祸不始于孝成盖孝恵源之陈平者决而泄之使其横流不已弥漫于景武宣元之际孝成复败其隄防而极于昬垫也昔者髙皇帝逐秦鹿而得之英雄乐推遂正宸极后族吕氏侯者三人奉朝请食租赋而巳赏刑大议未尝及之孝惠即祚植性仁弱吕后杀三赵王号令自出惠帝不能以新造之汉正亡穷之法定君臣之分専生杀之柄而乃感人彘之酷意不久生自促夀命以成髙后之势不曰孝惠源之乎髙祖之约非刘氏不王非功臣不侯彼陈平者用辟疆率尔之辩尊王诸吕分将南北军中宫称制以临天下当是之时向无周勃朱虚之谋齐楚诸侯之兵使禄产体不近下一有羿浞之材则汉之社稷防为他姓所得矣不曰决而泄之使其横流不已乎厥后魏其侯以窦后兄子武安侯以王后异父同母之弟并托肺腑继为丞相孝武最称英明而田蚡为相权移主上上曰君除吏尽未吾亦欲除吏此盖近中宫之势而用之内积愤懑而宣于言也卫青霍去病虽以军功取大位然亦因椒房之重孝昭之时上官桀父子霍媪之谋防倾汉室皆帷廧之亲也许史丁傅之家印累累绶若若分茅土握符节秉钧轴乗朱轮华毂而朝者不可胜数不曰弥漫于景武宣元之际乎汉之鼎所以不移者頼忠贤之士间而持之耳及孝成之在位也赵氏姊弟専宠贼害皇子王氏五将世权外擅国命故莽因元后之势席诸父之基肆其奸险以取名器复縁哀平短祚国统三絶张禹师丹之軰谄谀邪佞故取宗室幼稚未能持国者授之以令天下使汉祚中缺者职此之由也不曰败其隄防而极于昬垫乎西汉之祸于是乎在
　　汉论下
　　前史称光武中兴再造汉室戮新都驱赤眉应四七之生赏谋臣酬战功得万世之利以为胙土锡壤不侈其封域带河砺山克保其胄嗣因谓髙祖创汉基刬秦制封宗子王异姓或连城数十或裂地千里兵足以张其威权赋足以充其嗜欲故韩彭英卢身防葅醢后世史学防不推论咸曰髙帝之封也地广力强所以速叛光武之封也国小势弱所以易宁于是谓髙帝之策为非而光武之谋为得愚虽不敏尝谓不然何则赏元勲诛大憝者法也顺世机息民患者时也圣人立法先乎顺时尧授舜舜授禹汤放桀武王伐纣时也秦并六国蚕食天下尺土寸戈不在他姓一夫奋臂四方瓦解岂封建之罪乎髙祖以巴蜀僻左返攻三秦东战荥阳与项为敌当此之时叛王骄将争逐秦鹿者众矣陔下之役子房请捐山东之地以与功臣楚乃可灭夫言捐之者非汉之有也且陈余于项氏无纎芥之劳环封三县尚怨项籍况韩彭者名虽君臣势等隣敌不设重饵其谁肯来岂能以区区侯爵制其去就哉安可比吴邓軰强邑数四而已耶及世祖之兴也出自宗室翦除凶丑以顺制逆以仁抑乱因思汉之民成复汉之业先帝驭臣之与夺得以増损前世建侯之利病得以沿革于是限其土守削其兵卫足以奉其身而酬其勲杜震主之权大使指之臂终能全其首领不陷刑戮者斯亦可制之时矣使髙光易地而居势不可夺礼曰时为大顺次之其此之谓乎必若美世祖之权则可矣若又短髙帝之失策则非观时之术也
　　正瑞论
　　夫上古明王言为天下法动为后世则犹恐怠惰故立左右史以规之是则史之设所以谨言行于一人正褒贬于千古不独纪嵗月办赴告而已矣三皇坟五帝典记言之史也楚梼杌鲁春秋记事之史也训诰誓命之词得失存亡之迹发简可见未闻祥瑞之言焉迨于两汉则有赤芝白鴈醴泉甘露卿云宝鼎之应岂古史阙畧而后世该备乎盖有司失为史之本意也何也国之兴也在乎徳不在乎瑞国之亡也在乎乱不在乎妖故尧以敦九族和万邦而兴舜以举十六相去四凶则又兴禹以平水土兴汤以行仁政兴周人以积徳累仁兴夫是者虽无祥瑞可不谓圣且治乎癸以侈奢亡辛以暴虐亡厉王以聚敛亡幽王以女色亡夫是者虽无妖异可不谓昏且乱乎桑谷生朝髙宗复商荧惑守心景公安宋此则明君在上妖不为害矣鲁获麒麟哀公出奔汉鸣凤凰平帝失国此则闇主在上瑞不为美矣仲尼笔削春秋书日蚀星陨地震山隤蝝生鶂飞之变者非广乎异闻也盖欲人君责躬修徳见灾思惧而臻于治也特于篇末因麟之无应以明述作之意耳其他瑞则无闻焉寉舞晋庭龙见洊水不由徳至斥而弗书若是之比求名而亡则圣人防防可见矣子长孟坚推论恠谍其启国也以斩蛇大泽为受命之符而英雄之畧弃矣其定制度也以龙见成纪为易服之感而古人之象隳矣及乎蔚宗患其失实则云某郡上言某瑞以示微意与其疑而列之曷若正而削之之为愈乎今之郡县时报祥瑞以为纪事之瑞累谓非良直之法也必若徳施于民效易其俗赏不僭刑不滥则四灵为畜日游于君之宫沼郊薮矣又何用索异传恠惑天下之耳目哉苟荐绅者黙而不言则示之后嗣得无惧乎
　　姚畴论
　　古者天子之立史官也不独纪嵗月逺近辨朝防同异而已矣盖以王者居亿兆之上喜似阳春怒如雷霆予夺生杀无不从也故立史以谨其言行动则左史书之言则右史书之以示后嗣欲其畏后世之名而不敢过举者也窃见两汉而下唐制度最为近古而史官废置未臻大中敢试论之唐之修史其术有二武徳故事小省之官更直近陛执笔对仗随而撰録书之方册谓之起居注姚畴建议秉钧之臣訏谟便殿嘉猷善经退必编次送之史馆谓之时政记于是周官六史之职不复甄叙矣累代著作之局不复刋修矣畴议既行而起居之官立于外朝仗退之后迹便疎逺虽延英数刻之对圣人虽有泣辜解网之言应机成务之谋不可得而闻也若非宰臣撰述则军国政要何由知之繇是而言有不可者三焉古者帝王不得见当代之史何则史之为书不隐恶不虚美谓之实録史而可见则其臣不敢以实书书而不实为已録矣实而不讳为已戮矣不得见史者以此也宰臣监修是使自司其过也其不可者一也昔者成王尚幼与唐叔戱剪桐叶而与之曰以是封汝明日太史上舆地图请封唐叔自是成王终身无戯言夫是则史官常在左右也今史臣随仗出入则是用史臣于顷刻之间耳戏言过行尚奚史之畏哉其不可者二也古者大臣不掌注记故董狐得以直笔于晋庭南史氏得以执简于齐设有史官外朝既罢则目不见帝王之容耳不闻帝王之声近臣奏对孰邪孰正孰谀孰诤咸莫之辨也用他人注记为已之笔削夫是则史官失职莫甚如此其不可者三也语曰使廉士守藏不如扄钥之固也使义士分财不如投钧之平也何则有情之与无情也夫以广渊之谋居弼亮之位缉熙庶绩裁成万机而复代史臣之撰述固亦劳矣向使房杜姚宋击轨毂而自序策畧人犹疑之脱不幸而有元载卢杞当其任则安所取信哉太宗文皇帝贞观中所论政体皆可冠冕古今粉泽王度着在方册照然可覩者史臣得侍于内朝故也姚畴虽知注记之详未知先王立史之义一失其源而莫之敢议惜哉
　　三统论
　　夫王者受命必先改正朔易服色者盖示民之有初也故三统之义于是彰焉然而先儒论止及三王之世是以夏之寅而黒商之丑而白周之子而赤可得而述也至于尧舜而上则虽仲尼之说亦无闻焉岂非防深而意逺乎而汉郑康成之徒则据此而逆推以为舜与周同尧与商同髙辛氏乃与夏同正朔三而止文质再而复自古而然也非但不经抑亦于帝王之道有所昧焉尝试论之夫帝王歩骤不同文质亦异三皇正歴嵗准摄提古之为君因民而治故唐虞以上无变易逮夏后之继统也自以徳衰不及二帝又知夫时将醨矣必示之以制度故其防革颇渐于文是以小正之说尚黒之义于是着焉然而服色有所尚而正朔不必改也但纪之于政令而已故仲尼称述三代则曰行夏之时盖以其合于古而得天数也礼因于虞而不言其所损益者盖谓此乎及汤武之革命既以兵胜俗又防弊欲示民以改作而新其耳目俾知夫令出诸已故有服色之变又以服色之制本象于正朔商人以建丑而易寅新其令也尚白而变黒象其朔也周之尚赤而建子由是兴然三王之易服改正必取三微之月盖以君之出令象嵗功阳气之始也足以垂训于百王文质制度于斯备矣后王虽兴制作不出于此也故仲尼曰其或继周者百世可知其此之谓矣夫谓正朔三而止者月过三防不可以垂法也斯亦王者之制耳安可及于上古哉且五帝之书二典存焉其尧之书则曰敬授人时顺歴数也又曰日中星鸟以正仲春日短星昴以正仲冬此则分至之候正在四仲契古歴而符夏正也又乌闻建丑之説乎舜在璿玑以齐七政审已之徳当天心与不尔至于歴数亦不异于尧又曷覩建子之言乎及其制服则曰观古人之象故山龙日月之数较然可知也又何服色之改乎然则五帝之徳淳三王之俗薄徳淳则制简俗薄则政备故三统之义起于三代而自太吴或推五徳之运者盖顺天之数也正朔则无所更焉至三王则政有偏矣夫有偏则有弊故后之兴者必举其偏而救其也若谓文质可推于上古是则夏尚忠商尚质周尚文此三正者又何行于帝王之代乎斯见其不然也自秦汉以下服色但依于五胜此又不可推于三王亦明矣康成既已失之而杜祐孔頴逹之徒复引为证贻误后学甚矣夫
　　禘郊论
　　先儒之所以解经者盖欲导前圣之渊源启后学之钤键也援古有据垂世不惑者也祭祀之仪国之大典今之礼经以郑注为正而康成释禘祭之文前后驳杂大传曰礼不王不禘王者禘其祖之所自出郑云谓祭感生帝于南郊也祭法曰有虞氏禘黄帝而郊喾祖颛顼而宗尧郑云禘谓祭昊天于圜丘也祭上帝于南郊曰郊祭五帝五神于明堂曰祖宗皆谓祭祀以配食也观郑所释似有未悟尝试论之夫禘者宗庙大祭之名也王者禘其祖之所自出谓虞氏之祖出自黄帝不立庙祧故五年盛祭则及之夏亦禘黄帝商周禘喾盖姓氏所出是为逺祖也诸侯之禘则降于王者止祭始封之君不得禘姓氏所出之祖故曰诸侯及其太祖是也而郑谓太防五帝王而王者之兴必感其一因其所感别祭以尊之故以感生之帝祭于圜丘而祀上帝于南郊唯据纬书以释经义太微亦为星象昊天亦谓北辰苍穹之号遂有六天郊丘之名分为二祀斯皆舛谬深用轸惜何则郊与圜丘俱是祭天之所王肃所谓犹王城之内与京师异名而同处也岂可郊丘分为二祀祖宗合为一祭乎康成俱以禘文在郊祭之前其祀必尊当为圜丘皆罔研经意肆其臆説耳又以祖宗五帝五神于明堂小徳配寡大徳配众郑之此説殊为失防误取孝经宗祀之名以解祖宗之义乃以二主泛配五帝若谓太防五帝耶则郑説太防与昊天上帝为六天矣天尚无二安得有六按天官书太防宫有五帝者自是五精之神不在穹苍之例若以为太昊炎帝之属耶则又非仲尼配天之意也周礼曰王将旅上帝张毡案设皇邸祀五帝张大次由此言之上帝之与五帝自有差殊岂可混而为一乎古者祖有功而宗有徳盖若周人尊文武之功不毁其庙非谓配食明堂者也郑引孝经而反违其防惜哉汉承秦灭学之后遂使儒者进无经据康成最为明礼而于禘郊之义不能尽之故其释祭法即云祀感生帝解大传即云祭昊天笺周颂又云大于四时之祭而小于袷注左传称郊配灵威仰笺商颂又称郊为祭天首尾纷拏自相矛盾孰为辨之哉














　　武溪集巻四
　　钦定四库全书
　　武溪集巻五　　　　　　　宋　余靖　撰记
　　大宋平蛮碑
　　圣宋体天法道钦文聪武圣神孝徳皇帝在宥之三十一年天宇之内海渚之外毡裘卉服罔不率俾粤五月蛮贼侬智髙防邕州陷其郛贼虐衣冠驱虏稚艾遂防欝江东下所过郡县素无壁垒倐然防至吏民弃走因得焚荡剽钞无所畏惮乃攻围广州五十余日不克大掠其民而去然所存者官舍仓库而已百年生聚异域珍玩扫地无遗矣国家于岭南不宿重兵故贼起三月而后师集蒋阶张忠素号骁将相继覆没由是畏懦者望风溃走贼锋益炽逼连贺毁昭賔再穴于邕矣驿骑继闻上甚忧之枢密副使狄公青以为将帅之任古难其才若再命偏禆事一不集则二广之地祸连而不解矣亟自请行天子韪之遂改宣徽南院使荆湖南北路宣抚使都大提举广南东西路经制盗贼事九月拜命既授禁旅仍啓以旧镇骑兵荆湖鋭卒从行十二月至桂林督部伍亲金皷然后兵知节制矣明年正月甲辰至賔州先是钤辖陈曙领歩兵八千溃于昆仑之关公推其罪首斩曙及佐吏已下三十一人然后人知赏罚矣兵将股栗咸思用命是月已来引师至邕城一舍贼悉其徒以逆战公之行师虽仓卒道途皆有行列贼至驻先锋以接之公凭髙望防骑兵以翼焉贼徒大败追奔十五里斩首二千二百余级生擒五百人尸甲如山积于道路伪署将相死者五十七人是夕智髙焚营自遁复入于蛮中先是命湖南江西路安抚使枢密直学士孙沔入内押班石全彬过岭与广西经略使余靖同其经制东西路贼盗故命公督大提举然孙石賛谋而军中悉禀公之节制贼之再据邕也农者辍耕商者辍行逺迩惶惶不聊其生及公之拜命也朝野之论中外欢然以方召之才兼机轴之重出剪狂蛮无噍类矣贼之巢穴曰广源州交趾之附庸也父为交趾所戮遂弃其州奔南蛮界中渊薮悖慠以僣称号自名其居曰云南道又曰南天国再名其年曰景瑞曰啓歴杂名其左右之人自侍中开府已下署之其主谋者黄师宓侬廷侯侬志忠等战没于阵未有剪其羽翼而能飞刳其腹心而能全者也故宵遁矣呜呼智髙之谋十余年间招纳亡叛共图举事十余月间连破十二郡所向无前夫岂自知破碎奔走在于顷刻之间乃知名将攻取真自有体哉二月甲戌改乗辕其月丁亥至桂州诏徙防国军节度复以枢密副使召仍曲赦岭南民得休息矣遂磨桂林之崖石以书其勲其词曰
　　有宋之大　天覆地载　四海正朔　百蛮冠带蠢兹狂防　起乎徼外　父戮于交　逃死防界招纳亡命　浸淫边害　边臣罔上　习尚以懈卒陷邕郛　乗流东迈　志图全越　肆其蜂虿广城言言　梯冲附焉　攻之五旬　掠民而旋贼锋一至　千里无烟　还据于邕　五岭骚然天生狄公　辅圣推忠　情存义烈　志嫉顽凶请缨即路　仗节临戎　英材遴集　猛将风从贼之敢鬭　实惟天诱　来迓于郊　奄丧羣丑当我摧锋　易如拉朽　僣补伪署　丛然授首羽翼既剪　心腹既刳　虽欲自举　人谁与图焚庐而去　回巢以逋　六亲不保　曰献其俘厥推邕边　南国之纪　九洞襟带　列城唇齿险固一失　兵粮无峙　庶民蚩蚩　鸟兽惊跂我公之来　电扫云开　叛涣斗破　纲领重恢师成庙筭　民得春台　天声逺振　繄公之材
　　大宋平蛮京观志【并序】
　　大宋皇祐四年夏五月广源州蛮犯邕管陷之乗江流暴涨东陷九城遂至广州广人怯战登陴自固贼得驻兵傅城攻之五旬云梯土山极肆其巧城坚不能下乃还经途复残二郡覆四将再入于邕凢害将佐三十余员虏生口万计牛畜资宝无筭所过焚荡无余楚越萧然矣朝廷忧之君臣为之旰食枢密副使狄公青抗章请行愿授成筭上重其诚从之先是命枢密直学士孙沔入内押班石全彬同本路经略使余靖经制贼盗命青以宣徽使都大提举总其节制明年正月已未青帅三将兵至邕州归仁铺贼举众出城拒战大败之骑兵追奔十五里所杀蛮众二千二百余人伪署侍郎黄师宓等腹心将领五十七人死于阵贼首侬智髙其夜焚城自遁诘朝引兵入城俾供奉官贾荣就战敛贼尸而殣之为塜于归仁之南又遣郴县尉区有邻聚重伤还城而死并活擒而戮及奔而蹂践燔灼者复三千二百二十八人为一塜瘗之于城之北二月有诏即其地筑为京观乃命立石以志其伐铭曰
　　庸臣司边　率职不防　盗起其间　蠢尔异类藏亡纳叛　以辅狡烦　窥兹无备　乗虚袭怠遂肆凶奸　顺流而东　列城皆空　岭表骚然师徒桓桓　矢劲摧完　天下恻焉　帝命枢臣握节属鞬　拯坠绥残　师行之律　赏罚贵必其谋乃専　兵家之势　动静有制　所击无坚吁嗟羣丑　狃于常胜　敢当其前　驱彼犬羊敌此熊罴　血膏于原　弃甲如山　遗骸亘野百里腥羶　武功外扬　仁心内悯　念及幽泉肩防之葬　京观之封　铜柱齐年　天声逺振皇泽重宣　永镇羣蛮
　　韶州新置永通监记
　　古之建国者义以制事材以聚人八政之先曰食与货即山皷铸三代而然禹铸歴山之金以御水祸汤造荘山之币以拯旱虐周以金锡之利分虞衡唐以郴桂之郡并建罏冶货之所产本无定处兴造之谋期于便事而已国家平一诸夏宠绥四海开宝兴国之际收复江闽因其故区作为泉布时移嵗积地产靡常比年已来冶民防废焉今天子嗣位之二十七年特诏翰林学士叶公清臣宋公祁经度山泽之禁以资国用乃佥作奏曰谨校郡国产铜和市之数惟韶为多而夐处岭阨由江淮资本钱以酬其直实为逈逺谓宜即韶置监分遣金工以往模之嵗用铜百万斤可得成币三百万三分其一以上供余复市铜防得二百万如是则其息无穷矣诏下其议于广东于时转运使直太史传公某知韶州比曹副郎栾公某协恭承诏以经厥始郡有故堞号为西州遗趾髙平宛出郛外乃相厥土墨则食焉凢栋宇之制管库之严询于故实断以心匠模沙冶金分作有八刀错水蓥离局为二并列关钥互有隄防当其中扄控以防事谁何警察目无逃形其鈆错之备用薪炭之兼蓄别藏异室布于两序出内谨密前为大闳冶官列署于闳之南羣工屯营于垣之外市材于山市甓于陶雇工于巧凢手指之勤筋力之用率平价而与之金不发帑赀不徭民籍而功用成为屋八百楹最材竹鐡石陶瓬之用一百四十万惟材木六千资于连山钉口十万出自真阳余悉办于韶之境而民不知役乃知循良之政诚自有体哉以皇祐冠年龙集已丑三月甲午始筑其基而其材八月辛酉栋宇完范镕备物有区工有居九月已亥大合乐以落之董旧巧募新习朂怠励惰授以程凖日课千缗不愆于素初郡之铜山五嵗共市七万前太守潘君一嵗市百万及栾公继之乃市三百万明年又差倍之嵗运羡铜三百万以赡岭北诸冶苟非主计者通其神提纲者扬其职守土者宣其力则何以协规剏模成効之速如是哉且韶被山带海杂产五金四方之人弃农亩持兵器慕利而至者不下十万穷则公剽怒则私鬭轻生抵禁亡所忌惮缓其覊绁则鹰挚而陆梁急其防勒则兽骇而踶齧故境壤虽狭而狱犴冦抄常倍他境必资威肃惠和兼被于物乃成善政观此图功赋事精至详简则民之受赐其可知矣初以逺方置监议者不一故朝廷有以待之明年四月乃下敇赐名永通时天子亲享明堂之嵗五月记
　　海州社稷坛记
　　古之言社稷者其尊与宗庙等诸侯始封授以茅土归其国而立社上以尊天子之命下以教民美报也汉制郡县置社太守令长侍祠牲用羊着于祠令则知郡国虽异而祀事无改春求秋赛未之废也东海郡社稷旧坛藐在孤山之麓地形险廹仪度草略素亡坛壝髙卑之式絶无畛域外内之限牛羊所践刍牧弗禁慢神渎礼阙莫甚焉范阳祖君择之庆歴戊子由兰台丞佩郡印既下车之三月以为羣神之在祀典者众矣惟社稷得用笾豆奠贽币以修万民之报而祠所弗严何以示教乃相美土改而筑之去旧趾五十歩得平壤焉广轮数亩命以官田易之封土为坛陞降有陛袭今据古一本于礼树以所宜之木敞以门墙奉祠执事者斋有宫侍有次又阅章圣皇帝所颁崇器制度未如制者咸俾新之于是政礼具举人祗交感风雨以时田谷顺成秋八月行事于新坛以报神福民心熙熙觇盛仪而乐嘉应也于戯择之以通材逺识屈在外补观其临民赋政先于典礼得古君子之风焉修淫祀以求庇者得不愧乎督役者朐山令李良辅云
　　同游泐溪石室记
　　人之跂髙慕逺乐在林壑者厥游不得其胜则无所记焉地之蕴灵蓄秀于方域者所赏不遇其人则无所发焉游赏之防其难乎哉予以分司归韶之明年江夏黄君子京始宰乐昌其明年以书见遗曰弊邑虽小地多胜槩泐溪石室宜为称首元和中番禺从事李文孺尝志其游惜其景出涵晖之右而文不逮于到难故使兹山不甚显闻于世若迂髙车以辱临之愿去道茀蜡履以从又明年乃往游焉其始去县郛西北平行五里而近西为大山其厚无极东亘髙阜积石所成澄溪下流人迹中断掲溪即阜属当大窾外若敞扉中如华屋平有度筵之广髙逾结栋之隆穹中四注屏舒玉削幽崖婉入如曲房小槛之容斜窦旁通有连甍接庑之势云蒸雾积闭隂辟阳冬漏暖脉夏含凄气天地炎凉所不能制固仙逰之所宅嵒栖之嘉致也既而徧览幽趣庶逢前轨洗尘而视则有陆羽题名墨迹在焉张炬而入则有六祖偃息石牀存焉呜呼苟非子京奏刀恢恢之暇以竒胜见招何由﨑岖百里一届其域及窥陈迹则古之贤哲寝处为常乃知世称今人不如古宜哉子京时又招摄尉唐某进士谭某同游既书名于壁复镵石以志之今天子亲享明堂之嵗三月二十五日记
　　韶亭记
　　贤人君子乐夫佳山秀水者盖将寓闲旷之目托髙逺之思涤荡烦绁开纳和粹故逺则攀萝拂云以跻乎杳防近则筑土材以寄乎观望惟韶山去州治八十里自元精胚胎阳结隂流不知鑪锤者谁独秀兹境在昔虞舜南狩苍梧九韶之乐奏于石上山之得名起于是矣国家丕冒海隅择材绥逺殿省丞潘君伯恭特膺诏选来守岭阨锄强构弱有意于古下车期年人用休息乃曰山为州镇厥名尤着自秦开五岭迄今千载凭轼之使泛舟之宾大麓之下往还如织不知观瞩之地以为山荣岂守土者详近而畧逺哉遂按郡谍而相之背山东渡五里而近得地曰灵溪即道左建亭而山之竒秀森然在目矣伻来以图授之矩画先是赐紫僧法崇者推诚导摹众所钦信尝于康衢构榭以壮州邦既勤基缔将贲髹艧太守曰吾以敦朴化人无事于侈可去华就实移其用于兹亭崇曰明使君之言非唯集事兼存为政之体繇是舍饰画之浮费市楩梓之美材持畚筑运斧斤者子来而乐成矣越再朏魄而亭就则兹山具美纎芥无隐屹者如阙阛者如庾平者如台呀者如谷向者如鬭背者如逃人立鸟跂霞明雾暗碧玉千仭青螺万疉殊形诡制纷不可名驱鬼投物巧不能备信尘外之絶区也既而请名太守曰亭以山搆而能尽山之美其名韶云嵗月日记
　　涌泉亭记
　　峤南溪山之胜曲江称最然其絶境多在逺郊徙州治以跨二江百余载矣亭榭池馆面髙临深前剏后续不逾雉堞耳目所诣不为难能尚书外郎杜君挺之之为守也狱无寃私赋役以时事举条领民用休息近郛胜槩亡不周览梁济真水越一长亭得涌泉焉始其出喧嚣入杳霭层峦曲涧岚碧相照涧极崖平泉源在焉横岗屈盘隐若伏兽疏洼为沼泉出石罅大若涛涌细如鼎沸久旱不竭经冬常满南方瘅暑酷如惔焚暂息泉上寒悚毛骨挺之乗间一来吟酌永日自非嘉賔无预兹赏傍有精庐因泉得名于是知事僧谋于众曰古之君子必观于水盖有道焉习氏之名千载若存盖有遇焉今太守适意水石而露坐泉傍虽旷淡自适岂吾人之所安也乃募金伐材构亭泉心贯之飞梁虹横波际翼以堂室备賔逰之憇外营碓硙为民事之观挺之暇则造焉以涤烦虑既罢郡归阙且半嵗某与后太守潘伯恭南康倅李仲求共陟泉亭一饭一啜不同于俗【皆当时之事】乃书名屋壁以志其逰后一月又书亭之始以寓仲求请模石而书之因叹曰韶处岭阨杂产五金四方之民聚而逰手牒诉纷拏称倍他郡挺之以诚应物庭无留事日自适于山水间乃知为政自有体也斯逰斯景书之其无愧挺之名且伯恭名夙仲求名定庆歴七年五月日记
</div>
    <div class="pagination">
<a href="武溪集_page3.html">上一页</a><a href="武溪集.html">1</a><a href="武溪集_page2.html">2</a><a href="武溪集_page3.html">3</a><span class="current-page">4</span><a href="武溪集_page5.html">5</a><a href="武溪集_page6.html">6</a><a href="武溪集_page7.html">7</a><a href="武溪集_page8.html">8</a><a href="武溪集_page9.html">9</a><span>...</span><a href="武溪集_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
