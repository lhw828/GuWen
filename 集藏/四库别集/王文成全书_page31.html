<!DOCTYPE html>
<html>
 <head>
  <meta charset="utf-8"/>
  <title>
   王文成全书 - 第 31 页/共 46 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   王文成全书 - 第 31 页/共 46 页
  </h1>
  <div class="content">
   呜呼小子慎尔出话躁言维多吉言维寡多言何益徒以取祸徳黙而成仁者言讱孰黙而讥孰讱而病誉人之善过情犹耻言人之非罪曷有已呜呼多言亦惟汝心汝心而存将日钦钦岂遑多言上帝汝临
　　呜呼小子辞章之习尔工何为不以钓誉不以蛊愚佻彼优伶尔视孔丑覆蹈其术尔顔不厚日月逾迈尔胡不恤弃尔天命昵尔讐贼昔皇多士亦胥兹溺尔独不鉴自抵伊亟
　　祭文
　　南镇祷雨文【癸亥】
　　惟神秉灵毓秀作镇于南实与五岳分服而治维是扬州之域咸頼神休以生以养凡其疾疫灾之不时雨旸寒暑之弗若无有逺近莫不引企足惟神是望怨有归功有底神固不得而辞也而况绍兴一郡又神之宫墙辇毂之下乎谓宜风雨节而寒暑当民无疾而五谷昌特先诸郡以霑神惠而乃入夏以来亢阳为虐连月弗雨泉源告竭黍苗荐槁嵗且不登民将无食农夫相与咨于野商贾相与憾于市行旅相与怨于途守土之官率其吏民奔走呼号维是祈祷告请亦无不至矣而犹雨泽未应旱烈益张是岂吏之不职而贪墨者众欤赋敛繁刻而狱讼寃滞欤祀典有弗修欤民怨有弗平欤夫是数者皆吏之讁而民何咎之有夫怒吏之不臧而移其讁于民又知神之所不忍也不然岂民之防顽妄作者众将奢淫暴殄以怒神威神将罚而惩之欤夫薄罚以示戒神之威灵亦既彰矣百姓震惧忧惶请罪无所遂弃而絶之使无噍类神之慈仁固应不为若是之甚也夫民之所頼者神神之食于兹土亦非一日矣今民不得已有求于神而神无以应之然则民将何恃而神亦何以信于民乎某生长兹土犹乡之人也乡之人以某尝读书学道缪以为是乡人之杰者其有得于山川之秀为多借之以为吾愚民之不能自逹者通诚于山川之神其宜有感夫某非其人也而冒有其名人而冒以其名加我我旣不得而辞矣又何敢独辞其责耶是以冒昧辄为之请固知眀神亦有所不得而辞也谨告
　　瘗旅文【戊辰】
　　维正徳四年秋月三日有吏目云自京来者不知其名氏携一子一仆将之任过龙塲投宿土苗家予从篱落间望见之隂雨昏黑欲就问讯北来事不果明早遣人觇之已行矣薄午有人自蜈蚣坡来云一老人死坡下傍两人哭之哀予曰此必吏目死矣伤哉薄暮复有人来云坡下死者二人傍一人坐叹询其状则其子又死矣明日复有人来云见坡下积尸三焉则其仆又死矣呜呼伤哉念其暴骨无主将二童子持畚锸徃瘗之二童子有难色然予曰嘻吾与尔犹彼也二童悯然涕下请往就其傍山麓为三坎埋之又以只鸡饭三盂嗟吁涕洟而告之曰呜呼伤哉繄何人繄何人吾龙塲驿丞余姚王守仁也吾与尔皆中土之产吾不知尔郡邑尔乌为乎来为兹山之鬼乎古者重去其乡游宦不逾千里吾以窜逐而来此宜也尔亦何辜乎闻尔官吏目耳俸不能五斗尔率妻子躬耕可有也乌为乎以五斗而易尔七尺之躯又不足而益以尔子与仆乎呜呼伤哉尔诚恋兹五斗而来则宜欣然就道乌为乎吾昨望见尔容蹙然盖不任其忧者夫冲冒雾露扳援崖壁行万峰之顶饥渴劳顿筋骨疲惫而又瘴厉侵其外忧郁攻其中其能以无死乎吾固知尔之必死然不谓若是其速又不谓尔子尔仆亦遽尔奄忽也皆尔自取谓之何哉吾念尔三骨之无依而来瘗尔乃使吾有无穷之怆也呜呼痛哉纵不尔瘗幽崖之成羣隂壑之虺如车轮亦必能尔于腹不致乆暴露尔尔既已无知然吾何能为心乎自吾去父母乡国而来此二年矣歴瘴毒而茍能自全以吾未尝一日之戚戚也今悲伤若此是吾为尔者重而自为者轻也吾不宜复为尔悲矣吾为尔歌尔听之歌曰连峰际天兮飞鸟不通游子怀乡莫知西东莫知西东兮维天则同异域殊方兮环海之中逹观随寓兮奚必予宫魂兮魂兮无悲以恫又歌以慰之曰与尔皆乡土之离兮蛮之人言语不相知兮性命不可期吾茍死于兹兮率尔子仆来从予兮吾与尔遨以嬉兮紫彪而乗文螭兮登望故乡而嘘唏兮吾茍获生归兮尔子尔仆尚尔随兮无以无侣悲兮道傍之冢累累兮多中土之流离兮相与呼啸而徘徊兮飱风饮露无尔饥兮朝友麋鹿暮猿与栖兮尔安尔居兮无为厉于兹墟兮
　　祭郑朝朔文【甲戌】
　　维正徳九年嵗次甲戌七月壬戌朔越十有六日丁丑南京鸿胪寺卿王守仁驰奠于监察御史亡友郑朝朔之墓呜呼道之将行其命也与道之将废其命也与呜呼朝朔命实为之将何如哉将何如哉辛未之冬朝于京师君为御史余留铨司君因世杰谬予是资予辞不获抗顔以尸君尝问予圣学可至余曰然哉克念则是隐辞奥义相与剖析探本穷原夜以继日君喜谓予昔迷今悟昔陷多岐今由大路呜呼絶学几年于兹孰沿孰绎君独奋而古称豪杰无文犹兴有如君者无媿斯称当是之时君疾已搆忍痛扶孱精微日究人或劝君盍亦休只君曰何哉夕死可矣君遂疾告我亦南行君与世杰访予阳明君疾亦笃遂留杭城天不与道善类云倾呜呼痛哉呜呼痛哉时予祖母亦婴危疾汤药自须风江阻渉君防遂行靡由一诀扶榇而南事在世杰负恨负愧予复何説嗟予颛弱实頼友朋砥砺切磋庶几有成死者生者索居离羣静言永懐中心若焚墓草再青甫兹驰奠遥望岭云有泪如霰呜呼哀哉予复何言尚飨
　　祭浰头山神文【戊寅】
　　维正徳十三年戊寅二月十五日甲申提督军务都御史王某谨以刚鬛柔毛昭告于浰头山川之神惟广谷大川阜财兴物以域民畜众故古者诸侯祭封内山川亦惟其有功于民然地灵则人杰人之无良亦足以为山川之羞兹土为盗贼所盘据且数十年逺近之称浰头者皆曰贼巢耻莫大焉是岂山川之罪哉虽然清洌之井粪秽而不除乆则同于厠溷矣丹鳯之穴鸱聚而不去乆则化为妖窟矣粪秽之所过者揜鼻妖孽之窟人将持刃燔燎环而攻之何者其积聚招致使然也诚使除其粪秽刮剜涤荡将不终朝而复其清洌鸱逐而鸾鳯归妖孽之窟还为孕祥育瑞之所矣今兹土之山川亦何以异于是守仁奉天子明命来镇四陲愤浰贼之凶悖民苦荼毒无所控吁故迩者计擒渠魁提兵捣其巢穴所向克防动获如志斯固人怨神怒天人顺应之理将或兹土山川之神厌恶凶残思欲洗其积辱隂有以相协假手于予今驻兵于此弥月余旬虽巢穴悉己扫荡擒斩十且八九然漏殄之徒尚有潜逃小民不能无怨于山川之神为之逋逃主萃渊薮也今予提兵深入岂独除民之害亦为山川之神雪其耻夫安旧染弃新图非中人之情而况于鬼神乎今此残徒势穷力屈亦方遣人投招将顺而抚之则虑其无革心之诚复遗患于日后逆而弗受又恐其或出于诚心杀之有不忍也神其隂有以相协使此残冦而果诚心邪即隂佑其衷俾尽携其党类自缚来投若水之赴壑予将隄沿停畜之如其设诈怀奸即隂夺其魄张我军威风驱电扫一鼔而殱之兹惟下民之福亦惟神明之休坛而祀之神亦永永无怍惟神实鉴图之尚飨
　　祭徐曰仁文【戊寅】
　　呜呼痛哉曰仁吾复何言尔言在吾耳尔貌在吾目尔志在吾心吾终可奈何哉记尔在湘中还尝语予以夀不能长乆予诘其故云尝游衡山梦一老瞿昙抚曰仁背谓曰子与顔子同徳俄而曰亦与顔子同夀觉而疑之予曰梦耳子疑之过也曰仁曰此亦可奈何但今得告疾早归林下冀从事于先生之教朝有所闻夕死可矣呜呼吾以为是固梦耳孰谓乃今而竟如所梦邪向之所云其果梦邪今之所传其果真邪今之所传亦果梦邪向之所梦亦果妄邪呜呼痛哉曰仁尝语予道之不眀防百年矣今幸有所见而又卒无所成不亦尤可痛乎愿先生早归阳明之麓与二三子讲眀斯道以诚身淑后予曰吾志也自转官南赣即欲过家坚卧不出曰仁曰未可纷纷之议方驰先生且一行爰与二三子姑为饘粥计先生了事而归呜呼孰谓曰仁而乃先止于是乎吾今纵归阳明之麓孰与予共此志矣二三子又且离羣而索居吾言之而孰听之吾倡之而孰和之吾知之而孰问之吾疑之而孰思之呜呼吾无与乐余生矣吾已无所进曰仁之进未量也天而防予也则防予矣而又防吾曰仁何哉天胡酷且烈也呜呼痛哉朋友之中能复有知予之深信予之笃如曰仁者乎夫道之不明也由于不知不信使吾道而非邪则已矣吾道而是邪吾能无蕲于人之不予知予信乎自得曰仁讣盖哽咽而不能食者两日人皆劝予食呜呼吾有无穷之志恐一旦遂死不克就将以托之曰仁而曰仁今则已矣曰仁之志吾知之幸未即死又忍使其无成乎于是复强食呜呼痛哉吾今无复有意于人世矣姑俟冬夏之交兵革之役稍定即拂袖而归阳明二三子茍有予从者尚与之切磋砥砺务求如平日与曰仁之所云纵举世不以予为然者亦且乐而忘其死惟百世以俟圣人而不惑耳曰仁有知其尚能启予之昬而警予之惰邪呜呼痛哉予复何言
　　祭孙中丞文【己夘】
　　呜呼弇阿茍容生也何庸慷慨激烈死也何恫勤劳施于国而惠泽被于民孰谓公之死而非生乎守臣节以无亏秉大义而不屈孰谓公之归而非全乎方逆焰之已炎公盖力扑其燎原之势而不能屡防乞免又不获请则旁行曲成冀缓其怒而徐为之图盖公处事之权而人或未之尽知也比其当危临难伏节申忠之死靡囬然后见公守道之常心迹如青天白日而天下之人始洞然无疑矣呜呼逆藩之谋积之十有余年而败之旬日岂守仁之智谋才力能及此乎是固祖宗之徳泽朝廷之神武而公之精忠愤烈隂助黙相于防防之中是亦未可知也公之子挟刃赴仇奔走千里至则逆贼已擒遂得改殡正殓扶公榇而还父子之间忠孝两无所愧矣亦何憾哉守仁于公既亲且友同举于乡同官于部今又同遭是难岂偶然哉灵辀将发薄奠冩哀言有尽而意无穷呜呼
　　祭外舅介庵先生文【辛巳】
　　呜呼自公之兹土逮今二十有六年乃始获一拜墓下中间盛衰之感死生之戚险夷之变聚散之情可悲可愕可扼腕而流涕者何可胜道呜呼伤哉死者日以逺生者日以谢而少者日以老矣自今以往其可悲可愕可扼腕而流涕者其又可胜道耶二十六年而始获一拜自今以往获拜公之墓下者知复能几呜呼伤哉惟是公之子姓羣然集于墓下皆鸾停鹤峙振羽翮而翺乎云霄未已也所以报纯徳而慰公于地下者庶亦在兹已乎某奉召北行便道归省甫申展谒辄已告辞言有尽而意无穷顾瞻丘垅岂胜凄断尚飨
　　祭文相文
　　呜呼文相迈往直前之气足以振頺靡而起退懦通敏果决之才足以应烦剧而解纷拏激昻奋迅之谈足以破支辞而折多口此文相之所以超然特出乎等夷而世之人亦方以是而称文相者也然吾之所望于文相则又宁止于是而已乎与文相别数年矣去嵗始复一防于江浒握手半日之谈豁然遂破百年之惑一何快也吾方日望文相反其迈往直前之气以内充其寛裕温厚之仁敛其通敏果决之才以自昭其文理宻察之智收其奋迅激昻之辩以自全其发强刚毅之徳固将日趋于和平而大会于中正斯乃圣贤之徳之归矣岂徒文章气节之士而已乎惜乎吾见其进而未见其止也一疾奄逝岂不痛哉闻讣实欲渡江一恸以舒永诀之哀暑病且冗欲往不能临风长号有泪如雨呜呼文相予复何言
　　又祭徐曰仁文【甲申】
　　呜呼曰仁别我而逝兮十年于今兹丘兮宿草几青我思君兮一来寻林木拱兮山日深君不见兮窅嵯峨之云岑四方之英贤兮日来臻君独胡为兮与鹤飞而猿吟忆丽泽兮欷歆奠椒醑兮松之隂良知之説闻不闻道无间于隐显岂幽明而异心我歌白云谁同此音
　　祭国子助教薛尚哲文【甲申】
　　呜呼良知之学不明扵天下几百年矣世之学者蔽扵见闻习染莫知天理之在吾心而无假扵外也皆舍近求逺舍易求难纷纭交骛以私智相髙客气相竞日陷扵禽兽夷狄而不知间有独觉其非而畧知反求其本源者则又羣相诟笑斥为异学呜呼可哀也已盖自十余年来而海内同志之士稍知讲求扵此则亦如晨星之落落乍明乍灭未见其能光大也潮阳在南海之濵闻其间亦有特然知向之士而未及与见间有来相见者则又去来无常自君之弟尚谦始从予于留都朝夕相与者三年归以所闻于予者语君君欣然乐听不厌至忘寝食脱然弃其旧业如敝屣君素笃学髙行为乡邦子弟所宗依尚谦自幼受业焉至是闻尚谦之言遂不知已之为兄尚谦之为弟已之尝为尚谦师而尚谦之尝师于已也尽使其羣子弟侄来学于予而君亦躬枉辱焉非天下之大勇能自胜其有我之私而果于徙义者孰能与扵此哉自是其邑之士若杨氏兄弟与诸后进之来者源源以十数海内同志之盛莫有先扵潮阳者则实君之昆弟之为倡也其有功扵斯道岂小小哉方将因借毘赖以共明此学而君忽逝矣其为同志之痛何可言哉虽然君扵斯道亦既有闻则夕死无憾矣其又奚悲乎吾之所为长号涕洟而不能自已者为吾道之失助焉耳天也可如何哉相望千里靡由走哭因风寄哀言有尽而意无穷呜呼哀哉
　　祭朱守忠文【甲申】
　　呜呼圣学之不明也乆矣予不自量犯天下之诋笑而冒非其任恃以无恐者谓海内之同志若守忠者为之胥附先后终将必有所济也而自十余年来若吾姚之徐曰仁潮阳之郑朝朔杨仕徳武陵之冀惟干者乃皆相继物故其余诸同志之尚存足可倚頼者又皆离羣索居不能朝夕相与以资切磋砥砺之益今守忠又复弃我而逝天其或者既无意于斯文已乎何其善类之难合而易暌善人之难成而易防也呜呼痛哉守忠之于斯道既已识其大者又能乐善不倦旁招博采引接同志而趋之同归于善若饥渴之于饮食视天下之务不啻其家事每欲以身殉之今兹之没也实以驱贼山东昼夜劳瘁至陨其身而不顾呜呼痛哉始守忠之赴山东也过予而告别云节于先生之学诚有终身几席之愿顾事功之心犹有未能脱然者先生将何以裁之予曰君子之事进徳修业而已虽位天地育万物皆已进徳之事故徳业之外无他事功矣乃若不由天徳而求骋于功名事业之塲则亦希髙慕外后世髙明之士虽知向学而未能不为才力所使者犹不免焉守忠既已心觉其非固当不为所累矣呜呼岂知竟以是而忘其身乎守忠之死盖御灾捍患而死勤事能为忠臣志士之所难能矣而吾犹以是为憾者痛吾道之失助为海内同志之不幸焉耳呜呼痛哉灵輀云迈一奠永诀岂无良朋孰知我心之悲呜呼痛哉
　　祭洪襄惠公文
　　呜呼公以雄特之才豪迈之气际明良之防致位公孤勲业振于当时声光被于逺迩功成身退全节令终若公真可谓有济时之具而为一世之杰矣悲夫才之难成也干云合抱岂嵗月所能致任之栋梁已不为不见用矣又辍而置之闲散者十余年不亦大可惜也乎天岂以公有克肖之子将敛其所未尽者而大发诸其后人也乎公优游林下以乐太平之盛其没也天子锡之祭褒以羙諡生荣死哀亦复何憾矣而予独不能无悲且感者方公之生人皆知公之才羙而忌者抑之使不得尽用时之人顾亦槩然视之曾不知以为意呜呼岂知其没也遂一仆而不可复起矣老成典刑为世道计者能无悲伤乎哉先君子素与扵公守仁虽晩亦辱公之知爱公子尝以公之墓铭见属曾不能发扬盛羙兹公之又不能奔走执绋驰奠一觞聊以寓其不尽之焉尔呜呼哀哉尚飨
　　祭杨仕鸣文【丙戌】
　　呜呼仕鸣吾见其进也而遽见其止邪往年仕徳之殁吾已谓天道之无知矣今而仕鸣又相继以逝吾安所归咎乎呜呼痛哉忠信眀睿之资一郡一邑之中不能一二见而顾萃于一家之兄弟又皆与闻斯道以承千载之絶学此岂出扵偶然者固宜使之得志大行发圣学之光辉翼斯文扵悠逺而乃栽培长养则若彼其艰而倾覆摧折又如此其易其果出扵偶然倐聚倐散而天亦略无主宰扵其间邪呜呼痛哉潮郡在南海之涯一郡耳一郡之中有薛氏之兄弟子侄既足盛矣而又有仕鸣之昆季其余聪明特逹毅然任道之器后先颉颃而起者以数十其山川灵秀之气殆不能若是其淑且厚则亦宜有盈虚消息于其间矣乎仕鸣兄弟虽皆中道而逝然今海内善类孰不知南海之濵有杨仕徳仕鸣者为成徳之士如祥麟瑞鳯争一睹之为快因而向风兴起者比比则仕鸣昆季之生其潜启黙相以有绩于斯道岂其微哉彼黄馘槁毙与草木同腐者又何可胜数求如仕鸣昆季一日之生以死又安可得乎呜呼道无生死无去来仕鸣则既闻道矣其生也奚以喜其死也奚以悲独吾党之失助而未及见斯道之大行也则吾亦安能以无一恸乎呜呼痛哉
　　祭元山席尚书文【丁亥】
　　呜呼元山真可谓豪杰之士社稷之臣矣世方没溺于功利辞章不复知有身心之学而公独超然逺览知求絶学于千载之上世方党同伐异徇俗茍容以钩声避毁而公独卓然定见惟是之从盖有举世非之而不顾世方植私好利依违反覆以垄断相与而公独世道是忧义之所存冒孤危而必吐心之所宜经百折而不回盖其所论虽或亦有动扵气激扵忿而其心事磊磊则如青天白日洞然可以信其无他世方媢嫉谗险排胜已以嫉髙明而公独诚心乐善求以伸人之才而不自知其身之为屈求以进贤扵国而不自知怨谤之集于其身盖所谓断断休休人之有技若已有之者此大臣之盛徳自古以为难非独近世之所未见也呜呼世固有有君而无臣亦有有臣而无君者矣以公之贤而又遭逢主上之神圣知公之深而信公之笃不啻金石之固胶漆之投非所谓明良相逢千载一时者欤是何天意之不可测其行之也方若巨舰之遇顺风而其倾之也忽中流而折樯舵其植之也方尔枝叶之敷荣而摧之也遂根株而蹶防其果无意于斯世斯人也乎呜呼痛哉鸣呼痛哉某之不肖屡屡辱公过情之荐自度终不能有济扵时而徒以为公知人之累每切私怀惭愧又忆往年与公论学扵贵州受公之知实深近年以来觉稍有所进思得与公一面少叙其愚以求质正斯亦千古之一快而公今复已矣呜呼痛哉闻公之讣不能奔哭千里设位一恸割心自今以往进吾不能有益于君国退将益修吾学期终不负知已之报而已矣呜呼痛哉言有尽而意无穷呜呼痛哉
　　祭吴东湖文【丁亥】
　　呜呼吴公吾不可得而见之矣公之才如干将莫邪随其所试皆迎刄而解公之志如长川逝河信其所趣虽百折不回公之节如坚松古栢必嵗寒而后见公之学如深林邃谷必穷探而始知自其筮仕迄于退休歴中外几于四十年而天下皆以为未能尽公之才登陟崇显至扵大司空而天下皆以为未能行公之志虽未尝捐躯防元而天下信其有成仁死义之勇虽未尝讲学论道而天下知其有辟邪卫正之心呜呼若公者真可谓一世之豪杰无所待而兴者矣某扵公未获倾盖而向慕滋切未获识公之面而乆已知公之心公于某其教爱勤惓不特篇章之稠叠而过情推引亦复荐剡之频烦长愧菲薄何以承公之教而惧其终不免为知人之累也今兹承乏是土而来正可登堂请谢论心求益而公则避我长逝已一年矣呜呼伤哉幸与公并生斯世而复终身不及一面茫茫天壤竟成千古之神交岂不痛哉薄奠一觞以哭我私公神有知尚来格斯
　　祭永顺保靖土兵文【戊子】
　　维湖广永顺保靖二司之土兵多有物故扵南寜诸处者嘉靖七年六月十五日乙卯钦差总制四省军务尚书左都御史新建伯王委南寜府知府蒋山卿等告于南寜府城隍之神使号召诸物故者之魂魄以牛二羊四豕四祭而告之曰呜呼诸湖兵壮士伤哉尔等皆勤国事而来死于兹土山谿阻絶不能一旦归见其父母妻子旅魂飘飖于异域无所依倚呜呼痛哉三年之间两次调发使尔络绎奔走于道途不获顾其家室竟死客乡此我等上官之罪也复何言哉复何言哉古者不得已而后用兵先王不忍一夫不获其所况忍羣驱无辜之赤子而填之扵沟壑且兵之为患非独锋镝死伤之酷而已也所过之地皆为荆棘所住之处遂成涂炭民之毒苦伤心惨目可尽言乎迩者思田之役予所以必欲招抚之者非但以思田之人无可勦之罪于义在所当抚亦正不欲无故而驱尔等于兵刄之下也而尔等竟又以疾病物故于此则岂非命耶呜呼伤哉人孰无死岂必穷乡絶域能死人乎今人不出戸庭或饮食伤多或逸欲过节医治不痊亦死矣今尔等之死乃因驱驰国事捍患御侮而死盖得其死所矣古之人固有愿以马革裹尸不愿死于妇人女子之手者若尔等之死真无媿于马革裹尸之言矣呜呼壮士尔死何憾乎今尔等徒侣皆已班师去矣尔等防魂漂泊正可随之西归尔等尚知之乎尔等其收尔防魂敛尔精魄驾风逐雾随尔徒侣去归其乡依尔祖宗之坟墓以栖尔魂享尔妻子之烝尝以庇尔后尔等徒侣或有征调之役则尔等尚鼓尔生前义勇之气以隂助尔徒侣立功报国为民除患岂不生为壮烈之夫而没为忠义之士也乎予因疾作不能亲临祭所一哭尔等以舒予伤感之怀临文凄怆涕下沾臆今委知府布告予衷尔等有灵尚知之乎呜呼伤哉
　　祭军牙六纛之神文【戊子】
　　惟神秉扬神武三军司命今制度聿新威灵丕振伏惟仰镇国家缉定祸乱平服蛮夷以永无穷之休尚飨
　　祭南海文【戊子】
　　天下之水萃于南海利济四方涵濡万类自有天地厥功为大今皇圣明露降河清我实受命南荒以平隂阳表里维海効灵乃陈牲帛厥用告成尚飨
　　祭六世祖广东叅议性常府君文【戊子】
　　于维我祖效节于髙皇之世肇禋兹土嵗久沦芜无寕有司之不遑实我子孙门祚衰微弗克灵承显扬盖防迷昏隔者八九十年言念怆恻子孙之心亦徒有之恭惟我祖晦迹长遁迫而出仕务尽其忠岂曰有身没之祀父死于忠子殚其孝各安其心白刄不见又知有一祀之荣乎顾表扬忠孝树之风声实良有司修举国典以宣流王化之盛美我祖之烈因以复彰见人心之不泯我子孙亦借是获申其怆郁永有无穷之休焉及兹庙成而末孙某适获来承事若有不偶然者我祖之道其殆自兹而昌乎某承上命来抚是方上无补于君国下无益于生民循分省绩实怀多惭至于心之不敢以不自尽则亦求无忝于我祖而已矣承事之余敢告不忘以五世祖秘湖渔隐先生彦逹府君配尚飨







　　王文成全书卷二十五
　　钦定四库全书
　　王文成全书巻二十六　　明　王守仁　撰续编一
　　徳洪葺师文録始刻于姑苏再刻于越再刻于天真行诸四方久矣同志又以遗文见寄俾续刻之洪念昔葺师录同门已病太繁兹録若可缓者既而伏读三四中多简书墨迹皆寻常应酬琐屑细务之言然而道理昭察仁爱恻怛有物各付物之意此师无行不与四时行而百物生言虽近而防实逺也且师没既乆表仪日隔茍得一纸一墨如亲面觌况当今师学大眀四方学者徒喜领悟之易而未究其躬践之实或有离伦彝日用乐悬虚妙顿以为得者读此能无省然激此吾师中行之证也而又奚以太繁为病邪同门唐子尧臣佥宪吾浙尝谋刻未遂今年九月虬峯谢君来按吾浙刻师全书检所未録尽刻之凡五巻题曰文録续编师子王正亿尝録阳明先生家乘凡三巻今更名世徳纪并刻于全书末卷云隆庆壬申一阳日徳洪百拜识
　　大学问
　　【吾师接初见之士必借学庸首章以指示圣学之全功使知从入之路师征思田将发先授大学问徳洪受而录之】
　　大学者昔儒以为大人之学矣敢问大人之学何以在于眀眀徳乎阳明子曰大人者以天地万物为一体者也其视天下犹一家中国犹一人焉若夫间形骸而分尔我者小人矣大人之能以天地万物为一体也非意之也其心之仁本若是其与天地万物而为一也岂惟大人虽小人之心亦莫不然彼顾自小之耳是故见孺子之入井而必有怵惕恻隐之心焉是其仁之与孺子而为一体也孺子犹同类者也见鸟兽之哀鸣觳觫而必有不忍之心焉是其仁之与鸟兽而为一体也鸟兽犹有知觉者也见草木之摧折而必有悯恤之心焉是其仁之与草木而为一体也草木犹有生意者也见瓦石之毁坏而必有顾惜之心焉是其仁之与瓦石而为一体也是其一体之仁也虽小人之心亦必有之是乃根于天命之性而自然灵昭不昧者也是故谓之明徳小人之心既已分隔隘陋矣而其一体之仁犹能不昧若此者是其未动于欲而未蔽于私之时也及其动于欲蔽于私而利害相攻忿怒相激则将戕物圮类无所不为其甚至有骨肉相残者而一体之仁亡矣是故茍无私欲之蔽则虽小人之心而其一体之仁犹大人也一有私欲之蔽则虽大人之心而其分隔隘陋犹小人矣故夫为大人之学者亦惟去其私欲之蔽以自明其明徳复其天地万物一体之本然而已耳非能于本体之外而有所增益之也曰然则何以在亲民乎曰明明徳者立其天地万物一体之体也亲民者逹其天地万物一体之用也故明明徳必在于亲民而亲民乃所以眀其眀徳也是故亲吾之父以及人之父以及天下人之父而后吾之仁实与吾之父人之父与天下人之父而为一体矣实与之为一体而后孝之明徳始明矣亲吾之兄以及人之兄以及天下人之兄而后吾之仁实与吾之兄人之兄与天下人之兄而为一体矣实与之为一体而后弟之明徳始明矣君臣也夫妇也朋友也以至于山川鬼神鸟兽草木也莫不实有以亲之以逹吾一体之仁然后吾之明徳始无不明而真能以天地万物为一体矣夫是之谓明明徳于天下是之谓家齐国治而天下平是之谓尽性曰然则又乌在其为止至善乎曰至善者明徳亲民之极则也天命之性粹然至善其灵昭不昧者此其至善之发见是乃眀徳之本体而即所谓良知者也至善之发见是而是焉非而非焉轻重厚薄随感随应变动不居而亦莫不自有天然之中是乃民彜物则之极而不容少有拟议增损于其间也少有拟议增损于其间则是私意小智而非至善之谓矣自非慎独之至惟精惟一者其孰能与于此乎后之人惟其不知至善之在吾心而用其私智以揣摸测度于其外以为事事物物各有定理也是以昧其是非之则支离决裂人欲肆而天理亡明徳亲民之学遂大乱于天下盖昔之人固有欲明其明徳者矣然惟不知止于至善而骛其私心于过髙是以失之虚防空寂而无有乎家国天下之施则二氏之流是矣固有欲亲其民者矣然惟不知止于至善而溺其私心于卑是以失之权谋智术而无有乎仁爱恻怛之诚则五伯功利之徒是矣是皆不知止于至善之过也故止至善之于明徳亲民也犹之规矩之于方圆也尺度之于长短也权衡之于轻重也故方圆而不止于规矩爽其则矣长短而不止于尺度乖其剂矣重而不止于权衡失其准矣明明徳亲民而不止于至善亡其本矣故止于至善以亲民而明其明徳是之谓大人之学
　　曰知止而后有定定而后能静静而后能安安而后能虑虑而后能得其説何也曰人惟不知至善之在吾心而求之于其外以为事事物物皆有定理也而求至善于事事物物之中是以支离决裂错杂纷纭而莫知有一定之向今焉既知至善之在吾心而不假于外求则志有定向而无支离决裂错杂纷纭之患矣无支离决裂错杂纷纭之患则心不妄动而能静矣心不妄动而能静则其日用之间从容闲暇而能安矣能安则凡一念之发一事之感其为至善乎其非至善乎吾心之良知自有以详审精察之而能虑矣能虑则择之无不精处之无不当而至善于是乎可得矣
　　曰物有本末先儒以明徳为本新民为末两物而内外相对也事有终始先儒以知止为始能得为终一事而首尾相因也如子之説以新民为亲民则本末之説亦有所未然欤曰终始之説大略是矣即以新民为亲民而曰明徳为本亲民为末其説亦未为不可但不当分本末为两物耳夫木之榦谓之本木之梢谓之末惟其一物也是以谓之本末若曰两物则既为两物矣又何可以言本末乎新民之意旣与亲民不同则眀徳之功自与新民为二若知眀眀徳以亲其民而亲民以眀其眀徳则明徳亲民焉可析而为两乎先儒之説是盖不知眀徳亲民之本为一事而认以为两事是以虽知本末之当为一物而亦不得不分为两物也
　　曰古之欲明明徳于天下者以至于先修其身以吾子眀徳亲民之説通之亦既可得而知矣敢问欲修其身以至于致知在格物其工夫次第又何如其用力欤曰此正详言眀徳亲民止至善之功也盖身心意知物者是其工夫所用之条理虽亦各有其所而其实只是一物格致诚正修者是其条理所用之工夫虽亦皆有其名而其实只是一事何谓身心之形体运用之谓也何谓心身之灵明主宰之谓也何谓修身为善而去恶之谓也吾身自能为善而去恶乎必其灵眀主宰者欲为善而去恶然后其形体运用者始能为善而去恶也故欲修其身者必在于先正其心也然心之本体则性也性无不善则心之本体本无不正也何从而用其正之之功乎盖心之本体本无不正自其意念发动而后有不正故欲正其心者必就其意念之所发而正之凡其发一念而善也好之真如好好色发一念而恶也恶之真如恶恶臭则意无不诚而心可正矣然意之所发有善有恶不有以眀其善恶之分亦将真妄错杂虽欲诚之不可得而诚矣故欲诚其意者必在于致知焉致者至也如云防致乎哀之致易言知至至之知至者知也至之者致也致知云者非若后儒所谓充广其知识之谓也致吾心之良知焉耳良知者孟子所谓是非之心人皆有之者也是非之心不待虑而知不待学而能是故谓之良知是乃天命之性吾心之本体自然灵昭明觉者也凡意念之发吾心之良知无有不自知者其善欤惟吾心之良知自知之其不善欤亦惟吾心之良知自知之是皆无所与于他人者也故虽小人之为不善既已无所不至然其见君子则必厌然揜其不善而着其善者是亦可以见其良知之有不容于自昧者也今欲别善恶以诚其意惟在致其良知之所知焉尔何则意念之发吾心之良知既知其为善矣使其不能诚有以好之而复背而去之则是以善为恶而自昧其知善之良知矣意念之所发吾之良知既知其为不善矣使其不能诚有以恶之而复蹈而为之则是以恶为善而自昧其知恶之良知矣若是则虽曰知之犹不知也意其可得而诚乎今于良知所知之善恶者无不诚好而诚恶之则不自欺其良知而意可诚也已然欲致其良知亦岂影响恍惚而悬空无实之谓乎是必实有其事矣故致知必在于格物物者事也凡意之所发必有其事意所在之事谓之物格者正也正其不正以归于正之谓也正其不正者去恶之谓也归于正者为善之谓也夫是之谓格书言格于上下格于文祖格其非心格物之格实兼其义也良知所知之善虽诚欲好之矣茍不即其意之所在之物而实有以为之则是物有未格而好之之意犹为未诚也良知所知之恶虽诚欲恶之矣茍不即其意之所在之物而实有以去之则是物有未格而恶之之意犹为未诚也今焉于其良知所知之善者即其意之所在之物而实为之无有乎不尽于其良知所知之恶者即其意之所在之物而实去之无有乎不尽然后物无不格而吾良知之所知者无有亏缺障蔽而得以极其至矣夫然后吾心快然无复余憾而自谦矣夫然后意之所发者始无自欺而可以谓之诚矣故曰物格而后知至知至而后意诚意诚而后心正心正而后身修盖其功夫条理虽有先后次序之可言而其体之惟一实无先后次序之可分其条理功夫虽无先后次序之可分而其用之惟精固有纎毫不可得而缺焉者此格致诚正之説所以阐尧舜之正传而为孔氏之心印也
　　【徳洪曰大学问者师门之教典也学者初及门必先以此意授使人闻言之下即得此心之知无出于民彝物则之中致知之功不外乎修齐治平之内学者果能实地用功一畨聴受一畨亲切师常曰吾此意思有能直下承当只此修为直造圣域之经典无不脗合不必求之多闻多识之中也门人有请録成书者曰此须诸君口口相传若笔之于书使人作一文字看过无益矣嘉靖丁亥八月师起征思田将发门人复请师许之录既就以书贻洪曰大学或问数条非不愿共学之士尽闻斯义顾恐借冦兵而赍盗粮是以未欲出盖当时尚有持异説以混正学者师故云然师既没音容日逺吾党各以已见立説学者稍见本体即好为径超顿悟之説无复有省身克已之功谓一见本体超圣可以跂足视师门诚意格物为善去恶之防皆相鄙以为第二义简畧事为言行无顾甚者荡灭礼教犹自以为得圣门之最上乘噫亦已过矣自便径约而不知已沦入佛氏寂灭之教莫之觉也古人立言不过为学者示下学之功而上逹之机待人自悟而有得言语知解非所及也大学之教自孟氏而后不得其传者几千年矣赖良知之明千载一日复大明于今日兹未及一传而纷错若此又何望于后世耶是篇邹子谦之尝附刻于大学古本兹收录续编之首使学者开巻读之思吾师之教平易切实而圣智神化之机固已跃然不必更为别説匪徒惑人秪以自误无益也】
　　教条示龙塲诸生
　　诸生相从于此甚盛恐无能为助也以四事相规聊以荅诸生之意一曰立志二曰勤学三曰改过四曰责善其慎聴毋忽
　　立志
　　志不立天下无可成之事虽百工技艺未有不本于志者今学者旷废隳惰玩嵗愒时而百无所成皆由于志之未立耳故立志而圣则圣矣立志而贤则贤矣志不立如无舵之舟无衔之马漂荡奔逸终亦何所底乎昔人有言使为善而父母怒之兄弟怨之宗族乡党贱恶之如此而不为善可也为善则父母爱之兄弟悦之宗族乡党敬信之何苦而不为善为君子使为恶而父母爱之兄弟恱之宗族乡党敬信之如此而为恶可也为恶则父母怒之兄弟怨之宗族乡党贱恶之何苦而必为恶为小人诸生念此亦可以知所立志矣
　　勤学
　　已立志为君子自当从事于学凡学之不勤必其志之尚未笃也从吾逰者不以聪慧警防为髙而以勤确谦抑为上诸生试观侪軰之中茍有虚而为盈无而为有讳已之不能忌人之有善自矜自是大言欺人者使其人资禀虽甚超迈侪軰之中有弗疾恶之者乎有弗鄙贱之者乎彼固将以欺人人果遂为所欺有弗窃笑之者乎茍有谦黙自持无能自处笃志力行勤学好问称人之善而咎已之失从人之长而明已之短忠信乐易表里一致者使其人资禀虽甚鲁钝侪軰之中有弗称慕之者乎彼固以无能自处而不求上人人果遂以彼为无能有弗敬尚之者乎诸生观此亦可以知所从事于学矣
　　改过
　　夫过者自大贤所不免然不害其卒为大贤者为其能改也故不贵于无过而贵于能改过诸生自思平日亦有缺于防耻忠信之行者乎亦有薄于孝友之道陷于狡诈偷刻之习者乎诸生殆不至于此不幸或有之皆其不知而误蹈素无师友之讲习规饬也诸生试内省万一有近于是者固亦不可以不痛自悔咎然亦不当以此自歉遂馁于改过从善之心但能一旦脱然洗涤旧染虽昔为冦盗今日不害为君子矣若曰吾昔已如此今虽改过而从善将人不信我且无赎于前过反怀羞澁疑阻而甘心于污浊终焉则吾亦絶望尔矣
　　责善
　　责善朋友之道然须忠告而善道之悉其忠爱致其婉曲使彼闻之而可从绎之而可改有所感而无所怒乃为善耳若先暴白其过恶痛毁极诋使无所容彼将发其愧耻愤恨之心虽欲降以相从而势有所不能是激之而使为恶矣故凡讦人之短攻发人之隂私以沽直者皆不可以言责善虽然我以是而施于人不可也人以是而加诸我凡攻我之失者皆我师也安可以不乐受而心感之乎某于道未有所得其学卤莽耳谬为诸生相从于此每终夜以思恶且未免况于过乎人谓事师无犯无隐而遂谓师无可谏非也谏师之道直不至于犯而婉不至于隐耳使吾而是也因得以眀其是吾而非也因得以去其非盖斆学相长也诸生责善当自吾始
　　五经臆説十三条
　　【师居龙塲学得所悟证诸五觉先儒训释未尽乃随所记忆为之防解阅十有九月五畧遍命曰臆説既后自觉学益精工夫益简易故不复出以示人洪尝乗间以请师笑曰付秦火乆矣洪请问师曰只致良知虽千万典异端曲学如执权衡天下重莫逃焉更不必支分句析以知解接人也后执师防偶于废稿中得此数条洪窃录而读之乃叹曰吾师之学于一处融彻终日言之不离是矣即此以例全可知也】
　　元年春王正月○人君即位之一年必书元年元者始也无始则无以为终故书元年者正始也大哉乾元天之始也至哉坤元地之始也成位乎其中则有人元焉故天下之元在于王一国之元在于君君之元在于心元也者在天为生物之仁而在人则为心心生而有者也曷为为君而始乎曰心生而有者也未为君而其用止于一身既为君而其用关于一国故元年者人君为国之始也当是时也羣臣百姓悉意明目以观维新之始则人君者尤当洗心涤虑以为维新之始故元年者人君正心之始也曰前此可无正乎曰正也有未尽焉此又其一始也改元年者人君改过迁善修身立徳之始也端本澄源三纲五常之始也立政治民休戚安危之始也呜呼其可以不慎乎
　　元年者鲁隠公之元年春者天之春王周王也王次春示王者之上承天道也正月者周王之正月周人以建子为天统则夏正之十一月也夫子以天下之诸侯不复知有周也于是乎作春秋以尊王室故书王正月以大一统也书王正月以大一统不以王年而以鲁年者春秋鲁史而书王正月斯所以为大一统也隐公未尝即位也何以有元年乎曰隐公即位矣不即位何以有元年夫子削之不书欲使后人之求其实也曰隐公即位矣而不书何也曰隐公以桓之幼而摄焉其以摄告故不即位也然而天下知隐公让国之善而争夺觊觎者知所愧矣曰以摄告则宜以摄书而不书何也曰隐公兄也桓公弟也庶均以长隐公君也奚摄焉然而天下知嫡庻长幼之分而乱常失序者知所定也曰隐公君也非摄也则宜即位矣而不即位焉何也曰诸侯之立国也承之先君而命之天子隐无所承命也然而天下知父子君臣之伦而无父无君者知所惧矣一不书即位而隐公让国之善见焉嫡庶长幼之分明焉父子君臣之伦正焉善恶兼着而是非不相揜呜呼此所以为化工之妙也欤
　　郑伯克段于鄢○书郑伯原杀段者惟郑伯也段以弟簒兄以臣伐君王法之所必诛国人之所共讨也而専罪郑伯盖授之大邑而不为之所纵使失道以至于败者伯之心也段之恶既已暴着于天下春秋无所庸诛矣书克原伯之心素视段为冦敌至是而始克之也段居于京而书于鄢见郑伯之既伐诸京而复伐诸鄢必杀之而后已也郑伯之于叔段始焉授之大邑而聴其収鄙若爱弟之过而过于厚也既其畔也王法所不赦郑伯虽欲已焉若不容已矣天下之人皆以为段之恶在所必诛而郑伯讨之宜也是其迹之近似亦何以异于周公之诛管蔡故春秋特诛其意而书曰郑伯克段于鄢辨似是之非以正人心而险谲无所容其奸矣天地感而万物化生实理流行也圣人感人心而天下和平至诚发见也皆所谓贞也观天地交感之理圣人感人心之道不过于一贞而万物生天下和平焉则天地万物之情可见矣
　　恒所以亨而无咎而必利于贞者非恒之外复有所谓贞也乆于其道而已贞即常乆之道也天地之道亦惟常乆而不已耳天地之道无不贞也利有攸徃者常之道非滞而不通止而不动之谓也是乃始而终终而复始循环无端周流而不已者也使其滞而不通止而不动是乃泥常之名而不知常之实者也岂能常乆而不已乎故利有攸徃者示人以常道之用也以常道而行何所徃而不利无所徃而不利乃所以为常乆不已之道也天地之道一常乆不已而已日月之所以能昼而夜夜而复昼而照临不穷者一天道之常乆而不已也四时之所以能春而冬冬而复春而生运不穷者一天道之常久不已也圣人之所以能成而化化而复成而妙用不穷者一天道之常乆不已也夫天地日月四时圣人之所以能常久而不已者亦贞而已耳观夫天地日月四时圣人之所以能常乆而不已者不外乎一贞则天地万物之情其亦不外乎一贞也亦可见矣恒之为卦上震为雷下防为风雷动风行簸扬奋厉翕张而交作若天下之至变也而所以为风为雷者则有一定而不可易之理是乃天下之至恒也君子体夫雷风为恒之象则虽酬酢万变妙用无方而其所立必有卓然而不可易之体是乃体常尽变非天地之至恒其孰能与于此
　　遯隂渐长而阳退遯也彖言得此卦者能遯而退避则亨当此之时茍有所为但利小贞而不可大贞也夫子释之以为遯之所以为亨者以其时隂渐长阳渐消故能自全其道而退遯则身虽退而道亨是道以遯而亨也虽当阳消之时然四阳尚盛而九五居尊得位虽当隂长之时然二隂尚微而六二处下应五盖君子犹在于位而其朋尚盛小人新进势犹不敌尚知顺应于君子而未敢肆其恶故几微君子虽已知其可遯之时然势尚可为则又未忍决然舍去而必于遯且欲与时消息尽力匡扶以行其道则虽当遯之时而亦有可亨之道也虽有可亨之道然终从隂长之时小人之朋日渐以盛茍一裁之以正则小人将无所容而大肆其恶是将以救敝而反速之乱矣故君子又当委曲周旋修败补罅积小防微以隂扶正道使不至于速乱程子所谓致力于未极之间强此之衰艰彼之进图其暂安者是乃小利贞之谓矣夫当遯之时道在于遯则遯其身以亨其道道犹可亨则亨其遯以行于时非时中之圣与时消息者不能与于此也故曰遯之时义大矣哉明出地上晋君子以自昭明徳日之体本无不明也故谓之大明有时而不明者入于地则不明矣心之徳本无不眀也故谓之明徳有时而不明者蔽于私也去其私无不明矣日之出地日自出也天无与焉君子之眀明徳自明之也人无所与焉自昭也者自去其私欲之蔽而已
　　初隂居下当进之始上与四应有晋如之象然四意方自求进不暇与初为援故又有见摧之象当此之时茍能以正自守则可以获吉盖当进身之始徳业未着忠诚未显上之人岂能遽相孚信使其以上之未信而遂汲汲于求知则将有失身枉道之耻怀愤用智之非而悔咎之来必矣故当寛裕雍容安处于正则徳乆而自孚诚积而自感又何咎之有乎盖初虽晋如而终不失其吉者以能独行其正也虽不见信于上然以寛裕自处则可以无咎者以其始进在下而未尝受命当职任也使其已当职任不信于上而优裕废弛将不免于旷官之责其能以无咎乎
　　时迈十五句武王初克商廵守诸侯朝防祭告之乐歌言我不敢自逸而以时廵行诸侯之邦我勤民如此天其以我为子乎今以我廵行之事占之是天之实有以右序夫我有周矣何者我之廵行诸侯所以兴废举坠削有罪黜不职者亦聊以警动震发其委靡頺惰者耳而四方诸侯莫不警惧修省敦薄立懦而兴起夫维新之政至于怀柔百神而河之深广岳之崇髙莫不感格焉则信乎天之以我为王而于以君临夫天下矣于是我其宣眀昭布我有周之典章于以式序在位之诸侯我其戢敛夫干戈弓矢以偃夫武功我其旁求懿徳之士陈布于中国以敷夫文徳则亦庶乎可以为王而能保有上天右序我有周之命矣
　　执竞十四句言武王持其自强不息之心其功烈之盛天下既莫得而强之矣成康继之其徳亦若是其显而复为上帝之所皇焉夫继武王之后盖难乎其为徳也然自成康之相继为君而其徳愈益彰明则于武王无竞之烈为有光而成康诚可谓善继矣今我以三王之功徳作之于乐以祈感格而果能降福之多且大若此我其可不反身修徳而思有以成之乎我能反身修徳而威仪之反则可亨神之福既醉既饱而三王之所福我者益将反覆而无穷矣此盖祭武王成王康王之诗也
　　思文八句言思文后稷其徳真可以配上天矣盖凡使我烝民之得以粒食者莫非尔后稷之徳之所建也斯固后稷之徳矣然来牟之种非天不生则是来牟之贻我者实由上帝以此命之后稷而使之徧养夫天下是以天下之民皆有所养而得以复其常道则后稷之徳固亦莫非上天之徳也此盖郊祀后稷以配天之诗故颂后稷之徳而卒归之于天云
　　臣工十五句戒农官之诗言嗟尔司农之臣工当各敬尔在公之事今王以治农之成法赐汝汝宜来咨来度而敬承毋怠也因并呼农官之属而总诏之曰嗟尔保介当兹莫春之月牟麦在田而百谷未播盖农工之暇也汝亦何所为乎因问汝所治之新田其牟麦亦如何哉夫牟麦之茂盛皆上帝之明赐也牟麦渐熟则行将受上帝之明赐矣上帝有是明赐尔茍惰农自安是不克灵承而冺上帝之赐矣尔尚永力尔田以昭明上帝之赐务底于丰年有成可也然则尔亦乌可谓兹农工之尚逺而遂一无所事乎汝当命尔众农乘兹闲暇预修播种之事以具乃田器奄忽之间又将艾麦而兴东作矣莫春周正建寅之月夏之正月也
　　有瞽十三句言有瞽有瞽在周之庭而乐工就列矣设业设虡崇牙树羽应田县鼓鞉磬柷圉而乐器具陈矣乐器既以备陈于是众乐乃奏而箫管之属亦皆备举矣由是乐声之喤喤其整宻丽肃者莫非至敬之所寓而雍容畅逹者莫非至和之所宣其肃雝和鸣如此是以幽有以感乎神而先祖是听明有以感乎人而我客来观厥成者盖武王功成作乐使非继述之孝真无愧于文考固无以致先祖之格而非其盛徳之至伐纣救民之举真有以顺乎天应乎人而于汤有光焉其亦何以能使亡国者之子孙永观厥成而略无忌嫉之心乎此盖始作乐而合于祖庙之诗
　　与滁阳诸生并问荅语
　　诸生之在滁者吾心未尝一日而忘之然而濶焉无一字之徃非简也不欲以世俗无益之谈徒徃复为也有志者虽吾无一字固朝夕如面也其无志者盖对面千里况千里之外盈尺之牍乎孟生归聊寓此于有志者然不尽列名且为无志者讳其因是而尚能兴起也或患思虑纷杂不能强禁絶阳明子曰纷杂思虑亦强禁絶不得只就思虑萌动处省察克治到天理精明后有个物各付物的意思自然静専无纷杂之念大学所谓知止而后有定也
　　【徳洪曰滁阳为师讲学首地四方弟子从逰日众嘉靖癸丑秋太仆少卿吕子懐复聚徒于师祠洪徃逰焉见同门髙年有能道师遗事者当时师惩末俗卑汚引接学者多就髙明一路以救时弊既后渐有流入空虚为脱落新竒之论在金陵时已心切忧焉故居赣则教学者存天理去人欲致省察克治实功而征寜藩之后专发致良知宗防则益明切简易矣兹见滁中子弟尚多能道静坐中光景洪与吕子相论致良知之学无间于动静则相庆以为新得是书孟源伯生得之金陵时闻滁士有身背斯学者故书中多愤激之辞后附问荅语岂亦因静坐顽空而不修省察克治之功者发耶】
　　家书墨迹四首【四书墨迹先师子正亿得之书柜中装制卷册手泽宛然每篇乞洪跋其后】
　　一与克彰太叔【克彰号石川师之族叔祖也聴讲就弟子列退坐私室行家人礼】
　　别乆缺奉状得诗见迩来进修之益虽中间词意未尽纯莹而大致加于时人一等矣愿且玩心髙明涵泳义理务在反身而诚毋急于立论饰辞将有外驰之病所云善念才生恶念又在者亦足以见实尝用力但于此处须加猛省胡为而若此也无乃习气所纒耶自俗儒之説行学者惟事口耳讲习不复知有反身克已之道今欲反身克已而犹狃于口耳讲诵之事固宜其有所牵缚而弗能进矣夫恶念者习气也善念者本性也本性为习气所汩者由于志之不立也故凡学者为习所移气所胜则惟务痛惩其志乆则志亦渐立志立而习气渐消学本于立志志立而学问之功已过半矣此守仁迩来所新得者愿毋轻掷若初徃年亦常有意左屈当时不暇与之论至今缺然若初诚羙质得遂退休与若初了夙心当亦有日见时为致此意务相砥砺以臻有成也人行遽不一一
　　恶念者习气也善念者本性也本性为习所胜气所汩者志不立也痛惩其志使习气消而本性复学问之功也噫此吾师明训昭昭告太叔者告吾人也可深省也夫徳洪为亿弟书
　　二与徐仲仁【仲仁即曰仁师之妹婿也】
　　北行仓率不及细话别后日听防音继得乡录知秋战未利吾子年方英妙此亦未足深憾惟宜修徳积学以求大成寻常一第固非仆之所望也家君舍众论而择子所以择子者实有在于众论之外子宜勉之勿谓隐微可欺而有放心勿谓聪眀可恃而有怠志养心莫善于义理为学莫要于精専毋为习俗所移毋为物诱所引求古圣贤而师法之切莫以斯言为迂濶也昔在张时敏先生时令叔在学聪眀盖一时然而竟无所成者荡心害之也去髙明而就污下念虑之间顾岂不易哉斯诚往事之鉴虽吾子质羙而淳万无是事然亦不可以不慎也意欲吾子来此读书恐未能遂离侍下且未敢言此俟后便再议所不避其切切为吾子言者幸加熟念其亲爱之情自有所不能已也
　　海日翁为女择配人谓曰仁聪明不逮于其叔海日翁舍其叔而妻曰仁既后其叔果以荡心自败曰仁卒成师门之大儒噫聪明不足恃而学问之功不可诬也哉徳洪跋
　　三上海日翁书
　　寓吉安男王守仁百拜书上父亲大人膝下江省之变昨遣来隆归报大略想已如此时宁王尚留省城未敢逺出盖虑男之捣其虚蹑其后也男处所调兵亦稍稍聚集忠义之风日以奋扬观天道人事此贼不乆断成擒矣昨彼遣人赍檄至欲遂斩其使奈赍檄人乃叅政季斆此人平日善士又其势亦出于不得已姑免其死械系之已彂兵至丰城诸处分布相机而动所虑京师遥逺一时题奏无由即逹命将出师缓不及事为可忧尔男之欲归已非一日急急图此已两年今竟陷身于难人臣之义至此岂复容茍逃幸脱惟俟命师之至然后敢申前恳俟事势稍定然后敢决意驰归尔伏望大人倍万保爱诸弟必能勉尽孝养旦暮切勿以不孝男为念天茍悯男一念血诚得全首领归拜膝下当必有日矣因闻廵检便草此临书慌愦不知所云七月初二日
　　右吾师逢寜濠之变上父海日翁第二书也自丰城闻变与幕士定兴兵之防恐翁不知为贼所袭即日遣家人间道趋越至是发兵于吉安复为是报慰翁心也且自称姓者别疑也尝闻幕士龙光云时师闻变返风囬舟濠追兵将及师欲易舟潜遯顾夫人诸公子正宪在舟夫人手提剑别师曰公速去毋为妾母子忧脱有急吾恃此以自卫尔及退还吉安将发兵命积薪围公署戒守者曰倘前报不利即举火公署时邹谦之在中军闻之亦取其夫人来吉城同誓国难人劝海日翁移家避讐翁曰吾儿以孤旅急君上之难吾为国旧臣顾先去以为民望耶遂与有司定守城之防而自宻为之防噫吾师于君臣父子夫妇之间一家感遇若此至今人传忠义凛凛是书正亿得于故纸堆中读之怆然如身值其时晨夕展巻如侍对亲顔嘉靖壬子海夷冦黄岩全城煨烬时正亿逰北雍内子黄哀惶奔亡不携他物而独抱木主图像以行是卷亦幸无恙噫岂正亿平时孝感所积抑吾师精诚感通先时身离患难而一墨之遗神明有以防之耶后世子孙受而读之其知所重也哉徳洪拜手跋
　　四岭南寄正宪男
　　初到江西因闻姚公已在賔州进兵恐我到彼则三司及各领兵官未免出来迎接反致阻挠其事是以迟迟其行意欲俟彼成功然后徃彼公同与之一处十一月初七始过梅岭乃闻姚公在彼以兵少之故尚未敢发哨以是只得昼夜兼程而行今日已度三水去梧州已不逺再四五日可到矣途中皆平安只是咳嗽尚未全愈然亦不为大患书到可即告祖母汝诸叔知之皆不必挂念家中凡百皆只依我戒谕而行魏廷豹钱徳洪王汝中当不负所托汝宜亲近敬信如就芝兰可也廿二叔忠信好学携汝读书必能切励汝不审近日亦有少进益否聪儿迩来眠食如何凡百只宜谨听魏廷豹指教不可轻信奶婆之类至嘱至嘱一应租税帐目自宜上须不俟我丁寜我今国事在身岂复能记念家事汝軰自宜体悉勉励方是佳子弟尔十一月望正亿初名聪师之命名也嘉靖壬辰秋依其舅氏黄乆庵寓防都値时相更名于朝责洪为文告师请更今名当时问眠食如何今正亿壮且立男女森列矣噫吾何以不负师托乎方今四方讲防日殷相与出求同志研究师防以成师门未尽之志庶乎可以慰遗灵于地下尔是在二子嘉靖丁已端阳日门人钱徳洪百拜跋于天真精舍之传经楼
　　赣州书示四侄正思等
　　近闻尔曹学业有进有司考校获居前列吾闻之喜而不寐此是家门好消息继吾书香者在尔軰矣勉之勉之吾非徒望尔軰但取青紫荣身肥家如世俗所尚以夸市井小儿尔軰须以仁礼存心以孝弟为本以圣贤自期务在光前裕后斯可矣吾惟幼而失学无行无师友之助迨今中年未有所成尔軰当鉴吾既徃及时勉力毋又自贻他日之悔如吾今日也习俗移人如油渍麪虽贤者不免况尔曹初学小子能无溺乎然惟痛惩深创乃为善变昔人云脱去凡近以游髙明此言良足以警小子识之吾尝有立志説与尔十叔尔軰可从抄录一通置之几间时一省览亦足以发方虽传于庸医药可疗夫真病尔曹勿谓尔伯父只寻常人尔其言未必足法又勿谓其言虽似有理亦只是一塲迂濶之谈非我軰急务茍如是吾末如之何矣读书讲学此最吾所宿好今虽干戈扰攘中四方有来学者吾亦未尝拒之所恨牢落尘网未能脱身而归今幸盗贼稍平以塞责求退归卧林间携尔曹朝夕切磋砥砺吾何乐如之偶便先示尔等尔等勉焉毋虚吾望正徳丁丑四月三十日
　　又与克彰太叔
  </div>
  <div class="pagination">
   <a href="王文成全书_page30.html">
    上一页
   </a>
   <span>
    ...
   </span>
   <a href="王文成全书_page26.html">
    26
   </a>
   <a href="王文成全书_page27.html">
    27
   </a>
   <a href="王文成全书_page28.html">
    28
   </a>
   <a href="王文成全书_page29.html">
    29
   </a>
   <a href="王文成全书_page30.html">
    30
   </a>
   <span class="current-page">
    31
   </span>
   <a href="王文成全书_page32.html">
    32
   </a>
   <a href="王文成全书_page33.html">
    33
   </a>
   <a href="王文成全书_page34.html">
    34
   </a>
   <a href="王文成全书_page35.html">
    35
   </a>
   <a href="王文成全书_page36.html">
    36
   </a>
   <span>
    ...
   </span>
   <a href="王文成全书_page32.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
