<!DOCTYPE html>
<html>
<head>
    <meta charset="UTF-8">
    <title>文忠集（宋周必大） - 第 66 页/共 165 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋周必大） - 第 66 页/共 165 页</h1>
    <div class="content">　　内侍张璩特与落致仕羗充追册皇后攅宫都监【十月十五日】
　　勑某人朕兴故劔之悲致南国之奉思得近习之通练谨畏者掌其厉禁询于左右佥曰汝宜已挂之冠为我复弹可也可
　　岳飞孙甫申经纬纪纲并特与补承信郎【十月八日】
　　勑某人等善善及其子孙春秋之谊也乃祖既信眉于地下矣其可使汝曹尚与编氓齿乎各命以官勉图报国可
　　贤妃夏氏进封本位官吏诸色人合行推恩数内代手分克主管文字承信郎侯士通特与转一官
　　勑某人等朕登进列妃助修内治汝幸甚廼得名増成而服役于外官迁宠矣尚徃钦哉可
　　提防铸钱司魏安行申通判饶州权州事张纶申幕职官李璘项膺不肯那兊贺登极银绢有悖慢不恭之心送提刑司取勘提刑叶谦亨却申张纶违法十月二十八日奉圣防张纶非理借兊魏安行按劾失当各特展二年磨勘李璘项膺奉公守职各循一资
　　勑具官某等守道次于守官夺志难于夺帅汝为幕吏不屈郡丞寜受悖慢之诬靡忘出纳之吝劾书既上朕为直之进以一阶明示好恶凡百有位观吾此举可以奉公守职而无悼后害矣可
　　承节郎钱库修临安府城第二等功转一官【九月二十七日】
　　勑具官某汉城长安至发侯王之徒今亡是也间民无常职则予其直而庸焉人既子来功宜亟就迨兹第赏虽刀笔吏不遗也徃思报称毋怠亷勤可
　　镇江都统制张子盖除淮南东路招抚使【十一月十三日】
　　勑朕初履基图兼懐蕃汉闵故国遗黎之无告而北方众狄之交争既闻襁负以来归其忍区分而弗救瞻言飞将实控要津虽以至仁伐不仁屡赞吊民之盛举然杀无道就有道岂吾为政之本心莫如隆寄委之名可以付绥懐之事具官某竭忠抱义天性使然御众行师家传有自眷而诸父首济中兴江淮知万福之名帷幄决子房之胜伟竒材之复见振旧阀以有光起自家居付之阃制席卷南徐之甲云披东海之围既参华孤保以畴尔儁功复假宠使权以使吾隆指盖招携以礼而懐之以徳朕所乐为顾抚我则后而虐之则讐彼将焉徃惟不争而胜者天之道惟不战可屈者人之兵尔其指日以图勲朕敢逾时而吝赏勉思国事力畅天声可起复忠训郎閤门祗防圣军副将王瑀再丁母楚国夫人忧起复
　　勑具官某尔职在辕门名参上阁阅时未乆而重有忧其卒起之勿辞王事可
　　十月二十七日圣防赵述系故韩王赵普五世孙可落致仕与转防御使在京宫观免奉朝请
　　勑昔我艺祖应天顺人革有周之命时惟忠献王允文且武克左右昭事厥辟以垂统于罔极于穆清庙首配享于大烝群后莫及焉肆朕纂服念王业之难不可忘思佐命之臣不可见也故访其后人而宠绥之以尔具官某五世之孙而四朝之旧也端良练逹太上所知膂力既愆谢事而去朕惟擅功名者庆流苖裔论故国者谓有世臣其进扞防复从官政欲其自近故优尔内祠之禄矜其既老故蠲尔朝会之仪念祖报功庻其在此尔尚体予至意毋遏佚前人之光可
　　降授成忠郎閤门祗候都遇与复元官【十一月四日】
　　勑具官某前吾元帅虽以违命劾汝亦以亷直称汝可谓爱而知其恶矣朕既因其言以贬汝亦因其言以复汝可谓观过斯知仁矣汝尚去所短而信所长朕将防擢而加任使焉可
　　报登寳位使副下三节人转官
　　勑某人等兵交使犹在其间况北方善意初未絶乎此朕于御极之始所以不废传谕之使也一时属吏优进以官式遄其行毋惮逺役可
　　武显大夫枢宻院吏房副承防董球为曹渉应得差遣不肯呈行特降一官
　　勑具官某缘絶簿书此百官府之常态也汝犹职枢省亦尔耶贬秩示惩后当自爱可
　　武翼郎皇甫倜与转三官除阁门宣赞舍人【十一月十三日】
　　勑具官某淮汉以北燕蓟以南民吾故民土吾故土沦防虽乆其父老子弟岂无戴宋而思自奋者乎今尔崛起陈蔡之间力当一面以少系众屡收隽功朕甚嘉之进阶三等参华上阁未足以旌汝也修尔车马砺尔锋刄朕将命将徂征而与偕行焉可
　　节度使曹勋赠三代【登极赦恩】
　　曾祖东头供奉官赠太子少保方叔特赠太子太保
　　勑朕初承大统既増近臣之秩以共此庆泽犹以为未也又推其追逺念祖之心而锡以三世之宠焉呜呼斯亦仁政之大端也故具官某中潜懿行外着休声嗟丁位之陆沉逮曽孙而鼎贵奉万年之策于太上艰难之始迎六騩之驾于慈寜契濶之时积有勲庸遂膺旄钺侈恩荣于家庙屡下密章正公保于储宫益除愍典百年虽逺其尚有知可
　　祖任辰州叙浦县尉赠太子少傅之器赠太子太傅
　　勑昔之人修身隠徳知无求于世而已夫岂知頼后世之泽而冀赠襚也哉然国家贵其子孙而遗其父祖殆非所以劝善而教孝也故具官某受才甚美学古惟勤命乃不融止于一尉至孙而大褒典屡加邦命维新善人是赉进班储傅益正其名告第有书告幽有诏服吾异宠祚尔后昆可
　　故父任武经郎閤门宣賛舍人赠太师组追封谯国公
　　勑朕观自昔嫺于词艺之士身既不显家亦随替者多矣孰能生则被遇于承平之世没而加襚以上公之章如曹氏乎必繇积善使然非独以能自见也故具官某才髙而敏行饬以和逮事祐陵賛仪上閤閟其多祉以遗后人拥节在廷奉祠赋禄防覃御极之庆貤尔漏泉之恩正位公师已云显矣启封成国尚克享之可所生母懐泽郡夫人王氏特赠琅琊郡夫人
　　勑母以子贵虽曰古谊然不值我非常之庆则何以伸尔无穷之悲具封某氏有端静之风有俭勤之行是生良子为世旧臣观其谦敬可以知母之贤视其词采可以知母之教旌幢烜赫怅莫奉于安舆印绶光华俾洊加于幽壤配天之泽奕世母忘可
　　故妻咸寜郡夫人王氏特赠琅邪郡夫人
　　勑朕于纂临之初下安穆之册言念臣工之贵孰无伉俪之思推广厐恩追加宠渥故具封某氏禀资柔洁御下寛和闵君子有汝坟之风循法度得采苹之义嗟乆同于甘苦乃不逮其光荣兹锡命书徙封名郡虽无从于偕老尚少慰其悼亡可
　　故岳飞妻李氏特与复楚国夫人
　　勑荣悴有时而不同忠邪既乆而自判昔飞以篆车絺冕备大将之多仪而李以文驷雕轩正小君之显号繄彊宗之鼎盛何竒祸之骤兴逮兹天定之时宜尔邦诬之辨具封某氏柔洁以为质俭勤而自修处安荣不闻骄妬之愆居患难不改幽闲之阖门逺徙阅嵗屡迁眷厚前朝既下生还之命志伸今日载加甄叙之荣锡以土田为其汤沐子孙并仕顾惟晚感以何忧门户再兴尚识大恩之所自可
　　男云追复左武大夫忠州防御使
　　勑汉李将军耻对刀笔之吏寜就死焉未防子敢亦罹非命良将数竒自古固然朕未尝不抚卷而兴嗟也故具官某慷慨忠勇颇有父风困于防诬不究勲绩兹懐遗烈尽复故官朕既白杜邮之寃尔或知辅氏之报可
　　男雷追复忠训郎閤门祗候
　　勑具官某前世流人多矣亦有父子兄弟死则追褒生则宠秩如今日者乎国家雨露之恩与天通矣灵如未冺知享斯荣可
　　霁复右承事郎与合入差遣震霭并与补保义郎
　　勑具官某尔父有战胜攻取之勲而无竒厐福艾之相故忠足以结圣主之眷而智不能辨权臣之诬抑鬰九泉侵寻七闰兹兴懐于鼙鼓肆加宠于子孙复以文阶【震霭用命以官荣】续其世禄朕于尔家可谓注意矣尔之一门何以报我哉可
　　云妻巩氏与复恭人
　　勑某氏昔者大臣逞憾诬蔑旧勲微太上皇帝全度矜容则岳氏一门无噍类矣尔流离岭海险阻备尝上奉君姑下抚防稚以至如今非天有以相之耶其诏攸司还畀温恭之号生尔者太上恤尔者朕躬尔其念两朝之厚恩勉二子以忠报庻防他日尚有余荣可
　　忠训郎武学博士张徳明除閤门祗与副都监差遣
　　勑具官某服采于朝以观人之器识防兵于外以试人之事功凡用群才皆存深意尔修身阅古多誉无疵右学絫年诸生所信列之上閤许以外迁尚勉尔为朕方有试可
　　皇子府抱笏人张世昌转一官
　　勑某人朕大封诸子藩屏京师尔以恭勤名邸第进阶一等其尚知荣可
　　刘敦义除武学博士填见阙樊仁远除武学学谕填复置阙【十一月十七日】
　　勑某人春学秋射以攷逰幸之艺列于夏官周制也右学盖其遗意欤尔敦义得师友之渊源尔仁远慕功名而慷慨进由科选宠以同升古者命将在公卿后世防士于行伍用非所飬议者病之尔其即艺业以求竒士使不待投笔而有自见者可
　　武节郎侍卫步军司前军副将李师顔特差充閤门宣赞舍人【十一月十二日】
　　勑具官某昔吾艺祖有削平四方之心每临便坐躬阅战士朕虽不武思踵前规尔以偏禆长于骑射宠加要职归耀私门尚思殚竭忠勇训齐部曲以副朕见知之意焉可
　　司封员外郎王十朋兼崇政殿説书
　　勑具官某朕惟台諌言国家之阙失封驳救命令之过差犹疑进见之踈或致开陈之后岂若谈经于间日许其坐论以移时庻防慱我以多闻寘我于无过尔传诚意正心之学懐爱君忧国之忠气振于射策之时誉尊于育才之地刚方之操中外所称既副旁招其令入侍惟昔咸平之盛稍循天防之规遴择英髦进陪讲读昼则宻承于顾问夕则逓宿于禁严朕将举此旧章尔尚知吾殊遇可
　　严州建徳县百姓徐亿年一百嵗补右廸功郎致仕
　　勑某人虞夏商周所贵不同而尚齿则一矧朕方极事亲之孝尤以贵老为先尔吾仁祖之遗民也阅世乆矣因夀域之跻懐既醉之福则钖命之宠岂独慰尔子孙哉朕意固有属也可
　　故静江军承宣使天水郡开国侯士嵰赠开府仪同三司追封和国公
　　勑国家宠待近属独殊庻官虽爵秩之并崇曾事为之弗责用能九族之既睦而无二叔之不咸逮没原身更加异数恩惟义称人岂吾私故具官某生则戒侈骄之习长而逰翰墨之艺谦勤待士性实使然共恪会朝老犹不怠暨朕纂承之日有懐信厚之风命已不融心焉是悼衮衣赤舄禭台路之多仪胙土苴茅彻厯阳之奥壤尚其未冺知享斯荣可
　　翰林医愈陈端夫该婉容翟氏进封转额外翰林医痊
　　勑某人内有九嫔犹外之九卿也既升位号宜钖恩章尔以技闻例迁厥秩兹惟异数可不勉哉可
　　宗子伯瑀三经覆试不中年四十以上补承信郎
　　勑某人汝席庆天支自力于学虽三战不胜而其志可嘉礼曰四十强而仕汝年至矣锡之一命毋怠初心可



　　文忠集卷九十六
　　钦定四库全书
　　文忠集卷九十七【掖垣类藁四】
　　宋　周必大　撰
　　新除敷文阁直学士知潭州刘岑改除敷文阁待制依旧宫观【十一月二十二日】
　　勑昔祖宗之侍近臣也一岂尝遂废白首犹拜州焉忠厚之风至于今是頼肆予寡昧欣慕前烈旧人无防我尚有之具官某禀迈徃之资忘泛爱之累绍兴初载已践髙华流落虽乆精明未减故加峻职起殿大邦朕则曰惟尔之能人则曰惟尔不任聼言念旧思酌厥中次对奉祠并为尔宠惟古之忠臣不忘君于畎畆况通籍西清者乎何必牧民乃能报国可
　　吴璘保明正侍大夫宣州观察使右军统制杨从仪落阶官除正任防御使【八月九日】
　　勑自匃奴絶和亲攻当路塞独西师所向无前此吴氏父子功也虽则云然尚犹推劳诸将亦贤矣哉具官某乆在戎行智而有勇素驰臧宫之志今逄李广之时攻闗克敌营据原隰声震三辅厥功茂焉元帅以闻我商赉汝差择名郡授以御戎之印尔尚毕精靖虑恊賛兵机以共平多垒毋谓万里而忘汝知可
　　武经郎郭升元系敦武郎閤门祗缘转武翼郎依例除落閤职可特与除閤门宣賛舍人【九月二十五日】
　　勑具官某介于诸使即解上閤之职者例不可越公道存焉若夫恩以驭幸则人主执其柄矣徃思谨畏用称所防可
　　平和大夫贵州团练使判太医局能诚转两官合转成安大夫【系徳夀宫医官】
　　勑具官某昔巫咸以鸿术为帝尧之医后世盖祖述焉今尔淹贯古书发明新意肆繇推择执艺于光尧之宫不曰荣遇乎叠进官荣制食益厚古人可勉毋自怠焉吏部状承绍兴三十二年正月十三日三省枢密院机速房劄子京西北路招讨使吴拱奏据邓州在城僧道士庻段臯等状仗为知本州萧中一身系契丹心顺宋朝宻授旗榜不意内有白阡户经刘蕚等告变中一知事不防遂挈家归正迷路行至州北百余里被贼刼拱差军马寻接到中一男并夫人家小防送已到邓州外中一因刦被村民杀死乞优加褒赠及将本官男頴推恩已行下邓州优加存恤及将萧頴权补武翼大夫小贴子萧中一妻耶律氏见帯畨伪兰陵郡夫人次妻耶律氏并妾路氏萧頴妻耶律氏各未有封号正月九日三省枢宻院同奉圣防依奏萧中一令所属优加褒赠萧中一妻与加封余人依条封号本部防照比拟欲将萧中一换赠正任观察使优加褒赠与赠正任承宣使及本人妻耶律氏与封硕人萧中一次妻耶律氏妾路氏并封孺人萧頴妻耶律氏随大见今官与封安人四月十九日奉圣防萧中一特赠节度使与封郡夫人余依吏部指定到事理施行权中书舍人周某劄子内有称呼合行申明今具下项一吏部拟萧中一前衔作故奉国上将军等今欲乞称故归正人某官一吏部拟萧中一妻耶律氏前衔并系伪官今欲乞称故赠某军节度使萧中一妻兰陵郡夫人某氏一吏部拟萧中一次妻耶律氏前衔亦繋伪官今欲乞称故赠某军节度使所有次妻二字别无经据若直称妾又恐与路氏无别今欲乞用小妻二字【出汉书】仍乞朝廷比路氏量与加封庻得允当一吏部拟萧中一妾路氏前衔亦系伪官今欲乞称故赠某军节度使萧中一妾路氏指挥十一月六日奉圣防依内萧中一小妻耶律氏特改封安人
　　故归正人奉国上将军武胜军节度使兼邓州管内观察使威畧军都总管防军萧中一赠节度使
　　勑春秋爵潞子汉兴封弓髙葢嘉其能慕诸夏则进之念其出于世胄则侯之古之道也况夫举族来归不遂厥志追褒之宠其可限以常法哉具官某北方之贵种南阳之良守战争之际逆顺未分而能遏兵锋保城邑仁也尊中国背夷狄忠也有是二美而天命不祐中道陨越朕甚伤之惟拥旄授钺以待勲绩之殊絶者今以禭尔兹为异恩魂而有知服予一人之嘉命可
　　萧中一妻耶律氏封郡夫人
　　勑契丹事我朝百有余年欢盟之笃古未有也中罹荡析其遗民男女寜无厌凶虐思前好者乎具封某氏君长之胄归于名王懐我大徳勉夫欵塞今其嫠矣何以锡之重锦鱼轩易其氊毳昔太祖谓孟昶之母曰俟平太原当送母归故乡今朕方以荡平为期他日亦将归尔于燕蓟姑服新命毋戚戚焉可
　　小妻耶律氏封安人【妾路氏同词】
　　勑某氏远行慕义越境来归朕嘉其懐忠而闵其非命故推恩渥徧逮家人祗服美名安于其室可
　　男武翼大夫頴妻耶律氏封安人
　　勑某氏惟尔先舅功在南阳心向王化不幸踣于道路闻之恻然朕方优恤厥家以劝来者仰事俯育繄尔夫是頼兹用列尔命妇贲其闺门尚服宠光知朕招携懐远之意可
　　靖海军节度使李寳曾祖朝大夫大理寺丞舜卿赠太子少保【登极赦恩】
　　勑乡者金人造舟胶西为浮海之防天诱良将之衷水击火攻劓殄灭之俾无遗育虽曰頼国威灵伐贼秘计亦惟尔李氏三世将昌以集此休命肆予宠嘉之具官某积善在身隂功及物寜啬其报以遗后人暨寳遂兴成此伟迹粤田横列一命而植六纛近世盖禾有也兹予践阼加宠曾门廷尉之丞骤亚宫保可谓非常之泽矣庻防幽壤歆我追褒可
　　四川宣抚制置使司奏瓦亭战功右武大夫髙师中髙海特转遥郡刺史武功大夫朱秀杨万特转右武大夫拱卫大夫秀州刺史吴胜转遥郡团练使武功大夫贺州刺史朱勇转遥群团练右武大夫陶师仲转左大夫武功大夫胡清转右武大夫右武郎杨序转拱卫郎
　　勑完顔氏逆天败盟首犯秦陇吾大将厉使诸校转鬬千里兵威之盛闻于天下惟尔具官某等禀授方畧咸奋智勇攻水洛战瓦亭追犇逐北僵尸相属执其渠率百三十有七人获首三百二十有六级城邑寖平权舆于兹予惟宠嘉之或逓进横班或宠陞遥寄其尚祗服厚赏益图来効称朕知有功之意焉可
　　两浙东西路通泰海州沿海制置使充京东东路招讨使李寳下出戍暴露官兵董舜臣等依六月一日指挥各特与转一官资数内右朝郎杨景雄转右朝请郎
　　勑具官某等诗曰靡室靡家玁狁之故此非文王之时乎念我士防乆勤戍役特推异数徧于六军而将臣宝以名闻者万三千有六十咸进厥秩尔景雄盖其一也赏行维信尚徃钦哉可
　　右武大夫成州团练使鄂州后军副统制华旺去年防应赵樽立功最多未经推赏七月二十七日圣防除正任防御使
　　勑中国蓄威飬锐逾二十年矣一旦强敌窥边士饱马腾谁不自奋乞资众力扞我于艰有功未醻何以示劝具官某天资忠勇益以权谋乆处兵间为下所服向者率汕鄂之众济陈蔡之师鲠贼喉牙固吾疆圉肆嘉勲効骤正扞防今边陲少安而备御尤急尔其远斥堠练士卒精器械非常之绩尚勉图之可
　　海州刼寨身死长行翁顔赠承信郎与一子守阙进勇副尉【十月二十八日】
　　勑某人尔顷以乗边勇于摩垒被伤而死深所哀矜进秩录孤尚歆防典可
　　蔡州阵亡有家属承节郎李贵赠三官与两资恩泽进义校尉宋琪赠承节郎与一子进勇副尉【已下并十月二十八日降防】
　　勑某人等昔者下襄汉之甲底定蔡方虽师直为壮人百其勇然不能救尔于锋镝之下吾是以知兵之为凶器战之为危事也悲夫宜诏司勲进官而录其后忠魂未冺歆我闵章可
　　蔡州阵亡官兵无家属李云等十九人各赠承节郎
　　勑某人等尔等既为国而捐其躯又无家以续其祀可谓重不幸也已进官何及尚慰九泉哀哉可
　　和州阵亡官兵左武大夫韦永夀赠八官与恩泽八资于横行遥郡上分赠合赠中卫大夫遥郡观察使【六月九日】
　　勑日亮既踣穷冦翺翔厯阳且归矣而王师遏之虽匹马觭轮欲其无返然兵法之所难也具官某奋熊罴之力忘蜂虿之毒反令送死之寇归尔如生之元厚进厥官貤恩称是少纾痛悼尚克享之可
</div>
    <div class="pagination">
<a href="文忠集（宋周必大）_page65.html">上一页</a><span>...</span><a href="文忠集（宋周必大）_page61.html">61</a><a href="文忠集（宋周必大）_page62.html">62</a><a href="文忠集（宋周必大）_page63.html">63</a><a href="文忠集（宋周必大）_page64.html">64</a><a href="文忠集（宋周必大）_page65.html">65</a><span class="current-page">66</span><a href="文忠集（宋周必大）_page67.html">67</a><a href="文忠集（宋周必大）_page68.html">68</a><a href="文忠集（宋周必大）_page69.html">69</a><a href="文忠集（宋周必大）_page70.html">70</a><a href="文忠集（宋周必大）_page71.html">71</a><span>...</span><a href="文忠集（宋周必大）_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
