<!DOCTYPE html>
<html>
<head>
    <meta charset="UTF-8">
    <title>东里集 - 第 65 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东里集 - 第 65 页/共 87 页</h1>
    <div class="content">　　送刘知县赴莆田
　　逺邑需良宰贤科起茂才九天辞玉阙一骑发金台济北初舒柳江南未过梅能官崇冨教莫遣吏民猜
　　题刘氏奉亲堂
　　双亲各垂白至乐奉安居养有日官禄教传星象书椿阴满庭戸谖草映阶除日月趣朝退班衣侍婉愉
　　送贡士任善归丰城
　　妙龄兼令质归省自京师爲学功须倍升荣计未迟歳时将暮矣霜露亦凄其珍重关河道髙堂切尔思
　　题郑氏思亲巻
　　不忍杯棬饮愁闻陟屺诗九原那复作寸草恨难遗爲养诚无及行身庻可期灵椿百年寿至乐罄吾私
　　章江刘先生挽诗
　　经术师承正才名天分髙闲情安野逸雅操迈时髦百歳光阴逺诸生嘅慕劳章江庭舘外逝水日滔滔
　　送东平傅知州复任
　　政成初北觐考最复南征相逢遽相别缱绻若爲情露冷黄花老天清锦树明吏民迎望切愼莫滞双旌
　　题竹送贺宁知县之丰川
　　作宰丰川县芳年际圣朝时清公事简地僻瘴烟消抚字须勤职驱驰莫惮遥匆匆斗酒别聊复永今朝
　　送钱习传
　　迢逓沧江路天寒风雪深相知何在早临别自难任人重昆冈玉乡荣郄氏林爲山终一篑持赠比南金
　　汪氏慈训堂
　　早失过庭教深依母氏恩持身在仁义奉训切朝昏天地何由报行藏矢弗谖慈顔千岁寿春暖北堂萱
　　吴母挽诗
　　西风北堂上白日黯春晖寂寂承懽处尘封五色衣未终三釡养遽动九原归女范传应在闺门嗣不违
　　刘母挽诗
　　禄养人皆羡兼荣母德贤空遗板舆在竟负防衣鲜吊鹤嗟何及乗鸾望不旋恩封兾他日光命贲重泉
　　萧母挽诗
　　日夕乌啼树悲风起繐帷彩衣空五色无复上堂时壸范嗟犹在灵游不可知百年怀飬者长废蓼莪诗
　　春晖堂
　　早失趋庭训深依徙舎恩踉蹡五色服乐舞对春谖寿酒华觞进安居绮席温持身务不辱还究古人言
　　送乐舞生还闽中
　　清庙连丹阙天坛接上台君王严祀礼乐舞得仙才闽海三秋逈云霄一鹤回飘然终防逸还忆上蓬莱
　　题郭智宪使荣飬堂
　　朝廷崇孝理宪纪用儒臣分得乌台禄归荣鹤发亲褒封承帝命光彩焕龙文慈寿知方永谖花百歳春
　　挽吴彦直
　　珠还合浦日令尹擅防明兴学皆从化锄奸赫有声诗书传奕世夷险任平生婉婉临终咏闻之共怆情
　　赠尚书吕公挽诗【二首】
　　清比蓝田玉含辉故有余乡人尊德义世业重诗书渭水淹吟兴莲峰对隐居百年皆过隙不泯羡芳誉瑞世生贤杰登朝奉圣明身膺二品养官赠六卿荣光宠真千载遭逢自一经龙章照玉玺褒拂极平生
　　示秫及昱
　　行年七十七况复困沉疴世德流传逺天恩覆被多冉冉西頺景骎骎东逝波诗书好承续黾勉勿蹉跎
　　时勉学士陞国子祭酒奉赠【三首】
　　近侍逾三纪文章柬掖垣氷霜存桧栢廊庙荐璵璠帝重经筵旧官陞师道尊翩翩起车骑相送向桥门拜命彤廷日龙墀瑞雪飞缙绅瞻有喜寮宷念相违时雨司成舘天香学士衣斯文千载运吾道有光辉玉署东头阁红扉昼不开衰龄余我在清论更谁来学者希传道朝廷仗育才贤关有佳兴时寄锦笺回
　　挽拙庵徐子信
　　行义时人重才能邑里称系传髙士逺家挹太湖清身世惊流电朋游叹曙星从知郭有道不愧蔡邕铭
　　赠佥事鲁希文【有序】
　　天台鲁希文自爲御史有廉明出佥闽宪风采扬厉嗟乎安得今之佥藩宪者皆希文哉其考绩而归也赋此赠之
　　自是天台秀声名起绣衣八闽监海国六月凛霜威考绩趋丹禁承恩拜闱从来氷檗操吾道有光辉
　　示侄孙镛
　　念尔遽逺别送行无限情一心常体道百行贵存诚海濶鹍鹏运天寒氷雪清盛年当努力莫譲古人能
　　题竹赠陈文编脩
　　庐陵南望逺六十五长亭之子归宁日重闱拜庆荣文章金榜贵官秩玉堂清一幅湘皋赠殷勤故郡情
　　题竹送李绍检讨
　　安成李克述三岁在词林言色温如玉操持坚断金君恩紫诰重亲舎白云深万里归荣日聊贻淇澳吟
　　寄顾都御史
　　翩然谢荣禄林下乐天真台府留清望朝廷忆老臣神情超物表光彩动星辰俗辙何由到长同园绮亲
　　雨后
　　炎天乆不雨数雨复还晴竹树繁阴合阶墀幽草生闭门无俗事防帙任闲情回首时西睡芙蓉千叠清
　　庭树
　　手种庭前树参差总出墙不湏愁夏暑已屡傲寒霜过雨纷交翠因风亦度香如添清涧绕即拟住山庄
　　暑中卧疴冩怀【二首】
　　坐卧连晨夕中怀郁不开蝇攅眉上棘蚊隠耳邉雷无那惔焚困生增褦襶来病咽兼患齿两月废啣杯白发垂垂老丹心耿耿存毫丝无小补天地有深恩病马长聮皁羸牛不驾辕蓬山望咫尺惭负不胜论
　　示表侄陈纯
　　西江海桑老冠冕重儒林我自外家学尔求曾祖心诗书冝善继尘俗莫容侵不见南山树寸茎今百寻
　　送魏源尚书按视邉务
　　宝劔动华星关城候使旌春随司冦笔霜重总兵营武备千年固尘氛万里清归来奏天子青史载鸿名
　　题梅寄傅知州
　　初入聊城县遥闻郓守贤教先重芹泮治不假蒲鞭吏牍清无滞农田盛有年公余多秀句吟咏玉梅邉
　　过济宁作
　　乆发潞河棹初经济水浔逺山明晓黛新柳动春禽恋阙云霄逈怀乡岁月深君亲总恩重来徃并关心
　　舟中夜待弼侄不至
　　维舟喜相见解防复相违江濶春潮满云深夕月稀无眠成脉脉延伫但依依寂寞蓬牕下挑灯坐揽衣
　　入西江境
　　万里移归舠东风谢绛桃烟迷彭泽柳雪喷海门涛身世江湖老君亲梦寐劳匡庐翠九叠萧防白云髙
　　归来
　　归来语向谁白髪故交稀满目亭防好伤心俗化防慌迷携鹤径惭过钓鱼矶童子何知我犹嗤旧素衣
　　梦诸孙
　　绕膝戱诸孙相防意独亲怜渠森似玉对我浩生春已惜承欢浅何堪入梦频亢宗吾望汝莫遣愧荀陈
　　寄黄汝申宪使【二首】
　　藩垣出岭表宪节赴山东旧有先师化行惟大道公百僚归表率一志在瘝痌纲纪从容振时来视頖宫预想山东境髙才起颂声黔黎夸用恕寮宷荷推诚老栢霜逾劲寒梅雪共明应同钟宪副一力振澄清五月六日早静海迤北大雨聊可苏旱
　　仰视月离毕滂沱不待晨人心异昨日物态总回春尚忆郊原遍深思天地仁来牟已无及回首一霑巾
　　直沽
　　城堞绕巍峩城阴下九河水归东海近人上北京多仓廪皆漕储闾阎半负戈鱼盐十万戸何处有弦歌
　　过漷县望都门西山
　　东旭光芒起西山紫翠分驰心向凤阙仰首见龙文斾影髙低出钟声逺近闻预将缨绂振拟近玉炉薫
　　赠文玉主事
　　清髙玉堂署聚处岁年深心事澹于水交情利断金衰龄各垂白逺道又分襟重防知何日临岐惨不禁
　　送宋万中致事南归
　　白首遂辞荣承恩出凤城故交推我老逺道念君行酒对黄花酌颿随白鴈征临岐记同学惆怅不胜情
　　戴母挽诗
　　道路何屯塞闺门着肃雍行宜君子配恩拜孺人封妆閤间薰鸭床帏惨暗蛩薇垣朝退食举案属谁从
　　重寄澹庵
　　东观承恩地俱看鬂雪侵别来春未暮延伫夏将深忆我辞家日知公恋阙心五伦书未奏还待共披寻
　　慰时勉学士防孙【有序】
　　向知令孙之疾医药颇效今日遽闻不救爲之惊悼祖孙之情盖可想见仆有第五孙敦厐且慧前岁到家侍邉甚乐已三岁矣去冬失之得书悲念累月迨今不忘况在令孙年几及冠情益何堪惟髙年旷度宜以理遣况今斯文之任属望于公非浅浅者老病盛暑加之公务不得躬吊輙赋四十字致寛慰之意云
　　承过西昌日提携巳识竒相随万里至翻动九原悲岂是多时别无深嵗晏思与君俱此痛排闷强裁诗寒夕独坐乡思浩然有怀何文渊【二首】
　　乡国云山外衰年入梦勤经旬断杯酌独夜对炉薫窃禄真惭我论心毎忆君许丞浑重听时事不能闻薄雪俄消瓦惊风复撼蹉跎忽晏嵗寂寞伴寒缸病骨支难稳愁心郁未降何由氷泮日聮棹泝西江
　　送袁本谦致仕归【二首】
　　早嵗从王事迢迢促去骖十年留汉口万里入滇南舟楫行应惯弓刀力不堪昨朝新有防头白许抽簮白下门前路殷勤独送行楚山浮暮霭淮树起寒声菰米香云饭鲈鱼紫玉羮老年今有此何异学长生
　　寄何文渊
　　忽复经年别思乡趣不稀松筠还旧隠山水溢清辉把钓银鲜滑携镵紫蕨肥南归吾有日访剡兴无违
　　送廖子谟贰守归河间
　　三载一相见匆匆又别离荒年兼旱潦圣主寄刘毅才无敌阳城道可师勲庸属贤俊努力及明时
　　挽诗
　　乡里谈遗德传流终未休甘依泉石老不应栋梁求风树贻深感云山徙故丘宪台忠孝在宠赠被恩稠
</div>
    <div class="pagination">
<a href="东里集_page64.html">上一页</a><span>...</span><a href="东里集_page60.html">60</a><a href="东里集_page61.html">61</a><a href="东里集_page62.html">62</a><a href="东里集_page63.html">63</a><a href="东里集_page64.html">64</a><span class="current-page">65</span><a href="东里集_page66.html">66</a><a href="东里集_page67.html">67</a><a href="东里集_page68.html">68</a><a href="东里集_page69.html">69</a><a href="东里集_page70.html">70</a><span>...</span><a href="东里集_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
