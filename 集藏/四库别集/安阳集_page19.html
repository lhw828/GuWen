<!DOCTYPE html>
<html>
<head>
    <meta charset="UTF-8">
    <title>安阳集 - 第 19 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>安阳集 - 第 19 页/共 29 页</h1>
    <div class="content">　　谢复官表
　　臣某言九月二十七日枢宻院递到告勑各一道伏蒙圣慈授臣起居舍人者谋军而败获罪当然使过以恩劝功斯在宠光所暨媿栗无从中谢伏念臣禀赋颛庸绪迹寒替偶缘末学误中甲科骤歴荣阶继尘剧任奉身以直居职惟公逐巧者目为愚夫养高者谓之俗吏出于圣监擢备谏员荷宠既深献诚必尽屡刺权豪之失不虞家族之危仰恃含容仅逃放逐逮易官于注笔旋书命于词垣自右蜀告饥高奴覆将荐驱使传亲谕国灵有利辄言无疵不去所期还阙少遂息肩朝廷以未殄贼巢方开帅府进预枢机之直俾参经画之权虽兵旅之宜素非习练而人臣之节当冐险艰拜命引涂忘躯徇难周旋边徼蒙犯雪霜荐赏武材则罢懦者皆忌激扬忠愤则苟且者如讐一昨平凉之西酋虏来冦臣聚师以待定谋而行偏校争先弗遵于节度众寡莫敌终及于挠亡谗胥竞摇怨府交发诤臣论事亦谓当诛宸眷念勤独明非谬止从削秩尚委典城惟兹天水之雄式控陇闗之要氐羌杂处舆赋甚繁臣寝不及时食忘其味力图后效勉赎前辜重裘御寒姑自修而作诫积毁销骨实众口之未平不谓睿听通微宸襟录旧特申昭洗亟复旧联顾蕞质之再生谅烦言之寖弭斯盖伏遇尊号皇帝陛下体天育物以器任人谓猎犬无功匪自指纵之误覆盆委照遽开日月之明庶令负衅之臣得遂弃瑕之用敢不精研防虑谨布教条明斥堠以谨边励貔貅而御侮収桑榆之木或振翼之可期竭犬马之诚誓填壑之为报臣无任
　　谢转官充秦凤路经略安抚招讨使表
　　臣某言十月二十日马递到告勑各一道伏防圣慈特授臣尚书礼部郎中依前充枢宻直学士知秦州兼秦陇州凤翔府阶成州路马步军都部署兼经略安抚防边招讨等使者秩进仪曹任专阃寄宠灵不次震栗无从中谢伏念臣禀识至卑赋才甚短早缘薄技滥窃儁科亟践显涂力陈拙效徒能办职本不知兵属羌落之背恩命王师而兴伐俾参戎略猥贰帅权慙无制胜之谋终抵败军之罪贬官以劝尚获保边乘障尽勤遽叨复职方思防励少谢矜全岂谓庙算更张塞垣分制重迁官次增峻使名荷委注之至优惧虚孱之不振此盖伏遇尊号皇帝陛下本仁御俗贵恕使臣谓驽蹇之材或期于逺到庶朴忠之节可责于后图遂此甄升许其输尽谨当博访硕画讲求善经明赏罚以御军济恩威而抚俗冀树涓埃之绩仰酬旒扆之私
　　谢改观察使表
　　臣某言今月九日枢宻院递到告勑各一道伏蒙圣慈授臣前件官者当兵旅之任姑欲正名付亷察之权诚非称职被恩不次以荣为忧中谢窃以帅十国而为连盖资屏翰长万夫而观政宜拔英豪傥容滥居曷济国事伏念臣以儒承业以文干用偶预儁选擢亚举首耻缘科级坐取贵涂凡官曹絶去苟且以至参京邑之剧赞泉刀之繁谏署竭愚词掖书命处身必以其道出言不敢及私心切爱君遂忘于己祸性专任直弗虞于众嫉屡犯禁忌久当放流时人甚危圣意弥简而自凶渠背惠西府置官不图妄庸亦备推择骤进直枢府俾参画于戎事夙夜以报庶扬天声偏佐之专卒堕虏计尚徙边而薄罪徒补过以尽勤惟秦之雄为塞甚重控制六郡覊属杂羌旁扼冦冲俯临闗要臣但能招怀种落训戢营屯起城垒以安人平狱市而清讼斥候斯谨备豫必周为术固疎责实安在朝廷既已迁复官次增重使名臣之非才大越涯分不谓荐膺异数益峻宠阶即为治之本邦委观风之茂寄私门胥慰物论称优此盖伏遇尊号皇帝陛下若古宣猷宜人开化究弛张之大体恢绥御之逺略致兹顽朽继荷采甄重念臣素匪将家早尘词等平进之渐往式具存诚以疆鄙未安忠愤攸激力冐艰险志平僣狂顾躯命之可捐岂资品之为较夺凤池而不贺前哲堪嗤刺貊庭之无功羣言是恤惟禄廪之加厚非寒素之所贪敢不精练武经日求胜算指纵加审扞防必严与贼俱全是焉深愧为哙等伍乌敢自羞或稍着于微劳愿特还于旧物誓坚死节仰答宸私臣无任
　　谢赐诏书示谕表
　　臣某言枢宻院递到诏书一道伏蒙圣慈谕臣已除本州观察使且从廪秩之优益慰戎行之望者成命之行庶乎开晓温言以及贲若龙光惟素志之所存惧清之未悉敢兹陈露良切震兢中谢伏念臣早以艺文妄干禄仕幸遇尊号皇帝陛下首临轩陛优擢科名序进之阶前规尽在而臣乃情吏事尽力公家自结圣知了无私援一昨羌酋背义帅府须才误置选中即驰塞下经画迁徙通逾三朞为国之谋固无云补在臣之分亦用倾竭乡膺督护之任已明委注之隆不期霈恩又出非望骤易枢廷之直俾分连帅之权臣授宠无名抚躬自度不敢逺稽典故上凟睿聪窃记陛下纂极以来此例甚少李维李士衡以老疾荣俸陈尧咨以侈性尚豪并遭遇承平各充其欲故议者惜臣兹授谓匪羙迁臣但以处不避汚事上之节让而就贱守道之常当朝廷忧边之秋非臣下择官之日辞之则有可疑之迹掇希求进用之嫌授之则有从权之名协军旅称呼之便况国家推公兴治任人有次必不令臣永沉武列老于疆垂或薄效之可甄宜旧物之来复臣是以难于拒免泰然居职今承诏谕之意专示廪秩之优缘臣清白奉身出于门法岂牵豢养之厚自损名节之高兹为伍于冗流冀同心于外御伏望皇帝陛下考劝功之法扩知臣之明察臣甘去近联主于恭顺谓臣即当重禄靡在贪饕傥一辨于愚诚誓愈坚于忠报臣无任
　　辞免谏议大夫表
　　臣某言今月九日三班借职赵九臯赍到官告勑牒各一道伏蒙圣慈授臣枢宻直学士右谏议大夫者万枢之府更直为荣七诤之班在官惟重厠旧联而甚宠当新秩以无名理有未安让非敢饰中谢伏念臣早繇孤直误记圣粗干米盐之烦本无军旅之学而自勉膺中诏来捍西垂三载于兹寸功莫就虽天仁所覆姑务贷全而疆事不修何施面目惟徇忘身之节絶萌干进之心向奉制函就更亷印从权为便称职诚非辞避靡谐尘窃増愧一昨冦侵隣道移督援师徒号万兵之行无及一毫之助遂使国威重挫虏气益骄盖臣不能乘间袭归应机取胜上轸旰宵之虑合从斧钺之诛岂谓伏防尊号皇帝陛下过采虚声亟申褒典顾败军之若是岂行赏之为宜孰可自欺固有公议重念臣爰从郎署获改使名幸近职之己还冀前官之并授傥加异数实紊彜章伏望皇帝陛下念边鄙之未宁谓沮劝之当谨止复礼曹之命特停谏省之迁如此则犄角御戎更求于实效糜捐报国益励于愚其所赐告勑臣未敢进纳干冐旒冕臣无任
　　泾州谢差中使宣谕表
　　臣某言今月九日入内内侍省内侍殿头李允亨至伏蒙圣慈传宣为日近差除两地臣僚未差除间己指挥中书劄记将来边事稍寜诏卿用在两地非拟议亦非臣僚奏举特出朕意宣谕卿知兼令臣宻举臣僚代臣边任者圣眷特深将图不次之用臣愚屡省窃怀失职之忧于义当陈斯言敢妄中谢伏念臣西画疆事于今累年虽励敢为之心曾微必胜之效偏禆失律既有罪而不诛援助发兵复无功而被赏尚畀中权之峻仍兼四路之崇恩重报轻任隆材谫捐躯以义乃身膏氐斧之秋归阙何顔絶生入玉闗之望岂谓伏蒙尊号皇帝陛下仁惟及逺道本推公因弼臣拜命之初念穷塞宣劳之久宻加宠谕前许近司断自清不缘它议顾蒙鄙之荣而良厚于国家之虑则非长盖以逆昊约和未分诚诈宿师经战仅起疮痍臣与范仲淹日极谋惟粗详方略愿少寛于衔勒得自竭于嵗时庶能施尺寸之勤上以副朝廷之寄如其御戎无状旷日为虞则乞择材杰之臣使之为代明窜殛之典以警在边臣固不敢先自举官涉于希进唯幸高明之鉴俯矜切至之诚臣无任
　　贺皇子降生表
　　臣某言伏覩进奏院报皇子降生者穹昊垂休元良载诞累盛之期増赫重晖之采罙光凢在幅员率同庆跃中谢伏以尊号皇帝陛下睿明正统兢翼凝猷绍三后之丕基览八纮之洪绪旰宵求治勤俭化民果圣嗣之寖昌示璿源之滋衍吹铜导气式协于嘉辰齿胄从师即成于懿德永扶天业克耀储闱臣恪守穷边窃聆熈事预班朝之列莫趋交防之严输就日之诚徒效倾葵之意臣伏限官守在逺不获蹈舞阙庭臣无任
　　迁葬求郡谢赐批答不允表
　　臣某言伏蒙圣慈以臣上表陈乞知相州或近乡里一郡躬亲营护坟域特降诏防不允许臣襄宅有期即当暂往者请郡以奉先莹虽违素愿赐告以护亲葬亦示优恩粗安人子之诚特出圣宸之惠中谢伏念臣向繇睿选擢贰枢庭方图报以尽勤敢求安而自逸盖以早从稚嵗二亲则亡暨窃荣阶诸兄继谢比缘西事久在兵间顾封树之未谐每肺肝之如割逮尘重任正偶利年寻得地于故乡已涓辰于远日臣尝私自省度至于再三视輤车而弗亲行实孝心之不忍处近位而求便假必物议之有云与其贪宠以抑情孰若避贤而申志是以辄由而露奏冀解职以为藩岂谓伏蒙尊号皇帝陛下念进退之匪轻欲公私之克济曲颁纶诏亲谕玉音俾襄事之如期即驰驺而暂往感深存殁荣耀搢绅敢不砥节愈坚挺身思奋佗人之惮行者臣不惮佗人之难言者臣必言傥犬马之未先誓糜捐而无避臣无任








　　安阳集巻二十四
　　钦定四库全书
　　安阳集巻二十五　　　　　宋　韩琦　撰表状
　　扬州谢上表
　　臣某言伏蒙圣恩授臣资政殿学士知扬州事已于四月五日到任上讫臣缪参枢筦无补盛明人言已腾君量犹恕秘殿之资甚宠广陵之寄絶优过尔被恩得无怀媿中谢伏念臣朴忠守道天赋难移孤直任真圣知有素常以亲逢亨运早厠清涂不宜因循以负驱防屡膺繁剧之任偶逃罢软之讥自元昊僭狂西垂震动乃承人乏荐领帅权虽无成功实尽死节不意曲矜久次擢忝近司固让莫谐竭愚思效凢陈鄙议皆出至诚虑边计则冐朋党之疑断国论则耻依阿之说防憸人之肆忿窥时事以兴诬爰从亲葬之还获视箧书之谤既详矫妄因得指陈愿付宰枢示于台谏阅兹虚罔之状即验中伤之情臣自以叨备臣隣乃来诋訾不可更尘重任有玷公朝寻伏私居乞行显罢伏蒙尊号皇帝陛下察无他过尚录旧勤深惟进退之间必存堂陛之体俾兼羙职出守便藩舟楫安流浃旬受署重念朝廷求治疆鄙仅宁臣内不能协赞筹帷精讲致平之防外不能周旋塞垒力营预备之谋而乃宴处名城坐尸厚俸庇亲自足临政少忧于臣身则粗安在臣志则未报敢不导宣寛诏慰抚编氓米盐之务必亲狱市之繁无扰士师当黜固枉道以弗为即墨免烹谅毁人之终辨誓禀不渝之操仰酬惟睿之仁
　　谢转给事中表
　　臣某言今月二十七日进奏院递到勅牒一道官告一通伏蒙圣慈授臣给事中仍放朝谢者官以嵗稽虽存着令赏非功懋曷弭羣言引让则取疑于未成受命则不胜其多媿惕焉屡省莫知所安中谢伏念臣幸偶圣朝早尘科等常耻养高而图贵近每愿竭节以报国家周旋俗吏之为激切谏囊之论不虞摈斥盖恃聪仁以至去禁掖而即边戎舍儒冠而服武弁唯殚千虑冀缓忧劳敢有一言辄辞危难逮羌人之送欵承召节以来朝擢贰机繁无容恳避爱上之心愈笃忤时之咎寖彰尚頼保全许均优逸自膺淮海之任实居呉粤之冲城闬隳残奸讹固结既思绳葺必务躬亲常人所非则曰未详大体微臣自视可以少赎素餐仅涉再朞率无治状岂谓伏蒙尊号皇帝陛下廓天地之量录日月之劳申举旧章进升宠秩拜于闼更视深严刺以貊庭重贻嗤诮敢不动思合道守不易方惟忠义之所存在始终而一致期于效死庶可酬恩臣无任
　　扬州谢赐歴日表
　　臣某言伏蒙圣慈赐臣庆歴七年御制崇天万年厯一巻者臣闻古诸侯受天子之朔必藏诸祖庙月用饩羊之礼告而行之所以谨王正而重民事也国家统一区夏治歴惟精以时颁宣率土奉顺中谢恭惟尊号皇帝陛下则二仪而着典协四气以行令亲垂圣训布于万方臣任忝列藩钦承大法敢不敷明上意以劝境内使民知龙见日至之次东作西成之期用洽和平式符化育臣无任
　　贺鸿庆宫奉安三圣御容礼毕表
　　臣某言伏覩南京鸿庆宫奉安三圣御容礼毕者商邱之地王业所兴乃迹旧规以新原庙图三后颙昻之表申四时怵惕之怀熈事克成普天同抃中谢伏惟尊号皇帝陛下以唐尧之仁睦亲族以虞舜之孝事祖宗道格至平民知大顺而犹虑列圣之游有所未奉尽物之荐有所未防经制或隳清是念乃眷别京之重实惟开国之基靖馆夙严睟容攸宅再谋崇葺式示钦承僝功之初展礼咸备事遵简约本达于至诚天之监临宜辅于盛德臣限拘官守不获奔赴阙庭臣无任
　　郓州谢上表
　　臣某言伏蒙圣慈就差臣知郓州军州事已于今月五日到任上讫须句重地为国东屏宜择名臣宿望委之镇临轻付匪才惧不胜任中谢臣闻人之所禀也非大贤哲不得其全故黄霸长于治人及入为辅弼则风烈衰焉何则材有所偏而用有所适也是以圣王在上驭臣布职必以器而使之伏念臣朴戆鄙陋无一可取徒识忠义自谓难夺迩者处烦剧备边琐效死以报或有尘露之益岂谓伏防皇帝陛下特加怜察谓可倚任擢在枢府与闻国议臣不敢渝其所守愈思自竭而识闇才拙动取乖忤宜从摈斥复荷矜全治扬二年乃免过咎尚承恩记移此便藩臣已举家乗舟由清河路不一月日直抵城下虽冒大暑不知其劳土风甚淳官事亦简在臣所得为幸实多昔贤治人之长非臣敢及庶能宣朝廷寛大之诏令百姓知上意慈仁不使贪苛之吏外凟风化夙夜惟念以勤抚恤冀有补助少赎素餐臣无任云云
　　成徳军谢上表
　　臣某言伏防圣慈就差臣知成徳军府事已于今月三日到任上讫东藩五月粗举政条北道一麾亟更守任以忠则忘奔走之苦以才则误寄责之深抚已一思悸汗交集中谢伏念臣从官素拙立朝至孤独膺圣知遂玷枢近向谐补郡之逸益懋首公之勤而自满嵗淮南改州汶上顾日月之未几亦吏民之颇安弗遑定居骤尔易地此盖伏遇皇帝陛下轸守方之念推任旧之诚乃眷常山之雄实握全赵之胜将帅未明于纪律士卒或稔于惰骄付以懦庸俾之振葺狡兔未死再图猎犬之劳谤虎本无已判市人之妄敢不究绥靖之理裁训戢之宜塞柝外严不忘于备豫边囊入奏动审于事机少分宵旰之忧庶有尘露之益臣无任云云
　　定州谢上表
　　臣某言伏蒙圣慈就差臣充定州路都部署兼安抚使兼知定州军州事仍降诏防不许辞免已于今月十四日到任上讫窃以中山控邉素号雄重地形坦易无坂泽之阻先时虏骑入寇必趋是涂故国家常聚重兵择名将以制其冲自约和以来不忘备预至于守帅之任未常轻以属人然而敝稔于因循兵骄于闲放圣虑经远赫然改图当此之时臣谓宜得文武兼备之才使抚靖而训辑之不意猥以及臣臣退自省度惧不能副朝廷寄责之重避让莫获无所措躬中谢伏念臣徒守朴忠无他绩效一辞枢柄三易郡符兢兢营职苟脱罪咎岂谓伏蒙尊号皇帝陛下天地之度爱而全之念求旧以惟人不使人而求备于北道更制之始首膺选用荷恩诚厚量力固忧况今敌人讲欢务敦大信经画之任最为难处凡百措置不可黙然而或必振頽纲则张皇之沮及遂仍故态则宴安之患深伏望皇帝陛下究易调之原察理绳之渐少寛衔防俾尽驱驰事或建明特加财察臣敢不外图扞蔽中戢营屯动存机虑之先或有万一之补忘身徇国此臣夙心臣无任
　　谢赐禁中银救济饥民表
　　臣某言入内供奉官高怀政赍勅到州伏蒙圣慈支赐禁中银五千两令变转救济阙食人民者天运难测固有流行之灾民食弗充上贻宵旰之虑不责大农之给特疏中禁之财济此殣荒出乎仁恻中谢臣闻尧水汤旱非政之使然金穰木饥乃嵗有常次故王者能察时囏阨闵俗困虚必裁救恤之宜遂亡捐瘠之苦伏惟尊号皇帝陛下以忧勤嗣大业以约俭恢永图德无逺而不柔惠虽微而必浃宜膺敷锡以格太宁而涉夏以来苦雨为沴唯兹北道最失西成纳隍深轸于圣怀振廪重侵于经费即驰使指远谕宸慈且颁内府之珍以续翳桑之命天之肆害方不堪其怨咨上所施恩已顿寛于饿殍臣才非通敏任忝抚绥奉诏札之丁宁痛农畴之乏絶敢不躬宣睿旨申诫属封期共拯于疲羸使咸知于爱育臣无任
　　谢赐诏书奬谕表
　　臣某言七月二十五日进奏院递到诏书一道伏蒙圣慈为去年河北艰食人户流亡以臣擘画拯救特赐奬谕者北土之饥近嵗未有非上之大恩过于天地则民之众命委诸沟壑顾守臣之所竭惟君命之是虔忽被诏襃得无心愧中谢伏念臣赋才甚短为政少通自易塞垣即逢水害流庸以死者皆是饘粥而济者几何泄官廪以从权则文符之交戻破郡豪而取办则城野之俱空故于赈防之方务适公私之便其利博则或时而冒禁所益众则不敢以爱身职虽尽勤患且奚救幸遇尊号皇帝陛下深惟邦本上恻睿慈以斯民未安为大忧以经费少侵为末事德音一发罢悴顿苏使传交驰慰存良厚讫蒙再造尽出至仁而臣任沗抚绥嵗罹艰厄莫副旰宵之念坐贻尸旷之羞敢谓圣度兼容宸聪过听特示玺书之劝盖为边部之光臣敢不载防驽孱动思奬朂当此馑灾之后更图安集之宜使闾里之间渐期复贯则疆垂之下自亦无虞稍脱罪诛兹为报塞臣无任
　　辞免资政殿大学士第一表
　　臣某言今月二十四日三班借职刘仲举赍到官告勅牒各一道伏蒙圣慈授臣依前官资政殿大学士仍赐对衣金腰带鞍辔马者圣人求旧时则推恩臣子叨荣固宜审分礼当必让罪亦何逃中谢伏念臣立于朝廷粗有本末徒以朴忠而自信不虞世俗之多违自迩清光暨参宻辅出一语则思于助治无一事有渉于进身宠禄未安每愧焉而恳避艰危所任必奋然而愿行唯圣则知非臣敢妄而况朅来朔塞仅越嵗朞敌可虑而为防且迂民大歉而所活能防上孤寄委日益羞慙岂谓伏蒙尊号皇帝陛下道贵函容爱深体貌特峻殿宸之职俾图疆之勤虽君赏所加欲示眷怀之厚而臣功何在岂无亷耻之思伏望皇帝陛下俯照孤心与全素节亟追成命以协至公如此则执二柄以御邦无伤劝沮存一心而报上更誓麋捐其告勅等见令差来使臣収管听候指挥干冒宸严臣无任
　　第二表
　　臣某言近者伏蒙圣恩授臣资政殿大学士寻上表陈让今准中书劄子奉圣旨不许辞让者赏出无名让期得请臣诚至激诏意未俞敢再犯于严诛冀必如于素志中谢伏念臣逢辰已幸图报且轻苟在上知其用心使得尽力虽终身处以旧禄固足为荣况此守边仅方逾嵗都无绩效可副旌畴窃惟河朔之间时乃馑灾之后天之祐圣有意以寤于国家圣以答天最大者明乎赏罚傥容叨越是紊经常伏望尊号皇帝陛下道本无私治先有劝不以一臣之小爱而伤四海之大公特寝误恩以符清议使饰伪者闻风而自沮守道者知分而获安则疆虽劳是甘于白首雪霜更厉不变于丹心其所赐告勅今附递进纳臣无任
　　谢表
　　臣某言三班借职刘仲举赍到官告勅牒各一道伏蒙圣慈授臣资政殿大学士仍赐对衣金腰带鞍辔马及奉圣旨不许辞让者赏既优而未谕盖省无劳让虽至而复当固非获已惟进退之难处在斯须而弗安中谢伏念臣才本无他志期有立常览古人之忠义以至于涕零矧逢真主之圣明是坚于死报山海之大何益犬马之诚则然故入赞枢机必乃情于万务出居屏翰亦尽力于一方图富贵岂臣之本心窃禄位是臣之深耻惟兹守塞仅甫逾年徒能革兵之堕骄无以救民之刓敝过为之虑动则几于阔疎苟幸其安日可须于罪黜岂谓伏蒙尊号皇帝陛下天地之度尧舜其仁谓内外虽殊孰差于轻重簪履至贱尚惜于坠遗乃眷旧臣咸均宠数不图庸近亦玷襃荣重跻秘殿之联实骇愚儒之守避焉而弗获其请受焉而莫得其名再叩慈宸则有饰伪背时之谤遂尘美职则有无功冒进之讥与其违众而取嫌曷若被恩而思效伛偻承命慙羞在顔臣敢不服夙夜之勤副国家之遇方垂无事奚由奋勇以答君鼎镬在前誓不临危而变节臣无任
　　谢转礼部侍郎表
　　臣某言今月十六日进奏院递到勅牒一道官诰一通蒙圣慈授臣尚书礼部侍郎加食邑五百户仍放朝谢者礼成合宫泽被率土盖兴久坠之典则有非常之恩凡在庶工皆逾素望中谢恭惟尊号皇帝陛下法古尧舜致时成康以大孝奉乎祖宗以至诚答乎天地旷絶之仪罔不讲吉蠲之荐罔不躬而犹虑孝有所未申诚有所未达乃访总章之旧式因路寝之严享太微之精兼尽报天之意配文考之圣参修事祖之勤逮讫明禋亟覃殊庆第锡官师之宠且推福祚之余而臣窃守边遐荐罹嵗馑骏奔率职既莫助于国容爱利及人曾未寛于上顾不谓均禧之始亦膺进秩之荣当有位之交欢理难独让揣无功而自讼内实多慙敢不益励朴忠勉驱驽猥疆垂効力虽终老以无辞旒扆知臣在殒生而孰报臣无任
　　谢加观文殿学士再任表
　　臣某言今月二十五日侄男太常寺太祝正彦赍到官告勅牒各一道伏蒙圣慈授臣依前行尚书礼部侍郎充观文殿学士仍令再任及放朝谢者满嵗复留己示寄边之重议功无实何胜进职之优荷信任则义不可辞拜光宠则愧无容地中谢伏念臣赋性专朴遭时盛明过蒙仁圣之误知唯恐忠义之不足二垂所效一纪于兹挺然思报于国家倐尔已成于衰病究疆场之事几寝食之俱忘于进取之心固梦寐之无及矧此中山之防最居北狄之冲自分道而新睿图以非才而叨帅任当兵卒横骄之后乘嵗时凶歉之余得不世出之贤犹难训治使甚愚者之虑奚足戢安遽越代期分甘公黜岂谓伏蒙尊号皇帝陛下天无不覆器之使人念考绩之逾时贵守方之有法深惟古制莫重久官将垂经逺之规寝革数迁之敝特申褒典更责后勤任不辞难盖推诚之所激让非中理虽冒赏以无嫌敢不益谨备虞动存绥靖俾吏民之愈信致师旅之増和生入玉关可诮前人之隳志心居魏阙不忘疎迹之爱君苟未挂于吏文终有禆于庙胜臣无任















　　安阳集巻二十五
　　钦定四库全书
　　安阳集巻二十六　　　　　宋　韩琦　撰表状
　　辞免武康军节度使表
　　臣某言今月日某官赍到告勅伏蒙圣慈授臣武康军节度使知并州河东路经略安抚使兼并代等路兵马都总管者守边再闰久实何功申命广朝宠斯为误矧元戎之寄重兼大卤之地雄骤付匪才其如清议中谢伏念臣守惟任拙性不通时徒知忠义之可为虽在顚危而莫夺而自奋身西鄙待罪北疆周旋一纪之间勤苦二垂之事积忧成瘁由壮得衰方欲上叩慈宸请更便郡庶少全于生理愿在备于死官岂谓伏蒙尊号皇帝陛下度材之宜惟旧所任念一临于朔部适五及于岁朞载惟并晋之区并控羌胡之防俾专节度仍委抚绥而臣素忝学儒粗能审分塞防之责既念重而难辞旄钺之来岂无劳之可爱自顾犹是羣言可知况今蛮徼未宾王师致讨欲人心之竞捷在赏典之推公伏望皇帝陛下察寸诚之不欺究二柄之当谨特追还于使节止就领于帅台如此则名器不可假人免腾嗤诮爵禄所以厉世足劝勳能幸知臣之至明期得请而后已臣无任
　　第二表
　　臣某言【云】云者君恩一出犹恡改于己行臣分再思愿恳陈于当让终期得请是免愧心中谢伏念臣早繇书生久服武事岂贪愚有欲于利盖忠愤不知其劳兹临朔垂再及嵗闰务益烦而虽勉神过用而已疲方求便安少养衰拙不谓误膺圣念复责边勤并土之控二疆敢辞奔命洋川之抗六纛自省何功较其冒宠之必殃不若避荣而获戻伏望尊号皇帝陛下俯矜危悃谓出至诚俾仍帅领之权且观来效亟寝节旄之授以待劳臣敢不强率尫孱愈图报塞忧边思职冀尽力于兵间窃位素餐免致讥于天下臣无任
　　谢表
　　臣某言二月二十八日枢宻院递到诏书一道伏蒙圣慈以臣陈让武康军节度使不允者宠若惊而自视其实何劳让如伪以虽诚固难俞请荷诏慈之加朂顾边责之匪轻于义莫辞措身无地中谢伏念臣进由孤直知自睿明不敢苟富贵以作身谋唯以报国家而为己任服西北二疆之事防光隂一纪之间日有百忧官无寸效不觉寒暄之易变但惊精力之早衰苟乘障以自安亦未免好权之谤欲请藩而少便则涉乎避事之疑夙夜以思进退不可岂谓伏蒙体天法道钦文聪武圣神孝德皇帝陛下大度天地至仁陶唐念宿业之且勤不责人于兼备就易帅台于并上特加使纛于洋川荐霈德音促当成命臣窃上循朝意再揣官宜十稔之前尝被察亷之寄三垂所次悉专督护之名今兹节制之行始正营屯之任避焉莫得愧弗能胜敢不力究民疵谨修戍律义之所在知熊掌之难兼命或可捐若鸿毛之甚易臣无任
　　并州谢上表
　　臣某言伏奉制勅授臣武康军节度使知并州河东路经略安抚使已于三月十七日到任上讫国家经画三垂实最他道置帅大卤独控二疆非有将略可以摧狄心吏术可以救民瘼或轻而授固不克胜中谢窃惟晋阳之提封盖本唐尧之旧化俗俭而家给土豪而兵劲虽有水旱之沴而无冻馁之虞自西事之兴屯戍兹广人疲逺饷户及横敛重以和籴积欠而输窘奸钱乱法而币轻故今物力未甚完罪辟日以众亭候无惊而兵费犹冗邉陲久附而边吏或懈伏惟尊号皇帝陛下以恩德浸诸夏以威信柔外夷顾兹一方素号襟要思择帅守安而治之而臣信道虽笃应变不长乘障中山徒歴再闰讫无实效上禆逺图圣念矜全未赐显黜复加旄钺付此重寄诏旨巳惇谕弗容避辞臣敢不中夜以兴当食而废审富庶之良画较备御之长算使编氓晓悉于上意殊俗震詟于天声若其报君之大方则当投死而后己臣无任
　　乞知相州第一表
　　臣某言臣闻从事独贤诗人所以兴叹不能者止臣子所以知难今引疾以诉天幸均劳而赐可中谢伏念臣天与忠义仕逢圣明常行已存必至之心谓当时无难了之事期以一身任天下之责九殒报君上之知见义必为所冀公家之可济其愚莫及不知世务之无涯故兹一纪之余更帅三垂之重或过中而食未及口或达旦而坐不得眠唯忧材力之弗胜上孤眷倚不顾形神之过用易及衰疲以至思苦伤肝气留在脇自中年之俯及觉积疢之易揺比嵗以来乘隙屡作每妄攻而肆毒实无意以求生此者幸遇尊号皇帝陛下临遣国医诊知病本虽万金药剂之美稍复支离而一道节制之繁诚难总决伏望皇帝陛下广天地至仁之造怜簪屦旧物之微知臣以忧职纒疴念臣以过劳至惫许上武康之节退临河亶之封深惟冒宠之灾身愿复亚卿之旧列使臣释去重负全养至和访经而卫生阅谱而调药庶二三年之保摄得神干之复完则西北边之重难唯圣意之所任由所切得请是愿臣无任
　　第二表
　　臣某言臣近以疾病上表乞守前官知相州一次伏蒙圣慈赐诏不允者病质图安辄露辞烦之请诏音加恤未垂可奏之恩兹不避于重诛愿再倾于危恳中谢伏念臣早尘科等亟践禁联知忠义可以报君歴艰险未尝辞命故一纪之当三路由壮及衰寸心之虑万端因劳致疾若匪神犹昬劣事不支持则安忍舍平生尽瘁之勤掇苟且自容之谤伏望尊号皇帝陛下太明委照洪覆推仁不令可治之疴遂絶必生之望特还旧秩俾治本邦如此则宿疹易攻庶未先于犬马微驱所效复思死于封疆臣无任
　　知相州乞罢节钺表
　　臣某言奉勅差知相州仍以臣累表乞守前官赴任伏蒙圣慈降诏不允已于今月二十三日到任上讫守边不可以疾居诚宜引分求郡莫如于乡便冀一均劳所祈使钺之还盖协帅台之罢君仁至厚止易地以推恩臣宠无加遂拥旄而归里荣兼今昔义激死生中谢伏念臣自忝决科则思陈力非微躯独不自惜幸明主得其亲逢故常奔趋险艰如履平地顾视权利轻于浮云当人之不欲为则保完难必处事之易及责则忧患常深志虽不囘病己中作寻窃自忖较其所长人神之劳过焉斯毙天光之蕴定然后明与其勤死而无成孰若少休而再效为虑既审露章不疑幸遇尊号皇帝陛下德洽普天爱存旧物辍御医而来视知贱疾之匪常特徇至诚许辞重寄不夺洋川之节就更河亶之封逾旬解装行路无苦遂得均颁牛酒慰旧老于乡中罗列旌幢拜先臣于墓下不徒叹耸于当世实足夸传于后来臣敢不论病以体国之宜攻疹以及民之瘼怡然静守保于至和苟卧漳沉痼之可痊虽疲未弃则据鞍矍铄而思用有急当先誓毕余生仰酬洪造臣无任













</div>
    <div class="pagination">
<a href="安阳集_page18.html">上一页</a><span>...</span><a href="安阳集_page14.html">14</a><a href="安阳集_page15.html">15</a><a href="安阳集_page16.html">16</a><a href="安阳集_page17.html">17</a><a href="安阳集_page18.html">18</a><span class="current-page">19</span><a href="安阳集_page20.html">20</a><a href="安阳集_page21.html">21</a><a href="安阳集_page22.html">22</a><a href="安阳集_page23.html">23</a><a href="安阳集_page24.html">24</a><span>...</span><a href="安阳集_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
