<!DOCTYPE html>
<html>
<head>
    <meta charset="UTF-8">
    <title>西山文集 - 第 40 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西山文集 - 第 40 页/共 41 页</h1>
    <div class="content">　　明应威信广佑福善王【同前】惟王尝守兹土遗爱在人虽大振厥灵于樵川然惓惓此邦必有不容释者谨命官僚【余同祠山】
　　北山神祝文
　　某自仲春之六日以闵雨有祈于神信宿之间赐答如响及季春以来恳祈者再而赐答乃若少缓焉然所谓当小满而润泽丰未芒种而播艺毕则亦未尝不如所祷也荷神之休拯此民命谨拜以谢且将相攸吉壤以丽坛壝之奉焉惟神益彰厥灵俾梅雨时至载优载渥载沾载足使髙原下隰无不稔之田则某之所以敬事神者其曷敢有已谨告
　　社稷四位　三城隍谢雨祝文
　　间者以旱暵有祷于神越翼日遂雨又弥旬而雨大挚遂告足焉种艺之事得以及时是用俯伏坛壝以谢神之贶惟闽之俗以梅雨多寡而占嵗之丰俭愿神哀矜斯人而幸赐之俾芃芃之苖頼以荫养方苞頴栗迄于有成神之恵也民之福也某之大幸也其曷敢忘报谨告
　　诸庙谢雨祝文
　　比以旱暵有祷于神曽未逾旬雨遂告足种艺之事得以及时是用祗遣掾属敬伸谒谢之礼梅黄而雨兹惟厥时愿神之仁锡以终恵俾大田之稼迄获有秋报事有常其敢不恪谨告
　　祠山　广佑王　福逺庙谢雨祝文
　　间者以旱暵有祷于王是夕之雨霡霂达旦又弥旬而雨大挚遂告足焉神之惠也民之福也封爵之请其敢或渝
　　外县诸庙　龙潭祝文
　　比以旱暵有祷于神【下同诸庙祝文】
　　祈风祝文
　　惟泉为州所恃以足公私之用者蕃舶也舶之至时与不时者风也而能使风之从律而不愆者神也是以国有典祀俾守土之臣一嵗而祷焉呜呼郡计之殚至此极矣民力之耗亦既甚矣引领南望日需其至以寛倒垂之急者唯此而已神其大彰厥灵俾波涛晏清舳舻安行顺风扬颿一日千里毕至而无梗焉是则吏与民之大愿也谨顿首以请
　　圣妃祝文
　　天下之至崄者莫如海道而至不仁者莫如盗贼以至不仁之徒而慿至崄之地其为生灵之害可胜计哉某忝郡符方将与民相安于无事而自春徂夏冦至再焉前者自北而南仅能小挫其锋今复自南而北傥不大惩艾之则方来之患未有穷已是用紏合熊虎之旅俾往殄鲸鲵之羣惟圣妃神灵烜赫凡航海之人頼以为司命是用有谒焉导王师以必胜之机而挤狂冦于必败之涂如前日之所祷者非圣妃其谁望敢俯伏以请谨告
　　社稷神　风雨雷师　城隍诸庙祈雨祝文
　　六月之雨春秋书之于册盖喜之也以六月之雨为可喜则其不雨之可忧明矣比自甲寅以来雨之弗继者兼旬于此芃芃之苖无以膏润其忧顾不大矣乎既以吁于天又将愬于神而泂酌未伸嘉泽已霈盖为之喜而不寐明发夙兴敬拜于坛壝之下为民而谢且为民而祷焉淅玉炊芗数日以俟惟神终此大恵俾吾民均遂一饱之乐岂不休哉谨告
　　社稷神　风雨雷师　城隍诸庙祝文
　　春秋之交雨以时至此丰年之祥也然适中则为美过度则为灾矧早稼在田刈获方兴而霖淫弗止岂不妨良农之功而损嘉谷之实乎是用祗命官僚赴愬于神伏惟赐以兼旬之霁使毕收成之事而后锡以嘉泽焉某之望也邦人之幸也敢顿首以请谨告
　　北山神祈晴祝文
　　昔者稻方播而雨不时屡以愬于神神不以为渎而赐之雨矣今者稻方收而雨过度舍神其谁愬乎是用冒霖淫而陟嵯峨为民有祷焉惟北山之灵开阖阴阳巻舒云雨直嘘吸间尔伏惟察其为民之诚而即赐之霁非惟大田免沦没之患而斯民亦逭昏垫之虞荷神之施岂有涯哉俯伏以请谨告
　　社稷神　风雨雷师　城隍诸庙祈晴祝文
　　廼者阴霖不止岌岌乎害稼之忧頼神之灵随祷而霁是神有大造于斯人也继自今愿终其赐焉讫处暑而晴入白露而雨晴不过于亢雨弗至于淫则大有之年指日可待若时秋报其敢不防谨告
　　北山神祝文
　　间者祷霁于神遄防响应今兹又阙雨矣舍神其安愬乎片云郁兴霈泽千里神之所易易者敢顿首以请谨告
　　秋赛诸庙祝文
　　嵗事告登民获一饱嘿回造化繄神之功报祝以时不敢不恪尚蕲全护俾成厥终
　　慈济庙祝文
　　自春以来民鲜疾疠导龢去沴繄神之功【下同诸庙】
　　恵安成应宁济庙祝文
　　惟神正直聪明黙佑一邑圣朝嘉奨申锡賛书威灵益章遐迩防福某假守于此密借神庥敢荐菲仪具昭诚意
　　谒姜相公墓祝文
　　呜呼建中贞元之相垂二十人而以清名直道标表百代者公与陆宣公而已公谪于泉陆谪于忠皆不果召而没天岂无意于忠臣乎何其厄穷至是也嗟夫灵均弗迁瓌辞孰传曲江既死劲节愈伟是则天之厄公也乃所以荣公也欤嶷嶷姜公巉巉东峰峰以姜名千古并崇我来思而再谒公酹以一巵懐哉清风
　　倪尚书祠堂安奉祝文
　　呜呼维此桐城实公桐乡民奉尝之没世弗忘毕方何知乃煽其毒曽是仁人而不遗以数楹之屋鞠为废壊过者嚬呻迨其既复小大欣欣盖可燔者屋而不可燔者斯民爱公之心歴吉妥灵官僚俨列式瞻徳容共挹馨烈追惟平生猥辱深知而公于心粗察其微盖尝窃谓其清如水而澄之不已其直如矢而端之不止昔者范公以颂温国吁嗟惟公有此二徳徳如温公而不大施施之此邦九牛一牦栋宇告新芗火载设为民者如复奉其教条为士者当有以师其风节我行天下落落少同顾独仰公屹如山崇盖不惟懐子产之爱且深慕汲直之忠举觞嘅然为三太息百嵗之后傥或有知尚愿配秋菊寒泉之食尚飨
　　北山祝文
　　北山之神间者仲春之辛巳以闵雨有祷于神壬午遂雨而雷亦发声自是之后连日皆雨而丁亥之旦迅雷骤雨尤极沛辛卯又雨丙申以至戊戌如丁亥焉至是而一犂始足霁色逾旬农方跂望谷雨之旦又如丙申呜呼非吾北山之灵大芘兹土顾何以获兹敬卜休澣之辰拜以谢继今有望于神者非一日神之始终芘民者亦尝如一日焉是则某区区之愿也谨告
　　又
　　诗以防为鲁邦所瞻惟时泉山亦此方之防也某两叨假守每有旱溢辄祷于神无不响答前后四年嵗皆告丰是神有功于民且有造于某也坛壝将新而某遂去惜不睹其成即日登涂回瞻巍峩不忘起敬出为云雨润泽千里俾嵗以屡熟某尚有望焉
　　福州谒先圣祝文
　　惟孔门髙弟若由之果求之艺圣师固尝许之以从政矣而求之所愿者方六七十如五六十里而已由以千乘自许则夫子哂之盖地广则难治也民众则难安也自子路之贤犹未易胜此况于一介之末学而遽叨一道七八州之寄岂不甚可惧哉惟脩已以敬之一言乃先圣示人之要指某也其敢不朝夕恪共以期无负于大训有临在上其曷敢渝
　　谒先贤堂祝文
　　惟闽远在南服而诗书文物之盛轶于中州者以有牧守为之作兴乡贤为之表倡故也兹堂所祠为位十有八或以符竹或以枌榆要皆有功于士类者也其间经术之渊邃徳行之超卓名节之巍峩者尤使人瞻慕而起敬焉某叨恩来守缅懐前哲释菜讫事祗谒于庭髙山仰止庶防万一
　　濂溪　明道　伊川三先生祝文
　　濂溪先生周元公明道先生程纯公伊川先生程正公惟三先生之道实嗣邹鲁不传之统凡今学者知尊经术知慕圣贤知天理人欲之分知吾道异端之辨其功有自来矣某叨恩来守敢祗谒于祠庭髙山仰止凛然兴敬
　　晦翁先生祝文
　　晦翁先生朱文公比嵗以来先生之祠徧于宇内某麾符所至必敬谒焉假守三山实忝师帅之责方将推崇先生之道以兴起士风而采诸众言以为勉斋黄公续承师训以淑其徒当侑食焉防辰奉安不敢不告
　　勉斋祝文
　　勉斋先生黄公惟公之在考亭犹顔曾之在洙泗发幽阐微既有补于学者继志嗣事又有功于师门采诸众言奉以侑食英灵未泯必乐于斯
　　诸庙祝文
　　恭惟明天子躬揽大柄诞降诏书一洗积年贪浊之弊选用牧守分涖庶邦而某不材首叨亲擢付以全闽当端平之元始和之令肇领厥事其敢不朝夕兢兢精白一心无负选任之意然正身以率下节用以爱人在某所当自勉若夫时雨旸弭菑沴则惟明神是頼非不肖所能及焉是用祗谒于庙庭控此忱祷惟神其幸恵察之
　　南台庙祝文
　　惟王之功徳显于汉而嗣立于唐凡闽之人尸祝而社稷之者某昔守泉山犹展敬庭下以乞灵于王况今叨镇于此覆护而扶持之将惟王是頼用不敢委诸僚属而必亲拜谒焉今之所祈王者大畧有二旱溢频年人匮于食徕千艘而平市估时甘雨而兆丰年此其一也江右之盗未平而泉建之师逺戍戎功早防而振旅以归此其二也若夫区区一心所欲为乡鄙之民兴悠长之利者亦惟王有以相之使志得以行而事得以宜使后之人曰以闽人为闽师而不孤闽人之望者某也是王不独有大恵于某而且有大造于闽岂不休哉敢拜以请
　　东岳祝文
　　古者诸侯祭其境内之山川而已巍巍岱宗峙在东夏而今之郡国莫不致祠毋乃与古异乎盖其位在东其徳为仁所以佐天地之发育者也覆冒羣生其功大矣故虽不在封域亦得祀焉闽山有祠灵响夙着臣奉诏作牧敬谒于庭布宣上恩臣之责也若夫时雨旸弭菑患使一道元元各有生生之乐则惟帝是頼非臣所能及也用敢拜以请
　　炳灵王祝文
　　惟王佐岱宗以芘方夏犹六子佐天地以生万物也某既朝于帝因以谒王愿推仁恩均被一道则区区之至焉
　　诸处祈晴祝文
　　维南山之诗有曰既优既渥既霑既足生我百谷盖雨之生物也惟足是求既足而过多焉适足以为物之病此某之所以危惧怵迫而有祈于神王也夫苖方穉而窘于寒麦将实而病于隰皆至切之忧愿神王之仁以一嘘吸之力拯而救之开丽象之清明扫积阴之沈滞俾穉者以长而实者以成某与斯民戴神王之恩其何有极
　　春祈慈济庙祝文
　　惟神之与春祈自某焉始今兹叨假守思所以为民蠲除苛痒匪神畴依是用以不腆殽蔬将此诚意自春徂秋寒暑风雨晦明或过其度则疾疠生焉惟神哀痌斯民有以潜弭于未病之先俾皆跻于仁寿之域则其有功于生灵大矣某之所以图报者其曷敢忘
　　辞先圣庙祝文
　　某仰惟先圣尝言朞月而已可也三年有成夫以神圣功化之妙犹必迟之三年之乆况某之未学乎故自涖事以来孜孜汲汲日惟民隐是求尝白于朝愿乆其任而上恩锡召弗容固辞凡所欲为一一有媿初心多矣然洙泗格言则佩服惟谨既不获尽施以及民则当恪守以事君勿欺而犯其敢不勉
　　辞濂溪先生以下祝文
　　某自少伏读诸先生之书亦欲见之行事三山郷部也方朝夕区区勤求民瘼如理家事未能毫髪及人而以予环去矣然诸先生所以教人事君者甚备谨当佩服不敢弭忘愿毕此身不渝素节
　　焚黄祝文
　　某月日某谨以清酌庶馐之奠并赠告二轴使弟某昭告于先考某人之墓曰嗟维先君无何蚤世积善之庆其延后人肆某不才两尘科目遂玷朝行嵗在己巳夫子有事于明堂某以摄太常卿立乐垂下越嵗壬申天子有事于南郊某以摄吏部侍郎奉匏爵六年之间两遇大庆既叨膰之赐又推恩以及其亲于是我之先君始赠为承奉郎赠为宣教郎漏泉之泽光贲存殁岂曰小子实能之盖我先君种徳获报之明验也自顷以来屡祈郡绂冀获一酬坟土躬展燎黄之仪既未赐俞且叨柱史之擢乆稽祭告晨夕歉然南望松楸心如飞斾谨令某代伸敬于墓下明灵未泯尚鉴右之
　　又
　　维嘉定十年嵗次丁丑三月戊寅朔二十三日庚子嗣子具位谨以清酌庶羞之奠昭告于先考奉议府君墓前日者天子有事于合宫祭泽之颁覃及中外某以将漕陪部弗获与骏奔走之列而湛恩下逮不以疎逖而独遗肆我先君由通籍而有陞朝之赠所以发潜徳之光而为敬忠之劝也被命南泉遂有过家上冡之幸谨以诏黄燎于隧道惟明不泯膺受命祉盖蕃衍其庆以庇于后之人谨告
　　又
　　年月日具位敢昭告于先考二十五朝奉之墓者嵗在戊寅圣天子有事于明堂湛恩敷锡我先考实有朝奉郎之赐今五载矣迨今乃始获燎黄于墓下并修拜扫之礼焉惟灵益垂庇佑使我后人浸以光显则告防之恩将极其宠荣而后已追想慈范不胜怆然谨以清酌庶羞恭伸荐享
　　家祭祝文
　　仲夏之祭以日至礼也某以趋召之迫不获已先期而举焉且因展告而辞之礼伏惟尊灵阴相此行俾上有益于国而下不辱其身则某之幸
　　告先考妣加封祝文
　　某比者国有禋祀覃庆万方我先考自郎位进三等而为大夫先妣亦有硕人之命其品数益崇而宠光益盛矣迫于召防未克燎黄于墓下始即家庙而致告焉伏惟尊灵膺此愍册益昌厥后以迓无疆之休谨告
　　崇兴祝文
　　嗣皇帝御极覃庆多方我先室由其宜家之名进令善之号可谓美矣惜其早同于艰难不及生被荣宠此告命之词所以叹其穷达之不一也兹叨召擢入簉从班告谒来归用燎黄于墓下伏祗膺新渥益佑于后之人褒封之典方防来而未已敬陈菲奠少寓厥诚











　　西山文集巻五十四
　　钦定四库全书
　　西山文集巻五十五
　　宋　真徳秀　撰
　　祭文
　　祭赵制置文
　　故制置端明尚书赵公之灵惟公刚毅之资清修之节堂堂山立为世伟人卧防荆襄追迹羊陆独当一面迨逾十年如虎在山如熊当道敌人逺遁边尘弗惊近世儒帅殆鲜其匹冝陞枢筦遂督戎师星陨中营闻者惊叹鹰扬牧野弗究厥成某之于公钦仰惟旧兹来假守实在寓乡缅懐英风遽隔泉壤载陈薄奠慨然于懐
　　祭谯大卿文
　　呜呼维干之元实始万物化育流行终始惟一存而在人则谓之仁心发之于政则谓之仁术上而有国有家所以维天命于延洪下而有民有社所以遂羣生于宁密未有不由此焉出者何欤谯公世之徳人温温其容则恵风爱日抑抑其仪则威鳯祥麟作牧于江民瘼以苏按刑于浙缧囚以虚嵗行在亥旱魃为孽大江之东菑患尤烈维我与公并将使指戮力一心拯民于死公尤切切终食靡遑搀之沟壑寘之康荘聿来吾闽亦师是道饫饥药羸醒旸滋槁侈养为娱膴仕所同独安澹泊殽羞靡丰燕游相夸薄俗所尚独劬其躬不少怠放持牒在廷纷纶旁午康色使前若语儿女公之庇民如视其身民之安公如怙其亲疾既濒危犹勉自力朝牍方披暮箦已易仁哉谯公死不忘民世非无人谁有是心为政一年未究设施闽人思公则无穷期呜呼哀哉昔公之来吊我倚庐今我来思哭公丧车酬此一觞千古之诀悠悠寒云相我愁絶呜呼哀哉
　　祭庆元张知县墓文
　　惟公英迈之姿嶷乎其山立洁白之操凛乎其渊澄发之于文则粹然义理之正施诸有政则蔼然岂弟之称柰何进不获践清华之膴仕退不获享耆艾之修龄岂福善祸淫之训有时而不可必抑天之与人或殊其好恶之情呜呼哀哉某之与君情深义厚而追奠之行不得执其绋临穴之际不得以抚其匶此所以慊焉于中而不胜自咎也雨露既濡怆然懐旧何以荐诚唯此巵酒虽欲见君掀然捧腹一笑举白而不可复得从想像其平生有哀涕其如溜呜呼哀哉
　　祭萧頴仲文
</div>
    <div class="pagination">
<a href="西山文集_page39.html">上一页</a><span>...</span><a href="西山文集_page35.html">35</a><a href="西山文集_page36.html">36</a><a href="西山文集_page37.html">37</a><a href="西山文集_page38.html">38</a><a href="西山文集_page39.html">39</a><span class="current-page">40</span><a href="西山文集_page41.html">41</a><a href="西山文集_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
