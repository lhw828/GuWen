<!DOCTYPE html>
<html>
<head>
    <meta charset="UTF-8">
    <title>段正元文集 - 第 49 页/共 68 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>段正元文集 - 第 49 页/共 68 页</h1>
    <div class="content">答、礼仪三百。威仪三千。待其人而后行也。非天子不议礼。虽有其位。苟无其德。其何敢作礼乐焉。礼乐不兴。民何安乐。民果思治也。则天随人愿矣。

问、孝弟为仁之本。孝者、所以孝先天之父母。而后天之孝在其中矣。然非得师。未可与言孝。故曰弟也。答、孝者、道也。弟者、法以致其道也。五伦、后天之伦也。师弟、先天之伦也。大同之世。师儒统君相。先后天一以贯之也。

问、物由气转。色由空生。实为虚有。形由象成。故曰凡物皆生於物。(物有本末之物。混重之物。)

答、周而复始。变化流行。因果轮回。其道矣乎。

问、范围天地之化而不过者。三教合源也。曲成万物而不遗者。万教归儒也。范围不过、中也。内圣也。可以位天地也。曲成不遗、和也。外王也。可以育万物也。

答、此其所以新旧合一。中外合一也与。

问、人伦者、天下之大经也。据乱世、曰夫妇。曰父子。曰昆弟。升平世、曰朋友。曰君臣。太平世、曰师弟。

答、人伦有五。始於夫妇。人伦有六。始于师弟。一终於五。六亦返於五者。其闻之乎。政教合一而已矣。

问、父子有亲。君臣有义。夫妇有别。昆弟有敬。朋友有信。师弟有礼。

答、然。

问、有火食而文明起。有宫室而土著兴。有播种而社会成。有家族而据乱定。有国家而升平兆。有学堂而大同成。

答、不知命无以为君子。知命者、可与言极矣。

问、红尘为消福之地。自后天言也。红尘为造福之地。自先天言也。天堂为造福地。自先天之后天言也。天堂为消福地。自先天中之先天言也。

答、圣贤仙佛。皆以红尘为苦。圣贤仙佛。皆以红尘为乐。苦中有乐。其斯之谓欤。传曰太上立德。其次立言。其次立功。此其所以为圣贤仙佛也。

问、中和学堂之成立也。统一全球。不以兵车。礼仪威仪。俱由是而出。人人有士君子之行。天下一家。世界大同。易曰、群龙无首。师儒也。

答、师儒者。天子也。易曰、首出庶物。万国咸宁。其斯之谓仁乎。

问、道德为阴、为静、为本、为天事。法政为阳、为动、为末、为人事。由前之说。肫肫其仁。由后之说。步步为营。

答、虽曰天事。岂非人事哉。亦曰人道而已矣。

第八十五礼拜视其所以新义

民国二年十一月初三日记

问、子曰、视其所以。观其所由。察其所安。人焉 哉。人焉 哉。何也。

答、(白话解)此章书。是孔子知人用人之细心。视其所以者。随事看事。观其所由者。观他行为正不正。察其所安者。详察他的心意所乐。凡一言一行。心机在何处。性偏在何地。看是安为之。强为之。盖夫子要褒贬一人。不欲轻易品评他人的是非。定他终身。故有视观察三法。如此品评。万无一失。故重言人焉 哉。这就是夫子教人。或交友。或仰托他人做事。皆用此法。智者不失人。亦不失言也。虽然、此是大用之人。久用之人。方如此观察。临时用人。必要学孟子云、胸中正则眸子 焉。凡是心正之人。其眼自正视。眸子端正。黑白分明。胸中不正。则眸子 焉。斜视左视。上视下视。故曰上视者傲。下视者奸。斜视者盗。凡人龟背蛇腰。眉交额窄。鼻如鹰嘴。唇薄齿乱。眉粗眼大。不惟不可用。断不可交。此章是用人交人之善法。圣人都如此用心。何况今人乎。

(官话解)视、略看也。以者、所为之事也。或善或恶。视其言行可知矣。观、用意窥探也。由者、所由之路也。作善作恶。观其诚伪可知矣。察者细审其隐微也。安者、所安之宅也。乐善乐恶。察其心性可知矣。人、俗人也。焉 哉二句。言人万难逃脱视观察三法。故重言以断之也。

(文话解)人生斯世。不外交友用人。夫子曰、视其所以。观其所由。察其所安。世人得此三者。终身不受人欺也。而尤必於众好众恶之中。兼以视观察之审慎。方能定人终身。然自来郑声乱雅。乡愿乱德。比比皆然。此无他。才德不备。识解未通。随声附和。同流合污。对上不能事君。对下不能治民。被人欺诈而不知。害及一身犹小。害及天下则大也。一事无成。皆由不明圣学先天之道也。先天穷理尽性。视观察在其中。故物来毕照。世人焉得而蝆哉。重言咏叹者。是断其不能逃明鉴中也。处世用人者。可不审此三法哉。(问谈录)

问、孔教之尊天也。以人非天不生。万物本乎天。故民吾同胞。物吾同与。亲亲仁民爱物。万物一体。先天之孝也。以人之身。非父母不成。故生事之以礼。死葬之以礼。祭之以礼。其致也上则敬祖敬宗。下则承先启后。生事之实。养体养志。继志述事。死葬之实。墓是也。祭礼之实。祠是也。以祠墓为传体之孝者。后天之孝也。

答、孝者君子之所为仁也。即所以治天下也。

问、择友而交者。即所以择阴阳成德也。排障气也。大道之初行惟然也。若夫大道之已行。泛爱众、而亲仁矣。故此乃童子之道也。不可语於成人。挫其锐。解其纷。可知其馀矣。反古之道。灾及其身。此友之所以当择也。

答、当今之世。尊德行而已矣。择友者、尊德行之目也。德行者、忠信之谓也。中和君子。爱人以德。则天下之人。皆据於德。治人以德。则天下之人。咸有一德。小德役大德。则天下惟德是行而正矣。

问、贵会主张万教归儒。今之时中也。孔子生犹太。亦耶稣也。耶稣生东鲁。亦孔子也。佛祖生蒙古。亦摩哈墨达也。摩哈墨达生印度。亦佛祖也。反之圣贤立教。上律天时。下袭水土。古圣有生今日者。亦必主张万教归儒。此可为万教门徒之真者言。未可与袭名者道也。答、道者、一也。失道而后为德。失德而后为教。教者、齐也。将齐不齐以归於一。及其成功一也。吾儒之道。一以贯之。大道之行。万教归儒。即万教归源。万教之明也。不宜亦乎。问、学而时习、自修也。不亦说乎、成德也。有朋自远方来。如问礼老聃。师之也。故不言友。如梦见周公。出幽入明。莫不皆朋。故不言他伦。而独言朋也。不亦乐乎。天人一气。心君泰然。人不知而不愠。君子之所为。众人固不识也。道成德备。与天为徒。君子也。遁世不见知而不悔、圣人也。与人为徒。则悲天而悯人也。君子之心也。圣人之言。仁见仁。智见智。而其中自有真象也。通乎天地鬼神、凡百庶物。此其所以立言也。

、君子之为道也。学以致之。必弟而后知学。知学而后尽人。尽人而后合天。天人合一而后君子也。故君子语大天下莫能载焉。位天地也。语小天下莫能破焉。育万物也。范围天地而不过。曲成万物而不遗。代表天道也。合德合明合吉凶。过化存神也。学而时习之。弟以致其学。不亦宜乎。

问、学问为宇宙公物。非一人私有。故教为天下而兴。不为一国而设。

答、此中和学堂。所以为天下之大本欤。

问、日忘其知。月忘其能。学未时习乎。或思出其位。想入非非。思而不学乎。或墨守成章不知新。智囿一隅不知普。学而未博乎。或有仁不就。耻下问。孤陋而寡闻乎。或多闻犹疑。多见犹殆。轻忽迩言而未慎思乎。或习焉莫察。语焉不详。未能格物致知。左右逢源乎。或见义不为。行之不著。躬行君子。未之有得乎。

答、智谋踊跃也。行此一语。何事不成。

问、吾礼未复乎。己有未克乎。非礼有视乎。非礼有听乎。非礼有言乎。非礼有动乎。而何天下而不归者耶。内省不知疚乎。是有恶於志也。

答、君子诚而已矣。诚其身必先诚其意。诚其意当知诚其心。

问、入有未孝。出有未弟乎。言行动静。有未谨未信乎。凡我伦类。禽兽草木。有未爱乎。有道有德。有恩有惠之君子仁人。而未亲乎。有一言为智。一言为不智乎。

答、改过惟几。几出于慎。故君子必慎其独也。

问、尽心为忠。敬事为信。主忠信者。内外并举也。

答、内外并举。内外合一之基也。

问、忠信则内外并举。尽心竭力也。涵养于内。力行於外。合内外而一之。即博学、审问、慎思、明辨、之为尽心也。见义笃行之谓信也。忠恕之忠。蕴忠信而有之。恕则推己及人。忠恕即修己以治人。修齐治平之实功。尽人可以合天也。故曰忠恕违道不远。孟子所谓之强恕而行者。忠恕之克己也。是故子贡曰。我不欲人之加诸我也。吾亦欲无加诸人。孔子勉为非尔所及。能则忠恕也。即主忠信之极轨。内外如一之自然也。圣门惟曾子为然也。中和则泯忠恕之迹。化天人而一之。故致中和。可以位天地。育万物。

答、忠恕者、中和之基也。中和者、大道之命也。君子立命。而天下定矣。

问、仁者、人也。合而言之道也。仁与人合一。内外合一。践形也。视听言动。非礼不动。以尽人道。元神与身体不二也。尽人即可合天。下学即可上达。本来之灵。又与下之元身合一。天人合一。性与天道也。合内外而言之。人道也。合天人而言之。天道也。合天道人道而一之。允执厥中也。

答、知性命之学者。吾道一以贯之。诚不诬欤。

问、内外合一者。中也。性道也。性之德也。合内外之道也。性命双修也。内圣之真诠。天道性道一体也。内圣外王一贯也。天人合一者、中也。天道人道一贯也。内外天人贯一者。天元合一之中也。可以允执之中。故又曰允执之中。即三教之合源也。

答、三教合源为内圣。三教合源也。内圣云乎哉。内圣外王者。儒家之事也。释则内佛外慈。道则内真外时。

问、太上立德。道家也。其次立功。释家也。其次立言。儒家也。故太上言道不离德。无德不足以见道。曰道德五千言。释家普渡众生。有德於生。天地大功也。故曰释家之存心。儒家慎言行。言而世为天下则。行而世为天下法。儒家之言行。三者、三教合源也。一以贯之。大道之行也。天下之达教者三。所以行之者一。故曰万教归儒也。

答、万教归儒者。万教之行也。行之於人皆曰儒。儒者、人道也。下学也。故孔子曰。下学而上达。知我者、其天乎。孔子不仅儒也。万教皆儒也。诋儒为孔子。未闻大道也。非万教之徒也。

问、言行有悖乎道。则逆矣。故君子之道本诸身也。修己以安百姓。成己而后成人也。

答、上帝临汝。无贰尔心。故毋自欺也。慎言行也。君子必慎其独也。

</div>
    <div class="pagination">
<a href="段正元文集_page48.html">上一页</a><span>...</span><a href="段正元文集_page44.html">44</a><a href="段正元文集_page45.html">45</a><a href="段正元文集_page46.html">46</a><a href="段正元文集_page47.html">47</a><a href="段正元文集_page48.html">48</a><span class="current-page">49</span><a href="段正元文集_page50.html">50</a><a href="段正元文集_page51.html">51</a><a href="段正元文集_page52.html">52</a><a href="段正元文集_page53.html">53</a><a href="段正元文集_page54.html">54</a><span>...</span><a href="段正元文集_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
