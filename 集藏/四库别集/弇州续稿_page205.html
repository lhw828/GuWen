<!DOCTYPE html>
<html>
<head>
    <meta charset="UTF-8">
    <title>弇州续稿 - 第 205 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 205 页/共 228 页</h1>
    <div class="content">　　
　　自三歳前从家弟处得门下一书旋有报启嗣是间阔焉虽鳞羽之径絶然于此心未尝梦寐忘也昨春从邸报覩荐剡除目甫为小快而旋有齮龁者眞令人气塞所谓王尊一身何乍贤而乍佞耶屈指戊寅冬篝灯促膝微言在耳犹自宛然葢此老疑根之未除而吾吴俗薄恶有以成之也间与元驭先生谈及相与振腕以为毋论才力若明公即清慎勤三字举世孰有相拟者唯迩来郭中丞其为小民称说颂美毋异于韩黄二颖川而亦不免夫郭公之不免则世路之责而使明公之不遽伸则吾吴人责也元驭今大拜矣苟壹志为县官论材修古上臣之道当安能舍明公与郭公仆自废且老矣坐蒲团三尺起此五岳方寸羼提所不与也适宁夏张中丞有一使便附此不知能逹记室否语及怊怅何时见旌麾出函谷关动我西叹不一
　　
　　答冯文所提学
　　
　　昨■〈敝〉■〈薛〉东徙案头无一书巻而仓皇完十余宿逋其文多不经意而偶自斐然独最爱执事集最欲有所效而琐弱不成语不知其何祥也岂吾西竺所谓縁也耶使者甫发而执事教札复继之其卓诡宏丽亡复论抑何感慨蓄育深且至也仆老矣且感先师名根之砭恐恐焉若古之畏影而驰者偶记桓文之业皆练卒侵壤以成其资故一战而遂主齐盟宋襄以弹丸之地欲用其虗贵假义抗鸱张之楚故一盟而辄见辱今执事之兵选矣其壤广矣文武之胙舍大树奚适即世有宋襄何足虞也执事所论胡元瑞甚精而亦甚公沈雅闲适是渠所短于此得一针膏肓之痼当便脱矣彼自负诚太髙雌黄月旦亦不自禁然未至如所闻之甚当由贵乡一人传之过耳家弟误被时趣不能终固簿书夺之则无有整师而抗执事者自爱自爱佳集当更卒业不一
　　
　　沈少宰
　　
　　献歳方新台履万福入奉经术以沃毗圣德出秉藻镜以登进善类葢不待爰立之命而贤者功用己大光显矣豚儿归备道翁惓惓至意不以涂龟之踪是弃而谓雕虫之技可収至欲见委赞述先徳而李使君至则首为翁致拜托拳拳之命贞虽謭劣无状特冐讇词之戒储笔砚以待乆矣岩穴遗耆収録殆尽不谓謭劣遂尔滥竽虽愚无所识知当此圣朝夔龙济济亦思自拂拭以仰观其盛而自昨春一病淹歴三时为医药所挽得称人于世然髪堕齿落精神销亡烛之武之少尚不如人而况老耶且自庚辰之春以死灰自期避处空门一蔬一褐苟免饥寒藉以没齿乡里之人亦有信其隐沦者今并此匹夫硁硁小节而弃之复何取也小疏乞骸情出由衷唯蚤赐覆得为太平之民万万足矣春气渐和为道为苍生自爱
　　
　　与夷陵王少宰
　　
　　前者浮言汹汹时贞不胜其郁懑轻破山野之禁轻吐其愚以渎尊重而门下不以为谴而慰之且闻事起时曲垂弘护使调逹善星厉谤不至滔天贞与荆老得以苟存一畆之宫焚修饮啄不至顚沛皆大赐也夫阴翊善教保完竖儒此自门下宿植福因亦是将来不思议功德贞无所用感无所用报第反之此心有不容己者敢因荆老使便布其区区门下景星卿云海内共仰加以赤诚推人洞见底里悠悠易生毋论荆老即贞闻之亦付之一笑何足动门下方寸哉柱石之躯万万倍加保爱汝泉小鲁二老素辱知念自惟麋鹿之迹不敢上援冀门下清闲之燕一言叱及而己余不复赘
　　
　　答戚少保
　　
　　族子艺持一歌欲以荐之门下托仆先容仆读其词而壮之为作数行相寄却从渠得明公前茅消息欲操轻刀奉候于吴阊而足迹不蹈其地者四载所矣第扫弇园一片石以庶几追踪浣花之遇而今晨使者忽至拜手札勤拳至爱迫于简书忽忽南指仆宁无清梦逐五羊使者飞熊之斾乎渔阳十载能使隍堞尽为金汤天骄敛迹黄屋増崇蒙内史赵营平不足相拟而一时借公以南彼虽躭躭其视一旦夺魄宁能遽作秦会之乎岭表素服威名双甄所指瘴疠全消尺檄甫驰鲸波自偃讣无足劳公神者异日万戸侯印当扵莽首乎取耳道人不当复作此语为公一击唾壶勿讶勿讶过钱唐想当与肖甫司马周旋附数行与之公至岭有一札寄黎吏部葢为其乃父惟敬致生刍耳渠里中有故岑给事用宾者于仆有知巳恩为一访其诗文此间欲刻之过此当掩关焚笔砚也不腆将敬迸近作山园数记博一解頥余唯加飡自爱
　　
　　又
　　
　　夏时辱手教云葛之贶草草奉答未悉所欲吐兹复承大诲及檿丝魫杯种种珍惠公毁家以养壮士不足而又损槖中装勤存故人且仆土木之躯不堪文绣乆矣一褐一苎足了寒暑两月来遂断米汁皆无所用之特以双鱼万里其尾尽頳恐重累行李不敢不拜嘉耳昌黎莅潮鳄鱼为徙今公甫杖钺而鲸鲵窜伏海波不扬文武为宪效固章章若是第何以取彻侯印归从赤松子耶仆之不能出虽坐不敢负香火一念然亦内揣筋力外察事几余日无多坚氷可畏故虽上负国恩下负知己有所不能顾耳公髙我以轻世之节而厚我以度世之事却非所敢当也伯玉司马六十仆固愿为效一言之祝而适其姻人黄光禄来请业已许之公之爱司马与不佞夫岂光禄所可同日语以故不免刺促子墨今録去或不堪疥司马壁则且置之何如公又谓明年当援司马例而寿我则又所不敢当也伯玉之文岂直玉案璚瑶而已第仆所谓不敢当者其说有三先大夫中谗饮恨寿仅辞夭仆自过五十四来便忽忽愧生而岂忍以六十言贺骄我先人一也二者司马为文必以蛾眉饰我而仆行能下劣亡可比数嫫母之饰愈増其丑二也先师戒辞遗训恳恳为名作戒而乃犯之三也且仆以五日后入深林焚笔砚公亦无从迹我即迹我亦不能报勿讶勿讶岑给事赖公与支学宪不朽仆旬前草一序少狥知已而使者适至今并报支君书附上幸转致之此二文当亦称絶弦矣艺侄从事幕府苟窃升斗以糊其口为幸已弘乃重辱齿牙之借耶姚老习飬生亡所归而后皈命西方技亦穷矣第其所生云仙子者却是傍门第一流公欲固此色身不可失也秋气益深南中当亦佳是爱
　　
　　又
　　
　　清洋一别此心揺揺若悬旌于蓬莱三神之下矣送者至丹阳即知仲氏柳塘公大变南越夜郎相去万里幸先后解组可以埙箎丘壑而造物妬之若此不能不令人致恨于缺陷世界也仲冬得肖甫司马一札是时犹在鎭惓惓以老丈为念谓北门鎻钥折冲万里非公不可托仆致意累百余言昨得蹇中丞数行亦具道边事无可赖者惟赖公与谭襄敏公故所筑敌台耳必不近舍魏尚逺思颇牧第闻黠敌转骄歳币日益皆私取之部士月饷鹑衣鹄形一贫刺骨即巧妇如公能空铛作饭否汪司马近挟二仲与龙徐二司理来髙会数日杯酒毫翰间谈大雅不置随憇金焦溯流摄山栖霞度暑仆恨未能从也迩来頼庇顽徤大儿塌翼得周旋左右两小者备名学宫不至落莫想公所欲闻者止止堂集序勉尔塞白殊不足灾木也雅贶拜嘉附有缟敬幸不罪鄙亵为荷
　　
　　答吴司徒
　　
　　世贞向者自废草莽而我公方歩武天衢黼黻帝藻唯间从一二交游耳髙誉沾余馥而已匹夫之节不固苟出应世始获以名姓相通而识荆一念葢至于今犹阙焉门下建牙握节扫瘴烟而日月之旗常之绩与新息铜柱争雄计相特召三台在迩而太夫人在念毅然请告天下髙其事而懿其心乃令甥来将大教腆币则以太夫人幽宫之石见托志铭恧然颜汗又以太夫人之羙节姱行福祉寿考于海内宁有几门下之为勋臣为循吏为名儒正士于海内复有几而天子之所以宠灵光大其殁存者又复有几而不朽之重委之謭薄无行齿颊狼籍之人何也世贞自昨歳来弃妻子草衣木食于笔砚都已谢絶而门下业已为知己又令甥数千里扶服道路不获自蔽其丑唯更斟酌

之勿使灾石可也柱石之躯幸自抑啬以终大孝
　　
　　王司徒
　　
　　向者台旌北上山中得邸报艰欲驰一启奉候而不可及矣国家根本在积贮而积贮取给东南今以大司徒之政畀之正大精详之人如我翁者固六军万姓之命所仰系而区区东南桑梓之私尤可藉以袵席者也癸未比壤皆稔而独敝州与嘉定以民力之不给与雨之不时潮水之不及济稻禾半焦加之■〈风贝〉毋疫鬼积虐之余民尚未有起色也唯我翁一念之而已世贞謭劣齿颊余生逃墨自放无复世念而除目滥及此必我翁与二三大老念旧推毂之效第蒲柳易衰樗栎无补非复东土周还左右时精神意气矣且诸贤在朝与彚征茅茹者皆一时之选而以不肖之躯参之所谓腐骨馁鱼能败锅羮者其不重贻知己之辱耶抗疏乞休实出衷腑倘会梦翁台老幸一从臾不至再渎幸甚干渎尊严无任皇悚之至
　　
　　御史大夫吴公
　　
　　自翁之晋领中台持天子纲也贞时卧田里弹指称庆曰国是自此定矣既而连得览所上大疏皆凿凿中窽而至挽留耆硕旌礼恬退于盛世之德増光重焉所谓通逹治体奚让哉贞衰劣过时托迹方外不齿人数乆矣上恩霈及先魄谊无可辞冒昧苟出竽禄无补惭负益深如何如何昨者海公悯念闾阎之苦有所减省行之二年独于贵院所列守宅更夫一事诸公持之甚力是以迁延至今昨始覆上所谓寛一分民受一分之赐者也伏惟尊裁幸甚余不敢赘
　　
　　答徐太常伯仲
　　
　　前者徐孟孺称师翁道体渐康以故于元驭宗伯便仅附一书通臆不复走介卓午而孟孺书到忽传有非常之耗且骇且疑少间则使者所将之讣继之矣痛哉痛哉天不慭遗一老海宇失望元龟何托赤帜何表至于区区顾凯羊昙之感葢不止懐依鎭海支策西州而已孟孺致尊谕计遗疏事且令具草忆得先朝大臣自景泰以前所未创见惟天顺中宁阳侯陈懋太平候张軏文安伯张輗成化中会昌侯孙继宗三四勲戚而已嘉靖之季李顾二文康时在位故有之若晦庵木斋林下诸大老皆不闻也当是时林尚书俊以尸谏忤旨顾尚书可学以觊恩见讥非例也第我师翁光辅二圣功在社稷八袠时受主上隆礼大眷以此酬恩纳忠或不妨破格耳不揣庸陋僭拟数言驰去须与与绳司空一商议却付大兄询之三老可上则上不必拘也三五日间即当奔哭几筵面悉不次
　　
　　荅李太仆生时
　　
　　仆匏系一茅庐百事沈简而独生平故人尚在方寸第以授家儿辈仅挟两苍头自随不欲从之借残力通讯问公乃能念我千里裹粮授使者竿尺慰存副以烟霞之贶何感如之公待次乆为侍太夫人朝夕不能逺宦虽公家令伯何以过是时事殊可观暂出应彚征之数染指而归亦无不可仆槁木之躯竖子尚见凌得公寄万氏抄药方良足山中生活矣不腆刻佛道经数种并山园记附览不一
　　
　　荅陈太常
　　
　　昨歳以馆师柴氏役便附通起居辱报书满纸皆肝腑之爱而柴氏举宗荷长者昐睐不至匄贷以其家完会有先师羽化事卒卒无由致咫尺之书以谢乃者复拜大诲过赐饰奬捧读之余良切皇汗走荼毒余生僇以时私不知创悔堕人齿颊归田以来百念灰冷而猥承灵眞降悯汰其臭浊俾吸清冷非分之来莫审所以今虽损家付竖子木食草衣作焚诵行径第返省内境则七情所侵根器已损追惟往因则百愆所积障业非浅岂足凝承大贶解脱世外倘即未塡沟壑获以余日息黥补劓小省泥犂种子足矣翁丈歩武鼎铉润泽士庶举口动笔皆是阴功若复澹泊明性蓬戸朱门何所不可先师垂训以八戒为先其教走与宗伯公亦只寡欲薄味省事去思固灵根之本以俟将来顶门一勺甘露而已此外都未有及也走生平绮语方在懴悔即有撰述愚贱无征而宗伯公见强为传良非获已今既已露之无由更秘敢附上十册其宗伯所撰行实秘之青箱适闻为一友窃而梓之俟其成当别奉也辱谕聊此奉复呵冻不一不一
　　
　　荅周鸿胪
　　
　　贞齿颊之余人世长物力不从心懒与遘会故块处一室窃比于息黔掩劓之人而已而门下念通家未行之雅惠以教言过垂奬饰使苏壤登筵春容大章见属弁辞使穅秕导玉愧何可胜嘉降之际斗山东南贞仅从邦人侧耳芳问而已不谓垂晚得披璚林寳藏应接不暇别梓诸大疏便是贾长沙虽失意绛灌尚足耸动朝野自是而后豸角嶷嶷仅能触懦夫孺子而已何所得公一巵语也中间先君子朽魄仰頼荣施事虽不行亦尔小吐诵之不胜九京之感以故不敢持笔砚戒勉效一言第謭劣不足传亡以报塞如何如何次公材髙小铩鸾翮与时扬抑以成变化埙篪之暇幸勉之勿遂作凿坏计也初暑为道加飡自爱
　　
　　又
　　
　　昨自仲君起部返而荐其敝帚以为佳集之导至于今愧之不意明公复以先光禄翁之不朽托也读所状佐郏邑事令我神爽尹翁归所谓文武具备者非其人耶而奈何以格阻之然有贤伯仲足以偿矣自惟先司马身后明公倡正议于朝即格不行犹有生意仆敢忘笔札报而病瞀忽忽且仲君见迫甚不能效沈滛之思幸毋即灾石不然为我斤斧焉芗帛附忱殊惭简亵希鉴入朱明迫矣谨拜簟葛之贶以助我懒烂然之币敢附之仲君毋以不恭而罪之天下之躯强进饘粥为祷
　　
　　又
　　
　　昨歳娄承教札深仞念存迩见次公佐无为之报知尊服已禫除书旦夕下矣庙廊搜剔岩穴仆之不肖亦且竽滥而况明公与侗老皆具内圣外王之学术者乎第仆衰病无状且有心盟惟知凿坏而已年来为笔砚所役忽忽成瘵已于新正誓断之而黄解元者以明公之教札来为渠王父宪副公不朽计奈何许之是仆不免诳语諐也不许是二千里之匍匐与明公之命皆委之草莽也殆将以此为絶笔矣次公计已之任大白若辱盛德若不足幸致声告之不一
　　
　　与王尚寳
　　
　　自庚辰来忽忽块处于道无丝髪之进仅能以懒慢疏离戚故之交而已执事北上既行而后知之某始则为言路所踪几有窜逐之累其后则复为言路所与谬从推毂之末以故不敢一通长安问虽至厚如执事者亦付之漠然诚知其非谓执事必见亮于形迹之外也始闻建礼之除复覩尚玺之报出入禁闼密迩天颜固一时羣公推贤求旧至意然后来之薪得无又前积耶仆已卖身作佛奴而留尹一补良所不解虽不然之灰无所复动而上章投启纷纷者数日唯冀诸贤一从臾使守此丘壑足矣仲君别驾邢州宦况想佳胜不一
　　
　　王鸿胪
　　
　　前者草率附谢自愧不腆兹复承雅诲敦促上道且谓仆蹑履石头之辰正门下挂冠神虎之日也仆初以衰劣不堪仕路而病弟方在汤药故上书陈情乞骸今既不得请而病者粗有起色且贪与盛德周旋少时不免图买舟小一出耳然门下既深丛桂之招仆亦何心小草之恋耶唯是太仆官署名为仙府意必大雅居之而迩来山公启事多好轻俊少年积薪之叹知不足挂门下齿有世道责者宁无一扼腕部役回便聊此附复诸容面布不宣
　　
　　詹中丞
　　
　　向者不腆园池辱玉趾光重大为山灵増气别后飞书见宠披衷露素则匪特箧笥之光而已也门下心事如青天白日襟度则霁月光风令回互幽隐之人见之神沮魄夺圣朝召用直臣畀以风纪与一二大老若宋文贞范文正者与之同心底道何其盛也连读大疏于明纪纲扶正学葢凛然有生色焉独仆以齿颊之余亦滥竽征彚执节不固竟成小草之任以来未尝不心仪大贤长者亦非尽由冗夺特以衰庸过时之人跋胡疐尾惭负故人虽有区区寸丹未敢布之尺素不谓门下猥先大诲副以贶仪至于奬饰逾涯汲引非分则有令人涊然颊赤汗下而不敢当者今天子为念元元三公九卿涤心罄虑以承德意眞千载一时也语有之邦有道榖耻也不佞齿堕已尽髪无茎黒如以榖而已何所逃耻旦夕唯有一归门下其念之暑雨郁蒸调摄良艰唯为宗社苍生自爱
　　
　　荅王中丞
　　
　　屈指癸酉之秋得接光霁于黄鹤鹦鹉间后凡三拜郢中之寓髙情雅谊人间世所希值不知不肖何以得此于翁也一卧沧洲麋鹿之踪遂与世隔而门下扬歴戎臬肤功告成仗钺甘凉寻阻忧艰再奉玺书保厘关右岩壑之余为翁加额者再蹙额者一而河山阻修鳞羽莫致虽有此心不敢望故人之见亮也而西使逺来猥施大贶手书慰藉披示肝腑至于中间欲屈中散之驾而竟沮子猷之舟诵之使人神思飞越若接眉宇而聆德徽也石经累神用遂成完书仆虽作老蠧鱼其间不恨死矣迩来顚毛尽白髪落无余岂堪复出供人描画而横为除书所迫加以辇上君子见谓先人沾恩甚渥不当偃蹇以自为名谋之不审遂铸此错门下不以嗤其愚而饰奬之何也关中比歳旱甚米石万钱赖仁公抚绥不尽塡沟壑今闻得雨麦秋甚佳不知东南凋攰当何如耳偶成奉懐一章并有薄侑不敢当英琼之报庶几献缟之诚惟冀亮存万荷伏暑唯为宗社苍生自爱不宣
　　
　　与谷司马
　　
　　屈指奉门下大教十五易歳朔矣中间仅于郧鎭一候起居嗣后避言窜伏田里不能作境外信葢深念之朝事鼎革羣贤彚征明公造国手也不根之谤乆已辨雪推毂之章毋虑十数即同事者起南台首九列亦已倦游而蒲轮乃尚未下何也传闻明公时时策一蹇纵游名山咨访异人求出世之学当事者用以相亮不敢烦以事耶则如苍生何世贞朴簌且不能事言路以贻玷知已然用是得谢笼鞅获遘仙眞迁化之竒与指引之切恨衰愚驽下不能有所拟承惟饰巾待尽而已除书两及乞骸未允乍愚乍贤不知其何说也再疏恳辞冀必得请即削斥甘之明公出而宰物如杨公乎则世贞或且有起色焉然竟不若荷一瓢戴一笠以从公为五岳之游也小刻二种附览不一
　　
　　弇州续稿巻一百八十六
　　
　　●钦定四库全书
　　
　　弇州续稿巻一百八十七
　　
　　（明）王世贞 撰
　　
　　○文部
　　
　　△书牍
　　
　　凌尚书汝成
　　
　　舍侄孙行聊附一启谢注存之感申契阔之懐实不敢有所请益而大诲以混俗见许则岂贞所敢当所谓动极思静静乆则动念复生惟无动无静而一归恬澹公两语已是金丹妙诀第要察识喜动喜静之念原是客念一切刻去之于富贵繁华中提出本来面目便是火宅莲花若仅少欲知足减损秾艳分数亦只是小歇泊法暂时行径耳恐未可以言恬澹极则也弟虽弃家块处卤莽销日即便得芹曝滋味何以为献舍弟蚤衰勌案牍入计时已露章乞骸兹所谓以微罪行耳归后课农训子求不失四民职不至迂愚如乃兄也非公骨肉至爱何以闻此
</div>
    <div class="pagination">
<a href="弇州续稿_page204.html">上一页</a><span>...</span><a href="弇州续稿_page200.html">200</a><a href="弇州续稿_page201.html">201</a><a href="弇州续稿_page202.html">202</a><a href="弇州续稿_page203.html">203</a><a href="弇州续稿_page204.html">204</a><span class="current-page">205</span><a href="弇州续稿_page206.html">206</a><a href="弇州续稿_page207.html">207</a><a href="弇州续稿_page208.html">208</a><a href="弇州续稿_page209.html">209</a><a href="弇州续稿_page210.html">210</a><span>...</span><a href="弇州续稿_page206.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
