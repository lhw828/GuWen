<!DOCTYPE html>
<html>
<head>
    <meta charset="UTF-8">
    <title>东里文集 - 第 13 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东里文集 - 第 13 页/共 44 页</h1>
    <div class="content">
　　右漢桂陽太守周府君功勳碑漢熹平二年建唐太和三年重刻字雖剝蝕其可辨識處渾然漢意固在也此碑今在韶州府治先師海桒陳先生志其本末甚詳余在南京求此碑久未得永樂巳亥子啟學士扈從在此京見寄此本乃知物常出於所聚初不係其地之遠近也 

　　○清節書院記 

　　元季書院燬于兵此碑幸存士郁之子樸慮不能免□之所居之後且秘不言歷五十餘歲樸已死遂無知者永樂癸巳樸之子家人皆病疫覡者云居後有寶物不當久閟指示其地今出之則此碑也已而病者悉瘥亦靈異哉碑缺一角則當時發地者所損時余在京今翰林脩譔陳德遵讀書邑庠亟以書求之得二本以一分黃學士宗豫一表而藏之於家此吾西昌先代盛德事而歐陽楚公斯文實因先叔祖平洲先生得之王至剛所題碑陰又先師海桒先生所書宜在所寶也永樂戊戌六月三日 

　　○題范危墨跡後 

　　虞范揭楊皆於先曾祖有交好余猶及見先世所藏諸公往還書牘危公與先祖兄弟同游吳文正公之門往年在南京周恂如扈從北來得危公所作輓先曾祖七言唐律一章見貽雖片紙而出親筆已潢飾寘家□中恂如言此出公全集其集已散落張叔豫得之最多時叔豫已卒書籍悉歸永新不及得見也余來北京喜求故元時遺墨斷簡往往有得最初得危公詩文五十七首於太醫院判蔣用文所盖與所得先公輓詩同出一集後得范公雜文十七首於民間皆出二公親筆遂裝為一卷范前輩故列於首嘗聞范所著有燕然稿東方稿海康稿江夏稿候官稿百文藁此必出燕然或東方藁危所著有雲林集說學齋集余及見雲林集此或出說學齋未可知也前輩作文章率自貴重既成皆親錄遺後余見揭公詩文數集及危公雲林集皆親書刋刻不獨余之所得也余所寶此非獨重其文章字畫盖尤重先世之交若二公行事具見吳文正公宋學士所作墓志非後生小子所得置喙也 

　　○跋松雪書鄧文原文 

　　文肅當時自有能書名文敏此書尤為得意有翩翩鵾鵬雲海之勢但學書者常泝其上求之可也 

　　○跋唐誥 

　　右唐弘文生鄧自勉授行德州平原縣尉告身一通開元廿四年所給唐選法試□銓銓而注注而唱集眾告之然後類為甲上于僕射乃上門下省給事中讀之侍郎省之侍中審之不當者駮下既審乃上聞主者受旨奉行各給以符謂之告身此不云僕射者開元中改僕射為丞相也弘文舘隸門下省生凡三十人時試人以禮記春秋左傳為大經詩周禮儀禮為中經易書春秋公穀二傳為小經其試弘文生一大經一小經或二中經或史記前後漢書三國志各一或時務策五而經史皆試策也此名嵩者蕭瑀從曾孫暠者淮安王神通玄孫豫者席豫寬者裴漼從弟景融陸象先弟及韋恒裴耀卿苗晉卿唐書皆有傳有可稱惟陳希烈在姦臣傳其擬官廿二人無所考世所傳盛唐詩人有常建亦未知是否此告書者及署名筆意皆佳今七百年完整如新余得之前奉和今吳埜遂考而識之 

　　○書胡氏先世二記後 

　　翰林編脩蕭鎡以其妻之弟胡重宣過余且出胡之先世所得楊文節公作福榮堂記滕學士作後榮堂記余受而閱之為之嘆曰故家世族文獻足徵若此者鮮矣吾於此有可頌者焉有可敬者焉宋光宗因慶其親而覃恩於天下之為親者鄒孟氏所謂老吾老以及人之老此可頌也胡氏自金陵徙吉而析為三伯居廬陵之值夏忠簡公銓其後也仲居泰和之南岡慶曆進士朝奉大夫衍其後也季居泰和之黃漕南城縣丞箋其後也凡族之蕃者必分分則盛衰愚良必不能齊胡氏三族其詩書相暎衣冠不乏此可敬也文節之記為南城作於今二百四十有六年滕公之記為南城之後南叔作於今百十有六年南城之後有徙社溪者矣而子孫至今寶斯文不失又可敬也然有可嘅者焉徙社溪四世至文可號可山南叔之父也文丞相禮為上賓從勤王至海上及元盡得宋天下可山季弟號靜山者誓不負宋竟以不屈被殺余童子時鄉人長老率能道其事歷歷然在元時諱言之故家譜不書□志不□史亦無錄卒不白於世嗟夫豈非尤可敬而重可嘅乎謹附見其事於二記之後□退之云無亦使其無傳焉 

　　東里文集卷之十一 

　　●東里文集卷之十二 

　　神道碑 

　　◆神道碑 

　　故推誠輔運宣忠效力武臣柱國後軍都督府左都督西寧侯宋公神道碑銘 
　　故懷遠將軍成都右衛指揮同知贈平江伯陳公神道碑銘 
　　故文淵閣大學士兼右春坊大學士贈榮祿大夫少師禮部尚書謚文穆胡公神道碑銘 
　　少保戶部尚書贈特進光祿大夫太師謚忠靖夏公神道碑銘 
　　奉天靖難推誠宣力武臣特進榮祿大夫柱國太保陽武侯追封鄞國公謚忠武薛公神道碑銘 

　　○故推誠輔運宣忠效力武臣柱國後軍都督府左都督西寧侯宋公神道碑銘 

　　永樂五年七月某日推誠輔運宣忠效力武臣柱國後軍都督府左都督西寧侯宋公終于肅州訃聞天子悼歎遣官賜祭勑有司給傳還其喪明年夏至京師葬聚寶門外其考之塋之次公□晟洪武中所賜名其字景晹宋世家鳳陽之定遠元季我太祖皇帝龍興歲壬辰公隨父朝用兄國興來歸明年從克濠州又從戰敗賈魯父兄並以功授萬戶甲午從張天祐克五河泗州旴胎又並進總管乙未從上克和州渡江下采石太平總管邵榮等潛有異謀國興察知以聞榮等伏誅從克溧陽進攻南臺國興戰沒命公襲兄職丙申從攻陳也先水寨克之遂從克南臺公父陞廣德元帥丁酉隨廣德公克宣州還改廣德公天寧翼元帥以老留建康公從鄧愈克徽州受功賞戊戌召入侍衛已充襲天寧翼元帥庚子調征饒州及江西諸郡以次平賜襲衣文綺命充統兵官平諸山寨洪武元年克建寧遂留守禦新定官制實授武德將軍建寧衞正千戶四年陞懷遠將軍建寧都指揮使司都指揮同知冬召還陞江西都指揮使九年調大同授龍虎將軍十一年調陝西所至治兵撫民不嚴而肅十二年掌凉州衛十三年逐北虜至白城獲其人馬甚眾十五年父病詔公還侍又三年父沒既襄事復填凉州虜時數為邊患公率兵討之追至亦集乃之地斬其兇渠也速兒監等及其眾無算餘悉生縶送京師又招降虜偽國公吳□都等萬八千人而送其酋長工不荅兒等百五十人詣京師簡其壯者傅卒□餘悉處之善地□□牧自便驛召公還京獎諭再四賜賚甚厚復填凉州十九年召還陞驃騎將軍右軍都督府都督僉事賜鈔文綺以其官贈其三代仍填凉州廿三年夏遣中使就賜白金及鈔至秋復三遣賜鈔文綺授制諭充総兵官征哈密里破之哈密者去肅州千餘里虜所城也誅其偽王子別列怯等三十餘人獲虜眾千三百人及金印一銀印二悉送京師所獲馬牛羊咸給將士二十五年復充総兵官征罕東西番叛寇誅禽七千五百餘人獲馬二十五百牛羊十萬遂還京師二十七年調中軍都督府是歲虜寇遼東命充副総兵率兵討之遇戰腦溫江獲虜眾千餘馬倍之明年廣西□幪諸寨連結為亂命充右副総兵往征之誅禽七千餘人賊平還京又明年総羽林八衞兵往平五開龍里十三峒之寇三十一年率師城萬全諸衞歸二年出填甘肅太宗皇帝初臨御公朝京師陞後軍都督府左都督永樂元年授平羌將軍充総兵官仍填甘肅三年虜日益聚近邊公遣人諭以　朝廷德意其酋長把都帖木兒倫葛兒反率部眾五千馬駝萬六千來歸邊境底寧事聞□賜□獎諭命都督徐膺緒尚書趙羾持節即軍中封西寧侯賜推誠輔運宣忠效力武臣柱國仍後軍都督府左都督食祿千一百石加賜田若干頃又二年以疾終享年若干公曾祖某贈某官妣某氏贈某官夫人祖一公及考皆再贈某官祖妣朱氏妣陳氏皆再贈某官夫人公之配丁氏許氏皆封西寧侯夫人子男幾某某瑄府軍右衞指揮使先公卒琥駙馬都尉尚安成公主瑛駙馬都尉尚咸寧公主永樂中琥襲西寧侯仁宗皇帝嗣位琥坐事改命瑛襲西寧侯孫男幾某某傑金吾左衞指揮使偉羽林左衛指揮同知俊天□衞指揮僉事儼旗手衛正千戶佐龍驤衞正千戶嗚呼公勳著　國家貴聯戚里慶澤被于後嗣名聲施于無窮固本於際遇　聖明千載之幸會亦必其忠義之行閎遠之材克勤始終有以迓承之矣故既述其事於碑又系之銘曰 
　　天建皇明龍興淮土魁智傑能如雲從附定遠密比猶漢沛豐父兄偕來有偉宋公義旗所嚮仗劍先驅神武不殺迎降懽呼長江飛渡金陵定鼎分命股肱出綏四境于宣于歙于番于閩公從總戎聲威日振甌寧既靖公留奠之進奠藩垣大江之西雲中在左分陝在右公來填撫煌煌旌棨虜窺西陲公往遏之斬縶其渠招懷其餘繫胡遼陽薙孽嶺表如燎滅枯如鐵摧朽馬跡所歷幾周四遐桓桓之志無康于家文皇臨御親任舊老自西來朝蒼顏白首天子曰嘻卿宜在廷紓予西顧孰乎愈卿公曰臣職及臣未衰西人忻忻迓公復來鞠躬盡瘁遑敢怠寧邊人恃公屹然長城宣上德恩洽于遐外耄倪畢歸如川赴海天子曰嘻維時茂勳崇爵豐祿予慰乃勤維公遭際-寔多父兄偉績賢稱晚而益閎存沒榮哀歸從先北來世莫京繇公所肇墓道有石其崇九尺太史述銘永耀無極 

　　○故懷遠將軍成都右衛指揮同知贈平江伯陳公神道碑銘 

　　公諱聞字伯益姓陳氏其先穎川人公之祖諱三省徙廬州合淝遂為合淝人考諱重一考以上三世皆不仕當元之季四方寇亂蠭起公素有志操強膂力善騎射遂倡義募勇保障其鄉太祖皇帝龍興歲乙未渡江公知天命有在率眾來歸從王師下江東郡縣授帳前右元帥府總管進取宣歙衢婺隸大將軍麾下征陳友諒大戰鄱陽友諒死從定漢沔荊襄諸郡從征張士誠及方國珍浙東西次第平公臨陣對敵神閒意定矢石交下而勇敢益奮間被傷褁創復戰故所嚮有功實授管軍百戶進副千戶守荊州主帥以公勇毅有謀與兵五百人令守歸州時蜀未附而歸與夔重慶接壤日見侵敓公至歸視其城□阤且非可以用武乃擇地距城二十里楚臺故址建千戶所治高城深隍繕兵甲練士卒實倉廩□足用蜀人以舟師來攻公預清野待之而以老弱嬰城固守授之方畧躬率精銳伏緣江要害處敵薄城下守備堅不可攻又野掠無所得歛而還舟伏兵突起斬馘不可勝計敵大敗引去自是無一足犯境進武德將軍正千戶在歸州八年民用晏然洪武九年調德安千戶所治兵保民一如歸州十一年進武節將軍遂陞明威將軍成都前衛指揮僉事討龍馬槽梁諸寨之未附者悉下之王師征雲南公率兵以從所嚮克捷繼討西番及烏撒散毛諸峒之寇斬俘招徠威懷並施陞懷遠將軍成都右衛指揮同知賜誥命功賞二十四年以老疾致事子瑄襲職公享祿飬二十有餘年永樂甲午九月疾作時瑄奉　朝命在外公疾革顧其孫儼等曰吾少遭兵亂幸際　龍興之運致有祿位以延被嗣人今老且死無所憾但念未有以報　國恩為我語汝父勉敬事朝廷務忠為孝即吾死瞑目矣言既而卒是月己丑日也享年八十有三以瑄貴　制贈公之祖若考及公皆為平江伯祖妣孫妣朱及公之配皆為夫人公配初太原王氏繼同安王氏望江縣尹思齊之女淑慎有儀克配君子前公二十年卒子男二長瑄自指揮同知累官都督僉事太宗皇帝靖內難有翼戴功封奉天翊運宣力武臣特進榮祿大夫柱國平江伯竭謀致慮一心國事嶷然於今老成人其有以成公之志矣次瑢女一歸甘州後衞指揮同知李永孫男八佐儼儀倫侃信俊傑女三長歸李方次歸江陰衞指揮同知張英次未行曾孫男若干瑄以公卒之歲十一月庚申奉葬合淝神龍鄉蜀山之原先塋之次銘曰 
　　有元失馭海內鼎沸天命真人龍飛淮涘龍興雲從矧時邦鄰公趍來歸弗謀弗詢西征東討以弔以伐公挺材武從罔弗獲從守南郡遂守秭歸密邇勍敵懍乎阽危殫厥智慮靡朝靡夕相土徙宅崇垣固壁練弱為彊實虗以盈敵至就斃猶湯沃氷坐填八年境肅民富進秩褒功改命■〈云阝〉土奕奕梁藩簡陡衞僉翦梗懷服夷類乃懕南詔西羌暨于峒獠斬俘招徠籌功多有龍章斯下寵賚洊頒止足之志未老歸閒恬澹恰愉既躋耆壽易簀有言允淑厥後顯顯後人偉績與名公訓所成公沒其寧麗牲有石矗焉墓道述行琢銘來裔是告 

　　○故文淵閣大學士兼右春坊大學士贈榮祿大夫少師禮部尚書謚文穆胡公神道碑銘 

　　太宗皇帝御天下二十有三年文武之臣各展其才能達諸事功若竭誠效力始終不渝者其身雖沒所以寵眷之率有進而不衰其文臣遭遇之盛者文淵閣大學士兼左春坊大學士胡公尤著者也公初以進士第一為翰林脩撰階承直郎又明年太宗皇帝入正大統陞侍講踰月改侍讀進承德郎永樂二年陞右春坊右庶子階奉議大夫仍兼侍讀四年進翰林學士兼左春坊大學士階奉政大夫進文淵閣大學士仍兼左春坊大學士又三年得疾且劇上數命大醫集眾醫之良者往視日遣中使問疾既卒　上悼歎不已命工部具棺禮部賜祭者再贈資善大夫禮部尚書謚文穆　國朝文臣有謚自太子少師姚公廣孝與公始也又命官給再還其喪命有司治祠墳時仁宗皇帝監國南京公之喪過焉遣官臨祭賜賻甚厚葬畢其子入謝賞其長子穜為翰林檢討仁宗既嗣位追念公舊人加贈榮祿大夫少師禮部尚書遣官諭祭且厚賜其家公遭逢二聖恩備始終何其愈久而愈盛也公居官敬慎在上前承顧問應對必盡誠必據理而忠厚為本未嘗及人□失事於奉　旨制勑視草即有所見必具可否以聞多見采納所譔進文字止知出公筆輒稱善所奏對語及所治幾務退未嘗出口雖親厚不敢私涉有問盖自守之嚴有素事太宗皇帝十有七年凡廵幸北京親征北虜翰林率公與楊公勉仁金公幼孜在扈從信任甚篤禮部郎中周訥建請封禪羣臣亦多言此太平盛事上皆不聽時獨公之言與上意合既退作卻封禪頌□之丁母憂召還上問百姓安否對曰安但郡縣窮治姦惡外親為民厲遽詔罷之其兼春坊也小心盡誠多所禆益故尤為　儲君所厚而沈靜謙約以滿為戒未嘗干人以私人亦無敢以私干之兩考京畿鄉試四為廷試讀卷鑒別公明奉勑脩高皇帝實錄及五經四書性理大全書皆為總裁志於扶植為教獎掖善類果於義事於利不苟取與未嘗一比匪人所與交必輔之於善不善去之不復顧小人有不滿公者屢造言毀之賴上深知之不聽遽黜毀者而公自執愈堅意度蕭□雖身處榮祿未嘗一日忘山林幽澹閒遠之趣公退閉戶讀書賦詩而已初名廣廷試傅臚更名靖永樂初復舊名其字光大其齋居名晃庵因以為號公十數歲喪父已有志問學內浸漬其母訓外則日受從祖子貞先生之教故德器不凡居家篤倫誼處鄉曲恂恂執恭讓既冠薄遊閩中閩之前輩君子率忘年與交歸而從黃伯器先生講論得所歸宿之地而日進焉其學博究經史百氏下逮醫卜老釋之說亦皆旁通而用志性命道德之旨晚益有造詣為文援筆立就頃刻千百言沛然行雲流水之勢賦詩取適其性情近體得盛唐之趣工書法行草之妙獨步嘗世四方重其文翰求者日接踵戶外雖無厭倦意然非其人不苟予其卒以永樂戊戌五月八日春秋四十有九其先自金陵徙廬陵宋忠簡公銓其十二世祖也曾祖鼎亨祖彌高父子祺累官延平知府母吳元進士永豐縣丞師尹之子永樂中贈公父翰林學士封母太宜人公娶夏初封宜人洪熙初進封夫人子男三長即穜次穆次穗女四長嫁陳年次嫁觧禎亮次嫁宋懷孫男六女七所著文章有晃庵集扈從集若干卷公與士奇同郡同官知契最深未卒前二年有後死則銘之約既卒其孤又奉臨終之命索文刻墓石嗚呼士奇先公生五年豈謂竟銘公墓哉盖今九年乃克成之銘曰 
　　經國所資文武並施維武以靖維文以治巍巍太宗統御九有任武暨文如左右手公職詞垣十有九禩秉恭執勤司帝之制玉冊金簡天章龍文光華日星敷宣帝仁萬幾燕閒清問前席公所入告惟帝時懌公所蓄志寬惠被下沕穆泯焉密贊鴻化春宮輔德平直之行二聖惟明燭鑒公誠好文之朝儒林之首人聳其瞻公眎無有泊虗之存簡肅之度彼其何心有好有惡仲尼有言善者好之善有好公沒思不衰寵章駢審賁終猶始始終之全曠代其幾金螺在左文川在右埋壁有光上貫牛斗墓道之碣為尋有多最行琢辭來者是儀 

　　○少保戶部尚書贈特進光祿大夫太師謚忠靖夏公神道碑銘 

　　公姓夏氏諱原吉字維喆其先家于饒州曾祖復祖希政元末為湖廣行省都事兵亂死之考時敏為相陰縣儒學教諭遂家湘陰公自幼端厚好學年十三教諭公沒益知自勵母夫人廖守節教子公終父喪即出教里塾取束脩以資飬而率其二弟恭侍婉愉得母夫人懽心出入鄉閭其老長皆忘年賓禮之時已負鉅人度喜怒不形里少年嘗被酒侮慢公里人共擊之詈之曰汝小人不知鄉有君子耶有鬼物白晝附人言禍福驚動里中或強公往觀卒無所言他日復有言或問之故曰夏公端人吾不可以近公一無所動心洪武庚午歲以詩經選鄉貢入太學遂擢戶部前四川部主事授承直郎進承德郎曹務業脞凡倉庾府帑之出入簡牘之著悉有條理同官後至於事有未通者咸以質公日環左右公雖紛冗必為之盡心盖人人德公如師陞戶部右侍郎授嘉議大夫廵撫福建所過郡吧考察吏治咨訪民隱公明寬大人咸悅服太宗皇帝入正大統轉左侍郎逾月陞戶部尚書授資善大夫永樂初蘇松諸郡大水命公往治發浙西兵民十數萬疏决壅滯自松江黃浦東北以達于海水患乃息而撫恤曲當人不言勞又撫綏其飢民奏發廩三十餘萬石賑之散給有方民賴以濟進資政大夫初建北京採宮殿材於東南　命公自南京抵北京督視運送給以錦衣衞官校且　命有不率命便宜行事公於號令中備矜恤之意人人效用太宗廵狩北京公預扈從　命兼行在禮部都察院事歲餘　車駕親征北虜今上以皇嫡長孫留守北京　命公輔導庶事脩舉京師肅然太宗還良喜賜公鈔千緍綵幣四表裏羊酒鞍馬自是屢奉命侍今上有司奏公與吏部尚書蹇公歷官九載皆　賜勑嘉獎有淳良篤實如古名臣之諭太宗親宴之別殿無幾賜誥命追封祖考皆為資政大夫戶部尚書祖妣為夫人封母為太夫人重脩太祖皇帝實錄命公監脩書成賜鈔織金文綺衣文綺表裏北京宮殿成奉　勑召仁宗皇帝及今上于南京二聖喜公至賜宴勞及鈔白金鞍馬北虜復犯邊太宗皇帝將親征公言今邊儲不足請遣將無煩六師忤　旨罷官仁宗皇帝嗣位即日復公戶部尚書公以母喪未終辭仁宗曰國家不幸有大事正朕與卿等恊心比力之時如卿以親喪辭則朕亦未當在此公乃不敢復言遂加少保仍兼戶部尚書賜玉帶今上正位東宮加公兼太子少傅少保尚書二職如故賜誥命追封曾祖祖考皆為榮祿大夫少保兼太子少傅戶部尚書曾祖妣祖妣妣皆一品夫人賜銀章一其文曰繩愆紏繆且諭公曰朕有過舉卿但具奏來以此識之朕不難於從善賜鈔萬緍御用米二十石胡椒二百斤公感知遇之厚鞠躬小心靡或不盡脩太宗皇帝實錄命公監脩仁宗皇帝崩時今上監國南京至則喪禮及即位之儀皆具皆公一二人所預定上既嗣大位公以舊輔尤重倚注公亦孜孜惟謹寵賚日盛脩仁宗皇帝實錄仍為監脩庶人高煦反上親率六師擒之公預扈從還賜白金文綺等物甚厚賜銀圖書一其文曰含弘貞靜盖褒公之德云明年扈從廵邊既還上念少師蹇公及公等四人者皆春秋高欲優逸之賜勑嘉勞命輟職務而仍其祿朝夕侍上備顧問謀議而恩遇益厚兩朝實錄成賜白金織金羅衣文綺表裏鞍馬賜宴明旦入謝暮歸第得疾遂薨宣德五年正月廿七日也壽六十有五歲上聞訃震悼遣禮部尚書胡濙賜祭贈特進光祿大夫太師賜謚忠靖賻鈔萬緍勑有司營喪葬官其子瑄為尚寶司丞仍復其家朝臣自公侯貴戚下至郎曹將校咸往弔祭衞卒巷泯亦有嘆息至流涕昔公天性至孝友其弟原啟原禮皆厚原啟沒愛其子如子讀書鄉校時教諭史九韶雖非授業師遇之必拜雖貴不變既貴九韶陞教國子月恒分之祿九韶將老　朝廷從公請命致事公與人交久而敬平生故人在患難卒賙給之遇士之貧者振之有顛躓失所者授之德雖微必報而未嘗存怨惡心接人溫然處事善善長而惡惡短襟宇瀞深閎廓不見涯涘嘗有從隸污公金織賜衣懼欲迯者公曰污可浣何懼為有吏壞公所寶硯石匿不敢見公召吏諭之曰物皆有壞吾未嘗惜此慰遣之於時卿大夫雅量推公第一知者盖比公於王子明韓稚圭之度其在上前所言必歸仁厚臨政必酌大體其預宥密雖泯然無迹盖有陰受其德者矣故不間貴賤疏戚識不識皆知其為善人長者喜為詩四方士重公名得其一篇一詠藏以為榮公配鄭氏有賢德再封皆夫人子男三珫瑄瑾女一嫁虞■〈石扁〉珫與虞氏女皆先卒公卒之三月歸葬湘陰其家以墓碑属余余與公同朝三十年晚益親厚相知又嘗為余道其平生余豈意遂志公之墓耶銘曰 
　　泝夏厥初以國為氏衍于會稽緜緜厥系太末之邑後來徙居暨唐中和復徙于番懿夏之世逢掖其服詩書有承德善有續轉鄂而潭自公祖考積厚必發公奮起紹燕歌鹿鳴來與計偕官任其賢政用其才繇司徒属暨掌邦教寅恭小心寬仁允蹈參决大議洊任重負不亟不徐雍容雅度如彼喬岳嶻焉弗移其氣默運澤潤良多祗事列聖既四十載夷險一道為舄兀兀　國有老成堂有柱石胡不憖遺　常宁興惻既榮且哀隆隆寵光於乎忠靖沒世不忘 

　　○奉天靖難推誠宣力武臣特進榮祿大夫柱國太保陽武侯追封鄞國公謚忠武薛公神道碑銘 

　　宣德五年五月太保陽武侯薛公奉命城隆慶永寧赤城獨石竣事將歸以疾聞上遣中官以御醫往視且賜勑諭勞至京猶力疾入見上慰諭再三既歸第日錫御藥遣中官臨間無幾竟不起七月廿三日也訃聞上震悼親為文祭之追封鄧國公賜謚忠武詔有司治喪葬凡喪葬之儀皆優等盖特思云公諱祿姓薛氏世家山東膠州之新興社曾祖考諱安妣劉祖考諱大妣金考諱遇林妣張公兄弟六人而公弟六自少傑特有大志未冠籍戎伍上官皆奇之從北征金山及哈剌哈之地又從征迤都山乃兒不花等處自是屢出西北二邊涉萬里而還太宗皇帝舉兵靖內難公首從義旗攻九門克薊州□化援密雲攻雄縣追敵漠州咸奮勇先驅以一當□戰真定公生擒敵左副將軍駙馬都尉李堅超陞燕山右護衛指揮僉事賜白金文綺從援永平攻下大寧富峪會州寬河時南兵已圍北平城公還先遇其哨騎薄戰敗之　車駕繼至從戰鄭村埧敵大敗陞指揮同知從克廣昌蔚州攻大同率兵前哨獲敵人馬遂從南征大戰白溝河追奔至濟南陞指揮使從克滄州大戰東昌公以五十騎前哨遇敵兵數百與戰敗之獲馬三十餘疋敵悉眾來追公復奮戰大敗之獲馬二百餘疋敵於威縣及深州伏兵以要旋師皆擊走之從戰夾河大捷戰滹沱河右軍力屈公率眾馳赴之出入敵陣數十合戰敵敗走公追至夾河斬■〈骨或〉無算獲馬五百餘匹明日戰單家橋公馬歟為敵兵所得拔刀斬敵兵復上馬督戰遂敗敵將平安軍以次攻下順德大名彰德及攻西水寨公生擒敵都指揮一人斬獲尤多從攻東阿東平汶上皆下之繼戰淝河大店小河汴隄靈壁率勇先諸軍遂渡淮渡江從　車駕入京師太宗皇帝為臣民推戴既正大位論功行賞陞驃騎將軍後軍都督府都督僉事以其官秩贈三代永樂六年陞都督同知八年從　車駕北征至玄溟河以功進榮祿大夫右軍都督府右都督兼左軍都督府事以其官秩加贈三代時四方選至幼軍數萬悉命隸公操習十二年從　車駕北征十五年初建北京宮殿命公董營繕十八年成加奉天靖難推誠宣力武臣特進榮祿大夫柱國封陽武侯食祿千五百石追封其三代皆侯爵賜誥券二十一年從　車駕北征還奉命討捕湖州叛寇二十二年復從　車駕北征是年八月仁宗皇帝嗣大位加公太子太保子孫世襲侯爵奉命廵北邊適虜寇雲州公率兵追至大松嶺斬獲甚眾事聞　賜勑嘉獎遣中官及鴻臚卿即軍中勞之既還賜白金鈔幣加歲祿五百石洪熙元年佩鎮朔大將軍印率師廵北邊宣德元年庶人高煦反　車駕親征命公為前鋒先二日圍其城罪人既得留公撫綏城中軍民還賜銀幣甚厚明年秋從　車駕巡邊出會州觧后虜寇塞下與戰敗之生禽其酋斬獲其餘眾遂鎮薊州永平冬還賜銀幣加厚四年率師護兵餉開平者再五年春佩鎮朔大將軍即廵邊至奇黃嶺遇虜拒戰悉斬之盡收其家口孳畜陞太保賜鈔幣居三月董築城之役盖從公之言以便戍守公平居無事未嘗忘危每計邊務言之亹亹或謂其瑣屑者終不為變盖其志奉國惟恐不盡為□□智兼備常先事籌畫用心之至以夜繼日故所□成功未嘗敗北間一二臨陣中矢石褁創□□有進無退其率師所過紀律嚴明秋毫無犯而□□士卒人人歸心若董繕作規置有方力不煩費功率堅久人亦罕及盖一代之興必有一代之臣公祗事三聖涉歷多用志篤鞠躬盡瘁以效臣戰故能建功國家流光簡冊致身貴富垂慶後昆其非古名將之流而今之不可多見者歟公壽七十有三年其配李累封至侯夫人子男三長勳先卒次某次某孫男三長誠先率次某次某以是年十月三日□公子某鄉某原銘曰 
　　明聖之興有命自天必有輔翼名世之賢氣機翕會雲龍風虎有勳有烈左文右武桓桓薛公始奮從義大呼迅馳金戈鐵騎智明幾先勇盖萬夫疇其膺之折朽摧枯　宗社載安功書冊府在帝左右股肱心膂公於事上一誠不貳知竭臣職死且□怠公於馭眾有紀有綱撫如春和今如秋霜歷事三聖麟衣蟬冠廷有老成　國有屏翰丹書鐵券傳襲來裔公如長城曷不百歲英靈升遊九原在此太史作銘式昭無已 

　　東里文集卷之十二 

　　●東里文集卷之十三 

　　神道碑 

　　◆神道碑 

　　奉天靖難推誠宣力武臣特進榮祿大夫柱國前軍都督府左都督永康侯追封蔡國公謚忠烈徐公神道碑銘 
　　贈資善大夫都察院右都御史兼詹事府詹事向公神道碑銘 
　　奉天翊衞推誠宣力武臣特進榮祿大夫柱國追封平江侯謚恭襄陳公神道碑銘 
　　故驃騎將軍左軍都督府都督僉事王公神道碑銘 

　　○奉天靖難推誠宣力武臣特進榮祿大夫柱國前軍都督府左都督永康侯追封蔡國公謚忠烈徐公神道碑銘 

　　公諱忠字仲達姓徐氏世家廬州之合淝父諱用元季守宣城我太祖皇帝兵至宣率眾歸附命仍其職遂從征討以功實授管軍百戶從守南昌進武畧將軍河南衛副千戶洪武壬戌自陳老疾命公代之丁卯從征北虜至哈剌哈之地還城大寧無幾調大寧備禦戊辰從征金山之虜之為邊患者屢戰敗之獲其馬牛輜重賜白金鈔幣庚午運兵饟數十萬斛赴溫口遂從征乃兒不花大敗虜眾俘獲其人口萬餘總兵遣公護送入關公悉心撫卹俘者如歸陞濟陽衛世襲指揮僉事乙亥城懷安萬全丙子率兵從征北虜至驢駒河而還丁丑往填開平己卯太宗皇帝舉靖難之師公首從義旗克密雲克雄縣真定取永平克大寧還戰鄭村埧取廣昌薊州戰白溝河皆奇功進攻濟南克滄州大戰東昌及夾河攻彰德破西水寨克東阿東平汶上大戰靈壁遂從□淮及江至京師公臨戰奮勇百夫莫當出入敵陣率在眾先白溝之戰敵揮刃斮公兩指未殊公自斷指擲地裂衣帛褁創仍奮進戰其馭士卒撫卹誠至人人歸心而號令嚴明所過無擾上行師恒飭諸將毋妄殺曰吾奉天弔民厲民違天何望有濟公承命顓顓惟執兵迎拒者不容而誘諭招徠綏撫降附多效力焉其以功進官自指揮同知歷都指揮僉事授奉天靖難推誠宣力武臣特進榮祿大夫柱國前軍都督府左都督永康侯食祿千一百石子孫世襲賜誥券追封曾祖六二祖七九及考皆永康侯曾祖妣陶祖妣王妣張皆永康侯夫人永樂己丑暨癸巳　車駕廵狩北京仁宗皇帝監國上以公敦厚老成留之南京兵政一以任公公小心寅畏清靜簡易上下咸宜之一日夙興盥櫛衣冠坐都督府得風疾遽卒癸巳八月二十四日也上在北京聞訃震悼輟視朝一日遣官賜祭給賻命有司治喪葬追封蔡國公謚忠烈并加封其三代考皆蔡國公妣皆蔡國夫人配亦蔡國夫人仁宗皇帝在東宮遣祭賚賜甚厚公沉毅質恪有孝行旦暮出入必先詣家廟事繼母敬愛兼至小有訓責必跪受雖貴不變所得上賜必謹視之約己守法未嘗有過接人恭謙和氣滿容語簡而誠洞見底裏春秋五十有二而卒卒之歲十一月二十七日葬江寧縣安德鄉長岡之原子男二安山壽安襲侯爵女二長適指揮使孫竑次適沐儼安奉國子祭酒貝公泰所述事狀求文刻神道之碑士奇與公同　朝十有餘年後同侍　監國相厚知公之行加詳故為序而銘之銘曰 
　　桓桓徐公為時虎臣襲家之勳奮武以振　天啟聖明義旗爰舉挺誠來從股肱之輔　皇麾所指公迅前驅誰抗誰禦拉朽折枯神武不殺公行聖志來迓來歸撫綏勤至仁施如春義行如秋公寶左右威懷並流臲卼既安氛翳咸廓　宗社再隆褒功命爵悃愊無譁厚重靡遷貂蟬充庭孰愈公賢鑾與北狩　聖儲監國峙武以衞孰優公德肅肅小心溫恭靖嘉巋焉老成為國之華維孝維忠在公允蹈宜貴宜富曷不耆耄都門之南聿崇起墳過者下車眎茲刻文 

　　○贈資善大夫都察院右都御史兼詹事府詹事向公神道碑銘 

　　洪武二十四年十月十一日南昌之進賢處士向公允恭萃其葬也前江西儒學副提舉熊釗先生銘之後三十有四年為洪熙元年天子推恩大臣時處士之子寶為資善大夫都察院右都御史兼詹事府詹事遂贈其祖若考散官官皆如寶祖妣妣皆夫人寶奉命書薦告已退具其考之事狀以告士奇曰惟上之大賜與先考所以身致今之光榮者皆不敢以泯幸為之文將刻石墓道以永示我後人按狀向宋左僕射同平章事謚文簡諱敏中之後文簡曾孫子蔚以欽聖憲肅皇后家從高宗南渡其子性事孝宗官至大中大夫封魏國公贈少師少師生朝奉大夫士煜朝奉生臨川縣丞公道娶進賢許氏因葬其父進賢遂家焉臨川四世至民敬娶胡氏生焄載焄載娶羅氏生雲翔雲翔娶章氏公之父母也自公以上三世皆有厚德不志榮利而家秉禮度肅然他之名世族者不及也公諱祖紹允恭其字幼聡慧七歲讀書涉通大義且強敏善記其事公母孝愛其弟厚貲業恣所取弟死無子選族子為之嗣其於人賙窮乏矜憫無告恒汲汲嘗歲歉鄉莩死甚衰時田麥且熟有盗刈之者公得盗及麥不忍發或教公執盗送官當併得其田廬公曰凶年民果得已為盗耶且困人於厄而奪其所有吾所不能人以是服其長者國初安仁土豪楊漢既以饒信建昌內附而其下所過猶縱剽□厲民公隣人陳氏無子唯一女始笑為所剽父母痛憤然莫敢誰何公毅然以其人訴行省卒還之所為義舉多類此里宴會有暴發少年倚貲鉅不讓直入據上座公怒戟手數其過切責之少年慚懼趍降請謝公亦改容懽遇之盖公襟宇洞達遇義所不可剛正直奮不畏彊禦而彼能改過即霽顏開納無所礙滯焉人有忿爭不相下率走公求直平生好德樂義邪僻之念不作於心非法之言不出諸口閒居儀□儼肅子弟侍側者皆謹自飭如侍嚴師不敢秋縱寶始就學勵之曰立身必以儒及仕又曰守官必以道寶嘗坐累□繫公不色憂有以為問者曰吾兒所存心行已當達大此不足為累至今鄉人號明知子者必推公盖春秋七十而卒會葬千有餘人斯亦可以觀其行矣夫人熊氏邑儒家子有孝敬儉勤之德所以為婦為母者族姻盖視以為法先十八年卒子男一即寶女二長適王次適熊皆先卒孫男五劉孫早卒可觀可規可覯可寬女四曾孫男一寶洪武乙丑進士兵部主事員外郎應天府尹以至于今官歷事列聖四十有餘年恭慎之行水蘖之守寬厚之施夷險一致語云魯無君子斯焉取斯要其本諸家者深矣銘曰 
　　顯顯宋臣曰向文簡扈蹕來南向以戚畹逮臨川丞啟家進賢繩繩振振式繁子孫有閱高門有嚴禮度居處執恭出入秉序世德之承誦法鄒魯進賢七葉曰允恭甫維允恭甫外方內仁志之所存惠逮于民其潛在下隨所分力民之懷之孰匪厥德其嗣奮揚熙帝之載推考之志而施逾大帝曰俞哉覃澤所自龍章褒敭日星輝麗豸冠犀鞶靈飈翼驂歲時薦祀來蒞來歆行有報施茲維德召墓道琢辭來世是告 

　　○奉天翊衞推誠宣力武臣特進榮祿大夫柱國追封平江侯謚恭襄陳公神道碑銘 

　　太宗皇帝初自北藩靖內難至江上都督陳公瑄具舟迎濟內難平上正大統錄功賜公奉天翊衞推誠宣力武臣特進榮祿大夫柱國封平江伯賜誥券陳氏家合淝其先世具余所著其先公墓碑公字彥純自少穎敏不凡好善惡惡內篤孝行洪武中侍父官成都習兵畧精騎射以武臣子選侍大將嘗從出郊遙望孤鴈襍鵞羣命眾從者射不中最後命公發一矢斃之有鴟翔于上命公射應弦而墜自是屢試皆奇中眾大服而公不自為能　朝廷命総兵者作蜀府宮城遣將伐□於山所行失律且材不中度又所經瘴地士多死總戎察公可用遂命之公善撫綏明號令別取善道七百里以入先期而還士不病所得材皆適用總戎者嘉之又命董繕作具有條理遂從征南番岩州中亭及散毛鎮南咸建勞績代父職為成都右衛指揮同知父坐舊累謫戍遼陽公伏闕奏請代行特詔父子並免復職衞卒數輩饕詖狙詐挾制上下為眾患公次第悉去之善類以安從征越嶲討建昌酋長月魯帖木兒踰梁山平天星寨破寧番諸蠻駐西河口諭降夷人數千從總帥復征塩井平三山寨及小伯夷進攻卜木凡寨據要害立堡以斷賊路官軍分三隊進公居中已而左右兩隊弗支奔還公所統僅百餘人冐險先登賊數千圍公公下馬率眾且射且斫賊疲稍卻公亦傷足褁創進戰自巳至酉賊敗走公全所統而還復從征餘寇賈哈剌時寇眾數萬據嶮以拒官軍分三道公軍後進由番西涉打中河得間道乃出奇兵作浮梁渡河既渡撤梁以固士志遂壓寇境寇憑嶮迎敵一日十三戰奪其嶮明日復力戰凡七合寇大敗遂入其壘簡銳卒出哨今望見前軍旌旗即舉砲俾知已敗寇仍遣五百軍斷寇走路寇窮出降械送賈哈剌京師撫輯其餘眾公及犘下加被陞賚從蜀獻王廵邊招撫邊夷兼理茶馬之政邊人悅戴灌口都江堰壞民苦水患公修其隄防躬督工作為堅久計矜恤無告出貲置義田二百畝於成都積所入租凡貧不能衣食不能婚嫁及死不能歛葬者皆給之會雲南兵征百夷以功陞四川行都司都指揮同知遂進右軍都督府都督僉事太宗皇帝知公才可任時北京軍儲不充命公歲董運百萬石道海給之公措置井井刱建百萬倉於直沽尹兒湾城天津衞籍兵萬人戍守公善任使均勞逸秋豪無取於下凡漕途姦弊掃滌一清漕舟所經州濱河置舍五百六十八所舍置卒俾導舟可行處緣河隄鑿井樹木以便夏日行者凡於事慮之周而為之果仁宗皇帝初臨御下詔求言公首言七事大槩謂南京國之根本宜為久遠鞏固之計選將益兵以嚴守備長民長兵皆宜擇賢能然後政舉而下不失所賢能在推舉推舉在覈實乞選朝臣之公正者分廵天下考察百司政事得失進廉能黜貪鄙則官得人而治可興今府州縣學教官多不得人乞令風憲考察罷黜別選今中外軍伍多缺盖由所管頭目私役擾害不勝致其迯逸乞勑都府兵部都司嚴切禁約就行清理老疾者令戶丁代迯逸者責限追捕戶絕者驗實除豁伍籍又邊防之要在兵食足近歲如開平等處城不足兵兵不足食所守何由完固乞選武臣之有方畧者授以精兵足其衣食給之堅利器械俾日教習如有沃壤令兼務耕守今漕運惟江西湖廣浙江及蘓松諸郡去北京甚遠漕河又有洪牐淺凍之阻往復踰年襍費數倍正粮上逋公租下妨農務乞自今令運於近便淮安徐州等處收貯別令官軍運至北京則民力可蘇農務不妨各處官軍每歲漕 

　　○故驃騎將軍左軍都督府都督僉事王公神道碑銘 

　　正統四年八月十七日左軍都督府都督僉事王公瑜以疾終于通州之驛舘訃聞上悼惜遣禮部尚書賜祭加賻勑有司治喪葬京師親王遣祭公侯六卿皆詣弔祭既葬其子縗經奉其弟瑄所述事狀踵門泣拜求書墓道之石余為之歎曰忠義為臣之大節如王公之挺特獨奮忘其身以為宗社計豈非卓然大丈夫哉公字廷器始代父長五十夫選隸趙簡王護衛永樂癸卯五月太宗皇帝微不懌數日未出見羣臣仁宗皇帝在東宮軍國政務悉啟聞施行邪僻傾險之徒不得騁其私咸所不便簡王時留北京敬修孝弟其護衛指揮孟賢等十數輩潛結曆官王射成等及內集飬子共搆邪謀欲俟　宮車晏駕□詔從中出立簡王而己得志焉實秘不令簡王知盖慮不從即事敗薺粉而尸其謀者公姻家高以正布置已定高密以語公公駭曰此天壤間極惡大罪鬼神所不貸者柰何甘為覆家滅祀計高不聽又涕泣戒之高□而慮其泄也謀害之遂□闕入疏上覽之初疑其詐諼曰豈靡有是反覆詰難眾為公危公辭色不少挫既捕賢等至上親問狀得其邪謀本末及所造偽詔立誅以正射成及內侍飬子陞公遼海衛千戶後賢等皆伏誅召還又陞懷遠將軍錦衣衛指揮同知有　旨戒其同官事必關白瑜勿謾公正直坦明每事求當大體所隸官校心歸之無間言見知於上宣德中陞都指揮僉事命署左軍都督府都督僉事充左副総兵佩漕運即総督江南民賦之輸北京者兼守淮安正統初實授驃騎將軍左軍都督府都督僉事在淮安承平江伯之後謹守其遺法不變展誠布公虗已從善處同官能讓淮安兵民雜處橫兵素怙勢厲民公至首下令禁戢為政重倫理有富民親在而與弟競產訴於公者公曰尔富而委親之飬於弟而又訟弟孝友二行皆缺矣杖而斥之人服其明臨政務寬有二卒盗敗舟一板□司坐盗官物抵死以質公公曰兩卒之命抵一敗舟板耶改坐不應平恕多類此好以義感人有婦翁以白金卑贅壻為節取息者壻不善市不能償索之急欲自經翁執以咨又有自顯官歸資槖豐厚其梁有宿逋貧不能償索逋者急弟乞償於兄纖□不得公聞之皆為代償荒歲發廩多所賑活嘗覽農桒撮要嘆古人用心民事遂益其所未備者十數事刻梓以傳滇南有浮圖人鼓其師之說所至惑民淮安典兵者與之暱為建剎居之而廣敓地為民厲公笞浮圖人逐之悉復民也淮人死不葬焚屍而委於水公朿城外多空地畀民以葬遂革焚屍之俗築室所居之側延師以訓武臣子弟閒暇躬往督勵如己子弟然亦時蒞郡縣學敦勉博士弟子喜近儒生時與講論前言往行至忠義事慨然有嚮慕意若涉悖亂即義形於色家居敦孝悌之行仁其族姻周且厚所至以愛人為心雖貴嚴於自守於利不一豪非分取服用清約門無私謁致勤於公雖病不廢至是以計事詣北京力疾入見又明日出視漕舟竟不起享年五十有七公山陽人其先見余所著其考墓文曾祖文貴祖彥達父銘母成氏繼茹氏　朝廷推恩以其官品贈二代并封其元配許繼吳皆夫人子男五塤均垍塾堪女一未行其墓在宛平縣狼山村之原銘曰 
　　人道所重綱與常忠義寔關世範防偉公志勁百鍊鋼上衛宗社尊天王挑摘姦宄發潛萌狐虺斬馘妖魅■〈襄攴〉嘉忠褒貞騰寵章簡廉任能升周行攄葝效智挺厥誠惠流績建譽孔揚大星俄隕吁可傷榮哀始終炳煌煌峩峩崇丘斯永藏龍泉下閟含精光升貫牛斗逝不亡 

　　東里文集卷十三





</div>
    <div class="pagination">
<a href="东里文集_page12.html">上一页</a><span>...</span><a href="东里文集_page8.html">8</a><a href="东里文集_page9.html">9</a><a href="东里文集_page10.html">10</a><a href="东里文集_page11.html">11</a><a href="东里文集_page12.html">12</a><span class="current-page">13</span><a href="东里文集_page14.html">14</a><a href="东里文集_page15.html">15</a><a href="东里文集_page16.html">16</a><a href="东里文集_page17.html">17</a><a href="东里文集_page18.html">18</a><span>...</span><a href="东里文集_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
