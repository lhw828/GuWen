<!DOCTYPE html>
<html>
<head>
    <meta charset="UTF-8">
    <title>松桂堂全集 - 第 29 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>松桂堂全集 - 第 29 页/共 54 页</h1>
    <div class="content">　　寿杜母朱太夫人兼呈肇余少宰先生
　　挽鹿当年事清风式里门人问通徳重林下素心存葱蒨贻晨佩兰芳献夕飱菜惟先婉娩衣必问寒温五采闻容臭三缫见手盆朱弦偕自好彤管具堪论孝水宁无本神芝定有根生材皆杞梓产玉尽瑶琨孕气钟元宰含和美至坤时流归吐纳天序待铨抡莱服承家庆菱牋表国恩七襄巾笥丽八座起居尊芍药分中馔葡萄出上罇仙珈栖紫凤夏篆集文鷷良月开觞防冬曦入曣防阳回初应律雪小未留痕织席重重暖琼烟细细歕春先试梅萼嵗闰长桐孙祝嘏情弥永行筹数可扪理徴仁者夀俗化薄夫敦纶阁回
　　宸顾喉唇筦
　　帝阍潘舆徐眷恋韦幔失趋奔陟屺抽新咏循陔想旧村白云长睇望阿母在西昆
　　送方渭仁典试蜀中
　　闻道岷嶓接紫冥西来铜竹防人经人间尽怯卭崃坂天上应无益部星通幰秋凌秦栈碧鎻防寒拥蜀山青采风恰在投戈后重与留题劒阁铭
　　送呉万怀舎人假归
　　何事南归不可留抽簮南去鳯池头频年寓省吟秋兴此日还家羡昼游坐对山中丛桂树行移湖上木兰舟凭将出处轻相较絶胜元规有一邱
　　读颛士悼亡诗有赋
　　不平心事类弹棋苦恨邯郸带下医徃事三年犹厯厯檀奴又咏悼亡诗
　　织缣织素互争妍手爪相如絶可怜一驾玉箱天上去明河相望自年年
　　来是神光去是云香奁书字想余熏诗成别自多哀无复留题赠月君
　　送黄蕺山还旧呉
　　秋来风物正清嘉呉客思莼乍到家十亩渐荒余鼠壤一防初筑占鸥沙寒山影里吟枫叶柔橹声中卧荻花可忆京华朋好在一枝重为折疏麻
　　送展成南还即用后归兴韵六首
　　沧浪亭上主人归僮仆懽迎共解扉举世谁能全晩节辞荣今得遂初衣江乡秋净莼鲈美村舎霜清稻蟹肥喜及故山风物好鸾觞鹤斚莫停飞
　　供张东都送客归云山从此怅多违定持灵药贻景别剪柔缣冩敬微桂树丛丛花未晩芦漪露初晞何当小筑防门侧荷蓧相随得所依
　　比年同舎客如归廨宇东头访陆机徙宅已愁清觌减还山转觉素心稀披裘有意寻严瀬钓玊何心笑渭矶俗眼悠悠浑未识昼游只羡锦为衣
　　寒山深处憺忘归樵径苍茫夕照微稍与尧峰踪迹近【钝翁】未应彭泽徃还稀【云客】呉枫初陨千林叶胥竹新添一尺围心境此时清独絶元规尘污一时挥
　　蒲车徴入赐金归出处从容两不违宦兴从教长落落离情那不重依依槁梧影里支楸枕独树溪边偃竹扉谁识山中栖遯者词臣曽此侍仙闱
　　送君三宿别君归云散风流事事非每遇论文思栁若逢谭理忆张讥同游辇上心知少一笑人间肉食肥囘首五年前事在对床灯火尚依稀
　　题方南先生小像
　　风漪空卷碧琅玕八月长安暑未残想到庐山幽絶处石梁秋瀑溅人寒
　　邱壑偏余物外情衣冠不着废将迎偶来林下闻清不似人间比竹声
　　移居
　　狭室如囷小全家寄泊时才堪容枕簟稍为葺茅茨有树知秋早无楼得月迟羁禽栖又起竟夕绕南枝
　　寿髙阳夫子
　　两朝光辅太平年
　　主圣臣贤岂偶然谟诰文章堪并驾旂常事业更谁先身兼师保成
　　君徳手整乾坤翊化权漫説功髙能补衮曽将五色补娲天
　　早持玊铉奠金瓯廿六年来徳业优念切安盂知后乐功成偃羽见前筹神崧毓瑞申初降仙琯调元甲未周再享升平三十载此时方作赤松游
　　徳星聚处泰阶平三寿朋中五福全择菜风髙鸿案上握兰人并鲤庭前日因介景频添线月为悬弧未下绿綟青綦元髩髪邺侯家世本神仙
　　玊琯阳囘万象融还防寿域八方同公卿半在诸生列寰海全归再造功窃玷门墙惟小草难酧深厚是髙穹从今嵗上升恒颂长在云天覆露中
　　奉和杜少宰先生九日宴胜力宅和吴晓岳舎人韵之作
　　敢希嵇阮舎明公麈尾吟牋到处同弭盖恰当休沐日含毫长咏太平风清樽欲防流云液黄菊初开浥露丛共把茱萸迟朱季直庐逺在日华东【时锡鬯以寓直不至】
　　早秋集石林斋次渭清韵
　　秋阴弄余照嫋嫋向人迟微雨生林樾清晖泛酒巵夜阑残月上灯暝一花垂邂逅今何夕轩车得暂随幽寻无宿约散局有闲身寂寞犹氷子浮湛作椠人疎花留暝薄深树得凉新倍觉凄清甚新诗与辟尘
　　佛手柑
　　依然仙掌露华含珍果离离自岭南肉食多将清苦讶不知道味本来甘
　　橄榄
　　两头青出玊纤纤一析朝酲意自忺苦口何如甘滑好输他风味太清严
　　寄退庵兄
　　心怯繁忧只自焚怕提旧事感离羣七年不踏斜街路才到斜街便忆君
　　申阳人去太匆匆洒涙缄书冩未终可惜俱当衰老日终年只在别离中
　　汝水悠悠入信阳汝南风土颇清良寓公未是覉孤客何必潼川是故乡




　　松桂堂全集巻二十三
　　钦定四库全书
　　松桂堂全集巻二十四【甲子】
　　吏部侍郎彭孙遹撰
　　暮春病起得退庵兄信阳来札
　　闲抽幽思托瑶琴辨指寻声是越吟老觉故乡真可恋病惊白髪陡相侵落花欲尽怜春事残帙重开惜晩阴不是瑶华频见摘清愁日夕杳难禁
　　颂嘉斋中赏芍药
　　漫説晖絶代才轻将红药厠苍苔岂知国色多娇贵不与春工竞剪裁瓶浸芳云歕麝液衣沾仙雾减兰煤明朝检防余香在知到荀家坐上来
　　送廷表典试贵州
　　竹王水色泼新醅髻子山光碧玊堆五尺道中亭徼逈七千里外传车来口衔仙腾腾去手顿天纮殷殷开三十三人齐北面受经谁是尹珍才
　　沅江西上是牂牁路入炎荒奈逺何稍喜关河无斥候已销兵甲有弦歌人行箐阁秋阴静雨洒盘江瘴气和归到楚南重弭节湘中风物未蹉跎
　　秋夜闻邻家琵琶声
　　清秋夜色落银湾一曲哀弹月满山防是当年查八十流传法乐到人间
　　与渭清季贞方寅雪崕公凯游悯忠寺
　　步屧城南路寒沙一径微还寻黄叶寺同叩白云扉斜日行将尽孤蓬坐自飞数行栖暝色林鸟亦知归
　　题东川读书秋树根图
　　读书秋树根声出秋树杪秋树髙无枝森疎不知老秋山无行迹秋叶红鳞鳞微吟散林樾此中知有人嗒焉坐日夕林气何清微时时落空翠湿我芙蓉衣落落一邱壑悠悠与世疎此境有时有斯人天下无
　　送钱越江典试江西
　　日月丽乎天山川郁以阻一气无淳漓犹然此终古防而为人文精英之所聚前者既比肩于后或接武胡为叹乏人晋材必用楚三代不防法求贤各自辅旷典亮难追里选而乡举今之进士科其来千年许勦説互牵缀市心类商贾虽然多雅辞圣道益榛莽利一害反百为效畧可覩何以救其失道在慎所取苟得良有司拔十犹得五兹焉嵗甲子兴贤上天府
　　勅防遣词臣君当徃江右江右于前朝士之渊与薮名卿才大夫姓字照官簿节义与文章累词不胜数兵戈比濒转流离去乡土诸生颇辍业风气颇呰寙君既才且贤时名播寰宇藻鉴洞精微氷雪澡肺腑此行勉自植素蕴期一吐摭华食其实毋徒事含咀庶搜天下才持之报
　　圣主我忝同官寮因之色飞舞为国贺得人不用相劳苦临岐寄斯篇聊以代出祖
　　怀李天生
　　清渭日悠悠金天岳色浮青云怀旧好白首怅同游盛世甘偕隠斯人实莫俦漫将诗笔较一疏自千秋
　　送沈客子下第归当湖
　　聊拣秋来白袷衣柘湖重问旧渔矶江乡此日饶风物只为鲈鱼也合归
　　归去东臯又一时翠漪红缬影参差从今莫赋连蜷霓此字人间总未知
　　初冬篇
　　初冬届严律玉衡指北维切切霜气肃暧暧白日低朔风无停号万窍多悲噫坐见庭际树黄落成枯枝伊昔妍华节四顾扬芳防盛衰本殊絶相去曽几时盛亦勿自恃衰亦勿自悲物理有消息天地岂我私所恨无贞心靃靡不自持矫然松栢性嵗寒终不移
　　寒夜闻柝声
　　风霜严夜乡晨最难禁是苦寒人赭衣不遇张京兆辛苦长安聚人
　　同年冯方寅徒步入闽迎其尊府君之丧险阻艰难尝厯殆遍呉中好事者绘之为图因系以诗
　　仙霞关外路漫漫危栈连峰四百盘谁识孤儿心独苦羊肠只作九逵防
　　暮冬偕同郡诸朋好集大司空杜遇徐先生斋
　　风檠夜静烛花深清景迢迢漏水沉厌腹难消千品富酡顔不怕一寒侵人同乡郡操呉语诗有南音抵防吟身是樊川旧賔客春来还拟数追寻
　　嵗暮杂感
　　落落存孤抱栖栖负夙心谁云樽五石自笑帚千金月俸惭尸素年资媿滞淫汗青何日事垂老待抽簮日上芸台直悠悠嵗月遒氷霜双茧足风雪一羊裘白首如新识青云感旧游前理残易洒涙説施讐全家四十口茅屋两三楹灯火寒相共扉晓暂明身如疣有赘官似指无名不及严夫子萧然襆被行残年心赏薄百感髩丝生岂恋三升醖犹依二尺檠执经须硕彦齿胄有儒英自合安衰劣非髙拙宦名作苦山妻健胜衣稚子长未嫌鲑菜恶只觉麦鱼香物理由来定人生底事忙家家烧爆竹竟夕祀黄羊十二月四日过李惺庵宅见庭菊未残赋之
　　客意不自憀摇落怆心目移屧过南邻微吟憺相属草堂幽以闲傍有数丛菊疎花耿余香残枝净寒緑餐英感楚骚酌水想郦谷要子以嵗寒保此顔如玉
　　十二月五日大雪用东坡星聚堂韵仍效欧阳公体
　　三年刻楮成一叶五色玲珑粲干雪岂知雪态更姣好天巧人工逈悬絶晓来纸鸣冷压屋梁冻防折起行庭际没防踝屐齿棱棱半明灭闭门髙咏坡仙诗爽气摩空霜影掣诗家体物好形似有类隋宫剪防缬醉翁旧令禁不为未许眼中着金屑聚星堂上客星防六百余年一转瞥恨不同时厠賔从徒慕昔贤守遗説诗成搁笔起三叹卧听霜飚响檐鐡
　　十二月廿五日又大雪再拈前韵
　　瓦炉吹火枯叶仰视寒空又飞雪忽斜忽整疎又宻弄姿作态俱妍絶柴门无路人迹断踯躅浑如阪九折摛毫徃徃忧手曵履时时悲趾灭穴鼠不容昼自啸韝鹰无食饥欲掣故作凄寒压酒盏时有余妍防衣缬闭门僵卧一无事思向云中捣云屑十年羇旅兴欲尽万事空华眼一瞥易衣并日亦何忧汤饼牢丸尽堪説更从古人僻事大树闻前笑殷鐡
　　除夜寄寓庸
　　南清话拨炉烟残雪余寒夜陡然酒怯愁浓为味减灯知春近作花妍宦情本淡甘人后诗格争新怵我先报塞有时归有日汗青端的是明年




　　松桂堂全集巻二十四
　　钦定四库全书
　　松桂堂全集巻二十五【乙丑】
　　吏部侍郎彭孙遹撰
</div>
    <div class="pagination">
<a href="松桂堂全集_page28.html">上一页</a><span>...</span><a href="松桂堂全集_page24.html">24</a><a href="松桂堂全集_page25.html">25</a><a href="松桂堂全集_page26.html">26</a><a href="松桂堂全集_page27.html">27</a><a href="松桂堂全集_page28.html">28</a><span class="current-page">29</span><a href="松桂堂全集_page30.html">30</a><a href="松桂堂全集_page31.html">31</a><a href="松桂堂全集_page32.html">32</a><a href="松桂堂全集_page33.html">33</a><a href="松桂堂全集_page34.html">34</a><span>...</span><a href="松桂堂全集_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
