<!DOCTYPE html>
<html>
<head>
    <meta charset="UTF-8">
    <title>弇州续稿 - 第 17 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 17 页/共 228 页</h1>
    <div class="content">　　
　　初晴策杖东郊作
　　
　　二月行欲尽寒阴始微蠲今朝策藜杖行散步郊原何不命浊醪亭午自醺然柔緑犹未匀枯枿乃望妍造物不自功偶然成后先但使受嘘拂迟莫亦何言
　　
　　为印师设夜供偶然作
　　
　　适闻印师归咄嗟供草具燕笋斵春云狗杞吠朝露辛香溢楚芹柔甘调薯蓣徐进宜城粥玉脂恋湘箸何必五鼎烹所得良已饫回思鹄形子半菽犹未固一甘纵足快万古谁为度与汝诵五观毋为口腹误后
　　
　　杂言六首
　　
　　食肉无马肝不为不知味饮酒无葡萄不为不成醉软饭一两瓯饱即熈熈地浊醪五六杯醺即腾腾睡毋论昔者非但晓今者是
　　
　　其二
　　
　　有产不能问粗足供朝暮有子不能教亦足知门户屈指无累人眼底殊有数不畏去时景不觅来时路役役笔研间终为阿堵误
　　
　　其三
　　
　　朝礼观世音夕礼阿弥陀不愿乗金台不愿产莲花聊以销宿憯摄心使不它贵人背相笑禅者面讥诃我亦不敢言自问各如何
　　
　　其四
　　
　　割肝救父疾父愈丧其身舍身餧饿虎虎饱噬千人怨亲虽殊致违道恐亦均孝者信其孝仁者信其仁古圣贤为之我则何敢论
　　
　　其五
　　
　　由来大乗地不踏小乗径满口说大乗何曽有一证或请丞相田或借中涓柄开筵珊瑚拥发箧黄金迸未必小乗人肯作大乗行
　　
　　其六
　　
　　客有冠盖来强我谈京洛昨日颂伊周今日詈莽卓或笑佞人非或嗤世情薄自古良已然二端俱不错是以颍水人洗耳安寂寞
　　
　　偶闻有荐予者儿子自公交车书来微及出处一笑答之
　　
　　君平昔弃世归从此心卜采药北山阿诛茅南涧曲事佛始解勤爱书亦不读昔者甘白简今何叨荐牍纵令借作眉岂堪下同目汝意或鸡肋吾事已蛇足终入壶公壶长伴鹿门鹿以此无竞心塞汝有窍欲尚愧未忘言何如坦其腹
　　
　　有荐新蚕豆樱桃麦蚕者邀印师共甞之戏成一章
　　
　　麦秋麦作蚕蚕月蚕名豆豆作緑珠圆蚕似碧玉皱家老悯我馋倾筐前为寿樱桃况初熟可以佐春酎念无水晶盘写自翡翠褎野人欣及新俭岁享惭厚印师独不然入口如倾溜天厨与贫里等付一饱后迦叶须菩提妄心分去就
　　
　　送顾子韶臬使之山东并为故人李于鳞子驹有托
　　
　　昔我游济中于兹二纪徂叨陪雪宫宴地底喷真珠斗雹跑突泉弄蟾大明湖东南华不注灼若芙蓉敷间携济南生促膝黄公垆卷波白浩荡瞪眼青模糊回首万事空千载亦须臾君今持节去奄有齐鲁墟齐风复泱泱鲁道不﨑岖惜哉弦中雪不与寒山居倘式元礼门长松余几株窃申孝标愧为我抚遗孤
　　
　　沈铁山先生葬光福山挽歌一首
　　
　　沈约千载人风流一朝息素旐发吴江送舟倾原剧邓尉聊卜邻光福栖真宅黄鸟声自悲春原树为白埋玉向土中谁能不心恻宁知龙变化夷犹于八极
　　
　　感事
　　
　　山鹊营树颠垒枝犹未固一雏复一雏宛转伺其嗉毛羽尚未成忽去不返顾纵无矰弋虞葳蕤恐中路念我非慈乌焉能希反哺生自当风喧为人慰朝暮
　　
　　寿安母王太孺人六十
　　
　　夫人相国孙婉嫕闲内则及乎佐安秉素封日从辟七诫以次修千指欣受职从夫既已荣诲子乃终吉翩翩宫彩衣昔从断机织瑳瑳大官供复自丸胆得何以万年觞膝前双白璧
　　
　　族孙亮臣少而孤伯子詹录教之成乡荐赋赠伯子
　　
　　仪部昔弥留手抚二尺孤岂不念芳馥畴当庇其雏有梓代为乔结荫亘天衢风霜不见侵雨露日夜敷青葱两玉树慨此同根株既成孝亷名重为割膏腴千秋许少府友让名不孤
　　
　　为襄王题中和轩
　　
　　天运不暂息辰枢秉贞凝阴阳长调畅品物乃流形一哉君王心偏陂了不生坐见春风来熙恬顺吾情所以陈思训中和诚可经
　　
　　为襄王题懋徳斋髙斋
　　
　　何沉沉君王养渊黙征姿却郑袖选藻疎唐勒岘山不自髙汉水何知益极目平楚遥油然被膏泽乃知大王风来自君子徳
　　
　　题襄王收春台
　　
　　春风何处多城东大堤路君但收春来莫便留春住散作襄阳春烟花十万户
　　
　　题襄王含春亭
　　
　　初曦启羣象兹亭独先得君子感退藏翛然闭一室珠玉岂不光含之润山泽
　　
　　题坦庵老人诗画册为甥金博士
　　
　　坦庵一老人荡荡躬履素里多明哲士琅琅相标署词翰犹若新人与庵非故居易仰前修宅平谐所慕介然桃李蹊迷阳安得妬方寸苟不夷羊肠起中路寄言宅相子毋为狭邪误
　　
　　洪山人自永嘉偕肖甫司马过吴门轻舟入访云将入燕赴平津之约余时病起为蔬食以供从容久之因成一章为别
　　
　　白日丽中天群星环北极麟鳯既郊游猿鹤不遑息策杖辞永嘉呼舠凌震泽欣陪元礼济将首贑君席余时病初起苍苔绣行迹一刺破衡门胡床下东壁暂割周颙嗜聊充井丹食宿酝挏乳浓新炊菰米黒饭罢何所为嗒然竟日夕空名无可借实际嗟何得试看眉宇间宁无首阳色
　　
　　先师移龛日忽已三周晨兴作供感叹有述
　　
　　昔在岁庚辰仲冬月二吉于时自徐墓少女风转疾冒雨扶师龛仓皇以身衵宻羃无际云熹微露隙日倐尔四垂浄荧然一星出千旌斗缤沓万户奏芬苾师龛既已奠余亦宁耳室虽谢衾枕殢而多笔研役厌事事转多问心心或轶良友多中溃竖子时见嫉三载俄已周所得无一实夜雪射晶荧晨霞吐鲜霱彷佛灵驾过能无内惭怵更矢蹈海言仰希出世术将从咫尺地泛扫万縁毕
　　
　　见有演闗侯斩貂蝉传竒者感而有述
　　
　　董姬昔为吕貂蝉居上头自夸预帷幄肯作抱衾裯一朝事势异改服媚其仇心心托汉寿语语厌温侯忿激义鹘拳眦裂丹鳯眸孤魄残舞衣腥血溅吴钩兹事岂必真可以快千秋旦闻抱琵琶夕弄他人舟售者何足言受者能不羞宁如楚虞姬一死不徇刘
　　
　　周子家会稽狮山傍因以狮屏自号其游吴也诸生多从受经魏子请余赋之
　　
　　会稽有狮山之子庐其岫生平富经术所至必教授精言散不乱雄气摄羣斗坛専师利座义夺法王吼雾豹奚足言云龙终有遘何必拥皋比诸生羣且就
　　
　　题赠虹皋子
　　
　　昔覩蓬莱虹维时午初霁怳若梵天桥旌拂拥螺髻有桥吴江湄列星七十二连蜷下饮水夭矫垂虹势结庐栖近皋之子托深契文彩成五色中含不平气虽等望云渇毋取贯日锐变幻俄顷间造物小儿戏何似以桥名千秋恒利济
</div>
    <div class="pagination">
<a href="弇州续稿_page16.html">上一页</a><span>...</span><a href="弇州续稿_page12.html">12</a><a href="弇州续稿_page13.html">13</a><a href="弇州续稿_page14.html">14</a><a href="弇州续稿_page15.html">15</a><a href="弇州续稿_page16.html">16</a><span class="current-page">17</span><a href="弇州续稿_page18.html">18</a><a href="弇州续稿_page19.html">19</a><a href="弇州续稿_page20.html">20</a><a href="弇州续稿_page21.html">21</a><a href="弇州续稿_page22.html">22</a><span>...</span><a href="弇州续稿_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
