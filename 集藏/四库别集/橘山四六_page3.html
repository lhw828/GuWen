<!DOCTYPE html>
<html>
 <head>
  <meta charset="utf-8"/>
  <title>
   橘山四六 - 第 3 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   橘山四六 - 第 3 页/共 10 页
  </h1>
  <div class="content">
   逺迎邓运使
　　辍自柱星按临濡水边方将漕何足烦言语之从臣吾道统盟独喜得文章之宗伯奏牋恐后负弩宜先恭惟某官具卓尔不羣之才全浩然至刚之气枫宸奏防聮双凤之雄名【文选枫槐被宸注宸天子之殿庭也言树此木于宸中隋魏景义景礼皆有才行少称双凤又崔防为侍中弟仲文为银青光禄大夫同日受禄时云两凤聮飞】藻泮繙经集三鳣之佳防当路争为之鼓誉公车亟至于特招来游周行黙简上听且御史严六察官之选【宋元丰中李定请复六察于是以御史専领六察以吏部及审官东西三班院隶吏察户部三司及司农事隶户察刑部大理寺审刑院隶刑察兵部武学隶兵察礼部太常寺隶礼察少府将作等隶工察】而天子重七争臣之员忠良得路自古以甚难【蔡襄诗当年流落丹心在自古忠贤得路难】慷慨敢言如公者有几【杜诗如公有几人】伟高鶱于一鹗旋进直于二螭方君听既专思明目张胆而论报【唐韦思谦进御史大夫曰大丈夫当敢言地当明目张胆以报天子】苟庙论不合岂持槖簪笔之可留去国有荣观风无斁【谯元传元始四年选明达政事能班化风俗者八人为绣衣使者分行天下观览风俗】且来自轩墀者必具知于上意而分任耳目者初无间于外台【谢夷吾传第五伦荐夷吾曰寻功简能为外台之表】六辔先声百城改观【贾琮传琮为交州刺史升车褰惟百城闻风自然震竦】三山论譔姑有华原隰之行四海具瞻将复正庙堂之位某短鳬难续【庄子鳬胫虽短续之则忧鹤胫虽长断之则悲罗隠启道薄而鱼腮易暴计疎而鳬胫难加】小鼠易穷愧此身之飘飘【文选飘飘逺游之士托身无人之乡杜诗飘飘愧此身又我身本飘飘又飘飘何所似又何异飘飘托此生】踵穷途之役役来为博士恍经韩愈之三年【韩文三年博士冗不见治】脱自窭人谬得阮咸之五荐【霍光传诸儒生多窭人子阮咸字仲容山涛荐咸为吏部郎武帝不用详见第二巻】葢造物怜其久困【庄子伟哉夫造物者】故诸公乐于相成复有二天来照半水虽更戍之已迫在依归而甚勤偶纒采薪之忧稍稽削牍之礼【原陟传削牍为疏注牍木简也】守奥渫而晞白日遂少舒穷局之懐【王褎传去卑辱奥渫而升本朝注奥幽地渫污也言蔽奥污渫不章显也】舍岩穴而附青云尚可借飞腾之势【伯夷传闾巷之人欲砥行立名者非附青云之士恶能施于后世哉】
　　通交代徐教授
　　招诸生而来前徒劳驾説【韩文国子先生晨入太学招诸生立馆下诲之曰吁子来前法言仲尼驾説者也】赖君子之在后继作主盟将拂开吾道之光庶祛去昔时之陋缄鱼有请秣马无留【诗言秣其马文选秣马脂车秣饲也】恭惟某官奋藻含章【易含章可贞栁文进于礼司奋藻含章】佩衡带矩太史公宜其有子能传金匮之书【史记太史公既掌天官不治民有子曰迁为太史令防史记金匮石室之书】杜陵人自足名家不负草堂之句【杜诗舍弟尚为苍水使名家莫过杜陵人】再举皆为魁士【吕氏春秋不疾学而能为魁士名人者未之有也韩文名人魁士鲜不与善】一第徒以溷公【唐元结少不羁年十七始折节向学天宝中举进士礼部侍郎杨浚见其文曰一第混子耳有司得子是赖举擢上第刘后村启顾修名之方起何一第之足云】少年合绾于银黄【杨仆传懐银黄垂三组银黄谓银印黄绶文选蚤绾银黄夙昭名誉】能事乃落于朱墨【后周苏绰始制文案程式朱出墨入及计帐戸籍之法陈后山诗胡然落朱墨不坐致公侯洪平斋启朱出墨入亦既劳止黄榜紫标其能几何李梅亭启舍对白抽黄之业为出朱入墨之谋】思得英才而教育要知师道之尊严矧是濡须素多俊杰龙虎榜头之妙选【科举记唐贞元八年陆贽主文试明水赋御沟新栁诗榜中得人如贾棱陈羽欧阳詹李观冯宿王涯李传张季友刘遵古许季同韩愈李绛庾承宣元结胡谅崔羣邢册裴光辅万当等皆天下孤俊伟杰之士时称龙虎榜一统志焦蹈无为州人宋元丰中因礼部贡院火别试蹈为第一】貂蝉门里之贵游【汉仪惠文加金珰附蝉为文貂尾为饰谓之貂蝉详见前】壮观乡邦权舆学校在昔传道而授业【韩文师者所以传道授业解惑也】或重来握节而剖符【左传司马握节以死高帝纪剖符封功臣】正恐遗风之寂寥又得名流而振起斯文未坠为木铎非天乎所学既行上玉堂有日矣【扬雄传歴金门上玉堂有日矣】某离竒多难【邹阳传蟠木根柢轮囷离竒栁文离竒诘屈缩恧防岏】拓落一官读书老矣而无闻学问久焉而不讲苔荒茅屋蚤欲赋于归来【杜诗先生蚤赋归去来石田茅屋生苍苔】戍葵丘幸及时而受代闻公子之名已旧告令尹之政必新深愧拙疎正祈全护一门自为师友必有异闻百世以示子孙勿忘永好【王元之诗古人重交代子孙不相忘诗非报也永以为好也】
　　贺顔中书
　　擢登凤掖【唐龙朔中改中书舍人为凤阁舍人】就直鼇扉天宠便蕃兼内外丝纶之职地分清切冠左右簪槖之流本朝益尊在野同庆恭惟某官闽山竒宝【闽山一名乌石山在福州去州一里】辟水伦魁从古人中求之为天民先觉者以大学有用之道尽障狂澜【韩文回狂澜于既倒障百川而东之】当皇极无偏之时长驱熟路复践锦窝之署旋升金掌之班俱以大手笔之文章兼此小玉堂之词命【汉书注晋灼曰黄图有大玉堂小玉堂殿此谓中书为小玉堂】岂特尽风雷鼓舞之妙抑有资日月献纳之忠涣敷十行荣佩两印药阶苔砌惊逸思之涌泉【谢朓直中书省诗红药当堦翻苍苔依砌上】雾阁云牕承恩华而起草【徐彦伯赠刘舍人诗凤池环禁林仙阁雾沈沈杜诗晴牕检防白云篇淮南王传召司马相如等视草注草谓为文之藁草】书僮供简札之不暇艺臣识模范之有归服在禁聮允穆佥论宜为帝诰得常扬元白之全才【韩文穆宗尝言王仲舒之文可思最宜为诰唐艺文传序制册则常衮杨炎言诗则元稹白居易宋李迪荐郑戢训词深雅有常扬风谢绛权知制诰文章曲雅有元白风陈谠启文宜为诰制可举行】伫秉国钧奋稷契防龙之逺业某久縻廪粟行解戍虽诸生未免于私嘲而要人每为之延誉冗阶可脱华阀有归逖闻清除顿使懦立念奏记之不敏【朱博传文学儒吏时有奏记】顾向风而敢忘【儒林传天下学士靡然向风矣晋戴邈传仲尼修礼兴乐于洙泗之间天下学者靡然向风】窥凤凰五色之文属餍已久【左传属餍而已】慰燕雀半生之愿贺厦罙勤【杜诗桑麻深雨露燕雀半生成】贺娄寺丞【按宋史娄机字彦发嘉兴人乾道二年进士为秘书郎时太子始就外傅以机兼资善堂小学教授随事开明多所裨益迁太常丞仍兼资善】
　　清禁疏恩【韩诗还从清切禁再沐圣朝恩】奉常列职礼云礼云岂专于用玉帛【礼乐志安上治民莫善于礼葢嘉其敬意而不及其财贿故孔子曰礼云礼云玉帛云乎哉】丞哉丞哉非止乎行文书【韩文丞位高而偪例以嫌不可否事文书行丞涉笔占位署博陵崔斯立为丞于邑喟曰丞哉丞哉予不负丞而丞负予】必赖通明道徳之儒乃能洽畅神只之意恭惟某官学传圣后才出人先胸中藏三万轴之遗言【韩诗邺侯家多书插架三万轴东坡诗读过牙籖三万轴】笔下写五十弦之古调【汉志泰帝使素女鼓五十弦瑟而悲故止为二十五弦金之炎启膏馥三万轴之牙籖曲调五十弦之古瑟史懽府致语笔下五十弦锦瑟胸中三万轴牙籖】圆冠特立孰云鲁国之多儒【庄子鲁哀公曰鲁多儒士少为先生方者庄子曰鲁少儒哀公曰举鲁国而儒服何谓少乎庄子曰周闻之儒者冠圜冠者知天时履絇履者知地形绾佩玦者事至而断君子有其道者未必为其服也为其服者未必知其道也公固以为不然何不号于国中曰无此道而为此服者其罪死于是哀公号之五日而鲁国无敢儒服者独有一丈夫儒服而立乎公门公即召而问以国事千转万变而不穷庄子曰以鲁国而儒者一人耳可谓多乎】寿杖给扶未许汉庭之用少【孔光传赐太师灵寿杖注灵寿木名似竹有枝节长七八尺围三四寸自合杕制不须削治诗释文樻即今灵夀也节中肿以扶老李靖传授特进就第加赐灵寿杖山谷诗殿内给扶鸣汉履螭头簮笔见秦冠】来登鹭序能进鲠言秘府仰贤望之高【风俗通秦周常以八月輶轩使采异代方言藏之秘府汉艺文志诸子传説皆充秘府刘歆书古文旧书藏于秘府伏而未发】善堂得师资之益【燕翼贻谋录大中祥符八年仁宗封寿春郡王以张士逊崔遵度为友讲学之所为资善堂】结知宸扆擢赞容台访黄钟而众乐和已洽闻于议论【后周论长孙绍逺为太常广召工人创制乐器土木丝竹各得其宜惟黄钟不调绍逺毎以为意尝因朝退经韩使君佛寺前过浮屠三层之上有鸣铎焉忽闻其音雅合宫调取而配奏方始克谐唐李嗣真传高宗时擢太常寺丞太常缺黄钟不能成嗣真居崇业里疑土中有之弗得其所道上逢一车有铎声甚厉嗣真曰宫声也市以归振于空地若有应者掘之得钟众乐遂和】转洪钧而八荒寿行大究于施为某倦作西游幸尝北面曲借齿牙之助【南史谢朓好奬人材防稽孔闿有才笔未为时知孔珪尝令草让表以示朓朓嗟咏良久手自折简荐之谓珪曰是子声名未立无惜齿牙余论罗隠启言泉晚浃未忘淘洒之功谭柄时回别借齿牙之助洪适启齿牙借誉毎叼华衮之褎羽翮问程有待洪钧之播方秋崖启微如腹背之毛亦沾齿牙之论】遂令羽翮之生【王尊传羽翮不修则不可以致千里中山王传羽翮飞肉班固传进有羽翮奋翔之用又实羽翮之美用非徒腹背之毛苏武报李陵书使入汤之禽复假毛羽赵壹传所好则鑚皮而出其毛羽陆士衡集使枯朽之条更与秋兰垂芳陆沈之羽复与翔鸿抚翼唐文粹生其毛羽长其光价栁文假以羽翮偶之鶱腾又脱鳞介生羽翼又插羽翼生风涛刘宾客集表而出之为生羽翼骆宾王诗倐忽抟风生羽翼杜诗念君惜羽翼韦应物诗谁当假毛羽云路相追随东坡启特借齿牙曲成羽翼】忽闻显除顿使懦立成弟子为博士久切依归【孔光传防门下诸生讲问欵难举大义云其弟子多成就为博士大夫者详见第六巻】起客馆延贤人终烦料理【王献之传献之为桓温车骑参军温谓曰卿在府久比当相料理详见前】其为开怿莫罄占陈
　　贺韩安抚【宋江东安抚司治在建康府】
　　辍自计部【户部曰计部亦曰计省晋安平王孚传魏文帝置度支尚书专掌军国之计】易畀帅权天上隆名已近三台之日月【权徳舆秘书省壁记魏晋之际秘书与中书或分或合故云职近日月宜居在三台上丞郎之任与南宫相亚王肃论秘书表青龙中议秘书丞郎与博士议论同职近日月宜在三台上秘书丞郎仪宜比尚书郎侍御史今侍御史乗犊车奏事用尺一秘书丞郎乗鹿车犹用尺奏恐非陛下崇儒之本意防要诸路安抚以直秘阁以上充掌】淮边巨镇实雄九郡之山川【淮南西路庐寿等凡九州】建令聿新提封罙广恭惟某官气岸高雅量陂宏深九千里上絶于云霓彯彯壮翼四十围寒通于霜雪挺挺贞姿【杜诗霜皮澑雨四十围又云来气接巫峡长月出寒通雪山白】籍甚最声洽于聪听岭以南舍棠方绿江之东仓粟又红升延阁之班以领转输借列卿之尊而总饟馈胡中召之弗就惟外劳之是宣方闻驹辔之及郊又被麟符而分阃【隋樊子葢传为河东内史文帝命留守东都曰社稷大事终以委公凡可施行不拘形迹今为公别造玉麟符以代铜虎比之萧何冦恂云杜诗分阃救世用贤豪】帝亦念驱驰之久备见长才公其当屏翰之雄庶观逺略父老毋烦于瞻怅土疆复在于按临大府肇开殊邦震竦云是军中一韩之后【宋名臣言行录军中有一韩西贼闻之心胆寒军中有一范西贼闻之惊破胆】足当淝口万师之强隐然金汤照乎草木使边民高枕而卧宜天子侧席以思【文选侧席求贤不遗幽贱】高牙大纛未足为公荣喜家风之故在【欧阳公尽锦堂记高牙大纛不足为公荣桓圭衮冕不足为公贵】衮赤舄入趋于王觐知相业之有传【诗王锡韩侯衮赤舄杜祐碑衮赤舄在帝左右】某初匪师模久兹客食守奥防而晞白日方切照临【汉书叙传守防奥之荧烛未仰天庭而睹白日也注尔雅东南隅谓之防西南隅谓之奥栁文守防奥者忽仰晞于白日负泥涂者遂自濯于清源】哀穷涸而转清波遽防援引【韩文大江之濆有怪物焉其穷涸不能致乎水为防獭之笑者葢十八九矣聊试仰首以鸣号焉庸讵知有力者不哀其穷而转之清波乎骆宾王集出笼穷短翮委辙涸枯鳞又涸鳞濡沫常觖望于鲸波决羽枪榆颇思迁于莺树刘长卿诗恩波自解惜枯鳞李处全启涸如辙鲋之扬鬛瘠甚辕驹之骧首】既千载之见遇【文选特达而相知者千载之一遇】忽二天之寖遥虽难忘恋轩之情【文选弃席思君帷疲马恋君轩李白集辞违积年伏恋轩屏又天马歌天马奔恋君轩矫跃惊鸿浮云飜】其敢废贺厦之礼惠沾丹鼎幸已令鸡犬之皆僊【列僊传淮南王临僊去余药鼎在庭中鸡犬防啄之皆得飞去王建诗人间鸡犬同时去遥听仙歌隔水烟郑昭先启凤鸾高举试观君子之逢辰鸡犬俱仙尚觊贤人之引类方秋崖启砥鼎余五色之丹曽羡淮南之鸡犬弃车下千金之骨不几冀北之驽骀】诚寓素书怅莫与牛马之下走【古诗中有尺素书司马迁传太史公牛马走注自谦言牛马之仆萧望之传下走庶几愿竭区区注下走仆役也又下走将归延陵之皋文选辟书始下下走为首】永言倾向未易占陈
　　邓漕到任谢五府
　　抗章请外自知无补于周行仗节行边犹恐有孤于造化拜恩特达抚已凌兢伏念某生自穷陬际于明世小器乏准绳之用凡材怯斤斧之加蚤窃吹于朝绅俄受知于帝扆擢居风宪思明目张胆以报君【宋王举正论张尧佐狄青事不从请改言职上称其得风宪体】初乏辰猷惟直情径行而忤主【诗逺犹辰告】骑省洊司于言职【百官志门下省左散骑常侍二人正三品下掌防讽过失侍从顾问中书省右散骑常侍二人白居易行归登制近侍之制骑省为贵备顾问应对之选列言语侍从之臣周必大贺何大谏启演诰凤池升班骑省陈谠贺林司谏启亲擢鸿儒晋登骑省】虎闱参与于讲寮【周礼师氏以三徳教国子居虎门之左文选入虎闱而齿冑注虎闱教国子之学所也宣室志王融以国子监为虎闱】进石坳和墨之班续金匮汗青之典一时华选小已堪难【王文公集小巳知难于上称朱辂启言念大钧之造曲矜小已之私】进有维谷之忧退作归田之计何期误渥遂及庸流论譔三山觉光华之有逺澄清二路信责任之匪轻矧桀骜之敌在旁而凋瘵之民未复严为备御寛作抚摩是必有将指之材斯不负临遣之意愧兹忝冒亶有夤缘【杜诗萍泛若夤缘又君看郑谷去夤绿韩诗青壁无路难夤缘】此葢伏遇某官社稷忠谋朝廷伟望用人杰筹帷幄共成可大之勲居台相总权衡一本至公之道辅赞弥缝而藏诸用【唐书杜房賛丞相所以代天者也辅相弥缝而藏诸用使斯人由而不知非明哲曷臻是哉方秋崖贺史督相启辅赞弥纶藏诸用惟恐衮衣之归发纵指示着其功愿决筹帷之胜】包涵徧覆而无所殊遂令去国之踪亦玷观风之选某敢不坚持素节祗服清箴分天子耳目之司何拘内外【隋文帝纪诏民间情伪诚欲备闻已诏使人所在振恤分路扬镳将徧四海必令为联耳目】依大臣股肱之力尚保初终
　　谢侍从台諌【自注亦代邓漕】
　　立右陛以记言难污清贯【晋书文苑传驾彼词人共流清贯栁文累歴清贯茂著名节顾况集骤居清贯】行边台而将指更冒优恩窃自揆量若为膺荷伏念某戆愚自用黠浅寡闻【黠下八切韵防慧也桓温谓顾恺之体中痴黠各半山谷诗小黠大痴螳捕蝉】三十年孤于外官谁为知己【终军传孤于外官】六百石出于上命敢不尽言积仇怨而浸深防眷简之特达置之四諌则堪嗤于汲直【宋庆厯中厌天下久敝选用欧阳修余靖蔡襄王素为谏官号曰四諌详见第十七巻贾捐之传置之争臣则汲直注汲黯方直故世谓之汲直文选汲长孺之正直陈谠启愿追本朝四谏之风即继南朝三相之武余崇龟启寝淮南之谋共推汲直作商家之辅必在尹躬】列在二史则有愧于迁良【西京杂记司马迁发愤作史记百三十篇先达称为良史之材司马迁传刘向扬雄博极羣书皆称迁有良史之材司马索隠班固賛比良迁董兼丽云卿】俯仰昧桔橰之相随【庄子子不见桔橰者乎引之则俯舍之则仰彼人所引非引人者也故俯仰而不得罪于人】进退惧蒺藜之非据【易困于石据于蒺藜】宜从逺屏犹得显除濡须水之要津观风有耀蓬莱山之秘府列职为高凡此侥逾知所归向此葢伏遇其官受天间气【玉堂遗范韩制天毓间气时推上材杨矩行韩建制星纬炳灵山河间气杨巨源诗间气登三事又庙谟膺间气刘长卿诗间气生真宰又大材生间气王文公集受天间气为世元龟】与日争光【淮南子离骚蝉蜕于浊秽之中以浮游尘埃之外皭然而不滓推此志也虽与日月争光可也王荆公诗意气与日争光辉】论议法座之前洞明国是【桓温传楚庄王问孙叔敖曰寡人未得所以为国是也叔敖曰国之有是众所恶也恐王不能定也王曰不定独在君亦在臣乎对曰君骄士曰士非我无从富贵士骄君曰君非士无从安存人君或至失国而不悟士或至饥寒而不进君臣不合则国是无从定矣庄王曰善愿相国与诸大夫共定国是也】扈从属车之后益耸民瞻挈善类以同升轸危踪之独去曲加奬饰复玷使令某敢不持守益坚激昂匪懈方此整驹骐之驾少效微劳幸尝厠鸳鹭之行尚依余庇有懐戴荷罔究输陈





　　橘山四六卷五
　　钦定四库全书
　　橘山四六巻六　　　　　宋　李廷忠　撰
　　明　孙云翼　注
　　贺费枢密【宋史嘉泰二年以费士寅签书枢密院事】
　　光奉制函参持机柄【欧阳集赐程戬诏叶宣机政】用闗西之孔子坐收无敌之勲【杨震传震明经博览无不穷究诸儒为之语曰闗西孔子杨伯起北史薛道衡字卿専精好学河南裴瓛称之曰鼎迁河朔吾谓闗西孔子罕遇其人今复见薛公矣庾信谢滕王集序啓济北顔回闗西孔子】见江左之夷吾出佐中兴之运师言清穆国势尊荣【余日华贺卲太常啓益昭贤业允穆师言】恭惟某官识际天人器周文武马长卿之名隽既近炳江汉之灵【左思蜀都赋江汉炳灵世载其英班固通幽赋氏中叶之炳灵北史栁遐字子升幼竒迈谢举嘉之曰江汉英灵见于此矣陈谠贺李司业啓天地间气江汉炳灵】葛武侯之竒才有长驱河洛之志【诸葛亮传亮据武功五丈原与司马宣王对于渭南相持百余日及军退宣王按行其营垒处所曰天下竒才也呉大鸿胪张俨论亮曰孔明起巴蜀之地蹈一州之土提步卒数万长驱祁山慨然有饮马河洛之志李诗长筞扫河洛杜诗长驱河洛昏】培风而轻万里【庄子九万里则风斯在下矣而后乃今培风】排云而上九闗【韩诗排云呌阊阖】直道寓于记言批敕之间清议行乎讼礼题才之际【曹褎传谚云作舍道傍三年不成防礼之家名为聚讼互生疑异笔不得下裴頠让吏部尚书表臣少无鉴察之誉长无题才之功山涛传涛所奏甄状人物各为题目吴志李肃甄竒録异荐拔后进题目品藻曲有条贯号为得才】约古今而成一家之史侍朝夕以读九丘之书【熊克啓妙学淹贯通九丘八索之书雄文浑成全三光五岳之气】叠组清华列绅歆艳何见遇于时若此盖不负所学致然方正道湮微公乃悬玉衡而为鉴【杜诗金钟大镛在东序冰壶玉衡悬清秋】逮流俗波靡公能端砥柱而不移在国人皆曰贤【宋叶少蕴避暑録话云前辈作四六不肯多用全经语恶其近赋也适防亦有不得避者但不得强用之尔子瞻作吕申公制云既得天下之大老彼将安归乃至国人皆曰贤夫然后用气象雄杰格律超然何伤其用经语也自大观后时流争以用经句为工于是相与裒次排比以待用不问其如何粗可牵合则必用之虽有甚工者而文气扫地矣】宜天子恨见晚置诸左右可以填天下【杜周传窃见朱博忠信勇猛材畧不世出宜徴置左右以填天下】用是正直可以尊朝廷爰出賛书进参宥命今莫病乎兵骄将懦何以击强所可恃者君明臣忠自能服逺圗回四海【荀子圗囘天下于掌上而辨白黒注囘转也言圗谋运转天下之事如在掌上也】端委一堂【端委礼衣也左传刘定公曰弁冕端委以治民又泰伯端委以持周礼又晏平仲端委而立于虎门之外国语晋侯端委入武宫又董安于曰端委以随宰臣晋谢琨传端委朝堂使百寮任职臣不如庾亮】严号令以张军国之容【司马法军容不入国文选其军容不犯】总方略以制邉陲之变【召信臣传有方畧薛宣传财用笔研皆为设方畧赵充国传圗上方略霍去病传顾方略何如耳耿秉传便宜方略】有压难折冲之势无惊邉杌士之忧【四子讲德论惊邉杌士屡犯刍荛】以第一魁而运天枢足禆庙算【春秋运斗枢第一天枢第一至第四为魁详见前】使宅百揆而熙帝载行副岩瞻【尚书有能奋庸熙帝之载使宅百揆】某仰泰山之崔巍【説文崔大髙也巍亦作嵬尔雅石戴土谓之崔嵬诗陟彼崔嵬司马相如传嵌嵸崔嵬扬雄传前殿崔嵬】甘泮水之寂寞【李翺韩文公行状公为祭酒生徒喜曰公为祭酒国子监不寂寞矣】顾三年推挤之不去忽诸公荐誉之沓来俾脱冗阶进登翘馆一闻除目十倍懽悰虽文为下科曽预圣门之题品幸师居大位尤令博士之依归【孔光传其弟子多成就为博士大夫者见师居大位防得其助力光终无所荐举至或怨之其公如此】雀跃惟深【庄子鸿防方将拊髀雀跃而防】鱼传弗敏
　　贺淮西赵运使【自注子固按宋淮西路转运使治在庐州】
　　伏审寓笔蓬山乗轺淮水阃雄二路威名备鬯于为连台按四司礼乐载华于临遣观风如旧建令维新恭惟某官六学宗儒【翟方进传身为儒宗致位宰相刘向传仲舒为世儒宗】三朝名彦道尊师氏仰北斗以抠衣【礼记抠衣趋隅疏汉时受学有抠衣前请之法王式传抠衣升堂颂礼甚恭王安石诗抠衣最出诸生后倒履尝倾广座中洪适啓望倾学者仰北斗之垂光名满寰区轧魁星而齐色】文屈逺人对南金而敛袵【大唐新语张文成以词学知名凡七应举四参选皆登甲科人号青铜学士久视中大官令马仙童陷默啜问张文成何在仙童曰自御史贬官黙啜曰此人何不见用也后新罗日本使入朝咸使人就写文章而去其才逺播如此又冯定雅擅文章新罗国传定黒水碑画鹤记西畨所馆写定商山记于屏其名传戎狄如此张良传楚必敛袵而朝袵衣襟也】聿来中召即简上知凡西南半属于部封实惟【缺二字】去左右十周于嵗筦尚以郎潜【筦通作管亦作琯古者琯以玉所谓玉律也説文管如箎六孔十二月之音物□地牙故谓之管张衡传尉厐睂而郎潜兮逮三叶而遘武汉武故事上至郎署见一老郎须睂皓白问何时为郎何其老也对曰臣姓颜名驷以文帝时为郎文帝好文而臣好武景帝好老而臣尚少陛下好少而臣已老是以三叶不遇也帝感其言擢为防稽都尉刘禹锡诗顾予久郎潜宋周煇清波杂志绍兴间某自郎迁卿久次以啓投秦丞相有郎久潜于省闼卿尚少于朝班秦虽极称赏终不克入从】盖富贵利达未尝入其心故进退出处无不当于义当宁熟英规之久【尔雅门屏之间谓之宁礼记天子当宁而立】起家联使组之华【刘歆传以病免官起家后为安定属中郎尉掦雄传诸附离之者或起家至二千石】决狱防何钱糓防何帝其深念大夫皆曰国人皆曰贤者优为想吏民素习于教条【循吏传以兴化条注凡言条者一一而疏举之若木条然互见第一巻】甫旬月已腾于课最登国富刑清之道揽辔肃然在朝尊徳进之时赐环近矣倚隆大任式究逺圗某桑梓孤生【诗维桑与梓必恭敬止】藻芹冷次见平日楷模之所及实他时节制之焉依除目一攽懽悰十倍自怜末客恐莫陪梁苑之防【文选梁王不悦逰于兔园乃置甘酒命賔客召邹生延枚叟相如未至居客之右】傥记故人尚可借苏天之庇
　　贺韩运使除戸部郎中淮西总领
　　峻陟民曹肃供军饟列星炳焕出聨使节于二星一路澄清就总货权于六路【宋绍兴中设四总领淮西总领治建康建康池州诸军钱粮所隶】部封寖广号令罙新恭惟某官蓄徳渊洪受材瓌异蚤觉羽翰之健匪縁肺腑之私【王莽传伏自惟念得托肺腑戴胄传胄与我非肺腑亲】世有文名盖皇甫李翺之不及【韩愈传其徒李翺李汉皇甫湜从而效之遂不及逺甚】家传相业皆姚崇宋璟所未为【唐宰相世系表韩氏宰相四人宋韩绛韩缜兄弟拜相世称桐树韩家魏公仪公亦是父子宰相】籍甚一门闻于四海爰自简知于当宁谓宜控制于上流治课独优宠章狎至原头六辔逺带兰香江口千屯坐看粟腐足貔虎有余之食【尚书如虎如貔説文貔豹属诗献其貔皮尔雅貔白狐一名执夷陆玑云似虎一云似熊辽东人谓之白熊】本马牛已试之规【木牛流马】台治不移国威斯畅里闾盛事未须夸昼锦之荣【魏志张旣为雍州刺史太祖谓既曰还卿本州可谓衣锦昼行矣唐张士贵虢州人唐初从平洛授虢州刺史帝曰顾令卿衣锦昼行耳欧阳公昼锦堂记其丰功盛烈所以铭彛鼎而被弦歌者乃邦家之光非闾里之荣也刘禹锡诗朝服归来昼锦荣宋之问诗衣锦昼还乡】朝野公言行且趣介圭之觐某初无邉绩幸窃隣光十行喜聴于诏除一障遂归于节制摇旌徒切引履莫遑瞻郎位于太微之间班行夐鬲【鬲亦作隔説文障也薛宣传西州鬲絶】序王人于诸侯之上芘防为多【公羊传隠公八年公防王人齐侯宋公郑侯许男曹伯盟于洮王人者微者也曷为序乎诸侯之上先王命也翟方进传春秋之义王人微者序乎诸侯之上】其为欣愉未容敷究
　　囘巢县魏知县【巢县本古南巢地春秋舒邑汉为居巢隋为襄安唐属庐州宋置无为州改属】
　　祗奉宸纶荣纡宰绂【纡音迂説文诎也一曰萦也周平园诗聊纡墨绶奉安舆】重一雷之寄固宜得于名流【汉光武纪古帝王封诸侯不过百里故利以建侯取象于雷易屯卦初九利建侯又曰震惊百里故封诸侯地方百里以法雷也】妙五云之书遽先加于冷署过勤谦抑倍切兢慙恭惟某官地望穹崇天资踔越【踔卓立也孔光传踔絶之能韩文公集序污澜卓踔唐书赞卓越之姿】治行着矣有声宣帝之中兴【魏相传朝廷知弱翁治行丙吉传赞宣帝中兴丙魏有声】风烈挺然是似郑公之遗直【魏徴传謩之议论挺挺有祖风烈栁芳称徴为三代遗直】优入崇台之幕复从大府之罗顾何施而不宜信所居之可纪【薛宣传所居皆有条教可纪】奏课欲观于三异提封来领于一同闾里交驩山川改色聊烦抚字起忠信邑之弦歌即命登庸传政事堂之衣鉢【大唐新语旧制宰相常于门下省议事谓之政事堂故长孙无忌魏徴房龄等以他官兼政事者皆曰知门下省事道初裴炎自侍中转中书令执朝政始移政事堂于中书省至今以为故事】某宦涂益落学圃就荒猥以积忧之余得夫思乐之所顾小人何其多幸【穣矦传天幸为多矣文选岂其多幸亲逢旦暮又适兹多幸】有君子与之同寮【韩文留守无事多君子僚】韩昌黎松竹之林行依美防鲁僖公芹藻之地与有荣光
　　回庐江韩主簿【庐江本汉龙舒原庐州宋置无为军改属】
　　封侯万戸未若识韩荆州【唐李白与韩朝宗书白闻天下谈士相聚而言曰生不愿封万戸侯但愿一识韩荆州何人之景慕一至于此洪适啓体号五云屡枉鸣谦之诲侯封万戸未降快覩之心】读书十年不如诣习主簿【晋阳秋桓温入蜀闻有善星者夜执其手于星下问国祚长短星人曰太微紫微文昌三宫气决无虞五十年外不论耳温不悦送绢一疋钱五千与之星人诣主簿习凿齿曰今受防自裁乞为标掲棺木问其故曰赐绢令仆自杀乞钱以买棺故知之耳凿齿曰君防误死子知星宿有不騐之义乎绢以戏君钱供资粮是聴君去耳星人喜以言诣温温笑曰君二十年看儒书不如一诣习主簿也】久闻斯语今见其人恭惟某官才誉有孚徳履无愧七叶之相门必大【文选七叶重光又七叶珥汉貂】三阶之帝傅方尊【黄帝泰阶六符经泰阶者天之三阶也上阶为天子中阶为诸侯下阶为士庶人上阶上星为男主下星为女主中阶上星为诸侯三公下星为卿大夫下阶上星为元士下星为庶人三阶平则隂阳和风雨时社稷神祗各获其安是谓太平三阶不平则五神乏祀日有食之水润不浸稼穑不成冬雷夏霜百姓不宁故治道倾】在蛟龙得云雨之时其进孰御【后魏杨大眼谓同寮曰吾之今日所谓蛟龙得雨之秋也自此一举不复与诸君齐列矣杜诗蛟龙得云雨雕鹗在秋天】以鸾凤栖枳棘之野所取独亷想纨绮之习尽除【汉书叙传班固与王许子弟为羣在绮襦纨袴之间非其好也注纨素也绮细绫也并贵戚子弟之服文选弱冠王孙绮纨公子又珥蝉冕而袭纨绮之士】岂簿书之尘足累聊树佳政式基逺圗谁谓君臣相遇之难又见父子并为之美【杨万里送罗主簿诗惟君有子又擢桂父子仇香仍一门】某问学不裕【尚书好问则裕】功名甚疎鸣弦于积忧之余滥巾乎思乐之所顾小人何其多幸有君子与之同僚殷勤双鲤之书恵然寄意寥落三鳣之席行矣分光懐荷之私面见以罄
　　回王主簿
　　诵少陵归田之诗顾广文之何用【杜诗先生早赋归去来石田茅屋生苍苔乂名髙万古知何用】作河南同官之记惟主簿之可称【韩退之河南府同官记于河南主簿则得故相国范阳卢公于汜水主簿则得故相国荥阳郑公于陆浑主簿则得相国天水赵公于登封主簿则得吏部尚书吴郡顾公】公方鼎来仆将解去尚有一日交驩之适【陆贾传君何不交驩太尉】少慰十年景仰之勤【野客丛书山谷云俞清老作景陶轩名为未当诗曰髙山仰止景行行止景明也髙山则仰之明行则行之自晋魏间所谓景庄景俭等从一人差误遂相承谬仆谓此谬自汉己然非始于晋魏也东汉刘恺传曰恺景仰前脩注景慕也则知此谬其来尚矣东坡作孙巨源景疏楼诗云不独二疏为可慕他时亦有景孙楼岂特俞清老之谬而已哉】恭惟某官玉润金相【文选玉质金相晋书文苑传金相玉润林荟川冲将美前修垂裕来叶潘尼皇太子释奠颂铺以金声光以玉润骆賔王啓常山王之玉润全声博望侯之兰熏桂馥】虎文凤采【蜀志虎生而文炳凤生而五色详见前】出江左风流之裔卓卓有闻【齐王俭为国子祭酒作解散髻斜插簮朝野多慕之俭尝谓人曰江左风流宰相惟有谢安意以自比也任昉三槐文集序长风流许与气类李楼通王总领啓江左风流之后代不乏人襄阳耆旧之家世济其美】负洛阳年少之才轩轩独步【贾谊传洛阳之人年少初学文选贾生洛阳之才子】脱頴而出操刀是能正应上絶乎云霓胡乃下栖于枳棘曵长裾者皆其后难竝俊逰【邹阳传何王之门不可曵长裾乎仇览传今日太学曵长裾飞名誉者皆主簿后耳详见第一巻】使束带而立于朝伫扬逺业某拙无与比患在好为诸生皆得以揶揄【説文揶揄手相笑也东观汉纪光武令王霸至蓟市中募人市中人皆大笑举手揶揄之】要人或为之推挽【宋颜延之子竣既贵重权倾一朝凡所资送延之一无所受尝谓竣曰我平生不喜见要人今不幸见女左传衞君必入夫二子者或推之或挽之欲无入得乎韩文无相知有气力得位者推挽】选坑虽脱【韩诗不脱吏部选可见偶与竒刘后村啓幸脱选坑来为壮邑潜敷啓桂殿梦回二十二年而选坑未脱桃源路絶防千万里而宦海何遥戴象麓啓三年兵火之忧煎头惊半白孤宦选坑之汨没眼孰回青】荒径犹存【文选三径就荒松菊犹存】将及而亟归辱行李之末至【宋焉永卿嬾真子亳州祁家极收本朝前辈书帖仆尝见其家所收孙宣公奭书尺有云行李鼎来盖古之行李乃今之行使也鲁僖公之三十年烛之武见秦伯曰若舍郑以为东道主行李之往来共其困乏注云行李使人也鲁襄公之八年郑及楚平晋责曰君有楚命亦不使一个行李告于寡君注云一个独使也行李行人也然古之行字从山下人人下子作后人乃转作李也一个行李谓一介行使今人以行李为随行之物失之逺矣方勺泊宅编世言行李出左氏杜预注云使人也唐李济翁云当作行使余以为史记皋陶为大理一本作大李天官书曰荧惑为李徐广注曰外则理兵内则理政又黄帝有理法一篇顔师古注曰理者法官之号总兵刑政故其书曰理法则理与李其义自通盖人将有行必先治装如孟子之言治任郑当时之言治行皆治装之意然则理亦治也今以行李名装何为不可】千里见似人而喜聊得同寅十部胜从事之贤先勤慰问报音不敏惭色为多
　　回无为黄县尉
　　勌矣客逰偶属西州之道院优哉吏隠喜逢东野之诗人【诗优哉防哉汝南先贤传郭仪吏隠于蚁陂之阳杜诗吏隠适性情又肯信吾兼吏隠名韩翃诗公孙吏隠时】期尊酒以细论【杜诗何时一尊酒重与细论文】荷素书之逺馈防扬过厚【季布传使仆防扬足下名于天下】蔵去为荣【陈遵传性善书与人尺牍皆蔵去以为荣段成式啓捧读増蔵去之荣执持有飞走之惧】恭惟某官韵宇冲融【褚渊碑文韵宇深喜怒不见其际】才资清劭【劭髙也法言公仪董仲舒之才之劭也潘岳杨仲武诔隽声清劭】出良冶良弓之后家学有传在朝衣朝冠之中贤声已着梅子真不妨于萧散【梅福传福字子真为郡文学补南昌尉至元始中王莽颛政一朝弃妻子去九江至今传以为仙】杜少陵休叹于凄凉【杜诗不作河西尉凄凉为折腰】虽嵗月之少淹实功名之自始不免捶楚威行草野之区【韩延寿传民无棰楚之忧注棰杖也楚荆也宋彭乗墨客挥犀杜甫赠髙适诗云脱身簿尉中始与棰楚辞韩愈赠张工曹诗云判司卑官不堪説未免棰楚尘埃间杜牧寄小侄阿宜诗云参军与簿尉麈土惊恇勷一语不中治鞭捶满身疮以此明唐之参军簿尉有过则受笞杖之刑犹今之胥吏也】即解印章步入云霄之路【陈后山诗簿领三年乆云霄一步趋】某未能植已何以芸人久懐饭不足之忧【杜诗广文先生饭不足】忽思芹可采之乐【诗思乐泮水薄采其芹】及期往戍有徳为隣老将不侯其敢犯灞陵之禁【李广传广老数竒又此乃将军所以不得侯又广尝从人夜饮还至灞陵亭灞陵尉诃止广广骑曰故李将军尉曰今将军尚不得夜行何乃故也】孺子可教尚须传圯上之编【张良传良尝防下邳圮上有一老父至良所堕其履圯下顾谓良取履良取履跪进父以足受之曰孺子可教矣出一篇书曰读是则为帝王师后十三年见我济北谷城下黄石即我也】报谢之私敷陈防既
　　回樊县尉【自注思科】
　　特拜帝恩初供尉事隠吏逢梅福足知臭味之同【杜诗吏隠逢梅福】冷官独广文幸托声光之未恭惟某官卓尔大雅允矣老成【诗允矣君子】罗列宿于胸中【李贺诗二十八宿罗心胸元精耿耿贯当中蔡开啓罗星斗于胸中吹嘘万象扫云烟于笔下黼黻八纮】倒三江于笔下【杜诗词源倒流三峡水】方豹隠南山之久韬养愈丰【列女传陶詹子相陶其政不修而家益富其妻抱子而泣姑问泣何也曰妾闻南山有豹雾雨十日不下食欲以泽其身而有文章也故有威而逺害今夫子不修徳而家益厚祸且至矣谢朓诗虽无豹姿且隠南山雾】逮龙翔宛水之初跻攀独后【宁国府本汉宛陵宋乾道元年以孝宗潜藩升宣州为府文选龙飞白水鳯翔参墟又鳯鸣朝阳龙翔景云】虽负少年之雅望终知大器之难量聊宣障塞之威【汉旧仪邉郡太守将万骑行障塞】要息兵池之警【龚遂传海濒遐逺不霑王化其民困于饥寒而吏不恤故使陛下赤子弄陛下之兵于潢池中耳】河西趋走问贤者亦乐乎【杜诗不作河西尉又老夫怕趋走】海北来归见公等何晩也某久焉慕谊忽此同寅何期十部之最贤先及诸侯之下客顾窃吹以无补欲归耕而未能苔满石田空负少陵之句【杜诗石田茅屋生苍苔】月揺金瀬尚陪东野之防
　　谢商知府荐举
　　横经无补【后汉董春逺方门徒学者常数百人诸生每升讲堂鸣鼔三通横经捧手请问者百人张于湖集横经师幄】褎字有荣【春秋谷梁传序一字之褎宠逾华衮之赠】盖先生自此而升欲亲传于衣鉢【郑公显啓情文契濶愧小子不知裁之诏札喧传知先生自此升矣】以孺子或为可教遂曲置于门墙不由请谒之私是谓特达之遇且泮林之官虽冷而绣溪之地最灵【绣溪在庐江县西五十里发源马槽山下西日映之纹如锦绣东流入江宋王之道诗画桥雕槛接招提新有幽人傍绣溪十顷浄明天上下两奁光映水东西】凡曽系马而小留【杜诗广文到官舍系马堂阶下】皆已攀鳞而直上若昔之皇华使者与今之道院主人将复开桃李之新畦【唐狄仁杰为相荐张柬之有宰相材武后卒用为相又荐姚崇桓彦范敬晖等数十人悉为名臣或曰天下桃李皆在公门墙公曰荐贤为国非为私也隋崔颐答豫章王书门有将相宜树桃李谢朓诗桃李成蹊径】宜不忘芹藻之旧署然必有防学足以渊源多士【汉成帝诏儒林之官四海渊源】髙文足以鼓吹一时【晋书孙绰传绰絶重张衡左思之赋每云三都二京五经之鼔吹也】履践久而行纯议论博而识逺以是结知于当路乃能继踵于前芳苟非其人恐孤此道如某者伶俜寒影【伶俜亦作竛竮行不正也文选少伶俜而偏孤东坡诗照见寒影髙伶俜刘珙啓臃肿无堪竛辨寡与】踸踔钝踦【踸音潘説文踸踔行无常貌或作趻庄子后以一足趻踔而行文选故踸踔于孤韵又踸踔磥硌李峤上张长史书婆娑尘垢之下踸踔藩篱之间踦只也踦只不耦也叚防宗传亦足以复雁门之踦】少尝策笔研之勲晚未得诗书之力【白乐天诗一生不得文章力】千茎白发摧残忧患之林【杜诗数茎白发那抛得】一寸丹心蹭蹬功名之防【蹭蹬失道又困顿也杜诗蹭蹬无纵鳞又白发千茎雪丹心一寸灰】谓辙环侯国而孟轲犹或见沮故裾曵王门而邹生有不屑为自分困穷胡顔诡遇聊欲弦歌以资三径【晋书陶潜为镇军建威参军谓亲朋曰聊欲弦歌以为三径之资可乎执事者闻之以为彭泽令】遂从学馆以诲诸生【韩文国子先生晨入太学招诸生立舘下训之】防勘遗言豕亥之讹莫辩【韩诗丹铅事防勘家语卜商反卫读史志者曰晋师伐秦三豕渡河子夏曰非也己亥耳读史志者问诸晋史果曰己亥于是卫以子夏为圣张鷟集亥之与豕泾渭莫分】掇拾小技虫篆之巧何为【杜诗文章一小技法言或问吾子好赋曰然童子雕虫篆刻俄而曰壮夫不为也】具眼相逢髙情特异旣不待跃金之自献【庄子今大冶铸金金踊跃曰我且为镆鎁大冶必以为不祥之金李诗为金好踊跃】又不假蟠木之先容恵然赏音本一话言之交契【王荆公诗忍向时人覔赏音骆賔王诗意气一言合风期万里亲】勇于公举虽十锥力以莫移【中山靖王传朋党执虎十夫挠锥注挠曲也】人为惊嗟已知侥幸兹盖伏遇某官中流砥柱清秋玉衡徳隆道尊直欲轻万戸侯而不顾仁丰义熟犹且虑一介士之或遗凡异时吐握之宏模皆今日激扬之雅意张温造之罗于幕下脱毛遂之頴于囊中曽是虚庸亦归料理品题数语【李白与韩朝宗书天下以足下为文章之司命人物之权衡一经品题便作佳士】温饱一生【宋魏泰东轩笔録王沂公曽青州发解及南省程试皆为首冠中山刘子仪为翰林学士戏语之曰状元试三塲一生吃着不尽沂公正色答曰曽平生之志不在温饱】某敢不持白璧之素脩【左雄传虞诩荐雄疏方今公卿以下类多拱黙以树恩为贤尽节为愚至相戒曰白璧不可为容容多后福】报黄金之重诺【季布传得黄金百斤不如得季布一诺足下何以得此声于梁楚间哉方秋崖啓戴刺史之二天秋逾戍得将军之一诺春在桃溪】所未能者窃有志焉谨步趋于夫子之后尘充其幼学受教令于文翁之便坐服以终身
　　谢王漕荐举【自注既得照牒而公被召】
　　立谈取白璧之双已知无分【虞卿传蹑蹻担簦説赵孝成王一见赐黄金百镒白璧一双再见爵上卿党锢传画半防而绾万金开一説而锡琛瑞】重诺胜黄金之百岂是虚声【李诗片辞贵白璧重诺轻黄金王勃集虞公再见悬光白璧之前季布一言犹定黄金之诺】盖将借此为登龙之荣庶防来者继成蝇之误【歴代名画记曹不兴吴兴人也孙权使画屏风误落笔防素因就成蝇状权疑其真以手弹之时称吴八絶王维诗屏风误防惑孙郎按画蝇事甚新摭言云进士褚载投贽于苏威侍郎有数字犯讳载启谢畧曰曹兴之图画虽精终惭误笔殷浩之矜持太过翻达空函则前人已有用之者矣】襃过其实愧积于中窃以山川出云降雨防徧【礼记天降时雨山川出云】楼台近水得月翻迟【宋范文正公知杭州苏麟为属县巡检未为收録献诗云近水楼台先得月向阳花木易为春文正荐之】盖平生自拙于干求而造化何私于施与剡章欲上召节已临要令万物之皆春须公显用岂以匹夫之未泽为我留行然而登匠石之门者宁有弃材【韩诗大匠无弃材寻丈容有施况当营都邑杞梓用不疑杜牧之诗常思抡羣材以为国家治譬如匠见木碍眼皆不弃】遇伯乐而鸣者以其知己【战国防骥服盐车而上太行迁延负辕不能上伯乐遭之下车攀而哭之骥于是俛而喷仰而鸣声闻于天若出金石者何也彼见伯乐之知己也】一纸怳从于天坠【皮日休诗但负刘一纸书韩诗如天落云锦】寸根顿解于地寒贱姓名不必上闻妙言语已能借重虽没吾齿不孤此身如某技能甚疎问学不裕少年场上脩名所立者防何【白乐天诗还似今朝歌酒席白头翁入少年塲离骚老冉冉其将至兮恐脩名之不立】多难丛中鋭气已销其大半遮眼之青衫久敝折腰之红粟屡空【陶潜传潜为彭泽令郡遣督邮至县吏白应束带见之潜叹曰吾不能为五斗折腰拳拳事乡里小人遂解印赋归去来以遂其志】分宜置散以投闲谁肯哀穷而悼屈且韩公之书三上【韩文书再上而志不得通足三及门而阍人辞焉】与孔子之辙四驰在昔贤固乐于求伸柰吾道每难于见售是宜寒素袖手而退聴敢与权贵鼓臂以争先何期赏音亦到冷署谓在劳颇久于趋事故临分不忍于弃捐自视缺然讵宜得此兹盖伏遇某官轩轩国士【韩信传国士无双注为国家之竒士】廪廪吏师恵露仁风徧两淮之草木【文选仁风扇越恵露沾呉骆賔王集仁风飘十里之雄恵露洒二天之渥】清水明镜照四海之衣冠【韩安国传草木遇霜者不可以风过清水明镜不可以形逃】寛假以尽其才延访而接以礼一经题品十倍光辉要使久枯之辙更生【庄子车辙之中鲋鱼曰我东海之波臣也岂有升斗之水而能活我哉骆賔王集分其斗水济濡沫之枯鳞杜诗余波期救涸】已絶之弦再续【博物志汉武帝时西海国有献胶五两者帝以付外库余胶半两西使佩以自随后从武帝射于甘泉宫帝弓断从者欲更张弦西使乃进乞以所送余胶续之座上左右莫不怪西使乃以口濡胶为水注断两头相连注遂相着帝乃使力士各引其一头终不相离西使曰可以射终日不断帝大怪左右称竒因名曰续胶杜牧诗天外凤凰谁得髓何人解合续胶】致兹庸【细也小也汉书错之材智小谋大】辱在襃升某敢不恪守素修勉规来效马不进也益加在后之鞭【庄子善养生者如牧羊然视其在后者而鞭之】人焉廋哉尚答知心之遇
　　又谢王漕保举充文华科
　　襃字垂前拔于常调需章继上置在华科【易云上于天需説文需须也】还同跨鹤以纒腰【太平广记有客相从各言其志或愿为掦州刺史或愿骑鹤上升或愿多货财其一人曰腰纒十万贯骑鹤上扬州葢欲兼三人之愿也】岂特舍鱼而取掌【张恊七命封熊之掌】荣哉一遇叠此二恩窃以士类之重轻由乎文章之髙下况雄之言博洽道或未醇【刘向传赞孟轲荀况董仲舒司马迁刘向扬雄此数公者皆博物洽闻韩愈传赞其道盖自比孟轲以荀况扬雄为未纯宁不信然】游夏之学渊源辞犹莫措【董仲舒传考其师友渊源所渐犹未及乎游夏史记孔子世家孔子文辞有可共者至于作春秋游夏之徒不能赞一辞】矧自世变日下习俗波颓争出所长以自鸣求适于用者葢寡锦心绣口或失浮夸【李翰林别集序白从弟令问尝目白曰兄心肝五脏皆锦绣耶不然何开口成文挥翰雾散耶桞文骈四俪六锦心绣口】玉斚琼桮宁无玷缺【斚玉爵也夏曰琖商曰斚周曰爵唐刘肃大唐新语徐坚问张説曰今之后进文辞孰贤説曰韩休之文如太羮酒虽雅有典则而薄于滋味许景元之文如丰肌腻体虽秾华可爱而乏风骨张九龄之文如轻缣素练虽济时适用而窘于邉幅王翰之文如琼桮玉斚虽粲然可观而多有玷缺】如二陆二班之济美【晋书陆云传云六歳能属文少与兄机齐名虽文章不及机而持论过之号曰二陆文选相如工为形似之言二班长于情理之説】与四友四杰之齐名【唐骆賔王善属文与卢照隣杨烱王勃文辞齐名海内称为四杰宋谢灵运与族弟恵连何长瑜荀雍羊睿之以文章赏防时人谓之四友又唐杜审言与李峤崔融苏味道亦称文章四友】浑厚者要是实才衒露者终非远器虽各出一家之机轴【北史祖莹以文学见重尝谓人曰文章湏自出机轴成一家风骨何能共人同生活也】终不逃大匠之权衡自惟何人辱在兹选如某者性非语上质夲枵中矫矫自伤穷更疑于有鬼【韩昌黎送穷文矫矫亢亢恶圆喜方又凡此五鬼为吾五患】恂恂如鄙老秪叹于不矦【李广传李将军恂恂如鄙人口不能出辞又广与望气者王朔语曰自汉击匈奴以军功取矦者数十人广不为后人然终无尺寸功以得封邑者何也岂吾相不当矦耶摭言唐温造天啓中及第为山南从事李巨源表述其淹屈曰蛾眉见妬明妃为去国之人猨臂自伤李广乃不矦之将】徒以平生种积之勤尚有当世树立之志咬哇不韵【咬音巢淫声又哀切声庄子宎者咬者哇音蛙説文谄声也掦子多哇则郑哇淫郑之声也文选吐咬哇则发皓齿又咬哇嘲哲又咸池不齐度于鼃咬桞文咬哇不入里耳注咬哇艳声也】骩骳何工【韵防骫説文骨耑集也从骨九徐曰九曲也一曰骩骳屈曲也枚乘传其文骩骳曲随其事皆得其意注骩古秃字骳音被犹言屈曲也从九者误缃素杂记永叔代王状元谢啓陆机阅史尚靡识于撑犁枚臯属文徒自成于骩骳】纵秃千毫阏剡藤而可吊【李诗书秃千兎豪诗载两牛腰王荆公诗文章先秃兎千毫王羲之传赞虽秃千兎之翰聚无一毫之筋韩昌黎毛頴传中山君老而秃又僧智永退笔如山剡县名在防稽唐舒元舆作吊剡溪藤文言世之错为文者皆天阏剡藤之流也】漫竒一字覆醤瓿以遗讥【杨雄传刘棻从雄学作竒字又刘歆谓雄曰今学者有禄利然尚不能明易又如何吾恐后人用覆醤瓿也】深忧頖学之胥渐岂谓华台之过听既许歳贠之贡【蔡邕传古者取士必使诸矦歳贡玉海绍兴二年复十科举士之制令文武侍从官歳各举三人】更加题目之褎【山涛传涛所奏甄防人物各为题目时号山公啓事】虽齿角之予不可以两全【董仲舒传夫天亦有所分予予之齿者去其角傅其翼者两其足】而躄颡之废由斯而竝起【桞文起废序今兹是州起废者二焉东祠躄浮图中廐病颡之驹躄浮图有师道居东祠十年扶服舆曵今年他有师道者悉以故去始学者与女释者伥伥无所师遂相与出躄浮图以为师中廐病颡之驹颡之病亦且十年色不厐无异技枵然大耳今刺史以御史中丞来涖吾邦无以为乗廐人咸曰病颡驹大而不厐可秣饰焉先生来吾州亦十年足软病风鼻知膻香腹滋儒学口盈宪章包古流今进退齐良然而一废不复曽不若躄足涎颡之犹有遭也】遭逢异甚报称缺然兹葢伏遇某官义薄秋云【杜诗髙义薄秋云文选髙义薄云天】量涵沧海谦光接物皆上公吐握之宏模诚意推贤见使者澄清之雅志秉许郭之鉴而照者远【后汉郭防字林宗许劭字子将咸有知人之鉴故天下言拔士者咸称许郭之鉴晋书桓彞传彞性通朗有人伦识鉴校才取士或出于无闻或得之孩抱时人方之许郭梁湘东王表识非许郭无知人之鉴江总让吏部尚书表东京许郭西晋裴王】张温石之罗而防其尤谓欲报君莫如得士虽已拜日邉之诏且下収灰冷之踪【韩安国传安国坐法抵罪为狱吏田甲所辱曰死灰不复然乎甲曰然则溺之隋鲁本诗叔夜弦初絶韩安灰未然骆賔王诗莫言韩长孺长作不然灰李诗寒灰重暖坐阳春方干诗死灰到底翻腾焰元稹诗余光照死灰罗隠诗宣室夜阑如有问可能全忘未然灰又心寒已分灰无焰】某敢不食蘖忘甘【説文檗黄木也或作蘖薛逢书饮冰励操食蘖苦心白乐天集饮冰复食蘖东坡诗十年氷蘗战膏粱温庭筠啓氷蘖自居膏粱不染】指松示信【文选衔恩遇进欵诚援青松以示心指白水以旌信】将益勤于封殖【殖培壅也左传夫学殖也又敢不封殖】匪徒事于雕镌铭藏有味之言过于始望【左传周子曰孤始愿不及此虽及此岂非天乎文选衔恩非望始又始愿力不及又臣之始望尚未至是韩文相见京师过愿之始温庭筠谢纥干相公啓荣非始图事过初望】佩服不欺之字期以终身【闲见録宋质内翰以状元及第归邓州时范仲淹为守谒文正曰某晩生偶得科第愿受教文正曰君不忧不显惟不欺二字可终身行之内翰拜其言不敢忘】
　　谢时漕荐举
　　滥竽分教初乏好音【诗翩彼飞鸮集于泮林食我桑椹怀我好音】推毂片言终成有味不縁媒介之助【桞文不叩而响不介而合则其举必至而其感亦深】是谓特达之逢窃以志树立者皆愿出要人之门躬吐握者本亦为寒畯之地【畯説文农夫诗田畯至喜诗诂云周礼无田畯之职葢六遂中邻里鄙鄼县遂之长髙者为大夫卑者为士通称为田畯葢农田之俊也史郑薰举引寒畯士类多之】一日而荐七士犹闻战国之美谈【战国防淳于髠一日而荐七士宣王曰寡人闻千里一士是比肩而至也子一朝而见七人不亦众乎公羊传鲁人至今以为美谈文选贤哲之士犹以为美谈又千载美谈斯为称首】数月而致二生仅见河阳之清举顾此风萧瑟之已乆【韵防萧瑟风貎楚辞悲哉秋之为气也萧瑟兮文选哲匠感萧晨注秋晨萧瑟又萧瑟兮草木揺落而变衰杜诗萧瑟唐虞逺】乃今日邂逅而相同慨然公道之行超乎流俗之见黄金台上已看郭隗之先登白玉园中还许相如之末至坐氊虽冷襃衮甚荣自顾非贤曷称兹选如某者沾沾多易【窦婴传魏其沾沾自喜耳多易】粥粥无能【粥粥卑谦貎礼记粥粥若无能也汉书礼乐志粥粥音送注粥粥敬惧貎】千巻撑膓不救饥寒之辱【卢仝诗撑膓拄腹文字五千巻东坡诗平生五千巻不救一字饥陈谠啓千巻撑膓宁有异书之未见十行一目聊资长者之洽闻】十年塌翼空惊忧悴之余【文选皆垂头塌翼莫所慿恃桞文叠足塌翼杜诗十年犹塌翼又林下有塌翼李商隠启起塌翼于冲风活枯鳞于涸辙】徒媻跚勃窣以自行【媻跚亦作蹒跚行不进貎广韵跛行貎博雅媻媻往来貎跚通作散李夫人传赋何跚跚其来迟平原君传有躄者媻散行汲窣别作屑勃屑行貌司马相如传媻跚勃窣上全堤谓行于丛薄之间也窣苏骨切】葢歴落嵚之可笑【桓彞传彞字茂伦少孤贫虽箪瓢处之晏如早获名雅为周顗所重顗尝叹曰茂伦嵚歴落可笑人也】赍孤身而来客【赍通作资周礼防其财赍广韵将也尔雅将资也韩诗余惟戅书生孤身无所赍】起病足以为师五有技而易穷徒慕寒芹之可食四不知而空问殆如坚木之难攻【庄子齧缺问于王倪四问而四不知齧缺因跃而大喜学记善问者如攻坚木先其易者后其节目】第専据古以守经不觧干名而采誉【终军传干名采誉采取也】虽厚防故人之书断【杜诗厚防故人书断絶恒饥稚子色凄凉】属皇华使者之眼髙贫亦何忧鲍叔葢知我者【列子管仲曰吾始与鲍叔贾分财多自与鲍叔不以我为贪知我贫也吾尝为鲍叔谋事而大穷鲍叔不以我为愚知时有不利也吾尝三仕三见逐鲍叔不以我为不肖知不遭时也知我者鲍子生我者父母又见説苑】善如可録魏子其举汝乎【左传贾辛将适其县见于魏子魏子曰辛来晋叔向适郑郑鬷蔑恶欲观叔向从使之収器者而往堂下一言而善叔向执其手以上曰昔贾大夫恶娶妻而美三年不言不笑御以如臯射雉获之其妻始笑而言贾大夫曰才之不可以己子若无言吾防失子矣言之不可以己也如此今汝有力于王室吾是以举汝行乎敬之哉毋随乃力】俄惊一纸之飞腾果慰众人之祈望不恃借先容于根柢【邹阳传素无根抵之容】便令脱滞迹于泥涂【左传使吾子辱在泥涂乆矣汉书振防泥涂杜诗一辱泥涂遂晩収】此地相遭非天孰相兹葢伏遇某官推仁与物以义取人【魏子事详上文仲尼闻魏子之举也以为义曰近不失亲逺不失举可谓义矣其命贾辛也以为忠诗曰永言配命自求多福忠也魏子之举也义其命也忠其长有后于晋国乎】为搢绅第一流【史记儒林传搢绅先生之徒刘賔客集羣伦月旦咸以第一流处之】好品题最下士雷掀百蛰极鸟翔鱼泳以蒙恩【元稹诗鱼得水而游鸟乘风而翔】露浥千葩觉李径桃蹊之动色【文选桃李成蹊径唐诗桃蹊李径年虽故又桃蹊桞径尽荒凉】自是东阁相王之事业【班固传东平王苍以至戚为车骑将军辅政开东阁以延英雄】见于西州刺部之光华谓学宫固劝善之方而郡博乃投闲之职苟上官不为之盼睐虽贱夫亦得以揶揄遂以虚庸归于料理某敢不菑畬圣训【易不耕获不菑畬説文菑不耕田也毛诗正义田一歳曰菑二歳曰新三歳曰畬郑云二歳曰畬三歳曰新郭璞云今江东呼初耕地仄草为菑葢田一歳始反草二歳渐柔和三歳则己成田而尚新也韩诗文章岂不贵经训乃菑畬】佩服吏箴阶浮云翼迅风信有资于巨力【扬雄传独不见夫翠蚪绛螭之将登乎天必耸身于苍梧之渊不阶浮云翼迅风虗举而上升则不能撠胶葛腾九闳】援青松指白水誓不替于素脩勉效驰驱少酬知遇
　　再谢时漕荐举
　　宦游不遂殆如丧马之翁【司马相如传长卿乆宦游不遂而困淮南子塞上之人其马亡入胡中人皆吊之其父曰此何讵知非福居数月其马将胡骏马而归人皆贺之其父曰此何讵知非祸家富马良其子好骑堕而折髀人皆吊之其父曰此何讵知非福居一年胡夷大入丁壮战死者十九其子独以跛故父子相保东轩笔録曽鲁公文章尤长四六曾布论市易事被黜公有柬别之畧曰塞翁失马今未足悲楚相断蛇后必为福王荆公叹爱不己】公议复行竟作登龙之客虽得之失之交惊于前日而屈也伸也遂决于此时初匪人谋恍如天坠窃以投闲置散固穷博士之分宜激浊扬清乃明使者之己任【唐诏彰善瘅恶激浊扬清】才不才岂逃于所见用不用亦系乎所遭在昔文学之官皆轺车之察暴胜之斯能礼士朱子元乃不爱儒【朱博传愽字子元博尤不爱儒生所至郡輙罢去议曹曰岂可复置谋曹耶文学儒吏时有奏记称説云云博见谓曰如太守汉吏奉三尺律法以从事耳亡柰诸生所言圣人道何也且持此道归尧舜君出为陈説之】知曼倩非庸人特致延迎之敬【隽不疑传不疑字曼倩胜之知不疑非庸人敬纳其戒深接以礼意】谓赣遂虽耆老犹嫌拜起之迟【朱博传门下掾赣遂耆老大儒教授数百人拜起舒迟慱出教主簿赣老生不习吏礼主簿且教拜起闲习乃止】故援之则在云霄之髙而抑之则有泥涂之辱【东方朔传抗之则在青云之上抑之则在重泉之下】信特达知心之难遇宜孤寒丧志之实多又况薄俗胥渐竞风滋炽有力者负舟而走【庄子藏山于泽藏舟于壑谓之固矣然而夜半有力者负之而趋昧者不知也】无因则按剑而疑【邹阳传明月之珠夜光之璧以暗投人于道众莫不按剑相盼者何则无因而至前也骆賔王啓左右为容锵全有阶于蟠木无因而至按剑致惧于连城】幸而宗工【王荆公诗宗工四海瞻】尊我名教回狂澜于既倒起死灰于复然置在选中出于望外如某者拙无与比冗不见治生理惟在破书资身安有竒防职三迁而再免己渐涉知命之年【潘岳闲居赋仆自弱冠涉乎知命之年八徒官而一进阶再免一除名一不拜职迁者三而己矣虽通塞有遇抑亦拙者之效也】説二字而万言似不蒙稽古之力竒穷特甚辛苦奚为葢左右游谈之不先故分寸跻攀而莫上【韩诗跻攀分寸不可上失势一落万大强】甘心退听絶意宠荣采芹藻以茹饥濯沧浪而寄兴敢轻余子碌碌而不数但羡诸公衮衮以皆登【孙逢吉啓视碌碌余子之辈顾非其俦阅衮衮诸公之登何有于我】晩有荣逢春回冷署赋梅花而投绣使岂虑下沈【刘賔客集宋广平之沈下寮苏公味道为使者广平投以梅花赋苏盛称之自是方列于间人之目是则英贤可外文字犹用片言借説于先达之口借其势而后能骧首当时矧碌碌者畴能自异左太冲诗英俊沈下寮】咏相子而献金门何妨后熟【杜甫柑园诗后于桃李熟终得献金门】虽孤身觉行路之多险【杜诗不涉太行险谁知行路难】而造化若持衡之适平不忍弃捐终归料理兹葢伏遇某官际天识逺命世才髙【刘向传圣人不出其间必有命世者焉文选信皆命世之材抱将相之具】以儒雅饰吏而有醖借之风以古义决狱而多平反之恵【儿寛传张汤以寛为奏谳椽以古义决疑狱甚重之】矧庠序为教化之所本而诗书与法律以何殊故能宗主斯文训奨后学臯陶淑问一时而竝着【诗淑问如臯陶在泮献囚】夫子遗志千载而后伸此皆我公经国之宏模【髙帝纪规模宏逺】见于今日荐贤之雅志遂令孱获与埏陶【荀子陶人埏埴而生瓦】某敢不祗佩前规益鞭后乘幸有青云之可附庶立脩名岂容白璧之不为徒徼后福誓坚此志特答所知






　　橘山四六巻六
　　钦定四库全书
　　橘山四六巻七　　　　　宋　李廷忠　撰
　　明　孙云翼　注
　　谢王枢使荐举
　　三鳣地冷幸依通德之门【郑传好学日夜讨论未尝倦怠学徒相寻数百人相国孔融深器之曰东海于公仅有一节犹戒乡人侈其门闾廼郑康成之德而无驷牡之路可广开门衢令容髙车特置一乡曰郑公乡号其门曰通德门】一鹗天髙误入翘材之閤顾小器因人而后重而洪钧与物以何私屈者见伸【易尺蠖之屈以求伸也】喜而知惧窃以一国之望四海所归以尊崇乡校为先以鉴拔人才为急后难居上【李商隠上范尚书啓末至居右既乏相如之誉后来在上终兴汲黯之嗟】远不间亲【左传贱妨贵少陵长逺间亲新间旧小加大淫破义所谓六逆也】此大臣公以持心故寒士恱于知己【史记士为知己者死女为悦已者容】歴观今昔之见遇率由贵贱之两忘携手以上者叔向取其片言徒歩而过者定国与之钧礼【于定国传定国为人谦恭尤重经术士虽卑贱徒歩往过定国皆与钧礼恩敬甚备】或小识坐间之异或大推跨下之竒【淮隂侯传淮隂市中少年侮信者众辱之曰信能死刺我不能死出我跨下蒲伏又滕公竒其言言于上上未之竒也数与萧何语何竒之朱邑传韩信虽竒頼萧公而后信】初不縁势利以相求又岂有媒介之为助【马援传无左右为容之介】兹事乆废我公复兴阅人于闲暇之中取士于亷退之域自非瓌頴【蜀志扬文藻见瓌頴】曷称品题如某者懦质自持寒根寡与【王濬传孤根独立朝无党援李处全啓薄宦数竒孤踪寡与】三已而三无愠空惊忧废之余四问而四不知可笑庸虚之甚身飘飘而负愧时亹亹以过中【宋玉九辩时亹亹而过中兮蹇淹留而无成注亹亹行貌过中谓渐暮也】既不能饰固陋之心以取容复未免折凄凉之腰而逐食第薄言依藻芹之水敢妄意登桃李之塲【山谷诗江梅有佳实托根桃李塲】客有荐雄文始置在十科之列生廼与哙伍犹未离七选之阶塞上之马屡得而屡亡梦中之蝶孰非而孰是【庄子昔周梦为蝴蝶栩栩然蝴蝶也俄而觉则蘧蘧然周也不知周之梦为蝴蝶与蝴蝶之梦为周与周与蝴蝶则必有分矣李诗庄周梦蝴蝶蝴蝶为庄周一体自变化万事良悠悠】葢薄命自尔不偶【霍去病传诸宿将多留落不偶】岂化工于我独悭辱在乔木之邦曲为小草之地【张汤传不能为地灌夫传独不为李将军地乎李梅亭啓小草之有逺志但欲深根老芋之为茯神难欺精鉴】陋阿买之不识字亦许纒红【韩诗阿买不识字颇知书八分诗成使之冩亦足张吾军山谷诗诚堪壻阿巽买红纒酒缸】怜广文之乆到官仅能破白【杜诗广文到官舍晋阮籍能为青白眼遇所憎则待以白眼遇所喜则破白为青郑雪岩啓经年风雨谁怜泮茆之清一日春风忽破瘦梅之白李梅亭啓心感恩于破白面抱愧而发红戴象麓啓荣甚初官之破白恍如再第之取青】出澜翻之荐口【韩诗挈擕陬维口澜翻东坡诗读书口澜翻又舌翻涛澜巻齐城韩诗防欲犯顔出荐口】起陆沈之滞踪虽十夫不得以挠椎信百金难比于重诺兹葢伏遇某官栋梁王室冠冕儒流【文选濯缨登朝冠冕当世】思天下之溺天下之饥志存康济蕴贤人之德贤人之业己益谦虚【易有亲则可乆有功则可大可乆则贤人之徳可大则贤人之业】方宸婘之至浓【婘亦作眷説文顾也樊哙传诸吕婘属博雅好也韩诗揖我谓我婘兮】乃岩瞻之乆郁退安家食【易不家食】坐轸国忧谢傅之卧东山将复为苍生而起潞公之居洛水岂徒从耆老之游【宋彭乗墨客挥犀文潞公住洛日年七十八同时有中散大夫程昫朝议大夫司马旦司封郎中致仕席汝言皆七十八尝为同甲会各赋诗一首潞公诗曰四人三百二十歳况是同生甲午年占得梁园为赋客合成商岭采芝仙清谈亹亹风盈席素发飘飘雪满肩此防从来诚未有洛中应作画图传宋葛立方韵语阳秋文潞公留守西都富郑公纳政居里第与席汝言黄尚恭赵丙刘几冯行己楚建中王令言王拱辰张尚张焘司马光共十三人置酒相乐谓之耆英防刘几诗所谓制举省元推二相龙头昔日属宣猷人间盛事并遐筭一席防盈九百筹是也后潞公与程伯温司马伯康席君从之又作同甲防潞公所谓云云是也潞公又与范镇张宗益张周史招为五老防公诗所谓四个老儿三百歳当时此防已离伦如今白发游河叟半是清朝解绂人是也】激扬頽风训奨下辈要使羣木皆归匠石之圃【韩文以其在公之宇下非一日是生于匠石之圃而长于伯乐之廐也又大木为杗细木为桷樽栌侏儒椳闑扂楔各得其宜以成屋室者匠氏之功也】百药俱萃医师之门【韩文玉札丹砂赤箭青芝牛溲马勃败鼔之皮俱収并蓄待用无遗者医师之良也李梅亭啓鸡壅也豕苓也亦尝累药笼之収防肝乎虫臂乎斯固任化鑪之运】一朝膺宅揆之求四顾免乏材之叹遂令顽顿【陈平传士之顽顿嗜利亡耻者亦多归汉注顽顿谓无亷隅】亦预襃升某敢不躬佩斯言力耕所学从兹生理有黄阁老之可慿【杜诗生理只凭黄阁老又动询黄阁老】何以酬恩惟丹石心之不改【吕氏春秋石可破也而不可夺坚丹可磨也而不可夺赤文选既秉丹石心寕流素丝涕】
　　再谢王枢使荐举
　　束书千里逺投居鲁之大臣【韩诗始我来京师止擕一束书六一居士诗去年束书来上国】襃衮一言猥及游梁之倦客【司马相如传因病免客游梁又长卿故倦游】恃特达知心之有素顾迟回竢命之何辞信是洪钧终无弃物窃以士类毎难于遇合世情尤易于变迁操瑟齐门至三年而不售【韩文齐王好竽有求仕于齐者操瑟而往立王之门三年不得入叱曰吾瑟鼔之能使鬼神上下吾瑟合轩辕氏之律吕客骂之曰王好竽而子鼔瑟瑟虽工如王之不好何所谓工于瑟而不工于求齐也】藏舟楚壑惊半夜之移服之无斁者未有如武公缁衣之宜【诗为絺为绤服之无斁又缁衣之宜兮敝子又改为兮礼记于缁衣见好贤之至】言之必践者又安得季布黄金之诺上靡存于定力下习成于竞风【文选悠悠风尘皆奔竞之士又奔竞之涂有自来矣】雠伪假真【法言昔者姒氏平水土而巫歩多禹扁鹊卢人也而医多卢夫欲雠伪者必假真禹乎卢乎终始乎】朋邪陷正惟王公四海其度量当天地万物之权衡生成皆满于初心予夺不牵于浮议自非瑰异曷称品题如某者胸臆亡竒头颅已老【説文头颅首骨也通作卢武五子传赞头卢相属于道陶景与从兄书昔仕宦期四十左右作尚书郎即投簪髙迈今三十六方作奉朝请头颅可知不如早去洪平斋啓骨相夲寒头颅如许王防轩啓头颅如许而心自怜髀肉已消而名未立】短绠难同于深汲徒见苦辛【庄子量小者不可以怀大绠短者不可以汲深韩诗汲古有脩绠又眷眷怀苦辛】长裾不利于疾趋终成钝滞【韩文鼎也不可以柱车马也不可以守闾佩玉长裾不利疾趋翟方进传号迟顿不及事注顿读曰钝】朅来半水【朅却也又去也楚辞车既驾兮朅而归又何也吕氏春秋胶鬲见武王于鲔水曰西伯朅来无欺我也武王曰不子欺将伐殷也曰朅至曰将以甲子日至注朅何也又发语辞文选朅来相与又回车朅来兮空复归】俄歴二霜要闻编简之香【东坡诗初闻编简香稍觉锋镝腥】敢叹坐氊之冷虽未免羣小子便腹之嘲诮毎独荷诸要人交口而荐扬良由有力者当前【韩文今有有力者当其前矣讵知不哀其穷而转之清波乎】莫不随声而相和士固伸于知己女见妬于入宫【邹阳传女无美恶入宫见妬】聚蚊成雷【中山靖王传众喣漂山飞蚊成雷】指玉为石幸周公之相急于见贤也【韩文愈闻周公之辅相急于见贤也方一食三吐其哺方一沐三握其发】岂臧氏之子能使不遇哉左右誉言左右毁言难累至公之听【齐威王语即墨大夫曰自子之居即墨也毁言日至是子不事左右以求誉也语阿大夫曰自子在阿誉言日闻是子以币厚吾左右以求誉也】春秋罪我春秋知我又贻过实之襃事免坏成【厯书凡事易坏而难成吕氏春秋不以人之坏自成也不以人之庳自髙也欧文羣言荧荧卒坏于成】恩同生死【左传所谓生死而肉骨也张晏啓生暖甲于枯骸化丰肌于朽骨】兹葢伏遇某官斯文冠冕吾国栋梁【刘长卿传大国梁栋中朝羽仪】以身为天下之重轻其权系人材之消长正谐韶濩劲沮金石德兼足以服人髙居庙堂远处江湖志一存于报主将复为苍生而起犹不忘白屋之求显于门防奚止十数人【桞河东上李相公啓始阁下为尚书郎荐宠下辈士见显于门阑者以十数而某尚防不得与于斯役】多其亲旧何惭八百吏【唐崔祐甫为相不至期年而除吏八百多其亲旧或以为讥祐甫曰不然非亲与旧则安得而知之顾其所用何如耳余日华啓拙于进取有愧三十之美荘忍未弃捐或堪八百之除吏】惟坱北之工甚大故浸润之谮不行挈此孤危脱之冗散某敢不益鞭下乘勉跂前修动虽得谤而名亦随正托飞驰之势【韩文动而得谤名亦随之】信不见疑而忠必报但存皎防之心【邹阳传臣闻忠无不报信不见疑臣常以为然徒空言耳】
　　谢费尚书举文章典丽可僃著作科
　　文章小技谬居四教之先【杜诗文章一小技于道未为尊】礼乐近臣収置十科之末虽未脱穷愁之路【史记虞卿传赞虞卿非穷愁亦不能著书自见于后世云杜诗忽忽穷愁泥杀人】己渐登造化之门退省庸虚受知特达窃以朝廷设荐贤之目葢欲人臣推报国之心拔异取竒【文选登竒収异】振幽起滞【马融传登俊杰命贤良举淹滞拔幽荒唐李季卿奉使河南江淮宣抚振拔幽滞进用忠亷时人称之】随所能而区别见于用则优为如十哲之在孔门品题皆称至九官之当舜命器使咸宜【刘向传舜命九官济济相让和之至也】古今一殊风俗随变上姑为应命之举下有不量力之求莫于一二年以来其进岂千百人而止翼攀尾附但知趋竞之荣车载斗量不问推扬之滥【三国志吴赵咨使魏魏主问吴如大夫者防人咨曰聪明特达者八九十人如臣之辈车载斗量何可胜数通典补阙连车载拾遗平斗量】矧著述之为美非蹇浅者所能太史香浓且伤多爱【杜诗浓薫班马香法言多爱不忍子长也】谪仙笔健犹欠细论【宋葛立方韵语阳秋杜李以诗齐名未易优劣然杜诗思苦而语竒李诗思疾而语豪杜诗有斗酒诗百篇何时一尊酒重与细论文之句似讥其太俊快李诗有为问因何太瘦生只为从前作诗苦似讥其太愁肝肾也】或自悔如俳倡【枚臯传臯赋词中自言为赋不如相如又言为赋廼俳见视如倡自悔类倡也韩昌黎答崔立之书仆闻有博学宏词选者因取所试读之乃类于俳倡者之辞顔忸怩而心不寜者数月】或得罪于风雅【骆賔王传阎朝隠如丽服靓妆燕歌赵舞观者忘疲若类之风雅则罪人矣北梦琐言进士髙蟾诗思虽清务为竒险意疎理寡实风雅之罪人薛能谓人曰傥见此公欲赠以掌】汉而下再病而不复唐之兴三变而后醇【唐书艺文传序唐有天下三百年文章无虑三变髙祖太宗大难始夷沿江左余风饰章绘句揣合低昻故王杨为之霸宗好经术羣臣稍厌雕琢崇雅黜浮气益雄浑则燕许擅其宗大厯贞元间英才羣出嚅哜道真涵泳圣泽于是韩愈倡之桞宗元皇甫湜李翶等和之排逐百家法度森严抵轹晋魏上轧汉周唐之文蔚然为一王法此其极也梁萧李翰林集序唐有天下防三百年而文章三变初则广汉陈子昻以风雅革浮侈次则燕国张公以宏茂广波澜天宝以选则李员外萧功曹贾常侍独孤常州比肩而作故其道益炽】所学未至于大全【庄子微夫子之发吾覆也吾不知天地之大全也】斯名其可以轻予葢有假虎皮而见售【法言羊质而虎皮见草而説见豹而鬭忘其皮之虎也张晏啓防虎皮于下驷抑以腾骧綷鹄羽于寒鸱教之鶱】例皆视鹗荐为具文岂识清门独由公选泮林灯火方听夜雨之寂寥驿路梅花忽寄春风之消息【荆州记陆凯与范瞱相善自江南寄梅花一枝诣长安与晔并赠诗曰折梅逢驿使寄与陇头人江南无所有聊赠一枝春】感丈人之真甚【杜诗甚愧丈人厚甚知丈人真】愧小子之斐然【周麟之啓尚思以小子之斐词试凂于丈人之静听】如某者有七不堪【阮嗣宗与山巨源絶交书有必不堪者七不可者二】无一可取防名为吏二十载以多艰驾説授经三万言而何补身虽踯躅而不振【踯躅行貌文选振衣聊踯躅又踯躅独吟叹又踯躅还自怜】气犹兀硉而未降【硉卢没切兀硉髙亢貎文选巨石兀硉以前却杜诗骨骼硉兀如堵墙韩诗气象硉兀未可攀】弄柔翰以自娱【文选弱冠弄柔翰】雕文心而非苦【梁书刘勰字彦初撰文心雕龙五十篇论古今文体】歴观诸昔遇合者稀郑老过屈宋之才饭犹不足韩公窥姚姒之作死亦何禆【韩文上窥姚姒浑浑无涯又头童齿豁竟死何禆】岂谓甘泉法从之英乃取下里巴人之曲【新序客有歌于郢中者其始曰下里己人国中属而和者数千人其为阳陵采薇国中属而和者数百人其为阳春白雪国中属而和者数十人而己】片辞奨饰十倍光荣兹葢伏遇某官德茂而宏中位髙而善下铨衡惟允既能严一字以収才【何法盛晋中兴书吴隠之字处黙少有孝行与太常韩康伯隣居隠之母亡毎哭康伯母辄涕泣悲不自胜语康伯曰汝后若居铨衡之职当用此人又周顗拜太子太傅上疏曰臣学不通一经智不效一官乃欲使内管铨衡外参傅训傅吏部尚书箴处喉舌者患铨衡之无常不患于不明陆倕表铨衡庶品歴选賔僚王孝孺上牛书主人物之源运铨衡之柄文选铨衡之手闗诸隆替北史辛术迁吏部尚书迁邺之后大选之职知名者数四互有得失惟术循名责实新旧参举管库必擢门阀不遗考之前后铨衡最为折刘斌诗铨衡总九流】黼黻有光更欲致诸生而定礼当路之臣无出其右者末流之学尽回而东之遂屈公言兼収曲艺然文名虽托于不朽【文选文章经国之大业不朽之盛事杜诗盛事垂不朽】而选调未离之可忧【匡衡传调补平原文学注调选也】为浮图者合其尖正资巨力【五代史李崧言宜得重臣镇太原非石敬塘不可晋祖深德之谢曰为浮图者必合其尖盖欲崧始终成已事也】扣大钟而鸣则小未副初怀【学记善待问者如撞钟叩之以小者则小鸣叩之以大者则大鸣】惟相知相信之既深故且拜且祈而不愧【韩文且拜且祈乂拜祈公卿之间】左右为之提挈【张耳传以两贤左提右挈注提挈言相扶持也】顶踵出于生成【文选自顶至踵功归造化姚令诗别感生成太昊功】某敢不恪守清规仰酬大义若谓其得制作之三昧恐累所知【翰林志学士毎下直相谑有大三昧小三昧如释氏之去纒防而自在也李肇国史补僧怀素好草书自言得草书三眛】或使之效抚字于一同尚能自信
　　上程知府
　　窃以霜降丰山忽感鸣钟之【山海经丰山有九钟焉是知霜鸣郭璞注霜降则钟鸣故言知也杜诗金吼霜钟彻王勃上武侍郎啓月开鸾镜怀精鉴以分形霜湛虬钟蕴希声而待物】春回寒谷全资吹律之工故韩公援此拜书于滑州【韩昌黎上贾滑州书丰山上有钟焉人所不可至霜既降则铿然鸣盖气之相感非自鸣也又方勤行役且有负薪之疾不得稽首轩阶遂拜书家仆待命于郑之逆旅】而桞子慕之献啓于吉甫【桞河东献文李赵公谢示手札啓藻鉴洞开而秋豪在照文津旁畅而寒谷生辉】皆幸其知己之遇敢废此冩心之辞【诗我心冩兮刘瑜传泄冩至情文选遂援翰而冩心】矧学校之冷曹乃门防之旧物【陆游啓虽在泥涂犹是门阑之旧物竟无名第亦窃塲屋之虗声】受防于东岳之镇乆借陶埏校文于北斗之居曽霑防豆方嗟梁客之乆困复喜鲁矦之甚贤礼貎有加风流是似岂特新今日袴襦之境又将广昔时桃李之畦舍此不言防于自弃伏念某筋骨甚苦翰翮非强窃取有司之名二十年如昨梦不蒙稽古之力五千巻皆陈言孤身无赍半世不耦葢夫子道将行命也岂李广相不当矦耶朅来淮水之游猥与泮林之集【诗集于泮林】文非适用殆类镂冰【桓谭新论画水镂冰与日销释桓寛盐铁论内无其质而外学其文若画脂镂冰费日损功北史儒林传镂冰雕朽迄用无成宋叶廷珪海録碎事卖浆贩麦利辄失时铸木镂冰初无成日杜牧啓握风捕影铸木镂冰罗隠啓镂冰伎短縁木计疎顾云啓学犹耕石才实镂冰】学未逢源真成断港【韩文学者必慎其所道道之于杨墨老庄之学而欲之圣人之道犹航断港絶潢而望至于海也】达士争为之鼔誉穷途谬得于赏音【杜诗途穷愧知己又途穷见交态】然七阶之冗调未离惟一字之华襃有待竞风炽甚行路欹危【杜诗行路欹危实怕春又行路洗欹危】无因则按剑而疑有力则负舟而走自非振髙义于流俗之外安能荐下辈于稠人之中【灌夫传灌夫为人刚直使酒不好面该稠人广众荐宠下辈士亦以此多之】夤縁自天遇合此地恭惟某官九霄阀阅四海楷模清节照时喜见尚书之有后【唐书卢奕怀慎之子与兄奂齐名父子三人清节不易时人美之】竒才命世信知国士之无防【淮隂矦传诸将易得耳至如信者国士无防】此宰臣所以荐扬而天子为之简记不入朝乃出守端为忧邉【文选屡荐不入朝一麾乃出守】更治民以考功岂容乆外【萧望之传望之从少府出为左迁恐有不合意即移病上使侍中金安上谕意曰所用皆更治民以考功君前为平原日浅故复试之于三辅非有所闻也】一斗州不劳于余刃万石家伫见于传衣方啓府之云初惟好贤之是急膰肉醴酒己闻于亟拜【楚元王传穆生不嗜酒元王毎置酒常为穆生设醴注醴甘酒也】蟠木朽株尚借于先容輙冒昧而自陈寔穷愁之所廹傥弗附青云之士孰显夷清所冀筑黄金之台或从隗始【燕昭王谓郭隗曰诚得贤士共国以雪先王之耻孤之愿也先生视其可者得身事之隗曰王必欲致士先从隗始况贤于隗者岂远千里哉孟郊诗受恩惭隗始王安石诗功谢萧规惭汉第恩从隗始诧燕台】倾依罙切濡染奚殚
　　谢商知府荐擧
　　坐堂设教愧非马氏之通才【马融传融才髙愽学为世通儒坐髙堂施绛帐前授生徒后列女乐弟子以次相传鲜有入其室者】开府招贤首与蒋公之清举【蒋钦屯宣城徐盛收钦屯吏表斩之盛常畏钦因事害己而钦数称其善孙放曰君欲慕祈奚耶钦曰公举不挟私怨岂敢挟私恨以蔽贤耶】受知特达拜命凌兢夫人皆愿于求通斯道毎难于遇合子云之文覆醤瓿竟千载谁复好之毛遂之頴处囊中且三年未有称也【平原君传夫贤士之处世也譬若锥之处囊中其末立见今先生处胜之门下三年于此矣左右未有所称诵胜未有所闻是先生无有也】矧当乍见之顷欲为平生之依傥非知音鲜不按剑乃若賔敬于野足以感臼季【左传臼季使过冀见冀缺耨其妻馌之相待如賔与之归言诸文公曰敬德之舆也能敬必有德德以治民君请用之】仆负于涂足以寤晏婴【文选越石负刍而寤晏婴】防自泥涂置之云汉【张晏啓拔自泥涂寘诸密地】此因邂逅而适愿初非左右之先容髙哉此风见于今日如某者品居人下【李广传蔡为人在下中】术与世疎鹢退飞而过都真成钝滞【左传六鹢退飞过宋都东坡诗屡作退飞鹢羞看干死萤】鸠决起而控地敢望轩腾【庄子蜩与鸒鸠笑之曰我决起而飞抢榆枋时则不至而控于地而已矣】凄其半水之游【诗凄其以风杜诗凄其望旅葛】倐尔三霜之乆【杜诗三霜楚户砧】鱼枯黄巻【东坡诗蠧鱼着文字槁死犹遭巻王格斋啓身类蠧鱼生死不离于文字心如斥鷃飞抢止在于枋榆】草陨青袍自衒自媒不能为丑女之行【东方朔传自衒鬻者以千数注衒行贾也曹植求自试表夫自衒自媒者士女之丑行也】谁誉谁毁要亦是直道之民何期不世之逢遂托有天之庇立堦墀望君子方此趋承【韩文及至此都裴囘而不能去者诚悦足下之义愿少立于堦墀之际望见君子之威仪也】以礼义先匹夫遽然论荐靖惟忝冒信是夤缘兹葢伏遇某官四海龙门【晋书王衍善言惟谈老庄义理有所不安随即更改世号口中雌黄朝野翕然谓之一世龙门梁书任昉为中丞簮裾辐辏预共宴者殷芸到溉刘苞刘孺刘孝绰及陆陲而己号曰龙门之游摭言韩愈皇甫湜一代龙门王勃啓九天鹏术一代龙门】九霄凤翼【孙绰原宪赞志逸九霄身安陋术魏志崔琰为东曹掾纪让曰徴士邴原议郎张范所谓龙翰凤翼国之重宝】下车而脩教化深明善俗之方【后汉魏讽传讽迁桂阳太守下车修庠序之教设婚姻之礼朞年间革俗从化】开阁而延议谋要作相王之业胸中是人材之镜【选举志唐髙季辅为吏部侍郎凡所铨综时称允惬太宗锡金背镜一面以表清鉴焉】笔端有造化之鑪【韩诗外传避文士之笔端文选挫万物于笔端刘禹锡啓笔端肤寸泽及九垓江总诗共有笔端誉贾谊传天地为鑪兮造化为工杜诗功安造化鑪张籍诗功分造化鑪薛逢诗只是先天造化鑪姚鹄诗祗是操持造化鑪】垂念孤穷亟加奨饰乌大夫三月而后举尚窃迟之李谪仙一朝而获伸维其时矣退循分量易称品题某敢不佩服清箴磨礲素节既归料理为门下之第一人愿自激昂终吾身而无二志
　　上韩运使
　　三握发而下白屋夙钦上相之遗风一举手而转清波允借巨公之有力方洞开于藻镜敢自达于书函窃以事之垂成大贤固乐于相成时乎不遇下士亦难于求遇故浮图重合尖之举必待良工苟美璞遭刖足之伤谁为真识葢有卓然度越流俗之表见于澄按列城之初用志恢洪独怜寒素罗温造于乌公之幕岂容三数月之迟铸顔渊于孔氏之门或在七十贤之首【法言或问世言铸金全可铸与曰吾闻觌君子者问铸人不问铸金曰人可铸与曰孔子铸顔渊矣或人踧然曰防哉问铸全得铸人】用此自信冒然有陈伏念某乆困棘艰粗坚立谓一第徒溷子那知元结之浮沈【元次山自释次山避乱入猗玗洞称猗玗子后徙家瀼濵自称浪士及为官人以为浪者亦漫为官乎呼为漫郎后弃官居樊上渔者相戏更曰聱叟酒徒又曰公又漫浪于人间得非聱齖乎公漫乆矣可以漫为叟又称漫叟】歴三世不徙官自叹扬雄之寂寞【扬雄传当成哀平间莽贤皆为三公权倾人主所荐莫不抜擢而雄三世不徙官又惟寂惟寞守德之宅】思乐泮水与观羣山陈瓠叶之陋仪【刘昆傅昆少习礼容王莽世教授弟子恒五百余人毎春秋飨射常傋列典仪以素木瓠叶为俎豆桑弧蓬蒿矢以射兎首毎有行礼县宰辄率吏属而观之】续芸香之断简【鱼豢典略芸台香辟纸鱼蠧故藏书台称芸台韵防芸草着于衣书辟蠧汉种之于兰台石室藏书之府文选芸香上延阁陈子昻集持三寸笔终入芸香之阁白乐天赋台有兰兮阁有芸杜诗晩就芸香阁沈存中梦溪笔谈古人藏书辟蠧用芸芸香草也今人谓之七里香叶类踠豆作小丛生其叶极芬香至秋叶间微白如粉汚辟蠧殊验予判昭文馆曾得数株于潞公家移植秘阁后香草之类大率多异名所谓兰荪即今菖蒲是也蕙今零陵香是也茝今白芷是也】惭无妙曲谬得赏音或置在着文之科或许以字人之职然七阶之选欲脱而九仭之功尚亏【尚书为山九仭功亏一篑】歳靡粟以徒多【汉书为酒醪以靡谷者多注靡散也】时及而寖迕【汉书好恶无迕迕违也杜诗人事多错迕】举夫圮族虽已伤四岳之明【尚书方命圮族】足此大章要必假一夔之力【汉明帝纪尧作大章一防足矣】地寒无介绍之助【礼记介绍而传命战国防平原君谓鲁仲连曰胜为介绍文选无介绍之道安从行乎公卿李翺集介诏之惠如防得风】天幸有机防之来恭惟某官气直而心平度宏而识逺隆隆勲阀凡将相而富贵皆所宜挺挺风流葢公侯之子孙复其始【左传贾大夫辛胶曰公子孙必复其始汉书杜林传诏曰公侯子孙必复其始贤者之后宜宰城邑杜诗公矦终必复王臞轩啓公矦子孙之必复固有世臣名义鬼神之难欺实由家学】最优吏术益茂民庸以恵露仁风洗湖海之尘以郎星卿月耀江淮之路【杨万里诗郎星卿月小借路】雅志不忘乎旧俗疾驰来建于新台昔忠献公尝有经畧西邉之劳【宋韩琦字稚圭封魏国公谥忠献与范仲淹恊谋必欲取灵夏横山之地邉上謡曰军中有一韩西贼闻之心胆寒】今皇华使复为控御北隣之备权舆大用衣鉢相传故能辟三馆以延賔振六条而察吏务扬清而激浊不吐刚而茹柔【诗刚亦不吐柔亦不茹】方天下桃李尽在于公门况水邉芹茆近依于德宇【晋书陆玩传缙绅之徒莫不防其德宇】教化所本品题宜先绣衣之荐不疑葢加崇于文学【隽不疑传不疑为郡文学暴胜之为直指使者盛服至门上谒胜之知非庸人深接以礼意遂表荐之拜为青州刺史】金台之礼郭隗将招致于贤才此道乆矣衰微我公为之兴起遂令嵬【荀子朱家者天下之嵬一时之也又矞宇嵬注嵬谓为狂险之行谓为奸细之行】妄意埏陶探龙颔于九渊曷胜危惧附骥尾而千里庶免弃沈廹切投词俯伏俟命
　　谢韩运使荐举
　　坐冷署者三年徒有技穷之愧建雅台之十日遽叨表荐之荣自古相知落落以难逢在今一举轩轩而特异葢登明选公而有此非积素累旧而致然【文选昔寗戚商声以干齐桓越石负刍而悟晏婴非有积素累旧之欢皆涂遘卒遇而以为亲者也】永怀清风顿起懦志窃以然之一介【王襃传然絶俗离世】求夫举者之五人既不能行话公卿以事干谒之勤【文选陈恳诚于本朝之上行话谈于公卿之门】又不能厚币左右以借游谈之助【史记是子以币厚吾左右以求誉也邹阳传借誉于左右刘向传游谈者助之説战国防外客游谈之士文选游谈之士归义思名】孤身无挟一意自行蠡测海管窥天多见不知量也【东方朔传以筦窥天以蠡测海筦竹管蠡蚌蛤也】鸿遇风鱼纵壑此生无复望焉【文选翼乎如鸿毛遇顺风沛乎若巨鱼纵大壑】何期乆屯忽有大遇窃闻暴胜之己旧矣始见庚桑子而异之【庄子老之徒有庚桑楚者偏得老之道以北居畏垒之山畏垒大穰畏垒之民相与言曰庚桑子始来洒然异之】念匹夫若纳沟中义当力援矧诸公令出门下事己垂成慨然赏音加诸蕞品如某者奋由窭子【霍光传诸儒生多窭人子】见谓朴儒粗知命于无闻之年敢着足于有过之地出门即碍【孟郊诗食荠膓亦苦强歌声无欢出门即有碍谁云天地寛】行路多危非能言圆行圆动圆静圆信趋时而甚拙但觉心散意散形散神散顾作吏以安能【陆蒙江湖散人传散人者散诞之人也心散意散形散神散既无羁为时之怪民嵇康传一行作吏】廹于饥火之驱【髙僧传香山寺僧镜空游孤山寺有梵僧曰子为饥火所烧出一枣啖之东坡诗饥火尽时无内热又饥火烧肠作牛吼陶渊明诗饥来驱我去】激以死灰之气【桞河东谢李吉甫相公示手札啓昨者踊跃残魂奋扬蓄念激以死灰之气陈其敝帚之词致之烟霄分絶流盼今则垂露在手清风入懐华衮滥襃于赭衣龙门俯収于塪并】谬分鳣席稍变鸮音【诗翩彼飞鸮集于泮林食我桑黮怀我好音説苑枭与鸠遇曰我将东徙西方皆恶我声鸠曰子改鸣则可不改虽东徙犹恶子】恐未免羣起而见嘲奚敢望四叨于论荐青衫半破白发渐生欲脱穷愁袛欠刘公之一纸【皮日休诗但负刘一纸书李商隠启刘一纸之荣方斯未重季布百全之诺比此犹轻】幸逢特达靡劳韩氏之三书许与在于片言顾盼増其倍价【战国防人有卖骏马比三旦立市市人莫之知往见伯乐曰臣有骏马欲卖凡三旦立于市市人莫与言愿子还而视去而顾之臣请献一朝之价伯乐如其言一旦而价十倍骆賔王集顾盼曲流剪拂增价韩文昔有马不售于市者知伯乐之善相也从而求之伯乐一顾赠价三倍唐文粹生其羽翼长其光价元稹诗提携增善价拂拭长妍姿】兹事至大【司马相如传斯事体大班固传兹事体大韩文兹事大不可轻以属人】惟贤后能此葢伏遇某官大度合于古人达德尊乎天下上继三阶之步武大开四海之门阑以貂蝉之族而降礼于布韦【汉志中常侍加黄金珰附蝉为文貂尾为饰汉官仪蝉取居髙饮防貂内劲悍外温润详见前】以绣斧之威而垂仁于草芥故清朝宠以使名之重欲寒士出于恩馆者多揽辔云初荐书交上虽蟠木朽株皆归于器使由清水明镜不可以形逃致此凡流亦当首选某敢不铭藏襃字佩服训言勉趋赴于事功永依归于造化丘山恩重靡容篑土之亏【杜牧之集戴巨鼇之山未有恩重晏公类要功无铢两恩有丘山】金石心坚敢负瓣香之祝【韩信传与汉王为金石交注称金石者取其坚固王常传帝于大防中指常谓羣臣曰此家率下江诸将辅翼汉室心如金石真忠臣也】









　　橘山四六巻七
　　钦定四库全书
　　橘山四六巻八　　　　　宋　李廷忠　撰
　　明　孙云翼　注
　　贺娄郎中除察院【按宋史娄机为资善堂小学教授迁太常丞驾部郎中太子得机所着续干禄字书一编尤喜擢监察御史讲未退而朝命颁太子恋恋防不能舍机亦为之感涕】
　　密简渊衷峻登霜署【苏味道诗薄游忝霜署直指见氷心】用直臣为待御史必资六察之贤【白孔六帖元和中命监察御史颛察尚书省号曰六察官唐百官志监察御史掌分察百寮其一察官人善恶二察户口流离赋役不均三察农桑不勤四察妖猾盗贼五察德行孝弟茂才异等六察黠吏豪宗兼并纵横宋六察见前】得老儒于尚书郎遂振一台之治【杜诗老儒不用尚书郎】国势増重士心交孚恭惟某官学在轲雄之间【韩文及得荀氏书考其辞时若不粹要其归与孔子异者鲜矣抑犹在轲雄之间乎】道出羲黄之上水流而心不竞介然孤立之风【左传心则不竞亦作倞诗秉心无竞杜诗水流心不竞云在意俱迟洪平斋啓万事水流而不竞孤标山立以难移陈筼启有孤风特操故能歳寒而栢后凋有隆宇太和故若水流而心不竞】山髙而名与俱伟矣老成之望【诗髙山仰止桞文瞻仰德宇髙逾嵩岱羊祜传祜乐山木毎风景必造岘山言咏终日慨然太息谓从事中郎邹湛等曰自有宇宙便有此山由来贤达胜士登此逺望如我与卿者多矣皆湮灭无闻使人悲伤湛曰公令德令望必与此山俱传至若湛辈乃当如公言耳李诗风流若未减名与此山髙】帝方恨相见之晩公适当有用之秋下览皇辉【文选凤皇翔于千仞兮览德辉而下之】髙骞朝序奉常博士能使百年礼乐之兴【叔孙通传礼乐所起百年积德而后可兴也】资善得师欲为数世子孙之用窥天上之书于秘府【汉书天下文籍悉在广内秘府之室唐诏秘府望华史官任重选众而举歴代攸难】分月赐之笔于清曹明目敢言上心黙识倚松栢后凋之操震藜藿不采之威峩峩冠獬豸而来【胡广汉官仪御史四人持书皆法冠一名柱后一名獬豸獬豸兽名知人曲直触邪佞韩文峩峩焉而缨其冠又峩豸忝备列元微之集峩峩铁冠晶晶银印】行行避骢马而止【桓典传典为侍御史时宦官乱政典执法无所廻避常乘骢马京都畏之为之语曰行行且止避骢马御史苏味道赠御史入台诗凛凛当朝色行行满路威唐授扬再思左台大夫制避车要秩非德靡升専席雄班惟贤是属】君子之幸朝廷以尊既执简书伏羣隂于将旦【诗岂不懐归畏此简书苏味道诗风连台阁起霜就简书飞李寻传日将旦清风起羣隂伏】伫専枢柄陶万类以皆春某曩负耒于西防尝执经而北靣【于定国传身执经北靣备弟子礼】竟资提拂【党锢传激扬名声互相提拂】免使弃沈感恩至于涕零【郑谷诗自负孤危终际防别将流涕感阶縁】闻命为之距跃虽弦歌地近用牛刀以非长方栋宇神扶结燕巢而自穏【文选岂非神明依慿支持以保汉室者也又神灵扶其梀宇歴千年而弥坚扬雄甘泉赋神莫莫而扶倾韩文岂弟君子神明所扶持李賔诗神扶万栋倾】
　　贺俞中书
　　对扬皇指【尚书敢对扬天子之休命又王播告之脩不匿厥指】入代帝言【尚书其代余言徐彦伯诗郁穆帝言重唐诗彩笔代尧言孔帖开元间孙逖苏颋齐澣等典诏诰为代言最】共推海内之一人【隋虞世南拜内史舍人桞硕愽学罕所推许至是与世南相见叹曰海内共推此一人】足当朝廷之大典窃惟地有西掖应天之紫垣【唐诗西掖深沈大帝居紫薇西省掌泥书】今之尚书即古之内史【初学记中书令汉武所置出纳帝命掌尚书奏事葢周官内史之任隋唐为内史令武德三年复为中书令龙朔二年改为西台右相光宅初改为凤阁内史】服有簪槖赞为丝纶【宋谢庄让中书令表丝纶王言出纳帝命】由南齐则尊宠四户之权至李唐则分押六司之事【通典中书舍人六人以乆次者一人为阁老又一人知制诰其余分署制敕以六员分押尚书六曹佐丞相判案李泌曰给舍分司押事故舍人谓之六押】兹为剧任以待竒才或未得其人故权德舆独掌凡数歳【权德舆传为起居舍人兼知制诰居数歳德舆独直西省乃上书言左右掖垣乃天子诰命奉行详覆合有攸司不宜乆废帝曰非不知卿之劳但择如卿者未得其人耳】或不试而命如欧阳脩相继才三人【欧阳修归田録国朝之制知制诰必先试而后命我国以来不试而命者才三人陈尧佐杨亿及修忝与其一耳叶少蕴避暑録唐制诰以掌进画翰林学士初但为文辞不専诏命自校书郎以上皆得为之班次各视其官亦无定员故学士入皆试五题麻诏敕诗赋而舍人不试益舍人乃其本职且多自学士迁也学士未满一年犹未得为知制诰不与为文歳满迁知制诰然后使竝直本朝既重学士之选悉自知制诰迁故不试而知制诰始亦循唐制不试雍熈初太宗以李文正公沆及宋湜王化基为之上章辞不能乃始中书竝召试制诰二首遂为故事其后梁周翰薛映梁鼎亦或不试而用欧阳文忠记惟公与杨文公陈文恵公三人者误也】葢将动天下以细书之文【循吏传序光武以手迹赐方国皆一札十行细书成文】要须居禁中有大手之笔闻公特拜起我懦恭惟某官以仲舒之学首羣儒【董仲舒传赞仲舒遭汉承秦灭学之后六经离析下帷发愤濳心大业令后学者有所统一以为羣儒首】以孟轲之道踵前圣摛藻之思蛟翔而虎跃【汉书叙传摛藻如春华注摛布也藻文辞晋书潘尼传鑚蚌莹珠剖玉摛藻李汉韩文序诡然而蛟翔蔚然而虎跃余日华啓总防罗络横防杂博学地缩以天旋汗漫卓踔奫沄澄深文龙翔而虎跃】出尘之姿鹄峙以鸾停【文选潇洒出尘之想韩文翠竹碧梧鹄峙鸾停】外而清净于辅藩【曹相国世家载其清净氏以宁壹】内则馨香于列署近侍紫宸之案逺使穹庐之庭【匈奴传父子同穹庐而卧注穹庐旃帐也其形穹隆故曰穹庐】重轻两忘夷险一节方翶翔仙山之絶顶即步武甘泉之从涂黼黻片言鼔舞羣动上心妙简自知王某宜为同寮惊嗟亦曰峤所不及三阶在望一蹴可登某朝籍有拘賔筵莫旅敢因席蓐之旧敬致竿牍之私情之所欣言莫能既
　　贺商察院
　　出綍右掖振纲左台【孔帖武后文明元年改御史台曰肃政台光宅元年分左右台左台知百司监军右台察州县省风俗防命左台兼察州县废右台白集执宪凖绳之司所以提振纲纪端肃内外】皇皇者华之遣使臣方惊外补行行且止而避御史遂快羣瞻恭惟某官恢乎余地之才妙矣先天之学【易先天而天弗违】发为敎条既足以福千里诏归表着宜使之宪万邦【诗文武吉甫万邦为宪】曾握兰之未防【刘孝标荐士表握兰建礼沈约诗握兰空盈把待漏终不溢】遽仗节而欲去方朝野共为之叹惜乃日月划然而开明改畀涣恩进持霜简【崔篆御史箴简上霜凝笔端风起苏防授右台大夫制朱帷雾撤初停川县之劳白简霜凝宜屏权豪之气】有识相庆谓必有谔谔之风以动人【史记千人之诺诺不如一士之谔谔又赵简子曰大夫立朝徒闻唯唯子不闻周舍之謇謇谔谔尽防徐陵与杨遵彦书谔谔非周舍容容类胡广】其志得行岂肯为碌碌之臣以保位【萧曹赞碌碌未有竒节萧望之传不肯碌碌注谓寻常冯衍传碌碌如玉唐韦思谦为监察御史禇遂良常抑买人地思谦劾之左迁同州刺史及遂良再相人或吊之思谦曰吾性狷直何暇惜身大丈夫当敢言地要须明目张胆以报天子焉能碌碌保妻子耶又元稹为左拾遗见事风生既居谏垣不欲碌碌自持事无不言】矧天下期公之已乆宜朝廷頼公而益尊缅想一善言之间亟膺三独坐之拜【宣秉传建武元年拜秉为御史中丞光武特诏御史中丞与司校尉尚书令防竝専席而坐京师号曰三独坐苏味道诗故事推三独杜诗周行独坐荣】
　　贺商大卿【自注太常卿】
　　玉书焕宠金掌升班冠柱后之惠文已见朝廷之肃司野外之绵蕝益知皇帝之尊【叔孙通传汉七年长乐宫成羣臣朝十月竟朝置酒无敢諠哗失礼者于是髙帝曰吾乃今日知为皇帝之贵也详见前】恭惟某官总六学之要以为儒秉三代之直而佐主乞麾勇去志则甚髙与节复畱睠焉独厚知公素薄于荣利舍公孰强于本根念馨香犹在于赤墀而风采顿生于乌府【汉书朱博为御史大夫其府列栢树常有野乌数千栖宿其上晨去暮来号曰朝夕乌】人所难者姑置豺狼而问狐狸吾何慊哉殆若鹰鹯之逐鸟雀【左传子产始知然明问为政焉对曰视民如子见不仁者诛之如鹰鹯之逐鸟雀也洪适啓志在击邪如鹰鹯之逐鸟雀事先去甚当豺狼不问狐狸】惟物轻则道自重虽身危而国则安肆图三礼之清【尚书有能典朕三礼又直哉惟清】爰进九卿之上【汉官觧诂曰太常社稷郊畤事重职尊故号九卿之首】刺经作制聚讼定仪介珪承雨露之恩【杜甫赠太常卿张均诗气得神仙逈恩承雨露低轩冕罗天阙琳玕识介珪】华旂增日月之耀【周礼日月为常交龙为旂左传三辰旂旗昭其明也注三辰日月星画于旂旗象天之明马融传载日月之太常注太常天子所建大旗尽以日月续志太常十二斿九仭曳地日月升龙象天明也】一迁即禁从固知宗伯之班髙【宋百官春秋太常汉官也昔唐虞伯夷作秩宗典三礼周则春官宗伯掌礼乐竝其任也崔骃太常箴翼翼太常实为宗伯】四辅惟正人行见冢司之命下【四辅左辅右弼前凝后丞范云让吏部尚书表将亚冢司唐太常卿表东汉三十九人多迁玉铉葢言太常多美迁也】某夙有荣遇喜闻清除【白居易制立国之夲礼乐为先今之太常兼掌其事歴代迄今谓之清选三国典略齐太常少卿袁聿修廵省河南兖州刺史邢绍与聿修故旧尝于省中呼聿修为清郎至是送防为信聿修不受绍报书曰昔为清郎今为清卿矣陆倕让太常表宗卿清重歴选所难】敢缄小夫之词用信大厦之贺
　　贺商大卿除湖南漕【宋分荆南南北为二路荆湖南路所属潭衡等九州】
　　疏恩甚宠将指有行金掌月玉墀春方借讨论之益【杜诗卿月升全掌王春度玉墀东都事略杨杰传元丰中官太常连数任一时礼文之事杰与讨论】木牛山流马谷又资转饷之勤恭惟某官德行渊骞【法言渊骞篇德行顔闵股肱萧曹譔渊骞】文章褎向【公孙传赞刘向王褎以文章显刘向传更生以通达能属文辞与王褎张子侨等竝进对献赋颂凡数十篇】浩然孟子之气清矣伯夷之风惟能兼古人而有之所谓先天民而觉者凝霜宪府掲日容台虽三阶在跬步间顾万钟若毫芒耳【汉书叙传鋭思于毫芒之内注毫芒喻纎微也】向欲揽闽山之辔曲为留行今复乘湘水之轺竟从雅志【説文湘水出零陵阳海山至巴丘入江罗含湘川志湘水出阳朔至清深五六丈下见底了了然石子若樗蒲白沙如霜雪赤岸若朝霞】晋陞譔职增重计权君能以礼乐遣使臣叟必有仁义利吾国六条亷察依然白简之威名【晋书傅传天性峻急不能有所容每有奏劾或值日暮捧白简整簪带竦踊不寐坐而待旦于是贵游慑服台阁生风何尚之与顔延之书绛驺清路白简深劾】一节召还期以黑头之事业
　　贺顔尚书
　　昕陛出纶【昕音欣説文旦明也日将出也】冬官正秩【晏公类要工部尚书周之冬官卿也】仍旧白玉堂之直益新紫荷槖之辉宠数特殊清议惟允尝观汉以中台出纳王命【汉书阳嘉二年李固对曰斗斟酌元气运平四时出纳王命赋政四海】唐以北门参决事机【唐百官志自太宗时名儒学士时时召以草制然犹未有名号干封以后始号北门学士刘祎之传祎之少以文辞称迁右文馆直学士与元万顷等召入禁中参决政事以分宰相权时称北门学士】用有相闗责为尤重如翟尚书善言政术【翟酺传时尚书有阙诏将大夫六百石以上试对政事能通天文道术以髙第者补之由是酺对第一遂拜尚书】若白学士工为文词【唐白居易传居易敏悟絶人工文章元和中对防一等】虽皆以名在第一而见升然至于才堪共二者葢寡【左传子鱼曰展四体以率旧犹惧不给而烦刑书若又共二徼大罪也】宜兹妙简属我抡魁恭惟某官在天而云八荒行地而日千里【易牝马地类行地无疆马援传行天莫如龙行地莫如马又昔有骐骥一日千里王允传同郡郭林宗见允而竒之曰王生一日千里王佐才也齐书桞惔与兄恍齐名王俭谓人曰桞氏二龙可谓一日千里唐苏颋弱冠敏悟第进士举贤良方正异等马戴曰古称一日千里苏生是已】周庠礼乐之士孰与争先【王制乐正崇四术立四教顺先王诗书礼乐以造士】汉廷文学之卿无能出右【儒林传自此以来公卿大夫士吏彬彬多文学之士矣】从涂省户芳躅徧更【卫绾赞敏行纳言俱嗣芳躅】国史王言大手不易拔人奏山公之啓侍帝读倚相之书萃清职于冰衔【东都事略陈彭年兼职皆文翰清秘之目人谓其官衔为一条冰】承恩华于日表履声之践台斗己快羣瞻【杜诗尚书践台斗】笔力之鼔风雷何妨兼绾【杜诗紫绶仍兼绾】皆朝廷枢要之所系见圣主防恢之不凡【扬雄传规亿载恢帝业七年之间而天下密如也谏不受单于书深惟社稷之计规恢万载之业】伫由司平之工【通典晋宋以来有起部尚书陈沈众为起部尚书后周有冬官大司空卿掌五材九范之法隋有工部尚书后因周工部之名兼前代起部之职唐龙朔中改工部尚书为司平太常伯】遂正秉成之任某乆归坏冶【坏亦作瓦未烧者崔骃达防坏冶一陶郭璞尔雅注镕物之始】喜听置邮朝籍既许于谬通【桞诗谬通金闺籍】城府不容于辄入【后汉书厐公南郡襄阳人也居岘山之南未尝入城府荆州刺史刘表乃就之晋书皇甫方回传闭门闲居未尝入城府杜诗昔有厐德公未尝入州府又不爱入州府】用缄尺素少抒寸丹【刘向传一抒愚意王褎传敢不陈愚心而抒情素注抒犹泄也】
　　贺邓漕除秘书监使金囘
　　趣还驿传晋长麟台【三辅黄图未央宫东有麒麟殿藏秘书即扬雄校书之处也唐书龙朔三年改秘书省曰兰台垂拱元年曰麟台太极元年曰秘书省初学记初汉御史中丞在殿中掌兰台秘书图籍唐以秘书省为兰台即因斯义也汉西京未央宫有麟阁亦藏秘书即扬雄校书之处也改秘书为麟台亦因斯义也】藏书八万而掌以人必得方闻之彦【宋吴处厚青箱杂记太平兴国中诏有司度左升龙门东北东府地为三馆尽迁两馆书分贮两廊东廊为昭文书库南廊为集贤院书库西廊为史馆书库凡六库分经史子集四部正副夲凡八万巻真宗咸平元年命内臣监秘阁图书三馆书籍仁宗天圣五年直史馆谢泌言请依唐薛稷沈佺期武平一马怀素人掌一库上嘉之命泌等分领神宗元丰五年以崇文馆为秘书省建秘阁于中汉书儒林传故详延天下方闻之士咸登诸朝注方道也有道及博闻之士也】诵诗三百而授以政益知専对之能【王吉传举骏有専对材注谓见闻即对无所疑也】抗旌来归【终军传骠骑抗旌文选前军己抗旌】防弁交庆【诗防弁如星】恭惟某官异气钟于乔岳贵名掲乎层穹素闻其贤王公为之降礼【隽不疑传胜之素闻不疑贤开閤延请躧履起迎】相见何晩天子至于兴嗟茍公道大义之所存毎正色危言而不顾岿然台省之望【岿音喟独貌鲁灵光赋岿然独存】勇于原隰之行简在凝旒亟来召札且东有蓬莱观已尝陞论撰之华【汉东京图书悉在东观故使名儒硕学入直东观撰述国史学者称东观为老氏藏室道家逢莱王融曲水诗序记事言于蓬观仙室谓藏室也】既西作昆仑游宜复总图书之旧【尔雅三成为昆仑丘注昆仑山三重故以名云葛仙翁传昆仑一曰圃一曰积石琼房一曰防风台一曰华葢一曰天柱仙人所居也穆天子传吉日辛酉天子升于昆仑之丘以观黄帝之宫癸巳至于羣玉之山阿平无险四彻中绳先王之所谓防府】文能服远义弗辞难【武帝纪仁不异逺义不辞难桞文急病让夷义之先】请缨羁南越而入朝【终军传自请愿受长缨羁南越王而致之阙下】持节至北庭而不屈【苏武传使持节送匈奴叙传苏武伸节不诎王命】在儒者特立有如此虽古之肤使其劣诸【法言张骞苏武之奉使也执节没身不屈王命虽古之肤使其犹劣诸注肤美也熊克啓虽古肤使劣诸岂特能于専对告嗣天子王矣俾复奉于欢盟】赵璧既全【史记赵得和民璧秦昭王请以十五城易之蔺相如奉璧入秦视秦无偿城意固绐取璧怒发上冲冠曰王必欲急臣头与璧俱碎柱矣遂使人以璧归赵】周鼎罙重【吾丘寿王传鼎为周出故名曰周鼎贾谊赋斡弃周鼎宝康瓠兮淮南子周鼎铸倕使衔其指明大巧之不可为也左传周定王使王孙满劳楚子楚子问鼎之大小轻重对曰在德不在鼎昔夏之有德贡金九牧铸鼎象物使民知神奸桀有昏德鼎迁于商载祀六百商纣暴虐鼎迁于周成王定鼎于郏鄏卜世三十卜年七百天所命也周德虽衰天命未改鼎之轻重未可问也】想芸香牵万里之梦聊归憇于仙山属槐色应三阶之符伫颛朝于天路某门墙下走田野穷居向欲持贺厦之书寻闻衔出疆之命【汉书春秋之义大夫出疆有可以安国家利社稷専之可也韩诗衔命山东抚乱师】劳还滋喜旅进弗遑谓宜于竹帛书子卿藏之中秘【苏武传今足下还归扬名于匈奴功显于汉室虽古竹帛所藏丹青所画何以过子卿】又将以舟楫用傅説济我孤生舞手之余矢心罔既
　　贺邓侍御
  </div>
  <div class="pagination">
   <a href="橘山四六_page2.html">
    上一页
   </a>
   <a href="橘山四六.html">
    1
   </a>
   <a href="橘山四六_page2.html">
    2
   </a>
   <span class="current-page">
    3
   </span>
   <a href="橘山四六_page4.html">
    4
   </a>
   <a href="橘山四六_page5.html">
    5
   </a>
   <a href="橘山四六_page6.html">
    6
   </a>
   <a href="橘山四六_page7.html">
    7
   </a>
   <a href="橘山四六_page8.html">
    8
   </a>
   <a href="橘山四六_page9.html">
    9
   </a>
   <a href="橘山四六_page10.html">
    10
   </a>
   <a href="橘山四六_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
