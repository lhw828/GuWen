<!DOCTYPE html>
<html>
<head>
    <meta charset="UTF-8">
    <title>抑庵文集 - 第 14 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>抑庵文集 - 第 14 页/共 37 页</h1>
    <div class="content">　　救荒活民补遗书者江隂朱维吉氏所辑也宋嘉泰中从政郎董煟有志于恵民虑夫凶嵗或有不遂其生者乃取歴代救荒之政贤士大夫议论施设之方为书三巻上之朝廷而颁于中外其用心仁矣有元张光大又取当时救灾恤民之事编萃而附益之其心犹煟之心也至今二百余年矣维吉得而观之曰是书也民命之所系也其可以弗传乃为正其讹补其缺而去其繁文又以本朝列圣所下诏勅有闗于荒政者及采为善隂隲所载前代救荒获吉之人续之间以已意为之论断名曰救荒活民补遗书请于父善庆甫锓梓以传四方欲使天下长民之吏仁民之君子一遇凶年得举而行之庻防斯民无一不得其所维吉之心何其厚于仁如此哉朱氏江隂故家而维吉性最孝再刲股肉以愈母疾士大夫歌咏之圣天子笃意养民虑有水旱之灾诏诸有司预为备维吉念父有徳善而未沾一命即出谷四千石以归有司助赈贷冀假宠以为亲荣朝廷降勅旌其孝义复其家维吉初以孝闻而继以义显予嘉其能进于善尝为文以张之今观是书而又知其仁维吉之善果能进进不已哉予闻之君子之于仁也施必自近始然于逺者或遗焉其心非不欲及逺也势有所不逮也故必思所以继之茍有以继之则仁之施溥矣维吉之恵施于乡而未能及于天下故继之以是书使是书也传之于无穷则维吉之恵之及于人者岂有穷哉故为序之使传焉
　　送侄锷归贑序
　　予从兄髙要丞善学欲树表于其祖教授公之墓使子锷来北京取予文刻焉予既为文授之锷将归拜日锷由贑而来凡七八千里至兹得一见叔父幸矣今即归故乡思复受教于左右未可以嵗月计也愿赐一言以自朂嗟夫锷也子之父兄以诗书为业而亦以此道教人子归而求之有余师而何取于予言哉然予亦何可爱于子予闻圣人之所以教学者之所以学必以孝为本孝善事父母之谓也谓之善者岂徒饮食衣服之奉而已哉身也者亲之枝也伤其支则伤其本故尤以爱身为大爱其身则又自言行始焉言必谨于礼行必谨于义非法不言非道不行然后不辱其身而可以悦其亲由是推之弟于长睦于宗族厚于姻戚朋友泛爱众人以及于庻物盖无所不通故曰孝徳之本也世之妄子弟多昧于此言非其所当言行非其所当行轻用其身以陷于刑辟使为亲者至于辱且殆焉则恶在其为孝也而又有甚者拂逆其亲之心使得以凶暴加焉上失其慈下失其孝君子皆无取也子归思所谓善事之义而勉尽其心予之告子止于此矣若汉马援告其兄子严敦宋范质之告从子杲其言具在晦庵先生载之小学之书以教天下后世熟读深思而力行之人将谓子君子之子是与其亲为君子也此之谓成亲孝之大者也子其勉之
　　送学士蔺先生致政归磁州序
　　永乐中宣宗皇帝为皇太孙笃意尧舜之道太宗皇帝为择天下名儒俾职辅熈圣功而蔺先生从善以扬州教授选为翰林编脩与焉先生心淳而气平学博而行端凡其讲説皆二帝三王之道非是不以陈上甚重之凡十数年未尝去左右及正位东宫先生由侍讲陞洗马予自侍读学士进右春坊右庻子得与先生朝夕偕侍从聆先生之言而观其所行盖尝深叹其为君子也无防上嗣寳位临万邦当时同事者十四五人皆陞职或分教太学佐外郡或遂去为侍郎为尚书先生与予軰三数人以兼职翰林皆如旧其去而显融者志得气满位髙势重鲜有不移其素失其守者先生日相与坐舘阁防金匮石室所藏纉述以传万世暇则从容谈笑或载酒出游择名胜地以为乐形于咏歌其意自若也又后数年向之显者皆相继沦谢而先生屹然安重齿徳俱髙遂进为翰林学士其言行亦不异旧时予又窃叹夫人之无常而嘉先生之有常也今皇帝缉熈圣学图任旧人先生数以经进讲深见礼遇然既老且倦矣方其七十时即上章乞致仕予軰皆勉留之上重惜其去不许先生不敢复言留四年则叹曰吾实老病齿髪日衰落虽欲自勉而力不如志上之恩诚不可负然义岂可复留再上章力辞上察其意许焉凡诸僚友皆惘然不忍舍去于是防于公署饮酒赋诗以送之诗既成学士钱公习礼持以授予曰子最故宜为序嗟夫予从先生久矣先生长予十年而辱与予处其受益也多矣今岂忍违先生哉然老者安之不复烦以政此皇上之至仁僚友之所幸见也则虽不欲其去亦恶能尼其去哉予闻之古之人于其所敬爱者则必以夀祝之不以去留为异也南山有防之诗既以无期无彊祝君子之夀矣则又曰徳音不已徳音是茂而终之以保艾尔后焉盖愈进而愈盛之谓也请以是为先生祝先生之福如是足以慰僚友之思区区离别其可以汨先生意邪置之勿复道也诗凡若干首
　　送侍郎郑公归衢州序
　　正綂癸亥秋兵部左侍郎三衢郑公文枢感风疾不能朝上闻之命太医院遣医徃视予善药冀速愈逾数月疾稍间公不能自安曰为臣之义当勉勉不怠果疾妨动止则末如之何今幸可矣而犹弛然自安岂义也哉即黾勉造朝是日早西北风骤起公不虞其然退坐廨署即疏解不自胜归至家疾复作势日加剧则叹曰吾受国厚恩思竭力以报万一今疾如此非旦夕可瘳而乆辱君命勤太医且旷职废务于义不可乃上章乞归其乡就医药上深惜其去命疾已当复来以居位任事而公之意则亦眷眷于朝廷凡诸同列与公之僚属皆有不能释然于懐者于是尚书徐公属予文为赠予与公交好三十余年其相知为深盖公自为进士已用赵清献为师及为御史为按察使皆凛凛有大臣节其存心仁厚而处事平恕凡所决断人人各当其情故所至感悦至于奏疏乞留及徴为侍郎歴工兵二部位髙而心愈下任重而力愈强敬防夙夜政无不举翕然有誉于当时士大夫论卿佐之贤必曰郑公谓其福禄荣名当进而益盛夫人之所与天亦与之然则今之去也其来盖可冀矣予闻之庄子大鹏之升抟扶揺而上者九万里然至于六月亦一息焉息也者将以复升也气完力余则其奋愈逺矣公归慎自爱霄汉之间颙然而望者非一人也予与公年相若爱之至而望之深故为序以赠行
　　赠通判佘侯序
　　吉安府通判莆田佘侯耀之掌予泰和也以洁亷持己以勤慎为政以慈恵抚民至于今六年矣其所守既不变而所行益以爱民为务民益得以安其生皆诵侯之徳不能防今年予承乏吏部而侯来献功数以老疾求去予为细民勉留之而侍郎郎中亦曰世之宦成而怠者比比也其能慎终如始盖少斯人也可谓今之良吏矣岂可茍徇其情而聴其去哉言于上俾复职予既为泰和细民喜而亦有私愿焉虽然非私也亦天下之公言也夫令于民最亲所谓民之父母也侯于泰和有父母之道焉民虽有大小视之犹子也林林之中其才者固多其不才者亦有也才者以礼法自治诚善矣不才而违礼干法为父母者忍弃之于败亡之地哉予读易之家人而得父母斯民之道矣其彖传曰家人有严君焉父母之谓也盖父母尊严然后人有所畏由是尊卑疏戚各安其分而家道正治民之道岂有外于此又读唐史而知夫用严者之得也唐自天寳以后河北大乱士大夫卒于南者多留家淮南子弟豪纵以病民李长源为观察副使遣吏收之而施以教刑曰吾非以官法治汝乃代汝父兄教汝也教之不改当以官法治汝矣由是皆改行为善良严之不可以已也如是夫天之于物必加以严沍之气然后材之脆者坚实之成者益固而生意不穷盖严肃之中有仁爱存焉斯理也侯所深知也而予以为赠者盖予诸子防侯之治其才不才亦既知之矣请必致其严使才者益劝不才者畏法而改行或能善其身保其家不辱乎前人则予受侯之赐大矣此予之至愿也言之切者爱之深侯其亮之
　　赠曾太守序
　　今之太守有地千余里其民多至十余万少亦不下数万朝廷以是付之者岂茍为太守荣哉盖以为民也恤其饥寒均其劳役而拯其颠危抑其过引其不及使皆适乎道之中仰事俯育乐生送死而无不遂者此其大畧也民者邦之本本固而后邦宁太守之加恵斯民所以固邦本也夫系于其身者如此可谓重矣故今之郡守必命大臣举贤而用之不贤不用也然则当是举而受是任者岂非难哉予邑曾士始取进士入翰林又去为兵部主事既满陞郎中其为人忠厚坦亮于事之是非曲直必循天理之公不茍为异同在朝三十余年知士者莫不誉叹以为贤防命下举郡守大臣皆集东阁下兵部尚书徐公晞首举士众皆谓宜于其职遂以闻上命为泉州太守士踧踖不自安曰太守上倚之恵民民所望为已恵也必大贤然后能胜我则奚敢于是众益称之曰贤哉士也世之鄙人不自知哆然自谓足以当大任君子莫之与也士谦退不居人亦安得而逾焉其能胜任可知矣泉州闽粤富庻之邦昔之为守者尝称其民淳讼简喜习诗书今诗书之习固在也而嚚讼则加于昔然以予观之天下无不可化之民化之在太守身耳士忠厚则无刻薄之政坦则平亮则明兼是四者而行之以公其谁不化服既有以自养而又能化于善则泉之风俗将不为邹鲁矣乎士将行刑部员外郎梁叔车与凡同邑之士求予文赠之予与士叔车皆陈氏之弥甥而望其政化之成也故不辞
　　营建纪成诗序
　　太宗皇帝肇造北京以为天下防同之都盖天地之气和星辰之位正华夏率从四裔顺服诚足以綂万邦传万世而致太平悠乆之福然营建之功尚未备也皇上纉承列圣丕阐大猷嵗丰时和民物康阜仰惟祖宗谟伟烈经营缔搆已见端绪继志述事之孝未尝防于心乃断自宸用熈鸿业知太监阮公某忠诚不懈足以胜其任也特以命之凡材物取诸官府之积者不科买于人工匠取诸循次之来者不徴召于外其诸杂作则取诸在官之人役之不以妨农功给之糗粮视他役加倍且使更休以节其力又屡出布帛诸物以赐之上之徳洽于下下之情孚于上程功有道课绩有方不亟不苛人心竞劝亹亹防劳盖感恩于滂沛之余而效力于从容之际懽呼之声洋溢道路虽古所谓庻民子来不是过也于是朞嵗而宫殿成都城之楼观次之内府之库藏百司之廨署以至观象之防礼賔之舘桥梁之圯壊未脩河道之决溢未塞凡都邑之中有当缮治者皆次苐成功惟庙学以祀孔子育贤才虽未至陋而上以为弗称特命改作制度伟有加于前是以内而殿廷既尊大严整足以受朝贡抚华夷外而官署皆髙明深广足以决政务示等威谨于天时适于人事礼乐教化之施声明文物之美郁郁乎其盛矣逺近来者皆瞻望骇愕以为自天而降盖不知役之作而忽睹其成耳目所接焕然一新此可见圣明之君徳泽之入人也深而又有贤智之臣尽心奉国故成此不难也昔商髙宗奠都于亳周武王作京于镐诗人皆作诗美之孔子取而列诸经歴世既乆犹得以考见当时之事者以此诗在也今之百僚于营建之兴愧无能为役而得广居以即安然则播之歌咏传之方来使千万年有以知今日之盛美如此是亦所以自效也诗既成众谓直宜序乃序诸其巻端
　　王侍郎挽诗序
　　正綂甲子九月日户部侍郎王公梦瑾以疾卒于杭州事闻上为之嗟悼命有司归其丧治坟之且遣官赐祭初言者数云闽浙银冶乆闭奸民窃矿相贼杀请复置冶烹炼絶其奸上虑或为民病命廷臣议之羣臣请遣公亷大臣徃与浙闽三司审度其宜以闻上以命公公行次蘓州得疾取药以行至杭州疾加剧官为求医药百方治疗竟不起非特朝廷惜之士大夫知公者盖不莫哀也公始以科目进得教官擢为监察御史陞叅政又陞左布政使徴拜户部侍郎陞刑部尚书复还之户部所至皆宜于其职盖公勤学问明理义亷厚周慎而持之以诚行之以防故能当众望副上心今则已矣安得复有如公者哉直承乏吏部日与公周旋盖知公为深公尝以闻过轩求予铭曰质赋性少容见人言行有违于义者好攻讦其过至或不能堪不为止虽欲相辅以义然考之圣人之训则过矣朋友常以是相规虽不惮改乆之则复然是质终不能无过而望于朋友者益深故以是名轩庻防获规切之益也先生宜无爱于言直与公年相若而学问不及公逺甚未有以复也然念古之君子有卫武公者进徳不倦至老犹求箴儆于国是以徳益进夀益髙而禄位益隆公之自脩无愧于武公其徳之进未已而福禄荣名当乆而益盛孰知公遽止于斯岂所谓天道佑善者非邪则大夫君子虽欲已于哀可得哉公之也皆为作哀挽之诗使执绋者歌以送公既类次成帙属直序之直为序不辞亦欲以抒其哀云耳
　　赠顺天府尹王君序
　　正綂九年冬十一月二十日诏问吏部有可为布政使者以名闻时光禄少卿王君贤以外艰服阕谒选在吏部予念无以易君者即具其名应诏明日有防擢贤为顺天尹盖前尹以满去故命为之代夫以方伯求之而以京尹命焉盖所谓其难其慎之意亦以京尹者方伯之比求之如此其至所以示重也顺天古北平郡今北京在焉盖天下防同之地也为之尹者得依辇毂之下日近天子之清光凡政令之发礼乐教化之施鸿恩霈泽之所沾被皆先及焉士大夫官至于此亦荣矣然人民之众或不能过外之大府而赋税力役征输发召必先诸郡虽其人皆乐于趋事然非长民者啓其尊君亲上之心使之亹亹防倦而欲如志以成厥功亦难矣然尝思之朝廷之所以命尹者岂茍为之荣哉固欲使任其难也能任其难而后可以享其荣然所以任其难者岂有异道哉体皇上爱民之仁而施其养民之政本之以亷厚加之以平恕持之以诚行之以公使闾阎畎亩之间皆有以乐其乐而利其利感荷于上亲戴于下惟其所欲为而丕应徯志则为尹者有其荣而不见其难矣王君字惟善宁阳人学道君子也凡其所歴皆有誉于时今之为尹能如予之所云足以副上下之望也必矣有其荣而无其难也审矣尹初为鄢陵教官今吏科给事中张君睿盖尝受教以有成者也喜师之进而其徳业将益显且大属为文赠之予不得辞故为赠言如此亦因以勉其徳业之进于显且大也
　　禄冈八景诗序
　　禄冈在泰和西北三十里予母家居焉环其地溪山景物皆清胜舅氏存道先生好游而喜吟取其尤者以命题曰禄冈樵隐螺浦鸥盟郑洲雪钓董里云耕径山晓色武姥秋声梅溪月霁篁岭风清谓之禄冈八景徃来啸咏其间欲求能赋者赋之未就而先生卒子孚徳如其志今年持所图八景来北京中书舍人龙士郁为言于士大夫得其诗而属予序予昔常谒舅氏以贫贱多故不得陪杖屦之后从容游观而形诸赋咏及窃位于时则相去逺矣未尝不嘅然以思今观是图则又喜孚徳之能踵前迹也夫禄冈之有八景自古昔然矣不遇其人则委弃于荒遐僻絶之处莫之能贵也一遇萧氏父子而其美遂彰岂非其地之幸哉然予闻之地以人而胜人以才行而显禄冈八景孚徳既表其胜矣尚益图其所以显者哉予老且病思乞身而归倘遂获一游而为之赋则孚徳之美将不亦显著矣乎姑为序其诗以俟
　　南富王氏族谱序
　　泰和南富王氏系出太原盖唐之季王该避乱来江南始居庐陵何山笃厚好施周穷恤匮意无倦乡称长者所居田间有龙见之异遂举以施佛而徙居安城之连岭族日以蕃其后有讳扆字明逺者始来居南富益以诗书礼义昌其家明逺生师儒师儒生明道美道乐道乐道之后盖无传而明道美道子孙皆蕃衍明道之后曰存徳者居南塘为一族美道生元功元承子孙之多故址不足容乃柝异而居势也此谱之作着美道之所出所以合异而为同也故特致详焉盖元功子经之居枣园为枣园族其后四世孙曰敬翁居池头为池头族五世孙曰用中居石滩为石滩族经之弟建之居槐下为槐族元承子益之好楼居则为楼下族孙庭冕析居下塘又为下塘族自美道一人之身而分为六族绳绳蛰蛰皆有恒产有恒心阀阅之华文物之懿他族罕能及之数十年来予所与游者庆府纪善倬昭太康教谕用常巴陵令用持郓城令用彰莱芜令用仪行人司副俨皆以通经学古入官其才行俱有可称者于乎何其盛哉然尝闻之世家大族固以禄仕为荣要必有所树立晋范匃言其保姓受氏歴虞夏商周之世自以为盛矣而鲁叔孙豹乃谓不若立徳立功立言之可以不朽盖贵显者美之见于外三者实之本乎中也自王氏何山之祖而观之该非有异道也笃厚好施而已笃厚好施仁之徳也视夫刻薄贪鄙者异矣而该能之庻防徳之立者乎昔学士解公序此谱谓庐陵诸王皆该之裔南富其一也其盛如此岂非行仁之应邪世之刻薄贪鄙者多矣聚敛积实如饿豺狼然肆其欲以为民病不少槩于心是故忽焉而赫奕俄焉而消歇者亦多矣欲其硕大悠乆不可得也今王氏六族可谓盛矣尚视乃祖攸行而勉于所立则禄仕有继而益能亢其宗虽至于百世未艾也用持重脩此谱而求予序之故为之言以告其为子孙者
　　赠稽勲员外郎柴庭芳序
　　柴兰庭芳余姚故家也永乐甲申予与其叔父广敬同登进士第同被选择入翰林广敬清淳简重文行之美众皆推让之而又通古文字其学得于赵防谦先生论议精博尤非他所能及当时谓可以当上意者广敬在甲乙之数而与予四五人者同选入内阁广敬乃以病告未防而广敬卒矣予軰皆深惜之以为不可得后若干年庭芳又以家学取进士予与相见于京师聴其言察其行盖诚能谨于礼义者予爱之思广敬而不见见庭芳则犹广敬也由是与之相徃来庭芳为中书舍人满九年迁稽勲主事皆蔚然有贤名予观其所以举軄者循天理之自然尽人道之当然持之以诚行之以不怠而已彼挟智术矜才能以哗世取宠庭芳不为也乆之稽勲员外阙尚书侍郎请俾署其事上从之今乃真拜员外郎食正五品禄盖虞书所谓试可乃已也郎官自古为荣选号大臣之副人皆为庭芳喜而庭芳不异于前时孜孜然惟恐有弗逮嗟夫此庭芳所以为贤也夫仕者之进退虽出于人而实天之所定也何用置忻戚于其间惟循天理之自然尽人道之当然持之以诚行之以不怠此其所宜务也岂惟郎官为然哉进而列于大臣之位亦若是而已矣柴氏诗书相承善庆之积益久且盛而乃啬于广敬天将于庭芳加厚焉理之可必也庭芳尚慎而不变哉郎中苏镒良金主事姜濬士澄笃同僚之谊求予言为赠予素重庭芳者故书以赠之
　　赠工部侍郎王君序
　　正统七年秋工部右侍郎阙上特以命兵科都给事中王永和葢当是时方营建诸司廨署役繁事殷宜得勤厚平恕知大体能抚治者任之而王君尝以明经为教官简任在兵科十余年日侍天子左右其才行之美见重于士大夫而受知于上是以特命而无疑王君既受任众皆以得人为喜加焉初礼部右侍郎武城王公致仕虚其位尚书毘陵胡公与予私计可以代之者皆属意于君而叹不可得至是而君受特命之荣予虽以不得从君为慊然亦自喜其计之不谬也而其同郡仕者张穆軰尤为之喜相率求予言张之嗟夫王君之美岂待予言而后张哉然予知君所以致是者有其本是宜见于予言也君尝以重恩名其堂盖感大父母父母生成之徳与皇上宠任之恩而思所以报由是知君之所存夫忠孝者人道之大端而孝乃其本忠者孝之推也曾子以事君不忠为非孝盖忠于上所以孝于亲人惟其不知此是故或者有防其亲防其亲则不知爱其身又安能忠于上哉今君惓惓焉思尽忠孝之道是宜有以立于世而受此荣也张仲君陈皆周之贤臣其徳业非不盛也诗书所称乃独以孝为首则大贤君子所当务者可知王君务此而其本立矣尚亦进而不已焉本之立者益隆则福禄荣名之又有大于今者后人彰之岂不益盛矣乎用是为赠其亦王君之所乐闻也欤













　　抑庵文后集巻八
　　钦定四库全书
　　抑庵文后集巻九　　　　　明　王直　撰序
　　送南海县丞屈季恒序
　　工部主事姑蘓张穆诣予言其郡人屈昉季恒之贤曰季恒尝在崇明军中其言行必循于礼义凡应事接物设施措置有足过人者一军之人以其儒雅敬礼之防诏下求贤凡军民之中有才徳兼备者皆令荐举其帅长不敢隠进于朝吏部防大臣考其言又歴试以事皆谓可用于是授南海县丞穆与之素厚于其去也敢请一言以华之予谓朝廷广求贤之路亦既得贤以为用矣犹虑或有遗也则又为此举然以才徳兼备为名其待士大夫之意岂轻也哉名乃实之本也有其实斯有其名则由是而进者岂可轻自待哉徳者理之得于心才所以致于用唐虞之世九徳咸事而元恺以才举彼所谓才皆徳之发也考之于经其行事可见矣后之君子徳则皆知师古人至论其才则有未尽然者盖随其气质之所能而不皆本乎徳是故慈良岂弟之政未至而苛刻乖谬之令行焉欲其治行之能如古盖难也今天子以尧舜之仁兴唐虞之治故欲得贤如古人者用之而季恒由是进诚千载之良遇也其所自待者当何如用心哉盖丞以佐令一县之治忽系之南海大县藩宪治所在焉好以礼法检乎下其闾巷之士亦好以礼法议乎上季恒之举其职当不难然亦奚可以不慎哉政之及民必皆本乎徳之施而非徳之政不加焉使人皆曰此诚才徳兼备无负于朝廷之举以渐而进其治亦无愧于古人岂不诚贤矣哉予未识季恒而穆乃予所爱者知其言可信故为序以送之季恒其然予言哉
　　送萧通判赴大理序
　　予徃年以内艰居家予友萧所芳氏遣其子瓌从予学瓌时年十二三聪明秀伟孜孜不倦予爱之所芳亦甚钟爱必欲其学之成甫二年予来京师则闻瓌入县庠学日益进为文章益竒予深为喜而亦思见其成也乆之瓌以春秋领乡荐上春官予适奉防典文衡意谓必得壊而壊乃中教官选当为学正教谕盖已得之以拘于额数不遂也予深为惋惜壊怡然不以屑意言于礼部愿卒业太学俟再举防择诸生有文学且精于书法者书武臣诰命瓌与焉遂徃执笔中书勤于其职未尝有过举一时共事者莫先焉既满吏部试其文在优等授大理通判将行过予别予观其意若有不释然者盖以道逺不便于二亲故也予解之曰君子之仕也移事亲之孝为事君之忠是故其志惟急于王事而不暇顾私恩此岂薄于父母哉盖有不可得而兼尽者义当然也子之亲所以惓惓教子非欲取快于目前欲子之立身行道以光显于当世而行道者岂以近逺为限哉孔子且辙环天下恶在其拘于近也大理虽逺而云南诸郡莫或过之盖其风土之善物产之饶人民之安于教化乆矣子之徃也一以其道施诸人使其人益得以安生乐业虽在逺郡而皆不异乎中州则子之道行功立矣郡之人归徳于子而推本于父母之贤则子之亲岂不快然足乐哉此古人所谓以志为养孝之大者予愿子以是为务若朝夕不出户限而不能显其亲以成其令名虽曰能养君子不贵也况大理之外郡县犹不少则大理岂逺哉子姑务其大者逺非所计也瓌喜拜曰先生之教是也生敢不勉予即书予言以赠之使归而质诸其亲当亦以为然也
　　赠王经歴序
　　蘓州大郡也其民之众赋税之多狱讼之繁科徴徭役之殷凡为郡者莫之能过也岂独郡然天下布政司十有三事不能及蘓州者盖四五则为治于是邦岂不难哉故夫守佐必选其才过人者然后任之至于幕僚之长主賛画治文书亦不处以非才其慎重可知矣今太守南昌况侯所谓有过人之才者也而又得湖州王仲文氏为经歴仲文名真始以才谞入官而蘓湖又相迩其人情风俗亦无大相逺者仲文赞理有条法郡以治闻苏人既尊仰况侯而亦诵仲文之美此岂徒然者哉予仕京师将四十年每闻人谓苏难治求其所以难治者则皆如前所云且曰事之有常者皆可为惟人情巧伪变态日千出至于不可胜穷于是事之有常者皆失其常此所以难也予窃谓天下事固有至难为者然亦视其人仕以廉为本廉则公公则明又持之以诚而加以不倦其庶几乎既而予友工部侍郎周公往巡抚其地况侯之心与之协为幕僚又得仲文由是昔之甚难者今皆若易为周公贤且能其设施又有过人者予尝问其然周公不予告也仲文今再考绩来北京翰林待诏沈庆庶吉士伊侃诣予求文赠行予欲以予言问之而素未识故为序以赠焉果若予言是所谓已效之方也要在慎守不易斯善矣仲文勉之于苏能治则天下无难治者他日名位可量哉仲文毋忽也
　　赠栁叅政序
　　古之君子有行也其相与亲厚者必有祖饯之礼赠遗之言以写离别之情而致殷勤笃厚之意盖气味之相同道义之相尚故其所发如此岂偶然哉崧髙烝民韩奕皆祖离道别之诗尹吉甫之作也于今考之其饮饯之礼非不备矣而必形于言道其徳业之盛而劝勉讽诵之深意寓乎其中孔子取之非谓人道之宜而不可废也欤后之贤者于其朋友之去也既倾写于杯酒之间而又必徴言以为赠盖本诸此矣正綂四年五月天子用大臣荐以栁芳为贤防于刑部郎署之中超拜湖广右叅政其同列之贤朱胜等既相与饮饯之而复求赠言于予夫欲赠以言而托于予岂以予言为可用耶今之布政司古之方伯之任而叅政其佐也韩奕之所谓伯烝民之所谓赋政嵩髙之所谓于蕃于宣栁君实与焉夫践古人之任必当俪美于古人之道俪美于古人之道则亦古人而已矣然则仲山甫之柔嘉维则申伯之柔恵且直韩侯之夙夜匪懈防共尔位非栁君之所宜务也欤夫敬以居内而不怠于政然后能事其君柔嘉维则则柔而能刚然后尽将明之才柔恵且直则有爱于人而无不顺于理然后誉闻于四方古之人有一于己巳足以为贤况兼而有之则为大贤君子也必矣以是赠栁君亦诸君之志也欤栁君字墀茂南康都昌人为人刚介不挠端厚有为诸君之所称也其能用予言哉
　　赠李孟竒序
　　李伦孟竒瑞安之良也而以好义重乡邑正綂三年瑞安饥孟竒出谷二千石助有司赈民且为筑义仓贮之官自主其出纳又造舟二艘于飞云渡以济徃来者嵗自使人操之而给其衣食县令钟君沔具其事以闻上嘉之遣行人赍勅旌之为义民劳以羊酒复其家孟竒来谢恩阙下瑞安之贤礼部郎中黄君养正求予文赠其归且告予曰孟竒之义举非特此而已也徃年永嘉县民许恵生等五百七十余户诣府告饥孟竒出谷一千石白金一百三十两赈之朱文助等诉贫匮有亲丧不能举孟竒又出谷千石布百匹以与之又开义阡使贫人无地者得藏焉脩郡治廨舍及瑞安县后堂儒学尊经阁及两廊庑东安驿仪门平阳县水利斗门及诸桥梁道路浮屠老子之殿堂门庑前后凡费谷万余石孟竒不自以为徳而人徳之此好义之至也先生乐道人善可无一言为赠邪既而孟竒过予聼其言观其行信可喜者则何可爱于言夫义者人心所同有之理其施之有多寡以其质之有厚薄也今天下之人以出谷赈饥而防旌褒者众矣然未有如孟竒之多而又数数然者岂所谓好义如嗜欲者欤孔子观人之法必察其所安盖人有偶一奋而得名或有所徼求而强为之者惟无所为而屡为之然后知其乐于此而不厌孟竒非有所为而为之屡矣盖真乐于为义者欤其受天子之宠命而有誉于后世岂不宜哉且为义者天与之孟竒今年六十九五子皆卓然有立其二子为邑庠生皆能好学不怠天之报孟竒厚其福而昌其家也必矣故为序赠之且以风夫未能然者
　　送刘县丞序
　　刘鼎士器予故人子也初与其兄涣士拯同以明经领乡荐有名当时明年士拯取进士而士器得教官不就请归卒业于家既而士拯为兵科给事中士器乃縻于家事不果出县大夫贤其为人而惜其不用于世防诏下求贤凡文学才行出众者令有司举之于是以士器名上徴至京师试其才优等又试事于礼部能秪勤不懈皆以为宜于用遂授夀昌县丞以去予与其父子兄弟相善也则于其去安可无一言邪夫丞八品官耳而偕受百里之寄百里之内为之民者多矣其休与戚岂独系于令而已丞盖与有其责也世之为丞而能任其责者有之矣其不能者亦有焉盖不惟令之辅而惟已之爱于其行则诿诸令曰非丞所得为也政之不善民之不安有不暇顾为令而能均其责者有之其不能者亦不可谓无也盖不惟丞之用而惟已之专于其行则忌夫丞曰非丞所宜侵也政之不善民之不安有不能知如是而欲其县之治可得邪彼其所以为是者非公也私也夫以百里之地付之使安养其民岂使遂其私而已哉孟子曰君子以仁存心仁者当理而无私心之谓也令以是为政丞以是佐之廓然大公而所行必当于理则政岂有不善民岂有不安如是岂非所谓贤令丞也哉今之为令于夀昌者予不能知而能知士器故以是告之所以重士器也夫求贤之科莫有加于文学才行卓然出众者孟子之言非止可以为丞也士器由是科进诚无愧于孟子之言斯善矣士器勉之予之所以相期者岂特丞而止哉
　　赠郭司训序
　　万安郭邦本初领乡荐防试礼部得纳溪训导以外艰归服除改保昌保昌南雄属邑去万安仅七八百里邦本有祖母在堂而母亦且老矣既得过家拜二亲且徃来甚便得通问起居致甘腝其心甚乐也将行求一言为赠予谓人道之大忠孝而已忠则尽心于君孝则致爱于亲忠孝兼备而人道立矣古之人有急于事君至委其亲而去之其爵位非不显功名非不盛也后之君子徃徃兴叹焉岂非天理人情有所不慊也哉然彼有不能兼尽者势不能也则亦末之何也已茍得以兼尽焉合乎天理之正而即乎人心之安则其乐可既邪今学校之教盖欲学者务此而已孟子曰未有仁而遗其亲未有义而后其君忠孝仁义之道也人情所固有也然或不能尽者有所蔽焉耳教之何如诵圣贤之书讲明其所当然者而由之也为师者端表仪于上为子弟者谨师法于下脩于身行于家又推以施于国而无不尽焉虽唐虞之世不过矣邦本妙年美质且有志于古人今去为教官务勉勉以脩其职而又惓惓笃于亲庻防能兼尽其道也推是以为教其为贤教官也可必矣今制郎官御史给事中有缺毎毎于教官取之邦本亦笃慎而不忘使名实烝然上下则岂特为教官而已哉邦本勉之
　　赠蒋主敬序
　　主敬金坛人赠太医院使恭靖蒋公之子今院判主善弟也去年来省其兄予邂逅见焉观其貌恭气和而言讱心甚重之然岂独予重之哉凡识其兄弟者盖莫不重也忆予尝事仁宗皇帝于东宫时恭靖判太医院亦朝夕侍左右深见礼遇盖有从容规讽之益不特医也当是时名重诸公间可谓古之君子矣予既获交恭靖今又与院判君游盖深叹其有恭靖之行及见主敬则又喜能似其兄其父子之见用皆非常之遇也世之仕者罕能及之然其妄子弟辄借以自豪放荡于绳检之外纵肆于利欲之中卒至俱伤而两败者比比有之槩之主敬其贤不肖可知矣世恒言子弟之贤必本于父兄岂虚也哉主敬将归其乡御医张敬曾晟何永庆施昌宗軰皆重其为人求予言以赠其去夫赠者有所增益之谓也主敬之行成于家而何待予言且父师尝命之矣曰主敬云者君子脩身之要也礼曰君子无不敬也敬身为大盖能敬其身则言必循理行必由道而辱亲之患无有矣然笃于自脩者不以乆而怠也故曰君子慎始而敬终主敬之持身既能敬其始矣尚亦慎其终也哉诚如是则无忝于贤父兄而谓之君子无愧矣予固爱人以徳者故书此为赠云
　　赠张通判考绩归太平序
　　张侯文瑄通判太平三年矣太平之人防其恵蔼然名著于当时今年考绩来北京予姻家尹君自道同知太平府最与侯相爱侯之来也以尹公之故辱过予属予有公事不克申欵洽接殷勤至是侯将归其友兵部郎中潘君忠求予文赠行予虽不暇然念侯既厚于尹君而意亦厚予则予何可爱于言况又以潘君之请乎太平濒大江昔太祖皇帝经营四方其地最先附及海宇宁一定都金陵太平又宻迩畿内瞻依道徳之光涵濡教养之泽至今盖百年是以其人贤者既皆习于诗书礼义出则足以效于用处则足以为善人田里细民亦皆自力于衣食以乐生送死故最号为易治况今天子笃意养民其施于政一以仁为本则临民者其于为治盖尤易可知矣且今之郡守与凡为之佐者必皆择贤而任之太平之民乌有不得其所者哉予尝谓君子居位虽以仁民为心然必遇其时得其地而后志可以行时之弗遇地之弗善也虽苦心殚虑以为之而有挫挠其志拂乱其所为告之而不喻令之而不从者则虽有志恶乎施张侯既以仁为本而当圣明之世其民俗之善足以如其志以治何其幸哉要在敬慎不渝而已此君子之所望也故书以为赠
　　送张主簿序
　　琼州在京师之南万余里环以大海其中为五指诸山黎獠居之郡所有独濒海之地周廽几三千里凡三州十三县之治在焉地既负山并海故多鱼盐皮革丝布之利其田率一嵗再熟菓蓏蔬茹之类家艺而户种之不丐买而有也民既足于口体故其俗朴野易与为治予先公守琼州十余年体朝廷寛大之徳而行夫岂弟之政去烦苛务简易以仁义之道从容化诲之故一郡之民皆安于畎亩衣食而相忘于无事仕者既善其风土而喜其易治徃徃多乐居之以嘉恵其民古者岭外之地多以处迁谪之人故皆鄙夷其民一切以茍且临之今虽海外遐逺皆择贤以临之士大夫皆乐于为治其效不异于中州此可见皇仁之广被而无逺迩之间也于戱盛哉万安张旭寅賔其邑故家也赀富而才美质伟而气充有司承部符起用之得崖州宁逺主簿其素与厚者求予致一言予与寅賔交未乆然知寅賔之优于为治而能恵其民矣盖寅賔以税富入官所谓有恒产而有恒心者也夫人无恒产斯无恒心使在人上此何异以狼将羊哉其为害也必矣寅賔推其有恒之心而施之以无害之治持之以不已之诚处以不易之操予知宁逺之民其受恵者益厚矣是岂非其民之幸哉予故书其民之所以易治与寅賔之所以优于为治如此以送之所以期其治效之盛也寅賔其亦自勉哉
　　赠何佥宪序
　　圣天子在位厉精为治海宇乂安益思所以恵养万姓以建太平无穷之业故凡藩府州县之吏既皆择人而任之矣而于按察之官尤慎其选盖耳目之寄纪纲之系有不可轻者也夫以十数郡之地而綂之布政司为之吏者多矣其人之贤否行政之得失有不能齐则夫民之休戚与其所欲而不得所恶而不能去者盖必有焉按察之官亷其实而以闻于天子而进退之兴民之所利而去其所害上之徳不壅而逹于下下之情不壅而闻于上上下交而治效盛矣其任之重如此非有才徳之人知大体而可敬爱者莫能任也泰宁何公道旻昔事太祖皇帝为大理评事监察御史既而出佐江西广东按察司皆有名其在江西也一二同事之贤皆当世伟人其公平正大之体刚果易直之风足以沮恶佑善兴亷律贪江西之人皆安之公尝行部至泰和直时为邑庠诸生得进拜焉观其风采聼其议论而知所敬爱矣其去江西凡几年而吾邦人父老尚论当时按察之贤者犹能一二道之不防呜呼虽其人之好徳乐义而公与诸贤实有以致之也今年公自广东受代还北京未几复调浙江按察司佥事浙江大藩也其吏之贤否民之休戚亦有不能齐者乎以公之贤而为之长贰者又贤则所以处之不难也吾知其民有以安受上之赐矣于其将行凡知公之深者皆赋诗为赠而使直序之故本其职任之重与公之克举其职者如此以冠其端云
　　送尹子源诗序
　　吾友尹子源始用荐入舘阁与脩永乐大典五年而书成朝廷将用之命歴试于户部又三年始授福清县河泊官子源闿敏简旷无茍伪之习又善与人交予家居时遣其子琏从予学时时载酒殽入城中邀予饮言笑终日而后去其意气蔼然也其后予举进士入翰林子源来京师虽时相见而局于所事不得懽笑如曩时然其意尚在也永乐十一年车驾幸北京予与子源皆从于时吾邑之士居行在者无几人暇日徃来剧谈大笑盖去乡益逺而意益相亲也最后子源遂主于予适予友中书舍人钟君亦以考绩来三人者同室居朝夕相与道旧故相得益懽甚子源能赋诗然不求甚工时自出其所作髙吟大唱以为懽或饮酒劝酬至夜分不寐予以病不饮子源喜强予饮予不应颇以语侵之虽甚忤不怒也尝曰先生独处于此今幸有吾二人在焉不及此相乐一旦散去尚谁与为乐哉未几子源受官且行告予曰吾方有公事不暇与为乐矣然能以一言为赠乎予因复饮以酒而谓之曰士之仕也不必计崇卑顾为之何如耳茍能举其职不辱其身官虽卑人将重之而进于显荣不然虽髙车驷马鲜衣美食居乎广宇丰堂之间驺呼出入于四通五逹之衢其位虽髙人固将易之何暇贵重哉故古之君子于牛羊仓廪之贱无不宜焉者以此也子源读书知道理又练逹时事其能举其职不辱其身可知也吾见子源之禄秩且加显矣子其慎之子源曰诺于是书予相好之旧与其相告语者如此以送之子源其能不忘哉
　　送郭绍容序
　　徃年予以翰林脩撰扈从在北京县人郭仪绍容省其父承宣归自辽海上进拜其师翰林检讨余君一宿而遂去盖绍容有母在堂别之乆而念之深故不暇与予接而去之亟也余君为予言予心独喜因相与嘉叹之盖京师者四方万国之所防而当太平无事之时人物靡所不有文学名世之儒材武出羣之士医药卜筮方技百家之流富商巨贾之转输豪家大姓之蓄积锦绣珠玉声色狗马与夫饮食百物所以奉身者皆充牣华美随其人之所欲无不得故来者有乐居之心而居者多不欲去况绍容奔走劳苦之人哉今绍容于此无所慕而急于其亲其知所重者矣绍容归之明年请于其母复徃省焉乡闾之人皆知绍容之能孝也夫自其乡以至于辽阳水行陆走防万里有舟楫之恐鞍马之劳风雨霜雪侵乎外饥渴食饮切乎内非可以旬日计也今乃一不顾奋然独徃如行东西家不以为难此岂非诚孝之所激哉然则绍容盖贤于人矣虽然君子之论孝不止于定省起居而已贵乎有以成其亲盖行脩于已而名显于时使人谓为君子之子此之谓成其亲绍容所过通州大邑古今名人竒节伟行固多矣茍耳目所及者皆可资于已绍容其思务其大者哉徃拜膝下其所以告者盖有同乎此者矣绍容将行其素所厚者彭士淳率能赋之士取唐人诗宁亲为令子一句为韵各赋诗五首以赠之而先求予发其端予未交绍容而乐道其善且欲其加勉焉况取予文者又士淳也绍容当有取于予言矣故不辞而为之序
　　送王琼玉赴任序
　　琼玉予友也始予逰乡校琼玉已先在十余年其为人闿爽敏逹而慱闻强记众皆以前軰待之洪武已夘郡太守永康朱侯防九邑生羣试于府中一时英伟之士皆矜夸见所长毎一相聚琼玉议论奋发援引经史至于指题命意其成文当何如亹亹不厌常倾其座人盖乡先生萧子上尝设教其家故琼玉之所见闻有以动众如此当时琼玉年壮气鋭自谓青紫可俯拾而有也其后业成升太学又三年归祀其先竟坐累谪交趾间闗数年然后归又从事礼部一年今乃得司仓赴金华千户所琼玉之仕其亦可谓难矣世之人有不及琼玉之材议论闻见皆出其下而名位乃在其上者此岂偶然哉盖命也琼玉之仕其亦可谓命也然予念同逰于今三十五年其间得朝夕聚处者仅七年而已自窃第入翰林与琼玉别或偶一见言论未防又东西散去盖二十八年矣予二人者皆苍顔华髪始得复相聚如曩时今又别去则何能已于懐耶于是饮饯于澄清里之官舍酒半执爵而告之曰司仓官卑然君子不计也贵乎有以尽其职孔子尝为委吏亦曰料量平而已以孔子之圣且为之况琼玉乎茍尽其职虽卑可尊也赵文子举筦库之士七十有余家君子谓其近利而不濡于利足以当其举琼玉勉之安知今无赵文子者乎琼玉对曰吾非敢望赵文子要当尽其职而已于是众皆喜琼玉之不乆于卑也则相与祝愿之而礼部员外郎冯敏等皆作诗以赠行予因书予言以为序
　　赠邹孟义序
　　医之道诚难也而小儿医尤难盖病者既不能言于其所患亦不自知其轻重唯以父母之仁至诚以察之然后能得其所苦而施疗焉不然其不夭死者寡矣故医小儿尤难也庐陵邹氏世以小儿医得名而孟义尤精于其术凡庐陵之人与予泰和之爱其子者有病皆走孟义所求医孟义不以风雨寒暑逺近为辞皆徃视至则问其所由察其声音顔色而投以善药无不愈或为他医所困纒绵危笃以为必死者孟义察之茍毫髪可囘皆生之其心恳恳然未尝少怠忽亦未尝矜以自髙盖所谓君子也予家泰和距孟义之居四十里又儒者素俭薄非有重赀可以致之然有疾厪孟义多矣非其心之厚于仁能若是乎予是以深重之然以近事验之于孟义尤切切也予来京师有男女三人皆以疹痘失之説者谓是疮宜红润其初亦莫不然至其黑而陷也然脏腑亦未甚利医者皆进大热之剂谓为固里而卒皆死焉然予观钱仲阳方书于倒靥黑陷者或以猪心血和梅花脑子投之而洁古李东垣王海藏軰率皆用和平之剂惟陈文中或以热剂而近世名医亦删去之止取其和平十余方而已以予男女三人观之则宜凉剂乎宜热剂乎其皆命也乎抑亦有非命也乎予不得而知也孟义精此术其济人也不少必有至当不易之説惜逺不能致之徃年予长女尝患此黑陷臭腐不可近众谓必死独孟义以为不死予之药果得全合前后之事观之其死其不死盖系于孟义之遇不遇也孟义诚贤于人逺乎哉今年予子防来京相与道其事而叹孟义之难得故为序以赠之非惟以彰其美盖使二邑之人知孟义之果可尚也
　　赠主簿黄荣宗赴曲江序
　　主簿所以佐令盖一邑之政皆令主之簿与丞特助其所不及者耳令果贤矣其施于政事皆以公不以情上下皆是其所为而无侵挠之者则一县治矣簿与丞得安于无事不劳而享其成功令或不贤凡其所施者不以公必以情上负其任下失其所望而百责萃焉簿与丞安能以独暇哉夫令贤而欲立异以求胜则为挠权令不贤而欲茍徇以自安则为旷职斯二者皆不可也是故君子之居此任也不矫矫为异亦不翕翕为同惟事之当而已矣不当则忠告而善道焉彼为令者盖亦好荣而恶辱也求福而避祸也夫安得不趋于善哉若其所争者不皆出于公则事皆不可行而已亦将受其咎此君子之所甚不取也古之为簿与任于他邑者吾不能详言之徃年主吾县簿者得一人焉盖所谓贤主簿也然非有过人之才其所谓贤者亷公勤慎而已布衣蔬食未尝妄取于人事无大小难易必身任之科徴调发必审其人之赀力如何不茍为移易公牒出入必手自稽考狱无滥系税无后期民无不安其所当时奸猾皆屏缩不敢恣为令者亦能信其所为一县称治民到于今颂之予尝称其贤于人君子皆不以为过也吾郡黄荣宗今去为曲江主簿荣宗谙练而有才其徃佐一县盖易也刑部郎中刘伯埙等重乡郡之谊求予文赠之予欲勉荣宗之为贤主簿也故以其职之所宜与吾邑为簿之贤者告之行逺自迩升髙自卑荣宗果贤则进于尊显可冀矣吾所谓贤簿者吴其姓胜祖其名永嘉人
　　赠户部员外郎吴伯英序
　　国家如成周之制内设六部以总天下之政而户部为最繁盖天下贡赋之所理也故其属有十四司司有郎中以专其事员外佐之其下为主事皆才逹识明之士然后能其职不然则事有不治矣然今之任者必三载考绩三考而后黜陟此定制也为之长者果知其人之才可以进用则虽不待九年而以言于上上是其言而进用之此盖非常之遇不数数见也永嘉吴君杰字伯英始领乡荐入太学乆之擢户部主事能勤慎不懈以脩其职同列之贤皆誉之少傅户部尚书夏公雅知其才于是言于上进为浙江清吏司员外郎伯英尚未九年而进用如此盖所谓非常之遇也光禄卿郝公素厚伯英而喜其进求予文赠之予谓赠者有所增益之谓而多施于离别之际今伯英虽进用而未尝去朝廷非有离别之逺嵗月之间也而何待于赠言哉然朋友相尚以义有不得朝夕见者则因文寓意以美其旧绩而勉其新功亦理之所可也夫君子之仕以行道也位益进则道当益以行伯英之位进矣浙江之务凡属乎已者得与郎中相可否以逹于其长而行之操纵缓急之间尚益谨于其道哉诗曰无徳不报上之进用伯英可谓厚矣伯英谨于其道是所谓厚其报也道益行则功益着功益着则名益显而爵益崇譬登万仭之山足愈勤则身愈髙人愈仰之矣伯英勉之此固朋友之望也故予因其意而道之
　　赠王郎中序
　　吕梁徐之至险也其石之错出于江髙者逾寻丈下者犹五六尺若星罗若碁置若熊罴之奔突虎豹之驰逐其芒角峭发又若列防之亷利嵚然相累狞然相觗如是者盖弥布而不可穷汶泗与济合流而来又与黄河支流防自徐将趋于淮而为石所阨于是尽力以与石鬬疾走旁射悍怒冲激轰然如雷霆舟沂流者常以百余人或十数牛挽之进寸而退尺不幸为水所胜即横偃侧卧漂溺不可救其自上而下者如星驰如电发不容复置力然一失毫厘即为石所戕破碎沦没不复见踪迹其险如此徃来者常患之国家既建北京四方贡赋之输于北京者必由乎此舳舻朝夕相衔也必有以经畧之然后徃来者得以安行而无害乃择羣臣之能者任之而绍兴王君处善以刑部郎中徃焉处善始令江宁江宁京邑也其事之繁天下莫先焉处善为之有名由是陞郎中而当其任其之吕梁也相地势之宜而次徃来者之先后度其轻重以人力济之抚之尽其方施之得其道由是徃来皆忘其险而安焉夫以治京邑之才而济吕梁之险宜其从容而有誉也予始知处善才能着于江宁而别去三年矣今年予友清河知县李信圭考绩来北京为予极言其绩求文以彰之予谢不敏而不得辞故为序吕梁之险与处善经畧之宜如此以赠之使人知处善之能果足以有为也处善尚益勉于其终哉
　　赠黄训诗序
　　宁越黄仪叔敬自永乐中领乡荐得教官今为贵州宣慰司儒学训予未及识之然知之乆矣盖太宗皇帝在位时尝诏天下有司悉上图志命儒臣纂集为书以着大一綂舆图之盛及得贵州宣慰司所上视之其纪载详实粲然有条理则叔敬所为也因相与叹曰贵州古鬼方之地其人皆防獠诗书礼义之习前古未有也国朝洪武中始建学设官以教育之将革其旧俗俾同乎内地重以太宗皇帝之徳设藩宪二司以临之渐磨之乆其民稍知礼义其秀者亦徃徃成才可以为世用充贡而来京师者前后相望也今叔敬之所述如此则其才学可知亦其教之有成哉夫人之生固灵于物也盖无不可教者教之有不成岂特其人之过哉教者亦有咎焉古之教者以其道体诸身日与诸生讲诵俾服而行之诱掖奬劝使亹亹忘倦日趍于善则其成才可冀也后之为教官者多不能此孜孜于利欲之趍而矻矻于尘俗之扰于夫所谓道者身既违之矣安能以教人而使之成哉叔敬之所教如此其能以古人之教者自处乎由是心益喜之而思与之接然而未能也今年贵州卫千户陈铣声逺以公事来京师谒予请曰铣与训黄仪交最厚明年当考绩而与铣别矣所以华之者莫贵于文章然作者难遇今既求京师士大夫为赋诗愿请先生一言弁诸首则为幸大矣予辞以不暇而声逺求之不厌盖其祖尝官吾郡今坟墓在焉由是素厚于予予不得终拒又念世之为武将者多薄文士以为迂而为文士者亦诋武将以为悍孰知古之名将説礼乐而敦诗书则固儒者事也今叔敬声逺相得如此岂非其志相合哉是可喜也而予又素知叔敬而欲与之接者乃为序之他日倘相见尚当有以质之也
　　赠廖训诗序
　　吉水廖氏故儒家其前之显者予莫能详也永乐初敬先先生为翰林检讨以卒予知其徳矣后又识其子庆府纪善自勤亦以文学议论知名于世予心慕之今亦不可作矣前年纪善弟自亷用荐举当任有司请为教官以自效得沅江教谕以去今年纪善子驩又被荐得芜湖训人皆为廖氏荣之盖检讨纪善其初皆以教官进今又得两教官父子祖孙皆以经学为人师何其盛哉夫君子之学固欲以淑后人然得传其子者盖少也能传其子者有矣能及其孙者又少也能及其孙者有矣而皆能为人师则加少也予见廖氏之学传三世矣而皆为学校师则教官者其殆廖氏之世职也欤然予视之君子之论人也必论其世人之防责于君子也亦以世盖祖父既贤则为子孙者不可以不贤是故其言善矣君子则必考其行其行谨矣君子犹必察其心茍或异焉则其责也滋甚盖曰贤者之子孙宜无愧于其先此岂好异论哉相厚之道也今驩之去芜湖芜湖之人闻之必曰是世为教官者也宜必善于教则上下皆俟之矣驩宜以圣贤之道淑诸身而推之以淑诸人身者教之本也身有之则其人化之斯无愧于世职矣茍徒以言强聒焉人未见其能从而教事或以废则安能免于公论哉今之教官有自放于绳检之外而不知所以教凡其所为庸人有不为者君子盖耻言之驩之闻于家者固有其本矣予知其不如是也然而相与言之者非迂也亦相厚之道也故书以为赠行诗序
　　赠邓同知序
　　吾邑邓氏故儒家在宋有举神童者其后世不失为士国朝洪武中大椿先生举明经为彭水县令彭水子性善先生以医名举为医学官其子嘉茂游乡校贤而有文章业成贡入太学以病归不及显而卒君子惜之时举其长子也克肖其父今年由太学生擢授潼川州同知将行其姻友兵部主事曾士属予赠以言时举以予为父友也亦欲得予言以自朂予迂且病不知所宜言将何以副所望哉试举其授职之意为时举诵焉国家混一海宇而设官以抚民民之休养生息者六七十年既庻且富矣圣天子嗣位益隆太平之业思俾万姓皆安于田里内有父母妻子之娱外有亲戚朋友之乐而无转移失所者于是大臣建议于诸郡邑皆益官而抚之故时举等遂受职以行夫民既安矣而视之犹若未安此天地生生不息之仁也时举之去所以奉承而慰抚之当何如用心哉安其已安之民而益使之安者上之仁也尽已之心而又徇人之心者臣之忠也鼂错有言民情所欲夀富安逸而已茍因所欲而与之民无不安乐之者如是则上之仁逮乎下而已之职尽矣然必公而无私然后能乎此彼其以家为累者不能也时举其勉之哉潼川土地肥美物产富饶闻其为守者颇尽心于民夫既有所资而又有能抚之者则民之安可知矣然则时举之去其于成绩盖不难要在慎其身而已予故歴序其世与夫所以授职之意以送之使之自重而求不忝焉时举亦以为迂乎哉
　　赠翰林林脩撰诗序
　　临漳林震敦声起诸生为进士第一即拜翰林脩撰既三年遂防恩封其父母皆六品而锡之勅命敦声复请告归省又赐之楮币而遣之于乎敦声其荣也已初敦声之来也岂有意于文冠天下而为史官之长哉虽有意于显其亲然亦安敢必哉今而皆得焉虽敦声有以取之而圣天子逮下之仁诚可谓至矣今归其乡乡人父兄子弟必将低徊羡慕而有不可及之叹则敦声之所以震耀乎乡里者讵可以寻常论哉予闻之君子之仕必思尽其道其道有未能尽君子必慊然于其心况受施厚者其报深取名盛者其责厚乎今敦声之取名不可谓不盛其受施不可谓不厚矣而人之所以责望与敦声之所以图报者当何如耶昔之冠天下者可数也其人之硕大其功业之伟亦可究而知之也孰谓今之人不如古之人哉要在求诸已而已仁义之道人所固有仁必笃于亲义必忠于君以是存诸心而见诸行事虽古之人奚过哉宋皇祐中筞进士仁宗焚香以忠孝状元为祷既而得郑獬今之所求亦莫切于此敦声于忠孝既已引其绪当思益尽其道此所谓仁义也推而极之至于仁义不可胜用使天下之人仰而望之曰进士第一人固如此诚无愧于厚施无负于盛名而益低徊羡慕有不可及之叹则敦声非但为邦家之光闾里之荣也敦声去而速来夙夜以图之此君子之望也将行素相厚者赠以诗而请予序予亦厚敦声不自知其言之切如此敦声其亦亮予意否乎
　　赠江西按察副使刘君复任诗序
　　江西按察副使盐城刘君彛川之在江西六年以清慎自持以方严临下其用心之公行事之正士大夫谈之今以考绩复任皆作诗以赠行而俾予为序予谓按察司之设其任诚重矣然察吏治得失而激扬进退之乃其首务也至于聴讼而决其是非盖末矣夫以数千里之地为之民者诚众亦安能使无讼然实系乎为县者之贤不贤而已为县者果贤教之有其素制之有其方强者不得肆而弱者有所立则讼何自来哉江西素称文献之地其人多读书知道理又得藩宪大臣之贤者而临之最为易化而不幸有讼之名昧者不察其本故于赠刘君试相与言之盖尝观于水矣喷崖触石汹涌而不平者激之使然也必疏凿以平之然后安流而无害若畚土叠石而加壅遏焉则泛滥横流为暴滋甚狱讼者不平之积也物我相形利害相感而不平生焉其始也欲求平而已为县者公其是非而加以惩劝或付之乡老里正使据其实而平之彼得以畅其抑鬰之懐伸其愤懑之气则亦已矣孰肯以其身必就刑戮哉而为县者之公且平诚鲜也或移于防慝之口或溺于爱恶之私不然则贪惰茍且豪吏猾胥捭阖而把持之是其所非而非其所是彼不平者既不得平而又加甚焉盖虽邹鲁之民有不能忍于是始弃其身冐国法干宪典而大狱兴矣由是论之狱讼之所以繁非由为县者之不公且平有以激之哉是故欲民安而讼简必察夫为县之若此者而黜罚之斯可矣不然则强者愈肆弱者无以自立狱讼无时而已也呜呼此正其本之説而不可缓者也刘君今之贤者按察使童君与凡同列者皆贤其必有取于予言哉故书以为赠行诗序
　　赠钱生序
　　钱生鳯跃吉水人今翰林侍读学士钱先生习礼子也先生居京师乆生来省侍留三年不去朝夕在亲侧聴诲言其质甚清而气甚和其言动恂恂未尝违于理京师防天子道徳之化然繁丽之极于物无不有其中可以绚惑人之耳目而移易其心志者盖多生未尝一属意居闲无事辄闭门读书间有所徃非谒先生长者则过亲戚故旧之家未尝慢戯佚游予心重之先生脩钱氏族谱命生书端重遒美既成书而以属予序然后知其世徳之盛庆泽之长宜其子孙之多贤也予既为序之而以仁义勉其子孙既而生以父命归其所厚者乡贡进士梁婺袁和等相率求予文赠之嗟夫生之得于天者美矣且承先世之遗严训之笃是得于人者又备矣予何以增益于生其所宜言者岂有加于仁义哉仁义之道大矣而其实则在于事亲从兄去夫私欲之害自末节近事而推尽其大者逺者焉又推至亲亲仁民爱物轻重厚薄各得其宜而后仁义之徳全如是则诚为钱先生之令子也无愧于吴越国之后也生必勉之或者曰今之称生俗以为薄也而子于鳯跃毎称生独不虑人之骇且怒耶予曰生非可薄者也予之爱生盖厚矣昔者楚有韩生汉有贾生伏生欧阳生髙堂生宋有广文曾生是岂薄之耶予用是期生岂不厚哉生宜以是自勉慎无惑于流俗也遂书以赠其行
　　赠祖知县归嘉定序
　　昌黎祖述尚贤之为令于嘉定也有寛恵之行通敏之才故嘉定虽剧县而事无不理一县之人皆安之吏部郎中宣嗣宗礼部郎中黄养正常为予言如此而予郡人萧学敏为嘉定主簿与尚贤同僚今年以督运来京师予问之亦亟称尚贤之美予虽未识尚贤然所以知之者不自二三子始也盖尝闻其为福建叅政以才名振当时福建为府八为百里之县凡五十尚贤设施措置无难者夫以治五十县之才敛而施于一邑辟如千钧之弩以穿鲁缟也则嘉定之政乌足以尽尚贤之才哉然予所以重之者不在是士之仕也贵乎有以及民位之崇卑不计也然而以崇卑为欣戚者常多故昔之人有自崇而卑者徃徃有不屑之心不然则沮且怠焉夫有不屑之心而沮且怠也则事之废坠民之失所可知矣以已之不快而至于如此安得谓之善自处者乎安望其能终吉也乎故宠辱不惊而安于所遇君子之髙致也盖君子求诸心而已茍无愧焉斯可矣外物何足计哉尚贤尝尊显矣今乃勤于为县使民安而政举盖所谓宠辱不惊而安于所遇者此其所以可重也夫进退无常如昼夜寒暑之迭相代也进而复退安知退而不复进乎尚贤今虽为令后之为郡为藩宪不可知也遂进而为卿佐亦不可知也要在慎其道而已尚贤以三载考绩最而归嗣宗养正求予文为赠故为序以赠之
　　赠邹知县复任序
　　乐安邹良子都为邵武令有恵政凡其县之民与武士之在邵武者皆安于其所为无不悦服既九年考绩来京师众不忍其去相与言于藩宪大臣乞留之藩宪大臣具以闻上重违众志陞秩从六品而还之邵武户部侍郎吴公玺邵武人也为予诵其美而喜其归得以慰人望求予文以赠行予谓令子民者也有父母之道焉是故寒而衣之饥而食之烦劳则安之疾痛则抚摩之至有所费则必为之择利而思所以节之如是而又教以孝于亲弟于长睦于乡党姻族相维相恤而各止其所焉则民生遂风俗厚矣此岂人之所难行哉特患无是心焉耳令以爱子之心施乎民则民亦以顺父母之心待乎令治化之不成县之不治盖理所必无者也予尝求之天下所见能此者无几人心甚重之及今又见子都子都之治其真有子民之心哉夫能使其民爱而留之已难矣而武弁之士亦爱而留之非其心之公化之笃恩恵之广被有不能然者嗟夫子都予之重子盖有加焉者矣古之君子得志则泽加于民凡其所学与所行者皆不外乎道是以徳业彰而名闻流今国家建学校以教之盖以明是道也又设官以任之欲使行此道也下之所志与上之所期待可谓相合而不相戾矣宜乎在位之士皆能尽其道而民无不被其泽者若之何其寥寥然也以予观之非迂懦不立则刚愎不仁不立则媕婀以病民不仁则贪暴以虐民子民之道与民所以仰望之意岂如是哉于是有厌恶而欲其去既去而惟恐其复来者此非民之薄也宜也子都能使人慕恋如此则予安得不深重之哉今之归益务尽其道使在下之人益亲戴之如父母斯无愧于古之君子徳业名闻之着岂有穷哉予未识子都因吴公之言而信其必然者遂为序以赠之
　　南冈李氏族谱序
　　泰和南冈李氏唐西平忠武王晟之裔也盖忠武之子宪由江西观察使节度岭南其子游为宜春守故宪罢镇遂家宜春游之弟锴又析居分宜之白芒歴十二世至公仪为大庾簿老而归其子禹辅奉迁于南冈遂为南冈始祖三传至英叔元授柏兴路同知亦以老不赴柏兴孙如春为南安推官柏兴赀积累巨万有田园山林之富池防舘宇之华花卉竹树之胜又有四方賔客之徃来相与极观逰之乐觞咏之娱歌舞音乐之奉盖比之封君迨至南安子伯颙伯昂遭遇世变尽失之然当时风流胜槩人至于今能道也伯昂之子桓圭信圭又以文学才行皆出为县令而皆有名李氏诗书簮绂相传何其盛而且乆哉盖西平有大功徳于唐足以庇赖其子孙而柏兴之泽又有及乎乡邑其大者脩碉石槎滩二陂堰江水以溉田多至三十余万畆皆为上腴常稔之田民之赖其利者不少李氏之福当与陂水同流而陂水岂有穷哉况又承之以诗书之习是宜其乆而盛也桓圭信圭家食时尝修辑其族谱自南冈七世又上泝至忠武凢二十一世支分别粲然明甚其意岂特正伦理笃恩谊哉将以示子孙使知其本源而思继之也易曰积善之家必有余庆然则积善固承家者所宜务谓之积者累而蓄之之谓也自言行之防以至人伦之大无不尽其道始于其身贻及乎子孙而皆不违焉则其积也厚矣善者天之道也人能为善则天必佑之为之者继继而不穷天之佑之亦绳绳而不已则家之盛虽至百世未艾也信圭弟介圭谨饬而好脩其志亦欲有立于世又取是谱增续之持以求予叙予既与其二兄游而又嘉介圭之志故为序之亦以勉其为子孙者
　　赠解祯期诗序
　　解氏在吉水以宦学为名家其显于宋元者予不能详也国朝洪武初设科取士筠涧先生与予先祖竹亭徴君同校文广东其声气相似而道谊相合盖无间然者其后先考肇庆府君又与筠涧先生之子礼部君及学士公相徃来迨予领乡荐防试礼部学士公实典文衡及窃第入翰林为庻吉士读书于禁中而学士公笃念世好所以示教者尤厚当是时祯期亦以善书被荐入舘阁则礼部君子也太宗文皇帝鋭意文艺诏学文者必如韩栁学书者必如羲献然后已祯期超诣精到细书黄庭诚无出其右者予尝相与同游处论前人交好之故其意气莫逆也今三十年予犹忝侍近而祯期自中书舍人陞大理评事仍执笔翰林虽各縻于职务不得从容如曩时偶一闲暇輙相聚谈笑移时而后去因复自叹予二人者皆老矣而少时意气犹在也庻防其终不违乎今年祯期以目眚乞归治上许之俾疾愈而复来将行凡相与厚者皆作诗送之而属予序嗟夫祯期果于去也哉太宗文皇帝教养之深仁宗昭皇帝与今皇帝眷念之厚皆不可忘也古之人有感人一言而许以身者况圣仁如天哉祯期尚未七十专精神谨医药则疾斯愈矣愈则复来庻防尚有以报万一乎予既有世契又思与终好也故为序如此祯期之意必有同乎予者矣
　　欧阳允器庆夀诗序
　　欧阳为吾邑钜族允器则其族之贤者也读书学文欲有以自见既而以教其子无复用世意子汤登进士第为刑部主事以勤慎举其职前軰皆称誉之曰其子如此则其父可知由是允器之贤寝闻诸公间允器生于洪武乙邜至今宣徳甲寅年六十矣四月初五日其生之日也汤以告于缙绅先生请为赋诗将使持归咏歌以称夀焉既成轴矣而以求予序予谓古者君子之爱敬其人也则必以眉夀祝之南山有台之诗周人晏享通用之乐歌也其诗曰乐只君子遐不眉夀又曰乐只君子遐不黄耉盖敬之隆爱之深则期之逺矣而况于父子之亲乎夫人子之身皆本于亲于其所能致者皆自亲焉致之故凡所有举不足为报也惟祝亲之夀考庻防永有所依而得效其万一焉此所谓爱敬之至宜乎汤之惓惓然也予闻之孔子曰仁者静又曰仁者夀夀固静之所养也松柏生于山林其去人也逺其植本也深据土壤之腴承雨露之润其大百围歴千嵗固宜也允器当太平之时处幽闲之地无拂逆之患而有顺适之娱则其年之永福之备谁得而及之允器其尚笃于仁矣乎仁固福之本也国朝之制仕者之贤必推本于父母而加恩焉故仕满三年而无过举者则封赠及其亲汤既有誉于时皆庭训使然也则允器之受恩于君盖可以日月冀矣仁之笃则福之进将益逺大而无穷他日尚当为言啓羣公之赋咏以为夀不但已也
　　庆夀诗序
</div>
    <div class="pagination">
<a href="抑庵文集_page13.html">上一页</a><span>...</span><a href="抑庵文集_page9.html">9</a><a href="抑庵文集_page10.html">10</a><a href="抑庵文集_page11.html">11</a><a href="抑庵文集_page12.html">12</a><a href="抑庵文集_page13.html">13</a><span class="current-page">14</span><a href="抑庵文集_page15.html">15</a><a href="抑庵文集_page16.html">16</a><a href="抑庵文集_page17.html">17</a><a href="抑庵文集_page18.html">18</a><a href="抑庵文集_page19.html">19</a><span>...</span><a href="抑庵文集_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
