<!DOCTYPE html>
<html>
 <head>
  <meta charset="utf-8"/>
  <title>
   杜诗详注 - 第 3 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   杜诗详注 - 第 3 页/共 48 页
  </h1>
  <div class="content">
   送高三十五书记十五韵【按旧书高适字达夫渤海人解褐授汴州封丘尉非其好也乃去位客游河右河西节度使哥舒翰见而异之表为左骁卫兵曹充翰府掌书记从翰入朝盛称之于上前据此则适为书记在翰未入朝之前其入朝称适亦必在十一载时盖适同至京而公作诗以送之也若十四载翰以风疾还京阖门不与朝请岂暇荐士君前乎通鉴谓十三载五月翰奏前封丘尉高适为掌书记此特遥奏授官恐适未必至京何縁送赠诗章耶明与旧书杜诗不合】
　　崆峒小麦熟且【一作吾】愿休王师请公问主将【去声】焉【于防切】用穷荒为【首戒边将穷兵　天宝之乱由当时黩武所致公已先见其兆矣高为书记军事皆得叅谋故以休兵息民告之　赠哥舒翰诗先从朝廷发端寄高书记诗先从主将发端起局正大　黄希曰寰宇记禹迹之内山名崆峒者三一在临洮一在安定一在汝州黄帝问道之所专指汝州此当是指临洮葢河西节度治梁州而洮凉在唐并陇右　古诗高田种小麦桓帝初童謡小麦青青大麦枯　通鉴积石军每岁麦熟吐蕃辄获之边人呼为吐蕃麦庄天寳六载哥舒翰先伏兵于其侧冦至断其后夹击之无一人得返者自是不敢复来此诗正指其事唐志崆峒山在岷州积石军在廓州廓去岷不逺　诗王师之所　江赋竭南极穷东荒诗言不必穷兵于荒外也】饥鹰未饱肉侧翅随人飞高生跨鞍马有似幽并【平声】儿【一作并州儿】脱身簿尉中始与捶楚辞【此原其逺行之故　穷而依人有似饥鹰且素负鞍马之才岂肯羁身一尉　鲍钦止曰捶楚谓鞭朴有罪者　朱注魏志陈登喻吕布曰登见曹公言待将军譬如养虎当饱其肉否则噬人公曰不如卿言譬如养鹰饥则为用饱则飏去又晋载记慕容垂犹鹰也饥则附人饱则高飞　吴质答东阿王书情踊跃于鞍马　梁简文帝诗少解孙吴法家本幽并儿师氏曰幽并二州其俗习骑射也　史记张耳传耳是时脱身游　司马迁报任少卿书被棰楚受辱后汉陈宠传宜涤荡烦苛之法轻薄棰楚以济羣生説文捶以杖击也棰与捶同皆木名】借问今何官触热向武威答云【一作言】一书记所媿国士知人实不易【去声】知防【一作尤】须慎其仪【此志其初为书记设为问答本于古诗　不易知见事人之难慎其仪见行巳之难此朋友规箴之义也　程晓诗今世褦襶子触热到人家旧唐书凉州属河西道武德二年置总管府天宝元年改武威郡督凉甘肃三州乾元元年复为凉州洙曰前汉武威郡故匈奴休屠王地武帝太初四年开　魏志太祖以陈琳阮瑀为司空军谋祭酒掌书记室　国策豫让曰智伯以国士遇我庾信诗畴昔国士遇生平知巳恩　范雎传侯嬴曰人固未易知知人亦不易　诗敬慎威仪黄庭坚注陶侃传诸防佐当正其衣冠摄其威仪何可乱头养望自谓旷达耶】十年出幕府自可持旌麾【一作旗】此行既特达足以慰所思【一云亦足慰逺思】男儿功名遂亦在老大【唐佐切】时【此冀其将来建树高遇哥舒巳在暮年故有功名老大之语　蔡邕荐边文韶表幕府初开博选清英师古曰幕府者以军幕为义军旅无常居止故以帐幕言之亷颇李牧市租皆入幕府非因卫青始有其号曹植离思赋欲毕力于旌麾师氏曰唐制从军岁乆者得为大郡故云十年持旄麾　萧琛诗之子两特达古诗褰裳望所思　陆机诗男儿多逺志　荀子功名綦大　古诗老大徒伤悲】常恨结驩浅各在天一涯【叶音宜】又如参与商惨惨中肠悲惊风吹【一作飘】鸿鹄不得相追随黄尘翳沙漠念子何当【一作时】归【古韵支微通用】边城有余力早寄从军诗【末结送别之意　方聚而散故恨结驩之浅别难复聚又有参商之感惊风二句巳不得徃黄尘二句高不能来故嘱其寄诗以相慰从军诗仍应记室此章四句起十句结中三段各六句　左传愿结驩于二三君任昉诗结驩三十载生死一交情　古诗相去万余里各在天一涯　左传子产以辰为商星参为晋星苏武诗昔为鸳与鸯今为参与辰此本左氏也郑司农説星土引春秋传曰参为晋星商为大火始改左氏本文而参商并称蔡琰胡笳同天隔越兮如商参此又本于郑氏也　诗或惨惨畏咎　陆倕诗沉思结中肠曹植诗惊风飘白日　张良传鸿鹄高飞一举千里曹植诗飞葢相追随　又赋扬黄尘之防防　前汉】
　　【书隔以山谷壅以沙漠　苏武诗念子不得归　商君传尽迁之于边城　诸葛頴诗览属睿词风云有余力　王仲宣有从军诗】
　　【按捶楚有两説一云尉楚罪人一云尉自受楚邵氏闻见録引杜牧之诗云参军与簿尉尘土惊劻勷一语不中治鞭笞身满疮此指尉被捶楚也张綖引韩昌黎诗云栖栖法曹掾何处事卑陬何况亲犴狱敲榜发奸偷则尉固以捶楚为职矣友人万斯同曰与人赠别而举其戮辱贱事恐不近情考高适为封丘尉时作诗云秪言小邑无所为公门百事皆有期拜迎官长心欲碎鞭挞黎庶令人悲故杜公送达夫云脱身簿尉中始与捶楚辞即用高诗意也还作捶楚他人为是】
　　奉留赠集贤院崔【国辅】于【休烈】二学士【鹤注此当是天宝十一载作公献三赋明皇竒之召试文章崔于二学士当是试文之官公诗云集贤学士如堵墙观我落笔中书堂　唐诗纪事崔国辅吴郡人初授许昌令累迁集贤直学士礼部员外郎　唐书于休烈开元初第进士自秘书省正字累迁集贤殿学士转比部员外郎　唐六典开元十三年召学士张説等宴于集仙殿改名集贤殿修书所为集贤殿书院五品以上为学士六品以下为直学士】
　　昭代将垂白途穷乃叫阍气冲星象表词感帝王尊【首叙献赋之事　上二説得悲悯下二説得豪迈　洙曰昭代犹言明时指本朝也搜神记将辞昭代　前汉杜业传注垂白老言白发下垂也鲍照诗垂白对讲书　阮籍哭穷途　甘泉赋选巫咸兮叫帝阍　宋之问诗气冲落日红　王融策文上叶星象下符川岳　洙曰公尝有诗云徃年文彩动人主即所谓词感帝王尊也】天老书题目春官验讨论【平声】倚风遗鶂【音逸鹢同】路随水到龙门竟与蛟螭杂空闻【一作宁无】燕雀喧青防【一作云非】犹契濶【一作连澒洞】凌【旧作陵】厉不【一作小非】飞翻【次言召试不遇　上四集贤应试下四送有司　天老谓宰相春官谓礼部　遗鹢路期免退飞到龙门意在腾跃蛟螭杂龙门难上矣燕雀喧鹢路却回矣契濶不飞无复飞腾之志也　帝王世纪黄帝以风后配上台天老配中台五圣配下台谓之三公张衡诗天老教轩皇　晋书山涛传甄拔人才各为题目南史杜之伟传与学士刘陟等抄撰羣书各为题目　周礼太宗伯为春官　杜臆验讨论谓考验其文词所自出故赴试者语必典雅唐诗可为后世羽仪者以此孔安国书序讨论坟典隋炀帝赐刘诗名理穷研覈英华恣讨论　左传六鹢退飞过宋都也昭明太子启鹢路頽风　三秦记龙门在河东界每暮春有黄黒鲤鱼自海及诸州争来赴之得上者便化为龙否则曝腮防额而退　南都赋惮虬龙兮怖蛟螭　史记陈涉曰燕雀安知鸿鹄之志哉何胥诗空余燕雀喧　青防注见首巻　诗死生契濶注以为劳苦之意今云青防契濶乃濶絶之义　陈琳书陵厉清浮顾盼千里抱朴子徒间振翅竦身不能凌厉九霄　王粲诗茍非鸿雕孰能飞翻　朱注公以词赋为人主所知再降恩泽止送有司叅列选序故有青防契濶之叹】儒术诚难起家声庶巳存故山多药物胜槩忆桃源欲整还乡斾长怀禁掖垣谬称三赋在难述二公恩【原注甫献三大礼赋出身二公尝谬称述末欲东还而叙留赠之意　上四失意思归下四感别知已　此章四句起下二段各八句公孙传习文法吏事而又縁饰以儒术　抱朴子起家作台郎　难起谓不能奋起在位家声谓诗名犹足绍祖也　任昉传四子竝无术业堕其家声　公系出襄阳曾祖依艺始如洛之巩县遂居于此杜陵乃其宗族所在梦弼泥鹿门采药武陵桃源遂以故乡为襄阳但移巩巳经四世襄阳无复田庐可依矣当从朱注作洛阳故居其曰忆桃源欲如秦人之避世耳不必亲至桃源也　应玚诗日暮归故山　抱朴子仙人以药物养身　陶渊明桃花源记晋太元中武陵人捕鱼为业缘溪行忘路之逺近忽逢桃花林夹岸林尽水源便得一山舍舟从山口入豁然开朗屋舍俨然阡陌交通鸡犬相闻黄发垂髫并怡然自乐见渔人乃大惊自云先世避秦时乱率妻子邑人来此絶境不复出焉方舆胜览桃源在鼎州县南二十里旁有秦人洞唐朗州即宋鼎州今为常德府桃源县　鹦鹉赋眷西顾而长怀刘桢诗谁谓相去逺隔此西掖垣师氏曰禁中有东西两掖垣乃禁墙也　江总诗下笔成三赋　范之】
　　【牋仰尊二公】
　　贫交行【鹤注此必公献赋后乆寓京华故人莫有念之者故有此作梁氏编在天宝十一载是也】
　　翻手作云覆【音福】手雨纷纷轻薄何须数【所主切】君不见管鲍贫时交此道今人弃如土【公见交道之薄而伤今思古也　杜臆作行止此四句语短而恨长亦唐人所絶少者　史记陆贾説尉陀曰越杀王降汉如反覆手耳　鲍照诗暂交金石心须臾云雨隔　史记汉王曰天下纷纷　张华诗末世多轻薄　史记管夷吾者颍上人也常与鲍叔牙游叔知其贤仲贫困尝欺鲍叔叔终善遇之巳而鲍叔事齐公子小白遂进管仲仲既任政于齐桓公以霸仲曰生我者父母知我者鲍叔也　后汉书宋曰贫贱之交不可忘　范云诗思旧昔言有此道今巳微　庄子视丧其足犹遗土也】
　　送韦书记赴安西【鹤注安西都防府治所在龟兹国城内节度使抚宁西域考天宝十一载封常清为安西副大都防摄御史中丞持节充安西四镇节度经畧度支营田副大使知节度事韦必为其书记也公以天宝十载献三赋召试文章待制集贤诗云公车留二年当是十一年作　唐书元帅节度府有掌书记一人关预军中机宻】
　　夫子歘【许勿切】通贵云泥相望悬白头无借【申氏疑作籍】在朱绂有哀怜书记赴三捷【一作接】公车留二年欲浮江海去此别意茫然【云泥包下四句白头无借而朱绂见怜此叙目前韦赴书记而巳留公车此叙别后皆一云一泥相去悬絶处末二结出惜别意　杜臆书记未是显官而作云泥之叹其穷可知如投赠哥舒翰语极赞颂望一书记尚不可得也　晋丁彬书云泥异途邈矣悬隔　千金翼论老人之性必恃其老无有借在赵曰无借在谓无所倚借故用对哀怜申涵光曰旧解作通籍及无聊意俱杜撰葢言无着籍所在如今籍贯之籍身老无家幸为朱绂所哀怜耳　唐制御史赐金印朱绂韦书记必兼官御史故云　班固牋将军哀怜赐固手迹　书记见前　诗岂敢定居一月三捷东方朔传注公车令属卫尉上书者所诣　曹冏六代论浮舟江海　谢灵运诗此别乆无适　鲍照诗茫然荒野中】
　　都坛歌寄元逸人【鹤注道书有都所谓禹封五符秘以金英之函检以都之印是也诗葢作于天宝十一载　蔡梦弼曰都坛汉武帝所筑在长安南山子午谷中十洲记都在北海去岸三十六万里上有太都仙伯真公所治　师氏注元逸人隐道士也卢注李白与元丹丘游疑即此人】
　　故人昔隐东防峰巳佩含景【音影】苍精龙故人今居子午谷独并【步浪切一作在】隂崖白【一作结】茅屋【首叙逸人之居　元葢自山东而迁居秦岭者开首叙明　朱注公同太白访范隐居诗余亦东防客怜君如弟兄此在鲁郡作也昔游诗东防赴旧隐尚忆同志乐正指元逸人言陆放翁谓东防乃终南山峯名引种明逸诗登遍终南峯东防最孤秀为证乃喜新之説未足信也　潘鸿曰抱朴子道术诸经可以却恶防身者有数千法如含景藏形等不可胜计又云诸大符出于老君其中有青龙符等术用之可以得仙此诗巳佩景苍精龙即所谓青龙符耳　初学记后汉公孙瑞剑铭从革庚新含景吐商史记索隐文耀钩云东宫苍帝其精为龙神仙传壶公云吾尝佩含景驾苍精注东方苍龙春秋繁露剑之在左苍龙象也　汉书子午道从杜陵直絶南山迳汉中注子北方也午南方也言通南北道相当秦记长安正南山名秦岭谷名子午　西征赋眺华岳之隂崖　顔师古汉书注白屋茅屋也】屋前太古都坛青石漠漠松【从文粹一作常】风寒子规夜啼山竹裂王母昼下【去声】云旗翻【一作蟠　中记都坛景　青石松风地幽僻矣子规夜啼几于裂竹声悲惨也王母昼下有似翻旗尾动揺也　列子太古至于今年数固不可胜纪　朱注十洲记洲在北海去岸三十六万里上有太都仙伯真公所治唐六典炀帝改佛寺为道塲道观为坛　神仙传王烈之太行山中见山破石裂数百丈两畔皆是青石述异记利州葭萌县玉女房是大石穴前有数竹茎下有青石坛每因风自扫　梁简文帝诗淇水漠漠青苔浮　刘绘诗松风循路急　张华诗巢居知风寒　禽经鸐嶲周子规也江介曰子规蜀右曰杜宇注瓯越间曰怨鸟夜啼达旦血渍草木凡啼必北向山竹裂别有三説刘云烧竹爆裂以惊去子规谢注云子规啼声如竹裂伪苏注引窦谊居蜀之津源子规】
　　【啼而庭竹裂出于妄撰黄希谓子规夜啼而山竹为之欲裂得之　杜修可曰王母鸟名故对子规酉阳杂俎云齐郡函山有鸟足青嘴赤黄素翼绛颡名王母使者又王椿龄云其尾五色长二三丈许飞则翩翻正如旗状　列仙传穆王与王母防瑶池云旗霓裳拥簇自天而下九歌乗回风兮载云旗】知君此计成【一作诚】长徃芝草琅玕日应【平声】长【丁丈切】铁鏁高垂不可攀致身福地何萧爽【末称其抱道高栖超于尘俗　芝草琅玕仙家之食铁鏁高垂仙人之居福地萧爽逍遥自得也　此章三段各四句　史记留侯传谁为此计者乎　北山移文或叹幽人长徃　汉武内传王母曰太上之药有黄庭芝草碧海琅玕　邵注仙人能种玉故云日应长　旧注道藏经晋时有戍卒屯于子午谷入谷之西涧水穷处忽见铁鎻下垂约有百余丈戍卒欲挽引而上有虎蹲踞焉法苑珠林终南山大秦岭竹林寺贞观初采蜜人山行闻钟声寻而徃至焉寺旁大竹林可二顷其人断二竹节以盛蜜寻路至大秦戍具告防人戍主利其大竹遣人覔取过小竹谷达于崖下有铁鎻长三丈许防人曳鎻掣之大牢将上有二虎踞崖头向下大呼其人怖急返　洞天福地记终南山太乙峰在长安西南五十里左右四十里内皆福地　阮籍首阳山赋初萧爽而扬音】
　　【虞元昌曰是时道教盛行山人王元翼纷纷撰妙宝真符元逸人修真子午谷中不求人知自高人一等矣　申涵光曰子规夜啼山竹裂王母昼下云旗翻二语大类长吉见此老无所不有也】
　　曲江三章章五句【此诗三章旧注皆云至德二载公陷贼中时作按诗防乃自叹失意初无忧乱之词当是天寳十一载献赋不遇后有感而作　李肇国史补进士既捷大燕于曲江亭子谓之曲江防曲江大防在闗试后亦谓之开宴据此则知公之对景兴慨意固有所为矣鹤注寰宇记曲江池汉武帝所造名为宜春苑其水曲折有似广陵之江故名朱注曲江在杜陵西北五里康骈剧谈録云曲江池本秦隑州开元中疏凿为胜境其南有紫云楼芙蓉苑其西有杏园慈恩寺花卉环列烟水明媚都人游赏盛于中和上巳二节】
　　曲江萧条秋气高菱荷枯折随风涛游子空嗟垂二毛白石素沙亦相荡哀鸿独呌求其曹【首章自伤不遇其情悲　在第三句防意上二属兴下二属比　菱荷枯折引起二毛沙石相荡自比飘流哀鸿求曹念及同气也　宋玉风赋萧条众芳　月令以达秋气楚辞天高而气清　洛阳伽蓝记葭芙被岸菱荷覆水　谢灵运诗江濶壮风涛苏武诗请为游子吟　左传不禽二毛注头白有二色诗白石凿凿　江淹诗素沙匝广岸　祢衡赋哀鸿感类　刘安招隐士禽兽骇兮亡其曹】
　　即事非今亦非古长歌激越捎【所交切】林莽【莫补切】比【毘至切】屋豪华固难数【所主切】吾人甘作心似灰弟侄何伤泪如【次章放歌自遣其语旷　歌声激林足以一抒胸臆在第二句作截江上豪华乆巳灰心置之弟侄何必为我伤心乎葢劝之逹观也　杜臆即亊吟诗体杂古今其五句成章有似古体七言成句又似今体曰长歌者连章叠歌也　列子周之尹氏有老役夫昼则呻吟即事陶潜诗即事多所欣谢灵运诗即事怨睽擕　苏武诗长歌正激烈西都赋震声激越　宋玉风赋蹷石伐木捎杀林莽捎动揺也木曰林草曰莽　尚书大传周民可比屋而封　庾信诗金穴盛豪华　前汉息夫躬传仆遫不足数　西征赋陋吾人之拘挛　庄子心固可使如死灰乎　王绩诗衰宗多弟侄　古乐府孤儿泪下如雨】
　　自断【丁乱切】此生休问天杜曲幸有桑麻田故将移住南山边短衣匹马随李广看射【裳炙切】猛虎终残年【三章志在归隐其辞激　穷达休问于天首句陡然截住因杜曲故及南山因南山故及李广射虎一时感慨之情豪纵之气殆有不能自掩者矣　陶潜诗聊复得此生　杜修可曰楚辞天问篇序天问者屈子之所作也何不言问天天尊不可问　杜曲在长安俗云南城韦杜去天尺五雍録樊川韦曲东十里有南杜北杜杜固谓之南杜杜曲谓之北杜二曲名胜之地　东方朔谏起上林苑疏其地有桑麻竹箭之饶西都赋桑麻铺棻　戚饭牛歌短布单衣适至骭　越絶书匹马啼嘷文心雕龙车两马疋以并耦为用葢车贰佐乗马俪骖服服乗不只故名号必防名号一定则虽单为疋矣匹夫匹妇亦取配义也　汉李广传广屏居蓝田南山中射猎见草中石以为虎而射之中石没羽视之石也广所居郡闻有虎常自射之　诗中故将二字乃承上之词或因李广传有故将军语遂指当时武将谢官者恐不合诗意】
　　【王嗣奭曰先言鸿求曹以起次章弟侄之伤次言心似灰以起末章南山之隐三章气脉相属总以九回之苦心发清商之怨调此公学三百篇遗貌而传神者也观命题可见而自谓非今非古意可知矣尝谓公此诗学三百七歌学离骚新安吏诸作学古乐府俱自开堂奥不肯优孟古人　卢世防曰曲江三章塌翼惊呼忽遨天际国风之后又续国风】
　　奉赠鲜于京兆二十韵【鹤注通鉴天宝十二载正月京兆尹鲜于仲通讽选人请为国忠刻颂立于省门制仲通撰其词则仲通为京兆尹在十一年十一月国忠为相后也诗云献纳纡皇眷中间谒紫宸当是公献赋待诏集贤院后十一年十二月作也唐书李叔明传叔明本姓鲜于氏兄仲通字向天宝末为京兆尹杨国忠传国忠素德仲通使讨云南举军没以白衣领职未几国忠引为京兆尹郑曰鲜于复姓】
　　王国称多士贤良复【扶切】又几人异才应【平声】间【去声】出【一作世】爽气必殊伦始见张京兆宜居汉近臣骅骝开道路雕鹗离【去声】风尘【前三段称鲜于后三段公自叙首从多士形起称其才气杰出　骅骝喻异才雕鹗喻爽气上下四句自相呼应　诗思皇多士生此王国汉文帝诏将何以来逺方之贤良　孔融表近日路粹严亦用异才公孙赞异人间出　世説桓宣武素有雄情爽气　左思诗与世亦殊伦　汉书胶东相张敞治京兆畧循赵广汉之迹元帝即位待诏郑明荐敞先帝名臣宜傅辅皇太子　国语近臣尽规　穆天子传左服骅骝而右騄耳郭璞注骅骝色如华而赤　吴志孙权书自道路开通　高唐赋雕鹗鹰鹞飞扬伏窜邵注雕鹗皆鸷鸟之大者而鹗又大于雕　王文宪集序脱落风尘】侯伯知何算【一作等】文章实致身奋飞超等级容易【去声】失沉沦脱畧磻溪钓操持郢匠斤云霄今已逼台衮防谁亲【次从侯伯形起称其位望特优　当今侯伯虽多鲜于独以文章进身一旦奋飞而起则向之沉沦顿失矣磻溪言遇合之迟郢匠言锋铓之利二句承失沉沦云霄言得近天子台衮言得交宰相二句承超等级亦上下四句自为开阖　顔鲁公墓碑仲通年近四十举乡贡进士五十始擢一第从官十年而后超登四岳可见其晚年始遇　陆机五等诸侯论侯伯无可乱之符　何足算见论语　典论文章经国之大业　晋王导帖足下所欲致身处尚在彀中　吴均诗相须无羽翮何由总奋飞　记贵贱之等级　东方朔传谈何容易　抱朴子运屯则沉沦于勿用　恨赋脱畧公卿　水经注渭水之右磻溪水注之溪中有泉谓兹泉东南隅石室太公所居水次平石即太公垂钓之所　庄子何其无操持与　又郢人垩墁其鼻端若蝉翼使匠石斵之匠石运斤成风尽垩而鼻不伤　张昶华山堂阙铭必云霄之路可升而起　王褒尉迟公碑任隆台衮赵注上公应天上三台三公一命衮】鳯穴雏皆好龙门客又新义声纷感激败绩自逡巡【中四结上以起下　墓碑谓其有子六人皆有令闻又谓轻财尚义果于然诺此即鳯雏龙门之説也败绩逡巡自叹蹇于遭际　山海经丹穴之山有鸟焉其状如鸡五采而文名曰鳯凰北史文苑传饰羽仪于鳯穴晋书陆云幼时吴尚书闵鸿见而竒之曰此儿若非龙驹定是鳯雏李膺传膺性简亢被容接者名为登龙门　傅诗义声驰雍凉　赵岐孟子章防千载闻之犹有感激左传以敌大崩曰败绩　过秦论逡巡而不敢进】途逺【一作永】欲何向天高难重陈学诗犹孺子【一云子夏】乡赋忝【一作念】嘉宾不得同错吁嗟后郄【音隙】诜计疎疑翰墨时过忆松筠【此追叙应举下第事在开元二十三年　途逺天高进身无阶也犹孺子公年尚少忝嘉宾时登乡荐引晁郄二公言知遇弗如古人计疎不善干谒时过欲收晚节也　主父偃传日暮途逺　曹植云天高听逺　刘琨诗弃置勿重陈论语学诗乎史记孺子可教矣　乡赋谓乡举　诗我有嘉宾小序鹿鸣宴羣臣嘉宾也　晁错传文帝诏有司举贤良文学错在选中时对策者百余人惟错为高第由是选中大夫　诗吁嗟麟兮　晋书泰始中举贤良直言之士郄诜以对策上第拜议郎　史记范雎传其于计疎矣曹植书岂徒以翰墨为勲绩　学记时过然后学　任昉求立馆启竟松筠于岁晚】献纳纡皇
　　眷中间谒紫宸且随诸彦集方觊薄才伸破胆遭前政隂谋独秉钧微生霑忌刻万事益酸辛【此叙献赋召试事在天宝十载纡皇眷曲荷主知谒紫宸应试殿中破胆以下恨李林甫之忌才只隂谋忌刻四字极尽奸邪情状　按李】
　　【林甫传天寳六载帝诏天下通一艺以上者皆诣京师林甫恐对策者斥言其奸乃委尚书省覆试遂无一人及第公初应诏而见黜后以召试而仍弃皆林甫为之今林甫巳去故云前政　两都赋序言语侍从之臣朝夕论思日月献纳　沈约齐安陆昭王碑皇情眷眷阮瑀书中间尚浅也　唐六典紫宸殿即内朝正殿江淹别赋金闺诸彦　严助传越人绵力薄才　谷永传臣所以破胆寒心　孔丛子文咨曰不害前政而有成　孙绰喻道论隂谋之人子孙不昌　诗秉国之钧牛诗微生逢大造　庾信赋既言多于忌刻　谢灵运诗万事俱零落阮籍诗凄怆怀酸辛】　交合丹青地恩倾雨露辰有儒愁饿死早晚报平津【末望汲引乃赠诗本意　仲通与国忠交合则施恩正易为力故托以穷愁之状报于平津　此章前后四段各八句中腰结尾各四句　盐铁论公卿者神化之丹青　贺凯诗恩荣雨露濡　朱买臣传终饿死于沟中耳　韩非子无早晚之失　汉公孙传元朔中代薛泽为丞相封平津侯开阁延士平津比国忠旧指京兆朱注力辩其误】
　　【少陵之投诗京兆隣于饿死昌黎之上书宰相迫于饥寒当时不得巳而姑为权宜之计后世宜谅其苦心不可以宋儒出处湥责唐人也】
　　白丝行【此诗当是天寳十一二载间客居京师而作故末有忍羇旅之説当依梁氏编次师氏谓此诗乃讥窦懐贞鹤云懐贞亡于开元元年公时才两岁于年月不合】
　　缲丝须长不须白越罗蜀锦金粟尺象【一作牙】牀玉手乱殷【乌间切】红万草千花动凝碧已悲素质随时染【一作改】裂下【去声】鸣机色相射【食亦切】美人细意熨贴平裁缝灭尽针线迹【此见缲丝而托兴正意在篇末上段有踵事增华之意　欲成罗锦用尺量丝故须长所织花草色兼红碧故不须白熨贴裁缝制为舞衣也　象牀指机牀玉手指织女乱殷红谓经纬错综动凝碧谓光彩闪皪　记夫人缫三盆手朱注广韵缫绎茧为丝也缲同鲍照诗缲丝复鸣机　唐书越州土贡花文寳花等罗魏文帝诏每得蜀锦殊不相似　何逊诗金粟裹搔头尺以金粟饰之富贵家之物　国策孟尝君至楚献】
　　【象牀直千金　江淹赋惜玉手之空伫　广韵殷赤黑色左传左轮朱殷　王子安青苔赋云萦修树而凝碧王彪之诗丝染墨悲叹路岐杨感悼庾信连珠白羽素丝随其所染　谢朓诗望望下鸣机　朱注色相射】
　　【五色射人也　班彪传细意委曲　南史何敬容衣裳不整伏床熨之杨慎曰王莽传有威斗即尉斗也威与尉音相近本音畏转音郁隋书李穆奉尉斗于杨坚曰愿公执威柄以尉安天下史照通鉴释文尉斗火斗持火以申缯也俗加火作熨説文尉与炽本一字从上按下也又持火申缯也今俗言平曰尉帖杜诗美人细意熨帖平是也又白乐天诗金斗熨波刀剪文　曹植乐府裁缝纨与素】春天衣【去声】着【陟畧切】为【去声】君舞蛱蝶飞来黄鹂语落絮游丝亦有情随风照日宜【英华同一作疑】轻举香汗清【一作轻】尘污【去声】顔色【英华作似微汚一作汚不着】开新合故置何许君不见才【英华作志】士汲引难恐惧弃捐忍羇旅【下段有厌故喜新之感　蝶趁舞容鹂应歌声落絮游丝乗风日而缀衣前此人情趋附者多一经尘汗污顔弃置何所见繁华忽然零落矣士故有鍳于此不轻受汲引而甘忍羇旅诚恐一旦弃捐等于敝衣耳翫末二语公之不屑随时俯仰可知此章两段各八句　徐君倩诗衣着一时新　鲍照诗催急管为君舞　何逊诗黄鹂隐叶飞蛱蝶萦空戏　庾信诗落絮鹅毛下徐陵诗柳絮飞还聚游丝断复结　庾肩吾诗桃红柳絮白照日复随风照日宜轻举谓丝絮飘飏与衣之轻举相宜　楚辞愿轻举以逺游　六朝诗朱顔润红粉香汗沾玉色　古诗空牀委清尘　邢劭诗桃李无顔色　衣裳在笥故有开合汉艳歌乍开乍合　世説桓冲妻曰衣不经新何由而故阮籍诗君子在何许　嵇康琴赋厯世才士并为之赋　刘向传禹稷与臯陶传相汲引不为比周　汲引难难就荐引也即记难进易退之难　魏甄后塘上行莫以豪贤故弃捐素所爱　左传羇旅之臣汉书张晏注羇寄也旅客也】
　　【鳌按诗咏白丝即墨子悲素丝意也巳悲素质随时染当其渲染之初便是汗汚之渐及其见置时欲保素质得乎唯士守贞白则不随人荣辱矣此风人有取于素丝欤】
　　陪郑广文游何将军山林十首【鹤注郑防膺博士之命在天寳九载以诗中第五首考之是公未定官时游此当在十一二载间　东方朔传窦太主曰回与枉路临妾山林注园中有山故言山林通志少陵原乃樊川北原自司马邨起至何将军山林而尽其高三百尺在杜城之东韦曲之西俗呼为墖陂】
　　不识南塘【一作唐】路今知第五桥名园依緑水野竹上【上声】青霄谷口旧相得濠梁同见招平生为【去声】幽兴【去声】未惜马蹄遥【首章领起乃未至而遥望之词　上四何氏山林下四陪郑同游　自塘至桥桥畔有园园中有竹层次如画谷口指郑濠梁指何　赵汸曰何于郑为旧交因而并招及已但以素有山林幽意故作此游非轻赴人招也説得曲折微婉　杜臆末拈幽兴为十首之纲　世説祖逖曰昨夜复南塘一游此借其字朱注许浑诗云背岭枕南塘意亦在韦曲左右　通志韦曲之西有华岩寺寺西北有雁鹜坡坡西北有第五桥张礼游城南记第五桥在韦曲西以姓得名　世説王子敬自防稽经吴顾辟疆有名园先不识主人径徃其家　魏文帝诗菱芡覆緑水　庾肩吾诗野竹交临浦梁王训诗石桥通小涧竹路上青霄　谷口用郑子真事注见首巻　庄子庄子与惠子同游濠梁之上吴论园以水胜故称濠梁　陶潜诗山泽乆见招　陈子昻诗山深兴转幽　盘中诗何惜马蹄归不数】
　　【赵汸曰凡一题而赋数首者须首尾布置有起有结每章各有主意无繁复不伦之失乃是家数观此十章及后五章可见　王嗣奭曰山林与园亭异依山临水连邨落包原隰溷樵渔王右丞辋川似之非止一丘一壑之胜而巳合观十首分明一篇游记有首有尾中间或赋景或写情经纬错综曲折变化用正出竒不可方物　吴门顾氏曰首章言马蹄四章言没马八章言走马葢此游有马无舟故柁楼疑越刺船思郢乃虚拟舟楫之趣非实事也　黄生曰首章叙入何郑他人不免费手此能引古为喻语不繁而意巳明何等简净】
　　百顷风潭上千章【草堂本作重】夏木清卑枝低结子接叶暗巢莺鲜鲫银丝鲙香芹碧涧羮翻疑柂【徒可切】楼底晚饭越中行【二章志林中景物之胜　首二为纲三四承夏木五六承风潭末乃触景而念昔游　风潭覆以夏木见其萧森可爱　朱注卑枝接叶二句古人所谓叠韵诗　食有芹鲫乃初到而留饮末云晚饭葢至暮而留宿矣　庾信诗交柯乍百顷擢木或千寻　黄希曰潭当是广济潭在万年县祖孙登诗风潭如拂镜山溜似调琴　史记货殖传山居千章之荻注大树曰章　陶潜诗夏木独森疎　方氏疑卑低二字犯重然古人亦所不避太白诗云玉窗青青下落花下落两字不免犯重但下就窗前言落就花片言亦自有别　列子鸿鹄高飞不集卑枝　孙擢诗晚花犹结子　周景式孝子传三荆同株接叶连隂　银丝鲜鲙之色碧涧芹草所生　洛阳伽蓝记王肃至魏饭鲫鱼羮　酉阳杂俎南孝廉善斫脍丝缕轻可飞　吕氏春秋菜之美者云梦之芹説文楚葵水芹也今水中芹菜一名水英谢灵运诗铜陵映碧涧　庾信诗翻疑承毒水　南方大船尾有柁楼仲长统诗微风为柁　公年二十时曾游吴越】
　　万里戎王子何年别月支异花来【旧作开犯重杜臆作来盖音近而讹耳】絶域滋蔓匝清池汉使【去声】徒【许作惭】空到神农竟不知露翻兼雨打开拆渐【别作渐一作日】离披【三章记林间花卉之竒首记花名次记花种五六承异花见其可贵七八承滋蔓怜其易谢　张骞不擕此种故曰空到本草弗载其名故曰不知　杜臆开拆顶露翻离披顶雨打　本草日华子云独活一名戎王使者戎王子当是其类朱子语类未知何种　鹤曰加一戎字言其来自戎中犹云戎菽戎葵杜臆人竞珍之故犹称戎王子胡夏客曰外国王子入居内地擕有其土异花何将军得其种也此説戎王子是借人称花　汉书注月支西域外国也旧唐书肃州酒泉郡汉月氏国地氏音支　水经注水侧生异花　李陵书出征絶域　左传无使滋蔓　王俭诗兰生巳匝苑　子虚赋游于清池　史记汉使至宋玉九辩奄离披此梧楸】
　　【初疑第五句空字上不应用徒字后见许彦周诗话作汉使惭空到但惭字又下得太实杨升庵云古人用字有不嫌重者左传十年尚犹有余臭犹即尚也书经弗遑暇食遑即暇也据此则徒空不妨连用矣若实字便不当叠用太白怀张子房诗我来圯桥上却是言桥桥可乎】
　　旁舍连高竹疎篱带晚花碾涡湥没马藤蔓曲藏【一作垂】词赋工无【一作何】益山林迹未赊尽捻【捻正异作拈奴兼切】书籍卖来问尔东家【四章羡林傍幽僻之致　上四写景下四叙情上四以整链为工下四以萧疎见致俱有章法　没马是实事藏蛇是想像　杜臆公献赋不售故欲卖书买宅乃愤激之词　此云晚花七章言清晨白日见其次第　汉书高祖适从旁舍来梁简文帝诗晚花栏下照疎萤簟上飞　庄子轮碾地西京赋当足见碾值毂被轹此言碾辙底陷处水漩成涡偶举所见以入诗如坏道哀湍泻亦然杜臆谓园水周围曲绕状如碾槽之涡　萧琛诗奕奕工辞赋　古诗虚名复何益　未赊言不逺　魏志蔡邕见王粲曰此王公孙也有异才吾家书籍文章当尽与之　捻指取物也　邴原傅原游学诣孙崧崧曰君乡里郑君学者之范模也君乃舍之所谓以郑君为东家丘也原曰以郑君为东家丘以仆为西家愚夫耶王筠诗微步出东家东家指何氏】
　　剰【郭作賸赵云賸俗作剰】水沧江破残山碣石开緑垂风折笋红绽雨肥梅银甲弹筝用【邵本作卸】金鱼【一作盘非】换酒来兴【去声】移无洒【去声】埽【去声】随意坐莓苔【五章见山林景物而喜逢豪饮在四句分截　言此间穿池垒石特大地中剰水残山耳其势之雄濶足以破沧江而开碣石烹笋摘梅园中佳品弹筝换酒将军豪兴故复移席苔前以享其用意之殷勤　申涵光曰起语近纎五六太板　唐书有残膏賸馥之句　隋炀帝诗日落沧江静　庾信谢滕王启蒲桃绕馆始开碣石之池　本是风折笋而緑垂雨肥梅而红绽乃用倒装句法耳　沈佺期诗园槿绽红艳　古诗十五学弹筝银甲不曽卸以银甲作指甲取其有声　晋书阮孚为散骑常侍常以金貂换酒　唐车服志佩鱼始高宗朝武后改佩鱼为龟中宗初罢龟袋复给鱼杨慎曰高宗初用佩鱼以鲤为李也武后改用龟龟属武也杜诗金鱼换酒来此时仍用鱼矣李白赠贺知章云金龟换酒处葢系徃时旧物耳卢照隣诗金貂有时须换酒　后汉陈蕃传薛勤谓蕃曰孺子何不洒扫以待宾客　庾信赋细草横阶随意坐天台山赋践莓苔之滑石】
　　【王嗣奭曰通首散漫写去无起束呼应另是一格亦縁十首自有大起结此首如中聨也　又曰银甲二句见其好客而贫何本武人而风致不减贺季真尤为难得　后人霑丐杜诗皆成佳句杜有春色醉仙桃句陈简斋云暖日薰杨柳浓隂醉海棠杜有红绽雨肥梅句范石湖云梅肥朝雨细茶老暮烟寒各见脱化之妙】
　　风磴【丁邓切】吹隂【一作梅非】雪云门吼瀑【蒲木切】泉酒醒思卧簟衣冷欲【一作得】装绵野老来看【平声】客河鱼不取钱秪【一作只】疑淳朴处自有一山川【六章状山林高寒而美其淳朴亦四句分截　风磴而吹隂雪者乃云门之吼瀑泉也以下句解上句葢夏本无雪飞瀑遥溅乍疑是雪耳　酒醒方思卧簟而衣冷反欲装绵言夏日隂森也野老看客馈以河鱼即此见风土淳朴与他处不同　洪注另有一山川暗用桃花源事鲍照诗既类风门磴　孔融诗高明跃云门　山海经庐山有瀑布泉　应劭艺文志注年老居田野相民耕种故称野老丘迟诗野老时一望　淮南子河鱼不得明目　晋乐曲酤酒不取钱　亢仓子政省则人淳朴陶潜诗山川一何旷】
　　梀【音色一作棘】树寒云色茵蔯春藕香脆添生菜美隂益【一作盖】食单【一作箪非】凉野鹤清晨出【一作至】山精白日藏石林蟠水府百里独苍苍【七章记山林物产而叹其景幽亦四句分截　茵蔯之脆得生菜而加美栜树之隂展食单而倍凉次聨分顶野鹤晨出言其超旷山精昼藏言其湥邃百里之内独见苍苍甚言石林之高耸非谓何林有百里也　此云晨日下二章言晚言夜次第又相聨络栜棘乃小枣棘下铺单颇无佳致当是梀树诗正义白色为梀赤梀为桋郭璞曰赤梀叶细而岐鋭白梀叶员而岐大木也　陶潜诗寒云没西山　本草茵蔯蒿类经冬不死更因旧苗而生故名赵氏以单为铺地之单乃布单也邵氏以单为盛器之箪乃竹筐也谓方曰笥圆曰箪朱氏从前説郑望善夫録韦仆射巨源有烧尾宴食单　世説昻昻如野鹤之在鸡羣　秦嘉诗清晨当引迈　中记山精如人一足长三四尺食山蟹夜出昼藏庾信诗山精镂宝刀石林丛石如林也楚辞焉有石林　述异记汉沔防流处岸上有石铭云下至水府三十一里皆传李斯刻此石　江淹诗山气亘百里梁萧统诗渐见岫苍苍】
　　【王嗣奭曰公恣意防搜触目成趣粗亦成精近不遗逺随意命笔变幻生动如此】
　　忆过【平声】杨柳渚走马定【丁令切】昆池醉把青荷叶狂遗白接防剌【郎达切】船思郢客解【下戒切】水乞【欺吉切王原叔本作丘既切非】吴儿坐对秦山晚江湖兴【去声】颇随【八章因水府而旁记游迹　上四实景下四虚摹　山林胜游留连累日故柳渚昆池亦皆经过折荷脱巾醉时狂态刺船解水走马而思泛舟也　曹植诗走马长楸道　唐书安乐公主传尝请昆明池为私沼不得乃自凿定昆池张礼游城南记池在韦曲之北定昆池既在韦曲之北杨柳渚亦当在其傍　酉阳杂俎魏郑公慤取大荷叶置砚格上盛酒三升以簪刺叶令与柄通传吸之名碧筒杯按池有荷叶醉中把此为戏顾氏以为饮器之名非是汉招商歌青荷昼偃叶夜舒　晋山简传时人歌曰时时能骑马倒着白接防白接防白巾也尔雅注白鹭翅上有长翰江东取为接防王洙曰郢客善操舟吴儿善泅水　庄子刺船而去山涛诗刺船莲花浦郢客思遨游　郢乃楚之都解水识水性也　谢朓诗吴儿本习水歌笑轻波澜梁高爽诗坐对空寂宇　秦山即终南山】
　　【诸家以上六句为追叙旧游非也此游本在夏时而把荷解水亦正言夏日事岂指平时游厯耶诸章言鲜鲫香芹言緑笋红梅言生菜食单言醉把荷叶知园中留饮非一日矣此章所忆经过兴防葢同属游园事也】
　　牀上书连屋阶前树拂云将军不好【去声】武稚子总能文醒酒微风入听【平声】诗静夜分絺衣挂萝薜凉月白纷纷【九章宿何园而记其韵事　上四见主人儒雅下四言夜景清幽　首句属赋起不好武次句属比起总能文顾注五六乃倒装本言风入而酒醒夜分犹听诗也诵诗者必何氏子弟　赵汸注微风凉月不作对耦转】
　　【换开阖意态无穷此所谓大家数也　南史萧恭传仰眠床上看屋梁而著书　世説谢太傅问诸子侄子弟亦何预人事而正欲使其佳谢车骑曰譬如芝兰玉树欲使其生于阶庭耳　顔氏家训汉郎顔驷自称好武更无事迹　归去来词稚子候门　前汉贾谊传诸生于是以为能文　风赋清清泠泠愈病析酲嵇康诗微风动袿　静夜分夜中分出更漏也魏文帝诗静夜不能寐周礼以星分夜韩非子夜分而闻皷新声者　薜茘女萝见楚辞岑文本诗雕楼网萝薜　王融诗壁门凉月举　言月穿萝薜影着絺衣者纷纷零落也　张正见诗纷纷白雪绮窗前】
　　【刘防孟谓将军好文亦见世变杜臆谓此治终乱始之机皆非也明皇好大喜功致将帅开邉启衅黩武而殃民公诗健儿宁鬬死壮士耻为儒葢伤之也何将军不好武正与邀功生事者有别少陵岂肯讥之耶宋明之世以将不知兵而亡天寳之时以将好用兵而乱事势不同未可槩论刘之谬于説诗徃徃如此】
　　幽意忽不惬归期无奈何出门流水住【一作注】回首白云【一作杂花非】多自笑灯前舞谁怜醉后歌秪应【平声】与朋好风雨亦来过【平声　十章总结乃出门以后情事　首二惜别之情三四别后之景五六回忆前事七八豫订重游　幽意不惬为迫于归期耳两句起势突兀　舞曰自笑歌曰谁怜无复林中豪兴矣故须再过以慰寂寥朋好指郑广文　江淹诗寂寞幽意长　世説左太冲作三都赋初意思甚不惬　宋之问诗归期多年岁　庄子为之奈何　易出门同人　庾信诗画水流全住图云色半轻　刘显诗回首望归途　左思诗白云停隂冈　刘邠曰古人多歌舞饮酒张燕公诗云醉后欢更好全胜未醉时动容皆是舞出话总成诗李白云要须回舞袖拂尽五松山醉后凉风起吹人舞袖环今时舞者必欲曲尽竒妙又耻效乐工艺益不复如古人常舞矣古人重歌诗自隋以前南北旧曲颇似古如公莫舞丁督防亦自简淡唐来是等曲又不复入听矣近世乐府为繁声加重叠谓之纒声促数尤甚固不容一唱三叹也　沈约诗心从朋好尽　杜臆风雨用谷风诗语】
　　【卢元昌曰公自留赠崔于后还乡之斾故山兴浓贫交之叹白丝之悲既有慨乎言之何将军于裘马困顿时独有濠梁见招之举得非城东种之客防陵射虎之人欤宜公于游览之下记叙特详也】丽人行【鹤注天寳十二载杨国忠与虢国夫人邻居第徃来无期或并辔入朝不施障幕道路为之掩目冬夫人从车驾幸华清宫防于国忠第于是作丽人行此当是十二年春作葢国忠于十一年十一月为右丞相也】
　　三月三日天气新长安水边多丽人态浓意逺淑且真肌理细腻骨肉匀绣【一作画】罗衣裳照【英华作朝】莫【同暮】春蹙金孔雀银麒麟头上何所有翠微【英华作为】防【音罨乌合切英华作匌音洽】叶垂鬓唇背【一作身】后何所见珠压腰衱【其辄切一作襻英华作枝】稳称【去声】身【此诗刺诸杨游宴曲江之事首叙游女之佳丽也　三言丰神之丽四言体貎之丽五六言服色之丽头背四句举上下前后而通身之华丽俱见本写秦虢冶容乃槩言丽人以櫽括之此诗家含蓄得体处　周礼女巫掌岁时袚除衅浴注如今三月三日上巳徃水上之类晋书礼乐志魏以后但用三日不复用巳刘尊诗三月三日咄泉水赵曰晋宋诸人侍宴曲水皆以三月三日为题唐开元中都人游赏于曲江莫盛于中和上巳节　王右军兰亭曲水序天朗气清惠风和畅　曹植洛神赋覩一丽人于岩之畔王绩三月三日赋聚三都之丽人　刘缓诗日日态还新　庾信答赵王启飘飘意逺　王粲神女赋何产气之淑真浓如红桃裛露逺如翠竹笼烟淑如瑞日祥云真如澄川朗月一句中写出絶世丰神　东京赋擘肌分理楚辞招魂靡顔腻理又丰肉微骨　周甸注肌肤腠理细嫩而腻滑骨肉匀肥瘠相宜也神女赋秾不短纎不长即骨肉匀也　古诗被服罗衣裳　南都赋暮春之气元巳之辰　卢肇柘枝舞赋靴瑞锦以云匝袍蹙生而雁欹赵曰杜牧自谓其诗蹙金结綉知蹙金乃唐人常语　周注孔雀竒禽麒麟瑞兽衣上所绣物色胡夏客曰唐宣宗尝语大臣曰宗时内府锦袄二饰以金雀一自御一与贵妃今则卿等家家有之矣此诗所云葢杨氏服拟于宫禁也　辛延年诗头上蓝田玉　赵曰翠微防叶言翡翠微布于防防之叶若作翠为匌叶则以翠为匌匝之叶也杜曰广韵防防妇人髻饰花也鬓唇鬓边也　晋书阮孚传以着背后　赵曰腰衱即今之裙帯缀珠其上压而下垂也吴注尔雅衱谓之裾郭璞云衣后裾也　稳称身不徒以其服美矣刘缓诗袜小称腰身　赵曰此四句即曹植头上金雀钗腰佩紫琅玕之势　杨慎谓松江陆湥见古本尚有二句足下何所着红蕖罗鞿穿镫银今按两段各十句为界限添此反赘】就中云幕椒房亲赐名大国虢与秦紫駞之峰【一作珍】出翠釡水精之盘行素鳞犀筯厌饫乆未下【去声】鸾刀缕切空【一作坐】纷纶黄门飞鞚不动尘御厨络绎【英华作丝络】送八珍箫管【一作鼔】哀吟感鬼神宾从【去声】杂【一作合】遝【音沓】实要津【次志秦虢之华侈也驼峯二句言味穷水陆犀筯二句言饮食暴殄黄门二句言宠赐优渥箫管言声乐之盛宾从言趋附者多　杜臆态浓八句极状姿容服饰之盛而后接以就中云幕二句紫驼四句极言肴馔品物之美而后接以黄门飞鞚二句皆倒揷法唯杜善用之　庾信诗就中言不醉　西京杂记成帝设云幄云帐云幕于甘泉紫殿世谓三云殿周注云幕谓铺设幕帐如云雾也　三辅黄图椒房殿在未央宫以椒和泥涂壁班固西都赋后宫则掖庭椒房后妃之室汉官仪曰皇后称椒房取其蕃实之义也诗云椒聊之实蕃衍盈升又以椒涂宫室亦取其温暖辟除恶气　旧唐书太真姊三人皆有才貌竝封国夫人大姨封韩国三姨封虢国八姨封秦国通鉴适崔氏者为韩国适裴氏者为虢国适柳氏者为秦国鹤注明皇杂録上幸华清宫贵妃姊妹竞饰衣服共防于国忠第同入禁中炳焕照烛观者如堵及上巳修褉亦必尔也　洙曰汉书大月氏本西域国出一封槖駞注云脊上有一封高也如封土然今俗呼为犎酉阳杂俎衣冠家名食有将军曲良翰作駞峯炙味甚美　王绩游北山赋拭丹炉而调石髓裛翠釜而出金精　周注三辅黄图董偃以水精为盘贮冰同色太平御览交州杂事太康四年刺史陶璜表送林邑王所献缥绀水精盘各一枚王廙笙赋舞灵蛟之素鳞　酉阳杂俎明皇赐禄山有金平脱犀头匙筯　楚辞时厌饫而不用兮　晋书何曾日食万钱犹曰无下筯处　诗执其鸾刀传云鸾刀刀环有铃割中节也西征赋饔人缕切鸾刀若飞　嵇康诗随波纷纶客　汉百官表注禁中黄门谓阉人居禁中在黄门之内给事者鲍照诗飞鞚越平陆通俗文制马口曰鞚　王莽传络绎道路周礼膳夫珍用八物注珍用淳熬淳母炮豚炮牂防珍渍熬肝膋也　汉武帝秋风词箫鼓鸣兮发棹歌曹植七启箫管齐鸣　又诗过庭长哀吟　诗序动天地感鬼神莫近于诗　魏文帝与吴质书舆轮徐动宾从无声　刘向传杂遝众贤　古诗先据要路津】后来鞍马何逡巡当轩【一作道】下【去声】马入【一作立】锦茵杨花雪落覆【敷救切】白苹青鸟飞去衔红巾炙手可热势【一作世】絶伦慎莫近【英华作向】前丞相【去声】瞠【末乃指言国忠形容其烜赫声势也　秦虢前行国忠殿后鞍马逡巡见拥防填街按辔徐行之象当轩下马见意气洋洋旁若无人之状杨花青鸟防暮春景物见唯花鸟相亲游人不敢仰视也一时气焰可畏如此末句仍用倒揷作收朱注国忠与虢国为从兄妹不避雄狐之刺故有近前丞相瞠之语葢微词也　此章前二段各十句后段六句收　曹植诗游马后来　鲍照诗宾御纷飒沓鞍马光照地　庄子逡巡而却告之　王融诗当轩巻罗縠古诗为焦仲卿妻下马入车中　锦茵谓地铺锦褥丘迟诗舒心谢锦茵　七命素肤雪落　广雅杨花入】
　　【水化为萍尔雅翼萍之大者曰苹五月有花白色谓之白苹张华诗白苹开素叶隋炀帝江南曲絮飞晴雪暖风时此即杨花落雪之意　赵曰青鸟应如鹦鹉之类豢养驯熟飞衔红巾此借用西王母青鸟也薛道衡诗愿作王母三青鸟飞来飞去传消息汉武故事七月七日上于承华殿斋坐中忽有青鸟从西方来集殿前有顷王母至有二青鸟如乌夹侍王母旁　梁元帝咏柳枝边通粉色叶里映红巾赵注红巾葢妇人之饰黄注巾葢树间所挂之防　崔灏诗莫言炙手手可热两京新记安乐公主上之季妹也附防韦氏热可炙手道路惧焉赵曰炙手可热言势熖薰灼　桓驎诗超等絶伦晋乐府词当年近前面发红　通鉴天宝十一载十一月以杨国忠为右相兼文部尚书　玉台新咏引汉桓帝时童謡曰抚梁之下有悬鼓我欲击之丞相怒瞠怒之瞠从目音称人切陈余传瞠目张胆嗔字从口音田盛气貌诗振旅嗔嗔二字音义本异杜却通用周敬曰铺叙得体气脉条畅的从古乐府摹出另成少陵乐府　卢元昌曰中云赐名大国虢与秦后云慎莫近前丞相嗔玩此二语则当时上下骄淫凟伦乱礼巳显然言下矣陆时雍曰诗言穷则尽意防则丑韵软则庳杜少陵丽人行李太白杨叛儿一以雅道行之故君子言有则也又曰色古而厚防染处不免墨气太重】
　　虢国夫人【诗云承恩入朝乃虢国得宠时作依类编入当附丽人行之后但未定何年耳朱注此诗见草堂逸诗据张祜集作集灵台二首又万首唐人絶句作张祐三体诗唐诗品彚亦】
　　【作张祜集灵台与紫微殿相近　今按祜乃中唐人去天宝巳乆若作追忆虢国之词亦当微带乱后事诗意全不及之还是讥讽现在应属少陵作也　唐后妃传杨贵妃三姊长韩国三虢国八秦国并承恩入宫掖通鉴至德二载贵妃缢死于佛堂虢国夫人及其子裴徽走至陈仓县令薛景仙帅吏士追捕诛之】
　　虢国夫人承主恩平明上【上声】马入金门却嫌脂粉涴【鸟卧切】顔色澹扫蛾睂朝【音潮】至尊【乍读此诗语似称扬及细玩诗防却讽刺微婉曰虢国滥封号也曰承恩宠女谒也曰平明上马不避人目也曰淡扫蛾睂妖姿取媚也曰入门朝尊出入无度也当时浊乱宫闱如此巳兆陈仓之祸矣一旦红顔委地白骨谁怜徒足贻臭千古焉耳　王褒讲德论主恩满溢　史记张良传平明与我防此　搜神记上马赴前程　前汉书厯金门上玉堂　后汉陈蕃传脂油粉黛广韵涴泥着物也　楚国策顔色变作　杨妃外传妃有姊三人皆丰硕修整工于谑浪毎入宫中移晷方】
　　【出虢国不施妆粉自美艳常素面朝天　扫画睂也诗螓首蛾睂蛾之睂曲而细美人之睂似之　过秦论履至尊而制六合】
　　九日曲江【当是天宝十二载作葢十三年九日有寄岑参诗十四年九日有杨奉先诗此诗葢在前也时公年四十有二故云百年巳半】
　　缀席茱茰好浮舟菡【户敢切】萏【徒感切】衰【所追切】百年秋巳半【一作季秋时欲半】九日意兼悲江水清源曲荆门此路疑晚来【一作年非】高兴【去声】尽揺荡菊花期【杜臆此章即老去悲秋之意　上四拈九日所感在身老故有兼悲之叹下四拈曲江所伤在落魄故有揺荡之嗟通首将一景一情两截重叙虚实相间格杜集频用之　此诗乍看似乎直致须抑扬説来方见曲折生动言茱萸虽好而菡萏已衰不觉悲秋悲老兼集意中也且江上此游彷佛荆门胜防而揺荡花期者犹是去秋故吾浮沉身世又可悲巳　荆楚岁时记茱萸一名藙九月九日熟味辛色赤拆其房揷头可辟恶气曹植诗茱茰自有芳　尔雅荷芙蕖其华菡萏洙曰莲茎为茄叶为荷花为菡萏莲根为藕刘桢诗菡萏溢金塘张正见诗百龄倐忽半　屈原逺游轶迅风于清源兮　九域志江陵府龙山上有孟嘉落帽台其地在荆门东　宋之问诗邪溪此路通　李百药诗晚来风景丽　殷仲文诗独有清秋日能使高兴尽　上林赋与波摇荡　荆楚岁时记九日为菊花防故云菊花期续齐谐记费长房谓桓景曰九月九日汝家有厄急去令家人各作绛囊盛茱茰以系臂登高饮菊花酒则此祸可除】
　　武卫将军补注
　　【后人崇尚杜诗于链字链句链格莫不取法焉如杜铦锋行惬顺猛噬失蹻腾上二字用汉书作对王介甫云一水防田将緑绕两山排闼送青来借用汉书字而语尤工巧杜洛城一别四千里胡骑长驱五六年将地里年数作对柳子厚云一身去国六千里万死投荒十二年苏子瞻云故山西望三千里徃事回思十二年亦本杜句但杜以两语领全诗柳苏只中间叙述耳杜郑驸马宅宴诗上尾用薄麓谷乃同韵字唐末章碣诗东南路尽吴江畔正是穷愁暮雨天鸥鹭不嫌斜雪岸波涛欺得逆风船偶逢岛寺停防看湥羡渔翁下钓眠今古若论英达算鸱夷高兴固无边七律中隔句用韵并为竒格但杜出之无心而章却摹仿有意也】





　　杜诗详注巻二
　　钦定四库全书
　　杜诗详注巻三
　　翰林院编修仇兆鳌撰
　　奉陪郑驸马韦曲二首【杜臆韦曲在京城三十里贵家园亭侯王别墅多在于此乃行乐之胜地然此游必在天宝之季禄山未乱之先故花蕃盛如此编者误置在乾元初耳】
　　韦曲花无赖家家恼杀人緑【与醁同】樽须【一作虽】尽日白髪好禁【平声一作伤】春石角钩衣破藤梢【一作枝】刺【七亦切】眼新何时占丛竹头戴小乌巾【首章对韦曲春景而动归隠之懐上四惜花之情反言以志胜下四寻幽之意托言以寄慨时葢献赋不遇有感而发欤　赵汸注起用俗语豪纵跌宕　杜臆此诗全是反言以形容其佳胜曰无赖正见其有趣曰恼杀人正见其爱杀人曰好禁春正是无柰春何曰钩衣刺眼本可憎而转觉可喜説得抑扬顿挫极生动之致　汉髙帝纪始大人常以臣亡赖注江淮之间谓小儿多诈狡狯为亡赖　沈约诗忧来命緑樽　扬雄河东赋尽日盛酒赵注谓白发禁春老不流荡也然禁春须用樽酒意中实不能禁矣朱注云禁是禁当之禁　仇池记石角外向　占据也　齐顾则心诗萧萧丛竹映　南史刘岩隠逸不仕常着缁衣小乌巾】
　　野寺垂杨里春畦乱水间美花多映竹好鸟不归山城郭终何事风尘岂驻顔谁能与公子薄暮欲俱还【次章记韦曲诸胜有超然世外之意上四写景羡村居幽事下四叙情慨城市尘縁　公久住长安而未得一官故曰城郭终何事风尘岂驻顔赵氏以为拾遗时所作误矣公子指驸马辈俱还反照陪游　三辅黄图长杨宫中有垂杨数亩　鲍照诗春畦及耘艺　又云悬装乱水区　谢朓诗好鸟叶间鸣　曹植诗朝云不归山　杜臆好鸟不归山言鸟犹知恋引起下截意　陆机诗京洛多风尘　神仙传淮南王初见八公曰先生年老似无驻顔之术　淮南子薄暮而求之注薄廹也】
　　【王嗣奭曰大抵髙人贵介所好不无浓淡喧寂之殊如陶学士以取雪烹茶为清事而党太尉以销金帐下浅斟低唱为乐事然不知其为伐性之斧斤也风尘岂驻顔所以箴之者至矣】
　　重过【俱平声】何氏五首【鹤曰前云千章夏木清初游在夏此云春风啜茗时重游在春矣前属天宝十二载则此当是天宝十三载诗又云何日沾微禄乃是未授官时也若十四载则已授河西尉又改率府胄曹矣】
　　问讯东桥竹将军有报书倒衣还命驾髙枕乃吾庐花妥【吴氏音堕】莺捎【所交切】蝶溪喧獭趂鱼重【平声】来休沐地真作野人居【此章为重过而作又是总起上四重过之由下四重过之景　洪仲注去夏之笋隔年成竹故云问竹　倒衣命驾望公朝至髙枕吾庐要公夜宿杜臆将二句作报书中语是也旧云公视何园为吾庐防于冐认已有矣　花妥溪喧林中见闻二句倒装本言莺捎蝶而花堕獭趂鱼而溪喧耳　黄生曰野人居承休沐地皆就将军言与长孙正隠诗歌钟虽戚里林薮是山家同意旧以野人居属公自言者非按后章有眈野趣之句知黄説不易矣　曰还曰重俱防重游　古诗为焦仲卿妻幸可广问讯　顾注东桥即第五桥问讯云竹此暗翻看竹何须问主人事　陈琳乐府报书往边地　诗东方未明颠倒衣裳　司马相如美人赋命驾而东晋书吕安与嵇康友每一相思千里命驾国策未得髙枕而卧也　陶潜诗吾亦爱吾庐　黄希曰曲礼正义云妥下也苏氏云闗中人谓落为妥三山老人曰花妥即花堕也　捎取也掠也　月令獭祭鱼汉书张安世传休沐未尝出汉制内臣五日一出休沐注言休息沐浴也　庾信小园赋名为野人之家卢元昌曰天宝间五家竞开第舍一堂之费动逾千万至且撤韦氏宅为虢国居又于亲仁坊起禄山第莫不穷极壮丽公于将军特表曰野人居取其俭仆以风世也】
　　山雨樽仍在沙沈榻未移犬迎曾【音层】宿客【顾陶本作犬憎闲宿客】鸦防落巢儿云薄翠微寺天清【雍録作寒】皇【旧作黄赵定作皇】子陂向来幽兴【去声】极步屧【一作屣一作屐】向【从吴本旧作到邵作过】东篱【次章备写重来景事樽榻依然言主人能置酒而留賔犬迎客去年习见也鸦防儿今春乳子也四句皆重游意寺前云薄陂上天清方喜雨后初晴故幽兴勃然遂向东篱而覧胜末句起下平台之游　雨中对酒故言樽在尘封榻上故云沙沈落巢谓新雏生落巢中或云鸦儿落地或云新巢落成俱非　此章幽兴与前游首章相应王融诗潺湲石溜防绵蛮山雨闻　尹式诗云薄鳞逾细　朱注唐书长安县南五十里太和谷有太和宫武德八年置贞观十年废二十一年复置曰翠微宫笼山为苑元和中以为寺长安志翠微宫在万年县外终南山之上公诗已云翠微寺恐非元和间所改也　晋曹毗诗天清月晖澄　水经注潏水上承皇子陂于樊川其地即杜之樊乡也十道志秦皇子起冡陂北原上故名皇子陂隋改永安唐复旧　杜臆名胜志杜曲在西安府之东子美旧居韦曲在城南韦曲之东有郑庄即郑防所居西有墖坡何将军之山林也皇子陂在韦曲之西　以皇对翠乃借对法岑参早朝诗紫陌皇州作对亦此法也　宋书袁粲为丹阳尹尝步屧白杨郊野间説文屧履中荐也陶潜诗采菊东篱下】
　　【此章后四句顾宸谓翠寺皇陂公幽兴所注故过东篱而往游于此其説非也若果游其地不应轻防陂寺况翠寺在南皇陂在西又不当向东篱而迂道周篆谓翠寺皇陂前游之幽兴已极故过东篱而别寻佳胜此説亦非若果属前游何不于前十章叙入且昆池栁渚俱经旁记何独遗此胜地耶原来翠寺皇陂只言遥望之景诗意主在云薄天清晴光可爱以逗起末句耳　按顾注此章云向来幽兴极是追忆从前下章云自今幽兴熟是预期后日两章相照应杜臆疑幽兴叠见欲改作游兴极反失作者之防】
　　落日平台上春风啜茗时石栏斜防【一作照非】笔桐叶坐题诗翡翠鸣衣桁【下浪切】蜻蜓立钓丝自今幽兴【去声】熟【一云自逢今日兴】来往亦无期【三章叙平台之游平台记地春风记时防笔题诗平台之趣写得萧散翡翠蜻蜓春时之景写得工细六句皆今日幽兴来往无期欲常覧此胜也曰极曰热又防重游　张率诗平台寒月色池水怆风威　赵汸疑后游在夏因改春风作薰风今依鹤注直是春游　赵云置砚于石栏而题诗于桐叶杜臆砚在石栏而身坐台上故须斜防笔防笔以笔濡墨也　説文翡赤羽雀翠青羽雀张正见诗竹竿鸣翡翠　韵防桁竹竿也顾云晒衣之桁古乐府还视桁上无悬衣　楚国策蜻蜓六足四翼飞翔乎天地之间　诗其钓维何维丝伊缗　陈子昻诗山深兴转幽　陶潜诗披草共来往】
　　【始而雨既而晴渐至日落尽一日之兴矣故下章不复言游而惟称美将军布置次第俱秩然有条】
　　颇怪朝【平声】参懒应【平声】耽野趣长雨抛金鎻甲苔卧緑沈枪手自移蒲栁家才足稻粱看【平声】君用幽意白日到羲皇【四章美将军逸兴将军懒于朝参者因躭野趣之长也抛甲卧枪见朝参之懒移栁足粱见野趣之长末引渊明事以方其髙致　抛甲于雨卧枪于苔即前游不好武意　杜臆自移见不耽骄贵才足见甘于淡泊白日羲皇言可神游千古不须髙卧也乃翻用陶语此章幽意与前游末章相应　王右军帖吾怪足下朝参少晚　谢惠连诗萧疎野趣生　薛苍舒曰车频秦书符坚使熊邈造金银细铠金为线以缧之今谓甲之精细者为鎻子甲言相衔之宻也唐六书甲之制十有三今明光光要细鳞山文鸟锤鎻子皆鐡甲也崔颢诗错落金鎻甲　武库赋緑沈之枪西溪丛话緑沈以调緑漆之其色深沈如漆调雌黄之类杨慎丹铅録邺中记石虎造象牙桃枝扇或緑沈色或紫绀色王羲之笔经云有人以緑沈漆管见遗虞世南诗緑沈明月刘劭赵都赋弩有黄间緑沈梁简文诗吴戈夏服箭骥马緑沈弓杨巨源诗吟诗白羽扇校猎緑沈枪皆谓以緑沈色为漆餙鎗柄耳朱注吴曾漫録古乐府緑沈明月此弓亦号緑沈也宋元嘉起居注广州刺史韦朗作緑沈屏风六典鼓吹工人之服亦有緑沈此以緑沈饰器服也南史任彦升卒武帝方食西苑緑沈皮日休新竹诗一架三百本緑沈森防防皆言其色也　尔雅疏杨一名蒲栁生泽中可为箭笴　陶潜传夏日虚闲髙卧北窗之下清风飒至自谓羲皇上人】
　　到此应【平声】常【邵作常旧作尝】宿相留可判年蹉跎暮容色【一作】怅望好林泉何日霑微禄归山买薄田斯游恐不遂把酒意茫然【此首叙临别之意又是总结上四深羡林泉之胜下则欲谋归老于此地也　考是年公方四十而云暮容色者蹉跎不遇因有慨于暮景耳卢注时虽参列选序而尚未定官故叹微禄难霑　旧注礼记注云判半也朱注古音多四声互用唐人犹知此法如判字本去声亦读平声吴越春秋一士判死兮而当百夫王筠行路难含情蓄怨判不死是也音义与同杜诗字多作判此诗可判年犹云可却一年耳又孙勔唐韵拚字收入二十三阮玉篇一音伴则字正可从仄声叶非半年之解　世説周处曰年已蹉跎终无所成　顔氏家训憔悴容色　谢朓诗怅望一途阻　北史韦敻淡于荣利所居之宅枕带林泉时对琴书萧然自逺　后汉独行传赵苞谓母曰为子无状欲以微禄奉养　世説深公答支遁曰未闻巢由买山而隠隋书王通教授河汾间曰通有先人之敝庐足以蔽风雨薄田足以具饘粥　初云樽在末云把酒见始终好客周让诗把酒念浮生】
　　陪诸贵公子丈八沟擕妓纳凉晚际遇雨二首【此诗年月难考大抵在天宝间未乱时作　鹤注丈八沟天宝元年韦坚所通漕渠旧史大厯元年九月京兆尹奏开漕渠入苑濶八尺深一丈渠成上御安福门以观之岂素有是渠其后又开欤通志下杜城西有第五桥丈八沟】
　　落日放船好轻风生浪迟竹深留客处荷净纳凉时公子调冰水佳人雪藕丝片云头上黑应【平声】是雨催诗【此章为同游记胜也首聨泛舟入沟次聨纳凉之景三聨公子擕妓结聨晚际遇雨　轻迟深净四字诗眼甚工胡夏客曰公子作诗催之亦未必速就应是雨催诗调笑中却有含蓄　何承天鼓吹曲轻风起红尘　梁简文帝诗荷净月应来　徐陵诗纳凉髙树下　应玚诗公子爱賔客　庾信诗开冰带井水　曹植诗南国有佳人　家语黍以雪桃注雪拭也　朱超道诗摘除莲上叶拖出藕中丝　梁简文帝诗可怜片云生暂重还复轻　赵曰东坡诗飒飒催诗白雨来句本于杜】
　　雨来霑席上风急【一作恶】打船头越女红裙湿燕【平声】姬翠黛愁缆侵堤栁系幔巻【一作宛】浪花浮归路翻萧飒陂塘五月秋【承上章伤风雨骤至也雨来风急领起全意三四就席上言五六就船头言陂塘萧飒五月成秋以见乐不可极万事皆然　杜臆妓兼南北见诸公子各尚豪华　赵汸注北人不惯乗舟故遇风雨而愁朱超诗浮梁带雨来　记儒有席上之珍　沈君攸诗风急细流翻　风俗通船头谓之舳尾谓之舻庾信】
　　【诗五两开船头　吴越春秋右抱越女　陈后主诗转态结红裙　武陵王纪诗燕姬奏妙舞　后汉书明帝宫人拂青黛蛾眉庾信诗眉心浓黛直防　缆以维舟幔以蔽日侵迫近也　庾诗幰拂縁堤栁　梁元帝诗朝浮兮浪华栁诗浃叠浪花生　陶潜诗行行循归路　楚辞风飒飒兮水萧萧陈后主诗寒气尚萧飒应璩与从弟书逍遥陂塘之上　记仲夏行秋令是即五月秋也黄生注结应纳凉意五字亦警王嗣奭曰二首相为首尾以云雨为过脉而归路萧飒与放船好相照故下翻字杜公赋诗有二首三首以至数首其气脉大都聨络照应偶发于此】
　　醉时歌【原注赠广文馆博士郑防　旧唐书天寳九载国子监置广文馆唐语林天寳中国学增置广文馆以领词藻之士郑防久被贬谪是岁始还京师参选除广文馆博士　鹤注旧书天寳十二载秋令出太仓米诗言日籴太仓五升米正其时也当是十三载春作　杜臆此诗多自道苦情故以醉歌命题】
　　诸公衮衮登台【一作华】省广文先生官独冷甲第纷纷厌粱肉广文先生饭不足先生有道出羲皇先生有才【一作文】过【平声】屈【九勿切】宋德尊一代常坎轲【一作防】名垂万古知何用【首叹郑公抱负不遇　前汉韩安国传诸公莫不称　晋书王济云张华説汉史衮衮可听　师氏曰唐制御史台其属有三院一曰台院二曰殿院三曰察院掌纠正百官之罪恶省有三一曰中书省二曰尚书省三曰门下省台省清要之职谢混诗总辔出台省旧书天宝九载七月国子监置广文馆新书郑防传明皇爱防才欲置左右以不事事更置广文馆以防为博士在官贫约甚淡如也　王彦辅曰北齐书王晞曰非不爱作热官但思之烂熟耳黄希曰世以宗正卿为冷卿是亦冷官之意　汉髙祖诏列侯居邑皆赐大第室注有甲乙次第故曰第张衡西京赋北阙甲第当道直启　孟甞君传今君仆妾厌余粱肉而士不厌糟糠后汉郑太有田四百顷而食常不足　文心雕龙屈宋逸步莫之能追　桓书一代大事　楚辞七谏年】
　　【既过半百兮愁轗轲而留滞王逸云坎轲不遇也古诗坎轲长苦辛张綖注轗轲车失利貌坎一作轗车不平也轲车折轴也　史记伍子胥赞名垂后世李宻诗万古传名諡】杜陵野客人更【一作见】嗤被【去声】褐短窄【一作穴】如丝日籴太仓五升米时赴郑老同襟【英华同一作衾】期得钱即相觅沽酒不复【扶又切】疑忘形到尔汝痛饮真【一作直】吾师【此叙同饮情事　时赴公过郑也相觅公要郑也痛饮吾师正见襟懐相契　汉书元康元年以杜东原上为初陵更名杜县为杜陵　老子被褐懐玉　卢照隣诗安知倦游客两渐如丝　旧唐书天宝十八载八月京城霖雨米贵出太仓米十万石减价粜与贫人　顔氏家训齐吏部侍郎房文烈霖雨絶粮遣婢籴米　梁髙澄书缱绻襟期绸缪素分　滑稽传王先生懐钱沽酒括异志道士张酒酒得钱即沽酒　陶诗逝将不复疑郭象庄子序有忘形自得之懐　文士传祢衡有逸才与孔融为尔汝交时衡年二十融年已四十　世説王孝伯云但常得无事痛饮读离骚可称名士　齐书李元忠曰阮步兵吾师也孔少府岂欺我哉】清夜沈沈动春酌灯【一作檐】前细雨檐【一作灯】花落但觉高歌有【一作感】神焉【于防切】知饿死填沟壑相如逸才亲涤器子云识字终投阁【此痛饮以尽欢承上杜陵一段　春夜灯前饮之髙歌动神饮之兴相如子云借古人以解慰也　曹植诗清夜游西园　何逊诗沈沈夜看流　应璩书酌彼春酒　灯前承夜檐花承春　庾信烛赋灯前桁衣疑不亮　梁简文诗细雨堦前入　江淹诗共取落檐花刘邈诗檐花初照月公诗白花檐外朶皆实指檐前之花杜臆云檐水落而灯光映之如落银花此另一説　石崇思归引高歌凌云兮乐余年　列子动天地感神师氏曰言歌声幽怨也　前汉朱买臣传妻恚怒曰如公等终饿死沟中耳左思诗当其未遇时忧在填沟壑　汉书司马相如令文君当垆身着犊鼻裈涤器于市中　魏志曹丕八岁能属文有逸才　扬雄传雄校书天禄阁上治狱使者来收雄雄从阁上自投下防死莽问其故乃刘棻尝从雄学作竒字雄不知情诏勿问京师为之语曰惟寂寞自投阁】先生早赋归去来石田茅屋荒苍苔儒术于我何有哉孔丘【当作尼父】盗跖俱尘埃不须闻此意惨怆生前相遇且衔杯【此痛饮以遣意应上广文一段　郑欲归去以轗轲之故孔跖尘埃见名垂无用相遇衔杯欲其及时行乐也　此章前二段各八句后二段各六句划然四段賔主配讲到底格律整齐　陶潜传为彭泽宰解印绶去职赋归去来辞　史记子胥曰譬犹石田无所用之　韩非子不食于茅屋之下　淮南子穷谷之汚生以苍苔　汉书萧望之传宣帝不甚从儒术　庄子帝力于我何有哉　孔跖对举见庄子　俞文豹曰孔子万世之师敢名呼而侪之盗跖有伤名教李白韩愈诗皆直书圣讳均失言也左传哀公诔孔子称曰尼父　庾信伤心赋一朝风烛万古尘埃　闻此指上尘埃句　陆机诗惨怆恒鲜欢　晋书张翰曰使我有身后名不如生前一杯酒刘伶传衔杯潄醪　此诗次聨失粘】
　　【王嗣奭曰此篇总属不平之鸣无可柰何之词非真谓垂名无用非真谓儒术可废亦非真欲孔跖齐观又非真欲同寻醉乡也公咏懐诗云沈醉聊自遣放歌破愁絶即可移作此诗之解　卢世防曰醉时歌纯是天纵不知其然而然允矣高歌有神也　按圣人至诚无息与天合德其浩然之正气必不随死俱冺岂可云圣狂同尽乎诗云孔跖俱尘埃此袭防庄之放言以泄醉后之牢骚耳其词未可以为训也欧阳公作顔跖诗説生前死后胸懐品格悬隔霄壤方是有功名教之文】
　　城西陂泛舟【此与后章当是同时先后之作】
　　青蛾【一作娥非】皓齿在楼船横笛短箫悲逺天春风自信牙樯动迟日徐看【平声】锦缆牵鱼吹细浪摇歌扇燕蹴飞花落舞筵不有小舟能荡桨百壶那送酒如泉【此泛陂而志声妓之盛也三四承楼船五六承青蛾歌舞奏而酒兴酣故须百壶迭进下四自相聨络　朱瀚曰楼船鼔吹响传空际故曰悲逺天　牙樯锦缆舟极华矣春风迟日又若助以韶光歌扇舞筵宴胥乐矣吹浪蹴花又倍增其景色中二聨写得工丽絶伦　张性演义动曰自信牵曰徐看见中流容与之象　宋南平王白纻曲佳人舞袖曜青蛾　宋玉笛赋摛朱唇耀皓齿　秋风辞泛楼船兮济汾河　江总诗横笛短箫吹复咽　朱鹭曲度曲清且悲　宋乐府战城南东隣歌管入青天谢朓诗巉岩带逺天　信任也任其自动也如防搜信客旌鞍马信清秋皆如是解　哀江南赋鐡轴牙樯樯防柱也诗春日迟迟　庾信诗锦缆廻砂碛又张正见诗金堤分锦防　顔廷榘意笺象牙作防樯此乐府之侈词锦防为舟防此甘宁之侈事皆属借形语　瓠巴鼔琴而鸟舞鱼跃出于列子鱼吹燕蹴暗用其意　唐太宗诗船移分细浪　阴铿诗莺呼歌扇后花落舞衫前歌扇歌者以扇障面也摇指水中扇影　梁简文帝筝赋翫飞花之度窗　陈后主诗上舞复依筵　楼船容与故须小舟送酒　晋歌词一船使两桨　诗清酒百壶前汉地理志有酒泉郡注俗传城内有金泉之味如酒裴秀诗有肉如丘有酒如泉】
　　【张性曰中间摹情写景艶而不滛所谓丽以则者也顾宸曰天宝间景物盛丽士女游观极尽饮燕歌舞之乐此咏泛舟实事不是讥刺明皇亦非空为艶曲】
　　【盛唐七律尚有寛而未严处此诗横笛短箫悲逺天次聨宜用仄承下云春风自信牙樯动仍用平接矣如太白登鳯凰台诗上四句亦平仄未谐此才人之不防于律者在中晚则声调谨严无此疎放处但气体稍平却不能如此雄壮典丽耳】
　　渼陂行【鹤注此天宝十三载未授官时作渼陂因水味美故配水以为名　朱注长安志渼陂在鄠县西五里出终南山诸谷合胡公泉为陂説文渼陂在京兆鄠县其周一十四里北流入荥水杜臆胡松游记云渼陂上为紫阁峯峯下陂水澄湛环抱山麓方广可数里中有芙蕖鳬雁之属】
　　岑参兄弟皆好【去声】竒擕我逺来游渼陂天地黤【乙减切】惨忽异色波涛万顷堆琉璃【此遥望渼陂在未开舟时邵注黤惨天色昬黒琉璃涌波清彻也　繁钦与魏文帝牋窃惟圣体兼爱好竒陆机诗友朋自逺来　王粲登楼赋天惨惨而无色江总诗丹水波涛泛　世説郭林宗曰叔度汪汪若万顷之波　梁简文帝诗云开玛瑙叶水净琉璃波】琉璃汗漫泛舟入事殊兴【去声】极忧思集鼍作鲸吞不复【扶又切】知恶风白浪何嗟及【此放舟入陂陡遇风波险阻也淮南子徙倚于汗漫之宇张衡赋布濩汗漫　国语秦泛舟于河　王粲诗忧思壮难任　説文鼍水虫似蜥蝪而长大　吴都赋长鲸吞航　西京杂记昔人有游东海者既而风恶　何逊诗江暗雨欲来浪白风初起　诗何嗟及矣】主人锦防相为开舟子喜甚无氛埃鳬鹥散乱棹讴发丝管啁【陟交切通作嘲】啾空翠来【此泛舟佳景时已风恬浪静矣棹讴齐发故鳬鹥惊飞此倒装句也丝管方鸣值云净天空言晴霁景象　阴铿诗平湖锦防张　诗招招舟子　楚辞氛埃辟而清凉　诗鳬鹥在泾诗注毛苌曰鳬水鳬鹥鳬属苍颉解诂鹥鸥也列子始惊骇散乱矣　何逊诗中川闻棹讴　前汉志丝曰竹曰管鲍照诗丝管感暮情　记小者至于燕雀犹有啁噍之顷焉注噍与啾同　陈后主诗歇雾含空翠】沈竿续缦【一作蔓】深莫测菱【山谷作芡】叶荷花净【一作静】如拭宛在中流渤澥【胡解切】清下归无极【一云下临无地】终南黑【此从水边泛入中央　澥渤清言水色空旷下无极言山峯倒映　缦丝也　王粲海赋其深不测　古乐府采莲曲泛舟采菱叶　诗隰有荷华　谢朓诗澄江净如练　山谷注杂记雍人拭羊　拭净也　诗宛在水中央　汉武帝曲横中流兮扬素波　相如子虚赋浮渤澥应劭注渤澥海之别枝也　谢朓诗汉广流无极诗终南何有毛苌曰终南周之名山雍録渼陂源出终南山】半陂以南纯浸山动影袅窕冲融间船舷暝戛【古恒切】云际寺水面月出蓝田闗【此从中流移近南岸　袅窕山影动摇冲融水波平定日色将瞑船歴寺前蓝田月出光照水出此记黄昬之景也　海赋冲融滉瀁　郭璞江赋咏采菱以扣舷广韵舷船边也　谢灵运诗暝还云际宿长安志云际山大定寺在鄠县东南六十里　正韵戛轹也此谓船舷经过之声　诗月出皎兮　蓝田闗在蓝田县东南六十八里即秦峣闗也雍録峣闗在渼陂东南】此时骊龙亦吐珠冯【音平】夷击鼓羣龙趋湘妃汉女出歌舞金支翠旗光有无【此写月下见闻之状灯火遥映如骊龙吐珠音乐逺闻如冯夷击鼓晚舟移棹如羣龙争趋美人在舟依稀湘妃汉女服饰鲜丽】
　　【彷佛金支翠旗张綖谓月出而乐作恍若神游异境是也　庄子千金之珠必在九重之渊骊龙颔下能得珠者必遭其睡　海赋冰夷倚浪以傲睨注冰夷水仙人也郭璞云冰夷冯夷也楚辞令海若舞冯夷洛神赋冯夷击鼔女娲清歌搜神记冯夷潼乡隄首人以八月上庚日渡河死上帝署为河伯　易见羣龙无首张衡西京赋万骑龙趋　列女传舜崩苍梧二妃死于江湘之间俗谓之湘君　列仙传郑交甫游汉江见二女解佩与之洛神赋从南湘之二妃擕汉濵之游女　后汉刘盆子传共击鼓歌舞　前汉志房中歌金支秀华注乐上众饰有流翅羽葆以黄为支其首敷散若草木之秀华也　夏侯湛褉赋擢翠旗垂繁缨　子虚赋览于有无】咫尺但愁雷雨至苍茫不晓神灵意少【去声】壮几时柰老何向来哀乐【音洛】何其多【末乃触景生情有哀乐无常之感　见雷雨变幻因知自少至老俱当如是观此推开作结　吴论哀顶鲸鼍雷雨等句乐顶锦防丝管等句　此章七段各四句分截左传天威不违顔咫尺　易雷雨之动满盈　沈约诗出涨海之苍茫　九歌东风飘兮神灵雨　汉武帝】
　　【秋风辞欢乐极兮哀情多少壮防时柰老何列子哀乐不能移】
　　【张綖曰好竒二句乃全篇之眼岑生人竒渼陂景竒故诗语亦竒骊龙四句设想更竒初学若以实理泥之防于难解熟读楚辞方知寓言佳处　朱鹤龄曰始而天地变色风浪堪忧既而开霁放舟冲融袅窕终而仙灵防接雷雨苍茫只一游陂时情景迭变已如此况自少壮至老哀乐之感何可胜穷此孔子所以叹逝水庄生所以悲藏舟也　卢世防曰此歌变百怪乍阴乍阳读至收巻数语肃肃恍恍萧萧悠悠屈大夫九歌耶汉武皇秋风耶　此篇第六段托假象以写真景本于汉艶歌其辞云今日乐上乐相从步云衢天公出美酒河伯出鲤鱼青龙前铺席白虎持榼壶南斗工鼔瑟北斗吹笙竽姮娥垂明珰织女奉瑛琚苍霞扬东讴清风流西歈垂露成帷幄奔星扶轮舆少陵葢善于摹古矣】
　　渼陂西南台【此台前游所未至者故重游而记其胜】
　　髙台靣苍陂六月风日泠蒹葭离披去天水相与永懐新目似击接要心已领仿像识鲛人空蒙【黄作防】辩鱼艇错磨终南翠颠倒白阁影崷【慈由切】崒【昨律切】增光辉【一作阴】乗陵惜俄顷【首叙登台望陂之景　台髙水濶故觉风日生凉台旷无翳故见天水相连杜臆冷者风也而兼言日永者水也而兼言天下语之妙真笔端有画　目击心领束上起下鲛人意拟故曰仿像鱼艇遥瞻故曰空蒙水漾山光故曰错磨山影水面故曰颠倒似此山水交辉但惜俄顷登临耳　谢惠连诗髙台骤登践　西京杂记每好风日幡旄光彩　诗蒹葭苍苍鹤曰萑之未秀者曰蒹苇之未秀者曰葭至秋成谓之萑苇　离披见二巻　张逺注天水相永即秋水共长天一色意王粲海赋天与水际　庄子仲尼曰夫人者目击而道存矣　魏志武帝纂兵书曰接要　海赋仿像其色　捜神记南海有鲛人水居如鱼不废绩纺时从水中出寄人家卖绡　谢朓诗空蒙如薄雾赵曰言若无而空若有而蒙蒙也　唐赵冬防诗渔艇散湾曲邵注小而长曰艇　束晢补亡诗粲粲门子如磨如错　潘岳闗中记其山一名中南言在天之中都之南　诗颠之倒之　通志紫阁白阁黄阁三峯具在圭峯东紫阁旭日射之烂然而紫白阁阴森积雪不融黄阁不知所谓三峯不甚逺　西京赋嵓峻崒郑曰崒山峻貌　曹植登台赋齐日月之光辉　风赋乗陵髙城入于深宫　江赋倐忽数百千里俄顷】劳生愧严郑外物慕张邴世复【扶又切】轻骅骝吾甘杂鼃【蛙同】黾知归俗所忌【一作可忽】取适【一作足】事莫竝身退岂待官老来苦便【平声】静况资菱芡【巨险切】足庶结茅茨逈从此具扁舟弥年逐清景【此有栖身物外之思　身退岂待官结上劳生六句老来苦便静起下菱芡四句杜诗每段各有闗键如此末句情景包括上段所云此章两段各十二句上段萧疎下段沈郁　庄子大块劳我以生　嵇康幽愤诗仰暮严郑乐道闲居汉书谷口有郑子真蜀有严君平皆修身自保三辅决録子真名朴君平名遵　庄子吾又守之七日而后能外物傅亮诗张邴结晨轨邵注张邴俱汉人张仲蔚所居蓬蒿没人邴曼容免官养志自修　骅骝不遇知己甘与蛙黾杂居蛙黾即水边所闻者　骅骝良马周穆王八骏之一传云骅骝騄耳日驰三万　周礼蝈氏掌去鼃黾国语鼃黾之与同渚説文鼃即蛙黾大于鼃者即青蛙也　老子功成名遂身退天之道也　任昉为王俭集序穷崖而返盈量知归　史秦纪秦俗多忌　便静二字本谢诗而反用之谢以便静为安闲此以便静为閴寂故觉其苦而欲行乐陂间也　周礼加笾之实菱芡栗脯説文菱楚谓之芰秦谓之薢茩武陵记三角四角曰芰两角曰菱芡鸡头也方言南楚谓之鸡头　罗含别传廨宇喧扰乃立茅茨之室　朱超道诗扁舟已入浪　蔡邕王子乔碑歴载弥年莫之能纪　曹植诗明月澄清景】
　　【朱鹤龄曰此诗俱本谢康乐怀新目似击即谢诗懐新道转迥也乘陵惜俄顷即谢诗恒充俄顷用也外物慕张邴即谢诗外物徒龙蠖又诗偶与张邴合久欲还东山也知归俗可忽即谢诗适已物可忽也取适事莫竝即谢山居赋随时取适又诗万事难竝欢也身退岂待官即谢诗辞满岂多秩谢病不待年也老来苦便静即谢诗拙疾相倚薄还得静者便也公云熟精文选理真不诬耳】
  </div>
  <div class="pagination">
   <a href="杜诗详注_page2.html">
    上一页
   </a>
   <a href="杜诗详注.html">
    1
   </a>
   <a href="杜诗详注_page2.html">
    2
   </a>
   <span class="current-page">
    3
   </span>
   <a href="杜诗详注_page4.html">
    4
   </a>
   <a href="杜诗详注_page5.html">
    5
   </a>
   <a href="杜诗详注_page6.html">
    6
   </a>
   <a href="杜诗详注_page7.html">
    7
   </a>
   <a href="杜诗详注_page8.html">
    8
   </a>
   <span>
    ...
   </span>
   <a href="杜诗详注_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
