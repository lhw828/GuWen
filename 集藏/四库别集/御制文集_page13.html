<!DOCTYPE html>
<html>
<head>
    <meta charset="UTF-8">
    <title>御制文集 - 第 13 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御制文集 - 第 13 页/共 78 页</h1>
    <div class="content">






　　御制文初集巻十一
　　钦定四库全书
　　御制文初集巻十二
　　序
　　盘山志序
　　向扵雍正年间奉
　　命敬谒
　　景陵往来蓟野田盘山色宜人盖蓄扵目且沃扵心矣而以程期惟谨讫未登临因索智朴志书读之嗤其意求博而辞失冗夫耕问仆织问婢山经地志文士之事彼方外流拘名象而滥碔砆者何为哉践阼以后敇防勤政日不暇给阅七年而后一往逰焉及一逰则峯之秀泉之清松之苍石之诡日往来扵吾懐是犹未见君子惄如调饥亦既见止我心则夷矣嗣是规地建园施金葺寺迹之者日以举境之幽者日以出上
　　陵廻銮每憩止焉夫山川显晦时有定数而必待人以彰不数年之间使田盘改观者余也而顾兹寰宇风未臻乎唐虞嵗未余乎三九恧焉抱愧者亦余也志盘山而请序者其亦同余此心也耶
　　仪象考成序
　　上古占天之事详扵虞典书称在璿玑玉衡以齐七政后世浑天诸仪所为权舆也歴代以来递推递究益就精宻所传六合三辰四逰仪之制本朝初年犹用之我皇祖圣祖仁皇帝奉若天道研极理数尝用监臣南懐仁言改造六仪辑灵台仪象志所司奉以测验其用法简当如定周天度数为三百六十周日刻数为九十有六分黄赤道以备仪制减地平环以清仪象创制精宻尤有非前代所及者顾星辰循黄道行每七十年差一度黄赤二道之相距亦数十年差一分所当随时厘订以期脗合而六仪之改创也占虽精体制究未协扵古赤道一仪又无逰环以应合天度志载星象亦间有漏略躐次者我
　　皇祖精眀步天定时之道使用六仪度至今必早有以随时更正矣予小子法
　　祖敬
　　天虽切扵衷而推测协纪之方实未夙习兹因监臣之请按六仪新法参浑仪旧式制为玑衡抚辰仪绘图着说以禆测并考天官家诸星纪数之阙者补之序之紊者正之勒为一书名曰仪象考成縦予斯之未信期允当之可循由是仪器正天象着而推算之法大备夫制器尚象以前民用莫不当求其至精至宻矧其为授时所本熈绩所关尤不容有杪忽差者折衷损益彰往察来以要诸尽善奉时修纪之道敢弗慎诸至乃基命宥宻所为夙夜孜孜监于成宪者又自有在是为序
　　印谱序
　　国家膺图御防
　　神圣代兴赫濯挞伐光啓
　　鸿业时则有推毂命将之典及功成奏凯还上元戎佩印载在册府蔵之史宬盖法物留贻不啻如曩籍所称玉节牙璋尚方斋斧者比乾隆十七年厘考国书篆字成因详加酌定交泰殿所遵奉
　　世传御寳仍依本文不敢更易其常行诰敇所钤用以及部院司寺已下外而督抚提镇已下咸改铸篆文以崇典章昭法守而大将军经略及诸将军之印或存旧或兼篆一依交泰殿诸寳之例各以时代为次兹西陲武功将竣爰谱图系说如左书曰其克诘尔戎兵以陟禹之迹方行天下至扵海表罔有不服信夫兵可百年不用不可一日不备披斯谱也必将曰是印也是我朝某年殄某寇定某地所用也又将曰是印也铸自某年某官既奉以集事传至某年某官复奉以策勲者也想见一时受成
　　庙算元老壮猷丰纽重台焜燿耳目继自今觐扬光烈思所以宏此逺谟弼我亿万世丕丕基将扵是乎在以视铭绩鼎钟而图形台阁者不尤深切着眀也欤然则观扵寳谱而一人守器之重可知观扵印谱而羣才翊运之殷又可知诗曰王之荩臣无念尔祖记曰君子聴鼔鼙则思将帅之臣一再披阅其何防置大风猛士之懐哉潢蒇事并令守者什袭尊蔵为部凡四一皇史宬一大内一内阁一盛京也
　　春秋直觧序
　　中古之书莫大扵春秋推其教不越乎属辞比事而原夫成书之始即防夏不防赞一辞盖辞不待赞也彼南史董狐世称古之遗直矧以大圣人就鲁史之旧用笔削以正褒贬不过据事直书而义自为比属其辞本非得已赞且奚为乎厥后依经作传如左氏身非私淑号为素臣犹或详扵事而失之诬至公羊糓梁去圣逾逺乃有发墨守而起废疾俨然操入室之戈者下此龈龈聚讼人自为师经生家大抵以胡氏安国张氏洽为最着及张氏废而胡氏直与三传并行其间传防臆断往往不免承学之士宜何所考衷也哉我
　　皇祖钦定传说彚纂一书镕笵羣言去取精当麟经之防言大义炳若日星朕服习有年绍
　　闻志切近因辑易诗二书竣事命在馆诸臣条系是经具解以进一以彚纂为指南意在息诸说之纷岐以翼传融诸传之同异以尊经庶防辞简而事眀扵范甯去其所滞择善而従之论深有取焉夫儒者猥云五经如法律春秋如断例故啖助赵匡陆淳辈悉取经文书法纂而为例一一引徽切墨以求之动如凿枘之不相入譬诸叔孙通萧何増置傍章已后例转多而律转晦盖曲说之离经甚扵曲学之泥经也审矣书既成命之曰直解匪不求甚解之谓谓夫索解而过不直则义不见尔而岂独春秋一经为然哉是所望乎天下之善读经者
　　皇朝礼器图式序
　　五礼五器之文始着虞书若玑衡若作绘絺绣若笙镛柷敔粲乎具列迨成周攷工记乃详载广围尺度与夫方色钧锊圜匡缜防侈弇之差说者谓器之有图实权舆是汉儒言礼图者首推郑康成自阮谌梁正夏侯伏眀辈均莫之逮宋聂崇义彚辑礼图而陆佃礼象陈祥道礼书复踵而穿穴之其书防汗牛充栋然尝念前之作者本精意以制器则器传后之述者执器而不求精意则器敝要其归不出臆说防二者而已我朝圣圣相承法物修眀折衷大备维是敬
　　天尊
　　祖颁朝诘戎之典弗懈益防第所司展事具仪间沿前代旧式方名象数时有未协爰诹礼官自
　　郊坛祭器及卤簿仪仗辇辂以次厘正至冠服以彰物采乐器以备声容宜准彞章允符定则而观象台仪器自
　　皇祖亲定阅数纪扵今度次不免嵗差又武备器什有旧防典未经胪载者皆是笵是程进御审定扵以崇饬祀飨朝防军旅诸大政顾弗荟萃成帙虑无以垂光策府扵是按器谱图系说左方区为八部用付剞劂俾永其传夫笾豆簠簋所以事
　　神眀也前代以盌盘充数朕则依古改之至于衣冠乃一代昭度夏收殷冔夲不相袭朕则依我朝之旧而不敢改焉恐后之人执朕此举而议及衣冠则朕为得罪祖宗之人矣此大不可且北魏辽金以及有元凡改汉衣冠者无不一再世而亡后之子孙能以朕志为志者必不惑扵流言扵以绵
　　国祚承
　　天祐扵万斯年勿替引之可不慎乎可不戒乎是为序
　　大清通礼序
　　伊古承天之道治人之情莫善乎礼顾其为用往往详扵朝庙略扵乡闾及攷仪礼十七篇所纪独多士礼自后苍有推而逹之之说儒者奉为本经其等差节度互见于周官戴记然时有抵牾朱子尝建议请修通解而未既厥业信乎完书之难而行典礼观防通章志贞教经世者所宜重也经礼三百曲礼三千防典盖经礼之遗矩而通礼亦曲礼之滥觞朕临御之初敇儒臣搜订前闻折中令甲准时防之宜衡质文之纪厘为全帙用诏方来越嵗己卯排篹裁就寜讵谓副在有司执以莅事而已哉盖尝深维大顺大同之化初不越纳身轨物与天下共之焉耳三代以下汉称近古观叔孙通之朝仪公玉带之眀堂不过椎轮觕具后此如唐开元礼宋太常因革礼元通礼眀集礼取足徴一朝掌故迨承用日久俗尚骎寻精意逺而敝攰随之既苟简慢易而无以称其情甚且改错偭规敢于侈汰而冒其上故礼之通也扵是乎始难六经之士虽欲阐教正俗然居下不获若考亭家礼涷水书仪党塾间以为兎园陈策其事不关功令故礼之通也扵是乎尤难是编也约而赅详而不缛圭臬羣经羽翼防典使家诵而户习之扵以逹之人伦日用之间兴孝悌而正风俗则朕淑世牖民之意或在斯乎防在斯乎因礼官之请爰为序以谂其端
　　沈徳潜选国朝诗别裁集序
　　沈徳潜选国朝人诗而求序以光其集徳潜老矣且以诗文受特逹之知所请宜无不允因进其书而粗观之列前茅者则钱谦益诸人也不求朕序朕可以不问既求朕序则千秋之公论繋焉是不可以不辨夫居本朝而妄思前眀者乱民也有国法存至身为眀朝逹官而甘心复事本朝者虽一时权宜草昧缔构所不废要知其人则非人类也其诗自在聴之可也选以冠本朝诸人则不可在徳潜则尤不可且诗者何忠孝而已耳离忠孝而言诗吾不知其为诗也谦益诸人为忠乎为孝乎徳潜宜深知此义今之所选非其宿昔言诗之道也岂其老而耄荒子又不克家门下士依草附木者流无逹大义具巨眼人捉刀所为徳潜不及细检乎此书出则徳潜一生读书之名壊朕方为徳潜惜之何能阿所好而为之序又钱名世者
　　皇考所谓名教罪人是更不宜入选而慎郡王则朕之叔父也虽诸王自奏及朝廷章疏署名此乃国家典制然平时朕尚不忍名之徳潜夲朝臣子岂宜直书其名至扵世次前后倒置者益不可枚举因命内廷翰林为之精校去留俾重锓板以行扵世所以栽培成就徳潜也所以终从徳潜之请而为之序也
　　皇舆西域图志序
　　语云耕当问仆织当问婢志广舆者不稽之歴代建置沿革将无従数典而志西域则有不能尽稽之歴代者实以幅所限言语不通虽汉唐盛时亦颇防威行天山迤南建官设都而天山迤北本不防至也即有一二羁縻之国然叛服不常征调弗应又安防履其地而疆索之防且汉唐之程督异域者仍汉唐人而已其与准噶尔回部人语奚啻粤问而燕答则其所记鲁鱼亥豕之纷不待言而可知兹者叨
　　天佑借羣力凑时防幸成是役准噶尔回部之人皆在廷执事而国语切音译外蕃语又甚便且易我诸臣驰驱往来其间目覩身歴非若耳闻口传者比俾司校勘而正其讹传其真较仆婢耕织之问为尤详且厄鲁特语及回语朕亦因暇而习焉时御丹椠为之改正是西域图志之书必应及是时成之用开歴代之羣疑垂千秋之信録间亦涉及诸史以存述古总计分部二十分巻五十有二绘图系説蔚为完书若夫辟地蒇功文臣或有过颂朕所不取惟是筹耕牧计久长图所以永干贶奠丕基思日孜孜持盈益凛予安得有功成无事之説哉
　　西域同文志序
　　嵗庚午既定同文韵统序而行之盖以梵音合国书切韵复以国书切韵叶华音字母于是字无遁音书皆备韵防特支那咒语窔奥可探而且寰防方言拘墟尽释兹者西域既平不可无方畧之书然准语回文非纂辑文臣所晓是宜示之纲领有所遵循俾无蹖驳舛讹之虞因以天山北路天山南路准部回部并西藏青海等地名人名诸门举凡提要始以国书继以对音汉文复继以汉字三合切音其防古西畨托忒回字以次缀书又扵汉文下详注其或为准语或为回语扵是兀格蟀自之言不须译鞮象寄而凡识汉字者莫不通其文觧其意了若列眉易若指掌书既成名之曰西域同文志同文云者仍阐韵统之义而特加以各部方言用明西域纪载之实期家喻户晓而无鱼鲁毫厘之失焉然尝思之天髙地下人位乎其中是所谓实也至扵文盖其名耳实无不同文则或有殊矣今以汉语指天则曰天以国语指天则曰阿卜喀以蒙古语准语指天则曰腾格里以西番语指天则曰那木喀以回语指天则曰阿思满令回人指天以告汉人曰此阿思满汉人必以为非汉人指天以告回人曰此天则回人亦必以为非此亦一非也彼亦一非也庸讵知孰之为是乎然仰首以望昭昭之在上者汉人以为天而敬之回人以为阿思满而敬之是即其大同也实既同名亦无不同焉达者契渊源扵一是昧者滞名象扵纷殊是志也将以纳方俗扵防极袪羣疑之分畛举一例凡豹防易辨即世道人心岂云无禆益哉
　　翻译四体楞严经序
　　三蔵十二部皆出自天竺流通震旦其自西逹东为中途承接者则实乌斯蔵天竺即所谓厄讷特克乌斯藏即所谓土伯忒也故今所译之汉经蔵地无不有而独无楞严其故以蔵地中叶有所谓狼逹尔吗汗者毁灭佛教焚瘗经典时是经已散失不全其后虽髙僧辈补苴编葺以无正本莫敢妄増独补敦祖师曽授记是经当扵后五百年仍自中国译至蔵地此语乃章嘉国师所诵梵典炳炳可据朕扵防政之暇每爱以国语翻译经书如易书诗及四子书无不蒇事因思
　　皇祖时曽以四体翻译心经
　　皇考时锓而行之是楞严亦可従其义例也谘之章嘉国师则如上所陈且曰心经夲蔵地所有而楞严则蔵地所无若得由汉而译清由清而译防古由防古而译土伯忒则适合补敦祖师所授记虽无似也而实不敢不勉力焉因命荘亲王董其事集章嘉国师及傅鼐诸人悉心编校逐巻进呈朕必亲加详阅更正有疑则质之章嘉国师盖始事自乾隆壬申而译成扵癸未荘亲王等请序而行之朕惟楞严者防仁直指心性之宗防一落言诠失之逺矣而况译其语且复序其译哉然思今之译乃直译佛语非若宋眀诸僧义防防解哓哓辨论不已之为譬诸饥者与之食渇者与之饮而非拣择其烹调引导其嗜好也则或者不失防仁徴心辨见妙谛俾观者不致五色之迷目扵以阐眀象教嘉恵后学庶乎少合
　　皇祖
　　皇考宣扬心经之义例乎


　　御制文初集巻十二
　　钦定四库全书
　　御制文初集巻十三
　　后序
　　世宗宪皇帝硃批谕防后序
　　皇考世宗宪皇帝天纵圣神精勤庶政四方文武臣僚具折言事者日或数人人或数事缄封直达
　　御前手自批发或立见施行或咨询廷议善者温纶褒予过者训戒谆谆随宜指示悉出
　　睿裁一字不假手于人御极十有三年常如一日粤雍正十年
　　特检歴年批发奏折命内廷词臣缮録校理付诸剞劂彚成数帙輙以
　　颁赐在廷羣臣工未告竣奄遘
　　上賔予小子纉绍丕基敬展遗箧见所贮
　　手批奏折不下数万
　　奎画烂然充溢巨簏然以未经
　　皇考检定不敢意为増益谨就检録已定者彚着为目前后凡二百二十三人分一百一十二帙统为十八函当时随检随发无先后伦次兹亦不复排类盖折奏浩繁不胜编録所刻仅十百中之一二略见大凡本非全览故也既告蒇事谨缀序言于后洪惟我
　　皇考至仁如天至眀如日至诚如神简拔贤才任之以心膂股肱之寄开诚布公蔼然家人父子无不可尽之言诸臣之才具大小短长与性质之刚柔彊弱克知灼见如权衡绳尺之不爽片长足録亟登而进之有不及则激厉而开导之稍肆焉则裁抑之其陷于过始则训饬之能改则已不悛则戒儆之使知悔艾终于怙恶则亦未尝姑容然哀矜恻怛之意尚流溢于毫楮间也同一事而此或俞之彼或咈之非有所好恶于其间也盖俞之者必有可俞之道而咈之者亦必有可咈之端同一人而始或予之终或斥之非有所喜怒于其间也盖始有可予则予之终有可斥则斥之眀烛几先坐悉情伪逺隔万里迟阅数年
　　睿鉴所周范围莫越正人心厚风俗兢兢业业儆戒无虞虽屡丰见告瑞应频仍而惟是忧勤惕厉之心久而益笃记有之曰天道至教圣人至徳春秋冬夏风雨霜露无非教也我
　　皇考之为治一天道之运行教泽所被百志惟熈即万世而下尚如日月之照临光景常新春风之煦然被物不自知其感动奋发而兴起也予小子寅承鸿业自惟寡昧无能企逮万一仰法
　　皇考眀目达聪孜孜图治之心祗绍
　　徽猷夙夜黾勉其服教畏神警省弗怠之志讵敢以嵗月易耶谨序
　　跋
　　恭跋
　　世宗宪皇帝御书法帖
　　敬惟我
　　皇考世宗宪皇帝天纵聪眀文思光被
　　奎章寳翰精诣入神夙承
　　皇祖圣祖仁皇帝指授神运天随涉笔惟肖居
　　潜邸时常以图史翰墨自娱雅好临池陶镕晋唐宋元以来名家墨妙歴年所积充牣琅函迨继登
　　宸极日理万几手自裁答章奏训廸臣民多至数千言少或一二字研硃洒翰运腕若神累牍连章未尝有一懈笔至于名山祠宇巨牓丰碑耆旧臣僚柱聨堂额宠颁殊锡照耀寰区而屏素箑头长牋横巻题新篇摹古迹者复数十百种盖惟我
　　皇祖集书圣之大成超神入化莫可名言而我
　　皇考以圣继圣事事善继善述作则垂宪贻万世规盛徳之至形于心画是以变化随宜不名一体虽一波一磔莫不矩矱天成神妙至于如此即以书法而言亦犹啓承夏后武绍周文羲献専门固不足道也予小子日侍
　　庭闱仰瞻
　　天藻恭蒙
　　慈诲未涉津涘
　　手泽留贻悲深弓劒爰出内府所藏仿
　　皇祖渊鉴斋法帖排类编次曰朗吟阁法帖者
　　潜邸所书凡十有六巻曰四宜堂法帖者
　　御极以后所书凡八巻通二十四巻砻石选工命庄亲王和亲王董其事双钩入石豪髪逼真摹勒既成恭识巻末以昭
　　圣神立极垂范墨池琬琰图球永珍世寳云
　　为君难跋
　　予昔为创业守成难易说亦既反覆辨论难与不易之轻重悬殊不可同日而语以为岑文本之言非是而定之曰开创不易守成难矣此非在守成言守成盖实有见其难也兹特引伸触类敬述勤政殿后楣
　　皇考御书为君难之义而为之跋曰大哉
　　王言示大清亿万斯年
</div>
    <div class="pagination">
<a href="御制文集_page12.html">上一页</a><span>...</span><a href="御制文集_page8.html">8</a><a href="御制文集_page9.html">9</a><a href="御制文集_page10.html">10</a><a href="御制文集_page11.html">11</a><a href="御制文集_page12.html">12</a><span class="current-page">13</span><a href="御制文集_page14.html">14</a><a href="御制文集_page15.html">15</a><a href="御制文集_page16.html">16</a><a href="御制文集_page17.html">17</a><a href="御制文集_page18.html">18</a><span>...</span><a href="御制文集_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
