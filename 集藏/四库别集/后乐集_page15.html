<!DOCTYPE html>
<html>
 <head>
  <meta charset="utf-8"/>
  <title>
   后乐集 - 第 15 页/共 18 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   后乐集 - 第 15 页/共 18 页
  </h1>
  <div class="content">
   钦定四库全书
　　后乐集巻十七　　　　　宋　卫泾　撰
　　策问　序　跋　行状
　　召试馆职策
　　问国家规画长策思敉武功综核庶政尽革平世具文之习将以恢王畧而饬戎备敢问今之急务孰缓孰切夫建事以择材为本经武以彊兵为先调度以裕财为难储庤以足食为重朝廷议论所及皆已次第举行矣荐举之诏首加于将帅之选又及于文武小大之臣不知可以博尽羣材否乎或谓介冑之所长搢绅之论岂能尽谂其优劣下僚之寒滞而上官之荐进未免有所遐遗则将何以开抡材之路欤中都简试严良家之选诸路招募广効用之额徒起戍收勇敢之士不知可以増儆军实否乎或谓选汰子弟拘于等则之不齐至反遗其技艺招刺新兵虽可充尺籍之数而仓卒岂容责其练习适戍征行动为民扰安能使之循纪律而用命则它何以为整兵之计欤军须供亿支费寖广常赋不可辄加矣置国用参计之司以覈天下之财广鬻爵度牒之数以为权宜之策不知可以佐调度之乏否乎然州郡私其所入未必以出纳之实上闻或迫之太急必至并縁为欺恩命优于旧比而应令者殊鲜异时劝诱不至寜免敷抑之病则裕民之道本末犹有当讲者欤通融常平以济转输之不给分委和籴以为蓄积之先具不知可以实塞下之备否乎然官吏苟且目前増补不能以足脱若小歉荒政何所倚頼近甸籴数太多商贾辐凑逐利一时虽可办集民间能无续食之忧则足食之方先后犹有可虑者欤伊欲使时材奋兴而有适用之实王师精鋭而有必胜之形版计周裕而源流无壅兵食充羡而公私无害子大夫当有深长之思以禆今日济时之畧其详陈之将以复于上
　　叶云心注清净经序
　　关尹子曰非有道不可言不可言即道果不可言欤经以载道圣贤立言以明道训故者复以之正讹辨惑发挥圣贤之言而道乃无蔽则言恶乎可废当知口耳之所及者道之筌蹄而得于神融心防则言皆糟粕耳常清净经道藏之上品学道之户牖也余尝诵阅至老而未究其奥云心居士一日过我袖出解义玩绎数章简易而明白侣于经防已无余蕴不觉击节自谓弗如也诧以示诸同志或有难之者曰所释无形无情无名然矣不区以别之则生天地运日月长万物皆可以形情而互迁于此得无遗论乎予答之曰擘肌分理而析其义则易流于穿凿举纲撮要而归诸理则不失于浑融继有难之者曰太上此书幽元邈未易窥测而欲以儒者之辞发其秘显其微亦难矣夫予又语之以王辅嗣用老子解易郭象解荘子似荘子议者非之今以简易明白之説而阐幽元邈之防则亦奚病然尝闻之道不可闻不可见矧可言故关子可以言归之有道者而且喻之以如吹影岂厚诬哉湛然澄水纎翳不留混茫太虚羣动俱息爰清爰静是特入道之端倪而语其至极则窈乎寥乎超乎太易之先且无眹迹可求况得以笔舌拟议形容耶云心于真常之蕴固以深造而自得之矣而不免于言者盖欲为后学筌蹄耳学者苟能繇其所言以推寻其所不容言者潜通黙识籥乎太上之道则是经亦糟粕也然则太上着其所而为是经云心演其义而为是辞与夫人之问难仆之辨释皆赘也又从而为之序不尤赘乎曷若一付之忘言
　　度人经后跋
　　道藏三十六部传流人世所睹闻者可数而灵宝度人一经尤无上之上又而者也元始一气本于虚无惟虚惟无故能神而化之演大范于座而无类不生无物不成集万真于黍珠而何大弗容何众弗纳诵之者能使遂白日之冲举起长夜之沉沦岂诸道典可仝日语其间元洞一章微显阐幽妙韫攸寓修真之士傥知沉潜探索凝志忘形使气化神神化虚归于太无则虽未登玉京萧台固已合真元始而陟防左右矣道逺乎哉古有羽士日诵不辍飘然仙引他如度亡抜苦除妖弭患证验非一穷髙极逺而测深厚其功力未易量也练使平君乔梓不吝重赀大书深刻褫背成帙以散施四方持奉之众岂谓是可徼福利哉盖以此经之可慕可尊也福利固非为善者所觊然感应有机自有不期然而然者矣
　　跋杨文公墨帖
　　昔人云文章余事士以德业为本文公国朝盛时道德文儒行谊气节固与欧苏驰驱千古若文体之变时有先后易地皆然要不必论江州使君公闻孙也自其先世裒集真墨迄今七十余年将锓木以广其传宝庆丙戌春书来遗録本恨见之晩观诸贤题跋已尽称扬之美频年衰病笔墨流落然亦毋庸赘语玩阅数过亟以归之因附名巻末庶托不朽云清明日呉郡卫某书
　　跋四大夫手书剏贻庆庵疏语
　　某自防闻先亲偕伯父言先祖学究华亭鳯凰山之原几二百年矣今族系繁衍皆所自出时节春秋必亲祭拜守庵僧徒岁有常廪又助之买田为乆长计某祗奉先训惟谨比岁二月庚辰展扫墓下风木森然独屋宇頺圮庵僧如珏袖出朝散四大夫剏庵手笔一纸翰墨如新字间或刓缺且不着岁年巻末有亥六月三字以谱牒考之当是宣和初元时先祖甫登戊戍第侍郎召寘三馆尚书浸歴从班大夫有积善在躬克昌厥绪燕及云来簪绂鼎盛等语躬率弟侄鸠工度材列名其次一为尚书父朝散七大夫一为十一府君逮今又百年大夫曾孙藻为二千石其他取世科登仕籍修儒学者不乏人某亦以非材尝备数政府庸非逺泽所及耶方念为之更葺数楹视旧稍加爽垲使僧徒安居夤奉香火忽得大夫亲迹捧诵再三仰见前人奉先追逺不忘本始之意笃厚如此即循故事捐钱十万俾如珏董其役仍书梗概贻诸贤族冀勉承先志相与成之是将以大夫遗墨镵石庵中传不朽云嘉定五年仲春既望某拜手谨识
　　御翰友顺二字跋文
　　嘉定乙亥冬十月臣泾昧死再拜言皇帝陛下臣之先世尝以友顺名所居之堂岁月逾逺扁榜未立无以称为人子显扬其亲之意陛下不以臣愚戅幸尝偹位丞弼愿有以宠嘉之圣恩俞可于是亲御翰墨大书二字以赐奎壁之光下饰蓬陋绚烂舄奕万目耸瞻臣稽首顿首对扬休命退窃念列圣寳章宸画宠锡臣下必皆一时勲旧文学之士日侍闲燕仅乃得之如臣去违轩陛身落江湖诚不自意冒膺殊荣凌兢奉承惧弗克任惟先臣季敏与伯父臣时敏孝友天至人无间言斯堂之名义盖取此臣兄弟臣泾臣济臣洽臣湜从兄弟臣沂臣溉臣汋臣洙追绎先志聚居族食俾世世子孙防敢失坠而臣猥繇末学谬忝世科误陛下抜擢皆非防昧所能及实先训有以成之也夫天典民彛风俗之感化关焉袭光睿藻万世之表劝形焉然则陛下之所以诏臣者岂惟臣一家之私所以风厉天下者至矣兹庸摹刻被之琬琰并识下方传之无极嘉定九年正月十一日资政殿大学士通议大夫知隆兴军府事兼管内劝农营田使江南西路安抚使马歩军都总管呉郡开国公食邑二千四百户实封三百尸臣卫泾拜手谨书
　　皇太子宝翰后乐二字跋文
　　皇帝陛下既大书友顺二字赐某命揭于先人之庐某又因暇日即所居葺成一堂窃取文正范公之语名曰后乐而皇太子殿下复洒宝翰俾勒为华榜以侈荣遇于是两宫笔墨之妙重辉迭明照映江湖永为山林一隅之镇惟范公起诸生少有大节毎日诵曰士当先天下之忧而忧后天下之乐而乐夫忧乐以天下而先后在吾身则其所谓忧乐亦异乎人之忧乐矣其后叅仁宗皇帝大政为宋名臣某生晩陋道德勲业不足彷佛万一然窃知师慕今年衰志惰退藏邱壑仰窥皇帝陛下圣化日新皇太子殿下温文日就顾虽老矣犹得与鱼鸟之微防泳德泽某之忧固可忘而乐则无穷也殿下以某尝陪储賔末缀故将赉及之敢并刻诸石以夸耀永世云嘉定十年六月初三日资政殿大学士通奉大夫提举临安府洞霄宫呉郡开国公食邑二千四百户食实封三百户卫某谨跋
　　游淀山识外舅饯送淮东诗后
　　某绍熙壬子春赴淮东仓司往别外舅已病无他苦但以少食多倦以长篇饥其行且送到淀山僧庐到海陵甫逾月遽以讣告明年夏移浙东始得抚棺一恸后二十六岁嘉定戊寅冬敬阅故书见之怆然因识其后云
　　先祖考太师魏国公行状
　　公讳某字致虚上世齐人唐末避乱徙钱塘又自钱塘徙华亭故今为华亭人曾祖某故不仕祖某故不仕父某赠朝请郎母陆氏俱赠宜人由公仕累封也家世业儒朝请公厚德慷慨誉重闾里生二子公其仲也人授一经辟馆延四方贤士为之师公自为童有志气其进退应对已如成人亲识莫不竒之未弱冠母陆氏捐馆公追慕哀毁喟然叹曰吾不立身扬名不名人子于是蚤夜孜孜力学不倦一夕梦陆氏拊公之背而告之曰卫氏有后吾死且无憾矣公自是益刻苦年二十有五以舍法预贡升太学学五年经通业成擢进士第实政和八年也初调宣州南陵主簿明年己亥迎侍之官任满陞从政郎摄学正移摄太学博士继三歴民社所至有声初为温州平阳县令平阳温之剧邑常难其人公下车未乆善政化俗吏畏民爱尤以亷平自守忽一日县郊遗火宻迩县治家人惊恐公曰果一邑之民皆灾吾可独幸欤命取公服向火而拜寻而反风灭火皆谓公神明之政可感天地遗爱在人平阳之民图公之像于今祠焉再为临安府新城县令治声茂着刺史部刺史一时名卿交以公名闻于上改通直郎未几而二亲继亡公居防尽礼常泣谓人曰吾不幸竟不逮生封憾何时而已耶及释服差知余杭县视事之初公之兄以讣告公奉朝假归赴既毕大事嘱其犹子俦等曰吾怜汝之孤不忍分析所有先人家产罄以付汝复谕以剸裁家务之式戒其自勉又时推俸余以助之甚为士论所重公之在余杭施设不可备举如兴马监如造溪桥皆有利于国有便于民其他所行后政率以为凖式既治行尤异时余杭又属籍天府庙堂遂浸熟公名矣考满除通判镇江府治歴二年府中胥庆及之日太守曾公惇率僚属饯公郊外千里之民攀辕恋德恨借留无计太守遂纪公之事命刻于石至十九年以歴任功赏磨勘凡六转至朝奉大夫除通判绍兴府居家待次二年俄得疾谓其子时敏曰有生必有终天地之常期自然之至数是以通人逹士以存亡为晦明死生为朝夕此理之常无足怪者我之疾革决不能起也汝軰孳孳为善无坠箕裘之业足矣少选泰然而逝实二十一年十月初一日也享年六十有二以二十二年十月十三日葬于湖州归安县广德乡石佛坞之原从吉卜也公娶沈氏平江人封宜人男三人时敏尚贤季敏时敏遇郊恩补将仕郎尚贤先公三十五日而卒季敏未官一女适右廸功郎新差监真州在城都商税务孙伯彪公为人天资长厚寛仁爱物三仕为令尹民有讼入公庭谆谆抚谕如教子弟有可解解之必不得已象罪入刑焉及通判镇江日令职官不得有私囚至则上之公随事断遣举当于理由是狱无停囚庭无滞讼部使者毎按临无不嘉叹在乡周旋无贵贱亲踈悉加以礼自始学至老未尝释巻有易説十巻论语解十巻其他所着文甚多未暇编次不汲汲于进取能以道自娱故官止于正郎职竟老州县呜呼哀哉以公之德而天何啬之以寿耶公死之日逺近之人莫不吁嗟叹息如防所亲夫岂无自而然
　　盖经行状
　　公讳经字德常姓盖氏其先大名府宗城县人大名于汉为魏郡有盖司墓在焉自汉及唐世有闻人髙祖以来蓄德不施武功始繇毉学得禄仕乃移籍开封靖康之乱中散挈家东南公生于建炎三年十月二十一日时道路榛梗行者不敢喘息公在襁褓家人軰屡趣乳者委置墟莽间曰毋以儿故累百口乳者负而祝曰吾儿非凡必有相之者抱持疾趋日昳不哺乳饥无啼声迄保防脱贼境人皆异之防頴悟端重如成人少长有大志刻励就学并日夜忘寝食操笔为文辞顷刻数千百言未冠逰太学挟其所有与四方之士校程式常出众上声振一时尝有善相者问公姓氏曰君非盖防御家耶防御有隂德里第旁近居人寒遗以衣饥饲以食疾予以药或深夜欵门戸委钱粟奕世流祉其后宜大天之报善在君矣以上舍奏名南宫擢绍兴三十年进士甲科调绍兴府司户叅军未几罹外艰公以禄不逮亲执防哀毁过甚虽贫自力葬祭如礼乾道二年服除有防擢太学正继丁令人忧公以忧患艰闵十余年学日益充朋逰多附华闻弥大宰相夙知公召复以才行荐于上除武学谕时寿皇在位十年矣方总核庶务防图骏功公因对首斥佛老异端之説言其教以清浄虚无为宗人主崇尚稍入其说则蠧坏心术虽有刚勇正大之气将为之销蚀而不自觉且聋瞽愚俗至竭赀产以奉施舍土木竞兴金碧流烂糜耗民力其弊不可胜计又言近时风俗奢靡相尚冒上逾等请申严法禁一切裁抑且请自贵近始寿皇嘉纳即诏行之自是简记上心九年除勅令所删定官俄兼国史院编修官实録院检讨官浸歴清贯淳煕二年十月轮对赐见选德殿公奏言天下无不成之功须平居暇日所以治国所以制敌者从容有余力而后可以应机防若岁月悠悠大计不立临事后图智者无所用其巧矣又言人言图囘不世之功当以人才为急今之用人不患无文采强干小亷曲谨所急者忠诚奋发节槩特立易于感发之人夫忠诚节槩则其资禀浑厚亮直爱君爱国之念固已素定一有以激励耸动之则捐躯竭节自不能已此等人才世固不乏但作之则兴沮之则坏在人主抑扬进退之间耳又建请中兴以来将相功臣不为不多方举行庆典宜从凌烟麒麟云台之制绘像秘阁以侈太上皇帝一代之宏烈亦激劝人才之一术皆当上意公又论风俗颓惰殆类江左昔刘翔讥晋之公卿曰四海板荡奄逾三纪斯乃庙堂焦虑忠臣毕命之秋而诸公晏安江左肆情纵欲謇谔之言不闻征伐之功不立何以尊主济民今日之患莫大于上欲为而下不应陛下果欲伸大义于天下雪祖宗之讐耻非励志节使人人有趋事赴功之心不足以振此弊往复数百言漏下数刻占奏详明玉音嘉奨时上延见小大之臣咨询治道尤注意人才及召对问公家世喜曰朕固知卿磊落阅所进疏见公阶八品曰卿未改官耶即日特防改宣教郎盖异恩也翼日淮东总领钱公良臣对上宣谕曰盖某有用之才曽无为朕言者朕因奏对自知之钱公因赞上知人之明且称其才八靣受敌上曰卿言必不诬遂有意逺用矣寻除著作佐郎它日忽中使持诏至所寓舎问公经理财赋事公手疏奏臣起诸生财赋虽非素讲然君命也寜有所择乎闻者知公将有总饷之命三年正月除司农寺丞兼权戸部郎官总领淮西江东军马钱粮専一报发御前军马文字临遣之次寿皇虚怀以聴公亦慷慨论事于封植人才以备缓急一说必谆复言之其畧曰凡人才之可用者以其有精华果锐之气也如使销铄而不存枵然无用之人耳唐陆贽谓圣人之爱人才摭其华英而使之当其畅茂而奬之是以锐不挫而力不匮然此用才之说也若储才需用则必更试以事功一习练世故可以老其才二发摅底蕴可以坚其志三出入中外可以积其望蓄之如此其素自然取之不尽用之不竭何至临事有乏使之叹哉又言理财之法纎悉毕备不可有加矣盍补罅葺漏使弊去法全则敛不及民而财自裕今外之转运内之戸部皆财计所聚非若它官可责速效不能者既以无功而罢能者又以有劳而迁代易不常苟同传舍彼媮免幸容耳何暇究心革弊乎寿皇首肯再三又请广储粟以实边备严荐举以戒市恩上皆然之抚劳丁寜公感上知遇到治所即布宣德意讲求军政之阙异时军帅或务掊克以供苞苴防燕无度使者业与狎昵莫敢孰何公拊循士卒申结诸将务极恩厚而身为绳榘自有以厌服其心眎前所为悉敛戢由是人无猜阻军政以举自主将至于行伍莫不畏而爱之久而益服洎四年九月被防奏计军中利病人于公无隐情悉得其实一一条奏多所厘正其它节目如定按试时限填诸军阙额军中子弟以防得官者放令赴选公谓子弟生长行间便习弓马于官业未必通解不若仍肄尺籍给衙吏俸较之新招刺人大不相侔又调发之际彼各卫其父兄可得死力诏为罢行之除户部郎复之任越明年三月又得防奏计公将去于是再岁绩用兹茂寿皇雅欲留公曰朕思代卿者难其人勉为朕往出尚药器币香茗以宠其行公在职益谨不懈国计军政有所闗系讲之益详居五月召归时边圉北有轻脱生事者公入对因言善谋敌者不轻于用而后可以大用祖逖击楫誓江志清中原及镇雍邱与石勒相持境上乃通互市却防人禁诸将侵暴古人图胜藏于无形若校虚文贪小利使彼暌暌然以我为虞计亦浅迫矣至如避罪逃人宜勿收受盗马来市勿与贸易间谍不宻毋庸多遣廓然示以诚信以俟可乗之机乃国之福也寿皇怃然曰卿诚体国之言擢权戸部侍郎公谓财计固所当虑民贫抑非便即奏言丘夷渊实理所必至与其民贫思盗寜若捐微利以予民使监司州县通融有无冀渐纾民力此实固根本之道今所甚急者节浮费革滥赏汰冗吏言皆切理可谓知所先后矣七年五月诏兼侍讲防绎之暇于古今治乱君子小人消长之际必详究熟复上为动寤是岁适旱公疏备豫六事曰定赈贷之赏曰通商贩之利曰散常平曰严检视曰已逋责曰缓赋租寻诏诸路备荒政实自公发之十一月借戸部尚书充贺金国生辰国信使过故都歴览山川形胜感愤黍离中夜雪涕縁道观者知公壮人争覩为快举手加额曰此中原人物盖遗黎思汉之心未泯也接伴马惠廸意倾乡公公开怀与语具知彼中事情三月竣事入奏画取守战三策以献咸得其要领非他人剽闻掠説借手尝试者寿皇改容称叹已而陈军政四事一务蓄积二乆任将三选幕官四旌武艺其久任将曰比甞有以文易武为都统制者旋复文阶文武之任视其才之当否可也予夺不出于公言避就一聴其私意防戎事乱名器莫此为甚选幕官曰近世士大夫狃于习俗不亲武事一从军幕目为冗浊遂使不肖者充员有才者耻就冝稍重其选精择其人时赐对敭擢以清望他日賛谋经武将于此取之今军幕许叅用文臣畧施行矣八年九月二日正除戸部侍郎二十日兼侍读先是六月壬申诏开讲日读陆贽奏议比秋始御迩英适史魏公浩免奉朝请进读虚席政府进除目上越次命公公力辞避诏不许公甫拜命趣入对天顔恱怿拊问甚厚且赐之坐曰朕素知卿廼以钱良臣婣家用卿晩矣公局蹐顿首谢后二日而言者及公公亟请去归既逾年提举江州太平兴国宫十一年除知池州未赴仍奉祠十二年二月除知江州十三年八月起家知镇江府辞不获命勉至郡政以寛简惠先鳏嫠甫三月人用宁便邑有奸賍吏公未致诘惧不免隂为诋訾旋以祠归公置不问代公者卒劾罢之公遂杜门却扫若将终焉初公家平江后徙华亭自戸部归并所居辟地数畆佳花美木列植交防间以亭榭有堂扁曰怡顔繙阅故书徜徉其中亲朋过从赋诗饮酒防笑终日客去退处一室翛然或夜不寐则揽衣危坐篝火观书逹旦脱遗纷埃冲澹如也如是且十载中间一出仅逾时公安于闲适然燕居深念视国犹家每以国恩未报为恨甞语人曰一旦君上使赴危难吾死所也若苟窃廪禄则已矣此公许国之素志也奉祠凡四年秩满又阅岁絶不复问曰吾直未敢请致军事尔绍熙三年四月二十七日以微疾卒于正寝享年六十有四初得疾起居如平时曰昼夜去来理之常也疾革对妻子无慼容语不及私盥濯正衣巾属纩不乱其处死生之变足以见公平日矣公性夷易平直无崖异壁絶之行接人遇物气貌温如及当事或理所未安毅然有守不可夺以势利内外纯白非矫厉以为髙者以荐逹人才为任甞言侍从初除举自代美意也今具文应故事是除授之始言已不可取信何以责其后乎其忠实不欺类是家始甚贫然尚气义赒人之急视出货力如秕稗其遇故旧尤笃至解衣分食家之有无一不以缀意居官则务谨节曰有妄费者必横取其在淮西有马司一军比他总领所为雄剧前居是职者赋入多漏失或侈用率称贷朝廷别藏积四百余万缗公至精考覈省餽遗不饰虚誉曽不乏供任戸部二年检柅吏奸无招权干没之患调度有余未甞创一科敛条目凡所建明多及民隐殿司甞干内降辟牧马草地冒民田几千顷公于上前辩折甚苦曰安可夺养人者以饲马词直理明卒从公议民田赖以获免又请置籍植碑以弭后患其惠利博矣公于兄弟友敬素无生业既仕则均禄秩相继蚤世公抚孤防如已子延师使就学女厚赀装为择佳配二姊嫠居无依倚公迎以归奉养有礼明堂恩得防补舍其孙官季弟之子钧今主严州建德县簿岁时祭享涤濯必亲甞涕泣而言曰祭之丰诚不如养之薄也居乡尚齿曩或以爵公身率之今遂成俗顷需次余暇乡党后生多从讲学公劝饬指诲亹亹忘倦后大半为知名士谦虚乐易惟恐不及仁厚好施始终弗渝公死之日逺近吊哭皆曰失此钜人长德矣公娶章氏封令人子男二人长曰锐通直郎福建路提举市舶司干办公事次曰铸文林郎新监淮西总领所太平惠民局女四人长疾废为尼次适朝请郎新通判镇江军府事钱仲彪次适承议郎充两浙路转运司干办公事王伯度次以归泾孙男三人溥登仕郎孙女四人公家居无惰容亦不严厉自奉甚约藏书万巻多手自标识尤耽班孟坚史且慕其为文有文集二十巻藏于家公自登第在选调十五年繇删定官改秩七年位为侍从官至中大夫方未遇时人莫不叹其淹滞公处之恬然晚为时用稍号通显人咸谓宜公惟以超轕为惧公为人倜傥每务大体不为细冗之迫束于世无所怨恶始去国诏与祠时西掖当书诏者素与公厚善方来谒诩诩笑语退而缴奏竟寝祠命公不之怪也性不喜附丽苟进一意孤立其遇合端有本末有防毁之者公卒无一语自解惟寿皇特知之深以故虽在外久而眷礼不衰公尝曰吾安义命期无愧于心人知不知弗恤也呜呼公出处之节与流俗落落若是则可以无愧也已锐等将以明年七月辛酉葬公于余杭县吉安村山之原以行实嘱泾顾晚陋不足以知公令人于泾为从母实婣旧义不得辞谨撰次其梗槩公祥符县开国男食邑三百户褒赠不及沿近制也然尝登从列于史法应得书将俟立言之君子有攷焉谨状
　　故安康郡夫人章氏行状
　　夫人章氏其先建寜浦城人后徙居秀之华亭曾大父糈故赠承事郎曾祖妣徐氏周氏祖柷故任右通直郎祖妣孺人呉氏张氏考终故赠武义大夫妣宜人黄氏夫人生于绍兴庚申防端慧婉娩聴从动合女宪父母爱之誓不与凡子时中兴右文崇建学校侍郎盖公名一家少年首驰俊声多士慕向寻繇舎选登鼎甲咸谓择对莫冝于公遂以夫人归焉既有家上承姑嫜旁接婣戚下御妾媵罔不顺适闺门之内愉愉如也初侍郎处穷约而轻财尚气谊家无余资夫人竭力营陔养具滫髓问衣佐馂虽罄奁笥不惮侍郎得以悉意讲学从之游者日盛后多为闻人侍郎素友爱自夫人之归愈无间言诸姑以孀独来依夫人尽礼敬同甘苦始终犹一日死葬之先茔之侧以便时祀有妹在室夫人资送特厚至损首饰予之侍郎尝欲舎其孙而官犹子夫人从臾不遗余力昆弟之孤在左右者自防及长拊育诲化男有分女有归夫人之助多焉平居自奉简素周人之急常恐不及亲旧贫不能自存者皆有常饩岁饥里闾囏食则发廪损市直以倡巨室全活甚众其仁而好施积而能防盖出天资非勉强饰情以沽誉也自侍郎即世夫人理家政井井有条门祚益大簮组蝉聨兰玉森列母孙四世极含饴戯防之乐赐名亚于秦虢延庆侈于姬姜寿考康寜广备五福世所稀见人以为隂功淑徳之报嘉定已卯夫人年登八袠齿发不衰精神益壮族党合贺进流觞妇孙归侍庆席数陪防语杯酒流行多至夜分少壮或欠伸跛倚夫人整衣危坐无倦容泾固叹其禀异且期頥未艾也子铸持荆防使节将力匄归为寿夫人持书止之曰边氛未靖汝当宣力国事毋以私废公虽严父教忠之训不过此呜呼贤哉性冲澹中年即屛脂泽释绮丽日繙内典味禅悦脱遗世故死生旦暮之理洞然于中无一毫底滞属纩之夕曽不怛化甲申八月二十六日以微疾卒于正寝享年八十有五累封至安康郡夫人子男二人锐故朝奉郎主管台州崇道观铸朝散大夫直秘阁知太平州女四人长从浮屠法次适中大夫中书门下省检正诸房公事兼权兵部侍郎钱仲彪次适朝议大夫知通州王伯度防以妻泾孙男五人溥从政郎京西路转运司办公事淳文林郎新监行在文思院门澄从事郎新湖州乌程县丞涯渐将仕郎孙女七人朝请大夫知吉州军州事赵希琴国学进士郑公绍朝散大夫主管建康府崇禧观刘垕忠翊郎添差监湖州都酒务赵汝旗承信郎新监戸部中浦犒赏酒库张师稷浙漕进士陈极其壻也次许嫁泾防子宣义郎新监建康府粮料院柳曽孙男六人似之仰之余未名曽孙女三人铸将以宝庆元年月日奉夫人之柩合祔于侍郎之墓以行实来请泾视夫人为从母且子壻也夫人与先妣实同生年泾不孝失所恃逾三十年不胜风木之痛每侍夫人如母存焉夫人遇泾亦均子姓壬午冬杪泾得竒疾屡濒于死夫人不逺数舍来视问忧形于色至为之祷祠名山眷眷不忍舍去恩意笃矣泾方俟少间求从容外舍别甫逾岁遽隔千古伤今念往不知涕泗之横集也追述遗美不敢以衰病辞扶羸执笔姑叙大略以备彤史之采访云谨状








　　钦定四库全书
　　后乐集巻十八　　　　　宋　卫泾　撰
　　墓志
　　先伯知县先伯母孺人墓铭
　　公讳时敏字子脩卫氏之先出于齐唐末避乱南迁多居华亭至公父始着籍苏之昆山曾祖淳故不仕祖孝先赠朝请郎考阗故任朝奉大夫通判绍兴府以公仕赠朝请大夫妣沈氏封宜人公少有大志读书着文绍兴中以父遇郊恩补将仕郎初任防州海陵县主簿次监潭州南岳庙次授两浙转运司催促起发物斛官有诏省并再监行在太平惠民和剂局淳熙三年秩满改宣教郎知临安府仁和县磨勘转通直郎七年十月十七日以疾卒于家享年四十有八公娶沈氏公母弟之子封孺人以公之防忧戚感疾越明年三月十日卒年四十有六子四人沂涣余防未名女三人长许嫁进士陈仲速孙男一人符女一人择吉卜枚终公防之后五月廼兆于先君墓右实湖州归安县广徳乡石佛坞之原以十年三月八日有事窀穸两防并举行路之人亦为悲伤流涕呜呼痛哉公之行事将有文志诸墓兹用纪世系嵗月置于隧以合葬故同其铭
　　先考太师鲁国公墓铭
　　公讳某字子文姓卫氏嘉兴府华亭县人后徙家平江之昆山曾祖某妣袁氏张氏祖某赠右朝请郎妣安人陆氏杜氏考某左朝奉大夫累赠正奉大夫妣硕人沈氏公生于绍兴七年丁巳歳五月十四日戊寅时绍兴甲戌以正奉遗泽补将仕郎初任廸功郎建康府江寜县主簿秩满丁硕人忧服除调绍兴府司法参军循从政郎监行在草料场门避亲两易监文思院上界门以制造玉牒仪物赏循文标郎淳熙辛丑用举主改宣教郎知通州海门县郡太守于常赋外诛求无艺公谢不能即移疾以归逾年丐外祠主管台州崇道观淳熙戊申明堂恩赐五品服签书建康军节度判官防公事通判镇江军兼管内劝农营田事淳煕己酉及绍兴甲寅两遇登极恩并磨勘阶七转至朝奉大夫庆元六年庚申十一月二十七日以疾卒于家年六十四公娶章氏级之女封安人先公七年卒赠宜人葬于湖州归安县广徳乡上沃里淀子坞石佛山之原先茔之侧嘉防改元三月二十二日壬申奉公之柩合葬焉子男泾登淳熙甲辰进士第任朝请大夫济洽皆将仕郎洽以泾为起居舎人遇上初郊恩廕补溉乡贡进士湜两浙转运司进士女琰适承直郎新差充两浙路转运司催促籴买官曾耆年琮适从政郎前濠州州学教授周南瑧适修职郎扬州州学教授朱晞顔玑适进士顾复孙男六人樵朴樗孙女六人将葬泾等茹哀忍死姑叙乡里世家官簿始终之大畧属耆年书而纳诸圹若铨次行事求铭墓左盖有待云
　　先兄从事郎庆元府奉化县主簿墓志
　　吾兄姓卫氏讳沂字与叔龆龀知好学忘寒暑食饮为文雅驯场屋不耦年三十三始以余任馆职中冑子举又五年聨婣内宗授廸功郎主庆元府奉化县簿余被命聘北以守宅赏循从事郎吾兄志则自奋益刻励于学年四十三登庆元进士科试吏俸以郎摄邑事有能称尤不苟于所职邑人蒙頼无追呼横敛之扰帅黄公由赵公彦逾皆首荐之赵于当世士少许可特加器重秩满部使者亦交章荐论而遽以疾谂矣嘉防四年九月十七日丙子卒于家享年四十有八呜呼吾兄早罹艰阨甫逾弱冠连失怙恃先君爱均子侄且教之日望其有成比吾兄锁防再贡礼部先君尚亡恙时昆弟同试四人吾兄独与选先君语诸弟曰若伯父有后吾喜甚于若軰为之也吾兄长余二歳防同研席晨窻夜灯相处二十年怡怡如一日呜呼已矣尚忍言之吾兄天性温厚事尊抚防孝友辑睦人无间言自乡党族婣凡所与游者莫不得其驩心其不幸而死亦莫不悲伤叹惜盖古所谓善人君子者耶吾兄积勤苦得一第谓必大其所就而讫若是呜呼其命耶余之哀思其何穷也吾兄先取郑氏前十八年卒今配赵氏故福建安抚司叅议官不绵第三女子男三人曰橅曰楷曰槐女一人适乡贡进士符衍橅等以明年开禧改元月正二日庚申葬吾兄于湖州武康县大坞山之原以郑氏袝伯父任通直郎知临安府仁和县讳时敏吾兄其长子也兆域相距十里许乡里世繋伯父既有铭姑识名字行事始末及卒葬月日纳诸圹云同堂弟朝请大夫新知贑州军州兼管内劝农事提举南安军南雄州兵甲公事江西兵马钤辖借紫某述并书
　　故中大夫提举武夷山冲佑观祥符县开国男赵公墓志铭
　　本朝公族之盛其在今日以儒自致者几半进士盖自高庙渡江旧京近属紫盖而南者上每引对必勉以学人知向方乾道初有以宗英冠多士孝庙寜亲东朝喜见慈顔玉音交贺淳熙以来贤才彬彬由进士出矣于是上始有用才不问戚疏之意公卿庶士州牧侯伯既拔其尢者畧用之又以遗后世子孙而使究其用故司农卿赵公其一也公讳善字作肃故名善仪字麟之宗正更今名曾祖庆逺军节度使饶阳侯讳仲沄娶符氏封永嘉郡夫人祖武节郎添差南劔州兵马钤辖讳士崪娶安氏魏氏皆封安人父修武郎累赠银青光禄大夫讳不择娶黄氏累赠蕲春郡夫人初士崪居官昭武乐其风土因家焉是生不择能植立无它嗜好惟笃于教子公居防独崭然早成乾道二年取应中选两调酒税学益不废银青语蕲春曰兴我家者是子也八年擢进士科授左承务郎吉之吉水丞丁银青忧再丞筠之上髙任湖北常平干属丁蕲春忧免丧入湖南仓幕知抚之乐安县守浔州今上御极知邵州除大理直迁丞为郎仓部为右司开禧初元直焕章阁帅静江兼广右经畧改潭州防以直龙图阁镇江陵除司农少卿总领湖广军饷摄荆湖宣抚湖北安抚兼鄂州嘉定更化上嘉其劳就晋为卿因任逾年提举武夷山冲佑观凡四奉祠十年五月十有一日以疾卒年七十积阶至中大夫爵祥符开国男戸三百服三品嗟夫公独非两朝之所培育崇就兼贤与材者耶方其得百里始近民也乐安喜讼而尚鬭公曰以刑辟禁末乃缮学校先风教申训戒而习以革岁旱祠于巅崖躬履猿栈不惮归未山半雨随之艮斋谢公谔位谏垣闻而荐赏俄守浔郡遐土瘠岁科民竹木名修城实它用吏并縁侵扰民不堪命公悉罢去又算赋繁重有班白不敢巾者公奏免之暨移治邵阳政如在浔时狱卑渫多疾死公因囹空徙寘之无复前患溪峒种族逼处境外曩时幸郡亡备反侧易乱公广威信精简阅军实内强猺人相戒毋生事部使者上其状遂繇简擢尚登用矣开禧权奸启边隙公议不合即补八桂琼筦猺陈奴期乆侵扰未入平僚佐有请兵深讨者公曰是趣乱也止遣将佐盛屯兵声言掩击待其自溃琼人父母之长沙文物日殷昔文定胡公父子遗防在焉尝请于朝剏南岳书院其治先后类如此疆事未靖苏政軰啸聚茶陵人情揺揺公宻遣吏入贼晓以逆顺政感悟率其众来假以官秩籍其尤剽悍者诸军城邑晏然岁饥诸峒出冦掠公赒防调娯而监司有异已者公去而李元砺之变起矣逆曦既授首宣抚呉公猎将入蜀抚谕奏乞公代荆上从之居无何移武昌总饷事仍兼呉公所领节初荆虽坚城而兵遣戍者什七八公登城慨想昔人地谓连呉控蜀奈何以单旅徒守指冲要莫如三海顾僚吏曰吾欲筑砦潴水以备缓急何如众难之公力以自任不日砦成后屡废辄复至今頼其利先是宣威治所环以兵卫外示威重内实怯懦公曰多兵自防非宣威意也命彻之土豪柴俊孟宗政备料义聴节制与金战解襄阳安陵围有功诸将蔽不言俊等怨望公闻之檄至慰藉赏赉有差俊等感悦饷台储六路赋入江汉之屯数十万方益兵増戍费浩莫支前使者屡以为言公调度从容亦无乏兴至于缮列壁归流民拯荐饥蠲苛敛皆其绩効彰彰者公风仪秀整器识夷逺好学博记不妄言笑以科第致身从硕儒望士游逾不懈故能立朝不阿临事有断克着声称以毋负累朝若此其事亲孝奉已约处兄弟友睦居闲十年以琴书自娯毓花疏沼婆娑其间遂老焉十月壬午葬于青云聚水之丘公所自卜寿藏伍氏封令人前二年卒子汝例从政郎新建寜府观察推官汝泷廸功郎衡阳县主簿蚤亡汝淏从事郎泉州司户汝渲廸功郎信州贵溪县尉公之叔兄无嗣以汝渲继女适进士谢寜孙承直郎宣州戸掾邓友直孙男六人崇坚登仕郎崇珞崇璅崇徤崇均崇逹孙女三人尚防某与公先后守长沙见公长嗣蔚有家法畀以京削倦游东归书来请曰愿志先人之墓既辞复请乃铭之曰
　　昔在中兴思皇我宗保合以文蝉聨登崇乾道淳煕两科有公公不自伐序更民庸为郎开禧不阿故去秉旄宅南上无南顾三边多垒假公尽防宿饱江汉长城荆楚惟学斯忠退不告劳位虽卿士声烈孔昭
　　侄孙朝防大夫前知武冈军墓志铭
　　徳章与余同六世祖而属曽孙行嘉定壬申余帅湖南徳章时守武冈余谂于朝乞更以他郡徳章慨然曰吾仕四十年官箴惟谨未尝苟进今老矣无能为也盍以祠去有防叅西浙议幙问至力申祠请徳章平日清简强健如壮年余觊其复用也既退处絶意荣利如是者六年俄末疾以卒实嘉定己卯二月某日也其孤将以是年某月某日葬湖州归安县广徳乡鸡鸣山前期以书来乞铭呜呼徳章而止于斯耶徳章才气刚直晩得一郡不究于用若尼于余乃遂其髙是可尚也已徳章名藻世为嘉兴华亭人曽大夫某朝散大夫大父某通直郎太仆寺丞考某承务郎致仕累赠朝议大夫妣周氏继丁氏赠恭人淳煕乙未徳章擢进士第调临安府冨阳县簿以亲老改授仁和便就养仁和今畿邑仕者趋竞成风率简忽吏事徳章矫时弊足不迹公卿之门勾稽版籍井井有序京尹王公佐性严重独敬畏之秩满授常州无锡丞丁朝议忧再调饶之余千丞常平仓岁久渔蠧特甚或劝发摘以求知上官徳章曰暴人之恶扬已之能吾不为也卒为补偿宰数侵之未尝几微见顔靣宰旋以事忤宪台督责峻急徳章从容为辨数讫免于戾丞相赵公汝愚闻之称其伟器荐书及格改宣教郎知太平州繁昌县甫四越月以恭人丁氏忧罢防知处之丽水丽水严邑素号难治且寓公鼎贵县有政辄掣其肘徳章处以安静邑人宜之叅政何公澹同知叶公翥郡将胡公澄章交公车何公每曰事举无扰政成不苛足见儒者绪余之效黄公何相继出守亦曰口不言而民自化庭不令而事自集真汉史所谓循良者开禧边尘骤兴淮民转徙京口毋虑数十万徳章适倅是邦奉诏赈贷乃度地以居来者躬覈户口多寡而颁之粟吏无容奸流人安集郡将沈公作賔叅賛督府列其劳上之特进一秩敌逼仪真我师退焚州老弱惊溃徳章检校所部戎器修壊完缺创盖防江寨宇七百楹招刺効用千数为扞御计民以案堵方权奸用事姻旧布满中外长吏畏避莫敢举职徳章以武冈陛辞入对首乞养监司郡守风采仍请拨降籴本于所在积谷皆切时务上嘉纳焉在郡平易便民不为赫赫名民至今懐之使得摅其抱负当以事业见于世呜呼惜哉徳章天禀纯正不喜阿附方筮仕里人钱公良臣居政路盖公经贰版曹期相推挽徳章力辞而去丽水寓公在周行者合辞荐之时宰复以不能媚事权门安于平进暨归自武冈朝绅或移书勉以当路多已知且将用公徳章曰非我志也盖其静退之操始终弗渝故老而益坚至莅官以亷处乡以和轻财重谊如恐不及平时退然有所不为及利物济人勇往不惮盖非特为吾家令子弟亦一时名胜所嘉与也积官朝防大夫春秋七十有八娶沈氏封宜人先二年卒子社廸功郎安丰军六安县尉好学守家法长女适宣教郎知寜国府太平县李权次适廸功郎道州江华县丞沈防适进士刘应龙孙一人铭曰
　　世之降兮亷耻道亡繄徳章兮谨于自将位虽不究兮于宗有光尚尔嗣人兮庶方来之显扬
　　故朝防大夫主管华州云台观曾公墓志铭
　　昔余伯姊归使君时余年未弱冠间接论议风裁即雅重君知为承家器也自有连五十年亲交之义贯初终犹一日余与世疏亢晩乃叨预大政而君独幠然平进于仕凡趋尚之诣理矩度之范俗盖于是益知之嘉定壬午八月十有七日以祠官殁于苏之常熟君寓里也讣报余为之恸将以是年仲冬庚申举窆事于呉南宫乡香山之原其大父考妣之陇前诸甥列泣请余铭君墓余其何辞君讳耆年字夀翁故朝散郎权知髙邮军讳崇之子故朝请大夫知大宗正丞讳恬之孙故朝请大夫尚书虞部郎中讳谊之曾孙而侍中鲁国宣靖公讳公亮之五世孙也曾姓出夏少康子分封于鄫周末国除去邑为氏孔门正传曰防曰参皆其的系繇汉而防别四出始有居东南者施及本朝宣靖公起自世科相我仁宗英宗神宗侑清庙垂太史而温陵之曾光大矣虞部以旧京盛时仕朝廷位省郎名称于诸老间宗丞受学上蔡山二先生气醇而脉正以故髙邮使君得以嗣子昌吏道而典刑贻君滋弗坠也绍兴戊辰君妣令人陆氏感祥梦而君寤生离襁褓不好弄所亲惟笔床书巻甫数嵗出就外傅俨如成人与其仲弟延年月相策励期于克绍而髙邮复能力贫博延儒硕以训启之洎长果联贡礼部而君为词赋第一士类到今口之若脍炙髙邮卒有遗泽未任君雅志科级至是以门户寄而令人复勉之乃拜命筮仕令人家长兴则调湖州户掾安逺次以求便亲迨造官首务色养亲懽矣退而毕力王事裁以亷直家法人莫知其为试吏也诸台滞讼职此丛委君察断无留难两造靡靡悦服当路因交剡以闻端明戴尚书溪方主教湖学经生咸防君以余闲往就劘切遂莫逆于道艺中秩满授监左藏中门才及月令人大故居防毁瘠服除为浙漕籴买官君吏考已及宜以荐脱选而泊如不为意其后绍不施而举者交致之嘉防中改宣教郎权奸擅国谓忠献韩公实与宣靖并相先朝访后人而得君将寘诸在列君笑曰非我志也应令注嘉兴县以归君三歴官仅皆掾局令宰为近民而嘉兴号难治乃一以精识强济洗宿蠧令尽去异时牒诉赢数百纸终君任减什七八防岁旱蝗忧不自寜履畆阅实以白之郡郡艰于蠲租则力争得请乃已蠲数视他邑为倍民饥以纾更化初羽孽未殄上犹旰食有旨县令得条利害君所言三事举切时病而其卒篇谓朝廷和籴昨虽取办嘉禾今蝗旱之余岁且艰食加以官籴民将奔迸流徙害有不可言者疏奏朝廷韪之和籴议寝受代趋阙得倅三衢曩时髙邮使君尝丞衢之西安惠利入人至之日士民知故丞子也欢迎恐后君佐郡有体郡所罢行平决不惮大吏衢人頼之荐于上者加多于前人谓君华近可立取君自谂不善于世愿再领倅贰得陞建康北门体貌严重为贰者类俯首不可否事君曰予通守也斯民戚休均系焉胡寜旅进退乎遇事必极言便否饷台审计以近制属君有军吏冒请算数抵牾一见知其奸亟鉏治之使者用是深器爱君前后登荐目不一二及是漕臣真公徳秀以耿介端庄精明峻洁荐宠抑实録也循格当守郡得权发遣兴化军事陛辞奏曰国家赃吏之罚非不申饬而犯者益众伏见州县官吏月请俸廪州则守倅晷刻不移县则令丞手自预兊若职幕簿尉而下长官多未之察其无故不支动累月或朞年为禄而仕者何以养亷虽吏之亷贪本不由此要在我待之尽则犯者可以重寘之宪夫氷蘖其操者世复几人惟禄足以衣食之则苟有知者忍蹈不义乎是虽非惊时竦俗之论恐或可上禆戒勅下倡亷洁也在莆渉再岁扶善去恶行之愈不疑禁兵单弱给使官吏外凡寓公举人旧乃悉许占借君曰边师未班朝家縻粟以养兵而州郡之备乃尔其可乎即以渐抽还俾复行伍非大风雨按阅日不辍军容为振而寓公交怨矣俄以言者去君喜于归道逢佳山水必登眺把酒兴尽乃行还家手葺三径自号爱闲老人朋亲相乐应接忘疲客去则奁香束书燕坐无他营首秋偶婴腹疾而毉疗迄不效一日立妻孥曰我大期且至平生无不了事当行即行旋却药而逝时奉华州云台祠自君寝疾若知旧若里巷故老日扣门问安否以疾状増损为忧喜既没悲怆聚泣有以见君感人之素也享年七十有五积阶朝散大夫服五品娶某先公太师郑国公之长息女封宜人二子邲邴各预漕荐二女适故职郎元圭继适朝奉大夫大理少卿盖铸先八年卒孙男文子文孟孙女尚防君内禀外蹈不沦其天繇闺门以逹官政故能明偹肃括识者指为家学中来頋亦畧用所长而惜未大其施也其余力文词不为诡异而合雅正尤耽结字超悟二欧楷法至于篆籕几若神画散落逺迩在在宝之有爱闲襍藁若干巻爱闲随笔若干巻切时之论若干巻藏于家君之不朽其亦在斯乎余既诺诸孤请哀而铭之曰
　　祖有攸训蔚粹传兮君仕君处动弗愆兮行无巨细率其天兮未闳尔施而奄然兮惨余中肠叹逝川兮香山之藏陇因先兮余尚铭之以永尔千万年兮
　　故特进资政殿大学士程公墓志铭
　　嘉定十六年四月同知枢密院程公卓以疾不能朝时国家值仇敌百年之运疆埸大计委成西府者视常为尤剧上闻公疾忧甚中使日问状稍间入谢重慰藉自力就职而疾复作即拜疏言臣不幸疾进弗瘳将先犬马填沟壑机务至重惧不能复胜陛下委寄愿上印绶乞骸骨以六月五日薨上省奏嗟恻罢朝发赙加厚诏有司以特进资政殿大学士告其第举朝皆哭吊某年某月某日葬歙县长夀乡龙山孙刚中以墓上之铭来请曰先大父奋迹孤士出藩入辅名绩略信于中外矣蒙国厚恩襚往録存哀荣畧备于始终矣惟遗耀未纪将审所托焉幸赐之言以夀逺也予于公为同年进士且相继司牧于闽盖义知公者乃序而铭之不复辞公字从元徽休寜人望阀甚逺三世褒叙士彦太子少保畎太子少傅世昌太子少师公蚤有絶识世父文简公以瓌文宿学被遇孝宗为时儒先公甫胜冠探微入窈尽得其传入太学试积取高等众莫敢齿列中淳熙十一年进士第扬州司戸郡议计民廥积而征之匿不自言籍畀告者公曰藏于民与储之公等也且粟已当赋矣征之何名帅悟而止丞崇仁县陂旁旧有公田所入褊甚而郡縁虚籍征于邑者岁累万偿以别色邑遂窭困公叹曰使为此邑永患而令不得尽其爱于民者此田也且吾谊不敢诿之令而弗顾疏其实走诸司许尽鬻之民乃已知处州龙泉县少师防不行知吉州龙泉令约而信赋缓而足防野舒暇门堦闲寂莫识其吏迹也有倳刃而匿其首主名不立掠治乆无以具狱公屏坐深念如或助之诘其妇曰岂尝产怨于族乎妇谢无有惟族父曩以地讼耳索其家衣故在泣曰妾手所完纫也遂直其寃执政以才荐入为诸军粮料院以嫌改进奏院宗正寺簿奏言郡帑别储以给公费有定制也今恣其侈用显赇私饷崇侈无厌冝裁约以纾民力异骏名骓在亲卫有常数也今齿色岁减新纲续拨才足相补宜课息以壮戎备迁司农丞知嘉兴府近畿俗豪喜鬭稍失意则簪笔遍抵其上公以刑鉏奸以惠销薄从容摩揉而政以和有伪鬻印纸为左劵者辞所连逮甚众吏白公当穷治且借是或纾郡计公曰为之诡遇岂不能政在安民尔罪止造者无它坐民至今徳之为大理丞刑部郎奏言国家谨狱犴而缓死则宥之以逺今部以罢卒赍用窘絶不稍代更则往者未必生也州县仗胥吏而给事要以少为贵今长及子孙声焰薫炽不亟汰省则来者未易清也说皆施行迁军器监兼右司郎官权太守少卿言者不乐罢主冲祐观起知泉州文简棠隂犹在邦人幸公来时楮劵垫陌仅及半价接不如令者急甚公以法便民而势自通平籴旧为民扰拦米要市迂费岁月公饶所予民而事自集郡旧以银镣骤溢而缲纩非工诏与台信邵武昌互贡所有烹采乆涸而直售数倍文简请更定献程而未报去之有四十年矣公曰得地利以惠吾民可也忍黙黙乎力为奏具言弊极矣惟垂裁朝廷尚难之继公者复助之请乃皆聴可于是累年之弊革矣移提防福建刑狱民留像以祠摄帅事直秘阁为真郡负海暴桀椎埋公追迹名捕空其巢贷所骞污者为之振业境内奠枕健吏武谲宿奸如山公戒僚列悉意首公事无落吏手遇期防迫猝才留一二旁立待命具笔牍行文书而已闽素多士公在泉新美学宫至闽更旧洗陋如泉时又崇峙储廪増贠以养而呻诵满廊户矣课县籍计日勾稽而复赋谬输皆厘整督曹牒应时剖夺而新争故讼皆缩却又条便宜数事欲以治邑之殿最上之铨部为升黜覆狱之能否载之印歴为劝惩幽絷之无所廪食者取之常平以寛瘐死伉勇而熟于水闘者传以海道以戒不虞上供间出于僧坊则豪右勿困以贷息租铢尽归于吏揽则官府勿重以渔夺盖其勤苦在民亹亹一意审其痡毒时其安便苟有圭撮为利者无不为也寸尺可効者无不竭也召为秘书少监论诸将酣豢于富贵精锐销落褊禆后起奋逹无路不加搜采英豪坐老矣军籍淄蠧于隐占十几四三赢粮剰镪脂腴一将不加检质饷计坐失矣泉货以权轻重通有无也今泄于外毁于器不急救之殆将日少愿诏钟官兼采鐡锡以资冶铸上嘉纳且曰何但于少遂将无矣迁起居郎工部吏部侍郎奏言择守在牧养当后资格选将在备圉当先淮堧民馁而怨困于折纳者当使絶息将愚而贪习于朘削者当示威惩财穷于兵当节浮冗法壊于例当抑侥幸进给事中言台臣坐贪秽败不可与贴职宗子以杀人抵罪不可贷同恶其随时舒吐无所回隐而志以伸引议规切无所阿徇而论以尽皆类此自嘉定初忍垢讲和我币岁入未几彼有外患因自絶甫定则复请赂公前在郎省以选往贺正旦还言彼防深仇结烬余几何溃叛四起矣而犹暴骨以逞兵不足恃也祸稔彰闻岁不为稔粟直万钱矣而犹讐敛以供民不足恃也愿益讲修攘之防以待天意之定上説始议与北絶矣在戎监言兵法先计后战敌逋诛已乆愿咨逮戎畧首末皆许图上择其可者而咨度焉若临战而计则无及也及是进李徳裕筹边事又言敌亡无日矣困兽犹闘蓄力运智事宜在蚤前后极言边事常欲以暇应猝以弱就强图易于难而无麄武以冒进虑动于静而无安恬以玩敌累疏一意也上既黙许任属进贰宻院于是敌势日蹙孤悬一隅争倒戈奋击举地奉珎而归我天下翕然望中兴矣公忧边思职纯识独到念虿毒未易轻则势之广莫者尚费完守狙伺未易测则情之擕异者尚劳控驭宿将前望坐相视尽干方御侮谁与谋长所谓边境安危之原虑方深也是以荷上简擢凡所以审智计广忠益练才实缉事几者显賛宻扶爱日惜隂冀行其所知以图永报惜其岁月之近而不究其材也公宿道以婉养徳以冲自防内行淳备少师持家严甚公以孝敬尽瘁无惰色共防缌者几数百指公以爱友成熟无间言勇于矢义势虽险不为慑费虽钜不为啬故旧殁无以敛公为倒奁空楮以助且经理其家在太学同席者殁于疫相率委去公挟医防视不辍晨暮卒頼以生与人谦以裕奉已约以清虽贵不改其度窭士寒品酬接尽礼所居增一楼储书一堂燕坐而已尝曰富贵非可力求寜迟其自至涖官则先以亷勤吾所以寡忧患者以此尔子孙守之谨勿渝也异时喜诱掖后进酬义侃侃屦满户外因所霑溉率皆有立雅不喜言人之过才长独艺曲借声价因所鍳许率皆知名诵乐天诗慕其为人所居西有林壑之胜暇日从賔御短棹倐往命云侣月觞咏悠然其澹于荣利不以轩冕之味而遂忘也奏议十巻文集二十巻年七十一夫人朱氏封齐安郡君有贤行先卒子以思监西京中岳庙以过毁得疾后十有一日而卒江隂县尉朱立已知丹徒县姚元特其婿也孙刚中监西京中岳庙孙婿旌徳县尉汪耒惟新安介在江左修岑絶巘透高入云奔湍濯流倒注万仭其灵迈肃洁之气钟美于人则言论风多以谏官御史有闻于时若夫砥节者伤于孤简赡智者过于深刻非人美于地则未有能以义而胜俗者公虽以氷玉自洁而挥斥崖谷无岸异崭絶之行人乐其平粹虽以頴鋭朗出而洗削纎巧无枝叶华蔓之迹人信其笃厚故立朝不过崇恳激而周尽雅俗如机凑的言皆可以长国居外不广植声威而坐烛幽隐如镜见象事皆可以庇民庶几独钟于赋予之全者铭曰
　　惟天防才稽徳则均借美于地或庇其醇惟公懋徳自为芳馨疏介以通蕴高于平有球彼至荐以亷清如琴斯希寂涵至音有谟在国有泽在民以雅伸俗以实逺名三事晩矣噫难者兵谋胡忌蚤忧奚厌深彻土未隂效逺而近孰尽其能孰啬其成蔚兮朝隮龙山之垠俾来者谁尚芘斯铭
　　安娘圹铭
　　安娘某之第二女也生于庆元丁巳甫十岁夏中忽得疾呼小方胍诊视曰此伏暑中风吾业医旧矣二十年间未尝见童防有此谓比岁乃有之且多作于立秋前后十日病者十不疗一二其不死者亦不复全人岂亦闗气数耶吾女初苦壮热几旬不解屡投凉剂大腑通利热既退而右手足缓弱纒绵二年余嘉定初元吾罢政归时适盛夏舟中再冒暑毒还舍旬浃疾作遂殁年止十二呜呼是可哀也后十八年乳母杨氏卜葬兹地因祔于侧且刻岁月纳诸圹
　　径山防庵佛智禅师塔铭
　　庆元丁巳夏径山寺阙住持有防以命僧元聪后数年寺烬于火不二年元聪新之视旧观有加焉寺既复元聪引去上复以住持命之且为御书寺额及蒙庵二字赐之仍赐号曰佛智禅师嘉定己巳十一月十一日元聪示若有疾以偈入奏其畧曰沤灭本来同尽在吾皇大海中及有愿延睿算等语越四日元聪逝去事闻上特防赠金遂以是年某月某日某辰入塔于防庵之原某时伏在林野耳剽是事窃深敬叹主上待遇臣子恩全始终其施于元聪者犹若此元聪以寂灭为学至其垂殁必以祝圣人夀为言于以见君臣之典穷天地而不可泯者如此欲私记之未能也未几其徒状师之行求塔铭于某乃以所闻识其首而后次序之曰师姓朱名元聪字蒙叟福之长乐人母房氏以庆夀恩封孺人师少頴慧习儒年十九始去儒入释初从峯僧璘游璘殁则从晦庵慧光学陈公康伯一日至峯见师于优婆塞中小异捐金俾之买僧牒师既落髪乃白晦庵曰元聪身了而心未了望和尚免以事役晦庵笑曰佛法在防常行履处何惧事夺耶今限汝一月心如不了即有决罚师归僧堂书晦庵语于牕纸脇不至席者半月几至欲狂晦庵日使人视之忽闻其有啜泣声亟呼之前曰哑壊了汝师对曰昨日闻父讣不克归学佛无成恐两下俱失故泣晦庵连掴师三掌师顿有所悟冲口呈颂了了了彻底了无端赤脚东西走踏破晴空月一轮八万四千门洞晓晦庵曰且放汝三十棒师云元聪亦放和尚三十棒自此机锋濬发境彻理融乃辞晦庵往诸方勘辩逮晦庵住法石师随之为侍者晦庵临终以行雪堂所付法衣付师书示众曰再来毒种元聪叵耐吾宗灭汝边也法衣一条聊分付聴子时挝涂毒皷师拜而受之丛林遂有毒种之号晦庵既终泉守周公葵首请师住清化师以晦庵常戒其年未及四十不得出世辞之即日擕晦庵骨归葬峯道过福之乾元时木庵道永方峭立崖岸师径造其室木庵云莫即是聪侍者否师称名木庵曰此事非聪明所能办师云通身是口吐不出木庵云中毒了也师云莫掩彩木庵曰须知此事不在方策上不在口皮边师云毕竟在什麽处木庵曰鐡蒺藜当靣掷师云大好不在口皮边木庵肯之其深禅宻句多此类有语録传于世师既葬晦庵即往见宻庵咸杰于焉巨见且庵守仁于长芦又见瞎堂慧逺于灵隐见水庵宗一于净慈又见谁庵宗演于髙亭佛照徳光于光孝复庵可宗于保安以证其所得逮宻庵迁径山师为第一座由是声名益起四方衲子皆宗之钱公佃将漕江西首请师住隆兴光孝师辞之张公子顔为江西帅又欲以光孝处师知其不可屈乃贻书宻庵俾勉其行师遂自光孝开堂为晦庵嗣至是师年四十矣未几饶之荐福抚之漕山洪之宝峯争欲迎致师师皆不赴江东帅留公正转运尤公袤丘公崈前后凡三请师住云居师亦三辞之一日宪使赵公晔俾南康守钱公闻诗诡作民家请説法道过庐山遂遮留师于云居一住九年百废具举钳锤益宻炉鞴愈髙赵公汝愚始当涂以隐静招师师忻然从之外戸为之屦满未几平江之承天常之华藏真之长芦同日转使至师曰吾縁法自长芦往雪峯径山遂往长芦已而雪峯果虚席福建帅詹公体仁防诸禅探筹一探而得师名遂以闻于朝师欲因之省母亦不辞而承命遂住雪峯三年自雪峯过径山凡坐十四夏因囘禄之变筑屋甚广事见楼公钥所为记又倾橐益田足以安众师持身精勤接物大生机硬语直指人心禅徒之奔径山遂不减大慧盛时至于五縁俱契诸福具全又若黙有所助云临终既奏遗偈又贻书别常所往来者其弟子环绕求语师皆随根器授之最后辞大众曰来未尝来去未尝去七十四年月印寒渚遂掷笔趺化人以为国一后身僧腊七十四度比丘二百余人嗣法若行谦元诏可逹南悟端仁軰凢五十余人它日必有闻于世者师灭之夕大风抜林瘗骨之日久雨顿霁是夜塔现祥光空中出金磬声初范公成大与师厚至范公欲得师住承天则师曰愿从公杖屦行不愿承天也范公每谓师墨名而儒行故余因范公知师甚详及观师之终始一念于君师父母者则范公之言信矣然独于闻父之防当荒迷之中反有所悟入则佛者伟之而儒者疑之岂亦所谓生于忧患者欤铭曰
　　人生而善有万惟均能尽此性抜夷冠伦在吾为仁在佛为觉理本不殊殊以其学蒙庵之觉匪觉伊仁君师父母仁之本根末法波流纷拏口舌孰知此事初无异説龙门雪堂为法栋梁灯翳而吐由师乃光孰振径山孰扶佛智我撮其实天子之赐






　　钦定四库全书
　　后乐集卷十九　　　　　宋　衞泾　撰
　　祭文　祝文　杂文
　　祭何澹文
　　呜呼近年辅臣行辈蝉联惟公终始身名泰然如青天白日之无滓如黄钟大吕之在悬岂非重厚足以镇俗知识足以知先文不特魁南宫之多士而足以华国学不特备九重之顾问而足以钩所养足以动人而悟物所运足以持危而扶颠若抱黄河泰山所钟之秀而得三光五岳未分之全也故其两升中司风望肃整徧仪二府枢机密旋扬休山立之色久辉映于列辟金锵玉鸣之论常宣畅于上前人莫窥其涯涘已独妙于眇绵去中台之咫尺遡长风而孤鶱若掉富贵之鞅不急功名之鞭出分两镇敛惠十连俄急流而勇退欲西陌而东阡赋归来兮一纪快步武兮蹁跹乐竹宫之高寒寻香社而盘桓冕旒简注为三朝之元老搢绅具瞻为一世之大贤方借黄发星弁之重颙俟衮衣赤舄之还胡粃糠于浊世竟凌厉于飞僊济川之舟夜移奠楹之梦已传有来我门忽堕遗牋惊读妙墨泣涕涟涟自惟疎逺素辱知怜方时多艰宿师三边本兵之地安得再借畴昔折冲御侮之力留钥之都安得重烦向时治军振旅之权括苍摩云鼎湖接天公有精爽凌风跨烟尚其髣髴来举我笾
　　祭吴侍郎猎文
　　呜呼士生尚志盖在毅岂无它美皆德之细公生也厚金玉之粹蚤从明师讲道养气尊其所闻名高自畏自厯小官厥临孔惠中登台省望骏于位晩为国计边患方炽守荆谕蜀不以难避士皆期公廊庙之器一闲四年竟作长逝呜呼尚德好善孰如公之恭且懿也忧国爱民孰如公之笃且至也倾已下士孰如公之坦且易也亲仁急义孰如公之勇且锐也天不憖遗国用殄瘁某守此邦感德无地有防者酒有泚者泪死生交情辞不尽意
　　祭邱枢密崈文
　　呜呼自昔贤哲死生之变有关乎世道之盛衰夫受才于天者既宏则贻福于斯人者当大其所施旷间世而始钟胡一朝而永违信苍旻之难诘使黔首之畴依公之堂堂万夫榘规乔岳屹镇景星灿垂厯事三朝屡更险夷惟真弗渝惟坚弗隳或出或处一节靡移销伏羣枉断制大疑人有元气国有址基边陲俶扰呼吸安危身为长城手摩疮痍明堂一柱泰山四维物望纷属玺诏交驰庶几大用抗函力归云何微疢乃不憖遗某蚤从幙府已辱顾知晩荷情谊屡见书辞俛念怆然意缪所期驰奠寓诚匪勤其私
　　祭谭参议文
　　袭庆将门服勤儒学及师东莱所见者卓七捧能书遂拔头角凫舄一飞虎符再握汉庭用老采玉遗璞使客诸侯落我帷幄克同寅恭有斐瑳琢如何繁霜阏此兰药幕中之辩孰扬孰老成日凋典刑日斵公亦往矣谁返其朴遗词冩哀有泗如濯哀哉
　　又
　　沂水望族山西将门业受东莱学有本原七荐贤书南溟化鲲舍武而文金友玉昆旋纡墨绶洊拥朱轓晩辞英簜参幕湘南论议老成德齿达尊余所嘉赖有光帅垣一疾遽婴曾不控寃谈笑幻泡达人大观呜呼玉树之摧云愁昼昏景寂溪堂诗遗梦庵典刑俨在胡然九原文以寓哀聊荐一樽【参议所居有溪堂所述有梦庵】
　　祭运使蔡大博文
　　惟公行不为崖文不为瑑由外考中可以洞见遇事而决刚也百链味道既腴其瘠靡变霈而为泽剖符拥传清庙将归为玉之瑱胡然一疾剂弗及咽好同寮寀居接里县畴昔之夜笑语缱绻倐如游飚畴不惊吉人云亡善将安劝西江有波清酒可奠
　　又
　　呜呼公乎去将安之春江水生大波倒吹蛟鳄之时呜呼公乎去将安之万山一蹊天黑虎躨荒驿风豗呜呼公乎盍亦留诸维南有浦可钓可诗厥产鱼稻民秀风熈或台于颠或苑于涯是燕是宜公乎留斯朝与云来暮与云归丛祠香火乡社豚牺我民其儿公乎留斯有轊于轺有翣于帷公不我留我涕涟洏实殽在俎酾酒在巵死生交情公勿吐之
　　祭周通判文
　　藩条之寄旧号繁剧贰车得贤允有禆益我来甫尔公已云亡虽欲不伤如之何而不伤
　　祭雷叅政孝友文
　　惟灵逢时休明高步腾骧任大司成文明对敭擢中执法扶持纪纲开禧之末于赫阳刚公于是时白简凝霜政化既更治具寖张股肱以辅羽翼元良八年于兹庶事用康九重眷遇一日靡忘祈解机务洊贡封章温诏勉留莫挽归装进职延恩出牧藩方涣此异数实维非常寻以讣闻帝心防伤亚保之崇褒赠是将哀荣周备命数焜煌某顷尘近列接武周行今守江右咫尺郑乡引睇山川出云之祥尚期霖雨惠泽八荒岂意归柩道由南昌涕泗交颐敬酹一觞
　　祭王少卿母太硕人文
　　柔懿维则寿考且仁肃穆妇仪光于德门笃生贤子秉是正直载旜万里名震殊域挺挺风烈忘身徇公猗欤母训实维教忠自镇神臯晋贰卿寺荣奉板舆有华防侍象服鱼轩曷不百年嗟嗟淑德沄沄逝川瞻睇慈帏登拜弗及菲奠寓诚涕泗于邑
　　祭安康郡太夫人章氏文
　　呜呼彤史不作懿范罕闻孰如安康蔚其清芬齐家睦族曰俭与仁念我畴昔实防拊循及以女归恩至且勤饮食教诲母慈则均余四十载追惟若新迩者菜衣出守江濆就养以行以荣以欣旋乃违豫还息里门相彼异禀药喜可臻云胡不淑荒厥涧苹重念幼子冠而未婚治命炳然许妻以孙方将卜吉用永世姻庶几鱼轩复来顾存欵昵防语朋集宾亲奄忽仙去有怀曷伸惟古五福全者几人孰如安康备于一身繙绎贝叶久悟性真死生之变等于浮云哀荣始终奚憾幽窀我独感旧陨涕沾巾曾是衰薾奠酹莫亲敬饬二弟往荐斯文
　　淮东提举任谒诸庙文
　　天子临轩遣使凡部封之内事之利病民之休戚吏之臧否皆得闻焉其任顾不重欤某承命此来大惧弗克胜任惟神聪明正直血食此土【一作受职此土】使者顾相与表里焉以无负临遣之意神之所宜鉴也礼有常谒敢先厥初
　　又
　　窃惟有功于民者悉在祀典聪明正直以福是邦视事之初敢不祗告惟神其左右之
  </div>
  <div class="pagination">
   <a href="后乐集_page14.html">
    上一页
   </a>
   <span>
    ...
   </span>
   <a href="后乐集_page10.html">
    10
   </a>
   <a href="后乐集_page11.html">
    11
   </a>
   <a href="后乐集_page12.html">
    12
   </a>
   <a href="后乐集_page13.html">
    13
   </a>
   <a href="后乐集_page14.html">
    14
   </a>
   <span class="current-page">
    15
   </span>
   <a href="后乐集_page16.html">
    16
   </a>
   <a href="后乐集_page17.html">
    17
   </a>
   <a href="后乐集_page18.html">
    18
   </a>
   <a href="后乐集_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
