<!DOCTYPE html>
<html>
<head>
    <meta charset="UTF-8">
    <title>桐江续集 - 第 23 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>桐江续集 - 第 23 页/共 48 页</h1>
    <div class="content">　　题黄君以发拟文公书院梁文及赋
　　滔天笔势百川东小待清霜万壑空能草子虚上林赋更湏收敛入檀弓
　　追和艮轩俞同年【君选】题程一甫【冕】诗卷
　　人物真髙絶何徒上下床转头异今古翻手变炎凉应禽虫语知时草树香吾曹能不朽宇宙与俱长
　　文公故居有懐
　　慷慨懐人独倚楼定应故国此神游共知道派传洙泗犹觉文星贯斗牛八佾舞移谁有鲁两楹梦断巳无周先生不遇闗何事更作离骚一叚愁
　　文公书院新创
　　新堂育士焕榱椽突起文公故宅边孟子向来推亚圣邹人谁不企先贤遗书防萃垂千古缺典因循近百年为问杏坛旧邻里顔曾以后岂无传
　　婺源邑中
　　天地初开孰结融一溪千折万山重县城似绕流觞水郡路多由对镜峯祠庙骏奔干竺防乡邦鸿硕兖邹封版图三万东南有二事无能可比踪
　　离婺源过古荐注口张村三渡遂登五岭
　　卧闻邻客晓先发亦束寝衣辞旅榻急雨防止风稍动空山微凉路不滑溪流向西吾适东舟渡者三更横縦人心最险天自易左路欲穷湏右通蚕放三眠大麦熟含桃烂红豌豆緑野次思之不可致七日菜食市无肉南山之北归去来摘菊翦韭手所栽説诗命酒花当开焉用舍是登崔嵬
　　过芙蓉岭对镜岭羊鬬岭新岭塔岭赋短歌五首
　　平生所闻芙蓉岭上如攀天下入井老乃来游殊不然褰裳顷刻升絶顶南逾大庾鹧鸪啼北度居庸朔风客行到彼例凄酸我巳恍惚梦中景视险如夷兮要深省君不见芙蓉一岭今巳过我但慢行君奈何
　　千钧巨石百十万乱堆横峙塞山涧故今流水作呜咽行人厌闻犹喜阚芙蓉非花镜非镜无可充君耳目玩第一岭望二三岭蜿蜒似作长蛇缓努力向前兮不湏叹君不见老夫足垠半天下临危岂是趦趄者
　　客谓老夫今老矣胡为尚落空山里千艰百难万不平上岭下岭不肯巳此岭第三未为险人靣兽心险于此乾坤一纪战旗红偶脱乱离身不死流可无行兮坎即止君不见羊化为石鬭即休两角蜗争何所求
　　第四岭头分两邑相背无情水流急淛河东下彭蠡西到海终湏合为一海东闻有沃焦石万国之水不供吸世故人心千百岐有生必死终无迹焉用皇皇兮仍汲汲君不见塔岭之塔焉在哉不如有酒斟一杯【塔岭顶分休宁婺源界】
　　混沌何年分宇宙天地日月常如旧如旧之中却常新何曾一防受尘垢谁凿此山为防径争利奔名足驰骤新岭终无可旧时燠不加肥寒不瘦行人自无兮百年夀君不见岭头日日吹征尘剰有新人无旧人
　　留吴田霜崖吴居士宅【梦龙】予仲女许其孙姻
　　众山环如规中有一川水山腴翠树圎水洁玉石峙居人近百家耕余习文史此翁独能诗早充賔贡士平生宦情薄一试仓庾氏中年厌兵革肥遯白云里时时吟一篇自教孙与子满屋读书声万事不到耳问途访幽居曲折十余里麦天小雨霁初夏风日美逺迓擕饮壶剧谈并宴几门帖句句佳字画亦劲伟尽出名画挂频共髙阁倚烹煎茗笋良饤饾蔬果防鼓吹防深夜酒酣未容起寒薄攀华盛两姓合嘉礼东床向志学骨相良可喜积徳贻后人方兴未云巳发禀济青黄垂绅曵朱紫天人幽显间施报有兹理畧窥宅边园培芳茂花卉黄莺殆无数白鸥不知几山茶及岩桂叶叶莹如洗间气钟人物吾故卜诸此老夫托姻好悠逺自此始定当继朱陈何但夸孔李
　　乍归呈许君公度【楫】号防泉
　　东南天地早闻名三载吾邦沸颂声山好更饶诗句好江清未抵使君清涓涓流水秧田足细细吹风麦陇晴客子归来问耕获故园似可养残生
　　同金汉臣徐蜚英小饮傍溪寺二首
　　万峰竒峭一川平四月清和十日晴蚕麦丰登宜把酒山城只欠艶歌声
　　髙凭逺眺酒频斟谁识风前快饮心州县长官胜隣境秧畴水满树林隂



　　桐江续集卷十五
　　钦定四库全书
　　桐江续集巻十六　　　　　元　方囘　撰送胡子游学正【泳】
　　俗徒纷云云章甫殊不竞不竞何以故无奈二氏横予曰实不然请各言其行开辟古至今儒道独也正柱史牡门专气保清浄末流诡长生妄欲夺天命灵山见作用误认气为性轮回岂有之怪缪莫究竟两俱可鄙者巫觋事禳禜愚氓惑幻说徃徃堕坑穽旣曰身出家粉黛侈婚娉岂不交鬼神酒肉厌羶醟此曹浪夸毗内衰外徒盛吾侪读何书尧舜至孔孟抢攘干戈后学校幸未屏穷者伏闾阎甘忍饥寒并仕或为冷官官冷亦何病寗戚半夜歌曽防暮春咏求巳胜求人自重岂容轻东家子朱子述作贯百圣遗言一一在足可雪几映省察中为和存养义由敬上泝周程张例不颛宰柄乃有功斯文如揭日月镜韶音一以还二氏噪卫郑榛蔓彼自迷我此松栢劲歴观史传间不学行国政丧亡窃威福依附渉巧令异端伺罅隙磨牙骋讥评前哲贵内脩韫匵宁待聘信有饭不足未羡庖欲清勉哉子此行始终抱渊靓万一际竒逢定作苍生庆不然归去来预戒菊径迎
　　次韵徐賛府蜚英八首【并序】
　　蔡季良从许公度使君行县倡和诗各四首婺源丞徐君辰起入郡城和以见示其出入阡陌陟降川岭可想见也予此和亦以纪吾乡州县官多贤者云耳
　　长官行县课农书耕叟治田贾趂虚上到岭头望应喜人烟今宻旧时踈
　　髙低田水入溪流溪岸闲横野渡舟麦饭家家甑中有永无犊佩起山头
　　树形万怪石千竒我亦曾行亦有诗焉得一官如长吏出郊长是防山时
　　悬崖复岭间冈坡如此天边逺碧何谁道此中曾得句道傍老树阅人多
　　骑入州城出县城不湏人送不湏迎连峯峻岭﨑岖极政自胷中掌様平
　　摩拊惸嫠达下情领州作县緫书生清诗要自清心出比自新安水更清
　　屏除呵殿少人知随马囊诗更有谁五百不来村落静自然生齿似螽斯
　　老农持底报君公十日甘霖五日风夜静山中看天象福星偏许照江东
　　次韵金汉臣喜雨
　　山髙田易旱巳过一旬晴岂止商饥饱真成决死生甘霖三尺透病体十分轻想见琴堂老催诗意倍清
　　夏日小园
　　山中岂不乐奈无田可耕傍宅莳荒圃长夏日闲行行倦即独坐时闻幽鸟鸣剪花汰葵冗防笋观竹成诗就意偶到事罕心无营忽复佳客至取酒相与倾熟醉径髙卧頽然忘送迎余龄能几何聊用遨此生
　　戊子生日
　　去年苦雨客西湖汤饼经营至午无穷老复能逢顺境归林聊得保残躯亲情饮食烦相问朋友歌诗似稍腴永感情懐更衰病可怜儿辈事庖防
　　生日病腹疾书事
　　今年六十二弃官八年矣生世业巳休来日凛无几孰谓尝作郡旦暮窘薪米少时颇豪宕晚乃穷如此此事非所忧所忧学业圯孤卧仅一榻疾读动千纸积迷如望洋顿悟不违咫深井朱夏寒自汲洗手水心更洁于手时以理趣洗平生大缪误岂不习经史搜覧浪该博著述堕浮靡诗虽稍得名徃徃语多绮夙愆奚庸追旧嗜差可止回车遵大路千圣同一轨兹晨记吾降益复感髪齿忽虚苦下泄乍实结中痞道在果何惧朝闻夕可死朋友挟壶酒卒爵强告旨敦笃谢亲姻辑睦赖邻里人情不容拒羔鴈间豆篚酢賔有故常勿药姑少俟清庖作汤饼霑丐儿女子菲馔彻馂余稍亦及仆使老夫且伏枕万事莫挂耳处约犹处乐可不省诸巳俗竞徒朶頥退脩宁贲趾幼者日以长衰迈斯可揣要令百禩后知有老居士
　　五月十四日梅雨始通走笔二十韵
　　迩日岂无雨东有西或无有亦仅鸣瓦不肯鸣庭除檐声尚难滴况望浮沟渠滂沱靡后继霹雳空先驱山田半未莳莳早青苖枯切虑旱势迫莫办暑气苏去嵗当此际浙乡渺为湖穷冬六十日所至雪塞途无乃天力竭有如酒家垆瓮盎夙倾倒遂絶来者沽或谓帝有赫岂忍氓毕屠乆蓄必大泄勿遽宜少湏邻寺钟鼓晦顿与常时殊果即骤倾注屋漏衣巾濡平明视荒园破鞋渉泥途讵惜葵卉仆但喜豆叶腴西溪报桥断渡舫若小纡遥想农出野蓑笠争奔趋吾虽乏良畴窘饥意巳纾天下免沟瘠敢叹瓶无储
　　五月二十八日塘头小集呈同游刘元煇杨复之
　　山中五日寒霖雨乆不止稍稍云意开骎骎日色美驾言出东城道傍翫流水胷次积滞闷一见似可洗问讯元方兄太息雍端子养性在知命制事当达理病乃老人常贫非志士耻时运縦衰谢见趣肯卑鄙荒野叩槿楥幽轩俯莲沚吾友跫然来君子有酒防青甘剖嘉碧脆摘新李加笾何必多真率故佳尔学道气臭合成文笑谈绮鸣禽窥林间跳鱼出波底惊见我辈人未有客如此良晤匪易得浅醉弥可喜防当时盍簪斯乐未云巳
　　六月初一日次韵酬元煇
　　吾不及渊明爱酒未能止不仕亦有禄赖此天之美年年搅饥肠忧旱复忧水迩来甘雨调恶况巳一洗【原缺二字】佳人葠古绵真附子服药焉用多寡欲即将理固穷岂无説屡空讵足耻彼以盗贼富乃兹所深鄙懐人渴仪刑秉芳在中沚心赏于焉臻酌水味亦防况有杯中物侑以来禽李清谈有余韵草木亦侧耳云霄自旦奭丘壑且园绮向来荣进念腐泥沉井底相与赓醉吟所乐不过此寄语亨衢人可吊不可喜猗嗟楚子文庸肯愠三巳
　　送严陵汪学正巽元并寄赵賔旸
　　子去桐江路诸生迓水濵为言前郡守独忆老诗人揖拜衣冠古歌游栋宇新故吾谁见念辛苦战塲尘
　　次韵元煇昨游
　　藕花茭叶忽明眼此地聊乗解愠风无酒尚堪翻作有苍顔终不变为红虗声浪漫盈天下急景奔腾过日中万事可容着心力迩来诗句亦怱怱
　　赠程山人【永昌】
　　青囊遗论究几深屋宅为阳墓宅隂元出易中后天卦更凭心上指南针故知形胜従来有难必荣华此处寻周洛秦函倐兴废岂虞山水唤之今【风水家之字水今字山】
　　五月六月雨寒二十余日
　　五月今年更索裘穷山积雨冷于秋斯湏变化真难料宿昔沉绵幸少瘳老强读书犹有益贫因知道故无忧葵花零落浑闲事且望田家早稲收
　　慵起
　　慵起披衣出戸迟今年最喜免招医粗容破灶炊云子可用芳筵佐雪児醉后作诗多不记梦中读易了无疑雨晴风爽园林宻独立清隂过午时
　　次韵金汉臣雨后病起见寄【故乡万里思亲逺客馆孤身度日长佳句也】
　　一自蒲杯吊楚湘倐成炎溽乍隂凉恨无枥上如飞马徃问斋中独宿牀病起精神如雨止懐归愁思与天长何时共【原缺二字】诗说直上髙峯防夕阳
　　暑天
　　暑天无暑荷天公似觉吾家亦未穷防傍汉朝名将树凉分楚泽大王风洛遗书订三焦误河负图观一防中忽借流萤足诗句黄昏熠起林丛【五格物六养心】
　　次韵金汉臣喜晴
　　雨足秧畴始放晴乡邻所至有欢声宰公明察无寃狱太守辛勤自劝耕我昔黄童成白首谁今赤子视苍生定知米价秋来减遍买村醪处处行
　　夜望
　　夕阳巳下月初生小暑才交雨渐晴南北斗杓双向直乾坤卦位八方明古人巳徃言犹在末俗何为路未平似觉草虫亦多事为予凄楚和吟声
　　早起
　　万事峥嵘入夜思稍欣无病且无饥山田望稔秋收近暑月乗凉早起宜暗撚须髯惊露湿倦爬疥癣喜风吹买薪汲水营蔬茹草草盘飡了一炊
　　次韵送胡教谕炳文如金陵二首
　　子有山中田何不力自耕曰予抱竒志犯軷为此行于兹匏系曷若凤凰鸣徒歩未可料一日秉国成老夫察时义不待易四营大物苦难运髙位防易倾苟且忝一命奔走疲送迎乡里政自佳归来训诸生
　　治郡愧坐啸归田服躬耕始觉少年误浪作万里行书传极古汲词艺争先鸣岂知老欲死一事终无成之子初游逺物务思经营北望中原濶东视长江倾金陵冠盖地岂无倒屣迎心赏少不至谨无负平生
　　送金汉臣明府徐蜚英赞府还婺源
　　星源长贰两贤者丰采精神玉不如诗外更工长短句腹中何限古今书平生事可心无愧我辈人常气有余记取孚舟亭上语定应时复寄鱼书
　　哭从兄良遇
　　先叔父九贡元琛字元献子也名【缺】年明毛郑诗两请漕举甲申生近六月十五日卒年六十五嵗长回三嵗
　　先祖五男子其下八男孙白首渉患难仅余二老存兄昔健如虎行歩疾飞奔长眉具夀相脩髯当风掀千丈耸巨栋一朝成枯根强者尚若此弱又其奚论惟兄负刚劲临事简不烦可否率正色臧否多直言谈笑无城府其实春和温憸壬有弗察平地生雠寃惟扬赴逮对乃用怨报恩十年归来乎下帷董生园此死幸无愧彼生非游防春官一再上科名合髙骞世事旣鼎革何如偃丘樊百里许起家性终不耐喧军马尘未巳朝夕常闭门劣弟解雕郡生理古井眢时复造兄室酾酒崇盘飱二月近生日烂漫倾芳樽岂谓三四月医药昧病源平生无妾侍寡欲培真元焉用艾与附内外加炮燔五月二十八了了语不昏为后取犹子愚哉真犬豚此事未称意似难它选抡委曲进寛譬且望进粥飦乃后宻探问不敢逾闼阍诸幼日传报精神稍昂轩奄忽季夏半长徃游厚坤走赴气巳絶号恸书灵幡【回书其灵几之幡曰全而归之殁吾宁也】忆兄旧论议亹亹防袖揎口齿未即闭饭含莫咽吞盖棺一何速迫此炎暑袢衰薾抱怛痛哀声嘶霜猿人生孰不尔屈伸手覆翻考终亦一福拱璧无瑕痕丘嫂抚孤穉匪伊将冠婚或者气质变培壅成兰荪寒宗弱一个缪居昭穆尊上当相宅兆安厝居髙原下当教贻厥敬恭奉苹蘩秋风几黄落我亦超昆仑焉得天地间长挂扶桑暾
　　坐防南山云二首
　　晨起无一事坐防南山云为雨殆可必盎然心自欣耕畴巳久捐稔嵗犹愿闻匪惟救阨馁兼足苏惔焚升降地天泰兊艮通氤氲髙能以虚受能下斯为君宇宙傥非尔函灵焉不偾吾生与草木幸兹同芳芬
　　幽林响欲滴夜色始欲分扶桑定巳红星象收其文尚复有飞防扑击空中蚊湏防两灭迹寂然藏纷纭邻烟气稍上谷禽声渐闻七月入伏末未减炎暑熏皇后漏雨意似闵黎庻勤此心谁予知坐防南山云
　　早起
　　调和风雨顺星辰幸是人间自有人老赖独眠无疾病闲能早起更精神胷中羲后先天易物外无懐太古民颇怪吾庐旧山色不随时世与俱新
　　野趣居士杨公逺令其子依竹似孙为予写真赠以长句
　　尔来画工工画花俗眼所识惟纷华牡丹百卉閧蜂蝶芙蓉鸳鸯相交加大为屏帐小巻轴堆红积緑供【缺】奢髙人瞥见付一笑妇女小儿争惊夸我爱杨君画山水要自胸中有妙理巴东巫峡猿夜鸣洞庭潇湘鴈秋起皓月明河万里天淡墨扫成顷刻耳旧与结交三十年今老而归识其子是父是子皆诗人每一相逢佳句新西风萧寺父谓子写此前朝朝士真自言画是作诗法状貌之外观精神忽似老夫对明镜翛然雪鬓乌纱巾野态愁容本难画问言何得此竒怪得诸苦心熟在手郢人斤斧由基射腰围不用黄金带象笏紫袍贫巳卖只消结束作樵翁防山独立长松下大杨居士醉曰然小杨居士呼来前眉间更着【缺】毫一缥缈诗仙仍酒仙汝不逢我作郡年此直当酬百万钱今旣无此无可言聊复赠之歌一篇
　　守孙满嵗【长子存心之子八月八日】
　　升沉荣瘁可湏论古镜当空了不昏莫笑今逾六旬叟颇欣巳有两男孙特牲与子羞家庙聨骑何人叩圃门急扫秋亭具殽果凉边烂漫倒清樽
　　赠刋印朱才俊
　　科斗何年变篆字至秦程邈翻为今人但习真草行谁防六书三耦意篆所最难柱与圈学打一圏费三年岂容臆决蔑师授汨没形象迷傍偏九江法帖钟鼎刻兵火以来犹可得人间亦有说文本臣翺反切臣锴释朱生赠我古印章奎躔璧度森开张自言少小嗜此艺意欲径上阳冰堂细观刀笔最佳处颇识传笺通训故苟焉糊口栖此身元来亦是知书人
　　不寐
　　孤灯独榻夜难晨秋气初寒展转频每怪未尝成梦寐自怜何苦费精神非闗世事兼身事欲学贤人与圣人更着氷霜当七十向来虚费几青春
　　中秋前一日雨送罂粟戎葵子与刘元煇
　　小雨翻锄土带沙戎葵罂粟送诗家敢争天上中秋月且种人间隔嵗花小稔米今犹未贱固穷酒可不湏賖乗闲傥肯来相过有水吾能自煮茶
　　次韵元煇中秋雨
</div>
    <div class="pagination">
<a href="桐江续集_page22.html">上一页</a><span>...</span><a href="桐江续集_page18.html">18</a><a href="桐江续集_page19.html">19</a><a href="桐江续集_page20.html">20</a><a href="桐江续集_page21.html">21</a><a href="桐江续集_page22.html">22</a><span class="current-page">23</span><a href="桐江续集_page24.html">24</a><a href="桐江续集_page25.html">25</a><a href="桐江续集_page26.html">26</a><a href="桐江续集_page27.html">27</a><a href="桐江续集_page28.html">28</a><span>...</span><a href="桐江续集_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
