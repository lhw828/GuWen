<!DOCTYPE html>
<html>
<head>
    <meta charset="UTF-8">
    <title>补注杜诗 - 第 1 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>补注杜诗 - 第 1 页/共 44 页</h1>
    <div class="content">　　钦定四库全书　　　　　集部二
　　补注杜诗　　　　　　　别集类一【唐】
　　提要
　　【臣】等谨案补注杜诗三十六巻宋黄希原本而其子鹤续成之者也希字梦得宜黄人登进士第官至永新令尝作春风堂于县治杨万里为作记今载诚斋集中鹤字叔似着有北寓言集今已久佚希以杜诗旧注每多遗舛尝为随文补缉未竟而殁鹤因取椠本集注即遗藁为之正定又益以所见积三十余年之力至嘉定丙子始克成编书首原题补千家集注杜工部诗史所列注家姓氏实止一百五十一人注中征引则王洙赵次公师尹鲍彪杜修可鲁訔诸家之説为多其他亦寥寥罕见而当时所称为苏注者乃并见采缀盖坊行原有千家注本鹤特因而广之故以补注为名其郭知达九家注蔡梦弼草堂诗笺视鹤本成书稍前【案知逹本成于淳熙辛丑在鹤本前三十余年梦弼成于嘉泰甲子在鹤本前十有二年】而注内无一字引及殆流传未广偶未之见也书中凡原注各称某曰其补注则称希曰鹤曰以别之大防在于按年编诗故冠以年谱辨疑用为纲领而诗中各以所作歳月注于逐篇之下使读者得考见其先后出处之大致其例盖始于黄伯思后鲁訔等踵加考订至鹤父子而益推明之钩稽辨证亦颇具苦心其间抵牾不合者如赠李白一首鹤以为开元二十四年游齐赵时作不知甫与白初未相见至天宝三四载白自供奉被放后始相遇于东都观甫寄白二十韵诗所云乞归优诏许遇我宿心亲者是其确证鹤説殊误又郑驸马宅宴洞中一首鹤谓与重题郑氏东亭诗皆在河南新安县作不知长安志有莲花洞在神禾原郑驸马之居即诗所云洞中并不在新安不可与东亭混而为一又髙都防骢马行鹤以为天宝七载作考髙仙芝平小勃律后以天宝八载方入朝诗中有飘飘逺自流沙至语则当在八载而非七载又遣兴诗赫赫萧京兆句鹤以京兆为萧至忠不知至忠未尝官京兆尹诗中所指当是萧炅又喜雨一首鹤谓永泰元年所作考诗末甫自注浙右多盗贼语正指宝应元年袁晁之乱诗当作于是年时甫方在梓阆间故有巴人之句鹤説非是似此者尚数十条皆为踈于考核又题与诗皆无明文不可考其年月者亦牵合其一字一句强为编排殊伤穿凿然其考据精核者后来注杜诸家亦往往援以为证故无不攻驳其书而终不能废弃其书焉乾隆四十六年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀













　　补注杜诗原序
　　居谊儿时闻先君乐道永新大夫黄公之贤至则令出拜且曰此乡先生可师法者也居谊虽不敏心窃识之及壮读公之文知其博览羣书于经史子集章句训诂靡不通究于是有感先君所以幸教小子之意欲就正焉而公则仙去矣晚嵗杜门公之子鹤过而道旧出其纪年补注诗史一编蹙然请曰鹤先人生平嗜此恨旧注舛疎补订未竟赍志以殁不肖勉卒先业余三十年所谓千四百篇者不敢谓尽知工部意庶几十七八矣盍为我序之退披其编诗以年次意随篇释冠以谱辨视旧加详至谓耒阳廼瘗宗文髙都护之非适吕太一之非官又皆意逆而得之徃徃前辈或未及不但成先志而已昔杜预注春秋左传世以预为丘明忠臣黄氏父子用功此诗谓非忠于工部不可然春秋系年日书甲子预以厯法推攷有未合则归之史误工部虽号诗史凡所纪述非必如春秋书法之宻后数百年而生必欲一一推见当时嵗月先后亦难矣矧诗自风雅而下惟工部为宗其渊深浩博后人莫窥涯涘有谓工部胷中凡几国子监又谓不行一万里不读万巻书不可以观杜诗近世锓板注以集名者毋虑二百家固宜钩析证辨无复余蕴而补遗订谬方来未已信知工部之诗可观不可尽然吾于是编又得以窥黄氏家学之懿慰满夙心云寳庆二年三月清明日郡人董居谊仁甫序









　　补注杜诗防
　　山谷尝谓老杜作诗无一字无来处第恨后人读书少不足以知之今生乎数百载之后欲探古人之心于数百载之前凡诸家笺注之所未通者皆断以已见自非胷中有万巻书其敢任此责耶黄氏之于此诗盖如班马父子之作史凡两世用工矣积两世之学以研精覃思是宜援据淹该非诸家之所敢望也博洽君子以诸家旧注与此合而观之则是非得失当有能辨之者寳庆丙戍仲夏富沙吴文跋







　　钦定四库全书
　　补注杜诗　　　　　　　　宋　黄希　原本
　　黄鹤　补注
　　传序碑铭
　　唐新书杜工部传　　　　　　　宋　祁
　　甫字子美少贫不自振客吴楚齐赵间李邕竒其材先往见之举进士不中第困长安【宗开元二十五年甫预京兆荐贡而考功下之】天寳十三载宗朝献太清宫飨庙及郊甫奏赋三篇帝奇之使待制集贤院命宰相试文章擢河西尉不拜改右卫率府胄曹防军数上赋颂【数色角切频也】因髙自称道且言先臣恕预以来承儒守官十一世迨审言以文章显中宗时臣赖绪业自七岁属辞且四十年然衣不葢体常寄食于人窃恐转死沟壑伏惟天子哀怜之若令执先臣故事防泥涂之乆辱则臣之述作虽不足鼓吹六经先鸣诸子至沉郁顿挫随时敏给扬雄枚臯可企及也有臣如此陛下其忍弃之防禄山乱天子入蜀【天宝十四载安禄山反于范阳明年改元至徳六月禄山犯长安车驾幸剑外七月即位灵武】甫避走三川【三川县属鄜州】肃宗立自鄜州羸服欲奔行在为贼所得至徳二载亡走凤翔上谒拜左拾遗与房琯为布衣交琯时败陈涛斜又以客董廷兰罢宰相甫上疏言罪细不宜免大臣帝怒诏三司推问宰相张镐曰甫若抵罪絶言者路帝解甫谢且称琯宰相子少自树立为醇儒有大臣体时论许琯才堪公辅陛下果委而相之观其深念主忧义形于色然性失于闲酷嗜鼔琴廷兰托琯门下贫疾昏老依倚为非琯爱惜人情一至玷污臣叹其功名未就志气挫衂【衂尼六切】观陛下弃细録大所以冒死称述渉近讦激违忤圣心陛下赦臣百死再赐骸骨天下之幸非臣独防然帝自是不甚省録时所在防夺甫家寓鄜弥年艰窭孺弱至饿死因许甫自徃省视从还京师出为华州司功防军【乾元元年甫自左拾遗移华州】闗辅饥辄弃官去客秦州负薪采橡栗自给流落剑南【乾元二年夏甫弃官去华之秦十月发秦州十二月离同谷至剑南】结庐成都西郭【上元元年成都尹裴冕为甫卜筑草堂于浣花溪以居】召补京兆功曹叅军不至防严武节度剑南东西川徃依焉【广徳元年甫补京兆功曹不赴明年郑国公严武复出节度剑南东西两川】武再帅剑南表为叅谋检校工部员外郎武以世旧待甫甚善亲诣其家甫见之或时不巾而性褊躁傲诞尝登武牀瞪视曰严挺之乃有此儿武亦暴猛外若不为忤中衔之一日欲杀甫及梓州刺史章彛集吏于门武将出冠钩于帘三左右白其母奔救得止独杀彛【鲁訔曰以甫诗考之严武来镇蜀章彛已交印入觐史当失之】武卒崔盰等乱甫徃来梓防间大厯中出瞿塘下江陵泝沅湘以登衡山因客耒阳【耒阳县在衡州之东南】游岳祠大水遽至渉旬不得食县令具舟迎之乃得还令尝馈牛炙白酒大醉一夕卒年五十九【夕或作昔元尝攷之于诗子美以大厯五年夏四月湖南兵马使臧玠杀其团练使崔灌乃避地入衡州至耒阳逰岳祠以大水涉旬不得食耒阳县令聂侯具舟迎之水涨遂泊方田驿子美以诗谢之继而防湘流将适汉阳暮秋归秦有诗留别湖南幕府亲友则秋已还潭暮秋北首岂以是夏而溺死耒阳乃复有此作耶葢子美之卒当在衡湘之间秋冬之际元氏墓志畧见本末唐史氏惑于刘斧摭遗小说之言曰子美由蜀徃耒阳以诗酒自适一日过江上洲中饮醉不能复归宿酒家是夕江水暴涨子美为惊湍漂泛其尸不知落于何处宗还南内思子美诏求之聂令乃积空土于江上曰子美为白酒牛炙胀饫而死于此矣以此闻宗故唐史氏因有牛炙白酒大醉一夕卒之语信哉史氏之讹明矣】甫放旷不自检好论天下大事髙而不切少与李白齐名时号李杜尝从白及髙适过汴州酒酣登吹台【吹赤伪切今东京城东南隅繁台是也】慷慨懐古人莫测也数尝宼乱挺节无所污为歌诗伤时桡弱情不忘君人怜其忠云
　　赞曰唐兴诗人承陈隋风流浮靡相矜至宋之问沈佺期等研揣声音浮切不差而号律诗竞相防袭逮开元间稍裁以雅正然恃华者质反好丽者壮违人得一槩皆自名所长至甫浑涵汪茫千彚万状兼古今而有之他人不足甫乃厌余残膏防馥沾丐后人多矣故元稹谓诗人以来未有如子美者甫又善陈时事律切精深至千言不少衰世号诗史昌黎韩愈于文章慎许可至歌诗独推曰李杜文章在光焰万丈长诚可信云
　　唐杜工部墓志铭　　　　　　元稹撰
　　叙曰余读诗至杜子美而知古人之才有所緫萃焉始尧舜之君臣以赓歌相和是后诗人继作歴夏殷周千余年仲尼缉拾选练取其干预教化之尤者三百篇其余无闻焉骚人作而怨愤之态繁然犹去风雅日近尚相比拟秦汉已还采诗之官既废天下俗謡民讴歌颂讽赋曲度嬉戯之词亦随时间作至汉武赋栢梁诗而七言之体兴苏子卿李少卿之徒尤工为五言虽句读文律各异雅郑之音亦杂而词意阔逺指事言情自非有为而为【为上于伪切下如字】则文不妄作建安之后【建安乃汉献帝年号】天下文士遭罹兵战曹氏父子【曹操曹丕】鞍马间为文徃徃横槊赋诗【槊音朔矛属也】故其遒文壮节抑扬怨哀悲离之作【怨一作寃】尤极于古晋世风槩稍存齐宋之间教失根本士子以简慢矫饰舒徐相尚文章以风容色泽放旷精清为髙葢吟冩性灵流连光景之文也意义格力固无取焉陵迟至于梁陈滛艶刻饰佻巧小碎之词剧【佻敕聊切偷也一无剧字】又宋齐之所不取也唐兴学官大振歴世之文能者互出而又沈宋之流【沈佺期宋之问】研练精切稳顺声势谓之为律诗由是而后文变之体极焉然而好古者遗近务华者去实效齐梁则不逮于魏晋工乐府则力屈于五言律切则骨格不存闲暇则纎秾莫备至于子美葢所谓上薄风雅下该沈宋言夺苏李【苏武李陵】气吞曹刘【吞一作奋曹植刘桢】掩顔谢之孤髙【顔延年谢灵运】杂徐庾之流丽【徐陵庾信】尽得古人之体势而兼昔人之所独专矣如使仲尼考锻其防要尚不知圗其多乎哉【圗一作贵】茍以为能所不能无可无不可则诗人已来未有如子美者是时山东人李白亦以竒文取称时人谓之李杜余观其壮浪纵恣摆去拘束摹冩物象及乐府歌诗诚亦差肩于子美矣至若铺陈终始排比声韵大或千言次犹数百词气奋迈而风调清深【奋一作豪】属对律切而脱弃凡近则李尚不能歴其藩翰况壸奥乎【壸一作堂】予尝欲条析其文体别相附与来者为之凖特病嬾未就尔适遇子美之孙嗣业启子美柩之襄祔事于偃师【偃师县属今河南府】途次于荆楚【荆州江陵府也】雅知余爱言其大父之为文拜余为志辞不能絶余因系其官阀而铭其卒云
　　系曰晋当阳成侯姓杜氏下十世而生依艺令于巩【巩县属河南府】依艺生审言审言善诗官至膳部员外郎审言生闲闲生甫闲为奉天令甫字子美天寳中献三大礼赋明皇竒之命宰相试文文善授右卫率府胄曹属京师乱【宗天宝十四载安禄山反于范阳】歩谒行在拜左拾遗嵗余以直言失官出为华州司功【肃宗至徳二年甫走鳯翔上谒肃宗授左拾遗乾元元年因言房琯不宜罢相遂自拾遗出掾华州】寻迁京兆功曹【代宗广徳元年甫补京兆功曹不赴】剑南节度使严武【广徳二年严武以黄门侍郎再出镇剑南东西两川】状为工部员外郎防谋军事旋又弃去扁舟下荆楚间竟以寓卒旅殡岳阳【大厯五年夏甫避臧玠之乱入衡州防湘流将适汉阳暮秋将归秦是嵗秋冬之交卒于衡岳之间藳耒阳至元和中其孙始归于河南巩县元微之为志今耒阳有甫墓是岂微之但为志而不克迁或已迁而故冡尚存耶】享年五十有九夫人农杨氏女父曰司农少卿怡四十九年而终嗣子曰宗武病不克殁命其子嗣业嗣业以家贫无以给丧收什乞匄焦劳昼夜去子美殁后余四十年然后卒先人之志亦足为难矣铭曰维元和之癸已粤某月某日之佳辰合窆我杜子美于首阳之山前【按后汉书荣传首阳山在今偃师县之西北】呜呼千嵗而下曰此文先生之古坟
　　题杜子美坟　　　　　　　　韩　愈
　　何人凿开混沌殻二气由来有清浊孕其清者为圣贤钟其浊者成愚朴英豪虽没名犹嘉不肖虚死如蓬麻荣华一旦世俗眼忠孝万古贤人芽有唐文物盛复全名书史册俱才贤中间诗笔谁清新屈指都无四五人独有工部称全美当日诗人无拟伦笔追清风洗俗耳心夺造化回阳春天光晴射洞庭秋寒玉万顷清光流我常爱慕如饥渴不见其面生闲愁今春偶客耒阳路凄惨去寻江上墓召朋特地踏烟芜路入溪村数百步招手借问骑牛儿牧儿指我祠堂路入门古屋三四间草茅縁砌生无数寒竹珊摇晚风野蔓层层纒庭户升堂再拜心恻然心欲防启不成语一堆空土烟芜里虚使诗人叹悲起怨声千古寄西风寒骨一夜沉秋水当时处处多白酒牛肉如今家家有饮酒食肉今如此何故常人无饱死子美当日称才贤聂侯见待诚非喜洎乎圣意再捜求奸臣以此欺天子捉月走入千丈波【李白入水捉月】忠諌便沉汨罗底【屈原沉湘】固知天意有所存三贤所归同一水过客留诗千百人佳词绣句虚相美坟空饫死已传闻千古丑声竟谁洗明时好古疾恶人应以我意知终始
　　遗补杜子美传　　　　　　　李　观
　　唐杜甫子美诗有全才当时一人而已洎失意蓬走天下由蜀徃耒阳依聂侯不以礼遇之子美忽忽不怡多逰市邑村落间以诗酒自适一日过江上洲中饮既醉不能复归宿酒家是夕江水暴涨子美为惊湍漂泛其尸不知落于何处洎宗还南内思子美诏天下求之聂侯乃积空土于江上曰子美为白酒牛炙胀饫而死于此矣以此事闻宗吁聂侯当以实对天子也既空为之坟又丑以酒炙胀饫之事子美有清才者也岂不知饮食多寡之分哉诗人皆憾之题子美之词皆有感叹之意知非酒炙而死也髙颙宰耒阳有诗曰诗名天寳大骨耒阳空虽有感终不灼然唐贤诗曰一夜耒江雨百年工部坟独韩文公诗事全而明白知子美之坟空土也又非因酒炙而死耳
　　杜工部诗史旧集序　　　　　王　洙
　　叙曰杜甫字子美襄阳人徙河南巩县曽祖依艺巩令祖审言膳部贠外郎父闲奉天令甫少不羁天寳中献三赋召试文章授河西尉辞不行改右卫率府胄曹天寳末以家避乱鄜独转防贼中至徳二载窜归凤翔谒肃宗授左拾遗诏许至鄜迎家明年收京扈从还长安房琯罢相甫上疏言琯有才不宜废免肃宗怒贬琯邠州刺史出甫为华州司功属关辅饥乱弃官之秦州又居成州同谷自负薪采梠餔糒不给遂入蜀卜居成都浣花里复适东川久之召补京兆府功曹以道阻不赴欲如荆楚上元二年闻严武镇成都自阆挈家徃焉武归朝廷甫浮游左蜀诸郡徃来非一武再镇两川奏为节度叅谋检校工部员外郎赐绯永泰元年夏武卒郭英乂代武崔旰杀英乂杨子琳栢正节戈兵攻旰蜀大乱甫逃至梓州乱定归成都无所依乃泛江游嘉戎次云安移夔州大歴三年春下峡至荆南又次公安入湖南泝防湘流游衡山寓居耒阳尝至岳庙阻暴水旬日不得食耒阳聂令知之自具舟迎还五年夏一夕醉饱卒年五十九观甫诗与唐实録犹槩见事迹比新书列传彼为踳驳【传云召试京兆兵曹而集有官定后戯赠诗注云初授河西尉辞改右卫率府胄曹传云遁赴河西谒肃宗于彭原而集有喜逹行在诗注云自京窜至鳯翔传云严武卒乃逰东蜀依髙适既至而适卒按适自东川入朝拜右散骑常侍乃卒又集有忠州闻髙常侍亡诗传云扁舟下峡未维舟而江陵乱乃逰防衡而集有居江陵及公安诗至多传云甫永秦二年卒而集有大厯五年正月追酬髙蜀州诗及别题大厯年者数篇】甫集初六十巻今秘府旧蔵通人家所有称大小集者皆亾逸之余人自编摭非当时第叙矣搜裒中外书凡九十九巻【古本二巻蜀本二十巻集畧十五巻樊晃序小集六巻孙光宪序二十巻郑文宝序少陵集二十巻别题小集二巻孙仅一巻杂编三巻】除其重复定取千四百有五篇凡古诗三百九十有九近体千有六起太平时终湖南所作视居行之次若嵗时为先后分十八巻又别録赋笔杂著二十九篇为二巻合二十巻意兹未可谓尽它日有得尚副益诸寳元二年十月翰林学士兵部郎中知制诰史馆修撰王洙原叔记
　　读杜工部诗集序　　　　　　孙　仅
　　叙曰五常之精万象之灵不能自文必委其精萃其灵于伟杰之人以涣发焉故文者天地真粹之气也所以君五常母万象也纵出横飞疑无涯隅表干里坤深入隠奥非夫腹五灵精心万象灵神合冥防则未始得之矣夫文各一而所以用之三谋勇正之谓也谋以始意勇以作气正以全道茍意乱思率则谋沮矣气萎体瘵则勇丧矣言蒭辞芜则正塞矣是三者迭相羽翼以济乎用也备则气淳而长剥则气散而涸中古而下文道繁富风若周骚若楚文若西汉咸角然天出万世之衡轴也后之学者瞽实聋正不守其根而好其枝叶由是日诞月艳荡而莫返曹刘应杨之徒唱之【曹植刘桢应璩杨脩】沈谢徐庾之徒和之【沈休文谢灵运徐陵庾信】争柔鬬葩聨组擅绣万钧之重烁为锱铢真粹之气殆将灭矣洎夫子之为也剔陈梁乱齐宋抉晋魏潴其淫波遏其烦声与周楚西汉相凖的其夐邈髙耸则若凿太虚而嗷万籁其驰骤恠骇则若仗天防而骑箕尾其首截峻整则若俨钩陈而界云汉枢机日月开阖雷电昂昂然神其谋挺其勇握其正以髙视天壌趋入作者之域所谓真粹气中人也公之诗支而为六家孟郊得其气焰张籍得其简丽姚合得其清雅贾岛得其竒僻杜牧薛能得其豪健陆防得其赡博皆出公之竒偏尔尚轩轩然自号一家爀世烜俗后人师拟不暇矧合之乎风骚而下唐而上一人而已是知唐之言诗公之余波及尔于戯以公之才宜器大任而颠宼虏汩没蛮夷者屯于时耶戾于命耶将天嗜厌代未使斯文大振耶惟道振当世而泽化后人斯不朽矣因览公集辄泄其愤以书之
　　杜工部诗后集序　　　　　　王安石
　　序曰予考古之诗尤爱杜甫氏作者其辞所从出一莫知穷极而病未能学也世所传已多计尚有遗落思得其完而观之毎一篇出自然人知非人之所能为而为之者惟其甫也辄能辨予之令鄞【县名属明州】客有授予古之诗世所不传者二百余篇观之予知非人之所能为而为之实甫者其文与意之着也然甫之诗其完见于今者自予得之世之学者至乎甫而后为诗不能至要之不知诗焉尔呜呼诗其难惟有甫哉自洗兵马下序而次之以示知甫者且用自发焉皇祐壬辰五月日临川王安石序
　　成都草堂诗碑序　　　　　　胡宗愈
　　序曰草堂先生谓子美也草堂子美之故居因其所居而号之曰草堂先生先生自同谷入蜀遂卜成都浣花江上万里桥之西为草堂以居焉唐之史记前后抵牾先生至成都之年月不可考其后先生寄题草堂云经营上元始断手寳应年然则先生之来成都殆上元之初乎严武入朝先生送武至巴西遂如梓州蜀乱乃之阆州将逰荆楚防武再镇两川先生乃自阆州挈妻子归草堂武辟先生为叅谋武卒蜀又乱先生去之东川移居防州遂下荆渚泝沅湘上衡山卒于耒阳先生以诗鸣于唐凡出处去就动息劳佚悲懽忧乐忠愤感激好贤恶恶一见于诗读之可以知其世学士大夫谓之诗史其所逰歴好事者随处刻其诗于石及至成都则阙然先生之故居松竹荒凉略不可记今丞相吕公镇成都复作草堂于先生之旧址绘先生之像于其上宗愈假符于此乃録先生之诗刻石置于草堂之壁间先生虽去此而其诗之意有在于是者亦附其后庶几好事者于以考先生去来之迹云元祐庚午资政殿学士中大夫知成都军府事胡宗愈序
　　编次杜工部诗序　　　　　　鲁　訔
　　骚人雅士同知祖尚少陵同欲模楷声韵同苦其意律深严难读也余谓少陵老人初不事艰涩左隠以病人其平易处有贱夫老妇所可道者至其深纯宏妙千古不可追迹则序事穏实立意浑大遇物冩难状之景纾情出不说之意借古的确感时深逺若江海浩溔【溔以沼切大水貌】风云荡汩蛟龙鼋鼍出没其间而变化莫测风澄云霁象纬回薄错峙伟丽细大无不可观离而序之次其先后时危平俗媺恶山川夷险风物明晦公之所寓舒局皆可槩见如陪公杖屦而逰四方数百年间犹对面语何患于难读耶名公巨儒谱叙注释是不一家用意率过异説如猬余因旧集略加编次古诗近体一其先后摘诸家之善有考于当时事实及地里嵗月与古语之的然者聊注其下若其意律乃诗之六经神防意得随人所到不敢易而言之叙次既伦读之者如亲罹艰棘虎狼之惨为可惊愕目见当时甿庻被削刻转涂炭为可悯因感公之流徙始而适中而瘁卒至为少年辈侮忽以讫死为可伤也绍兴癸酉五月晦日丹丘冷斋鲁訔序
　　増修王原叔编次杜诗后记　　王　琪
　　近世学者争言杜诗爱之深者至剽掠句语迨所用险字而模画之沛然自以絶洪流而穷深源矣又人人购其亡逸多或百余篇少或数十句藏弆矜大复自以为有得翰林王君原叔尤嗜其诗家素蓄先唐旧集及采秘府名公之室天下士人所有得者悉编次之事具于记于是杜诗无遗矣子美博闻稽古其用事非老儒博士罕知其自出然讹缺久矣后人妄改而补之者众莫之遏也非原叔多得其真为害大矣子美之诗词有近质者【如麻鞋见天子垢腻脚不韈之句】所谓转石于千仞之山势也学者尤效之而过甚岂逺大者难窥乎然夫子之删诗也至于桧曹小国寺人女子之诗茍中法度或取而歌善言诗者岂拘于人哉原叔虽自编次余病其巻帙之多而未甚布暇日与苏州进士何君瑑丁君脩得原叔家藏及今古诸集聚于郡斋而叅考之三月而后已义有兼通者亦存而不敢削阅之者固有浅深也而又吴江邑宰河东裴君煜取以覆视乃益精宻遂镂于板庶广其传或俾余序于篇者曰如原叔之能文称于世止作记于后余窃慕之且余安知子美哉但本末不可阙书故槩举以附于巻终原叔之文今迁于巻首云嘉祐四年四月望日姑苏郡守太原王琪后记
　　増注杜工部诗序　　　　　　王彦辅
　　唐兴承陈隋之遗风浮靡相矜莫崇理致开元之间去雕篆黜浮华稍裁以雅正虽絺句绘章人得一槩各争所长如大元酒者则薄滋味如孤峯絶岸者则骇廊庙秾华可爱者乏风骨烂然可珍者多玷缺逮至子美之诗周情孔思千彚万状茹古涵今无有端涯森严昭焕若在武库见戈防布列荡人耳目非特意语天出尤工于用字故卓然为一代冠而厯世千百脍炙人口予毎读其文窃苦其难晓如义鹘行巨颡折老拳之句刘梦得初亦疑之后览石勒传方知其所自出葢其引物连类掎摭前事徃徃而是韩退之谓光焰万丈长而世号为诗史信哉予时渔猎书部尝妄注缉且十得五六宦游南北因循中辍投老挂冠杜门家居日以无事行乐之暇不度芜浅既次其韵因阅旧注惜不忍去捜考所知再加笺释然予不幸病目无与乎简牍之观遂命子澂洎孙端仁防夫讨绎俾之编缀用偿夙志尚愧孤陋未臻详尽在昔圣人犹曰有所不知丘葢阙如顾惟闻见之寡兹所不免但藏箧中以贻来裔非敢示诸博古之君子按郑文寳少陵集张逸为之序又有蜀本十巻自王原叔内相再编定杜集二十巻后姑苏守王君玉得原叔家藏于苏州进士何瑑丁脩处及今古诸集相与防考乃曰义有兼通者亦存而不敢削故予之所注以苏本为正云时洪宋八叶明天子之在御政和纪元之三禩下元日序
　　杜少陵诗音义序　　　　　　郑　卬
　　读少陵诗如驰骛晋楚之郊以言其髙则邓林千岩楩楠杞梓扶疎摩云以言其深则溟波万顷蛟龙鼋鼍徜徉排空拭眦极目方且心骇神悸莫知所以若其甄别名状实难为功韩退之推其光熖万丈长殆谓是矣国家追复祖宗成宪学者以声律相饬少陵矩范尤为时尚于其淹贯羣书比类赋象浑涵天成竒文险句厌人目力读者未始不以捜寻训切为病卬近因与二三友质问爰就隠奥处着为音义至夫人物地理古今传志咸极讨论施之新学不亦可乎时绍兴改元嵗次辛亥长至后五日长乐郑卭序
　　跋杜子美诗【并序】　　　　　　郑　卬
　　余读李元賔补遗传及韩退之题杜工部坟诗皆自摭遗所载疑非二公所作然大厯元和时之相去犹未为逺不当与本集抵牾若是大抵后之好事者托而质之也尝攷子美以大厯五年四月臧玠杀崔瓘由是避地入衡州至耒阳游岳祠以大水渉旬不得食耒阳聂令具舟迎之水涨遂泊方田驿子美诗以谢之继而防湘流将适汉阳暮秋归秦有诗别湖南幕府亲友岂以夏而溺死耒阳复有此作葢其卒在潭岳间秋冬之际元微之志铭亦略见本末作史者惑于摭遗之説遂有牛炙白酒一宿卒之语信史之误余不可以不辨长乐郑卬谨跋
　　杜子美之于诗实集众家之长适当其时而已昔苏武李陵之诗长于髙妙曹植刘公干之诗长于豪逸陶潜阮籍之诗长于冲澹谢灵运鲍昭之诗长于峻洁徐陵庾信之诗长于藻丽于是子美穷髙妙之格极豪逸之气包冲澹之趣兼峻洁之姿备藻丽之态而诸家之作所不及焉然不集诸子之长子美亦不能独至于斯也岂非适当其时故耶孟子曰伯夷圣之清者也伊尹圣之任者也柳下惠圣之和者也孔子圣之时者也孔子之谓集大成呜呼子美亦集诗之大成者欤
　　读子美诗　　　　　　　　　孙　何
　　世系留唐中丘封寄耒山髙名落身后遗集出人间逸气应天与淳风自我还锋铓堪定覇徽墨可绳奸进退军三令廻旋马六闲楚词休独步周雅合重删李白从先逹王维亦厚顔庖刀尽余刃羿彀肯虚弯圣域分中土天枢夺要闗逍遥登禁闼偃蹇下尘寰丽思苏幽蛰神功凿险艰语成新体句才折好官班谁氏传轩冕何人得佩环朱本疏越黄鸟浪緜蛮元白词华窄钱郎景象悭蜀峰愁杳杳湘水浪潺潺子欲探骊颔吾思撷虎斑毛锥应颖脱燕石竟疎顽已袭兰兼菊无嫌蒯与菅二南如有得髙躅愿追攀
　　子美画像　　　　　　　　欧阳脩
　　风雅久寂寞吾思见其人杜君诗之豪来者孰比伦生焉一身穷死也万世言茍可垂后士无羞贱贫
　　子美画像　　　　　　　　王安石
　　吾观少陵诗谓与元气侔力能排天斡九地壮顔毅色不可求浩荡八极中生物岂不稠丑妍巨细千万殊竟莫见以何雕锼惜哉命之穷颠倒不见收青衫老更斥饿走半九州瘦妻僵前子仆后攘攘盗贼森戈矛吟哦当此时不废朝廷忧尝愿天子圣大臣各伊周寜令吾庐独破受冻死不忍四海赤子寒飕飕伤屯悼屈止一身嗟时之人我所羞所以见公画再拜涕泗流推公之心古亦少愿起公死从之游
　　读子美集　　　　　　　　　张伯玉
　　寂寞风骚主先生第一材诗魂躔斗壁笔力撼蓬莱运动天枢朽奔腾地轴摧万蛟盘险句千马夹雄才势走岷峨尽辞含混沌来剖山无鹊石倾廐尽龙媒荐擢夸三赋飘零放一杯艰难行蜀道感激上燕台日月兵前没江湖里开独吟千载后肝胆洗尘埃
　　观子美画像　　　　　　　　杨　蟠
　　文光万丈照词林独步才难一代钦尘土未论今日貌篇章空忆旧时心寂寥冠剑无由作零落丹青岂复吟师法望公千载后仰风三叹感知音


　　钦定四库全书
　　补注杜诗　　　　　　　宋　黄希　原本
　　黄鹤　补注
　　年谱辨疑
　　先生姓杜氏名甫字子美本襄阳人后徙河南巩县按唐宰相世系表襄阳杜氏出自晋当阳侯预少子尹字世甫晋农太守二子綝弼綝字固奉朝请生袭袭生标标生冲冲生洪泰二子祖颙颙生景仲而先生作万年县君京兆杜氏墓志云曽祖某隋河内郡司功叅军获嘉县令王父依艺皇监察御史洛阳巩县令考审言修文馆学士尚书膳部员外郎旧史杜易简传云易简襄阳人周硖州刺史叔毗曽孙从祖弟审言次子闲闲生甫又杜甫传云曽祖依艺终巩令祖审言终膳部员外郎父闲终奉天令元微之志云晋当阳侯下十世而生依艺然则自杜尹至先生为十三世故先生酹逺祖晋镇南将军文云十三叶孙又先生有示从孙济寄从孙崇简示侄佐因示从弟行军司马位诗而济崇简佐位皆出景仲下意叔毗与景仲为兄弟易简审言出叔毗下获嘉即叔毗之子是为先生髙祖
　　睿宗先天元年壬子
　　先生生于是年蔡兴宗引元微之墓志王原叔集记鲁訔引唐书列传皆云先生年五十九嵗卒于大厯五年则当生于是年鲁又引公上大礼赋表云臣生陛下淳朴之俗行四十载矣天寳十载奏赋年三十九逆数公今年生吕汲公云公生先天元年癸丑天寳十三载奏赋若果十三载奏赋则先生四十三嵗矣梁经祖集谱亦云十三载奏赋今考通鉴唐宰相表及酹逺祖文以开元二十九年为辛已祭房公文以广徳元年为癸卯则先天元年为壬子无疑如鲁谓十载奏赋则是年辛卯恰四十嵗不可谓之年三十九何以表谓之行四十载案朝献太清宫赋首云冬十一月天子纳处士之议又云明年孟陬将摅大礼则是九载庚寅预献赋故年三十九表宜云行四十载又按旧史天寳十载云是秋霖雨积旬墙屋多壊西京尤甚公作秋述云秋杜子卧病长安旅次多雨生鱼青苔及榻又云我弃物也四十无位则是十载年四十其生于是年又无疑
　　先天二年癸丑改开元元年
　　是年八月明皇即位改元开元扬经祖集谱云先天元年壬子八月宗即位非
　　开元二年甲寅
　　开元三年乙卯
　　先生在郾城观公孙弟子舞剑行序云开元三年余尚童稚记于郾城观公孙氏舞剑器吕谱云是年才四嵗年必有误案先生壮游诗云七龄思即壮开口咏凤皇以七嵗能诗则四嵗而记事非不能矣鲁谱引进雕赋表中语为证亦是
　　开元四年丙辰　　开元五年丁已
　　开元六年戊午
　　是年先生七嵗壮游诗云七龄思即壮开口咏凤皇则自是年能诗矣故进雕赋表云臣素赖先人绪业自七嵗所缀诗笔向四十载矣约千有余篇今所存才十一王原叔集记云千四百有五篇者多是后来所作
　　开元七年已未
</div>
    <div class="pagination">
<span class="current-page">1</span><a href="补注杜诗_page2.html">2</a><a href="补注杜诗_page3.html">3</a><a href="补注杜诗_page4.html">4</a><a href="补注杜诗_page5.html">5</a><a href="补注杜诗_page6.html">6</a><span>...</span><a href="补注杜诗_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
