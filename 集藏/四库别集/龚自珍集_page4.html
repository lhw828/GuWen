<!DOCTYPE html>
<html>
<head>
    <meta charset="UTF-8">
    <title>龚自珍集 - 第 4 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>龚自珍集 - 第 4 页/共 16 页</h1>
    <div class="content">


水仙华赋
有一仙子兮其居何处？是幻非真兮降于水涯。亸翠为裾，天然妆束；将黄染额，不事铅华。时则艳雪铺峦，懿芳兰其未蕊；玄冰荐月，感雅蒜而先花。花态珑松，花心旖旎。一枝出沐，俊拔无双；半面凝妆，容华第几？弄明艳其欲仙，写澹情于流水。磁盆露泻，文石苔皴。休疑湘客，禁道洛神。端然如有恨，翩若自超尘。姑射肌肤，多逢小劫；玉清名氏，合是前身。尔乃月到无痕，烟笼小晕。未同汀蓼，去摹秋水之神；先比海棠，来占春风之分。香霏暮渚，水云何限清愁；冰泮晨洲，环佩一声幽韵。别见盈盈帘际，盎盎座隅。璧白琮黄，色应中西之位；矾红梅素，吟成兄弟之呼。雾幛低徊而欲步，冰绡掩映以疑无。水国偏多，仙台谁是？姿既雩乎美人，品又齐乎高士。妍佳冷迈，故宜涤笔冰瓯者对之。

建德宋先生命作此赋。甲子自记。

别辛丈人文
新安郡斋古桂，唐时植也。尊之曰辛丈人。相依者四年，兹将别去，为文使听之。其词曰：我来新安，神思窈冥。昼夕何见？丈人青青。我歌其文，丈人常听。我思孔烦，言为心声。伤时感事，怀都恋京。歌不可止，舞亦不停。别有妙词，一家不名。云烟消渺，金玉珑玲。文奇华古，文逸华馨，文幽华邃，文怨华零。有鸾来窥，翔颠自鸣。匪其和余，丈人之灵。山雨春沸，城云暮扃。简而不僵，丈人之形。辛而不煎，丈人之情。逝今去兹，何年再经？华开月满，照吾留铭。

黄山铭（有序）
予幼有志，欲遍览皇朝舆地，铭颂其名山大川。甲乙间，滞淫古歙州，乃铭黄山。

我浮江南，乃礼黄岳。秀吞阆风，高建杓角。沈沈仙灵，浩浩岩壑。走其一支，南东磅礴。苍松髯飞，丹朱饭熟。海起山中，云乃海族。云声海声，轩后之乐。千诗难穷，百记徒作。惜哉夏后，橇车未经。惜哉姬王，八骏未登。中原隔绝，版图晦冥。圭升璧瘗，赧岱惭衡。

冷石轩记
嘉庆乙亥，内阁中书仁和金君既新其九世族祖明佥事对峰先生之墓，已属其同年生里人龚自珍为之铭矣。其明年，又得公退休之室曰冷石轩者，因其址葺之，既成，复属自珍为之记。自珍作而言曰：噫嘻！是非吾乡先辈投闲托傲，息景韬光，扬东海之清波，式西冷之后躅者乎？何其长也！当夫尸臣虎视，巷职鸱张，谏草无闻，冥飞独远，公卿脱略，池馆萧闲。《诗》曰：“人之云亡，邦国殄瘁。”瘁斯甚矣，恝亦有然，不知宦海怵于惊涛，勇夫泬于囚士，守节之士叠迹构于圜扉，抗疏之俦骈肩于东市。斯则沐猴舞座，次公失欢于许伯：<><义>构难，郑明奏记于萧生。二者之祸，实曰兼有。自公之归，其胡以国？公之不归，岂公之福哉！使公谢桂冠之洁，伸指佞之忠，不为谈隐之清流，不作呈身之御史，京国车尘，染衣不素，故乡山色，入梦能青。池鱼羁鸟，达者未悔其昨非；青松白云，山灵被檄而失色。何以拓此衡茅，招之洞石，近揖孤山之鹤，远继香山之龛。《易》曰：“天地闭，贤人隐。”时哉，时哉，夫何瞢之有也！自古图书尽于兵燹，庐墓讹于志乘。向子期之邻家，空闻残笛；庚兰成之故宅，别属诗人。下走有言：奇节异烈之士，不藉贤子孙传实，则难之至也。德门未改，后起仍贤。沈沈乔木，知是百年之家；蔼蔼余庆，岂徒五世之泽。若公之有中书君，斯以异矣！今朝授简，书子真遗宅之碑；他日登堂，下米客旬参之拜。同里后学龚自珍。

记佚媵
予之拥三宝、十华、三十九弄也，各有媵；花有媵，画有媵，印亦有媵，乃至玉圭亦有媵，岂独帖无媵乎？有之，今逸之也。何以媵？玄晏斋孙氏刻本，段鹤台丈所贻，高出世所称《玉版》者万万也。丁卯、戊辰（按为乾隆十二、十三年）间获之，壬午、癸未（按为道光二年、三年）间逸之也。获于京师，逸于京师也。逸之何以弗补媵？曰：难曰媵，难为补。尽此一生，复能获一玄晏斋本乃补之也。何以书之？曰：胸中一段缠绵，不可断绝，书之以遣之也。曰：至室在前，何必缠绵而思彼。彼本虽亚于至室，而与予周旋久也。然壬午之灾，彼不预焉。盗攫之，终在人间，既胜于三千种之同夕永逝，而又未必不为识者所珍，破涕为笑可也。其复来归，佛之灵也。癸未五月钞。

定庵八箴
大思箴
呜呼！万夫相倚，而有此势。予处其内，不处其外。不君万夫，道弗能制。不先万夫生，孰言其原？思自外裹之，为狂为昏，苟焉而已。勿代造物者谋。予相予顶踵，岂贤蚍蜉。

极思箴
呜呼！蛇之赴壑，亦有所终。邻虚者虚，不可以用聪。极思极思，其心送蛇。勿恃而心光，以赢而杯，女不惩嗟。

志未逮箴
呜呼！猎万物以食，是有狸德。攘以自畀，又有鸡鹜之德。吐丝自缠，蚕欲死而祈年。有躬七十年，假诸皇天；有坟五百年，假诸后昆之贤。惟未逮之志，不可以假，亦不可以止。何以止之？曰臣昔死矣。

削成箴
呜呼！天地之间，几案之侧，方何必皆中圭，圆何必皆中璧，斜何必皆中弦，直何必皆中墨。有无形之形受形敝，有无名之名受名阙。有零有剩，数乐其遁。有畸有余，亦不可以为储。有虚有隙，乃亦所以为积。齐物以朝夕，不齐而劳。皆名其名，皆形其形，是为好削成。大命以顷。

童心箴
呜呼！思童之年，昼视此日而长。一物摩挲，有湿在眶。子在川上，叹彼逝水。轲亦有言，大人赤子。虽无罪于圣哲，而惧伤其神髓。姬公有祝，弃尔幼志。吾从姬公，神明澹止。

怀我生之先箴
呜呼！予之怀矣，逮予祖矣。予未生之年，气已古矣。父兄明清，子弟暇矣。言满朝野，气虎虎矣。吾末从而游，吾恍惚与言言，与语语。虽然，必戒之。不闻尼父，不乐今人与居；不闻尼父，怀史佚周任而不怿今大夫。天干硠硠，地支气昌，帝组织我阴阳，庸讵知非我符？

勇言行箴
呜呼！古之人有言，思虑不违亲，有父兄在，闻斯行而非仁。吾得春三十有五，得秋三十有六，亲则老矣，吾幸犹为子之年。以为子之年，而有父兄之色，又屡有父兄之言，忍曰非专？言不称亲，不逊而已矣；行不称亲，行无本而已矣；名满天下，交满天下，私友猥而已矣。其精神外矣，其根荄悖矣。君子之于万物也，不敢盖之，而矧敢盖其亲？而盖其亲，而勇于言，以长其不仁乎？

文体箴
呜呼！予欲慕古人之能创兮，予命弗丁其时！予欲因今人之所因兮，予荍然而耻之。耻之奈何？穷其大原。抱不甘以为质，称己成之纭纭。虽天地之久定位，亦心审而后许其然。苟心察而弗许，我安能颔彼久定之云？呜呼颠矣，既有年矣。一创一蹶，众不怜矣。大变忽开，请俟天矣。寿云几何，乐少苦多。圜乐有规，方乐有矩。文心古，无文体，寄于古。

说京师翠微山
翠微山者，有籍于朝，有闻于朝，忽然慕小，感慨慕高，隐者之所居也。山高可六七里，近京之山，此为高矣。不绝高，不敢绝高，以俯临京师也。不居正北，居西北，为伞盖，不为枕障也。出阜城门三十五里，不敢远京师也。僧寺八九架其上，构其半，胪其趾，不使人无攀跻之阶，无喘息之憩；不孤鸑，近人情也。与香山静宜园，相络相互，不触不背，不以不列于三山为怼也。与西山亦离亦合，不欲为主峰，又耻附西山也。草木有江东之玉兰，有苹婆，有巨松柏，杂华靡靡芬腴。石皆黝润，亦有文采也。名之曰翠微，亦典雅，亦谐于俗，不以僻俭名其平生也。最高处曰宝珠洞，山趾曰三山庵，三山何有？有三巨石离立也。山之盩有泉，曰龙泉，澄澄然渟其间，其甃之也中矩。泉之上有四松焉，松之皮白，皆百尺；松之下，泉之上，为僧庐焉。名之曰龙泉寺。名与京师宣武城南之寺同，不避同也。寺有藏经一分，礼经以礼文佛，不则野矣。寺外有刻石者，其言清和，康熙朝文士之言也。寺八九，何以特言龙泉？龙泉<辶只>焉。余皆显露，无龙泉，则不得为隐矣。余极不忘龙泉也。不忘龙泉，尤不忘松。昔者余游苏州之邓尉山，有四松焉，形偃神飞，白昼若雷雨，四松之蔽可千亩，平生至是，见八松矣。邓尉之松放，翠微之松肃；邓尉之松古之逸，翠微之松古之直；邓尉之松，殆不知天地为何物；翠微之松，天地间不可无是松者也。

说昌平州
昌平州，京师之枕也。隶北路厅，北路厅隶分巡霸、昌道，分巡霸、昌道隶京尹。州在德胜门北八十里。州南门至北门七里，州之东有镇山焉，曰天寿山，明十二陵之所在。又东南有小山焉，曰汤山，实维温泉，有江东之辛夷树焉。纯皇帝置行宫，实东巡之所憩。州南门之外有泉焉，曰龙王泉，泉上有龙王祠；泉南流，西南又有泉焉。出大觉寺，又西，有村焉；村有多泉，村人自名曰百泉。百泉之泉，与大觉之泉，皆东南流，以入于沙河。州之北二十有五里，曰南口；南口者，州之蔽也，居庸之基也，入延庆州界矣。州之人才，汉有卢植，唐有刘蕡，今有王萱龄。王萱龄者，好积书，丰然长者，以孝廉方正征，授牍礼部，则奋笔言当世事。其言有曰：今士习尤哗嚣，喜小慧，上宜崇朴学以励下。仁和龚自珍以此言为然也。其谷宜麦，亦宜稻；其土产硝磺；其木多文杏、苹婆、柿、棠梨。其俗敬宾客，富人畜车马，不敢骋于里门。

说天寿山
由德胜门北行五十五里，曰沙河。沙河有城，出沙河之北门，实维广隰，丰草肥泉，引领东拜，大山临之，是为天寿山。明成祖永乐十年所锡名也。京师西北诸山，皆宗太行山。此山能不与群山势相属，有明尊且秩焉。自永乐至天启十有二帝葬焉，谓之十二陵，独景泰帝无陵。崇祯十五年，妃田氏死，葬其西麓。十七年，帝及周后死社稷，昌平民发田妃之墓以葬帝后，因曰十三陵矣。山多文杏，春正月而华。山之势尊，故木之华也先；山气厚，故木之华也怒。山深，故春甚寒；深且固，故虽寒而不洌。其石其鹿皆绝大。山之理如大斧劈，山之色黝以文。山之东支有汤山焉，其泉曰汤泉焉。山之首尾八十里。

说居庸关
居庸关者，古之谭守者之言也。龚子曰：疑若可守然。何以疑若可守然？曰：出昌平州，山东西远相望，俄然而相辏相赴，以至相蹙，居庸置其间，如因两山以为之门，故曰疑若可守然。关凡四重，南口者下关也，为之城，城南门至北门一里；出北门十五里，曰中关，又为之城，城南门至北门一里；出北门又十五里，曰上关，又为之城，城南门至北门一里；出北门又十五里，曰八达岭，又为之城，城南门至北门一里。盖自南口之南门，至于八达岭之北门，凡四十八里，关之首尾具制如是，故曰疑若可守然。下关最下，中关高倍之。八达岭之俯南口也，如窥井形然，故曰疑若可守然。自入南口城，甃有天竺字、蒙古字。上关之北门大书曰：“居庸关，景泰二年修。”八达岭之北门，大书曰：“北门锁钥，景泰三年建。”自入南口，流水啮吾马蹄，涉之琮然鸣，弄之则忽涌、忽洑而尽态，迹之则至乎八达岭而穷。八达岭者，古隰余水之源也。自入南口，木多文杏、苹婆、棠梨，皆怒华。自入南口，或容十骑，或容两骑，或容一骑。蒙古自北来，鞭橐驼，与余摩臂行，时时橐驼衔余骑颠，余亦挝蒙古帽，堕于橐驼前，蒙古大笑。余乃私叹曰：若蒙古，古者建置居庸关之所以然，非以若耶？余江左士也，使余生赵宋世，目尚不得睹燕、赵，安得与反毳者相挝戏乎万山间？生我圣清中外一家之世，岂不傲古人哉！蒙古来者，是岁克西克腾、苏尼特，皆入京，诣理藩院交马云。自入南口多雾，若小雨，过中关，见税亭焉，问其吏曰：今法网宽大，税有漏乎？曰：大筐小筐，大偷橐驼小偷羊。余叹曰：信若是，是有间道矣。自入南口，四山之陂陀之隙，有护边墙数十处，问之民，皆言是明时修。微税吏言，吾固知有间道，出没于此护边墙之间。承平之世，漏税而已，设生昔之世，与凡守关以为险之世，有不大骇北兵自天而降者哉！降自八达岭，地遂平，又五里曰坌道。

说张家口
张家口在宣化府万全县北境，察哈尔都统驻焉，凡效力军台赎罪者驻焉。效力者，效力军台也。何以驻张家口？近今五十年驻张家口也。昔之日称军台者何？仁皇帝亲北征，有事蒙古。纯皇帝命将西征，出入蒙古。故军台始于平噶尔丹时，密于追达瓦齐时，周币密布于设定边左副将军时。今无军事，何以称军台？曰：犹内廷有军机处，无军事亦得称也。军台起讫如何？以口外察哈尔为起，而北，而西北，而又西，以乌里雅苏台为止，凡四十八台。无军有台何也？通檄报也。察哈尔都统与定边左副将军遥声援，中间哲卜尊丹喇嘛、喀尔喀诸汗与理藩院往返之檄报，台员率驿丁奉之走。驿丁受雇，受此也；台员效力，效此也。驻张家口何名？曰：戍张家口也。张家口乌用戍？曰：旅焉而已！有财三年估，无财三年旅。问何所始也？始于台员有老病者，畏塞外之寒且劳，入赀充公，白都统，许之，以其赀雇蒙古代之。势也，情也，非法也，亦无台费之名，亦不上闻。今台费上闻，台费行而台员除矣。如有人不能出台费，愿充台员，今许之乎？反不许；又如有人愿亦出台费，亦充台员，则许之乎？亦不许。何以不许？都统但闻五十年事，不闻康熙事，不闻乾隆初年事。王元凤，天下士也；为桂阳州知州，下车，擒豪蠹，大创之；又平猺有奇功，天子嘉之，锡之孔雀翎，擢为陈州府知府。元凤入觐，方留京师，而州大猾夜出境为飞语，达京师，竟闻天子，天子使使鞫之；使者受单词，当元凤以革职，发往军台，效力赎罪。是狱也，冤元凤者半天下，元凤独飞扬而大喜，就逮时，谓送吏曰：元凤足迹遍中华，独未得至西北塞外，一见圣朝中外为一之盛。吾此行，甘骑橐驼，佩短刀，往来风沙中。龚自珍属之曰：吾为《蒙古图志》，某部落某山，尚未有图，子皆为我图之。龚自珍乞假五日，送之居庸关，逾八达岭而返。既闻兵部尚书青阳王公言，近日事例如此。既又闻常熟蒋君言，吾尝以谴行，卧三年，纳赀乃还，如尚书言。既又得王元凤书，果如尚书言。吁！天下事名实不相应，十九如是哉！元凤又言，吾到戍三日，独骑橐驼，怀笔墨，至大禁门，欲出，门者叱之而止（大禁门即张家口北门也）。

京师悦生堂刻石（代宋经历）
或问曰：三代之极盛，养民之法备矣，其民犹有饥寒莫告者乎？应之曰：有三代之贵游士大夫，有施舍振贷，以为德以为名者乎？应之曰：有。何以知之？曰：古之农，有大宗，有小宗，必有羡也；羡为闲民，闲民俟转移执事以生者也，执事不及之，则饥寒矣。其在《周礼》有六行，六行始于孝而终于恤，四行为亲亲之事，二行为仁民之事，以正三代贵游士大夫之行。其在《礼运》篇曰：“鳏、寡、孤、独、废、绝有养也。”养之之法，古无专官，无条目。无专官，无条目，是费不出于公上也。费不出于公上，设卿大夫义又引嫌，以避民之归己，则鳏寡将谁养？然则富贵有禄入之家，必佐主上以养民，不始于宋之罕氏、齐之陈氏也明矣。难之曰：闲民赡于其大宗。非其宗也，卿大夫弗预闻。应之曰：古之有姓氏，有谱系者，必公卿大夫之族，尽黄炎之裔，姬、姜、子、姒、嬴、芈之人也。若夫草莽市井之人，丛丛而虱虱，不出于黄炎，其先未尝有得姓受氏之荣也。收族之大宗，各收其族，何以处草莽市井之无告者？故知必不然矣！我圣清之休养民，同符乎三代。民固悦其生，然而饥寒之民，未尝一日绝于天地之间，天为之，非人为之也。是故京师有悦生堂，以佐圣天子养民，创之者谁？河南吴侍郎烜也。董成者谁？钱唐陈参议鸿、戚检讨人镜也。出赀者谁？碑阴所立诸公是也。有其赀，必有其地，有其地，必有其出入会计，有其出入会计，必有章程子目。风雨寒暑也孰亲之？扃钥也孰启闭之？木石砖瓦孰庀之？舆台侵漏也孰问之？必有司事。司事者谁？都察院经历汾阳宋铭尧。始末皆在焉尔。宋铭尧记。道光戊戌五月。

己亥六月重过扬州记
居礼曹，客有过者曰：卿知今日之扬州乎？读鲍照《芜城赋》，则遇之矣。余悲其言。明年，乞假南游，抵扬州，属有告籴谋，舍舟而馆。既宿，循馆之东墙，步游得小桥，俯溪，溪声欢；过桥，遇女墙啮可登者，登之，扬州三十里，首尾屈折高下见。晓雨沐屋，瓦鳞鳞然，无零瓮断甓，心已疑礼曹过客言不实矣。入市，求熟肉，市声欢；得肉，馆人以酒一瓶、虾一筐馈。醉而歌，歌宋、元长短言乐府，俯窗呜呜，惊对岸女夜起，乃止。客有请吊蜀冈者，舟甚捷，帘幕皆文绣，疑舟窗蠡纮也，审视，玻璃五色具。舟人时时指两岸曰：某园故址也，某家酒肆故址也，约八九处，其实独倚虹园圮无存。曩所信宿之西园，门在，题榜在，尚可识，其可登临者尚八九处；阜有桂，水有芙渠菱芡，是居扬州城外西北隅，最高秀。南览江，北览淮，江、淮数十州县治，无如此冶华也。忆京师言，知有极不然者。归馆，郡之士皆知余至，则大欢，有以经义请质难者，有发史事见问者，有就询京师近事者，有呈所业若文、若诗、若笔、若长短言、若杂着、若丛书乞为序、为题辞者，有状其先世事行乞为铭者，有求书册子、书扇者，填委塞户牖，居然嘉庆中故态。谁得曰今非承平时耶？惟窗外船过，夜无笙琶声，即有之，声不能彻旦。然而女子有以栀子华发为贽求书者，爰以书画环瑱互通问，凡三人，凄馨哀艳之气，缭绕于桥亭舰舫间，虽澹定，是夕魂遥遥不自持。余既信信，拿流风，捕余韵，乌睹所谓风号雨啸、鼯狖悲、鬼神泣者？嘉庆末，尝于此和友人宋翔凤侧艳诗，闻宋君病，存亡弗可知，又问其所谓赋诗者，不可见，引为恨。卧而思之，余齿垂五十矣，今昔之慨，自然之运，古之美人名士富贵寿考者几人哉？此岂关扬州之盛衰，而独置感慨于江介也哉？抑予赋侧艳则老矣；甄综人物，搜辑文献，仍以自任，固未老也。天地有四时，莫病于酷暑，而莫善于初秋，澄汰其繁缛淫蒸，而与之为萧疏澹荡，泠然瑟然，而不遽使人有苍莽寥泬之悲者，初秋也。今扬州，其初秋也欤？予之身世，虽乞籴，自信不遽死，其尚犹丁初秋也欤？作《己亥六月重过扬州记》。

病梅馆记
江宁之龙蟠，苏州之邓尉，杭州之西谿，皆产梅。或曰：梅以曲为美，直则无姿；以欹为美，正则无景；梅以疏为美，密则无态。

固也。此文人画士，心知其意，未可明诏大号，以绳天下之梅也；又不可以使天下之民，斫直，删密，锄正，以夭梅、病梅为业以求钱也。梅之欹、之疏、之曲，又非蠢蠢求钱之民，能以其智力为也。

有以文人画士孤癖之隐，明告鬻梅者，斫其正，养其旁条，删其密，夭其稚枝，锄其直，遏其生气，以求重价；而江、浙之梅皆病。文人画士之祸之烈至此哉！

予购三百盆，皆病者，无完者，既泣之三日，乃誓疗之、纵之、顺之，毁其盆，悉埋于地，解其棕缚；以五年为期，必复之全之。予本非文人画士，甘受诟厉，辟病梅之馆以贮之。呜呼！安得使予多暇日，又多闲田，以广贮江宁、杭州、苏州之病梅，穷予生之光阴以疗梅也哉？

问经堂记
乾隆中，杭州先正曰卢学士。所居曰抱经堂。登是堂也，无杂宾，无杂言焉。今大学士仪征阮公所燕居曰研经室。入是室也，无杂宾，无杂言焉。夫言之厖，由学之歧也；所居之猥缛，由嗜好之俚也；宾客之鼓孰洿哗，由主人之不学也。京师宣武坊，有堂嶭然，曰问经堂。主人出，窥其容，颀然者，聆其亥，铿然者，试其行，肫然者，从之游，效其威仪，速然者。虽以龚巩祚之吴然喜言百家，登是堂，愀乎非五经之简毕不敢言焉。主人陈其氏，庆镛其名，颂南其字，福州其籍，户部主事其官，曩尝与巩祚游阮公之门者也。巩祚题其楣之左偏。

哀忍之华
有植焉，在天地间，不能以名，强名之曰忍。是能华而香不外出，氲氲沈沈，以返乎其根。为之哀曰：云猗霞猗，天女所怜猗，而投之人间猗。飘摇猗，悲风扬猗。惨怛猗，阴气戕猗。凄心魂猗，郁猗，坱猗，又孔之凉猗。何以宠之？棘十重猗。春不得抽蕤，夏殒妍猗，蹇以盘猗。毒霾霾猗，蛇虺所蟠猗。心苦猗，不可以传猗。材孔清猗，性孔灵猗，坱不可以名猗。哀此忍树猗，毋久闭汝香猗。行归而乡猗，云霞之乐长猗。

戒将归文
予幼遘厥心疾兮，背吉祥而誓驰。下上无所泊于天渊兮，结灵光而内回。民奠予于众所食兮，予窈眇以吟呻。杀类草于旁秋，斥吟华于上春。予幽幽以自雩兮，非众磨之能穴。耻列炬之平然兮，非孤光之所逼。塞万歧之恒由兮，乃<谷今>然而怒出。精炯炯其独寤兮，物温温其烛楹。拂清浑而不御兮，嫌太阴之尚堕乎形。忽皇皇其悲无依兮，客迭索而无赠。弇众心以为才兮，亦聊栖而强定。久浮浮而变化兮，勣即事而成径。入屏处而自探兮，乃大哀而亡命。嗟微尘之不九窍兮，驱匠灏而宅之。造亭亭之高宫兮，接玉女于云涯。苏予息之奄奄兮，未成象而目眙。谅空蒙之不我构兮，陈文言以遨嬉。舍芳香而谁御？敻澄照以长辞。恣毁桀以誉尧兮，冀万福之登来。骇制作于三皇兮，予又勇乎瑕疵。矗孤义之俯天兮，无譬喻以词之。散余愎而之形骸兮，乃瞵睨而侧颈。绝千载而苏一笑兮，亦斛泪之所孕。万常不得安居兮，再玄黄之纭纭。谅鬼雄之弊浊兮，终结诉而徒勤。啬灵怨之沉沉兮，倏予到乎名言之外。转圜常而大观兮，曾不立乎一义。玉女乃召予高云兮，音琅琅其诏予。汝奚隆于狂慧兮，非出离之所涂。馆汝以寒春之宫兮，从无愁之攸居。汝东游见毒龙兮，龙族曾不醉汝乎酒。西见宛宛之弱妃兮，又娇狞而谇汝。义何孤而非繁兮？情何孑之非俦。予东见童蒙兮，顾威孔神。膋百淬之美心兮，祭以媚天。西见逢双兮，曰祸福在予。贡缭戾之凄清兮，亦伺人而暗投。其佐戊律兮分神化躯。栖人睫兮据人止刂，尸神笑逆兮肝灵怒。悦神明之一霿，夜秋秋而乱语。何智可摧兮，何思能降？龙夔夔以怒心，电偟偟以收风。玉冰冰兮无愁，愁思不可以久淫。汗淫淫兮既雨，戕思林兮伐智树，放聪轮兮黜明御。归来乎，归来乎，泊兮吾以寤。重曰：心疾之构，光景聚兮。屏营寂忽，无适主兮。百愁往来，召群苦兮。匪智匪道，逢玉女兮。久游不归，慈所牵兮。空首稽首，礼则真兮。而今而往，得所门兮。而将谁与游？而何归之休？而宁泛泛以湛浮，逌尔靡有言兮。

燕昭王求仙台赋
燕昭王登乎西郊之台，郭隗侍前，剧辛侍后。望气之徒，咸在左右。淫雨久极，黭黭汩汩。泥泥没没，万民蹙额。燥风枯人，大川生尘。晦晦蠢蠢，渴我万民。重以三门六衢，上辇屎车，下不通清渠。百腥塞填，七窍不得以暂舒，万民鼽荼。于是王乃凭宦而望之。有气自东南隅来者，冉冉兮若青云之始翔，蔼蔼兮若初日之未央。始凝睇于山隅，继缠结乎城冈。僾星辰，招鸾凰。即之温温，吸之英英。外泽淳气，中含幽光。胡触手而盘拿，忽值吐其耀芒。手揽之而缠绵，乃扬去其无方。王使下台求之，三返而无见也。于时燕国之徒，搢绅大夫，西秦、南楚、韩、魏、赵之上卿客儒，感斯气也，盎然而和，惚然而灵。眩者遇之而明，瞀者遇之而精。朝不嗛者遇之而饱，夕醉者触之而醒。燕王神思屏然，穆若有闲，以属大夫。上大夫乐毅起对曰：斯殆仙者氛欤？臣闻有道之国，至德之君，则是气从而降之。盖山川所以福祥吾君，与谋休光玉体之令问者，于是乎闻之。昭王色喜，群臣上寿起贺。上大夫毅乃重曰：“斯气也，浩荡兮无极，凄迷兮不识。胎乎无始之乡，酿乎自然之域。巫阳招之不能降，冯相禳之不能息。接晤之而如真，求燖焉而无质。善能入城市而变化兮，又委随乎邑国。瞥兮若海鸟之轹秋云，宛兮若女手之弄白雪。抱之兮若冬雷之不可亲，思之兮若春女之不忍别。徒欲求之，群代马而影迷，乱燕兰而香失。愿王婵媛其心，令闻孔嘉。菹鲊道德，药饵云霞。澹二帝之制作兮，思三皇之所华。俨王之神，疏王之聪明，以引王之真，斯气必且复见。”乃击磬而歌曰：“王国之福，四方是则。王国之和，四方攸歌。使王夜拥燕女，不若斯气之翔媚于宇。使王昼梦召公，不如斯气之郁渊于宫。”王曰：“善。”遂率群臣致斋，更其宫曰斋灵之宫，名其台曰求仙之台。

天琴颂
龚自珍梦众神人立于朝，授一卷书，读未终，一神人告予：此天琴也，趋作颂，颂之有福。援笔而奏之，凡四十四言：于皇穆清，我宅大宇。重华在堂，周公在下，荡荡有日月而无风雨。余鼓斯舞斯，黄斯玄斯，哲斯文斯，万灵其彻闻斯。

写神思铭
夫心灵之香，较温于兰蕙；神明之媚，绝雩乎裙裾。殊呻窈吟，魂舒魄惨，殆有离故实、绝言语者焉。鄙人禀赋实冲，孕愁无竭，投闲簉乏，沉沉不乐。抽豪而吟，莫宣其绪；欹枕内听，莫讼其情。谓怀古也，曾不朕乎诗书；谓感物也，岂能役乎鞶帨。将谓乐也，胡迭至而不和；将谓哀也，抑屡袭而无疢。徒乃漫漫漠漠，幽幽奇奇，览镜忽唏，颜色变矣。是知仁义坐忘，远惭渊子之圣；美意延年，近谢郇生之哲。不可告也，矧可疗也？为铭以写之。铭曰：熨而不舍，袭予其凉；咽而复存，媚予其长。戒神毋梦，神乃自动。黯黯长空，楼疏万重。楼中有灯，有人亭亭。未通一言，化为春星。其境不测，其神习焉。峨峨云王，清清水仙。我铭代弦，希声不传，千春万年。

纸冢铭
龚子瘗其所弃之言，三千七百九十一纸，既筑孺干以封之，并为玄石之辞曰：一言一魂气上纵，大光下泣万星动。心界续续内无空。百朔望血勿汝恸。埋汝恃汝积者众。李氏云：“当其无有车之用。”

定庵七铭
表所居以辅名字，古未之有也。虽然，古文变而篆，大篆变而小篆，小篆变而隶，则若是已矣。余犹为之，且系以七铭：枕之铭曰：以蛇而去蛇，安眠者如是耶？
</div>
    <div class="pagination">
<a href="龚自珍集_page3.html">上一页</a><a href="龚自珍集.html">1</a><a href="龚自珍集_page2.html">2</a><a href="龚自珍集_page3.html">3</a><span class="current-page">4</span><a href="龚自珍集_page5.html">5</a><a href="龚自珍集_page6.html">6</a><a href="龚自珍集_page7.html">7</a><a href="龚自珍集_page8.html">8</a><a href="龚自珍集_page9.html">9</a><span>...</span><a href="龚自珍集_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
