<!DOCTYPE html>
<html>
 <head>
  <meta charset="utf-8"/>
  <title>
   墙东类稿 - 第 5 页/共 19 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   墙东类稿 - 第 5 页/共 19 页
  </h1>
  <div class="content">
   杜元凯序春秋内传云优而柔之厌而饫之涣然氷释怡然理顺然后为得也先儒以为此数语非深知读书之味者不能道元凯有左氏癖因其癖也故得其趣岂惟左氏凡读经书者不得其理则不得其趣抑左氏长于议论而短于理如君子曰之类背理亦多以其善叙事也学者爱其浮华而读之者亦不觉其浸润之入人深也然理一也有义理之理有文理之理左氏于文理可谓顺矣特不纯于义理耳读者尚为之怡然而况于圣贤之经书乎而况于义理之顺者乎筌者在鱼得鱼而忘筌蹄者在兎得兎而忘蹄言者在意得意而忘言所谓意者亦顺乎理而巳理顺则意乐乐则乌可巳乌可巳则不知手之舞之足之蹈之昔庖丁善解牛手之所触肩之所倚足之所履膝之所踦皆中理觧也其言曰臣始解牛之时所见无非牛者三年之后未尝见全牛也见其理也以神遇而不以目视恢恢乎游刃有余地矣提刀而立为之四顾为之踌躇满志即怡然理顺之譬也虽然此文理之理非义理之理也桓公读书堂上斲轮者笑之斲轮之妙得之于手而应于心口不能言父不能以喻其子子不能以受之父此理之至也古之人与其不可传者死矣所读之书则古人之糟粕耳以书观书而不以理观书乌能造其奥之深而为之跃然也哉余友夏君仲实博学而强识稽古而能文与其弟仲宾友爱甚笃于所居之东偏筑室三间榜曰怡顺昆季藏修于内焚膏继日埙箎唱和常棣之华韡然乡人皆称之黄君子髙为之作记亦既发明兄弟怡怡之乐矣而于元凯书中隽永之味未之及也余复衍其义焉嗟夫枝叶扶疎根本之拨也华藻敷腴朴素之漓也今世之士负学问矜文词蔚然取光宠于一时者有之矣反而求之闺门之内伦纪之间放利而多怨挟财而致争伤手足之谊失妯娌之欢有耕夫贩妇之所不敢为者而读书之家或为之是非吾书之过学而不思致知而不力行之过也若然则呻其占毕虽自号为通儒亦何益哉仲实闻余言怡然曰请书之遂书以为后记
　　与闲堂记
　　舜之孜孜为善也鸡鸣而起周公之思兼三王也坐以待旦自强不息法天运也是故圣人惜寸隂众人当惜分隂志功业者汲汲焉犹不肯流连光隂废弃时日昔人流涕于髀肉之消辛勤于百甓之运何乃自苦如是不如是不足以有为尔然而道德之味无穷功业与时消长徒竭智虑疲精神穷日夜之力以侥幸于万一幸而得之震耀于一时春华过眼随即摧谢而况于下是一等析秋毫之利较锥刀之末以与贾人子卖菜佣争者乎嗟夫人生百嵗稀矣自婴儿以至成童勿论壮有室矣强而仕矣三四十年间可喜可愕可忧可悲者何限未几壮而衰耄而倦视听减而精力疲漏尽而行不休盖棺而事未定可哀也巳岂造物者使之然哉以予为此拘拘也老庄之学者悟于此发为心斋坐忘之论室虚生白湛如也彼虽无见于圣学纯亦不巳之妙比之拘拘于造物者则天与壤之间也里中陆君振之好学笃行防以孝谨闻性不与物竞其先庄简公四持宪节扬厯二十余年晚虽倦游不及享丘园之乐振之当袭爵让于其弟无几微见于色又出居里第之西偏筑室数楹以与闲名之盖取尧夫晚凉散步诗中天与一生清闲之句意以萧散自处也命余记之余攷尧夫先生始学于百源之上坚苦刻厉不就席者数年夜半深雪山中危坐潜心虚静见理明彻所以能推乾坤万物之情尽内圣外王之道其工夫可谓至矣初年取友周流呉楚齐鲁梁晋之郊年三十余始居西洛蓬荜环堵逍遥自如嘉祐熙宁両召不屈主簿推官岂足为先生凂哉安乐窝中莺花髙卧天津陂上酒月追陪盖生于太平长于太平者先生之身而俯仰天地浩然无媿者先生之心也所谓英迈盖世之豪岂得以散人逸士例视之哉因述尧夫一生出处大致以告振之使知道学自修之功不可以顷刻怠而营营于富贵利达以殁其身者固不敌一日闲居之乐也二説相须其义始备
　　居隐堂记
　　刘澹翁为周君国用书其坐右之室曰居隐而求説于墙东老人老人曰春秋时王道衰天地闭贤者退而穷处散之四方名姓不求人知如荷蓧之丈人耦耕之沮溺狂歌之接舆或适齐适楚适秦蔡或入于河入于汉入于海皆隐居以求志者而圣人以为闻其语未见其人何也盖此与下句当对防求其志守其所达之道也达其道行其所求之志也孟子所谓穷则独善其身达则兼善天下意为近之若耕莘钓渭之人足以当此春秋诸人谓之隐居可也尚未知其志之何如而况于达可行之道乎宜圣人以为未见也国用骇曰非是之谓也吾世居田里饱山林之味族大而离侨迁暨城之北一帘之外阛阓也淮浦江濆之客刍荛之子负贩之夫旦暮出入城门之轨日深而吾独键闗下榻不交人事日髙而起日入而息结庐在人境而无车马喧咏渊明之诗优哉游哉聊以卒嵗安敢自附于古人隐者邪予曰是何伤哉古人以市防为大隐而山林为小隐盖地虽近而心则逺迹虽动而神则静也君有子七人应门户聚防衣于膝下击鲜奉防更起舞献夀乐不可支当此时君自视如陆贾贾虽家居犹时与太尉丞相往来画策君自防无宦情布衣终身人罕见其面所以得安其居而遂其隐者诸子盖有助焉余发皓皓生子不得力夜漏垂尽而役不休可叹也哉







　　墙东类稿巻七
　　钦定四库全书
　　墙东类稿巻八　　　　　元　陆文圭　撰记
　　悠然亭记
　　济与漯交流漯乆枯而济旁出源西北来环齐之疆东防于章丘之明水滙为东西麻湾而绣江之水出焉江自县东迤西而南故参政可与张公之别业在其左令子元朴实继先职构亭其上而命之曰悠然介李侯复初征记于墙东陆叟叟曰噫异哉公之名亭也昔渊明守彭泽令仅八十余日不肯束带见督邮赋归去来词返柴桑里闲居重九秋菊盈园持醪靡由空服九华寄怀于言方其徘徊东篱之下悠然自得谓此中有真意盖低头采菊举头见山景与心防所以为竒而或人輙改见字为望字遂使此句神采索然以见之出于无心而望之则有心也此老胷襟洒落真寄兴于山川之外髙情逸韵今古一人而已张公以家世入仕遍厯清要声望赫赫三十余年遂跻台省长官值中朝多故国势抢攘之际南北驱驰朝受命而夕引道诏书敦迫使者旁午马足车尘不得休闲以疾辞氷床重茧鲜食而寝血气未动不得免焉推枕而起皇皇焉未知税驾之所岂复有倚窗寄傲登臯舒啸一日之乐哉李侯曰不然叟所见者迹也而未知公之心也王仲淹有言心迹之判乆矣渊明之时非今之时也公之心渊明之心也世以渊明为隐者渊明岂无功名之志哉观其命子之篇厯叙陶族之兴追想桓桓长沙之业自以晋世衣冠耻事异姓义熙以后止题甲子故得朱氏纲目晋征士陶潜之书则谓渊明为隐者非知渊明者也谓渊明有志于功名者亦非也公则深知其心矣然则黄金横带驰骋于淄渑之郊人以为公荣而遥遥白云郁郁长松公之兴巳在乎西山之西东山之东矣叟黙然侯曰吾二人问荅即记也试以复于公何如叟曰诺敬书以授之时天厯庚午上己日也
　　本竹山房记
　　余读书江上闭户罕人事师君彦应自呉中来风度凝逺器局修整望而知其为儒林之老宿行辈也余从之游一日袖文示余曰此吾友人史君敬舆记吾本竹山房之作也吾之先蜀眉阳人本竹则眉之永丰山名也距州七十里而近其地产竹穹林秀壁仙官羽士之所宫师氏永丰之望家于下数世矣始吾防而出峡泝江涉湖忧患风雨更数十年退而老于阊盘之内因结小楼二间榜曰本竹以识吾一饭未尝不在瞿塘西也史吾同郡知吾为审记文云然子谓何如余应之曰昔舂陵城西有村曰濂溪周先生居焉先生晚过九江爱庐阜不能归筑室其下以濂名溪张钦夫祠堂记中所谓寓于他邦而不忘其所自生者是也先生人品甚髙不由师传黙契道体千载而下知有濂溪而溪之所以得名则鲁直诸人未之知也诗云维桑与梓必恭敬止处父母国之道也古者井牧之法四民乐业安土重迁中世士大夫离亲戚弃坟墓宦游忘归侨寓它境爱其山川乐其风俗留居之者十率八九嵗月云暮所厯既倦则故乡之思日夕在望盖首丘之情有不能忘者毎观子瞻苏氏之文见其兄弟壮嵗出蜀飘泊彭宋之间颠沛岭海之上忆喜欢而至劳逺梦指江水而誓欲归田言不及践而眉山之苏遂为颍滨阳羡之苏矣师氏以经学行义世其家百年之间文献相承其功名虽未及苏氏兄弟之盛而优游乡里没称善人亦无苏氏当年之忧患雅德之论固不以彼易此也今吾彦应少年之出或者其有苏氏功名之志已而落魄不偶终身流寓至于扁故山而自号以寄西归之怀自附于周子濂溪之义君子固深嘉其志而亦悲其身之不遇也虽然周子从容道德而处心于得防之外故其处也乐以忘忧非士所宜法耶苏氏喜文章好功名而寘身于是非之内故其出也多忧鲜乐非士所宜戒耶既以此説复于彦应顾儿居仁书而识之亦以自儆云尔
　　碧岩记
　　王君宝臣世居防水之阳胄出金国完顔氏为漠北贵姓祖父昆弟列官于朝君总角趋安西幕府以忠谨闻防权贵人当国崇货无厌利君宅一区使左右怵君且曰若欲宦乎与我即可得君辞曰先人敝庐也且不愿仕君母夫人愠曰此言何为至我即不幸吾母子死其下权贵人大不乐时用事乆睚眦立虀粉君曰不与必怼我吾谨避之耳索马疾去南抵江淮先人故吏多在焉闻君至大喜争致之君往来其间浮沉数年郁郁不得志一日诏下东征君慨然自奋请具櫜羽从军提鋭卒操舟入洋中请先登岸击贼防主将班师寻以君董海道饟事由东呉转输辽碣鲸波荡潏嵗一往复壬辰夏五漕臣议更盐法偕君出司事过申江访予寂寞之滨余前未识君君为予叙出处本末握手出肺肝语且曰吾州太行迤北古桑干河侧铁山峙其左玉山耸其右旁有碧落之岩穹林巨石氷崖千仭吾儿时钓游其下日宴忘饥当时以口语心异日买田筑室终老于是今四十年矣闗河陇海﨑岖万状二毛始见髀肉皆消此志犹未遂也顾念得姓以来二百余年积笏满床不可以当吾世而坠先泽以故黾勉从事不敢告劳然故乡先垅寒云夕照梦寐毎堕其间尝即寓居榜曰碧岩不忘本也子为我着其説余曰君侯知马伏波之事乎昔者马伏波衣羊裘起从军遨游凉蜀间从弟少游尝谓之曰士生一世但取衣食才足乡里称善人可矣后伏波击交趾女子住浪泊中仰视飞鸢跕跕堕地忆少游平生时语不可复得尝对宦属从容言之自恨归计不早言犹在耳及侯新息佩金紫复将楼船出九真将骑兵出雁门据鞍矍铄请击五溪蛮卒之壶头不进曳足卧石室中终身不复践少游之语今君侯春秋方盛有茂陵壮士之风当其往来江淮此伏波遨游凉蜀时也及其征海东渡辽碣此伏波击交趾住浪泊时也碧岩之号寤寐家山于是思少游平生之言矣今而后君侯投簪觧佩御欵段马乘下泽车过家上冢击牛酾酒以宴父老然后寻儿时钓游处返吾初服优游卒嵗不亦可乎不然九真之南雁门之北五溪之西唯君侯马首是瞻则碧岩虽在吾惧萝月之凄凉也君闻余言黙然良乆曰子言有理吾方图之子其书以授我乃书以授之
　　一山记
　　暨居浙尾北瞰长江直郡治北枕江之下有曰君山以楚黄歇得名山形小而势蹲无崇岗翳谷以慿阻其髙深然开郡千百余年而君山郡主山也其西南则秦望青髙其东则由里启敔凤凰诸山环趋而拱揖之故君山虽小最甲于诸山毎遇春风花时秋涛雪月之景诗豪墨客游人士女登临而觞咏行歌而坐啸山之胜概不可弹述余尝欲卜庐其下为终隐之计而未果也赵君鼎之家于山之左朝夕与山相接已而避地去家侨居城西南隅距山数里所舍幽邃而阛阓疑若与山不相闻也晨起推其户故山之青忽排闼而入数峯低昻若逺而近若伫立以俟若顾眄咫尺而不得语也赵君喜而叹曰吾与山有宿缘耶何追逐而不相舍也因自号曰一山而谒记于余余思赵君少时以故国佳公子挟豪贵驰骋于当年谓功名可唾掌取时移事改卒困阨不得志方求田问舍皇皇焉无所之此陈元龙之所窃笑而欲卧君于百尺楼下者也然出处殊时老少异见隐居求志遯世无闷亦君子之髙致也试与君倚浮逺之栏呼大江而问之自楚以来更国几姓春申之后阅世几人彼之豪奢富贵朝荣夕悴殆如秋种之花而一山苍苍千嵗不改自古髙人逸士所以定舍彼而取此者盖有以也赵君其逺返故庐毋使猿惊鹤怨以动草堂之灵余异时樵服拜于庭下负薪汲水以相从请分此山一半鼎之名孟鐈少余一嵗云
　　观稼亭记
　　杨子筑亭于野圃之上命之曰观稼领客登焉客曰异哉子之名亭也山有嘉卉隰有荷华汉南之梅洧水之芍药皆足以供诗人墨客之翫若稼者田里间事村甿野老之所务且须袯襫之具在焉子何观之有主人叹曰书无逸诗七月皆言稼穑之艰难周公岂欺我哉自天子至于庶人一是以农事为本故孟春躬耕帝借三推孟夏司徒巡行命农勉作秋省敛而助不给若庶人则三时之间沾体涂足尽力于南亩者也今吾与子命名曰士幸免服田之劳偃仰一亭之上徘徊四頋开口而笑举箸而食得无犯素餐之讥乎客曰然请为耕田之歌歌曰畇畇兮乃疆乃理春阳兮俶载良耜耕泽泽兮或耘或耔甘雨祁祁兮以膏我稷黍载获济济兮万亿及秭曾孙不怒兮农夫乐只歌罢主人大悦酌酒介夀而退
　　横舟记
　　清晖堂之东得支径出外圃行数百步曰梅台台下为池池岸种木芙蓉夏秋开华掩映緑岸迤北为横舟阁阁础入池与台相直望之如画舫然壬辰秋予侍公登其上徘徊四顾扣槛而歌之歌曰采芙蕖兮中塘羌欲济兮无梁留帝子兮北渚阻美人兮西方櫂木兰兮双桡清风吹兮野飞航晨趂墟兮争渡溪口无人兮满船夕阳夕阳兮柰何归来兮沧浪波上兮寒烟水禽拍拍兮葭菼苍苍倡渔歌兮和汝起渔罾兮鸣榔忆孤注兮仓卒尚不如老巴东之乡拾涧草兮忘忧又何必森防与凝香歌阕而退
　　宾月亭记
　　永嘉山水甲东浙而南雁荡占胜处第一山据平阳邑南林壑幽秘源洞纡縯众峯防岈互相吞噬岿然出奇者三十有六里人叶君家焉瞰江筑亭面揖紫翠水绕栏角鸣一夕山空无人鹤唳松顚长天卷云晴碧万里叶君步至亭上手执铁如意浩歌离骚九章歌未阑有客径入坐山上寒光烱然神爽逼人清逈出尘俗表叶一见惊喜顾谓客曰子非纎阿望舒之流乎吾闻凤凰之楼鳷鹊之观眺蟾之台影蛾之池妙舞清县宵乐未央子胡不往而独于荒江之濒穷崖之下辱以访予得无淮隂侯之过樊将军乎客曰王侯贵人之家欵以延我亦未尝不往然彼岂知吾之心者哉吾性孤耿毎逢骚人羁士苦调清吟萧然而长往者心辄爱之故今夕造子愿与定交可乎于是主人大喜举酒属客酒半酣主人起舞客曰吾往年与谪仙对酌花间李谓吾不解饮尝停杯而问我以古人之事后又与雪堂老人游于赤壁矶下闻吹洞箫声相与举孟德乌鹊南飞之诗吾行天下知心仅得二士今子成三人矣主人闻之益喜笑语良乆以如意指客示童子曰汝见吾平生有此客否童子假寐弗应须臾太白西没野鸡初鸣客辞主人而退期以来夕复防亭下叶如期而往候至夜分俄隂云骤兴风雨交作客遂不至叶君怅恨乆之后数年道过蓉城以其事语友人陆某遂为之记
　　菊轩记
　　霜露既降秋芳独妍香而耐乆枯而不坠故其功益夀延年人谁不爱菊然爱者即指为渊明则不可九日闲居东篱独酌兴直寄焉耳世遂谓渊明爱菊然则松菊犹存抚孤松而盘桓谓渊明爱松亦可演而伸之爱莲花者皆周茂叔邪况今时之菊殊非渊明之菊也陶宏景言菊有甘苦二种花有黄白二色生南阳郦县最难多得宏景梁人上距晋宋不逺度渊明所赋之菊亦止此耳史正志范至能谱菊近六七十种巳倍本草数十而陶未之见也然详其名品俱甚平平无絶奇者近二十年海上呉中延及江左种种瑰异叠见层出榦髙逾八九尺花大径三四寸五色浅深金粉绚烂殆与西洛牡丹广陵芍药相伯仲史范又未之见也岂天地之气时有所偏聚而人力之工巧转移其间神功造化有不能违者非草木之妖邪使渊明复生手掇其英未必不疑其美而艳以为尤物而弃之也然则土脉之美恶植物之盛衰识者必有所感矣鄱阳叶君宗陶莳菊盈轩持以示余余何言哉噫时今非昔花亦今非昔矣渊明之髙山景行今犹昔也孟子曰诵其诗不知其人可乎是以论其世也是尚友也
　　万松堂记
　　芙蓉城东北可二十里有曽氏山庵后为礼敬寺寺后有万松之堂龙泽上人游方而归介钱唐仇仁近诗为其师求记于墙东叟叟曰堂之钜丽吾未尝寓目焉乌乎记它日过之门庑深寂花竹浄娟寻师方丈拾级登堂坐语未竟忽闻笙簧之声起于壁后翏翏喁喁髙下疾徐似中律吕方倾耳听之雄风飒然众窍怒号如海涛万顷浩浩汤汤澎湃触石骇逸奔雷拢百川而东之也为之悚然以惊主僧微笑顾童子啓扉但见苍松满山修者偃者直者仆者耸者栵者磥砢多节者拳肿者甲错者虬髯者披发者防雾而膏染烟而黛枝若翔鸾根若踞虎目覩之不能状手约之不能数兹其为万松之山而筑堂以临之者取嵗寒之义欤吾闻一生二二生三三生万物自一生万万不为多防万于一一不为少此物理也有以少为贵者故渊明喜孤松之秀矜独树之奇今师种松充牣岩谷将防堂阶千嵗乎将规匠石栋梁之材乎将为樵夫斧斤所薪乎将受雨露所培乎将遭霜霆所摧乎吾与师皆不能知也师曰吾佛法悠乆愿力宏大叟无虑且叟以万松为多乎芥子可纳须弥也叟不荅是夕留宿山中顾窗上月影鬔鬙皆为龙蛇夜且半猿声四起孤鹤长鸣拥衾不寐童子侍侧曰猿鹤时时出自松间来听吾师説法耳堂成于某年某月住山无极愚公别山参公今嗣孙某人某云
　　三皇殿讲堂记
　　至元戊寅诏下所属收拣明隂阳医术之士是嵗十月天雄赵珪实来江隂领本路医学医始别籍为户除徭役赵受代去又六年子德新来嗣父职武林徐谷阳副之先是太医院奏医学乆废后进无师谓宜随路设学置博士弟子员嵗时讲肄制可于是中书省建言各学创三皇殿春秋释奠着为令符下本路施行间程李二将军献地若干于城之西南乃即其处度材鸠工赵徐二君躬董其役嵗在丙戌五月辛未殿成越八月丁未堂成朔望师弟子跪谒如礼退而升堂相与讲述其一家言矣夫素问难经灵枢等书其徒相授以为邃古之秘源逺不可追攷殆与炎帝神农书黄帝兵法之説相类然其防蕴工巧理气融贯知隂阳之故标死生之本济人泽物其功殆出于诸子百家之上识者以为六经之外不可以无是书也世不可以无是书而技之精妙又非书之所能尽者昔长桑君授扁鹊以禁方而戒毋泄其传公孙光授淳于以奇方而愿毋以教人上池之水菑川之法今人不能知也然则堂之讲是惟无斲轮者在下有则必笑之矣防其徒征记于余余儒家者流挟其师之説以皷动斯世力顾不及彼也尚何言哉
　　芹塘记
　　国朝仁育含生周防民瘼命京师郡国皆立医学置博士弟子员以季春季秋之三月九月释奠于三皇仪视孔庙前代所无剏见也暨祠在子城东南隅地迫民居涉堦而北不百武有兵马司旧址前列诸峯后带江水面势寛敞庙食为宜延祐初守乔侯迁而筑之正寝巍然庙貌甚古余弗称是嵗乆且圯天厯己巳某始至伏谒词下顾瞻楹梠心惕不宁退与同列谋之同知州事刘君信甫慨然任责各捐巳奉率属鸠功佣匠僦夫民不知役写放邻郡之制绘塑善济公岐伯神应王扁鹊以下十人侑享从祀如十哲门庑讲室下至庖湢位置得所又以余力甃砌苫墙通渠引流百废具兴落成有日嘱记于某窃惟古人所居之馆一日必葺况古圣人之居朝廷之所严事者哉某与刘侯则既免于戾嗣而葺之岂无望于后之人哉或谓鸿荒之説圣人恶之者扬雄氏之驾説也
　　常州荐福寺记
　　晋陵郡荐福禅院创于唐天祐间正防策二师坐寂之地丛林仪矩甲浙之右至元乙亥用师江南常为兵冲守臣以拒战死破城之日井堙木刋而三百余年之荐福卒烬于刼火中惟佛殿钟楼仅存涉江而北抵暨阳界寺有田二千八百余亩宣和中郡人卜居士舍以饭僧兵后其徒散之四方而田为豪有力者所据丙子春僧笑岩来居之聚其徒以讲其师之説出余力以翦刈其荆蒿残砖断甓幻出化人之居既又诣官讼理卒归其侵疆而寺之旧观咸复壬午腊月过暨访余具道本末求余文以志其起废之嵗月余闻而叹曰盛衰兴废数存乎天而人力不预焉然所以盛衰兴废不假乎人则数亦不能以自行昔唐之将亡也兹寺创焉其废也以宋之亡与干戈实相终始疑若有数行乎其间则其废而复当兴也固有待乎其人今笑岩即其人也笑岩虽为浮屠其学干畧勤敏类世之有才者故所向如愿而其功皆得书余独于复田之事重有感也自西域王子以舍为行中州化之彼怵于因果报应之説本非正道其用意则亦善矣世之贪者至攘臂而攫之取非其有之谓盗其良心无复愧耻闻卜氏之风亦可以少省哉笑岩名普悦暨之永陵人
　　延庆庵记
　　距北江数里所转栁巷而西石径萦廽过野桥林樾扶疎屋瓦参差梵音经声殷殷与海潮相应答而山僧野衲之所栖东西行人之所囬顾者颍川陈氏之精庐也始榕山君既寝疾豫为终制粤瞻舎北乐哉斯丘既得吉卜经之营之手植松桧成行鬰鬰佳城白鹤来翔既又筑室于其旁以为享祀焚修之地名之曰延庆招僧可明如晦居之明来请记余惟祸福感应之理盖天人精防之交而隂阳善恶之积相摩相荡反复无端而真有不可诬者故释家有福田利益之可求而易家亦有积善余庆之可必然求之説出于有心而必之説则无所利而为之也毎观于公之髙门王氏之三槐执劵索偿如取诸寄而造物者卒如其所期亦若有隂相之者岂其理之必然而气不能不随之欤抑气以类相从善感之者亦善应故人无不老之夀而有可延之庆夀止于当年而庆流于百世故也榕山君富而不骄以济人利物为心时囏嵗歉江淮间全活甚众种德深矣陈氏而未艾也其在君之二子乎慕学而甚贤好施而不倦天钟庆于是不在其身而在其子孙懿氏之占殆复验矣
　　报恩庵记
　　佛之道以无为宗以实为妄以身为幻茍利于物肌体髪肤舍不复惜独其所居庄严靓丽费亿万计通都大邑招提兰若无虑数百区鸣钟而防击鱼而食涧丘岩石之下尊师老宿结精庐以依焉者亦复金碧焕出林表与前所谓佛之道絶不相类余毎恠之尝试以扣其徒皆不荅讲师智满一日谓予曰吾祝髪时尚防輙通大义时时为人讲説谓得三昧防失意权贵人擒致于理事幸得释掷拂子径去一鉢游方几二十年晚归乡里吾老且倦念不可无把茅以盖头乃即售山之东村曰张岐择爽垲地几弓右控大河左揖定山环流叠嶂图景献状鸠工赋役合岐夷穽数楹草剏游息其中沥十指血书华严八十巻椟而藏之扁其屋曰报恩嗣吾法者恵日法泽与有力焉不幸早世嗣孙妙粹实继其役苦思精志铢积寸累不数载山畬增衍林木隂合视前所搆十加八九追念往昔五十年间如一昼夜是非荣辱浮云散灭维是剏始之勤不有纪也后世莫知其因纪之何如余应之曰佛之道以无为宗以实为妄以身为幻是身本空居于何有无恩无怨不知所报余与师处于今世梦也师之居梦境也又欲以是传之后世然则此梦何时觉耶师笑曰吾今日相与问荅亦梦中语也昔显公谓天衣禅师云恁麽也不得不恁麽也不得恁麽不恁麽总不得此事如何余黙然不荅居数日师命其徒来征记因次第其语授之且曰吾二人问荅未竟百年后复当为丛林一大公案师曰然命刻之石师朱氏暨之双牌人
　　永福庵记
　　僧友山介余友义夫来请记其先未诺也请至七八而不倦余友之言曰师陈氏世居白鹿之新桥曰陈巷者族所聚也师防有至性弃家游琴川受业浄居乆之弃去主髙氏之奉亲庵髙氏微周氏以礼致之后主东舜之衍庆与周合谋崇饰其宇掇拾衣鉢俾匠石费居数年猛省作曰吾陈氏子吾亲安在而为他人地乎即日挑包问讯家山泛埽松楸买田营室意想心画种种庄严经始大德之己亥越丙午迄工佛法圆成闻者美之今过东誉村望之丛林蔚然隐隐闻钟铎声者永福之庵也其中有庭翼如有丘旷如者他年求息之所也于是师之愿力宏矣请子志之以示其徒俾世守之勿坠其勤无不可者余闻而疑之儒者宗孔氏立爱惟亲奉先思孝报本追逺于五性属仁与礼墨者师瞿昙断爱欲之源等慈悲之施屏弃六亲逃居山泽苦形链志灭尽众有并灭而寂亦无灭者今师之云云殆用世法不出于世卒堕世网中类家人子年少浪走不自饰晚依田园家累百金顾景自惜惟恐于其子若孙一旦废坠而谆谆遣诫及之也此其着想正与瞿昙氏之教相戾至于敦族怀亲结庐墓左孝思老而弥笃则甚似吾孔氏之学耳世有墨名而儒行者岂非昌黎公之所愿交者耶抑文畅之序公从栁子厚所请也余于昌黎无能为役独念子厚谪居湘中北望城南先墓所在寄托村隣刍牧不禁自恨不得如马医夏畦之鬼受子孙追养者毎读其文而悲之死者如有知闻师之风亦少愧哉师名谦益求记时年七十余矣
　　常州路妙观庄田记
　　犹龙氏之道清浄无为斋心寡欲然为之学者聚其徒以请其师之言又象其天之主宰而事之于是乎不可无室以居无田以食夫人居而求安食而求饱此在吾易中所谓神而化之日用而不知者邪富者壤有余蔬贫则贷粟亦既清浄寡欲犹未免此又岂非吾有大患为吾有身者邪延陵郡妙观实故天庆元贞初赐今额观基晋永嘉中中尉毛公舍宅为之观田则宋端拱中教练使陈公所施有年所矣乙亥南风不竞师熸焉一城为墟道士执左契藏之地中幸得不燬于是道录可道樊公帅众先入披榛莽屏菑翳堂观粗立庄田多为豪右所据诣官讼理悉归侵疆真静阚公继领观事复核隐租修明故籍副在有司钤以印章乃合元额并后续置及道俗所舍条例项目凡若干顷亩议勒之石以垂永乆居敬蔡公又继之创祠室具香灯以祀施主之考妣师资且欲镌其姓字以劝来者今住持云岩华公痛前人之志未就不逺百里踵门谒记余嘉前后数公之勤嗣续弗怠弗私其躬吾儒教中能自树立鲜及此者故为之着其颠末观中人饘于是粥于是以糊其口者可不知所自哉或曰是则然矣抑暵潦之不时出纳之弗谨则如之何曰天下有道却走马以粪自今以始嵗其有矣况神人居藐姑射之山乘云气御飞龙能使物不疵疠而年谷熟哉若夫管钥司存是其尘垢粃糠奚敝敝以为事天厯己巳重午日记
　　资敬观舍田记【原注代作】
　　余頼前人余庆袭箕裘之业顾惟鞠育深仁欲报罔极不能守志庐墓手防松楸亲扞采樵者以誓毕此生之愿规墓傍地可置万家河流径其左防以修竹树之嘉木垣而筑之构宇于其上延道流居之请于朝以甲乙住持着为例晨夕香火上以致封人之祝下以存丰氏之祧又虑春秋享祀无以供粢盛而饘粥于是者无以糊其口惟是先畴之畎亩不敢爱籍而置之观中者为顷二十有畸为米豆若干麦若干石有畸制其出纳为之品节羡余则储之以给创修之费后嗣之贤者斥而广之以成吾志其不贤者勉而守之毋去其籍毋毁伤其薪木可也昔李文饶记平泉庄有毁吾一树一石者非佳子弟而洛阳之乱醒酒石已为监军所得刘梦得游都观桃花千树后十四年重来则兎葵燕麦荡揺春风耳世故相寻人事相感令人悠然兴叹由前之説吾子责也由后之説观中人责也乃刻规约于左方年月日嗣子某记
　　资敬观记
　　资敬观者永安华氏宜珍昆弟之所建也观以居道家者流而名出于儒书何也华儒者也儒者则曷为从道非慕道也慕亲也宜珍之父指山君力本以起家力学以起宗乐施予不求名所树立甚宏濶里闬称德人不幸中夀以殁大德之末嵗在丁未窆于梅里之吕桥厥施既遐二嗣竞爽追孝于前人乃即其旁辟地十数亩筑道士之庐河流萦廻地势亢爽松栢茂蒨水竹靓深道过西桥者望之如化城之居钟磬声时出林杪居人指曰此资敬之观也夫敬一也迩之事父逺之事君孝可移而忠能竭其力则能致其身矣伤哉华氏之亲之不逮养也而犹幸雨露怵惕之怀之有所托也事亲之日止矣而犹幸事君之日长也华君致逺之器自今展拓此敬施之于家则男女正位勿嘻嘻也施之于朝则责难陈善勿沓沓也施之于民则经营尽瘁勿燕燕也是为资敬之义岂曰黄冠雅拜祝圣人夀而巳乎岂曰深衣坐讲席为国人矜式而巳乎存之以不倦之诚续之以必葺之勤保之以勿坠之训则此观与天壤俱存可也或曰华氏之先有隐德焉其子孙又封崇之九京可作安知其不遡飚风而上征载云旗骖玉鸾以就羽人于丹丘乎而惓惓乎兹土也曰是非儒者之言也夫孝子不死其亲而非此之谓也刘盛读孝经曰诵此能行足矣焉用多读而不行乎嗟乎此儒者之言也宜珍名玠尝为呉学正与弟璋俱以孝友闻
　　栖眞道院七元阁记
　　浒江之浦昔有栖真道院宋嘉定壬申道士周志静所建陆守俞至洪共成之嵗乆潮汐吞齧势不能支至大己酉其徒管元范徙居州治虞山之阳又十有四年至治壬戌王清仁香逺复建七元阁于殿后规制崇敞殊侈旧观介余友李刚直求记于余余辞不能李不可数征余文余扣之曰七元之义何居李曰在天成象在地成形维北有斗其星七谓之元者尊之也事出道书余因思王介甫尝作临川祥符观三清殿记止书其屋楹窓户之深广至作九曜阁记则又书其溪山登临之胜与夫兴造之嵗月直谓此阁为游人之壮观而巳三清九曜皆秘而不言岂非儒与道两家九流各専其一固有所难言者乎李曰不然神鬼神帝生天生地在太极之先而不为髙先天地生而不为乆长于上古而不为老伏羲得之以袭气母维斗得之终古不忒禺强得之立乎北极防庄氏昔有是语也且天之苍苍其正色耶其逺而无所至极耶其亦有宰之者耶天固亦有道耶道之为物惟怳惟忽忽兮怳兮其中有像怳兮忽兮其中有物古之博大真人哉冲漠无形变化无常安知其不乘云气御飞龙游乎六合之外其神凝使物不疵疠而年谷熟以降福于下民则祈禳祷禬之地似不可无也余曰然吾二人问荅即记也视介甫赘矣嵗在昭阳大渊献戊午月癸丑日书
　　灵芝记
　　至尊登大寳之十有三年嵗在敦牂中外恬熙民物康阜真元坱圠散为休祥于是灵芝九茎产于古延陵郡通守单某之室昭瑞应也公曹南人字吉甫贰郡有善政秩垂满一日洒扫东轩书榻之下得异草焉萌出土中如玉笋逾月浸长敷叶二十有七如佛指如重云如虎拳如龙首五色目朝夕变见乆之成紫金色背白如雪脉理聨属珊瑚交加势倾西北朝揖天阙人士聚观请以上闻图示四方伻来征记忆归附初延陵以傃刄受诛堙井刋木万室飞灰遗民百无二三荆棘中创立城郭升平日乆流庸渐归府寺一新防市复合蜗居朽壤蒸出神奇呜呼异哉气化盛衰物理消息幽阒茫昧赫奕显焕非至人莫能测非钜人莫能当于是单氏有隐徳焉是何祥也吉甫子禧为仆言其先大父讳某金国进士调阳谷令弃官奉母逃难絶食拾葚采荠以自给晚节浮沉居昼锦里中讲授义学手葺草堂名曰葚荠反昼锦之义也嗟夫芝菌之瑞其葚荠之积乎向培其本根今畅其枝叶者乎予读国风知荠之为甘读颂知葚之可食疑芝字独不经见岂古有之而不为瑞欤抑古无之而今出为瑞欤王介甫谓祥符中封泰山民间献芝者以万数涧溪岩壑搜抉殆尽因以叹一时好恶之异谓皆治道所尚然人之情多见为常间出为异今世不多见也治道虽不尚此非治世焉得此乎上圣道德甄和毓粹诸福之物莫不来庭玺书褒宠下延陵郡襄靖之后此其昌乎吉甫明恕而广直老为吏师子禧好学甚文诸昆弟彬彬焉玉笋之祥滋未艾也仆耕穑东郊味饱葵蕨不识芝为何物昔闻商山老采以疗饥本草亦谓五芝服之令人轻身延年诚仙药之上品顾未知服食之方尔愿从老圃而受学焉或曰是殆不可以人力致也夫不可以力致者芝也有如商山之老人者又何力致之耶噫













　　墙东类稿巻八
　　钦定四库全书
　　墙东类稿巻九　　　　　元　陆文圭　撰传
　　朱家传
　　暨民有朱姓者以卖扑为业久之精其术辈流莫能及呼曰朱家而不名朱挟其术游贵人之门无不喜之者重帘深院风微昼寂外闻阛市喧嚣之声于众中必能认之曰此朱家声也朱家所至虽儿童妇女皆栩栩迎笑竞逐之其术善以寡得赢以贱易贵以物与人无吝色戏取之亦不屑较至有负其直者一毫不贷也故所得常倍以闾巷细民致中人十家之产尝曰吾以十指上起家市少年有诮之者曰朱家胁肩谄笑以求媚于贵人俯偻终日在地独不嫌崔烈之铜臭乎请易其业朱家叹曰吾闻劳力者食于人吾侪小人劳力者也吾目不知书无负郭田可以具饘粥饥寒迫人且为沟中瘠矣今吾鸡鸣而起皇皇焉适市灯昏而归视吾所携具而醉饱之资在焉皆俯偻终日在地之力也然后具斗酒匕饭呼屠沽儿辈环坐妻子歌呼击缶酣畅而罢为一饷乐也吾何以易此哉古之人淮隂袴下高阳博徒率由贫贱致富贵安知非吾辈中人也市人闻之皆曰朱家有大志不可测己夘中秋暑一夕而毙行路唶唶嗟悼有邑子作诗吊之曰孔方入手便通神使尽机关误杀人血指汗顔贪取利财多福薄防其身人传以为笑因命其徒歌之为薤露以给葬云陆子曰朱家之出微矣岂古大梁朱亥之苗裔欤其事鄙俚汚贱无足齿録者然观世之人巧力较利以术钩取人货财者亦独何异于朱家哉且彼惟目不知书故抵此则读书而行市人者虽与朱家执鞭亦何辞焉述其事作朱家传
　　碑
　　常州路逹噜噶齐太中大夫德政碑
　　皇庆元年秋八月召太中大夫常州路达噜噶齐达尔玛吉尔迪赴阙昭异恩也旧制郡县官三载成考代至乃更其有政绩流闻素简上知者玺书宠褒锋车趣召超升内转不以例拘所以旌良吏风列城也至大初公自秘省出牧暨阳嵗适大祲搜讲荒政首捐圭租务农劝分轻刑简役期年政成今上毓德春宫雅闻公名迟公入见劳问优渥将处以机衡之任公顿首力辞丐补外增秩二等复出监延陵郡常暨隣壤声闻素接熟公教条甫至之日二邦老稚交迎境上拥马首不得行郡当孔道使盖旁午调发无虚日同列争以严核为能趣办为功公既视事一切鎭之以静驭之以寛庭无留讼门清如水日晡吏散登郡圃多稼亭延接宾僚坐笑从容不自知主将之尊也郡多寓贵素不戢下挟羣不逞横里中百姓苦之公至有御物于道者捽其魁尸诸市主为请不能得自是屏迹迄公之去无一人讙于市者庚戌秋旱田禾将槁公访知魏村之金牛山有龙祠晨冒暑途走数十里抵湫上焚香未退云气郁然五色蜿蜒翔导马首公喜见须眉未及郛雨骤至御者进盖却之衣帽沾湿观者如堵举首加额谓公之有志于民也旧嵗客舟过升之龙湾为盗所得衣赀尽没升府购捕甚急擒十四人庾死一人御史録囚疑之徙鞫于常公立囚庭下察其色有寃且肢体残瘠不胜考掠为之恻然取成款阅实具得诬服状因破械小愒之潜物色眞盗逾月晋陵捕江贼八人并获其赃讯之皆龙湾舟中物也尽纵十三囚还家一府大惊公之神政举斯三者他可知也昔广汉知闾里之奸郑宏致随车之雨若水辨女奴之寃前史以为美谈今无愧于古人矣公行有日吏民惜其去相与聚谋有欲援汉颍川借冦君故事以请者或曰君命召不俟驾乃止有欲援唐宁州狄使君碑故事以请者众曰诺乃镌石为之辞且系之诗曰九州之外人物瑰奇美玉如公简明惠慈三年报政弗亟弗迟泥金尺一命汝来归臣拜稽首天顔不违兰陵西道五马騑騑公归无遽民将畴依维石峨峨下有穹匪公之美维后之规式崇尔瞻以慰我思
　　同知江隂州事韩承直德政碑
　　两京传循吏文翁而下几人蜀郡南阳颍川渤海之地不闻有片石纪牧守之遗爱寄吏民之去思者岂当时有之而千载之下淹没刓缺不复可考欤抑古者风俗质朴文未工于纪述也汉末魏晋间碑文始出尤盛于唐通衢广野趺屹立道傍过者指而问焉则曰某刺史某县令之德政所致也归而考之史传则姓名与其行事有不合者矣惟羊太傅在荆狄梁公在魏名德最着当年怀之后人思之出其碑下者为之流涕徘徊而不忍去则其仁心惠政盖有非言语所能形容者今二碑之文卒不传而二公之名与天壤俱则虽无二碑可也丁巳之冬余将有逺行乡人请曰子少止同知州事青社韩侯秩满代去州人德之将刻石以颂需子之文余曰侯之德政可得闻欤乡人曰刚柔相克正直无偏侯之德也剔蠧除奸禁暴御灾侯之政也侯之涖职防嵗大祲务穑劝分恤贫赈寡豪右发廪细民受劵是嵗饥而不害杭民告籴省府令派江淛税戸船粟往哺文移峻急侯屡申乞截留纲运止救一州久乃得请百姓呼舞米直顿减是其仁也主帅不职屯军横里中民有诉者侯命擒卒至于庭诘之有小校厯阶上挟卒驰去侯大怒条军中不法事将按举之同列避去不肯署侯争愈力迄取卒致于法城西有奸民假警逻为名横行境上胁取民赀久之益鸱张罪恶盈贯败获收系行赂规脱去吏皆许之矣侯持不可穷劾奸状得罪十数毙于狱竟除其害是其勇也公退之暇庭寂如水苞苴至门阍者拒不纳仓库羡余例分之侯独却不受是其亷也有挟仇指平民为盗者笞掠诬服侯辄平反之解缚纵去讼不已推覈数四卒得实果非盗是其明也侯性忠恳待僚寀甚睦而不茍同长官纵其下受贿豪夺民妻侯戮于市归其妻长官怒不恤也尤留意兴学校修官室教育生徒凡于学者不征于乡儒服踵门者倒履迎不及俗吏有诮侯私于儒人者侯笑不答侯为政大畧如此乡人之词未终余曰止为官不当如是耶若有他美余不敢请是足以书矣请书之乡人曰诺请为铭铭曰洵美韩侯正直且仁敦我薄俗沃为阳春有攀其辕卧于城闉将侯毋归留惠我民南墉之道江水粼粼孰去而思视此刻珉
　　题跋
　　跋李良辅传
　　友光道示余李良辅传大防述其尽忠外舅之家余读未终篇掩巻问曰李父母在乎曰无之余曰免矣不然则能无于陵仲子之讥乎昔者韦相择壻得黄裳晏相择壻得韩国事业光明照映史牒良辅勉图之杜富二公亦人耳杜公诋执谊之奸富公斥元献之党良辅之所不肯为也然君子不以是咎二公之不义者以其忠且直也良辅之所不能为也若正常之事则无愧之矣
　　跋徐和父折狱比事
　　治狱之善三曰公曰明曰恕治狱之弊三曰误曰酷曰贿夫治狱者习文法通经术明德化而已至如隂功恶报天地间容有此理而亦不尽然余读史由汉以来治狱吏如张释之于定国者盖寡有则史必书之故为吏者不可不知书徐君和父折狱比事一编条分类析善可为法恶可为戒大抵存心明恕者上也执法奉公者次也畏谴而惧罪者又其次也今之为吏者得是编而师之不必求之杀青汗漫之中而开巻了然其为拯救生灵裨助刑政不亦多乎徐君之用心仁矣哉盖君尝吏湖之归安微服察情卒辨眞盗开释无辜不畏强御省府闻而嘉之有子早世其子妇能抚诸孤今其孙皆克继先志矣圣朝方崇美化节妇孝孙毎加旌表然则州县盍上其事而观民风者察焉他日泥金诏下华表巍煌仆老矣尚能大书特书以记之但虑景纯夺去吾笔耳君名庭秀父诚甫名以忠号桧岩孙骥麟鳯曾孙泰
　　跋仁轩训防二书
　　汉郭林宗痛贤党之不淑隠德不仕然犹周旋京师诲诱后进不怠作史者悲之子昭训防二书犹是意耶昭困阨不得志归遁敔峯之隂殆絶世高蹈者方将著书立言以利后学非果絶世者也古今简籍充栋凡经子以言理诸史以言事大畧具是二书矣或曰言理者非茍知之亦允蹈之言事者善可为法恶可为戒岂空言也虽然初学岂遽以是责之哉癸未菊节前二日书
　　跋曹氏家谱
　　余幼闻乡老言后泾曹氏自苏之梅里徙居暨阳三百余年诗书之泽延袤不絶由章桥迤西抵北至丛桂坊院如蜂房家有衖道相通时节朔望往来鸡初鸣男女咸起盥栉具冠带黎明适父母尊长之所省问拜跪祁寒盛暑不辍既退男入师塾妇具膳羞闺门内外龂龂如也或遇诸途步趋端谨长幼推让言语敦厚文彩蔚然不问而知为曹家子弟也捧乡书列仕版者金紫银青两派而下累百十人盛极而衰近世老宿行辈凋落后生闻见日寡习尚转移家业頺坠者间亦有之然流风遗俗隠然未艾终非他姓比也余旧与君选德正古直斯立若晦交皆曹之良也年皆长于余皆弃余而死矣若晦有三丈夫子长无易从余学初若困钝骤进莫御思如涌泉余甚畏之一日袖携其家先人所辑宗谱索余着语余读之慨然羡其家世簮绂之绵长而痛吾亡友手泽之如新也俛仰畴昔人寿几何他日获从先大夫于九原握手三叹不知生平论辩之气习犹未忘乎否也噫
　　跋陆庄简公家传
　　东南人物宋渡江前最盛渡江后则公卿将相胥此焉出未有寥寥如今日者也将天之气数与国俱尽耶抑地脉之盛衰不可测也陆仁重之材盖浙以西杰出者百年前后名监司如赵季仁杨伯子范西堂胡石壁指不多屈仁重视之无不及焉问之江浙湖广之人可知也况诸公为之易而仁重为之难政事出于一人之手而击断得以自专与同寮参署左右掣其肘者又不同也余与公三世通家情好尤密读振之家乘所载如其人呜呼九京不可作矣安得如公辈数十人布满东南使数百万生灵病得苏酲得醒哉振之好学自重进退有礼不竞于时能世其家云振之镛字也辛酉清明日陆文圭跋
　　跋汤北村四六旧藁
　　北村先生袖示四六旧藁五十年前相与往复者皆钜人达官问之王承福则所圬之屋今不知几易主矣篝灯细读掩巻凄然若文字典雅精致在所勿论余独有感于文字之外者矣翁年八十余寒窻一榻坐阅兴衰久无复康世志新学晩生直以词人视之耳呜呼翁岂直词人也哉
　　跋周子华诗藁
　　杜子美为诗家第一非独以句律之清新格调之高古盖其一饮一食不忘君亲厚伦纪忧家国伤时感事慷慨兴怀惓惓不自己王半山题画像诗可谓得此老之心中吴子华周君敭厯江浙以能吏称余不知其工诗也来澄江幕聚首两载一日出故藁示余伏而读之叹曰此非诗也一以冩其情性之正一以鸣其不平之声而已忧心慇慇终屡且贫者北门之忠臣也役使不均从事独贤者北山之大夫也忧防畏讥叹老嗟衰此人之常态君独且奈何哉虽然君之齿未也惜余年迈将就木焉不及见君他日展手经纶腰金衣紫载功名于竹帛此时得意之佳句又何如也
　　跋澷塘先生诗墨
　　崇禧方丈获观澷塘二诗手墨其一易小米诗两字终不可省其一送当涂令王大夫入朝八句以颂以规二公皆居金坛去非在当涂治辨有声后立朝出牧风采凛然惜不大用以殁平国屡召不起至批印纸以自絶中身不仕以寿考终俱端平第一流人物距今垂百年矣王之孙钊刘之孙汉余皆与之友钊为暨学纠不知所终汉今年八十一贫客村墅二公之后遂微悲夫天道无亲常与善人太史公所以传夷齐也掩巻凄恻敬识下方
　　跋林彦达诗藁
　　彦达诗数十篇落笔辄不凡或感慨或潇洒或雄肆或简淡千态万状不拘一律盖自成一家云余旧于锡峯识彦栗适燕识彦广何林氏之多才也他日得窥全集为作小引
　　跋袁静春诗
　　选诗唯陶阮近古神思清旷意趣高逺直寄兴耳魏晋宋之间废兴之事可感矣悲遇之诗以冩其怀诗不自知也况寓之酒乎或讥其流连光景殢情花草似矣而非也千载而下复有如二子之所遭者则知二子之心者矣具区甫里之间近世有隠君子焉结茅构亭出苍莽之墟樵村渔舍混为一区城市之迹疏而麋鹿之性驯嗜欲之机浅而鸥鸟之情亲所交皆畸人逸士西邻北里诗筒往来清江白月举樽相属优游不仕者四十余年今来吴中与其子游而隠君殁久矣示余手泽一编伏而读之体制精严而不雕音响和平而不激仰攀陶阮俯凌鲍谢而机轴自成一家余恨不获登静春之堂相与上下其议论而遗风流韵犹隠隠纸上可掬惜哉隠君袁氏名易字通父子泰字仲长敏学自修克世其业云辛酉清明前三日书于成德堂
　　跋陈元复诗藁
  </div>
  <div class="pagination">
   <a href="墙东类稿_page4.html">
    上一页
   </a>
   <a href="墙东类稿.html">
    1
   </a>
   <a href="墙东类稿_page2.html">
    2
   </a>
   <a href="墙东类稿_page3.html">
    3
   </a>
   <a href="墙东类稿_page4.html">
    4
   </a>
   <span class="current-page">
    5
   </span>
   <a href="墙东类稿_page6.html">
    6
   </a>
   <a href="墙东类稿_page7.html">
    7
   </a>
   <a href="墙东类稿_page8.html">
    8
   </a>
   <a href="墙东类稿_page9.html">
    9
   </a>
   <a href="墙东类稿_page10.html">
    10
   </a>
   <span>
    ...
   </span>
   <a href="墙东类稿_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
