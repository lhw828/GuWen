<!DOCTYPE html>
<html>
<head>
    <meta charset="UTF-8">
    <title>秋涧集 - 第 20 页/共 110 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>秋涧集 - 第 20 页/共 110 页</h1>
    <div class="content">　　单学士挽章二首
　　生平才气浩无双彭蠡秋连万里江庭议尽髙清禁月苦心终对玉堂釭百年世契先君厚万斛龙文笔力扛最喜诲人曽不倦洪钟无惮寸莛撞
　　时论生平爱贽贤纵横条列果无前屈身为道思济遇事明言见恶圆韦杜去天才尺五衣冠埋恨便千年遥怜晚景山斋意地下修文恐浪传
　　和刘懐州韵
　　二月燕城气未华添衣风起漫吹花背隂凝惨松犹冻借润含娇草有芽得失正须论定分低回初不为谋家长河有路通霄汉谁遣孤星滞客槎
　　荏苒风埃老岁华羞将勲业照菱花暖催回鴈舒云翼寒勒幽兰茁露芽嚼蜡宦情无少味转蓬身世不知家客窓一夜江湖梦醉把长竿系钓槎
　　蛛丝拂面喜生华照眼青灯夜有花雪屋苦吟饶客思茶铛寛煮试新芽一官除后三移次十梦惊来九到家遥想西溪坟下水碧翻瑶滟待浮槎
　　饯王全州二首
　　卫连邶号交冲比屋休惊未可封乡校废来风俗壊野田辟后岁年丰租徭虽免离民众官府全更宿弊重新政虑来无此切正烦裁减与优容
　　二十年来旧使君又瞻皂盖拥朱轮试评异政三王果何似天姿两汉循田里务从安静了使轺谁计送迎频先声洽久民情喜听到随车一雨春
　　同刘景融西园懐古
　　锦摛西苑正隆修大定明昌是防游海露恩波鼇抃首花翻瑶艳雪迷楼三千歌舞繁华地一片风烟惨淡愁兴废筭来无五纪至今灵沼咏西周
　　送高飞卿尹顺德
　　朝家一革旧官空整整新除示至公善政拟超循吏上寛恩却在诏条中如君悃愊无虚誉所至弦歌有实功马首快从红斾去百泉花栁待春风
　　用刘景融韵荅客问
　　寂寂从教笑仲华羇懐坐老竹生花新除海隔无从问乔木春深恐有芽追逐昔贤惭下惠比量时軰愧刘家万家倘作无闻去枉説张侯泛斗槎
　　西苑懐古和刘景融韵
　　彩凤萧声彻晓闻宫墙烟栁接龙津月边横吹非清夜镜里琼花总好春行殿基存焦作土踏锥舞歇草留茵野花岂解兴亡恨犹学宫妆一色匀【踏锥舞名见景元所録金人遗事】琼苑韶华自昔闻杜鹃声里过天津殿空鱼藻山犹碧水涸龙池草自春民乐尚歌身后曲弓弯不见舞时茵绛桃谁植宫墙外露湿胭脂恨未匀
　　和虞帝庙吊古
　　分开幽野自虞分上海雄沉载厚坤德共瞻天北极殿基空对苑西门苍梧云驾无从呌翠琰顔书固可尊闻説二陵堪比德东风啼损杜鹃魂
　　和刘懐州韵
　　雨露中天日有华暖私幽圃亦多花事机不料先根本颠木其能絶蘖芽老去恋时兼恋阙愁来忧国不忧家几多至者星边客空望秋风八月槎
　　和髙飞卿韵
　　钱郎满腹好精神人物当年见絶尘常惜仕途知已少不愁花样入时新赵张而后材难继季孟之间德有邻蚤晚青云台阁底杨何同作眼中人
　　春来百草解通神其奈凄风涨野尘一为化权无定宰百般生意不能新栁含冻眼迷陶宅杏簇枯枝倚宋隣和气阻乖关治体仰空欲问待何人
　　别髙屯田晦之
　　十年冠葢几相逢邂逅燕城防喜同清赏已歌梨雪白归期休负牡丹红千屯晓月鞭声底一片田旌夕照中自笑欲归归未得草堂无地着卢鸿
　　即席夀青阳学士
　　湖海秋风驻节频此来犹侣汉平津如公今得无期夀笑我还先不速賔樱笋厨香惊咄办江山笔健老能神玉堂未羡台阶贵人道词臣是重臣
　　和左山言懐韵
　　投献王门非自谋白驹虽白欲谁留乌飞鱼泳有常分漏尽钟鸣合少休老骥志存终伏枥野人机静不惊鸥防依緑野堂边隐一抹青山屋打头
　　游封龙北麓
　　行近龙峰已称心栗留声里转青林雨如散发来无际山似幽人喜见临树宻连冈横逺障云低随马布轻隂鹿泉葢薄何慇厚伴我幽寻到碧岑
　　中溪书院
　　幽寻不为爱山吟李相岩栖是赏音身世正堪闲处着时情尤比向来深风烟物外开三观尘土人间望一霖山若有灵歆素祷满寒碧代孤斟
　　赠知事刘大用
　　两椽茅屋打头低中有林丘翠作围无限云烟供落墨总从胸次发天机一枝湘竹临江活万叠晴山照眼霏畴昔过门清话乆前身疑是米元晖
　　即事【和王鹿庵作】
　　彻备虚惊已可惩更堪行事日纷更创行有例推诸老责备无端悚众情辽海兵连思魏郑延龄麻壊见阳城穷愁正逺闻佳报喜动皇都岂席生
　　留别镇阳诸公赴任济南
　　梧桐叶上雨潇潇有似留连助寂寥身世未容归垄畮羽毛谁欲见云霄三年滹水人情好六月齐州去路遥回首北潭花上月时应归梦到兰桡
　　经史总帅战处
　　干石桥边野涧横分围曽列亚夫营云烟眼底萦蛇陈草木风前有战声故垒按行伤徃事青山依旧绕孤城十年带砺河山誓输与汾阳贯日诚
　　闵子墓
　　圣门嫓德亚贤顔季氏何知欲浼然三釡恐胎亲老耻一防归取汶阳田山禽容与和声里墟墓荒凉落日边两下颍濵碑下拜满杯秋菊荐寒泉
　　公堂言懐
　　勲业羞将镜里看遭时自拟寸心丹勉从仕版无防巧硬着精神博一官寤枕夜长忧思悄公堂人静雪花寒眼中少事能如意管甚林梢又日残
　　糟鱼
　　霜刀截断玉腴芳暖贮银罂酿粉浆锦尾带頳传内品金盘堆雪喜初尝解酲未减黄柑美隽味能欺紫蟹香一筯餍余乘醉卧梦横沧海听鸣榔
　　甲寅岁元日
　　痴絶何堪应事机闲心思与野云期腼顔身世縁饥冻觉老筋骸强拄持马怯力微朝进处鸟知飞倦暮栖时日斜凭暖乌皮几静看炉烟袅碧丝
　　挽杜止轩
　　贫乐能安贵不淫百年宦海寄浮沉闲中今古资谈具物外江山助醉吟气义见来先急难文章拈出更雄深追攀逸驾嗟何及时向逃空得苦心
　　一代人文杜止轩海翻鲸掣见诗仙细吟风雅三千首独擅才名四十年剑在不沉冲斗气神游多了住山縁老天未觉斯文防齐鲁诸生有正传
　　挽孟德卿
　　龙骧东下破呉年谈笑从军似仲宣亡国不惊三月火捷书先动六朝烟当时筹笔何其发此日题诗倍黯然湖海贤郎宜少慰光扬重见葺遗编
　　和张鹏举诗韵
　　谁分先觉与凡民天理中来一气春肯效寒螀吟月苦敢教宛马列河神六经之外皆非学诸子以来宜有人自叹半生蟫蠧里白头无术动严宸
　　和张仲常韵
　　强顔陈力媿周任关尽当年得失林白首逢时能几日虚舟相触果何心行身谁是无瑕玉合志能裁跃冶金退易进难吾道事此懐更比向来深
　　赋白舜愈多月亭
　　海岱东开迥地寛小亭千里入凭阑一轩风露金茎湿满地琼瑶桂影寒兴比庾楼宜不浅饮豪舒杓肯留残使君未老风流在八表神游梦采鸾
　　何处人闲不夜天月亭高倚月初圆玉壶光转青冥路桂影香浮画栋烟一耀蓬瀛知海近满庭金粟见秋偏素娥若待停杯问愁絶当年李谪仙
　　游佛首山开化寺至元廿一年四月八日挈行者孙鞬郎
　　盘盘石磴转苍崖山似青莲四面开寺古説从兵后废官忙喜向静中来半寒碧供僧饮一防烟螺认佛台我本婆娑林下客树头幽鸟莫惊猜
　　游灵岩寺三首
　　行入山门已可吟葱茏佳树总幽寻气分岳秀开金界鹤警隂魔防道林竹溜逺萦云磴落烟螺浓并寺岩深唤回三十年前梦此日登临慰宿心【余三十年前梦游一寺其形势殿舍殆与此无异】
　　路转峰回堕翠窠阳崖拥抱更嵯峨泉通碧涧来无尽寺并青山永不磨林壑胜游縁兴适乾坤清气与诗多晚钟似惜游人去逺泛余音绕涧阿
　　絶景亭高胜赏多杖藜到处即婆娑岩虚应磬声长殷寺古题名字半讹几树幽葩明寳供满空金色下烟萝何时暂谢人间事放眼云峦入浩歌
　　送世杰郎中奉使云南
　　节旄坚驻海西陲奋自陈汤一布衣朔雪不辞霜鬓老长缨直系六王归恩波重浃滇池浪赤羽何劳汉将威想得诸羌迎拜处使华先动玉门霏
　　余按部奉髙故人刘君之子持此诗来谒感念畴昔已二十五年矣顾其纸札刓弊因为重书以遗之庻几孝标怜西华之意云尔赘华如左
　　汉柏树
　　苍柏无城拥汉陵閟宫遗树郁峥嵘崔巍不植明堂础造物潜通岳顶灵万壑烟飞扶杰干半天风雨撼秋声白头防见东封日照映鸾旂一色新
　　过沙沟店
　　髙栁长途送客吟暗惊时序哑鸣禽清风破暑连旬日好雨宜时抵万金逺岭抱村回野色行云随马防轻隂摇鞭喜入淝城界桑柘隂浓麦浪深
　　长秋官舍
　　十载随人戴豸冠望离清秩实多难一身许国无知己万事关心空汗顔花样况非时制巧功名宜为老天悭季鹰何待秋风起一夜归心满故山
　　观光三首【十三年在都下作】
　　汉家宫阙碧岧嶤六合同来不待招非此讵能隆上国有臣何幸际昌朝光连帝极环象翠积中天仰郁霄葵藿寸心深向恋日华明处五云娇
　　大元天子壮陪京尽蔽燕云作苑城彩凤应门千仗肃苍龙双阙五云明千秋日月低宸极万国衣冠拜紞纮虮虱小臣何所祝年年嵩岳听呼声
　　长乐宫成孽宋廷紫微垣外紫烟生明昌受欵真儿剧洛邑营周是小成正朔一家尧厯日青山三面汉金城君王神武髙千古缄口长沙建治平
　　夀鹿庵大学士三首【十一月初一日】
　　大节中流砥柱标髙风孤振张吾曹眼中元老恩方渥林下渊明气正豪万事纵心縁理胜三峰当面与秋髙玉堂更觉台星重莲炬长看照夀毫
　　阳春门里开新第鱼藻宫中侍讲筵晚节不縁三径屈髙风终爱五噫贤雅懐老去从多可万事谙来愈自然千古六经常道在就中能契是知权
　　风节生平以烈闻词章独与大苏亲天人重为斯文主甲子洪开夀域春行草纵心书愈圣歌诗吟老语弥真穆修亦是华巅客肯把韩编付授频
　　赠友人张彦鲁【并序】
　　友人彦鲁别予四年今岁秋有秦中之行道出淇右时予亦北迈有期尊酒道旧为数日留既而分岐就驾次日彦鲁复追及予于朝歌南遂偕与北上前次保塞逆旅追念徃事耿不能寐为赋是诗以赠且伤其防合之靡常欢乐之无几也彦鲁讳着世辽东人
　　北迈南游有定期半途回驾喜追随心因年老便多可马信车前亦缓驰緑绮素深平日雅碧云偿尽向来思一樽逆旅灯前话莫忘燕陲抵足时
　　赵州石梁
　　华表亭亭拥石麟车书万里此通津天垂防蝀卷千尺月吐蟾蜍隠半轮片石鞭来能济险大臣当用合横身征鞍归路明年事一片春风栁色新
　　三台懐古
　　万里三台作厉阶漳流东注若为哀才教逆叛羯奴去又得癫痴帝子来紫陌衣冠森鬼朴芳华林苑堕兵埃奸夷不独西陵树苟或穿窬止自裁
　　夀姚雪斋
　　散髻飘萧玉局仙竹风松月共清圆云闲正际商霖后学奥能窥太极前瀛馆宠光开夀域太平勲业在经筵慇懃春雨堂前桧细结冰花防翠妍
　　庆宋尹母八十夀
　　树萱堂背已忧忘金粉莲苞贮静香风景四时藏秀丽慈顔八秩见康强赋中潘岳闲居乐诗里燕山桂子芳防看肩舁宫户底更胜陈氏配东牀
　　赠乡先生逍遥子【姓韩氏曽为尚书都省】
　　鹤髪飘萧玉练顔一壶天地市朝间集芳有验扶羸劣野鸟知归谢徃还幽睡不妨红日晚青山谁似白云闲防当华表归来日重为留题方过关
　　送裕卿都司南还
</div>
    <div class="pagination">
<a href="秋涧集_page19.html">上一页</a><span>...</span><a href="秋涧集_page15.html">15</a><a href="秋涧集_page16.html">16</a><a href="秋涧集_page17.html">17</a><a href="秋涧集_page18.html">18</a><a href="秋涧集_page19.html">19</a><span class="current-page">20</span><a href="秋涧集_page21.html">21</a><a href="秋涧集_page22.html">22</a><a href="秋涧集_page23.html">23</a><a href="秋涧集_page24.html">24</a><a href="秋涧集_page25.html">25</a><span>...</span><a href="秋涧集_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
