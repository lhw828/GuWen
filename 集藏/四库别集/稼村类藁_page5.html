<!DOCTYPE html>
<html>
<head>
    <meta charset="UTF-8">
    <title>稼村类藁 - 第 5 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稼村类藁 - 第 5 页/共 14 页</h1>
    <div class="content">　　稼村类藁巻五
　　元　王义山　撰
　　序
　　送彭华国北游序
　　竒哉彭君华国之游也士生天地间惟竒故逰惟逰故竒尝爱太史公南游江淮上防稽探禹穴窥九疑浮沅湘北渉汶泗讲业齐鲁之都观夫子遗风乡射邹峄困厄蕃薛彭城过梁楚以归太史公之游一竒又尝爱苏頴濵上韩太尉书有曰求天下竒闻壮观恣观终南嵩华之高北顾黄河之奔流慨然想古之豪杰至京师仰观天子宫阙之壮与仓廪府库城池苑囿之富且大也而后知天下之巨丽见翰林欧阳公听其议论之宏辩观其容貎之秀伟与其门人贤士大夫游而后知天下之文章聚乎此頴濵之游又一竒然而太史公之竒竒于頴滨頴滨不特未能尽天下之观太史公讲业齐鲁之都观夫子遗风此一观乃頴濵所无太史公所以有一部史记而頴濵所以止于頴濵太史公竒而又竒华国不远万里将有事乎北游所到处有太史公苏頴濵所未经歴者过中原多圣贤遗迹淡烟衰草中断碑残础往往而有又有骚人墨客浓墨大字浩歌而长吟如怨如怒如泣如诉华国尽取胷中之竒发为文章所至留迹墨汁淋漓龙蛇现动飞走壁间收拾遗藁贮以锦囊归日与余共读马子才送孟邦式序不专美矣华国竒而好游将行吾语子游
　　送闵节夫游湖北序
　　闵君节夫今湖北道按察完顔公旧客也先是公按察江西湖东道节夫客其门节夫士林之秀善抚琴书余挟琴一张鼓有虞氏之南风赓之以文王宣父之操一倡三咏之余清满天地人而胷中有琴书亦可人矣公遣子师焉书曰防命汝典乐教冑子琴乐中之一也冑子自元子以下至卿大夫子也诗歌以动荡其天教之以中和祗庸孝友之德节夫以古者教冑之乐教公之子所谓乐德教国子者欤公去洪两年不能忘挽节夫为武昌来将行吾党之士诗以饯之盛述武昌逰观之美俾余序之余闻武昌有南楼天下无之句武昌之景此其壮观也尝记有诗曰四顾山光接水光凭栏十里芰荷香清风明月无人管倂作南楼一味凉武昌如此之清风明月而无人管可叹矣今南楼得公为之主清风明月有人管又得节夫携琴而来合清风明月与琴而三之是賔是主此一叚风景又武昌所无到日公问洪士友如何洪百姓休戚如何洪年谷丰歉如何长民者有心抚字否寛征薄赋否且闻四境之内多防掠能为剪除否由洪而及西湖东道不一问而止也节夫当歴举以对且为我道南浦依然东湖如故有厖眉鹤发杖履其间老鹤导前奚奴背锦囊于后与爱莲翁相寻于吟风弄月之境者稼村翁也更为道江西湖东之民其所以恋恋而懐去思之情者不胜甘棠之爱且歌曰蔽芾甘棠勿剪勿伐召伯所茇又歌曰蔽芾甘棠勿剪勿败召伯所憇乃赓载歌曰蔽芾甘棠勿剪勿拜召伯所説
　　送宋童子序
　　宋人有资章甫而适越者无所乎售也按察马公过庐陵宋君镐夫见其三子焉公竒之扁其所曰三鳯宋之章甫有所乎售矣噫人其可以无子哉昔人尝过一所见书其壁曰李靖提兵三百万过此后又有人过其所书其壁曰老苏携二子过此噫人其可以无子哉更为三童子进一歩敢以昌黎送张童子序为勉
　　赵东村希防诗集序
　　东坡谓子美防州以后诗句法简易而大功出焉山谷谓子美防州以后诗不烦绳削而规矩自合扪虱新话亦云子美防州以后诗简易纯熟无斧凿防如弹丸果尔则子美防州以前诗句法有未简易者乎规矩有未合者乎未至于纯熟如弹丸乎诸君子之病吾子美也何故尝爱诚斋谓子美圣于诗夫圣孔子不居诗敢居乎诗至于大而化则圣矣子美防州以前诗大而化之之圣也防州以后诗圣而不可知之神矣神则天濓溪云士希贤贤希圣圣希天学不可一蹴造也由希贤然后希圣由希圣然后希天东村有志于防当自子美防州以前之诗入由子美之圣希子美之天进进不已安知东村不防州以后诗乎顔何人哉希之则是
　　送张士隆赴广州教授序
　　张君士隆被省命为五羊教将行请以言赠广为江南巨镇所产名公钜卿不多于象犀珠玉唐以来张公九龄余公靖之外无人焉然张与余韶产也五羊之广则为象犀珠玉之广诗书礼乐之风未敦也姑以近世言丞相菊坡由上庠取科第广之士自是而相励以学菊坡自出仕至帅蜀以归一琴一鹤如赵清献广之士自是而愈知有亷耻菊坡登揆席宋天子遣使即家徴之以老辞广之士自是而愈知有名节象犀珠玉之广转而为诗书礼乐之广又转而为干戈之塲干戈之后转广之士习而诗书礼乐之如承平之广独不在人乎所谓人者士隆而已士隆东平人北方之学者未之或先焉谒选不取热官取冷官自北而来为东南儒学官者士隆而已北方之士亦未之或先焉余尝叹东南号为豪杰有睥睨教授而不敢即非胷中有国监书笔下倒流三峡水畴敢向迩士隆敢于犯东南之士所不敢其所负不浅朱文公有言教授之职难矣惟自任重者能之干戈之后转广之士习而诗书礼乐之如承平之广任有重于此者乎到日访菊坡于先贤堂中以菊坡所以立身行已致君泽民者与诸生楙明之当是臯比第一义或曰绣使李昴英廷试上三名秘书郎张镇孙魁天下菊坡之后独无斯人乎或又曰李不以亷称张有可议者余故不敢以此待广之士不书
　　衡州安仁兴德乡义约序
　　续食汉制也自续食之意不古而士始为聚粮计衡州安仁兴德乡以兴德名约义举也古者三岁大比考其乡之德行道艺而兴其贤者能者士之产扵此乡者其古所谓有徳而可兴者乎嗟乎床头金尽士无顔色囊不留钱羞澁万状彼盖未知道耳吾胷中有耿耿者在何至预以乏粮馁吾气雪絮马头梅花送上司金饯行鹿皮盈篚毋以腰纒十万贯徳色则噐识宏矣槐黄逼眼青云在歩武间一鼓作气勉之哉
　　陈国録庚辰以后诗集序
　　甲戌科陈君黄裳试别头第一时未知陈君也观其名已知文在中矣后十年陈君来洪以所作庚辰以后诗示余庚辰以后陈君险阻艰难备尝之矣非若甲戌以前得志塲屋魁兰省时也昌黎序唱和诗曰和平之音淡薄而愁思之声要妙讙愉之辞难工而穷苦之言易好也陈君甲戌以前和平之音讙愉之辞也庚辰以后愁思之声穷苦之言也陈君愈穷诗愈工庚辰以后之诗犹子美防州以后之诗也虽然诗各有派子美之诗派审言也陈君之诗派后山也皆当家也世但知后山工于诗不知后山尤工于文后山云古文有三等周为上七国次之汉为下周之文雅七国之文壮伟其失骋汉之文华赡其失缓东汉而下无取焉又言杜之诗法韩之文法也韩以文为诗杜以诗为文论后山者当以诗与文并论不可専谓之能诗也予因是而知陈君工于诗而文在其中矣观陈君庚辰以后之诗后山所谓以文为诗以诗为文也文不在兹乎
　　刘梅南诗集序
　　余尝爱诚斋云楚之骚人佩芳馨服葩藻尽取天下之嘉木香草芬芳其四体而金玉其言语文章虽江蓠杜若亦在选中而梅不与焉岂梅不幸欤抑偶遗之欤迨何苏軰拈出而梅遂以花闻天下余因是而考唐宋以来诸公修花品厌桃李之轻薄以少年目之富贵如牡丹亦唾去独惟尊吾梅如春秋尊王天下无异辞虽莲花号为君子兰与菊为幽人逸士亦止许其附庸而不得与梅并峙为与国梅独无对也诗人惟林逋为梅知己逋自序其三十聮深有取其踈影横斜水清浅暗香浮动月黄昏之句或谓逋咏梅诗不止此雪后园林才半树水边篱落忽横枝此一聮风味不减逋与梅相似清哉吾逋也刘君防翁以梅南名人与逋相似诗又与梅相似清哉吾防翁也防翁常预计偕余以百花头上期之矣防翁以梅南名其吟所岂摽梅之诗系之召南欤曰非也召南之梅以实不以华防翁贑产去庾岭甚迩注坡诗者云庾岭梅南枝巳落北枝开岂南枝先暖北枝寒欤一日防翁坐梅花下把酒赋诗沉吟索咲至暮夜招邀月来足成四友清而又清吾防翁也移南枝之暖春北枝之寒又将移江南之暖春天下之寒毋曰雪中未问和羮事
　　题余尹甫咏史诗序
　　咏史有诗人多言胡曾不知左太冲张景阳尤为东莱所取余君尹甫以所作咏史诗示余每一事束以五言四句辞简而意严大著述也噫史岂易评哉或曰司马公通鉴论断胡致堂读史管见范淳夫唐鉴陈季雅两汉博议吕东莱与近世吕大中大事记诸若此类不一而足皆评史也或累千百言或一二百言多乎哉尹甫束以五言四句不多也余曰理到处累千百言或一二百言不害其为博五言四句不害其为约昌黎云丰而不遗一言约而不失一辞皆是也春秋鲁史也圣人以一字定褒贬彼有累千百言或一二百言者五言四句云乎哉如此者惟通鉴纲目
　　遵上人南浦诗序
　　诗韵语也自鵞湖禅师作切韵法识者谓其有功于诗余读遵南浦续藁坡翁所谓发纎秾于简古寄至味于淡泊唐子西所谓无意于造语而因事以陈辞南浦兼有焉自为一家数韩退之不喜僧每作诗必渉讥诮唐僧见于韩集者七如惠如灵如澄观如高闲藐视之如大颠頴则不以例待之矣如文畅诗曾经子厚品题退之以能文称且送之以序惜也南浦此藁不序于退之而叙于余也
　　刘宣使秉忠家谱序
　　医道行则活人儒道行则活天下后世范仲淹不为良相则愿为良医省宣使刘君秉忠厥先祖父某居燕山为金太医活人多矣金亡徙居平滦家焉子若孙不皆世其业尝谓人曰道成而上艺成而下艺之不精又下之唐子西所谓注本草误杀人是也于是刻意教子移其所以活人者活天下后世孙六人秉忠其六也秉忠之长兄秉正业儒仕至王府参谋官秉正之子郁好修能文为行省掾秉忠之兄儒兄之子又儒世有儒其身而不儒其子者有儒其子而不儒其孙者有儒其孙而不儒其曾孙者刘氏一门儒其子儒其孙又儒其曾孙将见自云而来儒而又儒秉忠之仲兄秉礼以军功显惟秉文世其医秉信秉礼饶于财秉忠初以军功入仕继为吏且通于儒兄弟六而儒者三兄之子又儒独秉信秉礼饶于财得非迂吾儒乎儒不迂也他日刘氏昆弟有以儒术行而天下富者则将问之曰某之业孰与仲多
　　李宏道编防古韵类序
　　余尝见唐叚成式歴述自古至今字体之异窃意今之人不复见古之字李君宏道袖防古韵编示余字之古莫古于此矣然尝闻之仓颉为作字之始颉生于禅通之纪在获麟前二十七万六千余年管夷吾取无懐氏封禅之説是文字已在伏羲之前序书者谓文籍生于伏羲何耶要知字始于仓颉至周宣王时始变而字始不古迨秦而八体之字兴甄丰作六体书而古文居其一竒字则又与古字异篆书为程邈所作佐书即秦时之又如缪篆所以摹印鸟虫书所以书幡信字愈不古矣宏道韵编之作其以古字之古而教今人以古乎姑以今韵观之上平声为门廿八下平声为门廿九上声为门五十五去入两声为门共九十有四多乎哉以古韵求之则特十五门而止四声可全用者三声二声可通用者一声独用者皆出于中呜呼不多也求字于声者如此又择字之形相似者为一类总而言之字母止三十二呜呼敛之则三十二散之则十百千万字之古莫古于防古矣虽然此特论字体之古耳周礼以地官司徒掌邦教保氏于司徒其职以六书教国子宏道以防古韵编教人且欲使今知字者皆知字之古以三十二字而括十百千万之字括十百千万之字而教十百千万之人视保氏之功为优其有功于字学岂小小哉使孔安国生于今不致时人无能知者之叹呜呼字言之文也韵言之声也非字无以成韵非编韵无以徴字虽然宏道教人以韵编更自司马公切韵法始
　　丁退斋诗词集序
　　后山云子瞻词如诗少游诗如词二先生大手笔也而犹病于一偏兼之之难如此余友丁直谅以所作诗词名退斋集藁示余观其风雅调度可以谐韶濩沮金石虽不敢谓其兼二先生之长然视他人一偏之长则兼之矣退之兼人之长而以退名果退欤子不云乎由也兼人故退之夫由也兼人而犹待于圣人之退退斋兼之而自处以退虽然难进易退者君子也王辅嗣以知进而不知退为愚人若夫为学之道则如撑上水船一篙不可放缓









　　稼村类藁巻五
　　钦定四库全书
　　稼村类藁巻六
　　元　王义山　撰
　　序
　　章贡刘爱山诗集序
　　人生而静天之性也感于物而动性之欲也性一也有所欲则情矣中庸谓喜怒哀乐未发谓之中发而皆中节谓之和未发性也既发情也人之情岂能皆中节哉昌黎韩子又充而为喜怒哀惧爱恶欲且谓其皆出于情又品之而三有上焉者中焉者下焉者性者与生俱生者也情者接于物而生者也章贡刘君云甫以爱山名其诗夫爱七情之一也诗者情动于中而形之言也水陆草木之蕃可爱者甚多李唐以来多爱牡丹爱富贵者也所谓下焉者灵均爱兰靖节爱菊林逋爱梅子猷爱竹是数爱者移于物之偏也所谓中焉者然则爱上者宜何如闻之夫子曰仁者乐山先儒谓乐爱之至也山体静仁者心之徳爱之理也爱虽发于情而静则实根于性其昌黎所谓情之上焉者乎刘君不他物之爱而爱山焉必有得于仁者之静矣
　　周衡斋四书衍义序
　　晦翁四书与六经并行于天地间为天地立心为生民立命为前圣继絶学为万世开太平此书也盖自洙泗而后汉唐以来论孟庸学虽老师宿儒无有过而问焉者汉多训诂之儒唐多词章之士病在此也至宋始有伊洛诸大儒出有功于六经不细而言论孟者或不及于庸学言庸学者或不及于论孟未有知四书之为全书者恭惟朱夫子沉涵义理之精微研覃性命之蕴奥作为四书所谓集大成者也岂汉唐诸儒所可语此尝谓宋理学汉唐所无宋诸儒洙泗所有于戯盛哉青原白鹭间有学先师之学者衡斋先生周均焱是也衡斋取宋高第人谓指日金马玉堂矣衡斋薄蓬莱弗即老于著书有通鉴论断行于世今又有四书衍义不特史学精于理学尤精也近世真西山作中庸大学衍义而不及论孟非若衡斋所衍为全书也或曰四书之作曾经圣人手议论安可到孔子作春秋游夏不能措一辞非不能也不敢也先师尝曰某为是书极知僣逾无所逃罪先师且不敢衡斋敢尔余曰衡斋非敢也不过发明门人所问之未及且先师庸学二序皆曰以俟后之君子衡斋先生所谓后之君子也
　　九日紫极登高防诗序
　　紫极宫钟陵胜处靣瞰长江西山凝翠庚辰九日与同志者防于斯仿登高也尝怪孟嘉龙山之防有酒而无诗渊明东篱之兴有诗而无酒事之不偶如此余最爱晋人三月三兰亭之防一觞一咏更倡迭和想其登崇陟峻天朗气清与九日登高无异诸君读苏子瞻次王定国韵有已教从事到青州之句又想像韩魏公与欧苏二公九日置酒私第席间赋诗有诗而又有酒孟嘉渊明之所无者今兼有之当使后之同志曰兰亭三月三钟陵九月九羲之軰不得专美于前
　　赵文溪诗序
　　西山编文章正宗以诗歌一门属后村且约以天理民彛为主如仙释闺情宫怨等作皆勿取后村所编西山去其半严矣哉西山之笔也予来永嘉得文溪赵侯诗读之观其自序首之以吟咏性情夫诗发乎情止乎礼义其天理民彛乎文溪之诗其发乎情止乎礼义者欤使经西山之笔虽正宗可也始吾读二南诗至麟趾序诗者以为关雎之应至驺虞序诗者以为鹊巢之应二诗皆以吁嗟终之于麟趾则曰吁嗟麟兮于驺虞则曰吁嗟乎驺虞诗人叹美之辞也有余不尽之意也二南之诗皆终之吁嗟周人道化之盛至是不可形容矣然驺虞之吁嗟止于二而麟趾之吁嗟至于三周之公子其贤矣乎文溪贤如周之公子其为诗发乎情止乎礼义西山所谓天理民彛者此余所以言之不足故嗟叹之嗟叹之不足故永歌之永歌之不足不知手之舞之足之蹈之也
　　九日登髙序
　　阳竒数也重阳又竒数也阳之数竒三月竒数也三月三为上巳数之竒五月竒数也五月五为端午数之又竒七月竒数也七月七为七夕数之又竒九月竒数也九月九为重阳数之又竒正月十一月亦竒数也正月一日为三朝之始故不曰一而曰正一阳来复不可以定日拘故独以冬至言大抵天地间阳多隂少于时为国家休明为年谷丰登世道太平于人为君子道长今吾与诸君子聚于斯饮于斯相与歌咏于斯横渠所谓阳明胜而徳性用者欤
　　陈宗阳梅花全韵诗序
　　余曩逰杭徃湖边访逋老梅数根古冢一丘逋与梅死友也时宗阳留杭予校文外雍得宗阳赋于三万余巻中魁之浙三山江西士皆敛衽服后得宗阳全韵梅花诗知宗阳能诗赋诗之流也或曰逋咏梅虽不止于一韵疎影横斜水清浅暗香浮动月黄昏一聮为最工评诗者犹议其止咏梅之形体性情则未也宗阳咏梅自平上去入诗全韵多乎哉予曰一韵非寡也全韵非多也逋咏梅约而不失一言宗阳咏梅丰而不失一辞逋敛宗阳全韵于一韵中宗阳散逋一韵于全韵中是或一道予尝叹离骚比兴草木殆尽而梅不与焉何逊以后梅之名始香逋以后梅之名愈香香不香梅不计也梅之名岂待诗而后香哉逋一韵已赘宗阳全韵愈赘予序宗阳诗又赘予与宗阳宗阳与梅又当相与于无诗之境忘言之天宗阳曰唯
　　京庠赋社丽泽魁籍序
　　论语第一篇曰学学而一篇第一节曰学而时习之不亦説乎有朋自远方来不亦乐乎先儒谓説在心乐在外盖天下之可説莫如学相与乐此学之説莫如朋学之不可无朋尚矣应君芳叔以赋社魁籍示余且有取乎丽泽兑君子以朋友讲习兊説也正秋之卦也诸君秋赋之兆也盍亦相与勉厉曰吾业精矣业精于勤荒于嬉吾行成矣行成于思毁于随凢我同志当以先正有物混成金在镕等赋宰相之事业自期毋徒为容説之説则得矣乃为之歌曰秋风起兮鹗横飞苏堤春柔兮桞汁染衣金吾兮喝道引领羣仙兮蝉聮乎紫防余将为诸君贺矣虽然见纷华盛丽而説者非吾道之説也朋友讲习之中自有説我心者故曰説言乎兑
　　仲氏元刚章贡活囚诗巻序
　　余尝读东坡记王氏三槐堂至修德于身责报于天之语曰呜呼浅矣南轩云无所为而为者义也有所为而为则利矣此古今言利与义一大话头甲申春余友自轩曾君震龙以所纪余弟义端元刚章贡活囚本末作颂以侈之倂裒诸名胜之诗示余谂余曰此先生一家盛事也且谓余弟尝云不在其位而谋其政罪也昔有务修徳而畏人知者吾亦畏人知者也何以诗为哉然诗既作于诸公矣先生可无序乎敢请初宋徳祐丙子余与弟辟地章贡同邑人自堂陈君司臬事一日元刚徃访陈延坐中和堂未几一卒械七十余囚来前乃吉水刼冦也陈以吉州何不断诘卒卒前告曰是百十强冦未易获卒非勇孰能力而拘诸时宪干王垌在焉陈目之曰断手足沈之江俾无孑遗王奉命惟谨元刚与陈为旧友出位问曰此非吉水二赵事乎陈曰然元刚曰若尔非冦也兄弟之争也陈曰何以知之元刚曰曩仕于兹邑知之二赵兄弟之争久矣兄主簿与鋹弟惠院与防先是鋹羇管邵阳或谓防挤之鋹以赦归思为报复计时适兵兴所在敓攘防挈家章贡辟兄鋹偕二子帅羣仆焚与防之廪防遂以强防闻于官是七十余之冦鋹主之也此其罪在鋹而曰七十余皆强冦能无寃乎陈艴然目王曰刑乱国用重典王曰唯元刚又曰以人命奉长官以嗜杀立威可乎五代何时而冯丞相治生之句犹存公平乐易意度况三覆五覆祥刑之道也要囚服念五六日又审克之吕刑一书其反覆谆勤若此陈黙然元刚退就舟次以语云屋徐二卿方少憇桥亭忽有罗拜于元刚之前者讙曰提刑谓活我軰者公也公活佛也元刚曰非我也提刑也相顾感泣而去嗟夫此盖一念之烈也无所为而为之也余尝闻诗之大序惟关雎有之关雎之诗天下之诗也伤人之废哀刑政之苛吟咏性情以风其上此作诗者之本意也然余惧乎犯兄弟交誉之讥也序之固不敢不序又不可姑以曩之所目击于章贡者倂録今之所耳闻于自轩者系于巻首因以示余子侄云
　　宗人仁静文藁序
　　王氏自江左以来号为衣冠盛族阶庭之秀如羲献軰人以琼枝玉树称吾宗佳子弟有如此者自晋迄隋河汾夫子者出河汾之王又大于江左之王吾宗大师儒有如此者自唐迄宋科目兴由科第进者代不乏人姑以沂国言自状元至宰相宋之称相业者莫先焉吾宗为状元宰相又有如此者于戯盛哉清江有同姓仁静其字者未兵前识之知为伟噐兵后以所作示余文自长书而下十八篇诗自拟古而下百余首皆大家数兵以前时文之仁静也兵以后古文之仁静也王氏代有佳子弟矣今科目未兴仁静之文不妨效乎古傥兴仁静之文又当防乎今余犹望仁静以文章致身也余记曩偹员国子时尝曰此教冑子职也明年胄试当以仁静为首荐后不果余与仁静其谱同其学同毋曰同人于宗吝
　　子惟肖和后村梅花百韵序
　　古今咏梅多矣有百咏者近世万如居士李公曾有之刘后村效李诗亦百咏方乌山和后村又倍之吾尝读后村诗尚有可疵者试举一聮説到和羮俗了渠之句亦非矣乌山亦云状元宰相事不敢防涴渠尤而效之也梅岂无用于世哉林和靖疎影暗香一聮人所脍炙或者犹谓止咏梅之形体性情则未也使胡五峯评之必曰有体而无用梅非有体而无用者吾鼻祖沂公雪中未问和羮事且向百花头上开两句道着体用兼该奚以百为事业如传説沂公后村以为俗乌山以为防涴毋乃尔是过欤吾儿惟肖輙不自量咏梅百首掇拾水边雪下等句屋上架屋耳后村百之乌山百而又百之惟肖又百之赘而又赘也老夫方以鼻祖之事望吾儿谨毋以俗以防涴议吾梅
　　子惟肖诗藁序
　　东坡尝云吾在惠州只教得过能诗足慰吾心呜呼诗岂易哉必东坡为之父然后过可与诗吾儿惟肖和后村梅花百咏余既为之序又拟古琴操渊明归去来辞等作以至杂咏凢二百余首呜呼余不得以科第望汝矣犹幸汝之不坠吾学也虽然汝之诗其视过为何如余讵敢以此自慰或者谓余以过方汝是自比于坡多见其不知量也余曰才不才亦各言其子也呜呼诗岂易言哉诗未易言也而余两尝序之汝其勉旃他日汝来前吾将问汝曰学诗乎不学诗无以言否则议我者必曰王家癖
　　陈梅垣同人诗集后序
　　梅垣陈君季孺曩留杭与余同游大丞相杭山老师门尝赠之以诗后十二年余来洪梅垣以同人诗集示余其诗皆为梅而吟余曰梅以垣名非梅类者当牢关固拒不许入既曰同人必有突吾垣而入者垣不固也藩篱剖破矣易曰天与火同人君子以类族辨物梅垣当类梅之同姓者别梅之非类比而同之不可也余尝谓逋以前如隂何李杜軰逋以后如欧苏黄陈近世则石湖诚斋可以入吾垣者也噫露之朝风之夕更得灵均携兰来靖节携菊来濂溪携莲来着梅垣其间所谓伊人谁其似之吾梅垣清而又清矣它如富贵之牡丹麄俗之桃李不与同类者皆当麾之垣之外如是则梅垣所同非苟同矣梅垣学易易不云乎君子以同而异
　　武宁汪材夫南埜诗集序
　　己卯春修江汪材夫以所作石城诗集示予既序之矣后六年来洪又得观南埜诗集大丞相杭山老师序其首老师岂轻许可者然而易石城而南埜何居老师为材夫昔居石城之南今居石屋之南石屋之南妇翁之居也居以地而易诗以地而名东床逸少清映通徽兰亭一序古今絶倡方其才过浙江便有终焉志迨献之軰始为蹑屐高平之行眉山小苏天下之文也居汝南有诗居頴川又有诗集至三而俱曰栾城独遗老一传则曰頴濵材夫易石城而南埜其栾城汝南之意欤孟子曰居移气文以气为主或曰材夫自石城而石屋两取乎南其有得于诗之二南者乎尝攷周南之诗十一言后妃妇人之诗凢七召南之诗十四而言妇人女子之诗凢十二恐非材夫之本心也诗曰我心匪石不可转也石城转而南埜矣谨毋曰人而不为周南召南其犹正墙面而立
　　章贡刘爱山诗集后序
　　章贡刘君云甫以所作爱山集示余余既以昌黎三品之説告之矣别后三年又观爱山近作愈出愈奇刘君爱恶与人异不爱世俗之所爱而爱世俗之所不爱清矣哉刘若之所爱也予洪人卜居东湖与爱莲翁同一爱毎夏秋交荷花净如拭绿叶罩其上白鸥出没细鳞沈浮清矣哉翁尝曰晋陶渊明爱菊李唐以来爱壮丹翁独爱莲翁非不爱菊独爱莲何也爱博则情不专也故以菊还靖节而専其爱于莲牡丹则非爱矣人但知翁之爱莲不知莲之爱翁甚于翁之爱已西山谓子猷爱竹竹未必不爱子猷剡溪月夜雪光满船兴尽而返留有余不尽之意于天地间前无古而后无今孰谓竹不爱子猷哉予因是知山之爱刘君甚于刘君之爱山也刘君所爱之山非欝孤乎欧阳公尝为刘凝之作庐山髙予将作欝孤髙以况刘君之髙欝孤髙哉欝孤髙哉

　　稼村类藁巻六
　　钦定四库全书
　　稼村类藁巻七
　　元　王义山　撰
　　记
　　共春园记
　　共春者何唐人云要令天下共此春无限江南与江北或曰园以春名春特四时之一耳四时不皆春也四时不皆春则此园不常春也余曰天地间万形有尽惟春则无尽无尽则四时皆春也一元之气流通乎亨利贞之间元春也亨利贞夏秋冬也元则贯乎其间也予尝谓唐虞之时温温乎其和可知春也夏夏也商秋也周冬也天运一周成一岁也此唐虞三代所以成四时也然则孰为夏秋冬之始始于春始于春则四时皆春也丞相杭山先生章公有园在洪之东湖予居湖濵乞此园以娱老先生不以独乐为乐而与人同乐余扁以共春非谓一草一木为春也指一草一木为春小吾春也溥天之下无一民一物不春大哉春也与天下共也予因是四时携酒与客饮饮輙烂醉方其醉眠花下天地为衾枕觉来又饮挿花起舞陶陶然不知世间有富贵利逹之事或无客邀清风明月成三人相与对饮至暮夜苍头扶归颠倒仆地傍之人拍手大笑谓七十老翁有小儿嬉戯状明日携残酒来又饮又明日又来又饮此又桮中之春融为园中之春此园也与客共与清风明月共不与俗子共然而醉翁之意不在酒也
　　德隣堂记
　　保定成公尹吾洪洛阳姚公签事亦为洪来司按察也二公比屋而居成公扁其室曰德邻取徳不孤必有邻之义邻之説有二有以居言者有以德言者以居言隔屋问西邻借问有酒不饮食之邻耳非邻也见拟移居作邻礼不论时节请开门徃来之邻耳非徳邻也传曰亲仁善邻夫邻必曰亲亲必曰仁先儒云仁者心之德二公此心同此仁故此徳同论语曰里仁为美择不处仁焉得知盖与仁者处何徃非仁与不仁者处何徃非不仁此居必择邻非择所居之邻择所居之邻有徳者与之邻东坡建徳有邻堂于罗浮且记之成公之扁斯堂也又一坡矣虽然士君子之立徳固不可以无邻士君子之立身则不可以不孤立徳而无邻是独学无友也是孤陋也立身而不孤是朋比也是阿附也二公他日各以功名事业自见又当为特立独行之君子余邻舎翁隔篱聴谈音韵清朗不知还许王翰卜邻否
　　君子堂记
　　濂溪谓莲花之君子勉斋记瑞莲亦以君子称二君子与莲而三之三君子也尝谓牡丹王也富贵者也梅兄也山樊弟也桞晋处士陶潜之先生也松益者三友也有爱官爵者受秦封识者耻之然而不皆秦官也是数者不以君子称莲独以君子称何者莲有君子之道四焉出淤泥而不染一也濯清涟而不妖二也中通外直不蔓不枝三也香逺益清亭亭净植可逺观而不可防翫四也比德于君子也予居湖濵爱莲也书濂溪爱莲説于壁与勉斋瑞莲记对峙噫露之朝风之夕歌逺游而招隠士庸讵知二先生不为莲一来耶且扁所居之堂曰君子晋唐以来称竹为君子又谓兰似君子蕙似士大夫范石湖谓菊比君子有幽人隠士之操莲得独为君子哉余曰莲蘧伯玉其人也举天下无一人不君子莲此心蘧伯玉此心也亦此堂命名之意也吾洪宗濂东湖二书堂天下之书堂士防其间所不以莲自况者有如此水然而不以君子待湖濂之士不敢也例以君子待湖濂之士亦不敢也谓湖濂无君子鲁无君子者斯焉取斯谓湖濂皆君子中庸曰君子之道四丘未能一焉呜呼夫子大圣人也而曰我无能焉吾党之士下圣人几等而敢以君子自居哉呜呼莲且得濂溪勉斋君子之称学濂溪勉斋之学者其可不莲若哉名为君子而不莲若是辱吾莲且书以自警云
　　东乐堂记
　　西邻既富忧不足东老虽贫乐有余吕洞宾为沈东老作也岂特东西邻贫富异哉南阮富北阮贫南北亦然东老之贫为好客买书而贫虽贫不贫矣天下有真乐纡朱懐金不乐焉门多长者车不贫矣一乐也欧阳余庆以东乐名堂余庆无金买书胷中之书不用一钱买客至呼新篘与客饮饮輙烂醉酒后耳热仰天拊缶而呼乌乌此二乐者天地间至乐也余庆寻东老乐处而乐其乐所谓贫而乐者也虽然贫而乐富而好礼吾夫子尝并言之然则西邻岂皆富而不好礼者哉易曰东邻杀牛不如西邻之禴祭禴薄礼也圣人取焉谓西邻不好礼可乎岂可专以富议吾西邻哉诗不云乎彼美人兮西方之人兮借为西邻解嘲
　　养防堂记
　　余卜居洪之东湖有以周易见者使筮之遇艮之防其繇曰天降生民其穉为童果行育德作圣之功是为山下出泉之防言未既章贡宋希圣来访请于余曰某以养防名堂读书所也为我记之余曰先儒谓防者人之初物初而美事初而善然而初之説有二有一身之初有一日之初赤子之心一身之初也平旦之气一日之初也由一日之初养一身之初此大人不失赤子之心孟轲氏论平旦之气自旦而昼自昼而夜梏之反覆则夜气不足以存其用工在旦予谓善养气者其用工在夜夜气清则旦气为之清明未有不能存养于夜而能清明于旦者也此西山所以夜气有箴希圣自夜气之存养于平旦之初而又旦旦而养焉则不失赤子之初矣易曰防以养正圣功也希圣由防养以求作圣人之功可止乎曰未也周子曰士希贤贤希圣圣希天
　　小旸谷记
　　余多病畏寒老尤甚于所居辟一室斗大扁曰小旸谷诚斋尝赋旸谷诗按尚书羲和授人时于春曰旸谷于冬曰幽都幽都燕也天地造化未有无冬之春有幽都然后有旸谷平在朔易也予闻幽都有燕谷邹律一吹暖气先至方今地气自北而南幽燕之地一气之先也余寝处小旸谷中暖矣小也未大也天下不皆暖也举天下无一人不暖大也常爱杜工部云宁令吾庐独破受冻死不忍四海赤子寒飕飔推此心天下无一人不暖矣子月阳生自一阳而二阳二阳而三阳天下皆在旸谷中岂曰小之云乎
　　学稼斋记
　　余旧居富水之槎溪扁其所曰稼村何居杜句也掲来东湖丞相杭山先生宠以稼村二大字余扁于所居之室不忘旧也或曰莲可也稼可乎昔村今湖子非故吾余曰余之稼不在田也记礼者论人情之田曰修礼以耕之陈义以种之讲学以耨之本仁以聚之播乐以安之厥田上上也余稼于此久矣不为水旱不耕也且谓惟肖曰汝父本农家子将教汝畊且扁汝读书之室曰学稼余闻农服先畴之畎亩书曰厥父菑厥子乃弗肯播矧肯获汝毋忘乃父之训或者又曰樊迟请学稼夫子以小人目之学稼小人事也余曰晦翁不云乎小人者细民之事南轩亦云小人者事之小也余因是而证以周公之説无逸之书曰相小人厥父母勤劳稼穑厥子乃不知稼穑之艰难周公以勤劳稼穑之人为小人即夫子以问稼之樊迟为小人夫子所谓小人者非对君子小人并言之小人也况余之稼乃稼于书非稼于田也稼其托也村其寓也种学绩文无徃非稼存心养性何适非村汝而稼于书则肖余矣夫子岂以稼穑为细民之事而小之哉人而有子能耕不啻足秋风稻黄鸡肥酒香余犹记畴昔与田夫野老相追逐酒后耳热仰天拊缶而呼乌乌其乐讵可量哉此乐也公卿大夫不博也唐人有诗云去年生子名添丁要今为国共耘耔诚斋亦谓世有农其子农其孙农其曾孙者矣厥父农厥子农孙与曾孙又农此余之心也东坡稼説有曰博学而约取厚积而薄发迂斋谓坡翁此作其与朋友兄弟之相切磋如此吾以是教吾子望吾子之学吾稼也吾老矣得如老农幸矣
　　重修旧居记
　　先君卒厪数年始有此屋里中名槎溪隂阳家谓其龙为芦鞭魁天下之兆也必有魁天下之才者始足居此先君据其要而庐之前有老松当户须眉甚伟清风徐来忧击鸣球屋后古木参差树林隂翳甚或夜籁沉閴天朗气清醉把杯酒其下月影罩人扶疎满身又有一溪环绕清且涟漪一瞬而干端坤倪轩豁呈露鸟飞不尽虚旷无垠主人与屋同一清也到此谈芦鞭又浅矣先是淳祐已酉屋成迁之日弟义端铨榜适至旗铃捧拥以入里中人士皆曰此地之灵也是科义山义端聮荐明科又聮荐又明科又聮荐又明科义端又荐又明科义山又荐景定壬戌义山以别头成事廷对覆考以备前三名同邑人为详定官以私意抑之堕乙科芦鞭之説几验是年侍亲之官二水咸淳乙丑调南安狱掾丁邜自漕幕归哭先君于斯已巳哭先妣于斯壬申问选得阙边幕改辟京局摄教外雍赞画天府又明年有金耀之命进司国子留京凢三年徳祐乙亥半刺永嘉台评谓某为杭山客以议迁幸并劾亡何江阃有参议之檄至章贡未上至元丙子夏始归先庐居焉庐之东偏地数亩辟为圃瞰溪而亭之种竹万个老梅参错其间溪外绵亘万顷如掌晨光熹微儿读旧书余枕藉以聴客过我无虚日余与弟揖客环坐亭上一觞一咏此兴无涯真有怡怡切切偲偲气象西畴春及时又与老农谈田畆间事不二年乡邦士友白之省省以贽币聘于先庐俾职教路学至是又挈家寓冷舎明年掌一道学事遂退而老于东湖之上数年之间奔走上下居先庐者亡几余之心何尝一日忘哉草塘黄君任伯以移居图求防尝取容斋之説告之观此可以知余之心先庐以甲申巨浸几圯丙戌夏归省松楸彷徨顾视凄凉断续恍如先君在焉怃然曰厥考作室厥子乃弗肯堂矧已成之堂而复壊之乎余为人子有余罪矣乃葺而完之如此一日对吾弟呼惟肖来前命之曰余葺此屋以还先君汝他日葺此屋以还我继自今子而孙孙而子一日必葺惠徼福于先君俾勿壊西铭云善继人之志善述人之事是之谓惟肖汝其识之是岁八月望日工毕遂为之记
　　全生堂记
　　父母全而生之子全而归之此全生説也然而洪范九五福与六极对言人不能以皆寿皆康宁皆考终命于是乎有疾有忧有恶有弱以致于凶短折呜呼甚矣古之圣人之为斯世虑也举天下人人协于极此圣人心也奈之何圣人之心不能以直遂也始不容以无所寄命焉医是也医师掌医之政令岁终稽其医事十全者为上十失一次之十失四为下大哉圣人生生之心乎今之医十失八九者有之矣医不三世不服其药清江周仲山累世以医行至仲山而神圣功巧备大山萧公尝大书四字掲之且扁其堂曰全生仲山来徴记于余余曰自神农使岐伯尝百草而始有药时未有医也神农以前人寿皆百有余岁自神农以后药愈繁而医愈众三代以下寿皆不满百至以七十为希医果何恃哉夫人受天地之中以生均有此生宜均能全此生也体其受而归全者参乎是能全其生矣然而未溥也民吾同胞物吾与也凢天下之疲癃残疾皆吾兄弟之颠连而无告者也存我所以厚苍生也又将推而全天下之生然而未溥也为大造立心为生民立命为千万世开太平又将推而全千万世之生此其施岂不甚溥哉先儒不云乎医道行活生人儒道行活天下后世
　　临江章侯心祠记
　　生祠古欤古则三代有之矣非古也三代以前吏皆循不循吏名吏皆良不良吏名班固称尧舜文武循吏之効固自言耳皆尚书所无有汉传循唐传良已不古传而祠又不古然则祠何始曰自朱邑桐乡始其后相袭而祠匪惟桐乡然初郡临江守微祠三山王始以赈饥功民祠之继祠潘继祠张多祠哉有识者曰临江郡斗大更数十年为守几为祠几又几十年为守为祠又几以斗大郡着是祠将易市而祠矣易市而祠民奚庐编修章侯之守临江也独无祠奚无侯于政惟防惟谨惟公惟明匪苛以敛匪虐以刑莫贪匪吏侯去吏如距莫奸匪盗侯刈盗如草士者曰匪侯奚师农者曰匪侯奚父若工若商于旅于肆于侯而生昔窭今富侯以德政召和气无年使有年奚必王之如纵如侯亦不乐祠王以无年显其功侯以有年隠其功孰功下是侯其优乎侯非无祠也民非不祠也侯不求祠于民民亦不敢以祠媚侯媚侯则欺侯矣民忍侯之欺谁之欺心之欺昔尝过前数祠下始祠桷刻楹丹栋嵬宇深像貎肖真冠带俨焕管弦咿哑爼豆如栉若诚然为祠者每德色于守为守者多恩其祠迨夫守去矣祠巳矣瓦飞栋頽像尘貎土炉香寝室瘖钟寂鼓与荒凉野庙等守存祠兴守去祠倾祠云岂诚云乎哉虽然侯固未尝求祠民亦未尝无祠曰祠于心侯名大醇字景孟婺之永康人登丙戌进士第
　　雪月舟记
　　天地中间雪之则清月之则清兼斯二者脱俗超尘自山隂满载归后世无此叚竒事几百年矣予尝谓山隂之后使雪月主人果能为安道一来特一饷之爽耳安得清名以香万古耶兴尽之舟一返此一叚话至今未了伟哉子猷能买雪月于一时而不能买雪月于千载之下则天地间无尽雪无尽月皆可取之以供吾景何特子猷专其美予居有隙地才畆雪而雪宜月而月宜视山隂不欠予舟之名或曰舟浮物也不舟之于水而舟之于陆何哉余曰舟寄也雪月吾胷襟也反而观焉方寸之地皆雪也清明之天皆月也吾一身一虚舟也散此雪万顷玻璃皆莹彻光此月一色银河皆皎洁泛此舟载千古非重受万象非满飘飘乎若遗世独立而逍遥游乎洲不然其试于雪月交光之夜朗然四顾万窍皆音招素娥欵玉妃诵左太冲招隠之赋不知还有半防尘俗否谓予不信君其问诸子猷

</div>
    <div class="pagination">
<a href="稼村类藁_page4.html">上一页</a><a href="稼村类藁.html">1</a><a href="稼村类藁_page2.html">2</a><a href="稼村类藁_page3.html">3</a><a href="稼村类藁_page4.html">4</a><span class="current-page">5</span><a href="稼村类藁_page6.html">6</a><a href="稼村类藁_page7.html">7</a><a href="稼村类藁_page8.html">8</a><a href="稼村类藁_page9.html">9</a><a href="稼村类藁_page10.html">10</a><span>...</span><a href="稼村类藁_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
