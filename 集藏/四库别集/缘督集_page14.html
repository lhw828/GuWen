<!DOCTYPE html>
<html>
<head>
    <meta charset="UTF-8">
    <title>缘督集 - 第 14 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>缘督集 - 第 14 页/共 18 页</h1>
    <div class="content">　　观风报成得命易节久输岭表遗爱与南溟之水而俱深还按江西和气随大庾之春而同出先声哗莫之禁后进喜至于狂恭惟某官虽钟委和犹力攻苦学所致者自不欺其室积至于通神明养之浩然充无馁之心直可以塞天地视六经犹为土苴轻万物岂翅鸿毛彼雷同之科名与平入之官爵疑若凂我初未始屑就焉自然逼身有不容却去者甘在常调殆将终身骤然置之通班恬若出于固有揽蓬莱之胜殊不肯自骄干山海之饶亦未尝或猒清邪浊邪无择逺者大者可知今犹为十一州而来少亦有千万人之活某心所望者大喜焉倍于常逢人輙谈同辈交贺长卿使巴蜀幸得为县令为道左之迎刘晏漕江淮宁不少士人为门下之客
　　通安抚程给事啓
　　辍自近班来为连帅镇抚南国山河本重而复增奔趋下风云雾未披而已快敢防修敬先冩愿言恭惟某官揉毫归于纯临大视以细自筮仕之荣而厠朝列崇卑一听自然以涂归之气而代王言褒贬孰非至当所施皆可以法其用岂比于常执政犹虚偃藩似左居今国势南昌控江西之冲阅旧廷绅上意睠门下也厚虽臯陶未相未宜离舜右然汲黯不出不足重淮阳假之节旄慰彼癃穉下车余半载日浅恩深出教数十条言近意逺凡肯建明者若出游戏然不知绪余之成皆自眞积而发少须晚业当更混成某气以涉世而平心之厌官也久自幼多病百苦皆攻笔研固所便与时少谐一丘可老耰锄非其志与其涂足宁若折腰簿书有时闲灯火不敢废勲业由命幸而成未必幸而传文章在人可以观独不可以久度力所能者随宜而立焉徒自鞭成竟谁印可所媿未工而敢献其他非面则莫商二松不足哦犹窃诵东坡郁孤台之作孤鹜有余兴何当从阎公滕王阁之游一语偶然相投百怀可以续告
　　谢漕使苏大卿京状啓
　　蒙恩易节为国搜贤胷次素有权衡初疑不苟江西岂无人物首及非才正兹阙一而足之岂比循常所荐者分暌道合施重身轻窃以士得一命之荣类萌寸进之念自读书而取科第平生事始得半之无忧以选调而改京官故举主必求全而后可稍稍参差于是往往侥幸也难须得职司始应铨格常员有缺犹可泛求大状不圆复何从得况今且速代者虽巧殆将问谁日程计已无多机会间不容发傥更一跌又迟几年美事少至于十分故仕不荣于贺上而荣于贺下大功常废于一二故恩不重于成始而重于成终非长者为之动心几茫然无所措手伏遇某官心虽泛应物实少投以家传之文章鉴世文章工拙难揜移自得之学术探人学术浅深莫逃二端俱造至高余事盖不足办庸非以唐虞三代公卿所建不出于邹鲁诸公磋切之精于焉择士以报君必也加意而致谨借难求备未尝以周孔顔曽而责之姑且酌中要得夫荀扬韩柳斯可矣有如某者养未到熟豪犹欠磨徒求师于公谷未得春秋之妙空慕名于马班岂及风雅之纯语其有志则诚然褒之不情则太甚偶尔値喜机之动忘其为溢美之多荐周子于榻前恐似出东坡居士之误出欧公之门下当增我南丰先生之光彼此以道相从施报
　　又通漕使苏大卿啓
　　肃将上指荣按南州风声从闽峤而来江山为之动色士气喜颍滨之后冠带至于生光况是寒踪又其属吏其为幸也岂比泛然恭惟某官禀初异常生更得地眉为西蜀之秀气所钟人人皆清岷据大江之源士之学往往有本矧厥世阀蔚乎文宗父兄毎谈耳目俱满自童至壮气习若出于性成推已及人家传乃为乎世用留中籍甚补外恬然天下如彼其寛江西岂公所择雅惟先德散在诸州贑上之古诗数篇笔踪粲石面而未冺筠阳之杂著一集手泽落民间而或存上于厥祖之风尤敬焉今以其孙而使亦宠矣观风容有暇访旧不亦荣物外得其遗文公余可以适目用其孙犹用其祖当有以报上之知睹其迹如睹其容岂不慰奉先之念共扶此道要得其人某无谋而穷有志于古质之师友文章惟两汉之归揣其门庭法度自三苏而入未全成就犹少规磨兹者遇其云来庶乎得以印证魏謩视郑公风烈则不减行佐唐宗孔伋得尼父中庸而未传愿为孟子至于其职非此所陈
　　通赣州赵守啓
　　久用仰高始逢补外庆源宏演分天上近之清治境恢雄据江西上游之胜人地幸而俱重军民可以同休恭惟某官虽名王孙其实士类诗书气习岂肥马轻裘之可迁枯淡家风有布衣韦带所难处物莫摇所养才可立于时犹为格拘肯以符出访避秦之仙客恐桃花水肥而不行闻度岭之诗人喜梅蘂风清而可挹遂移武陵之步来探大庾之春稍余燕间有足酧酢收而藏之胷次时以散于民间使千里无非东风庶九重少寛南顾某残秩未满余庥足依臭味或者相投喜欢至于欲舞章贡景物岂不美且赓东坡微霰之篇崆峒道机犹有余留对黄帝下风之问
　　贺贑守莫郎中啓
　　荣驱节旄出偃藩屏方当郊迓春已塞于行李之中不待政成人皆信于下车之始更迟数月必有伟观窃以古无不可为之州世所未易得者守惟今之贑盖迫于蛮江西岭南之交地无乃恶风声气习之旧顽不可防粤自五季以来凡遭几变于此或者为之深虑至于鎭以重兵听军与民交相为市使酒尚气动輙杀人缓之则长奸急之则召乱殆若为处贵于适中然非更厯也多其能剂量乎否上所遴选得之诚难某官禀天之和养气以直入官虽蚤不以最吏部而遽休嗜古益坚终之第太常而莫御盍归持槖犹出専城夫初试已有余功则再为盖不足道苐闻黠吏狃前政之寛而犹欺故使齐民处太平之日而或怨所望于公者当有以处之至于两得其欢必也壹归诸理或权其用非治吏其何以活民但持此心虽为郡亦所以报国等之而上广是以充某尝快即温更陪闻喜遽尔升沉之异归于义命则安夫今所言岂旧敢叙但愿以万言之对且施民间庶可推千里之恩以及天下
　　贺丘检详自平江移帅绍兴啓
　　一从违逺两拜诏除移颛千里之吴鎭拊之手再展而益熟擢殿十连之越按临之踪重访则尤荣辅郡得人上京增重粤从图志之上夷攷会稽之初由禹得名至勾践遂为强国自秦寘郡逮绍兴始号陪都以府易州其守为牧皆所以重一路之托又从而壮中朝之观三军寄命于元戎万里托生于刺史上之谋帅常患才难今乃得贤斯与地称恭惟某官以遗经之学收异等之科魏弱翁立朝而斥权臣吕步舒出使而断狱事胷中衡鉴莫非以笔削权吾是非天下搢绅孰不视进退为道消长奚方续韦应物之集又复绾朱买臣之章岂藩责之不轻而舆望之难塞与其他选敏手不免于眼生宁若公来先声已使其心服天睠未为不厚鹏程无谓犹迂况威爱之两全盖军民所素信令下莫之扞格政成可以舂容卧听鼓角之声疑从地下行视山川之色觉在镜中蓬莱阁已似为瀛洲之符钱塘江岂能作弱水之隔某衔恩未报赞喜可知乘车马以来迎怅阻觌长安之廐以春秋而具对行归直承明之庐
　　贺吕宪使移帅扬州啓
　　肃奉恩纶荣迁帅阃片言折狱百城之囹圄方空十国为连夹道之旌牙遽拥凡托帡幪之下共归鼓舞之中况曽沐于鸿私盖不胜其雀跃恭惟某官夙储士望洊厯官途初入缀于星郎俄出分于漕计钱流满地兹才露豹之一斑草鞠圜扉稍见解牛之余刃会摄居于屏翰爰大简于车徒悦以使人众皆贾勇军容入国愕眙众观朝论归功密简天听用是宠联于内直忽焉擢起于外台闽南万里江山方欲入公之诗句淮右数州草木如何夺我之春风虽易地则皆然奈恋轩之不忍懋正东郊之尹行寛北顾之忧为国藩垣要使西人知有小范老传家衣鉢谁云南渡无复大申公某拭目观光披情赞喜徒厪三沐莫颂万分
　　上黄叅政啓
　　才自擢第即为闻人初试南宫藏逺业于挥染之下近登东府开太平于燮调之初夤縁幸兹及识焉尝试诵所欲言者窃以本朝所重进士之科空占甲封一时为天下之冠最宜亚选终久结宸衷之知逖搜遗编追数前辈韩魏王之事业是为汉伊周王荆公之文章得非唐韩柳虽非建明者异要之遭遇则均由南渡积至于今惟申公踵嗣其美其他闻见所在诡随兹盖恭惟某官熏酣已成磨切不废今推律已之道上以格君之心潜为国谋泰山不维而自固外耸朝望猛虎未哮而已威处是政机异乎言路鹰鹯逐雀一毫不藏沧海纳污万顷无底夫今岂戾夫昔所行各随所宜转移之妙至于斯通变之学固然耳某几为书误屡与时随有禄奉甘未忘攻苦平生笔研半为江山惟宪宗任度未有诗而宣帝得贤犹次颂一防一卨幸免追庆厯之踪三沐三薰当为试徂徕之墨
　　贺周知院拜枢密使啓
　　显陞枢极荣等宰衡初诏宣麻俱料明公之拜少顷闻报果如舆论所期士民交欢军国增重恭惟某官人望已久主知更深惟其恬不肯前是以贵犹差晚翰林盘薄文章特其绪余政府舂容事业出于游戏天下已名两絶胷中未动一毫处之如常上所加敬肆移枢管隂阖阳开而万物莫知密拥帝车干旋坤转而四时不忒斯谓经逺若为酬劳爰增使命之华盖示兵机之重遭时习治问甲少至于庙堂先事折冲运筹可废于帷幄上意不特在此中原岂容寘之某贺不欲谀规宁犯僭未肯荐韩淮隂而取楚直作萧何犹当信赵充国之守姑为魏相二愿傥不偿一终心得无愧初兹其勉之乃所望者

　　钦定四库全书
　　縁督集巻十一　　　　　　　宋　曽丰　撰启
　　转官谢丞相启
　　招致烦言改除散吏归家引咎犹虞司败之深文积日计劳岂谓考功之浪许秩増者一事反其常其得而不惊乎所惭者非据尔窃以古之宰邑职曰字民用度无滥门税租有彛矩畀田授地仅什一之征供吏给徒能几何之费惟厚予而薄取故少毁而多誉属者县家之难甚哉财计之重月输郡帑宁容差缓于崇朝季拨漕储不许少迟其浃浣均泛用于有常之外取羡数于已足之余幸而办频年新赋之粗登甚者责累政宿逋之并偿上驭下不宁于束湿孰敢它辞卑扣尊何啻于探汤安能自愬媮塞目前之责寖招李下之嫌轻信浮言勇行成按诸公非善回天者一败岂免扫地耶莫之苟逃何以平进兹盖伏遇某官学融上达识防大通一于好恶之偏词参以是非之至理偶然诖误独不与故犯殊或者诋诃得无从私意出一怛动衷之莫御百端致曲而不辞先裁以中始白于上暴胜立威之酷直期铄金萧何用法之寛曲赐全璧了知汉网之阔一出伊衡之平成始成终吾君吾相某敢不勉尸清净恭赞明良三沐三薰华封人孰尽祝尧之意一饮一啄王仲淹何敢忘孔之恩不至防元未论报本
　　赴广倅上潘直阁启
　　散职归休误恩起废一行作吏半刺虽未为卑十国为连元戎顾犹在上上下所存名分然也起居之缺礼文可乎将以斐然致其敬止恭惟某官为质也敏得天之全切磋琢磨不烦师友之力视听言动能着圣贤之功学问成而噐识随之声名出则人望归矣得官未称其徳为政不専以才推此一心所事循吏传之事形诸千里其民华胥国之民举严陵之政声合婺女之乡誉朝发众口夕闻九天诏除汉郎自有典故拟议广帅它无老成十四州安得以自伸二千石又从而相屈坚持一静坐镇百浮但凝清香而饮醇酎不治而治余尚何求元功之功自可不朽某决科余三纪改秩十七年贫则如初悔之似晚耕焉之谋以仕焉而废差毫缪千荐者之力比按者则轻进寸退尺又抗尘容而出下防三城水陆征租之入八邑军民口体之须孰非长者所能为何庸闗决未必丞哉之不负有幸依栖倚髙门如末至何奉急诏恐遄归尔犹及署姓名于纸尾何当効笔砚于公余狄青还奏粤功南海一澄而终晏宋璟入为唐相巨川初济而已恬并作颂声永为口实
　　谢五府堂除广东运干启
　　改秩铨曹初心未遂充员漕幕一饱有涯况适及期而便即禄较其名此视彼则不及揆以实得偿失而有余欣然下拜受之可以借手归矣夫惟吏部之立法其责选人也过详举主之员犹未全固许赴调京官之阙不容入徒生羡心彼盖有司吾其何恠身为天子之宰相职事非与它同手握人物之权衡恩施可自己出营营失意者徃徃归身焉卑者求髙外焉匄内朝论傥无不允人才安得有淹或左辅右弼前疑后丞各自有见则甲可乙否彼非此是居多不同虽知其资所当然犹牵于势而姑已矧兹躐等而有请疑若渉嫌而难从偶诸公独不二三其言在今日岂非万一之遇恭惟某官从初力学慕古大臣诚以反身与物未接而已信推而秉政同官不调而自谐每发抑扬官吏之机皆符中外搢绅之论须贤之効乃至此孤寒所蒙何幸邪有如疎庸未遽斥絶翻以笔研之末技信其胷中輙收马牛之践踪置之门下岂谓表里所该无异道不容清明之世有遗才炉韛一施饥寒俱免非以法予以人予似出大造无私之私未为官谋为禄谋实为小吏不幸之幸感深语浅恩重身轻不至糜捐未论报塞
　　通广东漕使黄监簿启
　　久劳镇拊遄擢转输便道之官咫尺入潮阳之路涓辰视事须臾回岭表之春山岳动摇军民鼓舞恭惟某官学得师友志为圣贤蚤擅科名气习犹如攻苦之旧亟登朝列声容不改抗尘之初方快奋扬遽闻恬退谓得州亦可行志虽去国何尝介懐由来清漳凡几太守独尔冦恂之借留一年余信乎召伯之思自今日始荣陞一节驰按百城兹乗轺传而来廼过侯藩之旧江山草木迎送改观父老儿童见闻失喜来慰已恨其暮诏归复疑其遄顾偏方之计孰愈于上京而重内之人奚容于久外某官不辞卑游难避逺一充台掾两易歳华岂图满考之将书而获大贤之是托虽百勤不补其一拙然终事敢渝其初心转漕闗中鲍生安有为萧相国之助罗致幕下乌公幸毋厌石处士之留
　　迎广东运使坦大夫启
　　谳狱奏功疏恩易漕方惊西部夺我东风忽降新纶还公旧治车斾始行而遽返士民才送而又迎其为懽忻甚至鼔舞窃以粤峤虽分于两道计台皆主以独员编户农桑地仅一十四州之广歳课出纳钱几五十万緍而赢惟其敛少而散多是以易虚而难实由钞法既更之后失鹾司所助之常庆典之恩既覃丁租之数又减歳事中熟有无犹可以通融民间水饥上下必至于窘束与其临事巧营而旋救宁若先期啬用而谨防圣贤不易之言今古难行之事非有学力孰塞源恭惟某官负抱浑涵薫陶成熟守浔阳之土不以五马为荣而以千里为忧观岭表之风不以四牡为劳而以列城为念无事不以闻于上有功未始动其中庙堂相知恩数自异既徙官而増秩又移节而将输岂其负才而难遗亦以知道而可用大学之义足用不废于生财君子之心爱人莫先于节用粤自洙泗已有此学公从伊洛而得其传号为老成非徒知取而知予深识大体不至伤恵而伤亷使夫小试其胷中可以大蘓于广右防上引嫌之疏遂膺就便之除人情以前而信今天意移彼而恵此某一从度岭便欲扫门受知未得所依闻命不胜其喜可倾方寸不出浃旬大夫未出疆望使华之不逺下士已执贽迎骑气而敢迟
　　通坦提刑启
　　气应三阳清流道长身将一节荒服春回融为岭峤之和敛作门闾之喜恭惟某官业履修大声容煦温自载笑载言而充之莫非仁气凡一州一路所感者孰不东风万口合词千秋为祝家人燕集忻懽满引于椒花君子泰通超防上连于茅茹其可为庆所未易言
　　代坦运使到任谢两丞相启
　　误命将输亟上引嫌之请公朝从欲寻疏易地之荣未出旧封已祗践事虽便而滥式欣且慙伏念某生赋下材少从末学师友之功尚浅幸获入官州县之职备尝仅能逃责晋叨谳狱政负空餐姑匄奉祠敢图移节况飞挽伙繁之任非伎能緜薄所堪醝法中更二广之储今已贫于曩农田小熟常租之入东犹愈于西兹蒙以易而易难遂得避劳而就佚老矣何幸恩焉有归伏遇某官学到太初道包羣有调元而一元正五风十雨皆得其时宰物而万物平大鹏尺鷃各安于分遥怜岭表遴选计臣一闻孤迹之未安两与更除而弗厌衣朱公之绣官居难近于私居回墨子之车故部尤谙于新部暑月获将迎之顺暮年免奔走之劳一举而数利集焉大造于逺人厚矣某敢不勉効尺寸规酬万分转漕闗中尚当效酂侯给军粮之防通量歳杪要少副冢宰制国用之心
　　代坦运使到任谢枢使启
　　误恩将漕抗疏引嫌便道改除回车视事荣有余而似滥喜不足以盖慙伏念某学未及成贫不免出一入州县簿领防来而相寻回视灯窻诗书几至于髙阁更时阅歳觉壮成衰晋领平反厪逃旷斥敢图移节而督飞刍南方盐法之更揆之计额而少损东部户编之狭加以丁租之尽蠲问彛费则自如非长才而孰办付之老拙岂谓徃来熟而利害详将以亷勤或恐取予公而出内吝恩归造化事出吹嘘伏遇某官命世真儒清朝亚相枢极久归于掌握璿玑独斡于胷襟控制百戎山岳不动而事定品题多士权衡无心而物平致使寒踪例尘公选西台已拜松楸偶在而可疑故治未离绣斧虽更而何厌晚景免疲于转徙炎天省力于将迎新旧之交公私皆便所施厚甚何以称之某敢不周视歉丰谨权出入虽无求于赢羡要靡缺其经常甲兵不问于庙堂已登平治军饷犹飞于函洛岂惮驱驰惟誓糜捐庻几报塞
　　代坦运使到任谢杨检详启
　　将西广之输援私嫌而有请易东隅之命乗便道而不劳虽化钧甄録之公亦枢掾奨提之赐得之逾分处若为顔伏念某奋迹儒科投名官牒资格未离于州县由緑得绯聪明已耗于簿书觉班成白谳狱方慙于临遣匄祠岂意于迁除繄外计之非轻况侨居之不便懐疑无措忽拜新纶拟足未前复为故部其为便顺之甚所愧侥逾之多虽降自天宁无为地伏遇某官受质已粹加功更深论著六经洗空百氏传注之学防陈千虑压倒三篇天人之言文行之髙公卿所重两膺严召俱拜伟除持节观风山岳动摇而气慑握兰奏事星辰辟易而芒寒赞襄宥宻之功假借齿牙之论故令迟顿亦窃光华某敢不疾鞭其罢图称所骫终恐伎能之短全资契谊之髙王勃在前已幸平反之无失范蠡主内仍欣飞挽之有依
　　代坦运使通新除提盐谭太博启
　　専城奏効一节陞华极目南中虽故在部封之内乘轺东下乃新迁台治之初公朝尤遴于选人全广遂为之増重恭惟某官受天间气为世竒人刻苦灯窻専而且久讨论经史博矣又精发为文章妙到古始逺而昌黎近而坡老笔端可与之后先大则文献小则襄公忠槩当处以季孟四公遗迹五岭殊尤既具全能自应大用一收朝迹多望国子先生之还四播召音尚甘绣衣使者之拜岂醝事既更于近制而利权难假于常人辍此老儒镇时浮议少需事定即诏公归某尝幸亲贤喜将同事飞刍煑海均为出内之攸司移粟乞醯尚頼有无之相济
　　通都提举谭太博启
　　召节及门趣装上道诏留岭表虽阻蓬岛之清游宠拜皇华亦为桑梓之盛事方当变法之后又适迁台之初使者得人士夫増气邮音所至喜色攸同窃以煑海为盐生民通用浸浸豪强之用事纷纷鼓扇而为奸齐集其私主持以吏秦防其盗运载以兵汉室惩而张官魏人建言而置使攷唐遗术比古益精端虽发于琦课最廼成于晏大农防计増入十倍之钱末歳通量实当大半之赋虽若有益于国多矣谓之不夺于民得乎初焉出于因陋而为之久则视以为常而加甚官贩官鬻侵渔市价而独擅利源计租计丁抑配农家而重为蠧本物穷必反道变斯通推行固要人之有才职守尤嫌名之不正顾今天下皆常平唯是峤南近才更始去其兼者所以専其任表以都者所以大厥称移司苍梧用控全广事势须首尾之应属官为东西之分物论间疑其非难摇国是诏书大勇于发正借人收付以四十二州之重权出于二三公之精鍳恭惟某官资防物表学穷气初浑浑先秦之文章凛凛后汉之气节澹庵渡海独与从游连帅还朝首先荐召有以结两公之好知其为特立之人苦遭当道之豺甘作退飞之鹢普宁之治声方着侍从之鹾论又陈非頼粤人孰谙粤人之肥瘠不资朝士莫酌朝论而从违两端皆全五岭希有独惟门下卓在选中方报赐环踵闻持节严夫子懐土光生友壻之门朱买臣归乡喜动故人之色人皆羡只公独晏如虽姑假途宁防旬浃之欵曲肯畧温席试发生平之讨论近功有以权之逺业于是卜矣某滥聫末至之客欣拜先驱之尘尝识江南之风流要从名下而即可蜚蓬踪迹犹幸遇国子韩先生于八千里之余汗简馨名何当继曲江张相国于五百年之后佥所期望亟其勉旃
　　贺坦提刑转官启
　　黼坐攷功绣衣増秩元康大夫之爵聊复偿劳直指使者之风愈为増重蒸出两眉之喜散为一路之春恭惟某官平生所行一出于学直从起居饮食而始次第用功推至进退升沉之间率常任理几书奏最一节详刑平反未尝以为功全活无意于望报计日计月之事非公本心懋赏懋官之恩有国常制姑事循进尚淹老成或谓年老之迁殆为驿召之渐一朝而上百志以酬某浅学辱知之深愁顔闻报而喜身登八使一官何足以为荣赏及近功逺业可知其得睠足深贺者姑少迟之贺广东提刑坦大夫特转一官再任启
　　雅意解归特恩因任文阶再转仅酬四牡循行之劳使指重宣大慰百城挽留之望叹公已久于在外幸我犹得以相依恭惟某官气宇浑涵官途緜歴岭表半行吟之迹浔阳余坐啸之声蛮俗告劳聊复诎马长卿之徃越人蒙徳自当趣严夫子之还姑以内外更迭之制酌其中合于日月论思之地择所处一路皇皇恐失所頼九重徃徃重违其情宁屈一贤以寛南顾竚恢殊效而速北归但一二可书则不磨况寻常何立而非伟凡是逺业所存者直于今恩而卜之某蒙韩见知借汉为颂衣绣使者久驱驰于琅琊泰山之间观风大夫行超防于光禄大中之上继今以徃可贺犹多
　　代贺提刑坦大夫转官再任启
　　疏荣进秩一时再拜于殊恩乗传观风新节复循于故部慰一路愿留之切表九重见信之深传者翕然为之甚喜恭惟某官资充以学实侈于名荣路当翔于太清宦游肯屑于二广専城课効政声已甲于西州揽辔详刑风采又倾于东土寃狱屡雪寒乡皆春但积劳而着功合由外以除内惩数更之汉宣爰赐以褒书责久任之勲郭伋尚稽于召命朝论自定公归少迟某方借余辉两逢盛事闻音至止如已得之久次而转为大夫固未足为扬子云之贺使讫而还报天子当有以酬马相如之劳颂咏之私敷宣罔既
　　通广东漕使马少卿启
　　一官左计改秩未谐再调南来趋风有便正萍蓬苦自飘泊与绣斧适相后先得所依栖谓之幸防恭惟某官饱韬有本之学熟揉不羣之资娯嬉成文章俯取上第漫浪出仕宦洊试中都随职髙卑结知君相郎星拱北致主之愿未毕酬卿月照南观风之行不惮苦藏哲于晦以严行寛或谓恩比湖而加深斯宜坐与岳而俱穏岭表将漕防犹未得其人荆南平反公有已试之效疏恩下诏易节按城岂二路上游控山川之交而一心两耳熟风声之久取道不逺成功可期湘人送而广人迎徒争境上轺车遣而锋车召恐在道中再归近君始毕逺业颂言未尽国史不遗某百拙招穷半生坐懒情性躭笔砚是物莫移诗文汗马牛于饥何补一行作吏而几困再转为丞者三年虽多荐书偶一戾格复堕选调来为下賔萧何漕闗中或略借鲍生之计裴腆在幕下终须期刘晏之知虽无他长敢不自效
　　回广东李帐干启
　　曵裾邂逅已尝倾意于一见之间转首差池岂料同官于十年之后并时来上托契则终书尺过于殷勤礼数似乎颠倒恭惟某官好学成癖与书忘形灯火新功半出科第之后旂常逺业初试州县之间不轻一尉而安之可见平时所养者未露厥頴已雷其声方梅福觧南昌之官浩然期于有立维汉朝虚东观之选疑以直而不容复此斜飞而南何时穏歩而上知音不少待价未迟某有志无资始勤中勌谓道可自文章而入试浪用工然学不为性理之归终难传逺方悔少作而収初心技忽痒而复为喜至狂而莫禁闗键徧求于前辈源流肯徇于専门青出于蓝误以师道为坡公之派白守其黒幸几商容发老子之机大道得新闻公家直余事
　　代运使贺坦宪陈广西漕启
　　肃奉纶恩晋将漕计观风察吏易地似劳上塜过家取途良便所得适如其所愿相知皆快于相传恭惟某官学得其宗气充所养浔阳镇抚课效有余而未尝事名岭表平反活人无数而不以为徳驱驰四牡首尾三年顾桁杨之久空思松槚而欲扫显以西部殊惬中心荣擢里闾衣绣何如于衣锦飞挽刍粟养兵不外于养民要使二者之适其中或于初焉而卜所处讨论有素施设可知闗中给军粮虽似屈酂侯之重冡宰制国用要何害周公之清所行固有后先其业均为逺大某结交虽晚荷爱惟深属闻报之已迟恐饯行之莫逮钱流地上竚防木牛流马之勲粟移河东喜借山玉渊珠之润
　　代广东帅通广西漕到任启
　　九重遣使出观五筦之风三命申恩仰见一人之睠轺音俶至台事鼎新幸聫岭表之游敢赞门防之喜恭惟某官才将以徳学世其家经术精深继泰山先生已絶之统文章俊逸下绍兴尚书未到之工声华久播于搢绅歩武合登于阊阖直指固由于亲擢南游亦近于斜飞自东至西虽余千里道途之邈以闽视粤岂有百城风物之烦是谓自卑而升髙毋云以逺而易近况绵歴之已熟何将输之足劳区区粟挽而刍飞徃徃弦鸣而鴈落行上木牛之效南海澄清竚归金马之居北辰宻迩它时竹帛所载窃意权舆于今某専阃无功余光是頼钱流地上富民遄听于封侯粟移河东隣国庶免于为壑
　　代使长马少卿囬广西林转运判官启
　　当路知音列上牧民之最公朝懋赏晋膺遣使之华祗拜新荣囬瞻故治所识草木亦先光辉恭惟某官践扬有声操履无玷施设发于持满声华日以増髙佩绾左符留余恩于已去之后转输上防卜成效于未试之初视事几何闻风悚甚更能持以不倦必当卓然可观虽近功非逺业所闗然外计乃中除之渐竚膺急诏入践华途某尝幸同寮后欣聫部钱流地上雅知游刃之余粟移河东宻借富隣之润
　　通广东提刑呉大卿启
　　一贤入耳再纪闗心墨绶兹来何幸际乗轺之始绣衣它出未遑躬负弩于前喜初至于失眠惧复为之欲汗两纷交夺朋素小迟恭惟某官秉彛不羣絜矩有道悠然隽味得于经史子集之中烂其雄文发于碑铭记序之内揆以古而合施于时也宜朝廷羽仪王度黼黻小却犹合内相之任方谐物期上卿不为左迁之官未与人称枘方难入材大莫容与其枉尺而直寻宁若屈身而伸道彼退此进灯火十年之功小穷大通简编千载之业论久复定恩优如初鹏怒如飞视草盖分内之事鸿渐于陆观风且峤南之游绵亘二十一州纵横三千余里华輶所歴竒观之多山嵒养于虚豁如顔子石笋立于独挺若伯夷至止发挥归欤收拾凡是马迁所感慨一于史记而吐倾比初述而更髙为后传也必逺某不足受道未忘学文攻苦无功逐贫不去三百人进士之末二十载选人之中置散日多滛思风月养慵年久疾视米盐恩与陞朝法应宰县虽曰贵于抚摩耳其如责以办治何何况直钩非宜于钓所至竭泽孰可以渔淛视江而犹难广校湖而差易容堪措手猥用投身狱讼希疎曽未桁杨之卧台评宻迩岂无牒牍之移亮其无它恕所不及俾安南国之迹当尽子民之心退食之余读书而已松林无事何当得雄着杰作而编之桂筦有诗犹可续名山大川所藏者傥容附见庻获流闻
　　代人贺洪閤学除内翰启
　　解直延阁升华玉堂虽文声素髙当居诏诰之任然恩数特异实擅搢绅之荣邮报四传舆情胥惬窃以禁林清选天子私人贲时华国之文固须大手引谊格君之职更要真儒况侍燕闲每承顾问隂赞万机之决诚为二府之储何竢上台方资燮理始称内相已借经纶惟才学噐识之兼全庻文章事业之俱到恭惟某官妙得父兄之授志惟圣贤之归加以薫酣至于成熟邺侯三万巻涌在笔端吏部二百年推为盟主曩居青独对紫薇代王一言之间増国九鼎之重比还朝列平擢史官虽云汗简之传系人荣辱孰若黄麻之草闗国重轻付之老成佥所厌服某慕用久矣传闻忻然惟前此之名公多繇兹而大拜院中惊见犹未为令狐绹之光门下平章始可为李徳裕之贺
　　贺留枢宻启
　　解慎坤维留登枢筦恩等执政非徒擅上泽三世之荣身居当途又可为下光千载之业士类惊闻而増气国人喜至而破顔惟军旅尚深沉之机故庙堂建宥宻之职尊卑分为四级厥品有差长贰俱握五符其权无二况百二山河之半失盖六十甲子之一周天运既穷则必通国数久竒而将偶版图故土非为问罪之举莫能自归帷幄谋臣不能循常之时容可苟处加之同事仅乃二人房虽方欲与杜而共图召未必肯为周而久驻一旦忽专其任百端皆仰其成内而进谋决可否于陈平之口外而督战寄胜负于裴度之身其为责人已重乎在当今谁能胜者恭惟某官才髙不露噐大莫涯摩抚蕃宣已闚镇浮之有余量论思献纳更卜经逺之无遗谋贑上难摇之声已能复广于江西蜀中既验之防岂不可移于天下舆情所期者如此圣意其出于是耶报至国门诏司兵柄自从槖平陞二府寻常典文之皆然才赐环径入副枢二十年间之未有其为际防可谓阔希然睠厚则责望不轻而感深则答酬未易陆贽无筹之不效始可报君武侯有志而未伸甫能逃议彼王导谢安之懒计殆方叔召虎之罪人要恢君父之庙谟共雪祖宗之宿愤兵犹可练将实难求绍兴兠鍪之旧人幸而未死则亦老矣乾道毬马之新进非有所援其多訾欤裔绪显防歴资深浅是皆不足多较莫若一无所拘得其材能虽防于小校下走可也负大智畧毋苛以曲亷细谨责之未闻已虚其心而众不孚安有人百其勇而事难集任百摇勿移一定之力纵小阻无害大疑之勲此理灼然我公信否某误蒙知已喜得除音贺客莫非谀意者初喜而终厌门生何容隠宜乎人颂而我规中心已见于前言末论敢申其余意人惟邓禹是附非举才孰从而慰存上以留侯相期须决胜斯可以称塞拳拳之素喋喋奚殚
　　代潘帅贺周丞相启
　　拜恩天陛陞位鼎司独冠枢躔久笃宸衷之睠分持魁柄始谐天下之心闻风争传举国相庆洪惟今上夐出古初聪明有得于生知邪正不容以形遁百僚庶尹择人每犹难之三公九卿注意从可知矣自继明已余两纪凡论相何翅十公其间得贤固不云乏所许立事曽未之偿故自比年尤加遴选非雅负过人之噐岂轻容秉国之钧恭惟某官忠劳两朝夷险一节初排权幸婴鳞敢前再入班行张胆如故兹皆由学问而发所以致声华之归荷槖玉堂愈重廷绅之望宻机宥命端为宰席之储几闻閧传今果真拜虽臯视禹而有间然房非杜则莫筹众正之路既开太平之基斯立某受知已厚借芘复多久苦肺经之重昏忽闻邮报而差醒望平津之东閤犹阻造前觧汉守之左符敢烦致曲贺仍有请僣实莫文
　　贺周丞相启
　　荣奉制麻显登揆席斡旋枢极遐冲寖折于宻勿之中掌握宰衡公道顿伸于平章之始恩拜一日庆闗百年窃以廊庙有所设施搢绅谓之造化亿兆众安危所系二三公可否之间设若胸中犹未似天地之大措之天下孰非干隂阳之和适是方今之难殊非曩者之比由来国歩迭相盛衰粤在靖康百二山河之半失再逢丁未六十甲子之一周虽至数未易以竒耦推然常理容可以乘除卜物穷当变天定必回况汉徳无不思之民而敌人有可袭之衅左贤王右贤王争立之怨当自相攻前将军后将军并发之机岂宜少缓惟上意雅在中原事虽分委于羣才功实责成于两相内而修政列辟惟武侯率以忠勤外而董帅三军视裴度为之勇怯敢负重任非循常人恭惟某官得委和所钟为致逺之噐连收科级率以上文章道学而独优两入班行皆因排近戚幸臣而輙出方当甘于投散地已料可以为贵人改元淳熈复位侍从满意田千秋之对立可封侯安知张九龄之还尚烦视草更歴二府迟廻七年几虚爰立之传今果具瞻之慰自一命累陞于一品悉膺内除由三馆直至于三公皆擅清选睠如此厚公若为酬江左以来不翅二百年之久河南之外未取一块土以归谁非驾说于天时曽莫归尤于人事六朝已失今日何惩为国计莫出于用人得士心无先于虚已专援亲旧固无以扩大公至正之门必逺嫌疑恐未免为曲亷小谨之道谢安石之举侄为上将源乾曜之黜男为外官顾何拘之有哉惟其是而已矣凡百事机之予夺一视理道而从违我二辅臣无苟容心于上彼百执事敢不努力而前一意主张而勿摇十年恢复而可必报君无未了之事归老有可言于人某闻报増欢抚懐过虑调鼎不能无忌于水火之攸激和羮安得有嫌于盐梅之相资傥俱不言空为赵憬贾忱之更逊宁小有异奚害姚崇宋璟之同归推此一心形于四海迄致泰平之极治始为燮理之全功至若疎庸甘于潦倒荐人至二千石想不欲犯移权之名除吏几八百贠卒未敢为挟故之请夫前所告盖出于忠
　　代人贺韩户部除兵部兼知临安府启
　　版曹奏効黼座疏恩改服夏官似用平迁之典就开京府实膺隆寄之荣孚号一颁师言胥悦伏惟某官贵家令胄明世伟人蓝绶効官蚤值功名之防黒头遇主遄登侍从之班试以浩繁投之仓卒刀有余刃目无全牛人疑未究其长才上谓犹堪于巨用帅阃首推于大尹难得其人国威全寄于重兵孰尸其籍一身二任前軰罕能唐朝中叶以还呉凑一人而已执事今分其羙阖朝皆叹其公赵广汉得民心行为京兆之治最杨宏礼知军务上继越公之家声某慕名积有年闻报不胜喜长安见日亟上九天之梯尚书植槐端为两地之兆将来所贺复大于今












　　钦定四库全书
　　縁督集巻十二　　　　　宋　曽丰　撰启
　　谢二府堂除义宁知县启
　　右某注拟沙县复防勅差知静江府义宁县者妄就壮邑诚为拙谋沥墨控情殊负凟尊之罪疏恩易地特回造物之私较其事则以简而易繁论其期则促逺而成近便当赴上归即治行事已隔而复谐恩莫深而加感窃以方今薄宦惟县为难肆是迩年其难益甚凡在就铨之日必为择地之谋独坐踈庸初伤过聴误膺繁剧预恐难支况处至贫之中复需最逺之次公私两失其便反覆屡为之惊自微防铁之方铸此大错安得障川之手回其狂澜四顾无门二天可托兹葢伏遇某官以道宰物为官择人用随其才非所习则勿强士有所请可以行者皆从揆度驽骀之资耽迷笔研之事俾之抚摩凋瘵犹惧不胜责以办治赋租岂容无旷与其于既败之后而猥尔加罪孰若及未往之前而聴其改图夺七闽难治之邦与五岭易为之邑强名百里仅满千家槐根出而马骨髙雅宜藏缪纸尾摘而雁行退容可读书意其与道院等欤目之曰吏隠可也持心不懈满考可书俸虽薄而无余免雷饥腹景况多而可咏防瘿诗囊举家十数口之安一出二三公之赐某誓无背本志敢替初涵飬南甿固当体武王不忘逺之意提撕下吏更防推泰卦无遐遗之心
　　迎广西经略赵侍郎启
　　新皇严外遴于八命之颁旧徳策捐以十连之寄诏速西上声摇南中编甿葢有苏期属宰得非幸事恭惟某官亲见前辈密传正宗起居饮食之间不外道徳怒骂笑嬉所发犹为文章外彪一出于中弸防学满期于壮用晁董公孙之对尊主庇民燕许陆防之词代王华国道大莫容其献替才髙犹屈以蕃宣两委殿邦皆书最考汉三公有阙当于循吏而选之周九牧非轻处以侍臣则过矣窃窥上意加念邉陲非资从槖之华孰借帅垣之重谓持一节尝至半途垂矣建台何八桂军民不幸而未遇复兹开府岂七星风月有缘而莫逃好音一传和风四扇虽逺渉不应为近贵之凂然薄劳何患无厚恩之酬前为桂管之长司近有唐人之成例李伯药请郡暂辍侍郎之除张九龄还朝遄膺相国之拜一心精白千载汗青某行事鳬趋愿言管见岭表非内州之比府中无外邑之需宿逋类是全蠲新赋居常半阁厚徳见于前政宁必急趋符移畀于递兵勿专走介期程一定职掌相安束带而见督邮免折陶渊明之气弹琴而治单父容殚宓子贱之心
　　通静江府二倅车启
　　天悯其穷循改陞朝之秩命安于薄平收宰县之章其受门下察焉葢与府中等尔行将请事合预修恭恭惟某官抱负通才跻登膴仕青衫莅事已覃经国之思朱绂贲身未薄抗尘之况疾飞垂上小却复斜抚军若民姑称半刺赏风与月直谓平分六曹不止于闗闻四季犹兼于行县吏有臧否权无黜陞上虽付以不轻至名通守公亦处之无扰要活齐民郡无急符县可寛责初政渇贤之日诸公贪仕之时宁乆外翔但为南利某逐贫无防忘禄未能初叨通籍之升拘于近制例畀南邦之任难以他营得阙极南为谋最左所贪简静其便疎庸邑小民贫不容取效于拊摩之外心劳政拙未免归身于覆防之中芘我至终从今为始
　　代宪使梁大卿贺赵丞相自泸州移荆南启
　　去国渡泸茂着偃藩之绩回车出峡光膺易地之恩转移渐近于中天疎逺例资其余照道亨可卜物论胥谐恭惟某官崛起西方巍掇上第膴仕之途寖厯臞儒之习愈坚初际风云龙虎相应入调鼎鼐水火不争宰衡无心而物平山岳不动而事定庙谟偶有所向朝臣不得与知独与萧何密作闗中之计姑烦葛亮逺为渭上之行胷次有成谋江南无他虑何诏出蜀复留帅荆控持中原为我四通八达之地考按前古岂他三国六朝所争髙卧上防大寛西顾蔡功有叙裴度可归某稔为门下之逰空负嚢中之出虽四牡未荣于九棘然二天犹借于五云感悃居深颂言敢缀以辅弼临翼轸之分迹犹逺于北辰自岷峨溯江汉之流心已归于东海满期再相永托孤踪
　　代宪使梁大卿答江州娄守启
　　显膺隆睠陞偃大藩方报下车和气涌九江而防满未遑上记好音隔千里而遽来何谦似之所慰多矣恭惟某官磨磋已熟趣向更髙谈论纚纚可聴学问往往有本才为时出輙以声闻枢庭防编摩之勲文章华国辅郡借拊字之手政教宜民岂私举我所知不敢揜人之实肆闻入对式简上知犹烦把麾庸非责已试之效复拜召节定自有非常之除百劳并醻逺业可卜某故尝结契今复同官不惟私幸之多亦获公家之助军民雀跃喜承岂弟之临狱讼冰消庶免平反之累
　　通广西运使朱太中啓
　　资身无策随牒有年墨绶字民应新制于改官之后绣衣观俗逢故人于受察之初曽未面承已先心惬恭惟某官性情归厚天地委和极深研防学有根柢经事综物才无锋芒自布衣韦带之微至紫绶金章之宠小试靡不效大用从可知入格君心始酬迈往之志出将使指似落斜飞之途上轸北辰逺懐南极鹾法变更之始军储匮乏之前它岂无能类非已试朱轓二千石坐精钱糓之筹白粲十万艘飞饷江淮之戍人孚则久上决于兹姑辍儒魁枉视木牛之运略收课最遄归金马之班富贵遁逃以无门功名廹逐而不赦所遇有立其传不磨某病乘其衰贫重以累以笔砚尺寸之伎为饘粥斗升之资防逢诏恩叨改通籍稽之令甲紫衣无免邑之文揆以已私华髪岂剸繁之具难辞百里未免一行所在孰非颦眉江淛为甚其中犹可措手湖广庶防财赋责轻租税入薄又从而择其易者或可以用所短焉卓茂心劳天知足矣阳城政拙人笑任之顾不与流俗同幸犹有诸公在
　　通广西李经略啓
　　干禄公朝负丞支郡一行作吏何卑敢辞十国为连有大可事记省接词之旧惊嗟承命之新不期然而然可谓幸之幸所宜称谢其得忘言恭惟某官得天纯全为学成熟羲农二氏以上闲暇讨论乡党一篇之中从容践履发亚圣大才之实为先秦古书之文姑用戋余輙登魁最作难弟之气无聴胪传而无名广严君之声未跻法从则未惬匪朝郎选伊夕卿聨去彼轻非重一麾在我大可细万物清髙遁事其如莫见赦何富贵逼人正恐不容辞尔更贵有立而藏难名某亶余寡闻良欠督虑谋身疎甚差毫谬千知已缺然进寸退尺二年置散一意养恬尘外山水之音拟之伦脊世间名利之味待以圂腴怵于□饥屑此斗食其为道途左矣况落岭海外乎要服临邉治中无况之非冷介藩在上麾下有光之可偷自幸鴈行之中相容虎榜之末夙契难言于厚薄今阶有间于崇卑问无恙书冐讲谨初之礼请不屑教庸资善后之图万一逃尤始终归徳
　　代人贺葛枢密启
</div>
    <div class="pagination">
<a href="缘督集_page13.html">上一页</a><span>...</span><a href="缘督集_page9.html">9</a><a href="缘督集_page10.html">10</a><a href="缘督集_page11.html">11</a><a href="缘督集_page12.html">12</a><a href="缘督集_page13.html">13</a><span class="current-page">14</span><a href="缘督集_page15.html">15</a><a href="缘督集_page16.html">16</a><a href="缘督集_page17.html">17</a><a href="缘督集_page18.html">18</a><a href="缘督集_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
