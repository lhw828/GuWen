<!DOCTYPE html>
<html>
<head>
    <meta charset="UTF-8">
    <title>弇州续稿 - 第 219 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 219 页/共 228 页</h1>
    <div class="content">　　
　　又
　　
　　每读足下由拳集见与冯开之书輙娓娓不置私窃怪咤以为何物冯郎乃能倾倒足下寻得足下所致开之尺牍诵之令人口吻习习吐五色气如夜行鄠杜间遇蹑剑御风客亡论为仙为侠要不作人间人非足下当之旗乱辙靡矣仆中间所最爱者七月一书于放逸中出精理其它叙事殊藻雅有思不知他文定何如当亦不落夹也此君材髙信如足下言能幡然者异日不妨散僧入圣不然恐堕谢康乐道不得过白莲池一步也又足下与君典书皆似为此君先容谒元驭直塘者而竟不至得非中流言谓元驭督过之深耶子絶长者乎长者絶子乎大可叹也别纸缕缕纵微足下辨亦宁信此事苐仆既面壁不复耳世口又不获口世耳如何如何抑开之牍中有云信子之心行子之事任子之命敢借以为献沈嘉则岂亦有桓征西势耶乃能笼罩足下与开之若鷇雏何也将无夙世縁耶此语莫使闻之
　　
　　又
　　
　　仙师龛以朔后二日子时发徐墓先七日与元驭祷于圣师自是剧晴然暖气炥炥如暮春东南风怒甚意忧之舟发三里而雨抵北郭浓翳忽轻隙日四注云物鲜驳中乃有一星煜然道俗效旌■〈施，童代也〉炷香前导约二里而遥夹轝观者亡虑十万人即稚子靡敢作骄笑态既入观安置再毕复大雨明日偕诸弟子之元驭所叩师阁礼上真与师像时阁前有香井故师所选凿也维仆与家弟懋往者一沾赐焉则与诸弟子约人釂一杯甫徧而从行者更取饮则瓿中余水忽大浊以视井井亦浊矣兹事不欲闻之人特以报足下亦欲为足下精进助耳前后启二通俱拜祝于几而焚之最后莫廷韩致足下一纸云欲令渠作小楷丹石而就剞劂甚佳传文精絶无可复措商榷内九日化事云顶作两髻而后却称祀徐郎墓截右髻置之似小抵牾盖是日以截右髻故巾裹发前横玉冠寻解见授去巾为左髻耳弟去前双髻语可也足下或有公期来此一瓣香了未尽心仆虽痛谢客尚堪修庙祝装以见
　　
　　又
　　
　　月来不见公竿牍一见之觉九咽中作甘露洒爽不可言仆虽已捐家累入观夙兴粝食仅能作一焚修人三庭沉沉未有觅钥处先师示慰亦为倦马顾秣加一鞭耳非遽有所印证也谕及使人愧汗公何时能一见过元驭丈好种植不下苏长公环流花竹滃郁峭蒨此间外境殊可观近从续髙僧传得鸾大师遗迹兼他所考据又得二三事輙仿传体以一记蕞之垂脱稿矣元驭丈刻公传将完却并上也公才太髙诚于淡之一字加力应世出世何所不可田叔九絶句甚佳向熟其人落落穆穆故此中物也
　　
　　又
　　
　　蜗庐抱影闻履声而避犹时时为乡里项领及他方竿尺所苦然至足下一书到輙洒然自快唯恐其读之遽尽也游仙古选及送先师十絶句故是金台宫中语令秦嬴双成辈以凤头鹅管奏之金毋必将欣然而思和也发足下书顷开之亦至俨然深山道士观觉章台风流淘洗顿尽云斋素来已三月果尔则输三车菩萨一着矣兄与开之才正敌于大道入路小殊然各自有进处仆外状可耳殊未得精进实如何如何来札当以示学士相钦叹也两种香拜贶即于师前爇之宜真子始以（阙）点鬼耳不意能慕至道去迹亦甚竒小儿顽愚何縁便任千令升役亦尚未见之
　　
　　又
　　
　　得教札饰奬令人愧死无地仆虽名为弃家而日见溷进香者琉璃光所谓聚蝇方寸皷发狂闹间苦亲旧搜索必获而后已诚知恶动非静縁在学地不能不尔元驭毎相谈及輙为攅眉不知逺公何縁必须靖节也足下云车中枕上朝夕不忘提醒此心而名障欲根苦不肯断具谂别后体认之切政恐足下不自觉耳既觉之故不难克也妙明真心与妄心本无有二悟则为真迷则为幻知色即是空则知空即是色所以水冱为氷氷融为水若别求照心以破幻心则又误也足下试一体察自朝至暮刹那之际何往而非声色香味触法感乎但听其自来自去不于此而生住心可耳足下谓不当以六祖偈而废秀法师此是实语不诳语秀法师但不合得衣钵耳黄梅示学人何尝一日废拂拭正谓拂拭不透无繇窥最上乗忍大师一片热血少灌顶处不得不堕六祖殻耳且秀法师以识字失之六祖以不识字得之吾侪所坐病不可不猛省也晩来出足下书元驭读之叹羡无已聊用附复不一不一
　　
　　又
　　
　　学士方苦河鱼检槖得宋人山水花鸟两巨册相与披阅甫竟而足下诗巻至尽读之称快不已一日而获两巨丽观学士遂忘如偃成一大笑此何必减陈琳头风檄也学士谓足下晨理十万家讼赋发百函牍如刘南昌夜燃青藜油七晷如刘中垒何物白驹假足下舂容篇什也上不虞真宰嫉下不虞丹元君诉乎仆谓不然春萌夏敷必须东君发舒一徧然后秋水涸天根见不尔于万寳告成时能无更吐颖蕚也足下雕缋满眼中亭亭初日芙蓉虽极精思出之自然异时采风当入蕋珠宫乐府何虞也言路君子本以学士作竒货鬻之不售徒自下阿鼻种耳佛言无诤儒者不辨学士庶几近之如仆则鲸劓人作过即论鬼薪何碍所畏外魔易闬内魔难刬耳足下有皇甫威明恨何必尔世宁不晓西州豪杰正谓度辽少替人也一笑嘉则昨在吴阊有数行相闻掷来髙僧诸传法藏碎金俱领讫不一不一
　　
　　又
　　
　　长孺来一再相过匡坐小语輙念叔度大雅思一倾倒而使者则以手教至矣承欲假行塍便轻刀见访故是夙懐弟与学士商之谓彼此尚得齿颊中令君三日香不无碍贵人鼻息姑自抑止如何仆于焚诵暇亦拟如野干学比邱坐苐有可笑者于难忍难割处颇得斤斧力而时时受役笔研于不切身应酬亦间尔枝蔓白黒二念能不令起而不关心游念不能不起移白莲栽清水中未见吐田田叶当由根器腐耳四诗从葱岭蕋宫来不妨风人之致独过见饰奬非所敢任幸寛之俟兴到或能少酬来美也所致有公即为达讫此公虽善名理而不复措意竿尺仅以一刺报谢惟兄能置维摩诘之赏于言外乃可也吾二人曽有肺腑托之长孺想当悉之君典遂不出闗令人五咽皆作青精气也
　　
　　又
　　
　　足下书至之三日而君典苍头亦至矣所叙致与足下报同此入虽秘书郎与奉朝请何异必不捩人眼鼻祗縁敬亭一片石为月旦所依故谗口易生一踏金明池此曹唇吻立解矣张郎故雅好文慕古亦自过庭之际窥得之足下除目至未耶如至者何以趣舍人装开之常为念之开之又云足下易于感恩仆谓不至是所忧足下轻于推腹耳此君得丙夜促膝谈使人都忘口戒遂成亹亹大抵阿兰那人也人我相俱已轻但不宜诿菩萨行耳京口之变物情汹汹幸有李使君足仗李于此处颇作小阴德恐足下要闻之
　　
　　又
　　
　　扇头五六言絶把翫不忍释手青天无恙语近过蒙庄彭殇境三舍若磨铜作镜彷佛祖师禅矣辰玉得之知当豁情散哀也当辰玉纷纭时学士忽见谓君典家有人来乞法井而不得其手书云病势甚可畏仆忧懑之极从楚俗筳篿详其旨似犹善汤药旬中杳絶后耗今得足下信当无复深虑聊作数行慰之且如来教略下一针或可于便邮致之否除目尚自杳然故当不闗足下五月初当为太公效不腆地下苟必欲露丑于石则章藻其人也余不多及
　　
　　又
　　
　　旬日前有传君典太史非常者仆絶不信之以为吴中人甚口当时用前病剧误而足下已有信来云且勿药故不宜遽至此居数日而辰玉自南都附一书亦云云方疑之寻而伯玉司马书亦至矣此君短小精悍筋骨遒满亲受先师指证以为即亡论后日月等松乔小自消息可以尽本寿而竟为二竖子所凌造物者果何意耶昔人推济胜具无隃于许玄度者而尰至一帖遂成不起岩穴筐篚竟复何益交逰中俱言此君有长卿茂陵之癖而广综吴兴之艺日进北海之客得无伤于所恃耶追念先师所授书与戒弟子遗训毛骨竦凛若以进道为疑仆宁负吾友不敢负先师与大道也伯玉以状属梅生而自任志铭又强仆以传殆未知有足下耳足下幸任传毋已仆敢效不腆于隧道一石可也迩来闻见可怪可忧可喜种种或鬼或神或魔或亡赖子作幻古宿有云老僧不见不闻无尽敢以此言进足下幸一切汰省之归之恬澹方与元驭时相勉耳向仓卒具草不足为先公地下重万毋灾石也
　　
　　又
　　
　　仆百不获已有此云间之役所可自解者往返得接足下一谈耳足下清徽韶音与两夕风月等快而虚夷澹泊胸中一片不朽业销灭都尽归与元驭言之叹服无已大抵吾曹不患不日益患不日损耳所饷都布单衣遂不下拘尸那城白氎欲作一诗纪之而夺他文债未就小间却污佳扇别令阿段驰上也家弟计已饱张公玉女色可返棹元驭为尊公恋美疢剌剌无舒眉时令人敝见之小儿试事粗能成文辰玉孟孺笔陡健想皆所欲闻者记春时有甪里赵生见过以古今文辞见示似可进者而苦数竒今复出手篆百韵古诗读之不知于蕋珠本色云何若俗调粗亦了了耳今附致足下异日或可作药笼中一物也
　　
　　又
　　
　　前者吾兄使使相别即驰一介将不腆之书币于吴阊而仙艗已发矣旋以付使者知当不浮沈也舍靖以来吉凶之札不能出一城外而姓名犹籍翘材馆以故长安故人虽至懿宻如兄者亦不敢一通问得手诲娓娓如面所云名根洗削且尽欲根不易除此是体验真至语仆何所置喙苐兄于欲素泊澹或是年力方壮触境偶发不能自禁稍裁之当自弭戢耳名根却恐未易除贾生曰贪夫狥财烈士狥名夫狥名之过烈士所不免乃知其中人深也无所触则潜伏而不之见有所触则驰骛而不自觉吾侪日日受役名中意未之觉耳兄再从容体验之如何仆昨春一病几委顿幸而不死为子弟强小脯修差得复念百事可解而雕虫之业政与名媾其累心重而耗精血不浅以故新正于大士前焚香誓断之然宿诺尚扰扰未尽静也留尹竽及乃是庙堂捜宿物见而怜之耳此念已于庚辰岁首炼过必不至复动乞骸疏上兄可为我一缓颊得早赐覆罢含菽饮水有余荣矣区区此时此身如寒号鸟逼岁无一羽可采放之自活不逾于在网罗耶春暖加飡自爱
　　
　　又
　　
　　仆自重九日辞昙靖移止乡落环堵丛棘耳目无所覩闻而元驭先生与家弟言足下遘萋菲问得之何自何白简不肯荅但云咄咄怪事而已夫豺狠之搏欲饱其嗜蠖虺之囓欲泄其毒此二者于彼无一言譬之猘犬骤风撄之者伤犬亦垂毙东教以为偶然西竺表其夙障自可彼此无恶同归解脱足下铅椠之业千载垂就如欲息而成之真宰所借日中未昃脱欲奉仙师之遗训则足下自称不能晦迹逰道太广虚名累身造物所忌便是实际语今幸为足下铲去之消揺寂莫一丝不挂柳州有云祝融回禄之相吾子味哉言也间与家弟语文士一段蒙气在顶上似尚未散即不能为足下投谗有鼻宁不有子美子瞻故事可以收桑榆之用耶仆亦似多此一见蹇使君云搢绅怜才惜寃颇有为解装者审尔尚可亡虑桂玉太夫人含饴弄孙足慰目前倾倒之期多在浴沂自爱不一
　　
　　又
　　
　　自足下东归后虽尝亟附讯问而不能有所致伯玉昆仲称足下间过谼中与诸贤扬扢风雅微相抵牾要当于口吻之际小柔之耳越客来多谈兄不能作生活居间小润輙与客共之乃者得手书所叙窘状真令人鼻楚太夫人■〈艹马〉老岂可令与兄分苦昔人有炙鸡奉母而以麦饭食客者遇达士则为定交遘盗侠则至焚舍要终不以客而易母也足下虽不作于陵仲子溪刻自处苐客来不成炊清谈而别炊则脱粟草具厨鲜宿肉当亦有相亮者三千里哭沈君典若必巨卿素车白马故当不易即用孺子絮酒炙鸡例轻刀一叶何所藉三四十金也燕中交逰近始有明足下不及乱者弟縳口之猘舌犹狺狺化鸠之鹰眼尚耽耽天地虽广知音者希大要置身法中放情物外千古之身谁能便就不使至冺冺足矣仆偶未死耳何足为足下道所云蓬门不启始觉耳目神明皆为我有万念都灰冥心此道颇得证验甚慰慰弟恐是暂时岐路启门之后六贼縁入依然故吾未可便谓证验也所谕阿敬在仕路作火宅莲花否乃兄结胞莲花中不能不吐火焰此何可保哉大儿近始移止乡落谋借三余次儿善病时亦潇洒小者于铅椠之末间值知已辱问及深感通家之■〈艹马〉辰玉十二日奉太夫人尽室北上矣徐孟孺有阿母之变圉圉苫块中仆不能尽却笔研役然未曽受尺缕一斗粟以是有愧而不进者实无可奉为不腆十金窃比于微生之酰佐太夫人一月甘毳不一
　　
　　又
　　
　　得足下书千言引我通介之间寛我出处之迹中间释疑解嘲无所不极虽使仆自言之必无以过苐仆不敢大自摽鲜为识者捧腹耳长篇之致要亦如之而乱语毋恋膋焫则如下三危之露醒此尘吻岂唯发蒙乃知足下之爱我终自与世人异也仆所以不能坚匹夫之节者盖有渐自入十尺靖以后谓苦海震臲中得遇导师天下之乐举无以易者初不因同志之大拜而生羡亦不縁同气之出宦而自孤祗为先师未有所指授间从所闻得其一二影响行之輙不效而茹素久脾鬲衰滑枯坐无聊形神削惫茅茨之庐暑不敌日寒不敌风乃改就园居随俗消息气体稍稍复故而儿女之私与逺迩酬酢来娆之矣居恒忽忽当此寛大显信之世而先君子仅以故官就土人子死则已不死何以自安而会台使上书乡衮垂悯覆盆之苦得达九重饰域鼎祭遂同六卿宻印金书正位司马盖谢疏在国门之外而仆之征书复下矣一时诸公谓上恩不可久负朝命不可偃蹇故不能如甲申之坚辞黾勉一出兾小有所报効而遘此百六宇内衡生半转沟壑才弱智浅冗散一官惭颜如甲已矣旦夕惟有归耳长卿胜井丹一语足下至今尚懑懑向者小夫不能于眉睫上安足下一犬吠形百犬吠声仆固保曽氏之不杀人如证者何事久逺明矣独迩来汹汹尤不可解谚曰宁逢恶宾莫逢故人信非虚也足下既自谓于大道独遇明师抉真秘便当奉母杜门优逰理性间有著述期之不朽十年之后天上之云軿与人间之蒲轮一时并集兹时固唯足下自择耳然仆妄谓足下才太髙志太锐气太扬不唯戈戟世态亦恐枘凿道机勉旃勉旃老子所云昏昏黙黙又云和其光同其尘愿共勉之与绳司冦为国怜才诚如足下言毎见相与扼腕足下仆尝谓目中珠胸中金石皆不可少者张太学人便附此不悉
　　
　　又
　　
　　屡得足下书及雄篇佳箑之贶不能一一作荅及岁杪始闻太夫人九十大庆欲草小序或长歌奉贺而忽忽为俗縁所夺因至今惄如调饥今幸有朱定国茂才便而尚未暇命笔敢布不腆之币以当台莱之祝幸赐存焉足下英敏絶世而于二门微尠深造故易为方袍黄冠长语所动若踏得实地一分则此曹自当于垣外逺遁矣仆已再上疏乞休俟得请谨奉候于五湖烟水间也沈嘉则闻病甚虽起不能久待唯足下一濡煦之不失为长者亡弟竟遂不起足下能不惜片言慰其身后乎顽儿偶窃一名粗了诸生事于仆固无与也春气甚融为尊人为道自爱不宣
　　
　　弇州续稿巻二百
　　
　　●钦定四库全书
　　
　　弇州续稿巻二百一
　　
　　（明）王世贞 撰
　　
　　○文部
　　
　　△书牍
　　
　　喻邦相
　　
　　自入觐仅一报言于门下嗣后遂不获通问知大雅当见容也兰溪固孔道计公出囊底应之讼庭春闲湛若神君桃花流水不废舒啸仆比于中外事一切末杀所不能尽置者故人耳邑治后堂记终拟破戒以完宿诺第不审作何题有使寄示庶不得捉笔也曹子念以踽踽故不免作闽逰唯公一念之宋潜溪先生诗得脱梓否拙草仙师传并王学士父子所著附览
　　
　　又
　　
　　氶尺书及枣二宫具仞念存胡元瑞别致一纸则多与公及吾家仲氏宴酬之咏令人眉间有挧挧色仆茅舍成矣旦夕候师羽化即荷一瓢数巻入其间不作一切有为业惟生平故人未能尽洗去或搅我华胥境耳家弟有闗中新命取道故里过贵治尚能续旧游宋文宪骨朽青城倘结习未忘尚为公思效衔结也
　　
　　又
　　
　　足下方晨朝吏民孰计利害施行之至于日中昃而馆人有授餐者君子之至于斯也未尝不得见也则岂其饶余晷而顾急我以名酒酒我山泽之珍食我而又必我记厅事之壁即不佞晨夕作佛道家奴诵华严法华楞严金刚黄庭道徳诸经不号而嗄而为足下吮毫草此记皆大奇也然足下好仆不已不宜官而仆为记不已不宜道自今而后小取节焉可也扇头一章沨然其音又有纪逰诸作令人起色浸淫满大宅姑自抑谒不使便和酒味殊絶足洗数十年月旦耻晩与王宗伯酌之共得十盏便陶陶然尊公诗正与同格想风度亦称是李盘峯先生天下推以为巨公长者何幸得见其言足下念之与宋承旨诗同梓道至厚也曹子念不落莫且可以藉手入闽小具三径资老鸡狗社足矣
　　
　　又
　　
　　子念归殊能谈彼中吏民口碑且得公数行以为慰未几而皂衣至出公见念之诗诵之与元驭学士相对爽然慨知已之不易也始学士见强草传实虑传闻异辞转有诺皋虞初之诬耳少所见多所怪不意遂以为口实也苐言路诸君子自有为一时捉鸡不着尔区区已办行縢草履百补衲作囚窜计幸而圣恩见寛得仍事香火旧犹啖少干腊鱼■〈月肃〉今尽屏之一木棉布袍足体于公所贶轻罗薫肘不过属厌儿辈而已唯是真气不足御外侮种明逸所谓山中寒寂聊以养和者然夜举不能五六酌名酝二瓿手自启闭足了一冬事矣珍谢珍谢家弟发疏即归今抵家已十日此子故少欲知足挂冠一念为匡庐小淹迩者纷纷政自赞其果决今便课儿辈读书老农老圃活计不乏不至乃兄之愚且诞也公幸毋过忧拙诗扇头将意不足仰酬并薄物侑缄不一
　　
　　又
　　
　　昨见浙録策文气郁葱乃闻有借重者寻一从曹子念获承起居之略初拟仙舄过吴门或得一聚首谈契阔而拜手教知有临安少尹之除虽音徽未接而鳞羽差易独念迁客中望实孰有如公者而例以常调相待私所不分然其去二千石差径近可步武也儿子蹉跎场屋苟厕一名代仆支持门户于愿已满今忝更似蛇足且念以凉德受之于老易遗旨不无悚然愧且惧耳公通家契深喜慰之情溢于言表感荷感荷仆圜中久与懒便昨不免小出应酬殊若不胜今已遣之北首即日寻旧团矣名酒故自养和乃益之以大币得无伤恵乎恐蹈不恭不敢辞却有薄效希照纳为爱
　　
　　又
　　
　　得教累纸以尊公传见托仆辱知已之爱无所効之得一効于尊公则仆之幸也入春后谢他累从容笔研间或得少趣耳九友斋歌巻久已付之子念所渠云托姚山人者致之想不至浮沈枝山巻曽见徐茂吴言及而不之见想偶忘之此君意似佳所为诗亦有才情萋菲之谗锢人圣世永絶生机良足叹息张开府廓落大度与人交有终始足下以感恩报之可耳亦何必尽知已也太守君长者所云云是以二三贵人待我不如以裴庆先生待我也渠日拮据吏事事烦食少为寄声自爱庙廊名能拔淹滞奬循吏而除目无太守及足下得无似龙之好而已耶顾益卿过此颇能言足下治状酒脯之贶无以为报如何如何岁晏忽忽不次
</div>
    <div class="pagination">
<a href="弇州续稿_page218.html">上一页</a><span>...</span><a href="弇州续稿_page214.html">214</a><a href="弇州续稿_page215.html">215</a><a href="弇州续稿_page216.html">216</a><a href="弇州续稿_page217.html">217</a><a href="弇州续稿_page218.html">218</a><span class="current-page">219</span><a href="弇州续稿_page220.html">220</a><a href="弇州续稿_page221.html">221</a><a href="弇州续稿_page222.html">222</a><a href="弇州续稿_page223.html">223</a><a href="弇州续稿_page224.html">224</a><span>...</span><a href="弇州续稿_page220.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
