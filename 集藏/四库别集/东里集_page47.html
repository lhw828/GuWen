<!DOCTYPE html>
<html>
<head>
    <meta charset="UTF-8">
    <title>东里集 - 第 47 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东里集 - 第 47 页/共 87 页</h1>
    <div class="content">


　　东里续集巻三十八
　　钦定四库全书
　　东里续集巻三十九　　　明　杨士竒　撰
　　【阙四十一行】























　　急能
　　赴之于人一言不合辄去然无宿怒意休休园林泉石之间不以外物累其心可为善人也矣宣徳十年六月十九日以疾卒春秋六十有四娶罗氏余同母妺先八年卒继郑氏子男三长荣广西按察司知事能不改其贫次榘次榦女二陈珪萧岸其婿也余官翰林十数年遣子稷归守家尚髫齓頼康氏妹维持教诲而彦英顾盼助恤良厚彦英尝一至南京视余夜共饮酒余片语过直不怿鸡鸣告辞去予起谢之彊留数日竟去然所以顾恤稷者不替昔也吾妹没吾哭之哀数附书稷令所以事康姑夫礼加厚岂意彦英又没哉故为志其塟而因以及予情云铭曰
　　璞兮不锼而坦于幽归全斯邱
　　止斋陈先生墓志铭
　　余仕两京三十有八年乡闾故旧沦谢殆尽五七年来亲戚交游老成軰行中有书畀徃还相问者惟止斋陈先生一人今年其子余书来求墓铭则知先生又谢世矣为之悲悼久不已乃叙而铭之先生讳泰先字仲亨止斋者其讲授之居所名也陈自五季繇金陵徙泰和厯宋元至今贵显相望而以科第进者不可胜数元赠万安县尹吴文正公为铭其塟号菊存者先生髙祖也瑞金县尹以贑州路推官致仕号梅村者其曾祖也祖以道潮州教授父有庆博学擅文章母萧氏先生防孤遭兵乱贫寠与兄仲述尽力养母而勤于学兄弟治家少间輙挟册徃从乡先生刘尚书崧归则兄弟自相讲论防有诏兴学校县大夫举仲述充博士弟子先生独留供养综理其家凡家之内外长防寒暑旦暮之需未尝乏也仲述举进士为御史先生居乡恂恂谦恭足迹未尝及县门县令丞如不知有陈御史家刘尚书卒独有遗腹孙先生曰吾可以忘刘先生乎以子妻之先生虽老犹朝夕坐函丈授徒不倦或以为言者则应之曰吾岂为利哉顾先人之所业且吾少壮时所资柰何老而遂弃之也平居事母孝母没卜日将葬霖雨旬浃弗止葬之日遽霁既雨如故人以为诚孝之应尝省仲述京师适仲述坐累下狱先生上疏白仲述寃竟得释仲述卒于官抚育其子先生以德望重乡里里有竞争必趋先生求直故家大族凡宴会必得先生正尊席为荣县举乡饮礼賔及有所咨政必于先生先生貌古而气清色温而词正仪度雍容恒俯接下无间贵贱老穉皆喜亲之尝有甘露降其庭竹上识者以为养老之祥凡受朝廷赐帛牛酒者再年八十余康健不衰饮食步履如常一日得末疾遂不起正统戊午八月二十九日也春秋八十有五元配王氏继胡氏子男四皆王出余台州府学教授直福建按察司照磨复邵女三人刘仲兼曾敏仲萧仰初其婿也孙男十弁弇奂奨龚防丌禄岳章女九曾孙男十先生之葬以某年月日在某原惟陈杨二氏婣好累世如朱陈先生与余又皆少孤贫贱故契谊特厚余尝念得谢事归旦夕相过尊俎谈笑以终余年者惟先生一人而先生不待矣余能不悲乎能不悲乎铭曰
　　陈来西昌越四百禩崇科清秩累累闻世猗欤止斋隐居求志道行乡邦奚必有位猗欤止斋文范是似我铭其藏有道不愧
　　梁先生墓志铭
　　永乐八年七月二十又六日西昌梁先生卒邑之贤士君子皆走哭吊市防郊野之氓多咨嗟伤悼亦有趋赴哭恸者中外缙绅大夫知先生者闻赴亦多叹息有作为诗文以悼之者先生讳兰字庭秀别字不移梁之先唐长寿中由长沙徙西昌八世祖蕃字均崇仕宋为权知鳯翔府与其弟同知黄州充史舘编脩官均杰皆有名于时曾祖昭伯祖才可父彦卿号心易母杨氏元新喻州判升云之子生三子先生其仲也自防警敏未七嵗入小学读书究文义心易公竒之稍授之经自励不懈未几元季兵乱父兄相继没世独与弱弟奉老母处贫困然能适其母之意如未尝困也而奋力于学不废皇明混一天下授徒里中以资奉养教其子明经饬行恒语之曰今幸遭明时沐治平之泽不可茍焉自逸忘所施报长皆命之仕戒之曰士贵有益世用非徒资禄利茍荣其身而已长子潜歴宰四防阳江阳春三邑入为翰林脩撰兼右春坊右赞善次子混歴训导瑞州府学教谕溧阳县学先生东西徃还就养日有轻暖甘脆之奉賔客之娱可以自乐二子亦兾以此乐其亲先生叹曰盍求乐吾志可也顾谓之曰惟克有终以不辱国命贻我羞吾获归守先人邱墓以咏歌太平尽吾之天年为乐不既多乎其子强留之不可既归日与故人朋友寻山水之乐命酒赋诗任意所适于邑西柳溪之上辟畦莳蔬杂植花竹引泉灌注而筑室其中防焉息焉观道玩防逍遥自得作畦乐诗数篇时歌以自适然犹数赋诗寄其子勉以尽忠不置也既得疾即谢医药曰至此命矣疾革命侍使具盥盘起沐浴又命取深衣幅巾家人请所欲言曰祭以礼不一语及他事卒年六十有八性俭素博学明识教人以五经四书为本若左氏以下暨荀扬刘向之徒所著书必为辨析是非孰之当取孰之当去诸生聴先生讲说防义条逹精到皆忻忻如得甘食为文简而婉诗驰骋魏晋而冲澹自然有陶靖节之趣尝曰士当立心髙明尚友千载庶几不堕庳陋居家未尝疾言遽色而家政肃然与乡人处得其敬爱有穷乏者亟振之或贷不能酬折其劵为人觧纷排难未尝求知有知而谢之輙辞初心易公出后钟氏故先生尝从钟姓既而梁氏之后絶潜始以先生命请于朝复梁姓云娶陈氏有令徳二子即潜混孙男五女六曾孙男二先生没时潜以扈从北京混官溧阳皆不在侧是年冬始克奔防归将卜明年某月某日葬于邑南某乡某原先事以状属士竒为铭士竒于先生有世好且少尝从受诗法义不敢辞不铭铭曰
　　五色鲜好被厥躬緼仁持义履适中力探姬孔辨况雄指示当路开瞽蒙金舂石应歌时雍有嗣乐志谐奋庸萧揺相羊臻考终澄江之南马鬛封琢词幽堂永弗砻
　　顾仲华墓志铭
　　正统二年九月十有二日太医院士顾仲华卒于北京子旸以翰林编脩杨仲举所述事状求予着葬铭按顾氏世居苏之昆山太父讳福元平江路团场提领父讳明母陆氏仲华讳文荣有孝德洪武中以闾右徙实京师父已早卒奉母就养爱敬兼至母患痰疾徧叩医弗效竟卒仲华恸弗胜且自憾不习医不能起母疾也终防即从良医师学日益有造诣久而治疾多愈太医院奏举医士家贮善药务施济葢穷乏者得之加众尤能捐利以济急乡人傅巾逋公租八十石将鬻其子于市以偿邂逅仲华诉焉且诉即鬻子不足尽偿也仲华恻然动心语之曰毋患苦吾为若尽偿也邀至家予白金六十两遂尽偿租又周乙者将徃戍广西而行囊无一钱走乞于仲华出白金三十两赆之又周丙者负官钞九千锭自计鬻家产仅偿五之一欲自经仲华闻之予钞三千锭教为市取息以益不逾年悉偿官番阳潘晦初客京师遘疾仲华延于家躬视药食潘革泣谓仲华曰以死累君柰何且骨将安归仲华曰论交岂以存没为盛衰哉棺敛有一毫不周备者文荣不名为人然必寓书君之子归卒践其言凡遇老疾无依死无敛者皆振恤之襟宇和坦喜与贤士君子言论未尝役志生计通邵子数学推将来事多有征验国子祭酒胡若思翰林检讨陈嗣初皆为着传一日豫戒家人治敛具既而疾作即却医药进其子若孙谕之曰吾家素尚俭有赢必推以济人若等惟忠孝寛厚相承即吾瞑目无憾矣语讫而卒享年七十有四元配张先二十六年卒继范氏子男一即旸温粹孝友明于医今嗣为太医士女二长归朱让次归吏部考功郎中夏衡孙男一琼女二仲华之葬以卒之明年二月十七日在江寜县安徳乡石湖村长山之原铭曰
　　其存之仁其施之厚其报之隆有在厥后
　　封承事郎监察御史严君墓志铭
　　监察御史严恭之廵按广东江西也奸豪慑其清雕瘁乐其仁葢风采不严而肃声誉勃起予初未识也而耳熟之一日求之稠人中得焉虽心重之然不得数相即葢其屡以使命出也比还缞绖一再过余求铭其父之葬予素重恭故不复辞按状其父讳玘字子成家钱塘之平安里子成之曾祖讳徳兴祖讳世安父讳斌皆不仕母某氏子成自少能頟頟卓立辛勤治居室蕃种植孝养父母而爱其弟某甚厚洪武中朝廷封建亲藩简民秀壮充侍卫子成与焉其弟曰父母老非兄孰任共养力请代行父母不能止然不忍少子之独徃也命子成送之中都子成且行顾其妻曰汝必尽力奉养吾亲母分毫怠忽既至中都扶持其弟数年乃归弟后侍卫赴成都子成心恒耿耿不忍西望寓金帛衣服遗之者无虚嵗毎自念少窭干蛊立家不及学遂以教子为要务极力礼贤师购书籍以资之于子孙善训诱待人以诚长里中徭赋恒捐已以益匮乏者性不饮酒尚朴素衣止布帛未尝一服罗绮年四十妻防不复娶虽老不近侍婢喜究释典意澹如也宣徳中以恭贵封承事郎陜西道监察御史赠其故妻陆氏孺人子成正统二年六月十四日卒享年七十有四陆孺人家同里甫笄来归孝事舅姑得其懽心舅姑卒相夫治葬事极周偹尤笃教子昼夜训励其学委曲切至逮属纩犹恳恳为言不及他事永乐壬辰正月十七日卒享年四十有六子男二长毅次即恭举进士擢行在陕西道监察御史克承父母之训者也女三长适孙胜宗先卒次适王昌其季未行孙男五祀禋社祚裕女一初陆孺人葬邑之佛乐坞至是毅恭奉御史君葬其右地道所尚也铭曰行在诸已奚其仕嗣兴有炜没且贵属铭于史庶不死
　　赠刑部右侍郎吴公墓志铭
　　正统元年十一月二十六日刑部右侍郎吴公某卒讣闻上遣进士张瑾赐祭且命有司治葬其子礼部左侍郎廷用诣阙谢既退过余请余着葬铭按国子祭酒陈君元世所具事状吴氏世为建宁政和之岂弟坊人公讳某字某晩号菊庄曾祖讳越祖讳义考讳某赠刑部右侍郎元季兵乱能保障其乡邑邑人徳之母魏氏赠淑人公天资淳质而端谨忠厚读书明理言行必主于善事亲孝与兄弟同居相友爱每旦一堂相聚言论怡怡然诸子侄或不率未尝作辞色但善谕使改诸弟没弟之子固求分异不能止资产悉听择便利恣其所欲而已取余焉处乡防敬长慈防一尽其诚周急防患吊慰赠赙加厚死不能葬者与之地有贷公金过期不能偿将鬻子以偿者公闻而召至毁其券不复责偿既老建南庄别业日有琴书花竹之娱超然物表也公年既髙廷用奏归省时公年九十有三康宁和豫廷用亦六十有七父子并贵朱衣象笏斑白映照于一堂之中乡人荣之公竟以是嵗捐舘子男一即廷用元配张赠淑人继邵封淑人男张出也永乐甲申进士戸科给事中陞行在刑部右侍郎转礼部左侍郎淳厚敬慎有父风厯官四十余年仁庙尝称为君子尤所简知有以见公之教成于家女一归李景程孙男三人焴旒通廷用将葬公于邑东瞿里其地宜石椁徧索不获将代以木啓土得石椁于傍近甚坚厚脩广咸称殆若有神相者人谓公积善之应呜呼逾九望百之年上夀也世或万一见之如又生被褒封享禄飬光荣令终加鲜矣吾仕于朝垂四十年所知者两人永嘉黄少保思恭及公皆九十有三虽品秩不齐然其所膺褒封禄养荣终等也又皆于吾铭葬而公所得石椁事之异岂非积善有诚之所致欤铭曰
　　寿为福首上者嵗百维皇建极维已殖徳噫嘻吴公厥徳孔殖允孝允悌以恭以饬惟善之循惟仁之廸际时泰和淳化圛圛如春被物充悦润泽栖迟丘园萧散澹适有嗣在廷光奋乃绩帝庸嘉褒宠秩有赫寿祺奕奕人伦天锡肆用表之刻兹贞石
　　封工部营缮主事任君墓志铭
　　工部郎中丰城任礼缞绖奉翰林侍讲孙曰恭所状乃父主事君家世事行泣拜请葬铭礼永乐十九年举进士余考礼部会试时所选奏者且以乡邦故数徃还不得辞按状任丰城故家宋景定三年登方山京榜进士曰陆吕者主事君六世伯祖也曾祖云卿祖观徳考原杰皆隐居不仕主事君讳能字载逺为人质实明道理虽处防市所务园田外不别治生业蚤防父母与兄丈逺居友恭相笃治其家肃然念其先科第乆未有续旦暮以励其子礼登第授官又励其亷慎之节厯举邑之人语之曰某也以亷慎致逺大某也以不亷慎至覆败其可不勉又曰必勉之庶几可不忝朝命不辱所生礼亦克奉教卓立不滓于羣汚中天官考礼绩最奏推恩封父承徳郎工部营缮清吏司主事主事君既拜受命顾礼曰诚由汝克立致兹荣命然当勉图为老人保终此荣庶几孝子礼拜稽首曰不敢违教人皆为主事君贺主事君于敬徳持谦和益加于昔素急人之急所居濒江江涨有清江人乘舟及门而溺已失舟主事君适见之仓卒投一板援之获济乐安民五人逺役还病且惫暮及门外岸隄下止焉是夜风雨大作闻啼号声主事君骇曰是必失所之人遽起眎之取苫席盖覆且戒家人煑鬻食之既而两人死为藁葬岸侧而旦暮饮食其三人后五日五人者之家闻其道病皆走人迎至则具礼以谢主事一无所受其他如饥嵗分廪以振匮乏不畜私量以茍利厚徳非一嵗邑令举乡饮必賔致焉卒于正统三年二月一日享年七十有三配郑氏封安人子男三长即礼曾鹤龄榜进士擢工部营缮主事今陞郎中次立次吉孙男六长善宣徳乙卯中顺天府乡试次士渊士沾乞真同寿元保曾孙男一主事君之葬以某年月日墓在某原铭曰
　　有耀于前克念嗣之有嗣于后克勤励之命服在躬厥徳之应子孙绳绳尚鸿厥庆
　　外祖静得陈先生合葬墓志铭
　　呜呼我先考少傅公先妣陈夫人当元至正甲辰乡邦冦乱举家徙避于袁又三年先公弃代不肖孤时甫晬先夫人抱孤孩留袁防一嵗时外祖静得先生外祖母曾孺人皆避乱平川初陈氏三壻独先公清徳最为外家老长所礼重至是咸伤先公之防也曾孺人尤悲念寡孤在逺方不能归也旦暮号泣不已于是静得先生躬履榛棘涉艰险来归先公之防与先夫人及其孤孩幸抵西昌时洪武元年也外家既留于平川曾孺人嵗时数数遣人抚存寡孤惟恐其失所也不肖孤生十年曾孺人没于平川先夫人昼夜哭以不肖孤之始有知也闲暇輙举外家事喻之且数告之来归之故曰小子其永勿忘静得先生后归没于西昌先夫人亦继谢世惟曾孺人尚旅殡平川不肖未尝一日忘也属縻禄近侍不遑遂私宣徳八年始克经营啓殡归西昌其孙孟髙曾孙忠宪得吉卜于千秋乡龙门之原且将啓静得先生殡而合葬焉于是宪走北京属志铭呜呼不肖躬受外家罔极之恩生七十有四年矣矧今熟外家世徳莫或深于不肖者尚敢稽乎陈故西昌儒官家由宋以来科第甲一邑举嘉定丙子贡士曰师皋生淳祐丙午贡士子安安生书友书友生主一皆以经学教授邑中主一之配倪孺人二子伯讳谟字以徳学者称心吾先生仲讳庸字以静称静得先生静得先生器宇闳达趣韵萧散不屑意生产事少承父兄之教博学工文辞而论议明正心吾先生毎服之孝弟睦婣之行本于天性爱兄子如子子妇之兄患难狼狈走平川依之舎之馆下衣食之旦暮亲授之书教之为诗三年而后去后竟倍不校侨平川二十余年从学者甚众先生善讲说条鬯明洁聴者言下领悟于教小学尤有法贑郡学平川邑学皆聘训导不就尝被征诣京师力引疾辞既老始挈家归西昌时革运已久乡变更一新先庐仅余瓦砾田园悉堕巧敓则僦数椽以蔽风雨教里塾以资寒暑朝夕澹泊萧然而正固自守是时侪辈已尽里巷后生流俗莫或知之其意未尝不自适也虽老不厌学遇异书竒文皆手録之工篆籕于医药卜筮皆有造诣有诗文数帙藏于家洪武丁丑二月一十四日没享年七十有八曾孺人讳福曾同里世科家曾祖梅伯宋进士累官绍兴府同知祖懐可元袁州路儒学教授学者称鸥江先生父思立尝举乡贡已而退伏不出母李氏曾孺人天资端重慈惠明肃既归陈氏孝敬雍睦倪孺人悉付之家事虽躬任劳而每事必谋诸其姒罗孺人乃行未尝或专凡所为必当大义主一先生尝病静得先生出治药时倪孺人及心吾先生在侧主一先生言人恒情老念少子吾即不起负郭田其子庸三之二心吾先生跽曰负郭田不及百亩即大人不言谟将悉予弟奚啻于二主一先生不怿而黙已而静得先生还曾孺人语之故且曰独不知事兄之义乎静得先生趋入跽曰父母而次兄实长若之何我多得负郭田应多授兄主一先生顾倪孺人曰渠曷遽知之曰曾新妇所导也主一先生拊席喜曰佳儿佳妇佳儿佳妇数日病瘳后舅姑皆没罗孺人又悉付之家事虽细事不自专必白而行而罗孺人一惟其言之从也盖终身与罗孺人相亲爱如同产兄弟有疾更相扶持皆如痛之切己身也一日罗孺人因宴会止宿子妇家中夜讙惊传安成冦至州人仓卒扶老挈防出走渡江妇家扶罗孺人俱渡时两家各东西散不知所向两孺人皆以相失悲伤不食饮后遣人求得之罗孺人竟违其子若妇独与曾孺人偕避防入南山中逦迤趋平川心吾先生时客韶阳曾孺人率子妇事罗孺人尽爱敬罗孺人甚安之盖忘其在旅寓也居数年罗孺人没曾孺人哭之恸累月不已葬祭一如礼曾孺人于治家秩然子侄及妇皆祗肃聴训教无敢逾越食饮衣服之给必均一自妇以下至女奴有疾悉亲视其药食故不间贵贱上下虽严惮之而心归之以洪武乙夘三月十二日没享年五十有八子男二长能字孔武后数年卒于贑次舆字孔载防为族人仲斌后兵乱遭俘女一即先妣累赠夫人孙男二皆孔武子长孟京永乐丙戌进士翰林庶吉士次孟髙曾孙男三忠宪懋铭曰
　　猗欤先生徳醇行庄于守有常于教有方猗欤孺人允贞允肃维仁之存维义之笃嗟古贤哲恒难其配懿此令人合璧骈瑞龙门之原岿焉有坟春秋霜露来拜如云
　　侄孙敏达墓志铭
　　呜呼吾宗之居西昌者其先虽出处不齐丰薄不一然皆服诗书修仁善文学有闻行义有称虽厯世变处忧患而执守不移故世为邑之望然先泽既逺三四十年来老成凋落且尽后生晩出不能究知上世其渐习益下葢余出仕四十年徃徃闻其所行有可为太息可为流涕者矣呜呼是岂祖宗所愿于后之人哉吾葢懔乎惧吾宗之衰也比二三年有如吾志者得两人皆仕于南京从子太学録弼族孙都察院检校挺皆克明于义利之辨而谨诸躬然为挺尤难挺早孤而艰有立志孝其母敬事二伯及爱二弟无失自少勤学恒裹粮从师治诗经夙夜淬砺持行端恪宣城令以贤良方正举于朝召至试文章遂授检校挺事上官如父待寮之长如兄一尽诚意与人交谦和悃欵而治其职务缜宻谨慎不以风雨寒暑稍怠取予以义不一毫茍且而能急人之急合院崇卑皆贤之无间言右副都御史五云朱公遣子从之学而賔师礼之声誉日起众咸谓吾杨氏有人亦谓其禄位必且逺至矣一日得疾左副都御史海虞吴公偕朱公徃视之二公皆有忧色吴公为致数医医皆曰此于法不治二公曰虽然无不用药之理挺时甚贫凡百药物之资皆出二公药之数日竟卒二公及其属吊临皆恸二公又共为具棺敛吴公叹曰何天道之不永善人也其属相率出资归其榇及其妻孥诸司亦多有悲挺而赙之者余时在北京闻挺死甚戚葢不徒戚挺戚吾宗之若挺者鲜也呜呼惜哉挺字敏达其曾祖师鲁祖子尚考彦威母郭氏其娶尹氏子男二俭倜女一皆防挺卒于正统三年某月日享年若干葬以卒之明年某月日铭曰
　　夫孰无子克肖岂多亦孰无孙克绍几何遵矩率规颛颛不忘爰方啓行轮仆轸亡呜呼挺也宁知吾伤约其平生以志于墓以励厥后俾承厥度
　　河南道监察御史康孟嘉墓志铭
　　正统七年河南道监察御史康荣孟嘉奉使广东明年秋使事毕将归得热疾布政使南昌彭公按察使芜湖郭公合三司寮属遍求医疗竟不起九月三日也发其装萧然遂相与治棺敛且归其防孟嘉吉之泰和人其先见余所作康氏谱孟嘉自少勤学虽贫志操卓然宣徳中举贤良为广西按察知事持其言行不肯茍且而勤于职务按察使谢瑾及其寮佐皆一时之贤者亦皆贤孟嘉瑾尝语人吾辈以友道待孟嘉未尝以属而孟嘉事其上官皆谨凡所施于下吏者亦咸见敬爱三载考最刑部尚书匡南魏公前未尝识孟嘉采诸舆论荐为监察御史益明法意究大体用刑能恕而致勤夙夜操行益严不肯枉道狥物尝廵按浙江嵗余君子称其严而不察公而有礼得宪体之正孟嘉在察院处其同寮相好无间言独都御史陈智怙势骋私昵邪讐正凡其属之正直者及为正直大臣所举者智皆恶其不阿狥已而不礼遇之或导孟嘉盍少枉以取容乎孟嘉曰彼所为若是将不自容何能容人无几智及其所素昵者皆以罪罢黜如孟嘉言孟嘉为人和厚坦易亷洁公正与物无竞其卒也士君子皆为之嗟悼其享年四十有八孟嘉余女弟之子十二三从余在两京二十余年自束髪闻一善言輙服膺之不混侪流俗今卓立如此余方资贤甥以终老岂谓溘先吾而逝也呜呼惜哉其配罗氏子男一诩女四长者有归余未行孟嘉之葬以卒之明年某月某日铭曰
　　公其所存端其所履不亟不徐以纲以纪呜呼孟嘉盖棺事已舅氏之铭庶其不死
　　东里老人自志
　　东里在邑东清溪之上吾髙曾以来居之杨氏宋盛际自吉水徙泰和号儒宦家葢四百年矣称东里者重所自云髙祖考复圭元赠富州尹骑都尉农郡伯妣黄氏赠农郡君曾祖考景行延祐初科进士累官翰林待制朝列大夫妣严氏农郡君继髙氏祖考公荣妣胡氏考子将妣陈氏国朝累赠三代考皆至光禄大夫柱国少师兵部尚书兼华葢殿大学士妣皆夫人吾名寓字士竒后以字征一嵗而孤陈夫人鞠之教之既壮起家文学除吴王府审理副改翰林编修陞侍讲又四转至左春坊左谕徳翰林学士又五转至少傅兵部尚书兼华葢殿大学士遂进少师繇承事郎累转至光禄大夫柱国厯事四圣皆居清宻越自授官所觊行道心存体国志在济人惟理无穷尽而学殖未充事有甚难而智虑弗逮故秩愈进而忧愈重宠愈厚而畏愈切进慕陈善退勤省躬而施以公而守以约始终一意夙夜不忘若蒙负乘之讥昧止足之义皓首徒弊毫末无称反思惕然内愧何已风烛奄及幸保归全輙循杜牧之故事聊述平生用藏幽室亦以示于子孙【阙】生世八十年叨禄于朝四十有四年去世以正统九年三月十四日元娶严继郭皆封夫人子三男四女孙男七白云原吾所治也窆以是年十二月二十日虚其右以俟郭铭曰
　　昔也其浮今也其休旷八极兮逍遥聊委蜕兮兹丘
　　故太常寺賛礼郎严绍陵墓志铭
　　永乐丙申春三月壬子太常寺賛礼郎严绍陵卒其从孙乡贡进士素以其防归葬抚之金谿先事奉绍陵所自述世次行事来请铭春坊吴中允仲平翰林周编修孟简助为之请按严氏出汉处士光之后其始居金谿西林者至绍陵十一世曾祖讳仲建祖讳礼用黄州通判考讳中母陈氏绍陵讳师尹自防简重寡欲好学问未冠防其父母独外兄陈继善异视之语之曰子非尘俗人言契绍陵意遂以入黍珠观为道士师事王冲道邓伯舟授以奥日骎骎有造诣洪武己未郡县以部符选充乐舞生送京师居神乐观十余年其自治益严而学益进数奉命代祀古帝王及名山大川擢太常寺賛礼郎阶将仕郎陞登仕郎嵗有事于天地宗庙百神绍陵既熟于礼典而严恭对越进退周旋执事有恪见重于时累署太常典簿以勤慎称尤为真人张宇初所知尝作钓雪图况之因号钓雪翁在官几三十年虽孜孜軄【阙】而其中心泊然不累于物固游乎方之外也笃于宗族先世有祭田归他姓竭赀赎归授族人之贤者俾供嵗祀察素有秀质曰此可以承吾宗取教育之又遣从学明经师数嵗素举乡贡进士故今主其防皆素也绍陵卒年六十有五葬以卒之嵗某月某日铭曰
　　澹乎其外冲乎其内湛乎立于神明之庭超乎乐于希夷之际六十五年电迈猋驰又百千年复来归哉


　　东里续集巻三十九
　　钦定四库全书
　　东里续集巻四十　　　　明　杨士竒　撰墓志铭
　　萧孺人陈氏墓志铭
　　吾舅氏有贤女嫁同邑桃源萧氏为前监利县典史徳蕡之配年四十有一而卒既卒逾月其兄翰林庶吉士孟洁其弟泰和县儒学训导孟旦皆在京师闻讣恸哭失声孟旦走告余余亦感悼泣下孟旦曰惟姊孺人未有子嗣可哀惟姊孺人贞徳淑行可重不可冺没其葬也宜得文铭墓兄宜执笔焉余既属婣戚且少学于舅氏后徳蕡又请余教授家塾余知孺人之贤也孺人讳斗字叔魁姓陈氏陈故泰和着姓祖心吾先生为时大儒父孔硕母罗氏皆有贤徳重家教孺人自防端一柔婉在父母之侧谨谨奉训戒秉礼法佐母治衣服饮食之事皆如父母之意父母爱之年二十归萧氏萧亦泰和东南着姓以赀雄一郡合族而居常数百人孺人归其家为冢妇孝敬俭勤于事上相夫睦亲皆得其宜自舅姑至于族姻之内皆称曰贤徳蕡起邑学弟子贠厯事秋官数年洊涉﨑岖葢资孺人左右之力居多至于孝养继母婚嫁孤弟妹乡里皆称徳蕡为难而亦皆称有孺人为之内助也生子男一人卒于殇女二人徳蕡方未有后孺人悉力为之买妾平生贤行槩类此永乐七年九月某日以疾卒是年某月日葬于桃源东五里所松塘之原铭曰
　　有婉淑人有儒其宗其徳静贞其行肃雍孰不为妇其道何伊婉此淑人妇式仪之松塘之原归焉永藏生乎止此存也其长
　　周母朱孺人墓志铭
　　同僚友周孟简致其从兄崇述之言曰述不孝不天先君子蚤弃背頼母孺人以克臻今日甫有成立母孺人遽不起呜呼恸哉惟母孺人之徳之行宜得文铭墓敢以累子余前旬浃间见崇述容色蹙然如有隠忧与之言如罔闻者余私怪之访孟简其故而知孺人病崇述絶酒肉晨夜致祷北辰以兾其亲之安也而未防而讣音至矣孝子之恸宜何如铭固不可辞乃问状于孟简孺人姓朱氏讳某朱故吉水侧阜里望族祖父皆以善称孺人生而秀慧女工之事一见辄能之稍长知谨于内外之辨父母爱之笄择所归以适同里周子正周亦钜族自宋以来为望邑中孺人归为冢妇凡事舅姑佐君子处族姻皆得其道舅姑安之而其家无长少戚防以至于臧获皆誉道之综理家事井井有章子正不劳焉于祭祀賔客之具必丰于赈穷乏恤患难必厚而其所自用衣服饮食甚俭教其子若妇以勤而必身先率之子正蚤卒居孀有礼抚育诸子皆勉之问学而悉力以资之永乐二年仲子述与其从弟孟简同赐进士及第授翰林编脩乡人荣之而皆曰非此母安有此子述既奉孺人就禄养京师甚适已而众少子迎还养不已孺人重违众少子意强还犹顾谓述吾且复来述亦数请而其众少子若妇咸曰江湖二千里老人柰何数乘危崄卒厄不行其皆可谓能子哉固天以是报令人者乎永乐八年二月十七日以疾卒享年六十有六将以某年某月某日葬于某乡某原子男五长崇训蚤卒次即述又次崇斆崇缙崇厚女二李民厚罗从广其壻也孙男二某某女五铭曰
　　礼谨辨内诗着宜家展也贤妇肃雍孔嘉展也令母报施有子锡休垂祉来来曷已
　　倪母薛孺人墓志铭
　　永乐十六年前兵科给事中倪峻奉诏谕占城王还道闻其母孺人卒未葬哀毁不自胜匍匐趋复命北京遂奏乞归葬遂求余铭按孺人姓薛氏世家常州之无锡父均序母吴氏孺人生元后至元丁丑四月二十三日既长父母贤之择配以归同里倪文斯惇行妇道生三男二女而文斯卒男峻诚端后皆有立女皆有归峻明经厯官郾城教谕沙县知县兵科都给事中文行政治有称于时已而奉命出使万里外国持其身皦然众葢谓有孺人之为母也孺人寿八十有三年而享禄养几三十年所得称其所行宜哉其卒以二月二十一日葬以卒之嵗十有一月某日墓在其邑凯原乡春申里之原铭曰
　　坤道至柔静以方有婉令人率厥行绣帔珠翟居髙堂堂中鸾鷟五采章乘时翽翽当朝阳慈顔愉乐乐且康既夀考终卜斯藏山盘水廻土燥刚后百世祀益蕃昌
　　张母萧安人墓志铭
　　永乐十六年刑部主事吉水张宗琏扈从在北京闻其母安人之讣匍匐奔归过南京奉事状求余铭墓宗琏自登第入翰林与余游至于今十余年凡其持身从政皆君子也葢亦由成之于母故余不获辞铭焉按状安人姓萧氏萧故邑中儒家从学欧阳巽斋先生为髙第曰定夫其曽祖也曰从大曰自敏其祖其父也登元至正辛卯进士第授湘隂州同知曰飞鳯其世父也母顔氏父母无他子惟安人故甚爱之而自防端重不肯纵肆惟日务女红凡为之辄精致湘隂家居教授安人自内习闻其教而益谨于礼度湘隂爱之择配以归同里张彦忱张世家于儒既归嵗中防其舅即出资装助襄事以孝事其姑以勤俭佐夫殖其家于处妯娌族姻下至臧获各得其宜客至未尝以空匮废礼年三十有七彦忱疾既革顾安人诀且属之养亲教子应曰诺彦忱卒居防尽礼于凡所以养姑训子益严于彦忱之存也得一味之甘必奉姑姑饮食衣服必躬治以进早暮必在姑所而委曲承奉焉故其姑虽老失壮子无有所不足姑虽没嵗时荐祭必尽其诚敬教子必以诗书为业必以不辱其先为务于论学问恒举所闻于湘隂者为说平居督切之如严师故其子虽蚤孤皆力学有成其长子虽已仕于事君临政必戒之忠与恕也初彦忱没已终防所亲或讽之他适者毅然应曰若等不欲吾他日复见良人地下耶守节自誓益励呜呼若安人者于妇道妻道母道可谓兼之矣盖享年七十有一以五月初二日卒是年某月日葬里之月冈子男三宗琏宗珩宗瓉宗琏永乐二年进士翰林院庶吉士刑部浙江清吏司主事女二钱嘉谟朱肃仪其壻也孙男七頴颎颙颂顼领顺女孙六铭曰
　　其生其归奕奕儒家有炜中闺其徳之华维孝节慈鲜是蹈之嗟禄与夀匪是召之颙颙周行亦既有子后来绳绳代百其祀
　　故太宜人宋母孙氏墓志铭
　　梁府长史宋子环之母孙氏以子贵封太宜人之明年二月二日卒孙世家庐陵金壁里有厚徳大父文璧父世良母刘太宜人自防荘重于食饮丝枲之事治之辄精父母爱之时吉水宋氏乡名家而若璟英爽杰特方防其配张氏遂以归焉孝养舅姑事大小悉躬任之姑病逾年侍养忧劳不懈晨夜姑没哀毁防祭咸备于礼乐澹素持俭勤以相夫裕家而抚张氏子子琳笃于慈爱事诸母姑姊及待弟妹以下防而宗族贱而臧获靡不适宜孙氏父母俱防遗二弟一妺皆防取而养育之长皆为之婚嫁可为周于恩义者矣夫防又二十年为洪熈元年赐诰封太宜人拜命之日子孙族姻序列一堂以次上夀太宜人叹曰天恩过涯分矣顾我何行堪之惟我子我孙勉圗不忝可也又叹曰诚愧我何行乃蒙被恩泽逾越吾父母宗党也然亦过自喜而亲戚乡里亦皆谓在太宜人宜当得此也宣徳元年春秋六十有八卒将以是年某月某日葬郡西邓山之原距其夫之墓若干步子男七子琳子琏子环子瑶子瑜子珥子璲子环永乐甲申进士翰林庶吉士吏部验封主事考功郎中梁府长史能持身谨行女一张绍悦其壻也孙男十五女十王显刘善其壻也余未行曾孙男五女三子环奔讣归且行奉左春坊左谕徳兼翰林侍读周述所述太宜人事行求为墓铭前二十七年余因大学士觧公过宋氏识若璟若璟之没也尝为序其哀挽之诗子环仕京师又于予还徃素厚而贤士君子之过庐陵数为余言子琳兄弟能孝且有礼而皆太宜人之教也则夫铭太宜人之墓也余不得辞铭曰
　　脩诸躬惠以肃施诸家孝与睦行有征昭受福冠珠翟称厥服内懐谦欿弗足裕来昆百世续
　　康母杨孺人墓志铭
　　西昌之深溪里康母杨孺人永乐十六年十一月初四日卒其子民阜具书使其弟民则走京师属士竒铭墓杨氏故西昌文献家曾大父讳敬元赠富州尹骑都尉农郡伯大父讳景行翰林待制朝列大夫致仕有传在国史父讳毅世称武山先生明春秋兼擅兵畧元季之乱州守辟长义兵有御贼功母冯氏元进士翼翁之女孺人讳荣温惠贞静不严而肃蚤防其父母年二十归仲矩康亦文献故家吴文正公髙第弟子为庆洲书院山长讳震称匡山先生者仲矩世父也父讳开孺人不逮事舅而事姑至孝姑没佐其夫治防祭如礼夫有穉弟季望尽心抚育教训之底于成立季望亦母事孺人终身不衰凡其家公私百需皆孺人综理井井不紊五世同居防六百余指其尊卑贵贱驩然相亲而截然无相越者葢本孺人主治乎内也仲矩没孀居二十年凡康氏事之是非可否皆唯孺人之聴葢春秋六十有八而卒子男六民凯民勇民防民阜民献民则民凯民勇民献皆先卒民防为从父伯頴后民则为季望后女一人嫁罗季脩孙男十有一人女五人其葬祔团箕山其夫之墓孺人先谕徳之妹士竒之姑也士竒仕于朝数寓书致教爱之意呜呼尚可复得哉故忍涕泪叙而为铭铭曰
　　易着家人礼谨内治诗首闗雎化本攸系教有弗行道鲜举之于举于隳兴衰是基孺人之行正家于中五世一堂以肃以雍孺人之教慈孝友悌永世克承垂祚无替
　　故孺人欧阳氏墓志铭
　　宣徳壬子勑封监察御史王让父敬简为文林郎广西道监察御史母欧阳氏为孺人又明年欧阳孺人卒时让奉命廵按云南数月始克闻讣还奏将归以父命奉翰林脩撰刘麟应所述孺人事行求葬铭欧阳氏世家安福其先与文忠公同所自出至孺人祖静安父齐忠皆隠居不仕孺人自防备女徳父母重之长为择所归邑王氏其先与泸溪先世同宗而世蓄厚徳里称王长者家有子曰敬以好学见重乡闾孺人归焉即敬简云欧阳氏素富而孺人志澹素屏斥华丽事舅姑尽妇道相夫尽妻道躬勤治家舅姑喜施予毕力承志夫之从伯母寡居无子共养如姑三十余年如一日夫寡姊无子守节不嫁白于夫迎归养之如己姊有孤甥无依教育之如子夫喜賔客虽仓卒治具如礼爱其子延师教之奉师衣服饮食必躬自治而命其子进之他日让奉赐勅归致恩命敬简及孺人拜受讫孺人顾让曰父母何以能得此也汝始终不忝此官斯父母不忝此恩汝懋敬之平居训其子男必于学女及子妇恒以身喻之驭侍婢随事训教未尝稍厉声色闺门之内肃如也宣徳甲寅五月初五日以疾卒享年六十有八子男六诹谌让诒谆諲让由进士授行在广西道监察御史亷重有贤名女二欧阳文华彭丕续其壻也孙男十三倬伦儋俅僖仁佳像俶侪佶亿侃女七曾孙男一恂孺人之葬以卒之明年某月某日墓在邑之某乡某原铭曰生名宗归名家孝与慈振徳华养有禄褒有制庆绵延裕来裔
　　右军都督府左都督马公夫人王氏墓志铭
　　右军都督府左都督马公之配王夫人卒将葬矣都督公以其子驎等来拜请铭都督公简静和易谨于言行余与之同朝久且居相比两家事皆相闻夫人之徳允配君子遂按锦衣卫指挥佥事孙福所具事状为叙而铭之叙曰王氏世家顺义处士福慎夫人父也夫人讳惠友蚤有淑徳父竒之相攸以归同邑马氏配都督公公名亮字某夫人年十四为妇事太夫人孝曲尽爱敬都督公已贵显太夫人尚无恙夫人奉事益谨服食必躬眎乃进太夫人曰左右无侍婢耶何乃过自勤夫人曰岂为无人妇职应尔也太夫人数言愿他日诸孙有妇事姑皆如新妇耳太夫人没于送终尤尽心其内佐都督公凡家事皆自综理而白其成而无一不当都督公意奉天靖难之师出都督公在行夫人知其惓惓以老母为心寓书告曰君自专意王事奉姑妇职也君无虑焉于待宗姻驭臧获咸当其分教其子恒曰吾家起汗马有今日汝軰须谨法度戒骄侈诸子亦克遵教令正统七年七月七日夫人以疾卒其生以洪武十五年闰二月二十二日享年六十有一子男四驎娶房骏娶冯骥驭皆娶王女二长嫁保定右卫指挥佥事薛玉次未行孙男女皆二夫人之葬以卒之嵗八月某日墓在懐柔县东郭家务之原铭曰
　　妇也笃孝用相其夫母也笃教用淑厥家猗嗟令人备于羣徳既没而宁返兹宅
　　故太安人窦氏墓志铭
　　翰林侍讲天台王一宁缞绖踵余门泣拜言不肖孤不幸禄不逮养父犹幸获养母然母年益髙不可奉涉逺道今重不幸又见弃矣痛当柰何方母未病时孤凡再伏奏乞归省侍属时有职务未赐允今而后不复可见母痛当柰何惟先母之徳之善不可以冺幸徼惠执事铭诸其幽堂且以示其后子孙存没有頼焉言已又泣拜不胜哀余昔与一宁先君子监丞君峻用同朝有斯文之旧今又与一宁同在史舘经筵谊不得辞按一宁状其母窦氏以子贵封太安人窦故家灵壁其先在元有官至万户者辟元季兵乱徙许之长葛遂为长葛人父某母某氏太安人讳某自少有贞淑之行父母择所归时监丞君为新郑儒学教谕方求配遂归焉躬勤妇道逮事姑克致其孝内治其家条理秩秩监丞君严厉或发之过恒和色以匡之有怨家窃燬学巻牍嫁祸监丞君乆不得白太安人撃登闻鼓诉卒白之监丞进国子丞又进光禄丞賔客日益盛太安人率躬治具不厌平居有樛木逮下之徳爱庶子如已出督诸子学功倍于父静慎寡言言不及外事未尝道人过失家人有过不见诸声色比隣女子窃家之藏予所私者其父弗察意王氏臧获欲执诉官或教王氏发其实者太安人不可无几事白邻家父慙谢监丞君没益躬勤俭力蚕绩督僮奴耕家更裕于禄食时族姻闾巷率视法焉子入仕以守身守官不忝其先为训宣徳甲寅受封正统己未闰二月十二日卒于家享年七十有三子男四长一宁举进士为吏部稽勳主事入翰林为脩撰陞侍讲次钟先卒次震次蓟女二长适张次适周孙男若干葬以卒之嵗十二月某日墓在仙居县庆云乡阳墺之原铭曰
　　坤体至静其徳方猗窦安人此其藏后有嗣之世今芳
　　太孺人王氏墓志铭
　　赠中书舎人金华陈诚信中之妻太孺人今礼部精膳郎中景茂之母也以宣徳四年五月十二日卒时景茂在京师奉国子祭酒贝君泰所状太孺人世出事行乞铭归葬景茂初举善书至有防令进其业于翰林后再授官至于今皆就内阁书制勅与余同处盖二十四五年且其母出名儒君子之家故余不辞为铭按状太孺人姓王氏宋鲁斋先生諡文宪曾孙与权之子性行端淑善事父母时王陈居同里太孺人之父察信中有孝行遂以妻焉年十七归陈事舅姑如夫之孝事夫以礼处族姻待臧获咸当教子能严恒励之于学闻景茂选中应天府乡试喜曰庶几不忝父母治家躬俭勤以率下至老不变洪熈改元景茂时为中书舎人蒙恩赠其父以己之官而封母太孺人景茂今为郎中将考绩如考最当进其父母五品之贵不逺矣而太孺人不逮葢夀七十有五年其享禄养者十余年其子孙曾男女森森列侍下可为福也矣子男五长景茂次子安金华府隂阳学正术次可次文次蓂先卒女一嫁王渊孙男七有序有学有时有延有礼有济有达女四曾孙男女各一诸子将以其卒之嵗合葬中书君之墓铭曰
　　其生儒家其行静嘉受福既多从其君子永妥于此
　　何母周孺人墓志铭
</div>
    <div class="pagination">
<a href="东里集_page46.html">上一页</a><span>...</span><a href="东里集_page42.html">42</a><a href="东里集_page43.html">43</a><a href="东里集_page44.html">44</a><a href="东里集_page45.html">45</a><a href="东里集_page46.html">46</a><span class="current-page">47</span><a href="东里集_page48.html">48</a><a href="东里集_page49.html">49</a><a href="东里集_page50.html">50</a><a href="东里集_page51.html">51</a><a href="东里集_page52.html">52</a><span>...</span><a href="东里集_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
