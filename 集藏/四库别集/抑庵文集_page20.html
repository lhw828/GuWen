<!DOCTYPE html>
<html>
 <head>
  <meta charset="utf-8"/>
  <title>
   抑庵文集 - 第 20 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   抑庵文集 - 第 20 页/共 37 页
  </h1>
  <div class="content">
   赠言古礼也而多施于离别之间盖虑濶之久故因言以寓意若夫处必与偕行必与俱德义之相兼功业之相上皆目击而耳闻之虽不必赠言可也况三载考绩之仍其旧者乎而世之君子于夫三载考绩之仍其旧者率皆为文以赠之所以写其殷勤笃厚之意美其旧绩而勉其新功其所存如此则虽前所未有亦理之所可者也吾邑刘君伯埙为刑部郎中为予言其同列刘君养正之贤曰养正家通州洪武中由国子生擢刑部主事即有名秩满陞郎中今三载考绩于吏部以为能言于上俾复其职凡与相厚者皆赠以诗敢求序于予予谓朝廷用唐虞之法以课吏凡仕歴三载者必考其职之称否须九年而大黜陟焉由是仕者竞劝而皆乐于有为故庶绩咸熈养正以通敏之才歴仕四朝于夫声明文物之盛详刑慎罚之意皆深知之故能举其职今三载考绩而仍其旧盖俟其绩之成而进用之诸公美其旧而勉其新岂不诚厚也哉予闻之行逺自迩升高自卑然行百里之途为九仭之山者多勇于始而倦于终使不倦而益进焉则至于髙逺也必矣养正益勉之爵禄之加岂止是而已哉此诸公赠言之意也故为序之诗凡若干首
　　萧宗鲁和三体诗序
　　吾友萧所畊以其父宗鲁所和三体诗一集示予曰此吾先人之所以自见其意也愿为序而藏之予少时则闻宗鲁读书有才艺善谈论古今与客坐语辄终日亹亹忘倦而间亦发于歌咏然恨未及见也于今乃得受而读之呜呼盖可谓笃于诗者矣夫言者心之声而诗则声之成文者也心所感有邪正则言之发者有是非非涵养之正学问之充才识之超卓有未易能也是以观其言则可以知其人故曰诗可以观若夫唱和之作乃所以各言其志虞廷赓歌是已自是以至盛唐皆如之初未尝拘韵也依韵以逞词盖自元白始迨宋苏黄诸公一唱而十和然犹未必多也东坡先生乃取渊明之诗尽和之其后陈晞顔又取简斋之诗而尽和之于乎富矣哉其言也盖依昔人之韵而发其意韵虽同而意未必同也予尝辟于物矣春气既至草木畅茂一花一叶皆有可观其生色虽不同而化机之妙则一也今观是诗亦可知矣非用意至到曷能之哉然古今作者甚众而存者无几盖无贤子孙而散亡流落者多矣今所畊惓惓于是诗而其子乡贡进士珏又能如其父志兹非萧氏之贤子孙哉是以君子贵乎有后也故为序之使藏焉
　　赠张谦序
　　庐陵张谦为吉安府学生业成充贡入太学而求赠言于予予时亦以内艰服阕将之京意谓与谦得从容于歳月之久以尽其所欲言而何事于求哉然谦求之不厌乃谓之言曰夫君子之所学者圣贤之道也学圣贤之道以修于身而施于国家天下开导其进为之方者师之功辅翼劝相以致于成者友之力也子之居郡庠既得师矣其所友者一郡之士也所以至于业之成而足以充贡者虽子之勤学力行亦岂非夫人之助哉今去入太学太学者天下之士在焉而为之师者又天下之名儒也子既得名儒而从之而为之友者益众则所以资借成就者将益大矣譬之舟焉既得舟师之良者而操之其所以楫之者又皆一时之能者也则浮江而下一日千里以至于海不难矣予盖为子庆也虽然师不待言也天下之士盖多矣而有善不善焉在子慎择而固交之韩子曰善虽不吾与吾将强而附不善虽不吾恶吾将强而拒此子之所宜法也然予又闻之孟子曰一乡之善士斯友一乡之善士一国之善士斯友一国之善士天下之善士斯友天下之善士盖取友之道必先善其身所友之广狭视其善之髙下何如也此又在子所当勉也茍得天下之善士而友之则子亦天下之善士矣又进而取友于古人则子之所成立者岂特一世之士哉君子当务其逺者大者以是赠子可乎谦喜曰善请服膺而从事焉于是乎书以赠之
　　沙溪刘氏族谱后序
　　沙溪刘氏族谱其族人伯埙郁武之所重辑也沙溪在泰和县南七十里而刘氏为乡之望其先居金陵不知其所以徙居沙溪者十七世矣始其谱甚详元季兵乱失之髙门巨宅亦皆煨烬而无余按其遗址之宏敞而想其缔构之瓌杰自县南诸乡无有也则向时之盛可见矣永乐八年伯埙因其旧规而重新之得石刻祝文焉知其故居乃十一世副尉兄弟作于宋庆元乙夘至德祐丙子而燬元大德癸夘其十二世祖德载兄弟再造焉及至正庚子几六十年而再燬矣及今又六十年而又新之衰而复盛理之固然刘氏之福未艾也伯埙为刑部员外郎与予同居京师十五年其明敏练达人皆称之及归而又识其侄朝东亦刘氏之贤者皆足以世其家夫所谓故家大族者以德不以力也德盛则其子孙虽久而犹昌恃力以相长雄者反是故有勃然而兴忽焉而泯防澌尽者矣其绵绵延延虽经变故不替而益盛者皆其祖宗积德之厚者也今刘氏子孙之盛如此可以知其先德矣继自今而益务德焉则传之百世岂有穷哉故书于末简以告其后人
　　送潘知府序
　　潘君伯厚为监察御史既九年上以为贤也超拜青州府知府同列之贤皆惜其去而又喜其泽之及民也相与求予文以送之予与潘君有同年之好又同官京师且久于其去也安敢爱一言况重以诸贤之命乎夫朝廷之于郡守慎且重矣盖方千里之郡为之民者数十万所以厚其俗安其居丰其衣食之源而遂其生养之节者非他人在太守耳太守贤则一郡受其赐不然则其害滋甚所以慎重而不敢忽也夫以地大人众如此而所以治平者悬于一人盖亦难矣诗曰岂弟君子民之父母诚非有忠厚恻怛之心以行夫慈祥平易之政者莫能任也青州大府也界于海岱之间其所统一州十县之民可谓众矣其前之为守所以抚循惠养斯民者不可知其民果安俗果厚潘君可无事矣若犹有未也是有望于潘君也潘君学圣贤之道而志乎古人之业则能举其职而有以顺乎上有以悦乎下也必矣今制内自郎官御史以下贤者则擢为牧守而九卿大臣有缺则又择夫牧守之贤者入而登用之故自守而升九卿大臣之位者比比是也潘君勉之则无久于外矣潘君其思所以慰夫朋友之望哉
　　送余教谕序
　　平南教谕余学奭以事来北京其兄学防时为翰林检讨有名当世兄弟相与尽友爱之情极恭顺之意士大夫贤之既一年学奭将复归平南与之厚者皆赋诗送之而以序属予盖学奭世为儒家其先君子斯延先生尝受业于安成刘云章能传其学既以授检讨君与予同登进士入翰林而学奭又以所授取教官父子兄弟之间自相师友其于圣人之道盖讲之精矣而平南夷獠之地去北京盖万里自昔以为难化学奭典教四年其业成而领荐者已三人其道固亦行矣是盖能举其职者也则予何能有益于其行哉尝窃论之教官者仕之未入品流者也然其职固清其道固重与夫牛羊仓廪之列异矣其上有藩宪大臣与郡之长贰临之者固众其能别异而敬礼之者亦多矣盖其逰圣人之门学圣人之道其理固应尔也其或有异于是者则君子所以处之乌可无道邪使其势之重小可以挠吾之所为其大或可以沮吾志君子之立身行道又乌可以沮挠于人邪或有所沮挠者抑岂独其人之不善哉将已之不善也是以君子贵时中而恶夫执一也盖以待君子者而施诸匪人而以其得于君子者望之兹所以为执一而不为所沮挠者鲜矣夫所谓时中者泛应曲当各适其宜而已非矫矫为异翕翕为同也孔子于卫灵公见其视蜚鸿而去之其于阳虎何礼之周而言之逊哉彼一孔子也而所处若是是所谓时中之道也然则君子之所以处已待人者有其道矣故予以为君子之处匪人正其内和其外可也正其内则所以处已者不离道和其外则所以待人者有其宜若是则庻几乎且内既正则无可乘之机外既和则无可畏之防又孰得而沮挠之哉然非独教官宜然也盖君子之所以自治也学奭之道行矣予亦虑其或有不足于此故以告之或者其亦可取也夫
　　赠曽御史诗序
　　予友曾泉本清自邑庠生举进士入翰林为庶吉士与予相从者将三十年予爱之京师士大夫知本清者亦莫不爱也今年冬授监察御史当之南京与之厚者征予言赠焉予谓本清智足以明理才足以立事其于御史之职盖宜矣而何取于予言哉忆昔与本清居家时所见御史众矣其以事而临吾邦也寛严得体操纵有度者盖多焉昏墨以自败者不论也其间饰乎外而侈乎内者有矣毛举细事而忽大体者有矣媕婀容嘿而枉直失措者亦有矣肆威以驭下怙势以侵官者又有矣吾邑前辈老长之有见于此者公其是非以教后进谓朝廷之置御史所以儆官邪振纲纪摧恶而佑善者也夫人之难知事之易惑自古然矣而皆有理焉理之可者与之其所不可者则从而正之虚心以观理而已矣而何为是纷纷哉彼其纷然于事而不能当于人心者理不足以胜私故也斯言也其殆所谓确论者乎予闻而欲试之久矣而不予试也本清今去为御史也其择前之所善者而从之可也夫御史之职当世之所甚重故其秩满则去佐大藩守大郡不细矣然常乐御史之势者得之反不乐焉此无他素不能以理自处且处人也故亦虑乎人之加已而为是戚戚也本清其亦务循理而已矣予言迂也豪杰之士之所厌闻者也以本清之相厚故窃言之盖欲有警而自励焉非敢白于众也本清其果有取于予言也哉
　　送刘教谕诗序
　　吉水刘肃敬伯举进士得兴化教谕能以其学教诸生诸生传其道以有成者多矣今年考绩来北京以最当陞敬伯不愿也请于吏部仍得祁阳教谕以去乡之士大夫官于朝者咸重敬伯作诗以送之而属予为序盖朝廷以科举责贤于教官教官之陞黜视其徒贡举之多少教谕得三人以上则陞为教授教授得九人以上则进为国子师其崇儒责实之意可知矣然教授之员不能多缺也故凡当陞是职者必使从事于诸司以待焉徃徃弥歳月弊精神贬抑其所志以自混于庸众之流奔走求效其尺寸吁亦穷矣惟有志之士不务乎外者乃能异于众人之所为盖凡沾一命皆足以为荣能举其职皆足以为报岂计夫位之崇卑禄之厚薄哉若儒者之职则以道行为贤古之君子有道而处下者众矣然能有以教当时而仪后世人固不以卑而少之其有居卿相之尊享千钟之禄可谓盛矣茍道不行君子不贵也然则有志于行道者诚有待乎其外否邪虽然君子欲其道之行于人必先有以善其身身不违道然后人有所法盖为之有本末而施之有次第圣贤之所以为教者如此敬伯为教官有成绩其亦知善其身以淑诸人者也今之祁阳祁阳于永为属邑元次山周濓溪胡安国邹道乡辈之所尝涖也濓溪之道实接孔孟之传其余数君子亦皆圣贤之徒也盛德伟行高风直节百世之下犹使人起敬起慕况永之人亲被其化哉父兄之所教诏子弟之所传闻也习矣夫教人者莫切于耳目之所习则言易入教易从敬伯之所以为训宜无舎是也则将有感发兴起以进其道者其效当有盛于前者矣于乎此亦其人之欲也予既重敬伯之恬于进而又欲其笃于教也故为序其诗而不辞
　　卢道清挽诗序
　　东阳卢道清既没三十年其孙睿为进士在北京惧其德之不彰也求翰林修撰曾鹤龄为之传士大夫因睿而知道清者咸赋诗哀惜之睿又因鹤龄而求予序盖道清孝友人也早失父而事其叔如父抚二弟极有恩二弟既长且娶求分财道清多推与之叔老有二女不能嫁道清出资装嫁之暨叔父死丧尤尽礼其内外属有迫于吏议无资以自脱者道清皆为出重赀释之而卒不责偿如此者凡数人其为万石长民贫有不能输税者道清皆为代输尝得遗珠一囊辄求其人还之至遇防年每出谷以赈贫者其亷厚又如此所谓一乡之善士其善行必有以盖于一乡若道清者岂非其人欤夫世之人多矣盖有疾恶于其生而欣快于其死又将传播于后而累及其子孙者以其无善行故也安望其能哀惜哉今道清之死既易世矣士大夫犹哀惜之而形于言岂牵于私爱也哉盖好善恶恶出于天性然也道清虽不仕而卒有孙居官食防盖骎骎乎通显矣安知他日不防国恩之褒宠也乎此又可见为善者之有后也予故着其行以为诗序使读之者有所考征而知诸公之不徒作也
　　萧则善挽诗序
　　予泰和石冈萧氏有隐君子曰则善先生以惇厚信让重一乡一乡之人尊其德化其善皆称之曰三溪先生方先生之没十余年予年亦十七八矣乡之鸿儒硕师凋谢已尽思得质厚之君子而亲之庻几有益乎已而不可得于是闻先生之风而兴慕焉其后与先生之孙省身同学于邑庠又得先生所为石冈十景诗而读之而知其学问之懿其兴慕加焉呜呼世之所以风淳俗厚者岂独长民者之责哉盖其乡之善人君子有以化导之也彼其孝于亲敬于长慈爱于其幼而忠信于乡之人言之有实行之有常后生小子得于耳目闻见之深相薰而为善此风俗之所以淳厚也鲁多君子故子贱得以成其才然则善人君子之有益于乡之人岂细哉此予所以重有慕于先生也孔子曰圣人吾不得而见之矣得见君子者斯可矣善人吾不得而见之矣得见有恒者斯可矣若先生者非吾乡之善人君子欤思之而不可见则予之形于言岂得已也哉省身与予同举进士今累官至河南右布政使欲先生之德之传之逺也故求左春坊大学士曾公子棨表其墓京师士大夫由是而慕先生者皆为诗以致其哀惜之意予盖素慕而不得见者今亦老矣而心尤不忘也故遂为之序云
　　送欧阳进士序
　　防和欧阳氏与宋文忠公同出吉州刺史琮之后代有显人入国朝以来为尤盛防者皆有忠厚乐善之称仕者皆有文学才行之美盖他族罕能及也予少时常得拜三峯先生与俊民观民信翁三长者皆衣冠伟然言动不妄其忠厚乐善盖所谓一乡之望者也而益都丞允坚涞水县学教官允清国子助教允贤礼部主事允俊与今云南按察副使允和益都之侄广沄助教之子广哲皆以科第发身文学才行表然著称缙绅间欧阳氏之多贤如此君子盖有以知其世泽之未艾也今年春广洙又举进士中甲科朝廷欲大其才而用之使归其乡加学焉于是士君子益为欧阳氏荣之而予于广洙则窃有愿也盖科第者君子之所由进而非其所以显也君子岂以一第自足哉以一第自足者常人之情非君子之道也君子之道本于修身施之事亲敬兄推而至于致君泽民而后已焉故由科第而进者所以行是道也而君子亦以行道期之其道行则贵显于当时取重于后世而于科目有耀矣其可忽哉广洙归其乡而益进于是道他日出而用焉无愧于科目无负于国家无忝于祖宗世德之隆斯善矣予与欧阳氏有世好而岂可以常人待广洙哉故为赠言如此亦广洙之志也欤







　　抑庵文后集巻十六
　　钦定四库全书
　　抑庵文后集巻十七　　　　明　王直　撰序
　　万安仓前周氏族谱序
　　仓前周氏万安故家也其地在今县治北仓之废置不详自何时周氏居此亦不详自何代今其家有唐天寳中买田劵官司印识载仓前周氏买者姓名由是观之则周氏世泽之长可知歴岁既久谱牒亡失至今刑部主事铎凡几世尊祖敬宗之心盖未甞忘也铎之曽祖同甞念本源之盛子孙之众谱不可不作乃搜阅遗文得其可知者而録之以为谱其用心勤矣盖在宋时有讳祯者甞从濂溪先生防而闻明善诚身之要故其教于家以忠信仁义为本后有子实号朴庵朴庵三子昻甫荣甫南甫昻甫一子景山景山之孙尚桓以赀产雄乡里荣甫三子景月景炎景舜景月之子宁寿爱陵陂山水之胜徙居之荣甫曽孙尚益博学多闻仕元至道州同知南甫一子曰景徳景徳五子仁寿荣寿均寿春寿同寿即同也同三子尚义尚礼尚信尚义甞为万石长有善及人人徳之亦徙居陵陂而陵陂益盛尚礼子存与四嵗而孤母李才二十四后五月遗腹又生子存忠李誓死不嫁抚育二孤皆有立尚信端厚诚笃铎之祖也生铎父存敏存敏三嵗而孤母陈守节抚育之长为娶温氏生子藻一嵗而温卒陈为祖母自鞠之存敏继室以刘氏未几而存敏卒卒之后三月铎始生刘有疾陈又鞠之铎方七龄刘亦卒陈已年六十六矣而家益落辛勤以育二孤稍长则教之书而惓惓欲其成其心之厚于仁如此铎今取进士官刑部有名于时周氏之衰而盛久而不替虽其族之贤者有所树立要亦妇徳之美有以维持之也景山曽孙存敬景徳曽孙存善慨谱牒之无述欲取同所録而増修之未果至是子与谦及存忠次子秉章又加考订而属铎成之铎编辑成书详其可知而阙其不可知欲以传信也将锓诸梓求予为之序夫故家大族之所以能久者必其祖宗有立于前而子孙克继于后也周氏之传久矣惜旧谱不存无以取徴然自天寳以后八百余年民事之迁易不常其中勃然而赫奕俄然而消歇者何可胜数而周氏犹不失前时之望谓非积善之致其可邪昔范宣子谓其世禄之长自陶唐以至于晋可谓盛矣鲁叔孙穆子乃谓在于立徳立功立言则可以不朽岂非是三者又所以为世禄之本欤周氏之子孙尚鉴于兹则此谱之传不亦光逺有耀哉
　　送鲍进士序
　　予昔家居时则闻武昌有鲍先生者以春秋教授于瑞州予邑陈赏公延徃学焉甞从公延得鲍先生之所教盖扵夫王道之盛衰伯者之功罪诚有味其言也予心慕之其后鲍先生又典教贑州与吾郡遂家于安成而予乃窃第官京师不得见鲍先生而求益焉盖未尝不徃来于懐也如是者二十年矣今年春天子亲防士于廷鲍先生之子时溥乃以家学奉清问得赐进士出身予闻之滋为喜然恨不得一见而时溥乃辱顾予观其言谈举止盖称其为先生之子也时溥将归予同官安成李君时勉刑部主事王君行脩中书舍人彭君麟应求文赠之予谓时溥以明经取进士其道宜讲之精矣予不必言也然进士之荣于已与人之责望于进士者皆不可以不知试相与言焉夫自贡于乡防试于礼部赐对于大廷其荣幸至也及授以官则徃徃为郎官御史当藩臬之寄领郡邑之专其任用重也由是而上下皆俟之矣其言合乎道行中乎理则曰彼为进士宜如是有一不然者则指目而诮让之不贷也夫仕者岂独进士哉而上下致严也如此岂非享其名者人固当求其实耶是盖可惧也夫天下之理无穷而君子之学亦贵于不已持之以积久之功而益造乎广大精防之极则所以体于身与见于事者将无徃而不宜矣果孰得而诮让之哉此正天子期待之意也时溥归因其已至而加勉焉他日出而致用毋愧于家学毋负于朝廷则于进士为有耀矣故予之赠言如此归而以质于先生当亦以予言为然矣工乎诗者申以系之
　　李氏牧牛图序
　　牧牛图一幅京口张永所画刑部郎中李君文定所藏也牛渉者一卧者三顾其子若相语者一龁者二俯首而受跨者一喜而相嗅嗅而仰视者二大小凡一十头其色同其自适之性亦同牧有行而牵者有立牛背而渉者有荷笠而跨者有跨而吹笛者有借蓑弃笠相与愽戱者有笼禽者有据牛首而欲升其脊者凡八人其衣服不同而其悠然自得之趣盖无不同也甚矣哉其善画也夫当风日和煦之时而自放于山泽之间睹花卉之芬芳逐鱼鸟之翔泳人与畜皆乐也非万物各得其所之谓哉然从而思之凡为守令牧民者有不当如是乎因其所利而利之使自力于畎畆而保其妻子饥而食寒而衣出入作息顺其自然之节而无有戕害者焉则为之牧者亦各从容以嬉而相安于无事如此图之所画者岂不善哉奈何善牧者之不多见也李君之蓄此周其将玩物以适情也乎其亦兴念而至于此也乎若将玩物以适情也则世之所画竒物异卉可以娱悦耳目荡惑心志者尚多奚必此哉若其兴念而至此则他日典大藩守名郡民庶乎其有赖矣故予序其上而致予意焉
　　送李在脩序
　　国朝设进士之科以选天下之贤才所以臻道徳之隆成仁义之化自科兴以来吾郡多士之试于有司者非他郡之所能及自吾郡论之而泰和吉水又非他邑之所能先也今天子在位益重进士之选至是盖八举矣而在脩亦以明经中其科既荣且幸也又诏使归广其学以待用其荣幸加焉在脩之来京师主于编脩周功叙与予家对门故数得与在脩接于是将行而功叙徴言赠之予谓进士虽以文章发身非特赖文章以显也盖有司以文取之而亦观其实行焉孝弟忠信恭俭节义斯所谓行也行之不修而徒以文学自足者盖末矣予之举进士不幸而早得盖未甞不凛然于此也然尝思之吾郡之所以重于天下者以前之修此者众也欧阳文忠公杨忠襄公胡忠简公杨文节公与夫信国文公其孤忠大节雄文奥学皆天下后世之所仰慕而师法者是皆由科目以进也吾党小子幸生于是乡而玷科目之荣可不思继其万一者乎今去其居甚迩也考其时亦未逺也风声气烈之在于乡邦者足以感发而兴起予辈当皆勉于是而已矣此亦朝廷所以期待在脩辈之意也故因功叙之求而为赠言如此在脩其亦有以处我乎哉
　　龙仁安挽诗序
　　仁安予友也姓龙氏居县此甘溪少游乡校从萧子所先生受诗经既而以病去及予来乡校乃与其妻兄汤君如川游时见仁安于如川所又予家坟墓迩其居因数得过仁安家仁安意气轩豁襟度恬旷言论倾竭无隠情杯酒相对懽如也如是处者殆十年而予与如川皆举进士官京师仁安则徜徉里中有良田沃壤课僮奴致力其间客至则酾酒击鲜歌呼以为娱或登山临水赋诗吟笑傲然自足也予与如川闻之常有不可及之叹及如川卒予再以忧居家嵗时省墓复过仁安道旧故握手歔欷哀如川之不幸又幸予二人者久而存存而能复合也前年冬予起复将之京因辞墓过仁安仁安与其子乡贡进士粲邀予坐新居饮酒大醉而后别既去而思其髙情雅度常徃来不忘也今年粲防试礼部从而问其父之所处又未甞不羡其优游之日长而叹予奔走之易老也孰知粲去未几而仁安死矣仁安惠足以及物知足以应事才足以有为而潜深伏隩不及显于用粲方以其家学进将显矣而仁安乃不及见之岂非其命也夫朝之士大夫多如川故人而知仁安者相与哀惜而形于言粲类次以求予序夫士之隠处而卒者不少矣率多冺没而无闻盖以其人不足以感动于世而又无贤子孙之能彰显也今仁安才行有以使人哀悼之不已而粲之立身扬名以显其亲于后者盖未可量也则仁安可谓不朽矣予素厚仁安而重哀之则安得已于言哉故为序其诗使藏焉
　　王家园王氏家谱序
　　距泰和县南四十里有地曰王家园王氏世居之以其族之盛也故因以名其地其先云自南富徙来然谱牒丧于兵燹不知其所以徙而予观南富之谱亦简畧失详不知其所以分然王氏之族所与连姻缔交者皆乡里大家则其盛自可见矣予初识友谅友谅之子逊为邑庠生聪敏而好学与今翰林修撰陈循徳遵最相好前辈君子皆以逺大期之及予举进士官京师意谓逊且继显矣而逊乃以事困卒不得志以死予深为王氏惜之及来北京又得与富峪卫百户汝霖游盖予连姻尹氏而汝霖尹氏壻也多才有行谊予是以重之汝霖乃奉其叔父有常命以家谱属予序予重汝霖不能辞夫所谓世族故家者非以其文献之足徴也乎文献不足则虽夏殷之盛其礼尤难言之此孔子所以致叹于杞宋也况下扵杞宋者乎是以世族故家不可无纪述也王氏之居此二百年其文献可知矣而汝霖又惓惓于谱牒岂非王氏之贤子孙乎予闻之古之君子保姓受氏而能不朽者乃在立徳立功立言而非诡欺薄恶之可能也诡欺薄恶之习胜而立徳立功立言之意泯则难乎其能继矣予与为同姓诚愿其为子孙皆笃于仁义勉于勲伐勤于文章以继承其先世之盛则王氏之福未艾矣故书以为王家园王氏家谱序
　　送郑同知之官序
　　郑君仲徽绍兴诸暨人始由国子生擢饶州通判能廉以律已勤以济事一州之人皆称之既满九年饶人请于有司愿得留郑君有司以法当陞却其请于是饶人皆失望而郑君遂陞懐庆府同知以去翰林修撰王君钰其同门友也求诸君子赋诗以送之又请予为序予未识郑君而王君为予诵其在饶事又言其庄重笃实有可称者诚如王君言则郑君固君子矣予何可爱一言夫通判同知所以佐太守者也于一府之事无所不当问然岂独治事哉化民成俗其本也庄重则足以矫其轻笃实则足以销其伪矫其轻则归于厚销其伪则至于诚既厚且诚则其本立矣事容有不治邪夫今天下之为府者盖多当其任者予不得而知也然尝观于古矣古之人有以笃厚化颖川惇厚治北海者颖川北海皆大治天下至今称贤焉盖诚信既孚则人知亲上乐义其效固应尔也然则为郡者岂轻躁残忍者之所能哉彼轻躁残忍虽若得志于一时然人之所以应之者亦茍且诞谩而已矣茍且诞谩之习胜则郡安能治事安能立哉宜古之传循吏者以仁信笃诚使人不欺为贵也郑君庄重笃实既试于饶而有其效矣今之懐庆其所以为治亦若此而已宜于彼有不宜于此耶予知懐庆之人防其惠必矣予重王君之言而嘉郑君之为人故为序以送之郑君其尚慎其终也哉
　　赠黄汝申归省序
　　汝申名翰华亭人以明经登永乐十年进士第为江西按察佥事满九年吏部以其绩最陞秩第四品需次留北京念其父母相去之久也乃谒告归省焉其友户科给事中姜士仪属予言以赠行昔仲山甫之徂齐也尹吉甫作诗送之褒述其已至而勉进之意寓焉孔子取而列之经今烝民之诗是也然则赠人以言者固当如是矣且汝申初上春官时予实与考天下士则固有斯文之契而又江西人庶乎为知汝申者则予之赠言其可辞乎汝申闿敏而有为强毅而能断其心之所存盖以摧恶佑善为务凛然名震当时凡其所临凶狡猾贼之徒望风震慑及其至也谈笑而取之皆不得以幸免至于巨奸宿蠧则必穷其窟穴蹷其根株而后已故为善者有所恃而立为恶者有所畏而改非诗所谓不茹柔吐刚者乎予尝闻之乡人长老言前乎汝申而能此者鲜矣及汝申之去也恶者肆善者浸无以自立大夫君子有不能已于思者以予庐陵观之则凡他郡可知也抑甞考之诗而知仲山甫之所以贤盖曰柔嘉维则谓柔而适乎中也柔而适乎中则固胜于刚而过乎中者矣又曰古训是式威仪是力谓其有是徳而又勤于学问笃于进修如此此其所以当大任也汝申之仕其效已着于江西今位既进则于当大任也有日矣其尚以诗人之所谓者而加之意焉何古人之不可及哉故为序如此以赠之使归寿其亲亦足以为亲荣而又勉进焉则所以荣其亲者又有大于此矣此予相厚之意也
　　赠卢太守省墓序
　　卢君字玉润临江新淦人始为文选郎中予与之相好其廉慎详敏非独予知而重之士大夫皆然也及予以忧去而复来卢君已陞为杭州知府益有誉于世士大夫皆以为卢君甞处铨曹之重已如此其于为郡盖宜其然矣今年以考绩来北京于例当得陞而以去坟墓之久也乃谒告归省焉其尝与同列之贤郑君文实毕君昌求予言以华其行夫天下之布政司十有四而浙为称首浙之大郡凡十而杭为第一盖民物之富庶莫如杭而事之繁剧亦莫有过于杭者予尝访夫昔之为治者矣盖慎于行者徃徃患夫事之不治事之不治则有以辱其身才足以趣办于一时者则又病夫行之不立行之不立则不徒为民患而辱身又甚焉是以其治之可数者不能多满九年而去者尤不数数见也以富庶之地有繁剧之政而罕遇夫才行之全者而治之则杭之民欲常如其志以自遂于仰事俯育之间可得哉卢君之治杭也先慎其行而尽心扵所当为盖以其为郎时所自处者而施之既不辱其身而事亦无不治则卢君之才行其贤于人逺矣是盖杭人之幸也昔者君子之仕也以其道而措之天下及其功成名立则人称颂之曰此邦家之光闾里之荣也卢君既为贤太守而归人固莫不以为荣而亲戚之欢庆祖宗之慰悦又可知矣乡人子弟将必有歆慕而兴起者然则卢君岂特为闾里之荣而已哉故为序其所以贤者如此以赠之不独以示其乡人使人人知所慕也
　　赠刘县丞赴任诗序
　　尚坦吉水南岭人世以儒名家在元世桂隠先生髙尚不仕而以文学徳行名于世一时贤士大夫如虞文靖公辈皆推重之国朝以来仲瑜先生为国子学録其文亦有名皆尚坦之从祖也尚坦之父子长洪武中以才举授荥阳知县甚有恩惠及民后卒于官民至于今思之其先世如此故尚坦能自重以恭慎自持以名节自励事有悖于礼义者尚坦不为也今年由国子生擢授桃源县丞人为尚坦卑之尚坦闻之曰官无卑惟以称为难况丞与有民社之寄果得贤令而佐之使其民皆安于畎畆以乐生送死庶几乎父母斯民之意则善矣吾方以修职为惧而敢有叹卑之心哉士君子皆喜其言以为尚坦必能尽其职以惠利其人皆作诗送之其友中书舍人胡防持以求予序予尝怪夫世之仕者多不乐为州县而喜为要官是岂有济物之志哉茍欲驰骋自便而已然所以自便者或反以自祸予数见之矣州县之职虽逺于朝廷而亲于民民者邦之本也虽事不免于劳费然吾抚之以仁行之以诚就夫事之中而为之择利焉使不至于大费与大劳而有以自养则民安而本固矣其所建立与夫驰骋自便者可同日语乎尚坦能安于为丞而思尽其心其真可尚哉循良之业予期于尚坦见矣尚坦勉之
　　赠吕主事序
　　仲贤名献丹徒人自太学生擢授户部主事当之南京太医何彦澂仲贤女兄之夫也与予最相爱求予言以赠之初仲贤来北京主于彦澂予数与相见其言谈举止皆循循守礼法予心重之盖其父某尝事太祖皇帝为光禄署正能谨于其职仲贤所以慎于言行非皆传于师盖其得于家者然也夫世之任职者惟其才而已矣不必皆仕者之子孙也然为仕者之子孙知其先人甞贵显矣则能自爱重其身而思所以不辱焉若是而职有不修者鲜矣故君子尤重之国家求贤任官以兴太平之治其立法制设禁防非一日矣为仕者防教养之深而膺爵禄之隆当何如用心哉敬恭朝夕尽其职之所当为而措其身于礼法之中斯可矣此固士之所宜务也不务乎此而欲荣且安可得耶今之南京其去此盖逺矣人之竢之者加察焉以逺故也顔子之甞饭曽子之杀人盖自古然矣然则恭敬以尽职礼法以饬身其可不加勉也哉仲贤之先人甞贵矣宜益自爱重而谨于所务则上有以报国下有以荣身而不愧于为士矣予素欲成人之美而重彦澂之请故序以赠之仲贤宜勿以为迂也
　　赠张知县归丹阳序
　　张君友龄予同郡友也其始为大理评事以端厚详慎举其官久之坐累谪居隆庆州士大夫皆惜之今天子即位之初下诏求贤左春坊大学士兼翰林侍读学士曾公子棨即上章荐君授丹阳知县未几命下凡以贤举者必防六部都察院翰林近侍之臣严试而后官之其已授官者需其来则试焉而黜其不然者今年张君朝觐来京师吏部举前令试在优等将复归丹阳其素与厚者皆赠以诗而俾予序嗟夫张君其知所以严试之意乎夫上之爱民也深故择夫牧民者严严试之者慎之也士君子抱才具固将有以自显而亦耻混于众人今幸遇夫严慎之选此其酬知竭诚之秋也则所以施于民当何如其至邪民者邦之本本固则邦宁令所以养民而固邦本也夫民衣食足然后习于礼义而忠君亲上故虽或有劳费于民令必为之委曲区画择所以利之者使虽费且劳然犹足以自养而不至于甚病则善矣圣天子在位惓惓爱民虑夫部使者之病民也命六部罢不遣又已逋负停科买凡劳费于民者革去殆尽甚矣仁爱斯民也为令者深体而笃行之则民之受福也多矣张君素端厚详慎君子之道也端厚详慎兹又当严慎之选而奉行仁爱之施使民利其利而足于衣食民将鼓舞而歌颂之予与诸公尚倾耳以竢焉故因序其诗而相与道之
　　前贤墨迹序
　　直先考琼州公最好书得晋人书法临池挥洒竒逸絶尘于前贤墨迹尤极寳爱及壮游四方用意寻购于唐得欧阳率更书虞恭公碑内四十一字顔鲁公书东方生像賛小字百余又得遗教经十七行于宋得东坡先生书洞庭春色赋于元得赵松雪简帖五纸康里子山二纸皆珍藏之间遇知者则出玩焉其后以多故失之今所存者松雪子山各一纸而已永乐丙申先公以内艰起复来北京每言及之则屡叹以为不可复得洪熈元年乃取于家令苏州沈毅装潢成巻而先后失伦毅之能盖出同辈右而竟以此得官为锦衣卫镇抚欲令移置闻其颇自重因不复言乃序而归之家以遗子孙使知前人得之之难今所存者什二庶几能爱惜也东坡先生常言君子不可留意于物留意于物则若钟繇王僧防辈皆足以自祸此言是已然有之而不能存亦不可也尚慎惜之
　　赠曾佥宪诗序
　　复铉名鼎永丰故家永乐十年以礼经擢进士第太宗皇帝慎于刑罚诏诸进士皆理刑务体有虞钦恤之意于时天下无滥刑而诸进士亦以明慎得名于世久之凡赐进士出身者皆除按察司佥事复铉之陜西又改四川所至人称之在四川【缺】年以忧去官服除改广东将行其从兄子棨与予为同官俾赠一言夫以复铉之贤敭歴之久其于任职盖如王良造父驾轻车防骏马以骋于九轨之途不足以喻其快且易也而何待于愚者之言哉虽然愚者之虑反复而不已未必无一得也试相与言之夫按察司甚重矣非止于理刑也然人率以理刑视之予惑焉古之为贤守令者奉法循理以临民其化行其俗美则囹圄为之空由是论之为守令者果得其人则民皆迁善逺罪虽府县可使无讼况按察司乎然则为按察司者莫亟于察吏之贤否而进退之也今天下之为布政司十有四而皆有按察司以临之为府县庶僚累百十其贤者固有矣未必多于不贤者也中人之性可与为善可与为恶者相半焉茍劝惩黜陟之典行则中人皆勉而为贤不贤者惮而不敢肆其政平其教施民庶乎化矣不然则相观而流于恶虽有贤者一二人其所及有限无怪乎争讼之繁而事愈不治矣予故谓亟于察吏之贤否而进退之此愚之所得也复铉之广东广东之为府县者皆贤则复铉可以无事矣若犹有未贤则于劝惩黜陟之典似不可缓也以复铉之贤而徒矻矻于听讼之末以取快一时则愚之惑也滋甚矣予于复铉谊不薄故为赠言如此凡赋诗为赠者皆列于下方云
　　宋氏世谱序
　　宋以国为氏周武王灭商而封防子啓于宋宋亡子孙散徙他国因以为氏歴汉多有显人至宋而真定之族为盛开寳中有景阳者以军功累官至节度使平定西南夷诏就大万谷乐开总管府以景阳为总管镇抚焉夷人安之遂世有其爵与地歴十世曰贺寳始仕元为军民宣抚使开治于贵州又三世曰钦以功陞昭勇大将军顺元等处都元帅国朝兵入贵州钦遂内附以为贵州宣慰使世守焉盖自景阳至今尚徳十八世矣尚徳思前人树立之不易而冀传之逺乃作世谱图又载其徳以示后使善继而永保之此仁人孝子之用心也易师之上六曰开国承家盖师之终功之成大者开国小者承家所以报之也景阳之受爵土有家于贵州盖以武徳自奋者非幸而致也其延于后世宜矣哉我国家受天命一海宇凡郡县皆置守令惟西南夷则因其帅长以抚焉以其先世常有徳于斯人而人从之庶几其得所也当时奉命守土若宋氏者非一姓然四五十年之间败亡相继子孙之不肖不思前人树立之难而纵欲以逞安得不及于祸哉自古有家者皆欲相承于无穷然其传世之久近必视其徳之有继与否宋氏传十八世几五百年而犹盛其世徳之积可知矣予闻尚徳忠敬以事上寛惠以抚下其言动必以礼其教诸子亦如之宋氏之徳又有继矣庆泽其可穷也哉后之人观是编者益思继续而引长之虽百世可也尚徳因予友贵州按察佥事郭公绪以首简属予予深嘉其意而序之
　　送刘宪副南归序
　　正统十年六月四川按察副使刘君鼎贯考绩来京师言于吏部曰鼎贯由御史为副使又九年荷朝廷之恩厚矣愧不能报万一今年六十二精神日衰齿牙脱落须髪无一茎黒者且耳目聪明十已减六七心复多忘足不任劳欲勉强从事则揣力难堪将窃禄旷官则于义不可按令凡年未七十而病不能胜任者皆得致事敢以请吏部以其方面大臣且课绩当陞不之许鼎贯遂请于上诏吏部验之吏部察实以闻乃令致其事而去夫君子之仕也必思尽其职之所当为而不顾其身是故夙兴夜寐勉焉忘其力之劳而不使有毫髪之不尽为臣之义当然也不幸而衰且病欲亹亹以图厥功而力不如志进不能自效以有补于时退不能自安而有忝扵位然犹眷眷不去揆之以义其得为当否乎圣人在位而知其然矣于是有休致之令使年虽未至而病及之者皆得以遂其安适其情此如天之仁曲成万物而不遗者也臣行义君行仁上下交尽其道虽唐虞三代不过也于乎何其盛哉刘君以诗书之胄取进士任风纪敭歴中外三十年其誉望之重功业之着固已表表动人矣庶几义之尽者乎今非茍图自安迫于衰病而然也皇上深仁厚泽沾被若此则衰病之躯辟之嵗寒松柏风霜凌厉之余而获承雨露之润将欣然勃然而复于荣茂未可知也与君厚者皆喜君之归作诗送之从弟俨以进士第一为翰林修撰持以属予序予与君最故而年加长疾加剧然无以报上恩不可以遽去旷官窃禄盖不胜其愧也故因序其诗而自讼焉
　　天台齐氏族谱序
　　天台齐氏族谱兵部主事汪之所辑也齐氏本汴人从宋南渡遂家于杭州其后又徙台州兵燹相仍谱牒亡失先世之阀阅名绩无所考见其后有八十宣义者喜天台山水之胜始定居焉今谱遂以八十宣义为始祖其前之不可考者皆阙之所以传信也宣义生千六府君仕元为宁海副尉生二子仲华仲杰国朝洪武中仲杰子荘卿以耆儒徴为房县令孙彦徳举明经为安庆府学训导而仲华之孙执中亦起为刑科给事中汪则房县之曽孙正统丙辰取进士官兵部有名扵时自宣义至于今盖九世矣其初一人之身歴三四传子孙浸盛以文学跻显庸者愈久而弥昌非祖宗积徳之厚岂能致哉谱之作所以着其本联其支尊祖敬宗之道存焉详其所可知而阙其不可知此作谱之法也然世之作谱者多喜泝流寻源以极于受姓命氏之初祖自谓能详矣而牵合傅防以自诬恶在其为尊祖敬宗也哉齐氏之先有谱牒遭乱失之今始于宣义而録其所可知不强引旁援以自诬是所谓尊祖敬宗者也其用心贤矣哉故家大族必由祖宗徳善以啓之子孙务善以继之是以能久而盛也二百年来齐氏日以显大则啓于前与继于后者其善可知矣孔子曰积善之家必有余庆积之云者累进而加厚之谓也父子祖孙相继无穷诗书礼义之习仁义忠信之行亦相续而无间则足以亢其宗而光荣硕大有已哉虽至百世未艾也齐氏子孙宜益勉之故书以为之族谱序
　　菊窻十景诗序
　　草木之类皆禀天地之气以生而其质不同君子好之岂曰耳目细娱而已哉盖以适夫性情之真云耳晋陶渊明独好菊而濂溪周子则爱莲花此其中盖有契焉也后之人而同其好其亦庶乎古之人也哉永新尹祥兆吉以明经取进士为行人既满超拜兵部职方员外郎政事之暇以植物自娱公署窓前有隙地取菊数十本种之名曰菊窓菊盖其所最好者也然以为未足又取玉簮芙蕖诸物凡八九种列莳焉舒翘扬英各以其时兆吉稍闲即与賔客觞酌乎其中因景物之胜命为十题曰金菊凝霜玉簮映月枇杷晚翠芍药春红细栁垂丝踈篁戛玉红莲擢秀翠柏连隂石笋苍蒲盆池赤鲤酒酣兴作賔主各赋一章间歌以相侑悠然甚乐也及来北京请于名卿大夫曰古之人有云物不自美因人而彰祥愿假宠于下执事诸公皆忻然为赋之诗既完持以属序夫君子之于物岂徒悦乎外欲有以资乎内者进徳之助也茍有以资乎内斯得以悦乎外矣古之君子有屈原者以众善治其身而每托喻于芳草其词有曰合百草兮实庭建芳馨兮庑门言众善积于中而美见于外也兆吉之所植者众矣幽贞芳防足以拟徳者其取以自资荏苒柔弱而不能久者则否焉夫如是兆吉之进于徳可量哉不然则彼之可悦者物而已于人何与焉书此以为诗序其亦有足取也夫
　　杨氏族谱序
　　昔者少师杨公之修族谱也最为详慎因族父与芳甫所辑之旧而补其阙遗有未能详者仍阙之示不茍也谱成以授族子徳敷而告之曰杨氏自宋以来积徳数百年子孙蕃衍支分别至不相徃来故谱所载有上失系属下失其所继者吾未能尽详也且诗书之泽未艾后嗣当益蕃续而书之皆尔所宜留意徳敷奉命唯谨积廿年叅互考订増补其未备凡族属子孙皆取而録之其阙而未能详者仍阙焉犹公之志也书既成而少师公捐馆已二年惜其不及见之乃持来北京属予序杨氏自南唐虞部侍郎辂始家庐陵郡中四世延安又徙居上径延安孙允素乃徙泰和世以宦学显闻后十七世有三人者联贡于漕同授登仕郎声称赫奕杨氏之一盛也继而吟窓先生累官至翰林待制有传在国史又歴三世而至少师公其爵位之尊徳望之重文章之妙诚所谓邦家之光岂特杨氏之盛美哉而犹惓惓于谱牒以着其本联其支此仁人君子尊祖敬宗之道也夫故家令族之所以光明硕大而不至于泯没无闻者以谱牒传焉耳然所以光明硕大而不泯盖有在于谱牒之外者昔晋范匃自以保姓受氏而世守其禄足以不朽矣鲁叔孙穆子乃谓在于立徳立功立言而世禄不与焉盖徳充于已功施于民而言可以为法戒人将百世仰之斯足以亢其宗杨氏之子孙尚勉之如是则光明硕大有已哉徳敷明经取进士今为大理评事续着此谱以成公之志其贤可知矣予是以重之故为序而不辞
　　南溪萧氏房谱序
　　南溪萧氏楚军巡判官觉之裔军巡避难自长沙来奔居泰和之早禾渡子清卿徙泸源清卿后三世曰演生四子其长曰大承事始徙居南溪大承事三世曰济行生三子尧卿舜卿汉卿舜卿生祥甫祥甫又生五子徳髙徳明徳仁徳美南山徳明子信可早卒而以弟南山为子从元俗也呜呼兄弟之伦天序也曰弟而子之不谓之渎伦可乎复而正之礼之善者也正之而或有违言则将遂已乎已之非礼也于是而各尊其尊此房谱之所以作也作者皆南山之后故于南山不书名与其子兰谷皆以号书所以示尊也尊祖敬宗亦礼之宜也兰谷生三子自新自明自成自新生鹏起鹏举自成生鹏南鹏翔鹏汉自明继信可无子而复以鹏起继之于斯之时萧氏为最盛盖仁声义闻表然为望于乡邑非但资产之富也歴三四传子孙日益蕃昌皆具载此谱而他沠不与焉永乐初予在翰林鹏举先生以山东运副考绩来京师予始克识之盖淳然古君子也及归而从鹏翔鹏汉甫游皆蔼然孝友之行而房谱实自鹏翔甫作之超然逺识不泥于常见而得以伸其尊祖敬宗之心可不谓贤矣乎今鹏举先生之子孟勤入翰林为侍读孙彦清为国子助教鹏翔甫之子叔章鹏汉甫之孙铨皆以明经为县学训衣冠文物之盛他族罕比不特萧氏之异派也黄太史谓冲和之气在此一枝是固然矣然非诗书之泽浸灌涵养之深亦未之能也萧氏之子孙尚勉之庶乎百世有耀矣今侍读之兄孟廉命其子彦澄増修此谱而以求予序孟廉忠厚君子也其可辞故为序之以劝来者
　　友竹轩序并诗
　　庐陵周仁俊予友工部侍郎周公长子也仁俊最好竹所居山前有地皆种之盖左右前后无非竹起居食息亦无徃而不见竹者仁俊喜曰此吾友也因以友竹名其轩或者曰人之与人类也君子以友辅仁仁俊不取之人而乃取于竹岂以人为不足友邪其亦异乎古之君子也矣予曰仁俊盖所谓善于取友者也庐陵文献之邦习诗书谈道义者所在皆是仁俊出而求之直谅多闻者皆仁俊友也所得不既多乎然犹以为未足而于竹友焉其意以为交于外者固多矣退而休于家则岂能无少间哉竹朝夕所与处者也师其心之虚足以纳善而不违师其节之劲足以临事而不挠贯四时傲霜雪而柯叶不改色不变又足以励其徳之常便佞善柔之辈岂足为损哉出而友当世之善士归而友于此君仁俊非善于取友者邪仁俊父母皆寿考光荣兄弟尽友恭之道一门之内食者常五百余指小大雍睦无间言又非唐之所谓义竹者比邪以是而观仁俊之友竹盖诗人托物自况之谓君子之所与也然则仁俊盖贤矣奚名为异哉仁俊侍父来京师善画者倪端为图其景而以求予言乃为序次其説而系以诗
　　青山盘回气清淑山下髙门围大屋中有幽人好隠居种得筼筜美如玉绕屋翛翛清絶尘闲居无事长相亲虚心劲节可比徳古来三益皆其伦人生结交端有道薄俗纷纭岂堪保东风桃李竞芳华顷刻飘零在泥潦此君挺挺千万竿霜雪那知有嵗寒长梢宻叶青满眼莫惜焚兰朝暮看倪端作画众所欲喜向髙堂见横幅爱尔存心似古人为作长歌拟淇澳
　　安成路氏族谱序
　　谱之作所以着其所自出而详其所由分使为子孙者知本源之盛而思善继于无穷乃尊祖敬宗之道也有唐以来故家大族莫不以谱牒为重盖文献之传有徴于此其可不重乎安成多故家湖溪路氏则汉临淮守温舒之裔温舒家钜鹿至唐冀国公嗣恭始家平阳冀公之孙隋以太子賔客分司东都又徙汴梁在元之初文林受命为安福知州有惠爱及民卒于官子仲明因家安福之东门四世至英叔值元季之乱避兵庐陵乱定子文明归安成寓居邑东之梅林再徙井溪三迁湖溪遂为湖溪路氏至于今九世诗书行谊犹不失前时之望初英叔叹旧谱燬于兵而幸存文林所録世次命子诚明纉辑成书自安成泝汴梁以及平阳钜鹿皆通録之明诚孙世昻与从弟世清又増修之而自为之序循源泝流粲然明甚世清子璧字裴资为工科给事中复以父命求予序惟路之受氏盖有国者之子孙其先既盛矣至临淮而显于汉冀公父子祖孙又大显于唐自州守至今给事则又一盛也非本源深厚岂能是哉然予闻之晋范宣子自谓陶唐之后歴虞夏啇周千数百年而世禄不絶鲁叔孙穆子乃谓可恃以乆存者在于立徳立功立言而世禄不与焉自路氏论之临淮尚徳缓刑之书盖久而不冺冀公初宰邑当时谓可以嗣鲁恭庶几言立功立者矣若又充而大之始于孝弟而至于仁义不可胜用卓然为望于天下可传于百世载之谱牒岂不光逺有耀哉故为之序而举以告其子孙是亦爱厚之意也
　　慈溪王氏族谱序
　　慈溪王氏族谱始作于伯辉先生盖旧谱亡失不知其所以徙其居慈溪者则自万五府君始也由府君至伯辉仅六世而已失其名讳伯辉之髙曽虽近其名讳亦无所考谱牒之亡失甚矣其可叹也伯辉作此谱虽未能详于其先然自此而録之至于数十世蕃衍硕大足以考世徳之盛则此谱盖权舆也世之作谱者多好强附他族之显者以为荣是乃所以自诬不足传信于后世君子耻之伯辉作谱録其可知而缺其不可知不肯妄引以自诬其用心厚矣哉伯辉字尹实亲从兄弟十九人而伯辉为中书舎人以善篆名天下弟尹和为金谿令尹哲为石城令皆有名绩尹和子来字原之始为监察御史陞山西叅政改广东弟复为刑部主事鼎为慈溪训文学政事表表皆在人耳目何王氏之多贤哉自古受姓命氏其始皆一人之身至其子孙愈久而愈盛盖有徳以啓之而又有善继之者也王氏自万五府君以来子孙之多且贤又贵显光荣如此非其徳之盛岂能致哉予与原之相好久矣知其才行之美足以亢其宗王氏之盛未已也要在后之子孙善继之而已原之持此求予言故为题其后以致期望之意云
　　龛溪刘氏族谱序
　　龛溪刘氏汉长沙定王发之裔其后有世隆者徙居安成之章湖至孙成髙又徙白下之淇泮塘宋乾道辛卯天祚乃徙今龛溪为望族歴三四传子孙弥盛而华翁最富饶自县郭以西至其乡良田深池大抵多翁之业也翁性仁厚乐振施乡人之贫者皆頼焉就其居以安仰其衣食以自给者又三百余家凶年饥嵗有告籴者翁必减价与之自逺来者则又给道里费作梅陂以灌田逺近受其利皆歌颂焉治园于宅之东杂植花卉居闲无事日与族人賔客觞咏其中甚乐也至子夀可而益盛寿可二子长子坚力学喜吟尝有志于用弗果出而好仁急义出于天性万安梅田甞有防窃发朝廷用兵勦之子坚曰地与吾境接不可使蔓延污吾县即自诣主帅申国公阃下辩之公韪其言县人得不受污弟仲坚亦端重果决似其兄而凡羣从兄弟亦皆能自立异常人则其世徳之积可知矣子坚三子彦威彦忠彦明今皆居蜀之盐亭仲坚二子彦桓彦湘又龛溪之杰也彦湘重修族谱自天祚而下凡几世支分别粲然明甚尊祖敬宗之心厚矣予生也晚不及见其前辈长者风流文物之美而幸获交彦桓继而与彦湘通婚姻二君皆谨厚君子也今彦桓不可作矣而彦湘以谱序属予予安得辞予闻昔之受姓命氏皆有爵者之子孙前有徳以啓之而后能有继则久且盛可必也陶唐氏之后封于刘刘累事夏孔甲为御龙氏在商为豕韦氏在周为唐杜氏其仕晋者为范氏然皆累之后也范宣子自谓世禄之盛可以不朽矣鲁叔孙穆子乃谓不朽在于立徳立功立言则刘氏之子孙欲继前人之盛者可不思卓然自立乎孝弟忠信其本也徳立矣而又有功以及人有言可以为世法则其族之光明硕大可以世计哉彼勃然而兴忽然而泯没与草木同腐者不知所以自立也予序此谱而举宣子叔孙之言盖刘氏之故实而为子孙者所宜勉之故云耳
　　赠都指挥佥事陈侯序
　　国朝既建北京以为万方防同之都而通州实迩京邑为重地盖舟车之防水陆之交天下之人不间华夏蛮貊凡东南数千万里有事而来者必由乎此若贡献之转输漕运之委积居民卒伍之栉比贾区商舶之鳞次不可以数计其物盛人众如此故常置兵卫于其地择武臣之有才智知大体而善抚驭者总焉必使人得其所而不失宜定边卫在通州开封陈侯信为指挥使久以才名闻于时监察御史髙峻以为可用荐之上从其言特勅以总督之任侯殚心尽力祗慎不懈事治而人安之既三年御史张鉴复言其处心正直涖事克勤上命署都指挥佥事未几太监李公及户部工部皆言其任总督有余暇若委以他役可不劳而办于是命同修永通桥造通州诸城楼治通济河诸断岸皆克成功开平忠武王故有庙在通州久而頽敝至是亦以委焉不数月而讫工上念其劳真拜都指挥佥事所以报旧绩而勉新功也天之生才盖以资用而治天下者亦必用天下之才而后能成厥功然所以使之趋事赴功而亹亹忘倦盖有其道矣赏罚者天子御世之大权也有功必赏则谁不竞劝以效其绩使人皆竞劝以效其绩则天下岂有废事哉夫赏以劝功者明天子之事受赏而益图其功者大臣之忠也今陈侯之功美矣其才智之过人亦可以见矣然为臣之所务不止此也敬恭朝夕视其职之当为者而尽其心功愈髙则上之所以报之者愈厚爵禄之来其孰能御之此在陈侯勉之而已陈侯来谢恩阙下凡与之善者皆深以为荣而思所以华其归工部侍郎王君庭佐求赠言于予故为序以送之
　　赠少卿郑君序
　　正统十二年八月南京太常寺少卿郑雍言厘务巳六载而以考绩来朝直待罪吏部言于上曰诸卿考绩序进惟明天子所裁非有司当议今其秩未满应俾任职如故上从其言郑君将南还予同僚赵公曹公相笃交好求予言以赠行予于郑君亦不薄昔永乐十三年太宗皇帝临轩防士而郑君奉大对予忝读巻得郑君防以为竒奏之郑君在进士优等遂入翰林为庶吉士由是连歴清贵擢中书舎人行人司副陞河南按察佥事当之官近臣有言其文学可用宣宗皇帝留不遣俾与尚书陈山等日在殿庐备顾问久之乃得赴河南秩满于是有少卿之命夫自郑君取进士歴官至今三十余年而同朝者二十余年斯文契谊不可谓不久矣今之去可无一言为赠邪况重以赵曹二公之命乎夫赠之为言有所増益之谓也郑君之学既足以成美名至显位矣予言何能以加毫末哉然观烝民韩奕之诗皆尹吉甫作以送樊侯韩侯者其曰小心翼翼古训是式曰夙夜匪懈防共尔位盖美其已能而劝勉之意寓焉古之君子赠人以言而不外乎敬非以臣道止于是欤太常典祀之职也郑君之行可以交神明则其能敬可知矣要在恒久不渝而已传曰敬徳之聚也能敬必有徳书曰徳懋懋官郑君益勉之其进于福禄荣名可量哉彼宦成而怠者君子不贵也用是以赠行其亦古之道也欤
　　送郭珦训导序
　　泰和北门郭氏诗书之家也予生也后不及见其前辈文物之盛洪武初有庆守先生者以文学徳行为人师官至登州府学教授弟庆宜先生与予先考尚书公同聘起论治道为湖州经歴经歴子彦铉为县学训导予所从游者亦累官至顺徳教授先公守琼州时顺徳弟西字彦迁任推官为同僚而登州之子彦常英伟豪迈有才识逹政务故少师杨先生甞欲荐之以病不果其子公绪取进士为按察佥事歴陜西浙江贵州皆有盛名其他为教官者亦累累相继珦则公绪子也又以明经举得衡州府学训导将之官请予一言以自勗念予父子交郭氏数世不可谓不旧矣而公绪昔与予同游县庠最相好予视珦犹子侄也不求予言且将进而告之况其请之烦邪夫治天下者必用天下之贤才学校养贤才之地教官成贤才之本也其所以成之者岂止文艺之末而已哉读书以求道明道以饬身孝弟忠信礼义防耻皆深体而力践焉如是则言非空言行皆实行任之以政而治道盛矣然非教官身有之而欲为弟子者效焉亦难矣故曰以身教者从珦之去也可不思所务哉今天下贤才升于大学而用于吏部诚才且贤者固有矣其不然者不可谓无也盖于其末且未至况欲求其本邪用人之难教道之不立未甞不愧且叹也故凡为教官者必相与切言之况珦也哉读书以求道明道以饬身修其本以率之本立而效见矣珦毋以已能而自足也言之切者爱之深珦其勉之
　　甘溪龙氏族谱序
　　泰和甘溪龙氏为大家其先金陵人唐末有判吉州曰渊者始家永新后若干世曰讷又自永新徙泰和县城六世至时升始定居甘溪然尚有居县城者时升后二世曰某生五子登腾际某澄登举进士为廉州推官通判衡州腾亦举进士授修职郎仕至南安知録际为临江教授某与澄皆未仕龙氏于此为最盛然某及三世则阙焉今溪山之间室居相雄髙衣冠相照映诗书之声相闻于旦暮田园池沼弥布于逺迩皆四子之后之业也其居县城者则际之后徐沟教谕仲章予不及见其人而甞过其旧宅广宇丰堂长轩峣榭可比子男邦君之居又观虞邵庵所为谨勅堂记及诸老先生与徐沟徃还之什未甞不叹其盛也既而与乐山君游其子礼部主事叔粲孙吏部员外郎士郁相与连姻且同朝员外之兄士熈亦以明经任训导仕者既有爵禄光荣之美其未仕者亦享丰亨和平之福此又能氏之一盛也夫人事之盛衰不常要之以有徳维持之则衰可盛盛可久孔子曰积善之家必有余庆龙氏之庆泽如此非积善岂能致哉族之有谱所以着其所自出而正伦理笃恩谊伦理正恩谊笃仁义之道行焉由是推之以及于民物仁义不可胜用也徳莫大于是龙氏子孙世笃而不忘则蕃衍盛大有已哉士郁重修此谱而以求予序故为序以道之
　　送陈太守致仕序
　　陈侯本深之治吾郡十八年矣其始为刑部员外郎以贤举陟为郡其心之公政之平断狱之明恕待人接物之仁而有礼他之为郡者鲜及也是以名实烝然于上下既九年郡人不忍其去相率乞留藩宪大臣及御史具以闻上从之増其禄秩俾复任而侯之所存所行率如旧不变一郡之人益安于其治今年朝京师恳以老疾乞致仕盖侯素有目眚至是颇甚且年六十有余矣而其身癯然若耄及焉者予重惜其去勉留之而语益切众察其实老病不可强乃列言于上俾致事吾郡仕者皆不能释然于懐曰侯之去于私计便矣如吾郡何侯在位久于民之情伪靡不知事之难易缓急靡不熟故言出而民信小大之务皆有条理争讼者折以一言多心悦诚服而罢今侯去矣后之继者虽聪明才智不一二年岂能谙练而为民所信服如此则人之安否郡之治与不治未可知也然既末如之何则皆赋诗饯行以道意而谓予宜序予亦不能释然于懐者念古之君子壮而仕老而归乃人情之常公义之所与也况又加以病乎予岂可私吾郡而违人情废公义哉今之为吏据偏州下邑得终三年幸矣歴九年而无慊又幸也陈侯治郡十有八年誉望如一日才行之美足以为之也而昧者乃以吾郡为难治不自计其如何于乎岂真难治哉观于陈侯可知矣故又因序而道之非独以示其乡人且欲传诸逺使知陈侯之贤而信吾郡之易治也
　　贻安堂诗序
　　贻安堂诗若干首士大夫为吾邑萧公北作也萧氏昔居江南市以写真得名久之生齿日繁而地不加辟公北父于渊虑后之人益众而势益疎利害相刑爱恶相攻将不能无彼此言者如是而欲安得乎乃作室于泉谷而徙居焉距旧居盖二里许曰使吾子孙安于此而亲属之徃来亦不废岂不皆安且乐哉因名其堂曰贻安之堂公北挟其艺游京师名公贵人多命写真而皆得其形似京师画者莫不让其能诸公亦无不爱公北者故皆乐为赋诗而贻安之堂寖闻于天下予同邑人交其父祖数世矣于是公北遂以求予序予观古人之营居室皆欲燕及其子孙斯干之诗可考也然其所以安则于首章见之安与否未有不由于兄弟相好而不相谋此致安之道也不然则同气之亲且不保况羣从兄弟乎然则于渊名堂之意其示训深逺矣公北兄弟顾名思义而笃于相好羣从兄弟又相与惇睦而无间则外侮敢及哉子孙世笃而不忘则其安居乐业有已哉予亦爱公北而欲其安且久也故为序其诗而道之
　　陈都御史寿诗序
　　国子助教姑苏李先生言于予曰右都御史陈公有戒以洪武已巳三月初十日生至今正统戊辰年巳六十矣在朝之贤若毗陵胡公海丰王公宜章邝公山阳金公辈皆与公相厚喜其甲子一周而愿其寿之永也相与赋诗以致祝望之意继公乡人也谨类次成轴求先生一言弁其端夫古之君子于其所亲厚者则必以寿祝之寿五福之首也有寿然后能享诸福祝之以寿则福之萃于已者斯悠久而无穷此盖亲厚之至也然人之寿考系乎天非可以茍得也必有世徳之积而又修徳以继之然后能得其寿此天所以彰有徳也予闻陈公之尊府昔以轩岐之道鸣于世乡郡之人皆頼之庆泽之积也深而公能承之以徳遭遇圣明恩宠优渥由监察御史三迁至今官出入中外宣布天子仁义之徳威行惠施近悦逺懐表然为当世大臣宜其得寿于天诸公愿望而形于言予为序而传之皆宜也抑甞观夫南山有台之诗宴享通用之乐歌也于其心之所敬爱者既以无疆无期祝其寿矣而又愿其徳音不已徳音是茂至于保艾尔后乃已焉盖徳者寿之本夫既得其寿矣然进徳之功不已而益盛则足以保养其子孙而后为福之全周之诗人善于颂祷如此诸公之意盖亦犹是也今天下太平民物阜安列圣休养生息之恩一切不异于周之盛世耄期之老所在有之然乐其寿康而形于歌颂以鸣国家太平之治以继成周小雅之什盖不可无也然则诸公之诗岂可以不传故乐为之使传焉
　　泰和彭氏族谱序
　　吉安之彭为大姓盖出吉州刺史玕子孙之多散处者数邑凡十余族虽隠显不同然皆系前人之望而皆能有所立岂非其世徳之盛欤泰和彭贵和修其族谱逺泝于玕而近考诸族盖一本而分者也今年来北京求予为序而其所为谱不以自随予不能见然甞思之古者受姓命氏皆有爵者之子孙自商大夫以来蕃衍盛大散布于天下盖以一人之身而为千万人之身究其始而论之玕亦其所自出也自玕以至贵和未久也其传序可知矣惜予生也后不得闻其世之详甞从今少师杨先生而闻其略矣洪武中贵和之祖云祥质厚简静而其父学孔頴敏负才具足以有为于世尝礼致东里先生于家使贵和与兄贵雅弟贵肃贵彦皆受学其所以事师甚厚而教子孙甚勤故贵雅贵和贵彦皆才智伟然逹于物情而明于事几頴然见重于乡里贵肃尤好学其学可以及人尝有荐为学校师者贵肃不就也沉静以自处不求闻于当世其祖考兄弟如此斯其为宗族之重欤谱之作所以收族也而仁义之道行焉盖正伦理而尊卑之分明笃恩谊而彼此之爱洽是所谓仁义也仁义行而宗族和宗族和而福泽増则安得不昌且大乎然所以明于仁义而不悖者学问之力也贵和子孙尚勉于学问而笃于仁义则刺史之荣将必有继而为此谱之光华也有穷哉
  </div>
  <div class="pagination">
   <a href="抑庵文集_page19.html">
    上一页
   </a>
   <span>
    ...
   </span>
   <a href="抑庵文集_page15.html">
    15
   </a>
   <a href="抑庵文集_page16.html">
    16
   </a>
   <a href="抑庵文集_page17.html">
    17
   </a>
   <a href="抑庵文集_page18.html">
    18
   </a>
   <a href="抑庵文集_page19.html">
    19
   </a>
   <span class="current-page">
    20
   </span>
   <a href="抑庵文集_page21.html">
    21
   </a>
   <a href="抑庵文集_page22.html">
    22
   </a>
   <a href="抑庵文集_page23.html">
    23
   </a>
   <a href="抑庵文集_page24.html">
    24
   </a>
   <a href="抑庵文集_page25.html">
    25
   </a>
   <span>
    ...
   </span>
   <a href="抑庵文集_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
