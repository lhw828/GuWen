<!DOCTYPE html>
<html>
<head>
    <meta charset="UTF-8">
    <title>滋溪文稿 - 第 3 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>滋溪文稿 - 第 3 页/共 29 页</h1>
    <div class="content">　　△瓠冠赞 

　　稽古之制，冠衣有常。齐一其民，厥德弗爽。德本诸身，仪形于外。服之不衷，而害亦大。维昔夫子，其服也卿。章甫逄掖，所本不忘。彼瓠之生，在镇之野。尊加于首，以耸观者。既质而古，至简而文。尚惩奢丽，三复斯言。

　　○铭 

　　遗安堂铭 
　　仪斋铭 
　　千载心堂铭 

　　△遗安堂铭 

　　醴泉李氏遗安堂，监察御史唐卿命其子进士观来征铭。铭曰：
　　伊昔庞公，铢视轩冕。作训遗安，世克用劝。林林生民，孰慎猷为。弗蹈于安，而履于危。如彼行人，弃夫周路。舟檝险巇，心悸神怖。爰有君子，乐理循循。或仕或隐，垂裕后昆。执法在廷，风采岳岳。子秀而文，日敏于学。堂斯构矣，又大厥基。既崇既安，其永无堕。至善攸存，慎终如始。咨尔云仍，尚安汝止。

　　△仪斋铭 

　　侍仪承奉班都知孙君鼎臣名其斋室曰仪，庐陵欧阳子为之记，赵郡苏天爵复作铭曰：
　　堪舆肇辟，圣人斯起。八卦既画，谦以制礼。礼贵有仪，温温其恭。匪徒彪外，实弸于中。洪维国家，建基龙朔。功成治定，礼制攸作。一时臣工，正笏垂绅。羽仪就列，焕乎成文。郊庙王朝，元会庆寿。九有来宾，叹息稽首。凡兹盛礼，孰其司之。于今百年，钦哉侍仪。恭见于外，直内以敬。允思圣谟，表里交正。孙氏名斋，肃其仪刑。爰述铭诗，敢告在廷。

　　△千载心堂铭 

　　宇宙万古，民生如林。道之全体，实具此心。唐虞三王，于穆元圣。精一相传，爰及思孟。孟氏云殁，道其远而。匪道远而，心焉外驰。周程勃兴，克嗣邹鲁。其学伊何，敬为之主。一念之善，千载同符。毫厘有差，千里异途。卓哉杨君，燕居静密。炯炯灵台，守之勿失。

　　○诗

　　鹤寿堂诗 
　　千夫长梁侯寿诗 

　　△鹤寿堂诗 

　　河东李生侨家真定，筑堂以奉其母，揭名鹤寿。为之赋诗曰：
　　奕奕新堂，滹水之阳。于以奉母，允寿且康。惟此滹阳，风物淳美。旨甘膳羞，亦孔之备。母氏寿康，由克致养。子职慎修，晨夕弗爽。九皋之禽，其色尚玄。爰祝慈母，惟以永年。瞻彼冀方，俗俭而啬。我固不忘，昊天罔极。生也属属，肄业诗书。堂构益崇，其永勿堕。

　　△千夫长梁侯寿诗 

　　皇有中夏，戡定南土。猛将如云，奋厥才武。于时梁侯，旅力方刚。被甲执殳，从征遐荒。岭峤海壖，蝮虺瘴雾。出入廿年，王事劳苦。嗟尔师旅，以杀为嬉。梁侯姁姁，抚宁遗黎。天相其德，受福不那。黄发归休，子孙孔多。伯也总戎，于江于汉。仲也在廷，执法侃侃。皇锡封命，宠予褒嘉。酒醴维醹，往告于家。周有方叔，汉有充国。征罔不服，谋罔不克。维今南疆，猺人昌狂。思得虎臣，往斧其肮。盍即老成，爰咨爰度。我武惟皇，九宇式廓。

　　●滋溪文稿卷第二 

　　记一

　　○记一

　　新城县紫泉龙祠记 
　　翰林分院题名记 
　　中书参议府左右司题名记 
　　上都庙学碑阴记 
　　礼部题名记 
　　归德府新修谯门记 
　　盱眙县崇圣书院记 
　　浯溪书院记 
　　扬州路学田记 
　　前卫新建三皇庙记 
　　四先生画像记 
　　光山县锺楼记 

　　△新城县紫泉龙祠记 

　　雄州属邑曰新城，邑西北十余里，有泉出焉，东流入于巨马水。泉之北涯，昔人建祠以事龙神，金时刻石犹存。祠前二池，清莹可鉴毛发，冬夏不涸不溢。居民相传曰紫泉者，莫究其始名也。泰定丙寅秋，池水一夕色变为紫，远近观者异焉，疾者饮之而或愈也。明年，有赤蛇出于池中，蜿蜒行走祠壁，变化灵异，盖龙云。枢府右翼屯田官廨在祠之西，朝列大夫、佩金符千夫长荆侯讷覩神之异，率其僚吏及祠旁耆老岁再祠之。故燕南宪使赵惠肃侯尝尹是邑，有惠政，既代，吏民怀思不忍其去，子孙因留家焉。惠肃之子右藏库副使道安来京师，具道荆侯事神之意，且曰：「曩者泰定时，关陕及大河南北频岁亢旱不雨，麦禾稿死，民皆菜色，至烦朝廷出粟与币以惠活之。而吾邑境，比年以来，春夏之交，百谷方茂，驰祷祠下，甘澍辄应。岁连大穰，民用充羡。神之功其敢忘乎，宜传其事于永远也。」余闻其言而异之。呜呼！天人相通，感格无间，是以古者国家修德布政，治化熙洽，雨旸时若，年谷顺成。今新城之民独赖神休，幸无凶岁，其所以祠神以昭灵贶也，亦宜哉。荆侯字子辩，涉猎书传，清慎有闻。向仕枢廷，与先公雅厚。故笔其事，并作词以侑飨云。
　　坎坎兮击鼓，将迎神兮水浒。风肃肃兮云兴，灵连蜷兮来下。奠酒醑兮肴烝，女巫进兮合舞。神居歆兮乐康，顺年谷兮福汝。倐回翔兮扬灵，霈滂沱兮九宇。

　　△翰林分院题名记 

　　至顺二年夏五月，翰林国史院扈从天子清暑上京，自承旨以下，题名于壁，遵故事也。其词曰：
　　昔在世祖，诞惟作京。临御中国，控制朔庭。大驾之行，岁往观省。左纛周庐，严慎肃整。中书宥密，御史列卿。凡百有位，冠盖如星。或以先后，或以御侮。暑雨祁寒，敢曰劳苦。维今天子，端拱穆清。怡神文艺，优游治平。顾余词臣，克谨官守。雍容清华，论思左右。储精覃思，作为文章。浑灏尔雅，播敷万方。龙冈高寒，滦水弥弥。夙夜在公，亦既乐只。昔人行役，览观山川。勒名于石，期永弗刊。矧兹陪京，官署翼翼。爰着斯文，聿钦厥职。

　　△中书参议府左右司题名记 

　　先王之巡守也，盖省观民风，设施政教，非以纵游田而事宴乐也。昔我世祖皇帝肇作两京，岁时廵幸，振民布政，发号出令。远则边徼咸畏其威，近则臣庶不知其劳，是亦先王廵省之遗意欤。元统三年夏五月，驾幸上京，百官分司从行。秋八月南还，乃录参议府左右司官僚姓名于壁。
　　呜呼，中书政本也，天下之事属焉。相臣挈其纲于上，参佐理其务于下，胜其任者盖亦难矣。昔者君臣交修，百职兴举，内正身心以端其本，外修刑政以辅其民，故治日新而天下化矣。国家自中统建元，始立中书，修明宪度，垂八十年。列圣传序，保守治平。今天子聪明仁圣，嗣大历服。万机之暇，时召儒臣侍讲六经禁中，辅弼之臣又皆先朝勋旧。吾侪幸生斯时，待罪宰属，孰不欲摅其素蕴，树功于世，以报明时之万一哉。夫爵禄所以劝贤也，苟非贤材，宁私授乎！钱谷所以经费也，苟非国用，宁滥出乎！至于刑罚之当罪，兴作之以时，皆思止邪而禁暴，节用以裕民，如是，庶几克胜其任矣夫。然而君心之正，元化之和，礼乐之隆，风俗之厚，则惟大人君子所能致也。方今朝廷政化更新，致治之机盖不可缓。不然，将见行身者以缄默保位为能，任事者以便私适已为务，国家何赖焉。
　　夫以上京山川都邑之盛，宫室车服之美，从臣多为文词以颂美之，是不庸赘也。谨述古者廵守之事，及辅相参佐之责，俾来者有所观感焉。

　　△上都庙学碑阴记 

　　上京夫子庙学既建六十有八年，尚未勒碑以纪成绩。留守贺惟一始为具石，教授李溥请于朝，中书以闻。勑参知政事许有壬为之文，卜日树立。溥复请记其碑阴。天爵曰：圣人之道，昭如日月，不待碑而后着也。独列圣右文隆儒之盛，可不论载以传于后欤！夫以国家建黉宫，延师儒，栋宇之隆，笾豆之列，岂徒观美而已，亦曰崇教以范俗，育材以任官。为师者思所以作乎人，学者思所以修其业，庶不负朝廷兴学养士之美意也。维昔世祖皇帝肇城上京，北带绝幕，南控中夏，宫室、苑囿、府库、官署咸备。天子岁一廵幸，朝觐会同，发号布政，罔不在焉。然而地大物众，民俗浩穰，苟无教化、俾知礼义，何以为四方之极乎！今庙学既崇，教养斯设，将见其民涵濡治化，被服儒术，贤材并出，以为世用。传曰：「师道立则善人多，善人多则朝廷正，而天下治矣。」先是校官董昱辇雅乐礼器典籍于江南，溥尤勤于执事，殿庑庖湢欹倾漫漶者缮[而]完之， 【 [而]据李氏钞本、适园本、徐刻本补。】 祭田庙堧学廪为兵民豪夺者理而出之。春秋释奠，天子特颂芗币，而留守臣亦乐尽其力。溥北平人，锐然有志于事功，以庙碑未立，既终更犹不忍去。天爵忝贰春官，庠序所当敦劝也，故为之书。

　　△礼部题名记 

　　官署题名，其制旧矣。我国家自世祖皇帝始建中书，统左右部。未几，分部为四，又分为六，盖遵成周六官之制焉。而礼部实春官也，秩清而任重，朝廷常以勋旧之裔、儒学之士膺其选，然皆未有文字以志名氏。至顺元年，尚书马公祖常始取礼乐合天地之化者名其厅事曰合化，刻石记其事。又三年，尚书宋公本复记其同官。凡官曹之典掌，僚寀之契分，二公序述悉矣。今又七年，能无纪载以续前修而为后鉴乎！尝闻之，天地奠位，人列其中，事务至殷，分官以治。夫官制莫备于成周，而春官之任独曰治神人，和上下。为人臣者，惟能敬以直内，则郊社宗庙之事治，而无僭妄谄佞之渎；惟能奉法不挠，则尊卑上下之分定，而无陵犯乖争之失。其任不亦重欤！呜呼，凡我同列可不知所励哉！至元四年戊寅五月己酉，太中大夫礼部侍郎苏天爵记。

　　△归德府新修谯门记 

　　至元三年冬十月，汝阴李侯守中知归德府事，偕监郡鼎安戮力为治。未几，政清讼简，封内无事，所属州四、县十有一，莫不趍其约束，安其政令。侯与监郡议修弊立废，郡故有谯门在府治南，岁久将压，侯命改为。同知不答失里、判官孛罗罕、推官梁思温、幕府吴兴祖合议允同，共捐俸金，度材庀工，彻而新之。经始于四年孟春，落成于是岁孟夏。增崇其垣高二十有五尺，广大其屋为二十有四楹。规模宏伟，克称郡制。宪度政教布设于斯，宾客士吏观听于斯。至于伐鼓鸣锺以警朝昏，传更下漏以节昼夜，则又新是数器，陈列于上。董其役者，郡吏秦弼、马德修也。走书京师，请纪其成绩于石。
　　尝闻周官挈壶氏掌漏刻以正时，朝廷兴居咸中乎节，而鼓角之制所以严暮警夜肃齐乎众，郡县尤不可不备也。昔有中使闻更鼓而知邑令之贤，盖为政者必于事事而致谨焉。然则是役之兴，岂徒然欤。夫以内外之官，近民者莫切于郡县，敷政者莫先于守令，有国者尚焉。今海宇承平岁久，法制宽简，郡县之吏能者舞文以黩货，下者因循以苟禄，故事功隳而廉耻丧，唯君子常思作新其政而后能有为也。归德为郡，南控江淮，北临大河，境大壤沃，方数千里。侯始下车，爱其土风厚完，民生朴茂，第未学以成其性尔。郡中又多昔贤名人遗迹，足以风砺其人，振起其俗。于是既新学宫两庑像设，又构三皇祠宇，而微子、张巡、许远亦葺其庙。招延耆儒，贰其校官，择民俊秀、吏之开敏者，执经授学。旦望舍菜，侯率同列躬诣学宫，以程其业。而吏舍、河防，悉加缮治。侯之在官第数月尔，凡养民化俗、兴利补弊，皆勇为之而不惮也，故因纪谯门之成，并书其事以告于后人焉。侯为人方正有守，不畏强御，施于为政，子爱其民。历典郡邑，名声流闻，民咸镂石，以颂遗爱，不独归德之民始称其善也。虽然，天下之事岂一人所能为，监郡鼎安、知府李侯政固善矣，非僚寀幕府同心赞辅，则亦曷能至是乎！呜呼，使列郡为政者皆然，则治化何患乎不兴，斯民何患乎不被其泽也哉。四年戊寅六月朔记。

　　△盱眙县崇圣书院记 

　　长淮之东，地多平衍。虎山在盱眙县南一里，石润而土美，木茂而泉洁，昔人表之曰第一山，盖因其胜而名之也。至元四年戊寅，监县纳璘不花勤于为政，讼日清简，兴学以训诸生，制雅乐以祠夫子。他日，耆老来告曰：「吾邑在汉为临淮郡，有孔武者，由国子博士来为郡守。卒于官，遗爱在民，民祠事之。宋季，祠毁于兵。今吾幸生治平之世，又遇县侯兴学作士，民之俊秀将日益盛。愿即虎山别建黉舍，以广为学之所，并为祠以祀孔公，不亦可乎！」监县曰：「是维某之责也。」首捐俸伍伯贯以倡其众，僚寀士民咸乐输财助役。是岁四月经始，九月告成。十月丁酉，泗州守帅邑官属行释奠礼。黉舍在山之阴，山三级，上为燕居堂以祀夫子，配以兖、郕、沂、邹四公；中为两庑，右祀周、程十儒，左祀郡守孔公，侑以晋侍中陈骞等六人。下为淮山堂，以居其师；进学斋，以教其弟子。庖厨门亭，咸有其所。合三十八楹，买田四百亩，给其饩廪。以孔公于夫子为十一世孙，故名之曰崇圣书院。乃请于朝，立师以司其教。
　　明年己卯，天爵被命使宪淮东，纳璘不花为图征文，用告来者。按汉至今千余年矣。孔公惠泽及于一方，世犹崇奉而祠事之，矧夫子之道衣被天下万世，其报德报功当何如也。尝闻夫子曰：「君子学道则爱人，小人学道则易使也。」夫长民者苟能示人以好恶之正，则民知所趋向而归于善矣。今盱眙既新学宫，又广教术，将见在官者慈祥岂弟以抚其下，为民者孝弟忠信以事其上，则贪暴之政化而为廉平，哗讦之俗变而为信厚，斯不负县侯建立书院之美意，是亦天爵之所望也。纳璘不花登泰定四年进士，时天爵以太史属获与其事，今持宪于斯，庠序职当敦劝也，故为之书，庶来者有所矜式焉。嘉议大夫、江北淮东道肃政廉访使苏天爵记。

　　△浯溪书院记 

　　至元三年春，佥岭北湖南道肃政廉访司事陕郡姚侯绂按部祁阳之境。舟过浯溪，览前贤之遗迹，作而叹曰：「昔唐天宝之季，忠烈之士奋济时艰，遂复两京，号称中兴。水部员外郎元公结作为雅颂，铺张宏休。抚州刺史颜公真卿大书其词，刻诸崖石。殆今四百余年，过者观其雄词伟画，犹足耸动。维二公风节文采，可使一方之人独无所槩见乎！」零陵县尉曾君进而言曰：「圭家衡山，世业儒术。每读载籍，见昔人言行卓卓者，心慕好之。况二公流风余思，在此山隅，当作祠宇以奉事之。并筑学宫，招来多士，庶几遐方有闻风而兴起者矣。」姚侯曰：「善。」于是曾君命其子尧臣独捐家赀，度材庀工，不一岁告成。中为大殿，以奉先圣，东西两庑属焉。又于殿之左为祠，以祀元公；右为祠，以祀颜公。后为明伦堂，前为三门。周以崇垣，规制宏伟。下枕崖石，前临浯水。表其额曰：浯溪书院。请于行省，设官以司其教。曾君又割私田三百亩，以廪学者。是年，姚侯移宪广西。明年，又拜南台都司。往来浯溪之上，瞻拜学宫，裴回而不忍去。嘉曾君父子之用心，走书维扬，请记其事于石。
　　天爵少尝读中兴颂，有曰：「大驾南廵，百寮窜身，奉贼称臣。」又曰：「功劳位尊，忠烈名存，泽流子孙。」甚矣，人臣不可不知节义之为重也。夫食人之禄而忘其君，曾犬彘之弗若乎。当天宝全盛之时，中外公卿将吏可谓众矣，一旦遭值变故，死社稷封疆者仅十余人，不授伪官者二人而已，何忠臣义士之难致欤。然以唐室之大，文皇养士之久，岂果无其人欤？观夫颜公以区区平原倡义，起兵讨贼，俾河朔诸郡复为唐有，而贼不敢急攻潼关。唐卒赖以中兴者，维公倡义于其先也。及在朝着，数进谠言。李辅国迁上皇居西内，首率百官问起居。元载请奏事者先白宰相，又极论其拥蔽。屡忤大奸而不少悔，卒为所挤以死。初，安史之兆乱也，元公受教于其父曰：「而曹逢世多故，勉树名节。」观所上肃宗时议三策，及说来瑱之言：「孝而仁者可与言忠，信而勇者可以全义」，则岂偷生自私者哉。其为道州刺史，州经寇掠，民生萧然，奏免民所负租税及租庸使和市杂物十三万缗，流亡来归者万余。夫二公言论治行若此，像而祝之，孰不曰宜。
　　呜呼，天之生材足周一世之用，方无事时，人材或不克显，及临大节决大事，则忠义材能之士始表见焉。然则有天下者，可不以贤材为务乎！夫学校者，所以长育人材，而风纪之司又所以敦劝其教者也。往年湖湘之南，猺人数出为寇，甚则攻城邑，杀吏民。朝廷屡怀柔之，卒以无事。当是时，有若二公者临莅于上，彼将听命请罪之不暇，又岂敢猖獗而为患乎。矧其地山峻拔而水清写，其人之生孰非忠义出于其性者哉。今国家承平既久，德泽涵濡，虽荒服郡县亦皆有学，而部使者按临所经，又即山林胜地访求先贤遗迹，以广为学之所，则其风厉治化，乐育贤材，不亦重且大欤。传曰：「志士仁人无求生以害仁，有杀身以成仁。」盖天下之事，岂怀禄观望之徒所可与谋，必振世豪杰而后能有为也。士之来游于斯学者，诵圣人之言，思二公之烈，尚能有所兴起已夫。至元五年己卯冬十有一月甲子，具官苏天爵谨记。

　　△扬州路学田记 

　　维扬郡学田九万一百九十亩，比岁政弛，或为豪民冒种，或妄言沦入江水，或以硗瘠易其膏腴。岁入不足，士始失所养焉。至元四年戊寅，郡侯不华下车，瞻拜学宫，敦延师儒，又广郡士以学。或言饩廪弗赡，侯稽旧籍，檄官属廉敏者泰兴县尹刘节、六合县尹徐居仁偕教授崔宗瑶，分行验视。民畏郡侯之政，不敢欺隐，于是学田皆复其故，增多于前一万三千一百七十亩，共为田十万三千三百六十亩。岁入有余，士获其养，而学制益修矣。
</div>
    <div class="pagination">
<a href="滋溪文稿_page2.html">上一页</a><a href="滋溪文稿.html">1</a><a href="滋溪文稿_page2.html">2</a><span class="current-page">3</span><a href="滋溪文稿_page4.html">4</a><a href="滋溪文稿_page5.html">5</a><a href="滋溪文稿_page6.html">6</a><a href="滋溪文稿_page7.html">7</a><a href="滋溪文稿_page8.html">8</a><span>...</span><a href="滋溪文稿_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
