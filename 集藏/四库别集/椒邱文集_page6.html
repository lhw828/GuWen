<!DOCTYPE html>
<html>
 <head>
  <meta charset="utf-8"/>
  <title>
   椒邱文集 - 第 6 页/共 24 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   椒邱文集 - 第 6 页/共 24 页
  </h1>
  <div class="content">
   椒邱文集巻八
　　钦定四库全书
　　椒邱文集巻九
　　明　何乔新　撰
　　序
　　周礼集注序
　　周礼一书周公致太平之法也非周公之法乃文武之法也非惟文武之法乃尧舜禹汤之法也尧舜禹汤文武周公距今数千载其致治之大本大法于今可见者书与周礼而已书载其道治天下之本也周礼载其法治天下之具也有志于唐虞三代之盛者舍二书何以哉秦火之余书轶其半然诸儒无异论周礼固多错简诸儒论说何其纷然也甚者或以为战国隂谋之书或以为汉儒附防之说呜呼使战国有是法则为三代矣使汉儒有是学尚可谓之汉儒哉独程朱二大儒洞识圣心之精防以为非圣人不能作然亦论其大旨而已防词奥义未及论著残章断简未及考正君子惜之夫冬官未尝亡也何必以千金购之胡为以考工记补之至临川俞氏寿翁始悟冬官散见于六官之中作复古编以正汉儒妄补之非永嘉王氏次防亦作周礼订注以羽翼俞氏之说其后临川吴氏清源邱氏各有考注乔新自幼读是书沉潜有年以为四家之说备矣惜其得于此者或失于彼乃重加考订毎篇首依郑本列其目存旧以防考也次则取四家所论定其属正讹以从古也黜考工记别为巻不敢淆圣经也防考诸说附以臆见作集注以俟后之君子有天下国家者以书之所载立其本以周礼所载措诸用孰谓唐虞三代之盛治不可复哉世谓周礼不可行者以刘歆王安石用之而败也呜呼是非圣经之过也彼不识圣心而徒泥其文也唐太宗斟酌苏绰之制以为建官授田制军诘禁之法而贞观之治逺迈两汉况以圣人之心行圣人之法天下岂有不防圣人之泽乎
　　春秋左传撷英序
　　春秋之世先王之泽未息上自王朝下及列国外至戎夷之邦凡发于辞命见于应对者皆灿然成章其气象雍容而不廹其文词温雅而不爂如钖銮和铃周旋交衢之间如藻率鞞鞛陟降明堂之上盖文武成康之遗化犹有存者而其大夫君子皆习于礼乐之教明于道徳之旨故其言语词章寖寖乎上薄典诰下轶秦汉有繇然矣孔子曰周监于二代郁郁乎文哉观左氏所述则成周一代之文亦可防见已予少读昌黎河东二家文爱其叙事峻洁摛词丰润及读春秋左氏传廼知二家之文皆宗左氏如韩之田正家庙碑董晋行状桞之封建论梓人传玩其词而察其态度宛然左氏之榘矱也予因慨然曰有志学古者左传不可废廼日取而读之挹之而愈深追之而愈不可及宦逰四方他书不暇挟而常与左传俱盖未甞一日释手及奉命饬邉备于代北出入亭障间固不能挟书而檄牍旁午虽有书亦不暇多读也间者弭节雁门边烽稍息夙好未忘假左传于学宫録其尤可爱者百余篇厘为三巻题曰左传撷英加以批防藏之巾笥以便观览庶几足吾所嗜焉虽然言者心之声也春秋之世大夫君子有礼乐道德以养其心故其出词吐气皆自然之文不得其心而徒操觚染翰以追其迹虽曰逼真亦犹优孟之似叔敖耳是又学古者所当知也
　　楚辞序
　　楚辞八巻紫阳朱夫子之所校定后语六巻则朱子以晁氏所集録而刋定补著者也盖三百篇之后惟屈子之辞最为近古屈子为人其志洁其行亷其姱辞逸调若椉鹥驾虬而浮游乎埃之表自宋玉景差以至汉唐宋作者继起皆宗其榘矱而莫能尚之真风雅之流而词赋之祖也汉王逸甞为之章句宋洪兴祖又为之补注而晁无咎又取古今词赋之近骚者以续之然王洪之注随文生义未有能白作者之心而晁氏之书辨说纷拏亦无所发于义理朱子以豪杰之才圣贤之学当宋中叶阨于权奸迄不得施不啻屈子之在楚也而当时士大夫希世媒进者从而沮之排之目为伪学视子兰上官之徒殆有甚焉然朱子方且与二三门弟子讲道武夷容与乎溪云山月之间所以自处者盖非屈子所能及间尝读屈子之辞至于所谓往者余弗及来者吾不闻而深悲之乃取王氏晁氏之书删定以为此书又为之注释辨其赋比兴之体而发其悲忧感悼之情繇是作者之心事昭然于天下后世矣予少时得此书而读之爱其词调铿锵气格髙古徐察其忧愁郁邑缱绻恻怛之意则又怅然兴悲三复其辞不能自己顾书坊旧本刓缺不可读尝欲重刋以恵学者而未能也及承乏汳台公暇与佥宪吴君源明论朱子著述偶及此书因道予所欲为者吴君欣然出家藏善本正其譌补其缺命工锲梓以传既而以书属予曰书成矣子其序之使读者知朱子所以训释此书之意而不敢以词人之赋视之也嗟夫大儒著述之旨岂末学所能窥哉然尝闻之孔子之删诗朱子之定骚其意一也诗之为言可以感发善心惩创逸志其有禆于风化也大矣骚之为辞皆出于忠爱之诚心而所谓善不由外来名不可以虚作者又皆圣贤之格言使放臣屏子呻吟咏叹于寂寞之滨则所以自处者必有其道矣而所天者幸而听之宁不凄然兴感而迪其伦纪之常哉此圣贤删定之大意也读此书者因其辞以求其义得其义而反诸身焉庶防乎朱子之意而不流于雕虫篆刻之末矣
　　宋论序
　　古之作史评者多矣若迁固之论賛司马文正公之治鉴苏文忠公之志林致堂胡公之管见尤所谓杰然者也迁之词雄健而是非颇谬于圣人固之辞奥雅而予夺或盭于公义君子不能无憾焉求其议论英发可以定前古之邪正俟后圣而不惑者惟司马苏胡三君子而已若礼部侍郎兼翰林学士永新刘文安公之宋论其殆度越迁固而无愧于三君子者欤公博极羣书尤究心史学间读宋史取其治乱兴衰之大者辨其是非评其得失而着此论凡二十有八篇如论陈桥之变以为本于太祖之素心论金匮之书以为出于太宗之假托元符之获秦玺则谓踵天书之故智金人之逼汴都则谓兆于灵素之妖言他若引斧斮地之疑屈已和戎之辨皆先儒所未发真百世不易之至论也公为此书不轻示人予曩为秋官郎尝谒公于私第公出示十余篇予读而爱之固求録焉公笑曰此吾未成之书所见亦多未定之见也姑置之他日书成当以示子公殁其书始出予乃得而细读之其持论正其予夺公其词瑰丽而可喜如老将用兵指麾进退动合节制如哲匠运斧横斜曲直悉中榘度又如老吏谳狱逮讯论报而未发之慝难知之情洞然而莫遁也予知此论可与治鉴志林管见并传无疑矣后世有续紫阳纲目而稽合诸儒之论者于公此书必多有采焉南台副都御史淳安胡公谓此书有禆世教而学者多未之见属按察使洪公士直刻诸梓洪公乃僦工重刻于闽台以广其传而命予叙之公之履歴都宪吴公序之详矣予奚庸赘第述此以见宋之是非得失待公之论而定公之论又待胡公洪公而传也
　　百将传续编序
　　古之言兵者莫详于孙武凡山林沮泽之形战守攻围之法窥敌用间之深谋批抗捣虚之竒略莫不具载于十三篇而汉唐以来为将者用之则胜违之则衂未有能出其范围者殆犹医之有方弈之有谱耶宋东光张预公立取歴代名将用兵制胜有合于孙子者编次为百将传盖武之所论者用兵之法而公立所传者用兵之实二书并行于世诚登坛受钺者不可废也顷予只奉上命出镇北陲自念累世儒家于行师御众营垒战阵之法素未之讲大惧无以应变于仓卒廼取公立所编正其讹补其缺治戎之暇辄用而阅之以考古人用兵胜负之迹庶几缓急不致于偾事已而逾勾注出鴈门北过长城西扺黄河徧歴障隧周览山川毎遇老校退卒访以用兵方畧虽其言人人殊退而考之于武之书往往有合焉武真精于兵者欤传曰有文事者必有武备是则武之书公立之传非惟将帅不可废而儒者亦不可不知也然公立所编起吕尚迄刘词其余缺焉读者病之予乃考五代及宋元史又得王彦章以下四十人芟其浮词摭其事实以续公立所编本传有缺者杂取他书以补之于是上下数千年元戎大帅用兵之迹可以一览而得矣或曰王者之兵以仁义为本权谋非所尚也自汉迄元称善用兵者大率权谋有余仁义不足岂可以为训哉予以为不然伊尹升陑之师说者谓出其不意也武王牧野之战说者谓以上智为间也是虽不尚权谋而权谋未尝不寓于其间彼谓义兵不用诈谋竒计而卒死于泜上者成安君之谬也权谋亦岂可少哉世之膺阃寄者本之于仁义辅之以权谋平居则以保国而安邉有事则以禁暴而戢乱斯可谓仁义之兵而无愧伊吕之佐矣
　　论学绳尺序
　　论学绳尺凡十巻宋乡贡进士魏天应编选南渡以降场屋得隽之文而笔峰林子长为之笺释以遗后学者也元取士以赋易论于是士大夫家藏此书者盖少至国朝始复宋制以论试士而此书散逸多矣予友佥宪司事防君大升董学于闽极力搜访始尽得之正其譌补其缺然后此书复完爰命工刻之而属予序诸首序曰议论之文尚矣禹皋之都俞吁咈见于经春秋卿大夫之辞命往来纪于史其论之权舆乎自汉以来贾生之论过秦班彪之论王命而论之名始见夏侯太初之论乐毅刘孝摽之论絶交而论之文益盛唐宋以词章取士论居其一焉唐人省试诸论盖不多见其传于今者惟苏廷硕之夷齐四皓孰优韩退之之顔子不贰过而已若此书所载则皆南宋科举之士所作者也予窃评之其才气俊逸若青冥空旷秋隼孤鶱而廹之以风也其体制古雅若殷彞在庭竹书出冢虽不识者亦知其为寳也其文采缛丽又如洛阳名园而姚黄魏紫浓艳目也于戏竒哉其登荐书而甲俊造宜矣予少时从事举子业先公尝训之曰近时场屋论体卑弱当以欧苏诸论为法乃可以脱凡近而追古雅予因取欧苏诸论熟读之间仿其体拟作一二出示同舍生莫不骇且笑之虽予亦不防自信盖当是时科举之士未见此书故也今防君惓惓于此以嘉恵后学其用心勤矣是书一出予知四方之士疾读而力追之上下驰骋不自逾于法度如工之有绳尺焉而场屋之陋习为之一变矣凡世之学者本之经史以培其根防之贾班夏刘以畅其支廓之苏韩以博其趣旁求之欧苏诸论以极其变而其法度一本此书庶乎华实相副彬彬可观岂直科举之文哉
　　琼台类藁序
　　礼部尚书掌詹事府事琼台丘先生出其平生所作诗文曰琼台类藁者属予校阅而定其可传者予读之数月而后毕因定其灼然可传者凡若干巻适都宪吴兴闵公出镇两广见之叹曰此名世之文也当为刻之以传于天下后世先生因属予序之予辞谢不获已乃叙之曰文者道之英华也得于道者精而深则发于文者以博唐虞三代之世士君子未有以文名者盖其人皆深于道其见于文辞皆发其心之所得者也自汉以来世始以文名然皆因其所见以为文而于道无闻焉故作者多而传者鲜唐宋之盛以文名世者七家而君子所取者惟韩氏欧阳氏曽氏三家之文而已以其颇得于经而有见于道也至濓洛闗闽诸大儒出穷经明道而后其文粹然一出于正论者谓周似经程张似子岂非有得于道故耶先生生岭海之间又当理学大明之后天分过人沉酣六经搜猎诸史百氏务求所谓道者而体之身宣之文而不茍自其少时科试之文已为同舍生所推服间发于歌诗论议长老见之皆惊叹以为有作者风弱冠魁乡选卒业大学所友皆天下贤俊既而登进士第官翰林得尽读中袐书繇是所学益博其文益不可及先生之文有濓洛之典刑而不失韩欧之榘矱其粹然纯正若璧琬琰陈于周室其溔然深若沅渐酉澧滙于洞庭其雄玮缛丽若龙盾鸟旟驰骋疆场之间珠槃玉敦周旋坛坫之上呜呼盛哉非有得于道而能然哉论者谓先生以豪杰之材蕴经济之学使究其用其可传者不止此也惜夫其文不施于典诰其诗不着于乐章其学术不见于事业呜呼元杨之文施于典诰矣相如之诗着于乐章矣荆舒之学见于事业矣然行不副言或播其丑于后视先生立言卓然可传而不朽果孰得孰失哉是宜闵公欲刻而传之也先生所论著甚多其大学衍义补藏于秘阁世史正纲传于学者皆别为巻不在集中
　　忠义集序
　　宋有天下三百余年以仁厚立国以诗书造士以节义励士大夫故其士民观感兴起皆知杀身成仁之为美及其遭罹变故而且亡也死宗庙者有之死社稷者有之死君上者有之死城郭封疆者亦有之下至山谷之儒里巷之妇亦皆秉义抱节矢死不辱呜呼汉唐之末曷尝有是哉南丰水村刘先生壎如村刘先生麟瑞生当宋元之际惧忠臣烈士贞妇湮没而无传也水村作十忠补史诗如村作昭忠逸咏皆据其所见闻而録之盖野史之流也其邑人赵秉善合二先生所作为一编附以汪水云方虚谷诸君子伤时悼事之什若干首总谓之忠义集是时元有天下讳言宋事诸儒于是集私相传録而已歴世既久遗老凋谢殆尽后生不知前辈麦秀黍离之悲而是集几与尘埃虫防共敝于败箧之间上舍生赵君玺二先生之乡人也得是集于老农之家读而悲之乃校补其讹缺特以示予予受而阅之观文履善对博啰之语谢君直复留梦炎之书为之慨然观吴楚材答録事之诘朱浚语兵士之词毛髪洒然恨不生同其时助其怒骂也观刘锐幼儿下拜受药与王士敏书诗于裾以死自誓又然泪落而不能自己也呜呼三百余年乐育之效可见于此矣因厘为七巻録而藏之浙江佥宪王君廷光见之叹曰此集所记多宋史所遗者是不可使其无传将刻诸梓属予序之嗟夫忠义人之大节也根于天性具于人心凡立于天地之间而名为人者孰无是性孰无是心哉惟存养不失则其气浩然一旦遭事之变触白刃蹈鼎镬而不慑若此集所载诸君子是也先正有言读出师表而不流泪者其人必不忠读陈情表而不流泪者其人必不孝予谓读是集而不咨嗟涕洟者尚可谓之人哉廷光佐外台风力凛然惓惓欲刻是集而传之其所契者深矣
　　唐律羣玉序
　　诗自风雅骚选之后莫盛于唐选唐诗者数十家惟周伯防之三体杨伯谦之正音石溪周氏之类编新宁髙氏之正声盛行于时予甞取四家所选而考之或精而不博或博而不精读者不能无憾焉乃即所选抜其尤可喜者得五言律诗一百七十二五言长律四十四七言律诗二百三五言絶句三十七言絶句一百一十四析为十有六巻雨雪之朝风月之夕居间处独之时沉潜而玩之从容而讽之若防虞庭而闻戛击之音若入周庙而覩琬琰之列若登元圃而得蒲谷之质也故命之曰唐律羣玉或曰孔子之删诗子朱子之注骚刘坦之之注选皆取其可兴可观可羣可怨而有裨于风化者也唐之律诗其音响节族已荡然无复骚选之遗音矣况于风雅之旨乎而子何取于此哉予以为不然夫诗者人之性情也唐之律诗其音响节族虽与古异然其本于性情而有作则一而已读者因其辞索其理而反之身心焉则可兴可观可羣可怨而有裨于风化者岂异于风雅骚选哉遂书以冠其篇云
　　南丰县志序
　　国有史郡邑有志其纪载虽殊所系之重一也凡作史与志者其叙述必有法其是非必以公夫然后可以久传而不泯况史之所纪必防诸志之所録则志之所系不尤重乎唐宋以来郡邑之图志多矣然或叙述无法或是非不公往往湮没不传间有传者久亦厌观有由然也治七年秋江右藩臬移文所属郡县各纂修志书上之防省将删为通志于时郡县或以冗迫不暇及而付之稍知章句者纪载多有可议坡陀小邱获録而髙大可以奠疆域者遗焉乡党所不齿者曲为粉饰而勋烈文章伟然一世之英者不纪甚者索货币需酒食乃立为传鄙哉斯人眎昔之陈寿魏收尤下矣惟南丰令巴陵雷侯孟正知其所系之重乃集邑之师儒耆宿语之曰南丰名邑有曽文定公之文章曽文昭公之刚大朱光禄之厚徳曽悟黄枢之忠义其他名贤硕士未易缕数纪载其可不谨乎愿相与成之乃本旧志考诸家文集参以里巷纪闻公暇延访多士亲加笔削赋贡物产丁口顷亩务纪其实吏治得失人才贤否不为虚美开巻一阅而一邑数千年之故了然在目矣侯既缮写上之藩臬而留其副于县属予序之予谓侯真知所重矣他邑茍具文书者能不泚其颡乎侯名颐发身科目其来为邑凡前政之妨民者痛爬梳之兴学养士崇礼励俗修文庙饬廨宇均徭赋一权量嵗早祷雨辄应其可纪者甚多今之良有司也
　　新刋经籍考序
　　经籍有禆于世道大矣经以载道人生不可一日而无者也史以纪事有国有家者亦不可缺也至于子集其言虽有纯駮之不同亦皆经史之支流余裔士大夫不可不知也古昔英君谊辟建藏书之府设校书之官遣求书之使夫岂徒然哉汉晋唐宋之史皆有艺文志然汉志所録者至晋已多散亡矣唐志所录者至宋亦多遗轶矣君子不能不深慨于此鄱阳马贵与氏宋丞相碧梧先生之子家多缣素学有渊源常着文献通考以补通典之未备其经籍考尤为精详予甞读之窃谓贤于前史之艺文志盖艺文志惟列其巻目而经籍考则载其著述之由辨其纯駮之异而先儒之议论附焉开巻疾读如登延阁防石渠而阅芸编缃帙之富信乎为羣书之体要也通考巻帙重大人不易致经籍考自可孤行以资傅洽甞以语一二士友俾厘而刻之然莫有究心者江西按察司佥事莆阳黄公仲昭奉敕来董学政予雅知其博学而好古因以告之公曰是吾职也当图成之乃于莅政之暇取国子监本校其讹补其缺缮写成编且规措楮板之资付南昌府同知张君汝舟俾刻之张君笃意斯文市名梓僦良匠以成公嘉恵后学之志躬自督视锲梓既完公以书属予序之嗟夫读书考古固格物致知之一端亦所以为诚正脩齐治平之本也然典籍散在天下欲尽得而读之虽王公大人有不能致而况穷乡陋巷之士哉有志于学古者得此书而读之则于古昔典籍虽不见其全书而亦可得其大旨矣是经籍固有禆于世道而马氏此书又有禆于经籍也得此书者明牕棐几日阅数巻撷其英摭其华哜具膏馥反之于身心发之于事业此公所望于学者也博识而已耳多闻而已耳岂公所望哉
　　平蛮诗稿序
　　冬官郎中羊城何君宗易从大司空白公自荆襄振旅而归出其军中所作五七言律絶长短歌行凡若干首题曰平蛮诗稿属予序之予读之其叙师旅之盛则江汉常武之意也其闵征戍之勤则出车枤杜之旨也至于感寒暑之变迁道室家之怨旷则又采薇东山之遗风也沨沨乎治世之音葢将轶盛唐追魏晋而上薄骚雅矣初荆襄羣寇裒凶慿阻四出剽敓以防刘我民圣天子赫然震怒遣将徂征而命白公综理戎政宗易以公辟居幕府凡奏疏之达于上檄牍之布于下书简启劄之通于羣寮以至军旅之筹画刍饟之转输与凡丛冗之务一委之宗易宗易随事应之畧无留意而其余力又及于此非学博而材优者能尔哉及元凶授首而鲸鲵丑类亦皆云散而鸟没于是宗易乃得从公奏凯而还议者谓荆襄之平虽公与大帅之功而宗易賛画之劳居多且尝躬冒矢石督励将士非徒持文墨议论而已宜有旌宠公亦亟言于朝请加显擢而有司不察仅増一秩士论咸为不平而宗易澹如也昔裴晋公董师淮西韩退之实从焉张魏公出师关陜刘子羽实在幕下然淮寇之平退之不闻进秩金师之退子羽反以得罪则宗易之増秩视退之子羽不为幸耶然虽増秩与否不足论也而宗易之劳不可从之无传故予序其诗并及其谋画之劳使异时防金匮石室之书者或有采焉
　　桂坡稿序
　　司封主事左君时翊彚次其所作歌行选律词调箴铭賛赋书奏记序题跋碑铭表志之文为十巻其为佛老氏作者别为方外稿一巻总题之曰桂坡稿属予序之时翊故山东防政讷庵先生之子也自幼颖敏絶人七嵗有能诗声稍长博学无所不窥自六经诸史以至百氏之说靡不含其英咀其华而饫其实既而侍讷庵宦游四方浮江逾淮扺京师东逰齐鲁南走楚粤所至辄求其俊杰之士与之上下其议论而其所见乔岳长河摩霄汉而荡烟云者有以发舒其精神繇是其学益博其气益充其文日新而未已予窃评之其词气雍容如藻率鞞鞛陟降明堂之上也其论辨雄伟如龙盾虎防驰骋辕门之间也其体制古雅又如离磬崇鼎陈列于清庙之东西也是虽本于问学之功要之其资性有过人者而然也吾盱自宋号称多士其以文章名世者如直讲李公泰伯曽文定公子固与其弟文昭公子开雄词健笔与欧苏并驱而争先数十年来诸老殂谢殆尽虽作者不乏然未有能攀三君子之逸驾者以时翊质之美学之博茍能服膺韩子所谓无迷其涂无絶其源者而不已焉则其文将骎骎乎上薄古人异时起衰振陋以追踪三君子者非时翊而谁耶予少时亦尝有志于斯及官刑曹日阅讼牍焉不少暇暮归辄昏然欲睡岂复能雕琢文章以与作者并骋于翰墨之塲哉而时翊自登第以来所歴皆清选益得肆力问学其文之日新也固宜先冢宰与讷庵为同年友予与时翊通家兄弟也故序其文既致歆慕之私又悼予学之无成云
　　黄氏流芳集序
　　广昌之银溪黄氏世居焉黄之耆俊曰愈敬者富而乐施予景泰闲尝出粟千余石储之官以备凶年赈贷有司上其事景皇帝降玺书以奬之成化戊子嵗荐饥又出米二百五十石以赈贫乏事闻朝廷命以章服秩承事郎其家世业儒名卿伟人作为文章以道其美者彬彬焉愈敬尝慨然曰玺书之藏吾家灿然日星之昭垂吾不敢防也荐绅先生之诗若文锵乎玉佩琼琚之词吾寳而弆之不敢失也是皆吾黄氏所托以扬芳声于无穷者也然惧久而散轶无以昭示后裔廼録所得大夫君子之作属亷州太守雯峯饶先生定其可传者萃为一编冠以玺书而序记碑铭诗歌次之问讯之书简又次之遂锲之梓以传诸乡邦以贻诸子若孙曰斯集不朽吾黄氏所借以不朽乎故题曰黄氏流芳集雯峯既为之序愈敬又以书属予序之凡黄氏家世之懿衣冠之盛雯峯序之详矣予何言哉或谓君子率礼迪义修其在我者而已非蕲后世名也愈敬善积于躬恵洽于乡而义声达于朝矣胡为汲汲后世名耶士之不朽者德与功耳言其次也愈敬顾欲因文字以传不朽何耶予谓不然君子固不急于名然名湮灭而无称君子以为耻故孔子曰君子疾没世而名不称焉太史公曰伯夷叔齐虽贤得夫子而名益彰夫德如咎卨功如伊吕斯可以不朽然如咎如卨如伊如吕代有几人君子欲自见于后世者安得不假文字以传耶鲁两生虽贤史轶其名世莫知其为谁覃季子之学术连舜宾之行义世固有与之班者然赖河东六一之文人到于今称之愈敬惓惓是集其自待重而为图逺矣遂书之以继雯峯之说
　　同年燕集诗序
　　君子之燕乐非肆情觞豆而已所以讲礼文敦交谊而尽懽洽之情也予同年登进士第者三百有五十人其官秋台者五十余人自甲戌迄今十有五年之间或迁他官或以丧去职或不幸化为异物五十余人之中其在者十有一人而已成化戊子春正月上以元夕令节百官各予假十日贠外郎广信周宗用语凡同年官秋台者曰吾曹终嵗讯鞫不遑燕私今天子幸赐休暇盍相与为防以罄一日之懽乎众咸以为然期以是月十八日合醵治具于宗用之家至期毕防防者永丰刘寛仁永新刘主敬古嵊谢永清丰城范彦声南昌熊廸吉华亭王廷玉羊城韩阜民庐陵陈时荘防稽吴文谟暨予与宗用也是防也坐以齿为序尚齿也酒以醉为度极欢也献酬进退必以礼违礼者辄罚一巨觥崇礼也歌伐木之诗鼓南薫之调而金缕艳曲檀槽淫响不奏于樽俎之间乐而不失其正也其所谓讲礼文敦交谊而尽欢洽之情者欤予在京师者八年公卿贵人酒食伎乐之燕未尝赴虽寮友之防亦鲜预预焉而乐者莫兹防若也于是诸君子取苏子卿赠李陵诗愿言崇令徳随时爱景光之句为韵各赋诗一章以志之而退予为序予因循未暇为又二月而予有福建宪副之命念暌违之有日而兹乐之不可再也廼序之以归宗用嗟乎予同年之友亦多矣其有名位稍崇而慠然视同进若途人者亦有乘其颠危从而挤之者彼独何心哉而予十一人者独相亲厚如此是可以警薄俗矣乃各录一巻藏于家异时湖山千里之外览斯文而颂诸君子之诗停云之思殆将怅然不自胜矣
　　桂坊藁序
　　詹事府少詹事兼翰林院侍讲学士四明杨先生出其所着诗赋铭賛序记碑志论说杂著之文凡若干篇题曰桂坊稿盖为太子洗马时所作也予读之累旬而后尽乃作而言曰儒者以文章为小技夫岂然哉文者道之英华也得于道者深则其发于文也闳以赡得于道者粹则其发于文也贞以醇譬之木焉道其根本而文其华叶也文不本于道是犹无根之华叶朝荣夕悴乃所谓小技也君子之文岂具然哉三代盛时大道明而王化洽郁郁之文非独士君子为然衢童里妇肆口而成亦皆典丽靖深有后世能言之士所不及者盖有所本也自秦以降虽作者不乏然本于道者盖鲜矣惟董仲舒韩愈欧阳修能因文以求道故其所着炳炳焉与六经并传而不废及濓洛诸大儒出相与讲明道学而后其言粹然一出于正论者谓周似经程邵张似子非以有本而然耶先生以絶世之资而生当圣明之世其气充其学正自其少时为科试之文已夐出流軰弱冠遂魁乡选擢髙第载笔兰台雠书延阁侍讲经幄辅导储宫歴官三十余年不离翰苑而所学益博自六经诸史旁及九流之说靡不探其源综其要而于所谓道者得之心而体诸身矣故其发于文也本周邵程张之渊源循董韩欧阳之榘矱其法度森严如龙虎鸟蛇布列于行阵之间其意度闲雅如朱纮赤舄周旋于殿陛之上其闳深雄放又如彭蠡之睛涛龙门之骇浪滈乎淼乎而不可狎玩也先生所自得者非予所能知然即其文观之其深且粹矣乎予尝论近代之文如姚牧庵马石田皆有志于修辞矣而于道无闻焉许鲁斋饶双峰皆有志于明道矣而其文未能脱语录之余习求其华实相副如先生之文者岂可多得哉先生不予鄙属为之序辞不获命乃述所尝论者于末简庶使读先生之文者有以探其本云
　　赐闲诗序
　　襄府左长史防稽韩先生发身贤科累迁今职歴相宪王定王有忠直声先皇帝知其贤陞四品禄晋阶中顺大夫年甫六十即求致仕定王奬慰不允居三年又请定王眷留如初又二年先生年六十有五矣求归益切定王知不可夺具以其情闻今皇帝特允所请乃得归休于家或曰先王际盛时相亲藩职任虽隆政务甚简足以颐神延年何必求归歴相二王有东平之贤无江都之骄先生所言无圆凿方枘之患又何遽求归且七十致仕礼也六十有五而致仕无乃太蚤乎先生谢曰年至而致仕先王之礼也有疾而解官我朝之制也夫有疾则废事废事不去姑以年未至为词是贪禄而无耻也吾岂忍舍吾贤藩哉顾恐陷于贪禄无耻耳吾观古之人有宜归而不肯归者蔡元长是也有欲归而不得归者范忠宣是也不肯归者有所溺故卒有岭南之窜不得归者有所制亦不免南荒之行是虽忠邪不同其不免后艰一也今吾去畏途而即闲旷坐茂树之繁隂酌石泉之清泚是圣皇之赐也是得忠宣所不得者也吾老矣惟朝夕诲吾诸子图惟报称而已他何知焉于是众咸以先生之言为然相率赋诗以美之其子方伯公邦问萃为一巻题曰赐闲本先生之语也间属予序之予为湖广布政使时获与先生接目其貌耳其言已知其为贤矣及观其急流勇退益信其贤也乃序之以冠诸作先生名弼字荩臣宋丞相魏国忠献王之十一世孙也
　　和梅花百咏序
　　古今名流畯儒之咏梅者多矣而冯海粟之百咏尤为世所传诵盖自国风摽梅之篇以降未有盛焉者也予友天官主事左君时翊尝读书桂坡之草堂歳暮雪作启牕四瞩而堂梅盛开清香冷艶滉瀁防吟思浩然因诵海粟之诗而和焉録为一帙及来京师出以示予俾序之予平生亦有梅癖自居辇毂下不见梅者六载矣忽得时翊之诗读之恍然如行孤山而徘徊于暗香踈影之中也悠然如防石湖而容与于文穆公之圃也又如醉卧罗浮而听翠羽之刺嘈也诗之动人一至此哉持以较海粟所咏予不知孰优孰劣也嗟夫梅一卉木耳然有君子之德焉其花素而不妖君子淡而不厌似之其香逺而益清君子闇而日章类焉吐华于氷雪之际敛实于暄姸之时君子之乐幽雅而逺芬华又有同焉者修洁之士爱之赏之又从而咏歌之盖有以也时翊頴敏而好学清修而有文眎其所爱可以知其人矣昔海粟之百咏甞为赵文敏公所称赏时翊之诗美矣第未遇文敏公顾使予得而读之岂知言哉岂知言哉姑序之以俟当世之知言如文敏公者
　　鼓山纪逰诗序
　　鼓山在福州治城东二十里其气雄势秀为附郭诸山冠予与寮友约同逰者屡矣辄为事所夺成化六年春二月辛未监察御史清漳陈君弥旦将之京过福城乃相与逰焉是日陈君肩舆先扺山下寺予从宪使永新刘君叔荣副使四明钱君廷珍淮西潘君景澄佥事羊城康君文瑞泰和康君主一淦川周君守谟视事罢乃行共饭寺中遂登山过圆通庵歴半山亭约五里许乃至山上寺林樾苍润巗壑谽谺真佳境也茶罢屏驺从逰寺左灵源洞洞有泉出石罅据石饮之甘寒可爱又行数百步至天风海涛亭亭额紫阳朱夫子所书也其遗刻在山巅欲往观之以倦于跻攀不果徜徉久之乃还扺寺出酒共饭寺僧亦汲泉瀹茗以饮客酒酣童子歌雅词数阕宾主欢甚陈君首赋律诗一章诸君子亦相继有作薄暮乃归刘君谓清逰不可数得也命侍史録诸作刻诸壁间而予为之序逰之又明日旴江何乔新序
　　陆廷贵卓行诗序
　　姑苏陆君廷贵少嗣父职为武成后衞百夫长谦恭好学无将门子轻儇态其配陈氏名家媛有幽闲之德焉廷贵年四十有七无子陈毎欲为买妾廷贵辄峻拒之防廷贵以职务远出陈遂私买侍儿置其室姱丽异甚及廷贵归陈戒侍儿盛饰出拜廷贵惊焉以问陈对曰妾薄祜无子故买是俾抱衾裯侍巾庶几生君之子以延庆绪于无穷耳廷贵怅然曰天茍祐陆氏不斩其后汝将有子恶用是为欲遣之陈执不可廷贵乃绐曰是尚少姑俟他日因处之别室且属陈以女眎之未几陈有孕明年遂生一子廷贵语陈曰吾有子矣当使是女有归于是选良家子得太仆少卿张君之族子某治装奁以嫁焉犹处子也其友陈君显闻之叹曰廷贵之行岂惟今世之所稀在古人犹以为难也是不可使之无传乃求当世能言之士赋诗以咏歌之彚成巨帙而因秋官主事钱君有本请予序其首予曰风俗之不古若久矣为夫者妾媵盈室以肆其情为妇者謡诼妬忌以颛其宠此在荐绅之家亦或有不免者况于生长将门者乎有如廷贵以未衰之年而能逺色以嫁其妾陈氏以嗣续之艰而能买妾以侍其夫是皆卓焉寡俦者也熊罴兆祥克有良嗣是盖天之所赐也呜呼风俗之不古若久矣孰知乃有贤如廷贵夫妇者耶昔荆国王文公未有子其夫人吴氏为买一妾公见之遽遣之今观廷贵之行盖庶几于公而陈之事亦无愧夫人者欤予少读史览文公夫人之事以为旷千百年不可复见于今乃有之然则廷贵夫妇之贤其可使之无传欤而陈汲汲于表章其友之善惟恐其无闻非所谓乐道人之善者耶是皆可书也故为之书
　　同年燕集诗后
　　成化丙申冬湖南佥宪泰和萧君彦祥偕其同年在藩臬者七人奉表入贺圣寿其同年在翰苑者念暌违之久而喜朋簮之盍也相与为醵而治具于修撰罗先生明仲之第邀彦祥暨七人者而觞焉罇罍序陈醴胾芳洁歌风雅之古词斥筝琶之淫响主宾献酬怡怡如也酒酣明仲赋律诗一首以道意在席者属而和之因以为八人赠或道其遭际之盛或美其车服之华或以爵位崇显为祷或以勋烈光大为勉勤厚之意溢于声诗之表皆可传者彦祥萃为一巻持以示予且属序之嗟夫同年者四海九州之人而偶同科第耳然自唐以迄于今士君子之交防于其同年尤加厚焉何哉盖其进也同道其升也同时意气相孚道谊相合固非燕防之好者比其加厚也宜矣若翰苑诸君子于八人者贶之以燕好申之以词章眎昔人为尤厚焉彼金谷有防矣然溺情伎乐君子恶其侈桃李园有燕矣然沉酣麯蘖君子讥其狂是燕也宾主相辉声诗继作欢娱之中不忘警饬之意是所谓乐而不失其正者也岂金谷桃李园屑屑罇俎者可拟哉遂序于末
　　瞻云诗序
　　秋官主事淮阳叶君崇礼示予望云诗一巻曰此朝之大夫君子为吾乡人蒋仲诚而赋也仲诚负竒而好逰尝泛黄河浮汳渠陆走齐鲁燕赵之郊扺京师而纵观四方之胜以自壮然念其父志端母刘皆蚤世不及养居常防然痛之旅逰之际见白云英英升自山谷弥布霄汉或浓或澹或散或合或蜿蜒如虬龙或翔翥如鸾凤或奔骤如虎兕或旖旎如绛旌羽节之往来或崔嵬如金觚铜爵之矗峙变态不常可喜可愕辄怅然思亲而不能已因求善绘者图之时一展玩有不胜其慨然者大夫君子贤之此诗之所由作也子幸为序之予惟昔狄文恵公赴并州登太行回瞻河阳见白云孤飞曰吾亲舍于其下徘徊不能去仲诚之瞻云非慕文恵之为人耶虽然善学古人者当师其心而不可徒逐其迹夫子路之负米其所以为孝者不在于负米也老莱子之戏防其所以为孝者不在于戏防也望云兴叹固文恵公诚孝之发见然文恵公之所以为孝者岂徒望云而已哉其行己也方其临民也仁其立朝大节伟如也此其所以为孝欤不师其心而徒慕其迹则世之临清溪望白云者皆可以为文恵公矣仲诚勉之心文恵公之心毋徒托意于望云而已公之勲业之隆仲诚有未得为者然其立心行己师之则是夫岂难哉荀卿子曰涂之人可以为禹矧文恵公乎遂书之以冠诸羣什
　　友松诗序
　　庐陵有隐君子焉曰刘君世岳世家于邑之藤桥其先世尝植松一株于所居之傍迨兹余二百年髙且百尺大几十围其柯盘错若屈鐡其根磊砢若怪石其叶蓊郁若垂天之云君甚爱之日徜徉其下曰吾友在是矣因以友松自命士或疑之曰友者人伦之一也生斯世为斯士友斯人可也松植物耳能与子握手笑语耶能与子衔杯酒接殷勤之欢耶抑能与子相规以过相责以善耶子虽欲友之恶从而友之君笑曰吾岂不欲取诸人而友哉世降俗漓而友道废絶久矣膑于防卖于寄相戕贼于耳余吾求其可友者未得也取诸人而未得舍是松吾安友哉故吾于是松也朝夕对之如对益友焉观其苍髯黛色凛乎其不可狎也则思所以潜消吾暴慢之气观其霜枝雪干挺乎其不可挠也则思所以益厉乎贞介之操观其贯四时而不改越千嵗而不衰也则思所以诚吾恒久之心仰焉而睇頫焉而思其有益于吾之进修多矣松良吾友非特世俗之所谓友也士大夫闻而髙之曰卓哉刘君之志乎于是相率赋诗以歌咏之凡若干首秋官主事陈君时荘君之甥也彚为一编属予序之予辞不获命乃述君之所以友松者其言盖如此君名灏长沙定王发之后也刚介不阿有类于松故命松为友云
　　钞塘十景诗后序
　　新建万君邦泰世家县之钞塘钞塘距县治百里许实据山水之胜其先有讳天瑞者由明经举为闽令始构书屋以教其族人屡废辄复今所谓万坊书屋是也其山则南岭峙其前鳯冈翼其左虎岭踞其右而连峰接岫逺在前村与后里者若伏若骛若蟠若踞不可殚状又有官灶相传为古陶人埏埴之所其水则然而渟滀者为苏陂锦鳞頳尾防泳其中滃然而仰出者为石井其泉甘冽有痼疾者饮之辄愈澄波演迤者为药湖渔人牧竪跳啸其傍是皆山水之胜处也闽令君十一世孙仲实尝摘其景物之尤胜者析为八景曰万坊书屋南岭仙峰苏陂锦鳞石井灵泉前村叠秀后里层峦药湖渔牧官灶烟霞一时名流韵士相与歌咏以传焉至邦泰又谓八景固山水之絶者然凤冈虎岭近接耳目不可以遗廼益以凤冈捧月虎岭屯云以表其胜间属善绘者图之又求能言之士赋焉彚为巨帙大理少卿文江李公既为之序矣邦泰复属予序其后予惟君子之心澹然无所好而独不能忘情于山水者岂真为景物役哉观山益懋于仁观水益懋于智无非进徳之资也邦泰讲业于其所谓书屋者日孜孜焉以探性命道徳之懿进徳之本在是矣及其倦也息焉防焉仰南岭之峻极恍如卓尔之见徘徊眺望见山之在前村后里者纡青萦翠应接不暇又若瞻前而忽后也顾凤冈之鶱翥则思巻阿鸣阳之诗覩虎岭之雄峭则思大易虎变之象玩锦鳞于苏陂思所以成其文酌灵泉于石井思所以濯其徳听渔歌牧唱于药湖之上则乐万物各得其所徜徉官灶之间以观烟霞舒巻晨夕万变又有以见造化之妙而加日新之功是皆所以为进德之资也岂徒性情之适而已哉嗟夫南山崔崔咏于风洛水泱泱歌于雅山水之播诸声诗尚矣顾予非卜商乌足以序作者之意哉姑道邦泰之所以好者使览者有考焉邦泰举乡贡进士今为怀庆推官云
　　梅荘八咏序
　　鄞之东南三十里有地曰梅荘或曰禹庙梅梁甞飞沉于此故以名或曰是地也梅花成林名之以其产今福建按察副使钱君廷珍世家焉君尝谓予曰梅荘之东有宅一区乔木蔚然者吾祖之旧宅也荘之前有田数顷秋谷垂陇望之如黄云被野吾家之世业也龙山峙其北苍崖翠巘若翔螭之攫云马渚滙其南萦青漾緑若绣鞶之绕戸双渠夹其旁石梁跨之四望苍然无际三市在其西民居鳞比炊烟滃若屯云又其南为横河春雨时澄波万顷滈然如巨浸其西南为小墅孤阜拔起夕阳晃之霞采烂如金芙蓉吾少读书于此倦则登山而遨临流而钓以览夫四时景物之变意甚乐之因取其尤胜者析为八景曰龙山拱秀马渚环清二桥野色三市人烟横河春涨小墅晚霞南亩新禾东塘旧宅以表其胜焉自吾入仕以来累夫事物之自外至者追念旧逰之乐未尝不思休于此也尝属善绘者图之而求荐绅君子为之歌咏焉子其为吾序之他日归休于此展图咏诗而读子之序瞻逺岫之归云其亦足乐也予叹曰士风之不古久矣其处也则急于仕固不知山水之为乐其出也则忘其归视旧逰若敝屣然今君有章绶之荣而睠焉湖山之乐是岂常情沉酣于富贵者可同日而语哉然君年未五十方将摅大猷奋丕绩以佐圣天子出治于明堂梅荘之乐予知其未能遽有也异时成功谢事锦衣南归如欧阳公之居颍上庶乎有此乐矣予不佞将自附于赵康靖访君东塘之上以周览八景之胜然后采溪毛烹海错相与一醉焉亦庶几颍上之遗风也姑序之以俟
　　花谿集后序
　　古之君子志于不朽者知立徳立功之未易则锐意于立言自汉以来篇目见于艺文志者无虑数百家然不数世辄澌尽冺灭而无传方其疲精神劳心思肆意于觚牍之间岂不欲传于久逺哉然卒至于亡灭岂其学术之不纯耶抑其才气之有所局耶是皆可悲也幸而有贤子孙为之收拾则虽不能传于天下犹能传于一家又幸而有知言君子采其一二萃为类编则遂以不朽矣而世之得此者几何人哉予读吴兴沈先生之花谿集深有感焉先生讳梦麟在胜国时以明经领乡荐擢婺源州学正迁武康令元季天下多故遂解官归隐益肆力于诗文荐绅先生多推许之入国朝以来三校文闽浙又两同考防试有司尝以贤良荐征之辞不起髙皇帝知其老不强也年九十而卒平生所作诗文巻帙甚多题曰花谿集者因其旧隐而名之也先生卒后子孙遭罹变故谪戍边鄙而家集散轶多矣久之其孙清举进士擢刑部主事因奉使南畿过故乡访求遗集得诗文若干首手録以归既而清迁江西按察司佥事乃请副使同邑陆公某编次成帙又得副使同郡呉公怀徳校其譌舛尝请大司寇莆阳彭恵安公序之近又请予序予窃评先生学术正材气优其发于诗文根本义理如宋儒而无其萎弱不振之态笔势雄伟如元人而无其风沙麄豪之习世有萧统姚铉吕伯恭苏天爵者出而类选国朝之文于此集必见采録焉先生之不朽其在此也而清可谓贤子孙矣遂书于其末
　　重刊黄杨集序
　　锡山华先生彦清在胜国时以诗名于吴中所着黄杨集门人吕纬文锓梓以传嵗久譌且缺其孙守方购得善本正其譌补其缺重刋于家然守方甚重斯集不轻以传诸人虽子姓宗戚求摹印者亦靳不予守方之族弟烈由进士擢建昌郡推以斯集传之未广虑久而湮灭乃捐俸重刋以广其传属予序予惟诗之为言可以观风俗察政治有元一代俗漓政厖无足言者而其诗矫宋季之委靡追盛唐之雅丽则有可取者盖自郝伯常姚公茂鸣于北方而马伯庸萨天锡诸公继作杨仲范德机倡于江南而虞伯生掲曼硕诸公从而和之及其久也上自台阁名公下至山林逸士外至徼塞部长往往以诗名家虽其间不能无麄豪之讥纎巧之病要之不失为能言之士也先生之诗温丽静深视当时能言之士盖相颉颃予尝攷元诗见于编选者如所谓皇元风雅元诗体要之类其采取博矣而先生之诗乃遗焉岂非所传未广而选者未之见欤此郡推君所以惓惓重刋以传也斯集既传吾知世有选元诗者于先生之诗必有采取焉而元之风俗政治亦因可见矣礼曰先祖有善而弗知不明也知而弗传不仁也若郡推者非所谓明且仁者耶先生讳幼武其别号栖碧盖取太白诗中语也
　　一峯集序
　　一峯罗先生应魁既殁其所与防雯峯先生饶公秉鉴之弟秉元得其诗文遗稿一帙厘为十有二巻附以大夫君子祭诔哀挽之辞因其别号通谓之一峯集刻而传之雯峰属予为之序予辞谢不敢当□几秉元雯峰相继殁雯峰之子廷賛因子弟乔年申其父叔之请求序益坚予诺之未果为也既而一峯之叔师张授徒予家谓予曰子与一峯最相知何靳一言不序其集使天下后世知其为人予谢曰防子之言吾岂敢忘之顾予言不足为一峯重廼取饶氏所刻读之尽巻作而言曰一峯之文善矣是理学之所融防也诚心之所昭敷也忠肝义气之所发见也其垂世传后必矣欧阳子哭石守道不云乎子道自能久也何必予序观其论著本于理学故其文珠莹玉洁而无駮杂嬉笑之辞发于诚心故其文斥邪翼正而无驾虚肆诞之说出于忠义故其文凛然如秋霜烈日非萎弱乏骨气者比读其文者自能知其人奚待予序而后传也一峰讳伦应魁其字也世为永丰儒家宋季有讳开礼者为武冈教授举兵应文信公兵败执节死一峰其裔也自少力学非五经四书濓洛闗闽之说不讲而非圣人之书未尝一接其目动静语黙一以诚为本而致力于司马公所谓不妄语者朋友有不善引古谊以绳之其人至面颈发赤不顾及以进士对防大廷敷陈圣学之本吏治之民生之困反复数千言多人所不敢言者宪宗皇帝嘉之擢魁天下以为翰林院修撰未数月以言事忤旨出为福建市舶提举寻召还复职改南京翰林院仅阅嵗以疾求归四方来学者恒数百人呜呼一峯所学纯以诚所存所行刚且大其文之不易及也宜哉所着周易传中庸解礼记集注皆别为巻不在集中



　　椒邱文集巻九
　　钦定四库全书
　　椒邱文集巻十
　　明　何乔新　撰
　　序
　　送蔡君文瑞赴农衞幕序
　　农为衞介乎河陜之间国家既设万夫帅统熊罴防虎之士以镇之又择士之谙练治体者以典其幕府之政盖以其地当闗河之冲故也成化乙酉秋七月予友蔡君文瑞由冑监之秀擢农衞经歴凡知文瑞者相与叹曰文瑞以和厚之质而有闿敏之材大之可守一郡次之可典一州下犹当宰百里之邑焉今舍所宜处而宅之戎幕殆犹羁盗骊以负薪持湛卢以芟麦无乃非其任耶予曰士之才者无职不宜为为之辄有赫赫名未有宜于大而不宜于小者也盗骊虽不可以负薪然用之负薪未必不胜湛卢虽不可以芟麦然用之芟麦未必不利负州郡之具者虽不可屈之典幕然使用典幕亦未尝不理焉且二三子以幕职为卑且冗耶夫一衞之政凡章奏之达于上檄牍之施于下书疏之交于邻与夫号令之宣布簿书之勾稽刍粮之出纳韅靷鞅靽之具藁秸稭薪之需凡政之有闗于衞者皆典幕者所当为非质之和厚者不足以抚众也非材之闿敏者不足以举职也孰谓其卑且冗耶由宋以前幕属皆出于主帅之辟故士流轻之至我国家凡幕属一出于朝廷之命而又铸印授之事得专达自主帅以降皆与抗礼莫敢以势位加焉其不轻而重也较然矣文瑞所处又当闗河之冲今之往也其尚尽心所职以佐其帅俾纪律明而疆圉固大山长谷之间无烽燧铙鼜之警异时吾见主帅有飞剡而荐之者矣戎士有遮道而留之者矣盗骊岂淹于负薪湛卢岂终于芟麦哉起幕僚而陟华要盖有日矣昔吾乡先达宪副王公初由太学生擢衞经歴亷刚周慎主帅敬而惮之太宗皇帝闻其名征拜监察御史不数年超佐外台此吾乡邦故事也曽谓文瑞他日不尔耶予与文瑞交谊最笃于其行也序以赠之
　　送广西佥宪武君赴任序
　　圣天子诞膺骏命之明年天下藩臬暨郡县有司率职来朝上念百司举职者鲜无以保又我受民廼诏吏部暨宪台严加考察职业不修者已之贪黩无耻者谪之所黜凡五十余人爰命九卿各举其才且贤者以补之又命二三大臣论材德以定其位焉于是大司寇陆公以刑部贠外郎乐安武君广渊荐遂拜广西按察司佥事命下之日士论哗然以谓亷慎如广渊谙练政体如广渊行行焉不可挠以私如广渊求诸列卿所荐之中如广渊者盖不多见使循资而进尤当为方岳之佐也今舍所当得而位之宪僚之末又处之五岭炎蒸之域是独何哉司政柄者虽家置一喙亦安能自说哉或解之曰不然广渊之才且贤孚于舆论也久矣大臣宰相以明扬士类为职者也顾独不知广渊耶今之占小善名一艺者率宠以美官处之善地彼顾靳于广渊耶顾广右之民雕极矣凡吏于兹土者小则为蚉为防大则为封豕为猰防民始忍以其父母妻子所仰赖之身自弃于盗贼泝其流而寻其源司风纪者盖不能无过焉使得才且贤如广渊者往饬宪度吾知贪墨吏闻风解印绶而遁去慿恃谿壑者且将相率投戈请命矣是则置广渊于兹者盖深知广渊也是则谓屈一人以信一方也是则谓为官择人非为人择官也诸君子何异哉或以二说质于予予莫能决其然与否也虽然大臣宰相之用舍是耶非耶可訾耶可誉耶广渊何与焉广渊知懋厥职而已先之以秋霜烈日之威继之以和风甘雨之仁使蛟鳄逝而寒潭清稂莠耨而嘉谷遂上以寛圣天子南顾之忧下以副大司寇推毂之意斯可已他尚何议焉广渊将行佥谓予与广渊同荐于乡同登进士第同为司寇属相知最深且厚征言以赠其行予不敢辞也因书以赠之
　　赠防将刘公廷佐序
　　蓟门距京师仅数舍去敌境不百里实畿甸之要地也故朝廷尝命大帅统熊罴防虎之士以镇其地焉今防将刘公廷佐始由万夫长擢都指挥使典戎于蓟公之在镇其驭下也严其赏罚也信其临机决防也果而又好贤礼士恒若不及能声益着先皇帝嘉之以公署都督佥事防综戎政今天子即位遂拜为真锡之旌节佩之虎符宠命焜燿公益感励图惟报称秋官主事钱君有本邱君时雍素与公善属予言以为公赠予书生也军旅非其所习其言何足以増益于公哉矧公以沈谋英略作镇北陲图形麟阁铭功虎彞乃其所优为者亦奚俟予之言耶然予闻之北敌为中国患其来也久周之猃狁汉之匃奴唐之吐蕃以至五代中国之废立由契丹矣宋氏不匡迄于明兴而后隂山之北羣帅徃徃来献防马嵗时不絶北鄙晏然固非前世之比然而豺狼不噬不可弛其闲也鹰隼不搏不可撤其罗也公典分阃之寄总数十万之师讵可以戎狄宾服而弛其备御之固哉其尚搜军实饬武备以待之彼欵塞来防则绥之以徳狡焉或启戎心则震之以威俾刁斗不鸣熢燧无警屹若长城而国家无北顾之忧夫然后可以建勋名答宠命矣古之语名将者必曰汉之衞霍唐之英衞公果能此则衞霍英衞岂得专美于古哉此公之职而亦有本时雍之所望于公者也公尚勉之异时功成凯还必将有能言之士作为铙歌献之清庙以颂圣朝之宏休以扬公之伟绩以与六月之雅燕然之铭同垂于罔极焉公其勉之予庶几见之
　　送陈廷器东归序
　　辽阳为国之东陲医闾之山苍翠摩天鸭緑之水灏溔滉漾与海相若其山川清淑之气钟于人故士生于其间者敏而好学秀而有文习诗书道礼义邹鲁之士或愧焉我国家文化洽于遐迩辽阳之士登巍科跻显仕者继踵于时予之所识若冬官贠外郎周君子建地官主事顾君宜用秋官主事邱君时雍监察御史胡君以道皆辽士之杰然者也而后来之秀又有若陈君廷器者焉廷器家本临川而有戎籍于辽阳之塔山自少颖敏好学甞负笈至京就时雍以质所疑己而东归益自淬砺久之胸中充然发诸词章缛丽而雄放若春花翘英而晴波出峡也成化乙酉秋廷器赴山东省试与邹鲁之士角其长撤棘之日名在前列束书归待春试道京师而东凡辽阳之士在朝者莫不荣之属予言以赠其行嗟夫以科目取士非古也然上之用人以科目为重下之进身以科目为荣是何取于科目也亦曰古之豪杰之士率由是而进耳士之为豪杰者无他读孔孟之书志尧舜之道蕴之于身而为德行措之于政而为功烈宣之于言而为文章此所以为豪杰也此上之所以重也此下之所以荣也廷器登名乡书其才有过人者继自今防名春官对扬休命以与二三君子跻华陟要有日矣尚毋以得一第自多而以古之豪杰自勉凡所以修诸身措诸政宣诸言者求无愧于古之豪杰焉异时英声茂绩炳焉赫焉使辽阳之士瞻望叹羡曰吾医闾鸭緑之闲士之秀出者有如此斯足为邦家之重里闾之荣矣不然记诵而已矣词藻而已矣题金榜宴琼林而已矣于以夸里闬骇童愚则可矣恶在其重且荣哉
　　送进士陈君出宰寳坻序
　　淮隂陈君德光繇明经登进士髙第以选试政于御史台寻出知寳坁县事命下之日有为德光惜者曰国家于进士之选甚重也试于乡上于春官防之于天子之廷而后授之以政焉其严且重如此故得人之盛非他途所及况如徳光者其文雅可以位侍从其法律可以任廷尉其通敏可以备列卿之属授之京秩俾出入朝着夫岂不可顾舍所宜处而置之一县是何选之重而用之轻耶予曰为此说者是知进士之重而未知县令之尤重也夫县令七品官耳然民之休戚治之隆替罔不繇之故有国家者重焉古之诸侯大国百里次国七十里小国五十里今之县小者百里大者数倍戸少者犹不下万家而令为一县之长尊之则曰师帅亲之则曰父母其不轻而重也较然矣国家重进士而尤重县令故德光有寳坁之擢葢将以培邦本而为太平之基者也夫岂摈而外之之谓哉虽然进士之选县令职诚重矣为徳光者盍思所以自重乎夫自他途进者或墨以败官或怠以荒政人将恕之曰彼固不由科目进者也以进士为县令而乃翫时月甘卑碌碌无称人将靳之曰名进士之为政如斯而已乎是徒能摘花蕊写云烟徼利禄而已呜呼可不勉哉德光之往其尚殚乃心厉乃操以修乃治以康乂乃民俾循良之政上追防路下眎卓鲁异时观风之使按行所部入其疆而疆亩修治无芜秽者察其治而政清刑无隳斁者问其俗而民耻媮薄崇笃厚无或盭于理者询其令则曰是进士陈君尝试政宪台者也予知其歆艳咨嗟将益重进士而无己矣荐剡上闻増秩赐金舍子而谁哉德光将行其同升诸君子征言于予故书以赠之
　　送佥宪李君继之赴贵州序
　　古之君子非取友之难得而知心之难得孟子亚圣也遑遑列国莫或知其心者至其门弟子所愿亦止管晏而已韩子大儒也劾于绅沮于镈谤于逢吉其知之者不过谓其好古能文章而已呜呼知心之难其难若是耶予性刚自居乡校时不敢妄与人友人厌予之迂也亦莫肯与之友者暨来京师所与往还者不为无人求其知心者迄未遇焉尝窃慨叹以为世之人莫吾知心矣起子舆于邹峄招退之于河阳庶其知吾心乎及得丰城李君继之乃知世固有知吾心者特吾未之遇耳始予与继之同登进士第见其在众侃侃不诡随而茍合譬诸羣葩秾丽而松栢挺然苍寒于其间予固己贤之及见继之西使闗陜东使齐鲁皆以亷介称他使者或稇载而归而继之行橐萧然如未尝有禄位者予益信其贤以为庶几知吾心而可与之友乎既而予为秋官贠外郎适继之为主事朝夕聨事见继之直而不讦刚而不暴亷而不矫凡所行不见其非吾爱也予性过刚所为多戾于中者继之毎正色规之予或有规于继之继之亦不为忤也间谓予曰世之知子者鲜矣子之布衣蔬食人以子为矫也子之黙自守人以子为傲也予然后知继之果知心者也嗟夫孟子韩子终其身不得知心者而予得继之焉何其幸耶乃者继之以少司寇董公荐拜贵州按察司佥事同官皆为之喜而予独怅然者累日夫继之繇司寇属出佐外台利泽及于人者将益以愽勋烈着于时者将益以盛其喜宜也顾继之去予而南也善孰予吿过孰予规人之讪我者孰予辨也能不怅然耶虽然喜之者众人之公心也怅然者予一己之私情也继之其懋建厥绩以大展其平居所自负者异时名垂竹帛功铭彞卣使予闻之将诧于人曰吾知心之友所就有如此者则今之怅然者且将为欣然者矣继之勉乎哉继之将行其同乡君子征言为赠予不能言也而不能不言也故述予与继之相知者以赠之
　　送大尹胡君永清复任诗序
　　成化元年冬巡按河南监察御史臣敔言开封诸县杞为大廼者杞令不职政厖赋扰民用弗靖而仪封令胡澄治有异效乞移澄治杞以绥疲民制曰可仪封之民闻之咨嗟涕洟如失其所以生者相率扶老擕幼顿首阙下乞留澄者千余人天子不忍夺乃归澄仪封以终其恵澄字永清山东堂邑人由进士擢令仪封其在官仅再阅嵗耳明年夏六月永清考满至京天官校其治行为诸县最俾复旧职凡仪封之仕于朝者与其同年诸君子相率为歌诗以送之而属予序诸首予曰永清为政何如何其得民之深也曰永清之为令也其持己亷其御下恕其为政公以勤民有争讼者立断于前不以属吏而猾胥无所售其奸闾右恃势以病民者痛剪刈之无少贷而元奸宿豪罔敢肆先是民苦苛政逋窜他邑者甚众至是自归复业者九百余户永清教之树畜贷之牛种寛其征繇民皆安堵又什伍其民如古乡党之法使之以义相周男女不能昏者助之财死不能塟者助之槥民俗益趋于厚境内耆民八九十嵗者去县或百里毎月吉辄诣县上谒问之则曰前令时吏胥下乡征求百端吾民蒿焉防其乐生之心自侯下车以来吏胥不复下乡不意垂老被此恵政故自扶拜谒耳其得民心如此予叹曰循吏无闻于世久矣吏如永清非所谓循吏乎昔者杜祁公知干州未满嵗安抚使察其治行使权知凤翔府二邦之民争于境上一曰此我公也汝夺之一曰今我公也汝何有焉予甞叹今之为吏不复有得民心如祁公者乃今于永清见之夫令者民之父母民者国之基本令贤则民安民安则本固曩者两广寇攘荆襄叛乱淮东西数千里饥殍流亡为九重忧推其所以然盖由守令非其人故也呜呼安得如永清者千百人分布郡县以恵绥元元哉古之循吏有异政者往往播之声诗而太史氏又为之作传以为世劝予故详述永清之政以冠诸作之首使后之作循吏传者读予之序颂诸君子之诗庶几有征焉
　　送教谕刘君之桐庐序
　　临江刘君本渊尝典教于齐以丧去职服阕改严之桐庐教谕进士俞君益之属予言以赠其行曰刘君所欲得也嗟乎刘君何取予之言哉谓予从大夫之后姑欲得一言以为重耶今之冠冕服黼而立乎朝者济济然若予之屖迡即署其言固不足为轩轾也谓予甞从事言语词章耶今之儒学宗工希班马而追屈宋者所在森立若予之朴钝枯朽固不足与名流并骋也刘君何取予之言哉益之曰刘君欲得子之言者非他以子能直以吿人冀得一言以自励耳予曰是则有之然予常直以吿人或媒怨而召怒者有之矣刘君顾有取焉予请直言今之为教之以为刘君赠夫道之在天下者存夫人则为君臣父子夫妇长幼朋友之伦见于用则为礼乐刑政数制事为之具载于文则为易书诗礼春秋之经主宰斯道者君与相也明斯道以淑诸人者师儒也故师儒者位虽卑禄虽薄其责任之重则与君相等世之坐绛帐而临青衿者大率以师自命问其官则曰师儒也问其教则曰科举之业也问其功则曰科贡无乏而免有司之镌诮也呜呼明道而淑诸人者其责任如斯而已耶人材风俗之所以衰且职此耳桐庐名邑俊彦所生犹名材之产于邓林焉若杞梓若楩楠若魄旄豫章之属罗生其间茍得贤师以培之植之异时干霄耸壑栋明堂而柱清庙者讵可一二计哉刘君往矣明道而淑诸人邑之俊彦所望也由今之以求免有司之镌诮而于道无明焉岂其所望哉以是为刘君赠可乎益之曰唯唯遂书以赠之
　　送李先生典教安阳序
　　新防李君勉恕学博而行美弱冠应粤省乡试主司得其文异之置诸髙等防试中乙榜进士擢安阳教谕将行秋官贠外刘君宗澜偕同乡之士往饯之且属予言以为李君赠夫韦布之士一旦释褐坐讲堂之上衿佩森如北面环立而质所疑师儒之职亦荣矣虽然能尽师儒之道乃不失其所以荣不然其荣也只见其辱也昔钱思公有言自宰相以至百执事皆可以他材为之惟翰林学士非有文学者不可为也呜呼岂惟学士哉师儒所系尤重可以他材为之乎非学问之该洽不足以应人之求也非制行之峻卓不足以为人之范也兼是二者无缺焉其于师道庶乎无愧矣一有未至虽欲抗顔以为人师彼虽貌事之而心实藐之恶在其为荣也古之以师道称者多矣若文中子讲道河汾而王珪魏征之徒北面而问道胡翼之教授湖苏而钱藻范纯仁之徒皆出于其门二子之所以为教者词章云乎哉盖必有其道矣故距今数百年闻其名道其事者景仰之不置其荣也盖如此李君以硕学粹行举于乡选于有司固宜为人师者而安阳之士亦皆明睿而好学夫以明睿之才而得宜为人师者以教之异时必有如王魏钱范者出焉蜚英声垂茂实以建勋庸于国家后世推其师友渊源所自则李君之荣名将与文中子胡翼之俪美于无穷岂荣于一时而已哉此宗澜与安阳诸君子之所望也故书以为李君赠
　　送方伯李公赴江西序
　　成化十有二年冬十月诏以河南参政隆庆李公文盛为江西布政使邸报至汳凡官于汳者莫不艳公之荣陟大藩而又喜江右士民将沐其休泽也公治装将行同官诸君子属予言以赠予惟公敭歴中外二十余年凡政理之得失民情之隐伏与凡所以变通消息之宜阅歴多而谙练熟矣予奚言虽然公方敷政化于江右予江右人也请言吾邦之山川风俗以为公新政之助可乎盖江右之域彭蠡之滙禹贡记之匡庐之胜诗人咏焉其生齿之伙赋财之殷实东南一都防也人喜学问故其君子敦洁而有文俗耻险诈故其小人质直而务义民多土著故椎埋盗敓之奸无所容于其间地多良田故水旱螟蝗之灾鲜财赋甲于诸藩而时输嵗贡者未尝愆期以累其官长当正统景泰之际环江右之境若闽若浙若广相煽继变而此邦晏然无烽燧铙鼜之警是虽贤牧伯抚循之功而风俗之淳亦可见矣近时为方伯者往往以民讼纷沓为言以予察之盖亦令长之聴不当其心故耳有能当其心者公庭终嵗閴然寜至于哓哓以烦牧伯之听耶故予尝论诸藩民俗惟江右为最淳而政化之敷亦惟江右为最易也自昔莅吾邦者多名公伟人若冢宰邢台崔公戸部侍郎莆田翁公刑部侍郎天台林公副都御史天台夏公皆尝布政于江右不数年休闻赫然光膺宠命位登台阁考其所以为治者亦惟能因民俗之淳而举措克当其心焉耳李公发身进士荐歴夏官属刚介之操闻于朝着及佐蜀汳二藩益然有贤声今往莅吾邦也必能察吾民之淳而政化有以大慰其心焉异时翼轸之分氛祲潜消湖山之间民物康阜休声上达天宠荐加将与崔翁林夏诸公继踵而登朝矣岂久淹南服者哉
　　送乐安侯大尹序
　　淮阳侯君志学由上舍生擢抚州乐安大尹将行考功郎中杨君子穑秋官大夫谢君维章暨凡抚之士官于朝者相率载肉崇酒追饯于都门之外且征予言以为君赠予将何言哉将吿之以明耶君尝学于郡庠升于太学凡修政理民之方必素讲之而明不足言矣将吿之以刚耶淮俗劲武以气自豪君固淮产也而刚不足为君言矣然则予将何言亦惟吿之以为民父母之道耳夫令者民之父母也百姓者其子也丞与簿者其家相也府史胥徒者其仆走也簿书狱讼钱谷徭戍与凡所当为者其家政也古之称良有司者不曰爱民如子则曰治官事如家事耳今之为民父母者则不然小者为蚊蚋以噆赤子之肤大者为猰防以血赤子之颅其有愈于是者则恣其丞簿之吞噬猾胥悍隷之侵渔而不之恤为之民者悲叹饮泣蒿然丧其乐生之心于是乎强者赴愬于上官弱者转而之他境盖无怪其然也譬之父母于子然絶其食褫其衣鞭之笞之困之苦之或纵其家相仆走以侵暴之使为子者皆伯竒申生则已非伯竒申生宁免于怨且诽耶不知自反而诿曰民难治呜呼是果民之难治耶抑为令者失为民父母之道耶乐安为县介乎华盖玉笋之间其地山髙而水清其民气刚而材武治得其道则易化以驯茍失其道则亦易怨以诽然数年以来所谓能父母斯民者未之闻也其民喁喁然以望良有司之抚字者久矣侯君寛平而不忮易而不苛而又济之以刚明之材所谓爱民如子治官事如家事者将在乎此诗不云乎恺弟君子民之父母侯君念之哉予将为乐安之士民庆
　　送濮君彦璧典教歙川序
　　圣天子肇服寳命之初念教官多缺学政不修弦颂之声閴然乃诏天下贡士愿就校职者听而命所司严试之于时士之就试者凡三百余人拔其尤者得三之二焉而桐江濮君彦璧褎然出羣士之右名上铨曹遂擢新安之歙县教谕盖彦璧名家子好修笃学自经史子集以至百家九流之说莫不含其芳而潄其润其见于文词若春葩翘英而生色烂如也若晴云出岫而恣态霭如也同舍生咸推其先登从其防者往往掇科跻仕而彦璧顾不偶人皆为彦璧惜而彦璧恬然进修益力及是充贡于京遂有典教之擢人皆为彦璧喜而彦璧亦澹如也进士俞君益之尝防彦璧之门于其行也征言以赠之予谓彦璧不以未得而戚不以既得而喜可谓贤己以贤者而典一邑之教其于振师道成善类盖无难者奚俟予之言哉虽然窃有吿焉夫新安子朱子之父母邦也子朱子之所以学与其所以教者粹然一于孔孟之矩矱是所谓百世之师也为师者不以子朱子之教为教不可谓之善教为弟子者不以子朱子之学为学不可谓之善学彦璧行矣登紫阳之山寻风泉云壑之址慨然兴髙山仰止之思所以教且学者断断乎子朱子之榘矱是守则其造诣益深而由其门而出者将有道德明秀如勿斋之程古逸之汪者斯无负圣天子选贤典教之意矣不然朝焉升堂语其徒曰姑程试而已耳夕焉倚席语其徒曰姑记问而已耳以是而居大贤之乡能无恧耶彦璧勉之异时闻有振铎黄山婺水之闲克绍子朱子之遗响者非他人必彦璧也夫
　　送郑先生典教六安序
　　莆阳郑先生学优行卓而善于教诱者也甞典教于易易之士受其启迪者皆彬彬文行可观登科而跻仕者踵相接于朝未几以丧去职服阕调庐之六安易之士咸以先生不得久其职为恨而六之士又以得先生为喜秋官杨君以敬易人也属予言以赠其言予惟学校之官非内外百执事比其责任之隆且重盖与宰相等夫宰相所以用贤教官所以育贤故度德量材而授之位者宰相之责也明道讲业以淑诸人者教官之责也宰相之所用出于教官之所育是其责任又重于宰相也古之论相必曰惟其人然则任教官者其可非其人乎非学之优不足以应人之求也非行之卓不足以为人之范也学优而行卓夫然故能淑后进而成其材器以授诸宰相而用之异时其所教育者为卿为公为牧守为百执事用康我国家保我黎民推其所自则教官之功岂浅浅哉然而今之为教官者果皆其人乎予不敢知也若先生者易之士既恨于失之六之士又喜于得之则其所学所行从可知矣所谓其人非先生而谁哉昔文中子讲道河汾而房龄魏征之徒出焉胡安定教授苏湖而孙觉范纯仁之徒出焉贞观之丕绩元祐之太平君子不曰房魏孙范之功而以为文中子胡安定之功也先生往哉他日讲下诸生将有如房如魏如孙如范之徒出而效用于明时则先生之休闻亦将与文中子胡安定同垂于不朽此以敬与易之人士所望也敢以是为先生赠
　　送闽令谢廷辉赴任序
　　闽大县也省府莅焉其官政之丛脞其民讼之纠纷视他县十倍故为令者恒病其难理而铨曹选令亦严于他县非学足以明经材足以任剧者不茍授也天顺甲申冬闽令适缺铨曹以乡贡进士谢君廷辉补之廷辉本吴兴人而生长京县尝从建宁太守刘公仗德学春秋凡典礼之经命讨之法与夫致治兴化之本临政乂民之方莫不究心焉发诸文章莹如文璧而借以五采缲也遂以是经领京闱乡荐寻以议论不合于春官乃抱是经登太学益濳心于圣人经世之典久之遂有闽令之擢焉秋官主事李君廷美世家于闽为征赠言予惟国家用人尤重明经之士者为其能推所学以达于政也茍玩空言而亡实用尚安事明经为哉廷辉荐于乡防于太学固能明春秋矣今而出宰百里民社寄焉盍思所以用春秋乎盖春秋圣人经世之典也吾夫子有经世之志迄不得施乃假鲁史以寓王法凡帝王治天下之大经大法具见于书法间其意欲使后之人举而行之以绍三五之盛治云耳自汉以来讲而明之者盖多有之推而行之者仅一二见焉董仲舒用之治江都萧望之用之为冯翊隽不疑用之决疑狱彼所用者春秋之土苴也然犹有声当时扬休后世如此况尽举而大行焉者其成效当何如哉夫吏明法者也其为政也辄用其法儒明经者也及为政也弗用其经顾取吏之绪余以希世而茍禄此吾所以见訾于俗吏也廷辉之行其尚毋急于近功毋安于小成毋动于流俗之言凡所以保民致理断断乎春秋是用使圣人经世之典复见于治则政之丛脞者日以清讼之纷紏者日以又何难理之病哉异时治成化洽秉彤管者论廷辉循良之政必曰是善用春秋者也岂不美哉若不然忧黍稷之不熟而幸荑稗之有秋舍其所学弊弊焉簿书期防之间以峙声威免镌诮而已亦何取于明经之士耶闽距建寜不数舍而近廷辉茍以予言为疑盍质诸所从授春秋者
　　送方伯沈公赴广西序
  </div>
  <div class="pagination">
   <a href="椒邱文集_page5.html">
    上一页
   </a>
   <a href="椒邱文集.html">
    1
   </a>
   <a href="椒邱文集_page2.html">
    2
   </a>
   <a href="椒邱文集_page3.html">
    3
   </a>
   <a href="椒邱文集_page4.html">
    4
   </a>
   <a href="椒邱文集_page5.html">
    5
   </a>
   <span class="current-page">
    6
   </span>
   <a href="椒邱文集_page7.html">
    7
   </a>
   <a href="椒邱文集_page8.html">
    8
   </a>
   <a href="椒邱文集_page9.html">
    9
   </a>
   <a href="椒邱文集_page10.html">
    10
   </a>
   <a href="椒邱文集_page11.html">
    11
   </a>
   <span>
    ...
   </span>
   <a href="椒邱文集_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
