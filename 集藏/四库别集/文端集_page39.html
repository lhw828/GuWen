<!DOCTYPE html>
<html>
<head>
    <meta charset="UTF-8">
    <title>文端集 - 第 39 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文端集 - 第 39 页/共 66 页</h1>
    <div class="content">　　文端集巻二十七
　　钦定四库全书
　　文端集巻二十八
　　大学士张英撰
　　存诚堂集二十四
　　近体诗九十五首
　　送友人之建宁幕
　　严陵江路接东陲碧涧丹岩忆武夷此日秋山应待客吾家太守最能诗欲知风物看兰树难遣乡心托茘枝旧是紫阳游学地景行还与荐芳蓠【太守谓颍州两如】
　　七月除大宗伯兼掌翰林詹事赋此
　　清卿三绾紫金鱼深惧衰慵报答疎折坂何堪重叱驭拜
　　恩双阙意踌躇【子昔従院长迁少司马】
　　石匣镇
　　古戍荒山窟烟云朔漠连沙吹边地雪峯接塞垣天龙节新恩驻鱼符故老传空城留石匣形胜忆当年
　　密云
　　逺岫横云际苍茫入望平双崖分古道千岭带孤城此日虚亭障当时驻甲兵霜风吹白草犹作暮钲声曽于吕僊祠梦中得中二聨嵗久忆及因续成之
　　芝房莲漏渐稀微髣髴高吟旧竹扉斑剥莓苔侵客户空蒙苍翠湿人衣春风浩荡兰盈把古树披离栗十围此意分明曽説与岂应长遣素心违
　　嵗晩寄廷玉廷璐并与霖孙八首
　　辛苦衔泥葺敝庐画梁香壁燕雏居来年惊蛰春风晩频寄南塘种树书
　　圃艺新花足寄情池笼疎栁好经行従来剥啄非佳事一任苔痕满径生
　　来往经过谷口居乌衣子弟爱谦虚谿边长者鬓眉古记取临流蚤下车
　　长安莫道隔天涯怕聴喧传轻薄儿咫尺墙东家督近端严直谅旧吾师
　　圃翁生计癖烟霞借汝频来探物华屋漏墙倾犹不惜十分珍重古梅花
　　新购谿南十亩庄经营惟有种松忙春烟春雨移花日须向前山蚤斸将
　　柏酒初堪桦烛明须知慈母此时情少年努力承欢处里巷人称好弟兄
　　少小离家逺御轮春风不见佩兰人烟波彭蠡湖边路一櫂归来最怆神
　　嵗晩有懐山庄八首
　　一林香雪锦平铺拟结危楼瞰玉壶不道十年空有愿竹鸡松防占高梧
　　门对横塘映碧虚一园梅影落清渠每従行饭花隂里悄地来闚玳瑁鱼
　　西岭虬枝偃盖团苍烟翠雨照人寒寄声隣舍贤孙子好防松楸与借看
　　隔谿新墅比柴桑翠壑丹岩绕石梁别拟傍山成小径便従竹崦过南庄
　　小搆亭轩转曲廊方池红白水芝香行人争道垂杨好百尺青丝拂地长
　　曽见公麟旧粉笺谿峦髣髴尚依然空潭片石垂云沜相国重题媚笔泉
　　方壶曽往叩僊灵卜尽筳篿百不聴归路只隣春枕上梦魂偏识众峯青
　　寒宵镫火梦初亲呼我芙蓉岛上人它日谿南种秋卉明霞千片隔红尘
　　除日
　　内直
　　老来何处送年华帘额薫炉本内家请看阁门春帖子一聨鳯防暎宫花【鳯防句乃门聨也】
　　瘗马诗
　　白家骆马已长辞瘗向郊原解敝帷犹记飜盆深夜雨独乗电影过桥时
　　泽州先生见和前诗复次韵二首
　　防斿清跸逺従行蹀躞霜桥夜向明在日几曽金络首空令帷盖有余情
　　自是平生足畏途不怜宋鹊与韩卢死生堪托由来重垂老风尘叹所须
　　遗山集中有陶渊明晋之白乐天语
　　采菊风期近自然醉吟犹未免蹄筌瓣香元自归彭泽谩説渊明似乐天
　　送弟梓一之粤东二首
　　桂雨兰香尽日吹岭南风物重相思来游正是春深后细把轻红劈茘枝
　　邸舍频年话遂初劝栽松竹艺芙蕖南来好作归田计穏向湖山蚤卜居
　　晩出端门诣斋所
　　万防昏鸦集鳯城晩随金钥出承明澹烟斜月笼高树匹马空庭齧草声
　　禁中观赵松雪秋林渡水图即用其韵
　　古栁横谿积藓苔飞轩正对雪波开隣翁不负寻秋约黄叶黄花渡水来
　　燕文贵寒浦鱼罾图
　　烟水茫茫澹益奇更添沙尾宿鸬鷀蒹葭防处维孤艇一幅襄阳孟浩诗
　　李昭道山水殿阁图
　　复阁重楼倚翠峯朱桥画舫碧流中令人犹忆秦川好髣髴甘泉绣岭宫
　　黄荃雀梅图
　　一幅鵞谿见化工雀梅小景占春风千年枝上留残雪曽入宣和画谱中
　　蚤过玉蝀桥二首
　　承光殿影白波飜古栝清隂覆短垣忽见栁丝青拂地夜来微雨过西园
　　寒食人家插栁条水云亭畔碧波遥
　　御园花事春如海来往低迷玉蝀桥
　　夏浅二首
　　桑叶隂浓水满池荷钱暗与落花期山樱鸟啄红珠颗林笋人餐碧玉枝香雾氤氲迷粉蝶歌声宛转变黄鹂千金难向人间买夏浅春深最好时
　　身遂霜蹄底事忙吾庐高寄水云乡旧营花隖三间屋新购谿桥十亩庄邨绕緑畴偏衍沃峯围紫翠总苍茫何縁却向风尘老白尽髭须减尽狂
　　忆秦园山茶
　　忆昔毘陵细雨中秦家楼阁正春风窗窗堆满梅花雪衬出山茶一树红
　　辛未夏至有事北郊説岩先生斋宿于冬曹南亭予斋宿于翰林蒙惠以诗即次来韵
　　陌上杨花水上萍人生偕尔寄青冥晓趋莲漏同双阙夜展桃笙各一防欲问海山家更逺不逢僊伯梦难醒冬曹槐防词曹月检防流光已再经【先生重领冬官予亦再掌院事】
　　西郊杂诗二十七首
　　偶随
　　清跸侍甘泉长得追凉日暮天夕照西山云脚起携诗吟到菜畦边
　　几簇戎葵绕砌开久无新雨到根荄不逢闲客怜顦顇谁汲清泉一勺来
　　夕槐蝉噪晩风清小径闲行菜甲生瓜架忽看新水到桃花井畔辘轳声
　　栁墅门前官道铺黄鸡白日聴传呼诗中差见田家乐犹有苏州范石湖
　　北牖南荣借一亭豆苗瓜蔓叶青青老翁戽水分畦白小作潺湲亦可聴
　　草含珠露栁含烟再展匡牀一饷眠何处人间偏睡美晓星东上欲明天
　　炎风炙日剧愁予拟结他年避暑庐檐接高梧窗暎竹方塘三亩种芙蕖
　　西隣一径槐成幄南陌千邨栁作堆独惜眼前双树好海棠开日不曽来
　　栁隂沙路入湖湾方丈蓬壶指顾间闻道
　　御舟牵缆处芰荷香里看西山
　　不须桃李鬭夭斜底事芙蕖飐晩霞最是野田芳草畔一枝闲澹女郎花
　　少小日长思隠几冬烘头脑意难堪一従失却青青鬓始觉人间午睡甜
　　夜雨连朝入晓晴囷仓従此庆丰盈经旬不到南来雁农事频牵故国情
　　苍茫邨树緑烟霏紫翠千峯日半规独立菜畦躭晩色平生珍重夕阳时
　　残月微凉透碧纱草根虫语不成哗阶前緑蘸戎葵叶帐底香清茉莉花
　　郊坰自昔晩凉偏烁石流金首防天闻説红尘最深处连宵挥扇不成眠
　　平畴一望接林臯愁见芸田炙背劳聴彻檐前深夜雨青青禾稼过墙高
　　前朝陵墓久沧桑石马丰碑卧夕阳底事中涓留一窟至今争蹋万泉庄
　　浓隂高栁蝉千树媆緑新蔬蝶一双极目苍烟十余里逺过红壁隠雕窗
　　翦拂檐花秋转盛经行畦菜夕偏凉但容饱食安眠过何必林泉是故乡
　　人生自昔退休难小住茅茨便足懽绕砌露葵花灼灼高眠近隔碧纱看
　　星火西流节叙更簟痕新觉蚤凉生白杨叶上萧萧雨已作秋宵第一声
　　秋老烟光最所躭作书频与报江南龙眠万岭丹枫色为我殷勤十日探
　　一従骚雅流传后大抵羁愁与贱贫若论今古吟诗客如我犹为幸甚人
　　花名金鳯苦低微萱草丛中接翅飞恰似邨庄小儿女银钗緑鬓紫罗衣
　　青龙桥畔栁毵毵野色泉声性所谙莫讶夕阳吟望久水邨漠漠似江南
　　御苑西通辇道铺水田秔稻杂菰蒲千峯黛色频囘首十里秋荷裂帛湖
　　淙淙野水乱成谿获稻人家近大隄闲过牛庄小邨落秋风禾黍瓮山西
　　观内府藏宋理宗不允陈鞾辞官手扎真迹
　　秋壑朝堂秉政初士林风节更何如当时犹有辞荣者屡降南朝鳯纸书
</div>
    <div class="pagination">
<a href="文端集_page38.html">上一页</a><span>...</span><a href="文端集_page34.html">34</a><a href="文端集_page35.html">35</a><a href="文端集_page36.html">36</a><a href="文端集_page37.html">37</a><a href="文端集_page38.html">38</a><span class="current-page">39</span><a href="文端集_page40.html">40</a><a href="文端集_page41.html">41</a><a href="文端集_page42.html">42</a><a href="文端集_page43.html">43</a><a href="文端集_page44.html">44</a><span>...</span><a href="文端集_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
