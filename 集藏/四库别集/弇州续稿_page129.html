<!DOCTYPE html>
<html>
<head>
    <meta charset="UTF-8">
    <title>弇州续稿 - 第 129 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 129 页/共 228 页</h1>
    <div class="content">　　宣平王朱永者字景昌河南之夏邑人其先日明以戍卒隶北平至子真而从文皇帝起义积功至中都留守司指挥佥事父谦调边戍与敌接角鬬战者三十余年自守备至参将副总兵遂为镇朔将军总兵于宣府其官自都指挥至左都督再以战功封奉天翊卫推诚宣力武臣特进荣禄大夫柱国抚寜伯岁禄千石予鐡劵是时定襄伯郭登帅大同而谦帅宣府功名畧相埒然谦勇畧文采皆不及登而获老牖下以功名终赠抚寜侯谥武襄永伟躯貌举止顾盻有威容敌之挟上皇而过宣府也谦出竭睥睨下有所献金帛器物酒炙之类使永进之上皇数目属焉景泰中永得嗣谦爵奉朝请上皇自南城复覩永而识之曰是子侯也非宣府食我于门者耶永谢不敢即日召侍左右有所询问輙率意以对不为浮饰往往称旨上虽贵重中贵人吉祥大将亨而内疑厌之以心腹寄永永亦慎重不泄分领大营禁兵凡车驾游幸必挟永从所赐蟒绣玉带廐马寳刀玉斚上尊金币铠甲弓矢不可胜计上崩以属皇太子曰诸侯伯中独永习兵可任大事俾率兵治裕陵方中总神机营兼领三千营兵马掌右军都督府事诏修景泰时制改神机营曰十二团营益以诸道操卒永复总之而领三千营如故时定襄伯登久镇甘肃永上疏请召之归与共事或曰定襄宿将也然子已久在事能为之下乎永曰吾知治天子军需材耳吾安知下于是物情渐归永以为有古范爕父子风荆湘大盗刘千斤石和尚等作乱永以靖虏将军总两京湖广江西四川诸路兵讨之尚书白圭监其军至则永病寒不任战而石和尚巳降尚书圭破其众永病已始纵兵搜巢穴斩首卤薄九百余俘千斤等又败之于古路山捕执千斤子聪等百余曹籍其符印赀仗万计余冦以不时发分兵剿之获级至万余遂进封抚寜侯増禄岁百二十石未几竒木嘉色棱冦掠大同永复以平北将军大出兵拒之敌退走进号如父谦而加佐理字并阶勲追封及三代当阿罗冦延绥永以平冦将军与左都御史王越击之擒斩以万数获驼马牛羊甲械以万计降敕即军中予世侯留镇三边他冦复屯栁榆庄诸处出没为患永复与战败之克获多赐金币良厚永疏欲尽论诸将士功于是兵部言永等二年之间所获贼十一人斩首二百五十七而我军之战没者六百六十四其胜负雅不相当顾以功迁者一千六百三十人赏者一万六千七百人矣而今又欲益迁三千一百二十人于格太隃滥诏乃弗予寻入侍经筵再録塞上功加太子太保官一子锦衣卫百户岁益禄六十石时永与王越厚相结而出入中贵人汪直门辽东廵抚陈钺适报北兵结三卫入塞为边患请击之王越知敌弱易胜也计必永出讨而直监其军巳得叅帅焉而直新入廵抚钺赂重谋之永改越命以授钺遂大发兵破其营五百余所焚庐舎二千余区斩首捕获以千计马牛羊十三永进封号保国公直钺皆大有迁赏越以是大恨永与汪直然不敢与直异而更媚之会敌攻延绥永遂为平冦大将军与越直合兵出塞越侦知敌营在威寜海子乃复与直谋使永将大兵从中道发而身从汪直将轻骑皆选人各二马从他径掩威寜敌破之尽俘其众而永道迂逺所费军食巨万马死者以千计而其至延绥敌已悉余众遁去一无所获于是越以文臣得封伯直荫锡踰等而永无功自如始大愧悔事直逾谨而与越合不敢持异矣寻积前后功赐阶特进光禄大夫右柱国加太子太傅岁益禄三百石予鐡劵追封及三代复以大将军出征敌伊苏穆尔扵大同海东山等处大破之擒斩首级百有二十获駞马牛羊数二千甲仗三之赐世公爵再予诰劵复为镇朔大将军总大同宣府兵北御敌还加太子太师永前后凡八佩大将印入统六军尽护彻侯将最名用法严持重有威望而制敌设竒要不能如王越中贵人直少年慓鋭喜功名既挟上宠开边衅然所至多不负败大要直恃永永恃王越耳而兵部尚书陈钺既以北兵之役中直心直亦怙之有阉而优者阿丑尝于上曲宴为中贵武状者挟双斧狼跄而前人问之曰我汪太监也已左右顾其手曰吾惟仗此两钺耳而永时有所役兵治私第阿丑复装为楚歌者曰吾张子房能一歌而散楚兵六千人曰吾闻之楚兵八千人何以六千曰其二千在保国公府作役耳上为之一笑永惧而罢役出其兵会直与司礼诸大阉交恶而其所援东厂太监尚铭背之发其奸私并发与王越交通状俱贬窜而是时适各与永小阋见颜色永亦自有内主弗与败上崩弘治初复被命典治茂陵方中工完进太师改领后军都督府其督诸营兵如故自是边徼稀警急师不复出矣永与其妇弟英国公张懋俱为太师懋领经筵监修国史所典司多文事而永总六师于勋臣肺腑无三朝有大礼岁时迭为班首时人荣之以乆疾卒追封宣平王初谥武襄以同父谦谥辞改武毅子晖当嗣公而当事者难之曰永功固不当公也而晖颇有奥援诏特予袭一辈晖长身美髯器宇凝重寡言笑以其类父永也而才之又多从出塞外受方畧其拜爵则巳垂五十矣凡三岁而领神机营卒又二载兼领三千营掌右军都督府事敌犯延绥平江伯陈鋭出御之坐挠征抵罪晖遂为征北大将军与太监苗逵右都御史琳讨之大将军印最重不易当而晖继永而佩尽护诸将人以为荣兵出塞捣敌会大雪敌前已惊走不相格而是时苗逵以幸故要晖上疏以捷闻赐报捷人钞千贯优诏奬励班师遣中官贵人赍羊酒迎劳于路上特御奉天门见之且下兵部第封赏给事御史言所得敌首三级故敕三道马四百二十牛六十羊八十器械二千五百而已而报功乃一万有余晖等相率为诬罔请罪之上难苗逵弗听然自是赏亦薄又二岁进领十二团营兵马其三千营务如故监治孝肃太皇太后山陵别建飨庙眀年复出拒敌于宣府大同复有斩获班师中贵人迎劳如初加太保侍经筵武宗即阼充皇后纳征正使后先赐蟒衣玉带绣春刀及他器物甚厚以疾请解营府久之卒年六十四赠太傅子骐不得嗣公仍为抚寜侯数领军府以征蛮将军出镇两广与总督右都御史姚镆破平田州僇叛酋岑猛加太子太保増岁禄猛之党众叛以不时宣敕归奉朝诸乆之复起掌军府卒子岳嗣亦掌军府以平蛮将军镇湖广召还卒
　　
　　弇州外史曰永为将能持重其驭军亦严整有法然未尝有掲社横草之绩而遭世承平为国虎臣者垂四十年位台爵上公所共事者败而擿诛不及殁而赠王子孙彻侯世世勿絶是遵何徳哉嗟乎开国之视靖难其巨小尚不可同年而语以视宣平何霄壤也士大夫不能覩乆逺往往骇新建寜逺而忽宣平辈良可唾矣
　　
　　故帅滁阳王传
　　
　　滁阳王郭子兴者其先曹州人也父曰郭公善日者言以其术游濠之定逺多竒中定逺人信之业稍饶矣而尚未娶里中富翁某有女而瞽郭公为推其支干曰是命当贵翁笑曰以瞽故未有归何贵为郭公乃请曰不鄙庸陋能见婿否翁许之遂委禽焉自瞽女之归郭公而术益售槖日益盈遂大买田宅为定逺富人有三子一女而子兴其仲也郭公死而三子俱精积箸隃于郭公时至倾邑而属元季政昏弛其人思乱讹言大兴子兴忽心动遂大出其槖椎牛酒散钱帛结纳豪勇至正之壬辰羣盗猬起淮南北子兴从里中少年数千人袭濠州据之异军苍头毕会而高帝自皇觉寺不能安其业独身仗剑趋濠为门者所止以为间谍将闻之子兴而害之子兴适行廵骤见大惊异其貌解缚与语更竒之置帐下俾长十夫且引与谋事时元兵数来讨子兴骁勇善战每出则髙帝从傍翼卫跳荡无前斩首捕生过当于是髙帝日益重而宿州人马公者尝避雠定逺与子兴为刎颈交从之濠而病将死唯一女以托子兴曰为我择所归子兴拊之如已女一日谓其妻张夫人曰吾部曲不为少而所见无如朱某者必且贵马氏女亦当贵遂女之是为孝慈髙皇后时同据濠者孙徳崖等四人与子兴而五俱自称元帅不相下四人者戅而粗日事卤畧无逺志子兴意轻之直欲凌其上咸恨而合谋挫子兴每公会輙以昧爽往子兴后至与语多不酬子兴怒拂衣归徳崖等乃共决之自是多称疾不与会髙帝乗间说曰彼日益合矣而我益孤不巳权将他往于是子兴乃勉强出会未几而徐之败将彭大赵均用各以其余众来徳崖等纳焉以其故盗魁有名也而争推之更出其下彭大颇有权畧子兴畧心伏之与相善而薄均用徳崖等乃得间之均用曰郭某目中有彭将军耳不复有将军也均用曰唯所处之于是徳崖谋乗子兴出簒而缚之置于徳崖寨髙帝适行剽他部归或谓事叵测宜匿近郊以观其变曰郭公吾生父也其可缓乎亟驰至家问知其为徳崖縳曰唯彭公力能得之率子兴之二子驰以语彭大大乃怒曰我在谁敢鱼肉而公介而与偕至徳崖寨破械出之则肤挠矣已而元兵大至围濠急乃解雠合力拒守凡五阅月始解去彭大称鲁淮王均用称永义王而子兴等为元帅如故乃使髙帝行収兵得七百余人自益复使髙帝以三百人往诱刼定逺张家堡得壮士三千人遂以三千人袭元张知院横涧山寨走之収其兵二万髙帝以其兵攻下滁州遂守之彭赵使使邀髙帝移兵守盱泗谢弗往亡何二人争权而閧其部曲乗而鬬多创死彭亦中流矢死独赵均用存因倂彭故部曲而衘子兴子兴势危甚髙帝乃行金赂均用所亲信使说之曰背徳不祥公昔困于彭城南趋濠使郭公闭壁不相纳肉敌手矣得濠而据其上更欲害之不祥孰大焉且郭公易图耳其别部之在滁者兵势重可虑也均用悟乃纵子兴率其兵万人入滁而髙帝所部已三万余士壮而整子兴大悦悉収其兵已有谗髙帝者谓且欲自王子兴遂绌髙帝权夺其左右用事者使夷于他将诸捉生游徼危任乃委之髙帝益自力每战輙有功然不好剽掠无所献子兴益不怿髙后知之乃悉其资装赂张夫人张夫人悦谓子兴曰公知所以得至此乎赵王股掌公畏朱某而舍之今舎朱某奚托也子兴悟乃稍信用髙帝子兴以名号微欲都滁自王髙帝曰滁固未易都亦未易王也夫滁山城也不可以进取亟称王元且萃而攻我子兴为之寝会滁饥子兴与诸将谋所向髙帝曰独和阳可图耳然当以计取之为子兴画策使其将张天佑选精兵三千为元服装以四槖駞载物伪若行赏者将而前以袭和阳而耿再成以绛衣兵万人继之眀日天佑兵从别道蓐食稍后而再成兵先至薄城元平章额森特穆尔闭门为飞桥缒卒出战绛衣兵大败走元师追之暮还而卒遇天佑精兵战不利天佑麾其众夺门入遂取和阳元师溃髙帝复収绛衣兵得三千余人前与天佑等合大败元援师于北门已复败其太子托卜坚兵十万人和阳之守遂固亡何濠故帅孙徳崖饥以其众就食于和阳髙帝纳之子兴以徳崖之见纳也怒而来视师徳崖谓髙帝曰若翁来吾且他往帝乃使宻报子兴使为备而身往见徳崖曰何去之速徳崖曰若翁恨我深矣难与共事髙帝曰不敢强也虽然愿公毌先而留部署不然后军必争徳崖乃如髙帝指而髙帝方出饯徳崖军中故人二十里而报军乱遂为其众所留则徳崖亦巳见执于子兴鎻其项而与之饮酒矣子兴闻髙帝被留大惊如失左右手别遣所亲信为质使赎髙帝归与徳崖盟而纵之子兴性刚急实欲甘心徳崖以髙帝故强纵之既失之悒悒不乐遂发病死子兴死时兵不能当髙帝十之三而其存者皆已归心髙帝孙徳崖闻而欲来有其众时帝别将与元确战不能救子兴之子某惧而使张天佑请降于伪宋主韩林儿天佑还致林儿命以郭某为都元帅天佑为右副元帅髙帝为左副元帅时犹尚右故也髙帝怒不受而畧巢湖兵破曼济哈雅渡江取太平拥众数十万三子顾累然北面焉其长者与天佑从攻集庆路战死次子陷于贼死少者以失职谋为不利死或曰皆髙帝意也子兴遂絶有一女为帝贵妃生蜀豫谷诸王髙帝既有天下居恒念非子兴何以有今日且彼之不克遂王号以我故阻即位之元年追封滁阳王有司建祠滁州以中牢祀岁岁不絶十六年诏太常丞张来仪为之碑
　　
　　弇州外史曰来仪于辞多避少遂不得称信史云故因国史而叙次之如右豪杰之兴必有所慿藉然未有如滁阳王者识真龙于豫且之网而活之且假以云雨焉非子而子非女而女髙帝之有天下则谁力也物无两大中道而殂顾胤斩圣代虽血食世世不絶焉足当报哉焉足当报哉
　　
　　弇州续稿巻八十三
　　
　　●钦定四库全书
　　
　　弇州续稿巻八十四
　　
　　（明）王世贞 撰
　　
　　○文部
　　
　　△史传
　　
　　韩宋颍三国公传
　　
　　李善长者濠之定逺人少有志计读书粗持文墨而以筴事称里中事推为祭酒元末剧盗起汝颍间淮南北俱大震善长欲从雄未果而会髙帝为濠帅子兴大校以计得元横涧山兵二万余畧滁阳善长被书生服道谒上问其为里中长者礼之与语取天下大计合遂収以为掌书记而从容谓之曰若知羣雄之所以败乎曰不知也上曰大帅与诸校不能相肺腑而中藉持牍者为关通顾往往市权而行怨使下不得上心上不得下力以至败皮之不存毛又安傅哉且夫今持牍之得存者谁也善长顿首曰命之矣寻迁为叅谋自是益専精朝夕为上谋筴诸将有来归者善长与语察其材言之上复为上布欵诚皆使得自安而中有以事力相角抵者委曲为调护俾不至龃龉善长声称闻子兴时子兴中流言内疑上稍稍夺其兵又欲夺善长善长谢弗肯往上曰主帅吾父也而安得辞善长固谢弗肯往子兴亦不复强也寻子兴死上代总其兵镇和阳而元众犹盛王子托卜坚枢宻班珠尔等分营相侵轶上屡破之时出复鸡笼山寨留少兵佐善长曰敌至谨自保而已上悉俘取其寨归而元谍知和阳守兵少亟来袭善长设伏大败之捷闻上大悦曰谁谓而厪厪握算令执戈者屈矣因欲谋渡江善长曰我兵众而食少舟檝不备不足以争江左利姑小竢之而巢湖将俞通海廖永安等以舟师万余粮数万石请降善长乃说上曰天赞我也渡江此其时矣既破曼济哈雅兵长驱泛牛渚拔采石遂乘胜取太平上之发采石也与善长谋置榜谕士卒有虏畧者必斩太平下即悬之五父逵肃然无敢犯上称太平兴国翼大元帅以善长为元帅府都事亡何从克建康东取镇江先日上徉怒诸当行者以不能戢下欲悉置之法善长力救乃解镇江下民不知有兵善长乃与诸将谋奉上为吴国公置江南行中书省上以右丞相领省事而善长拜叅议与宋思颜李梦庚郭景祥陶安等俱为省僚而军机进止章程赏罚十九取善长处分上益礼任之凡师行善长必留守转调兵饷无乏陈友谅既克我江州约张士诚夹攻我上与善长谋使持友谅所知康茂才书诱之来许内应而伏兵欲取之善长曰方患之何为更诱之上曰友谅躁而果虽与张士诚约不能待也小缓则士诚合而我两受敌矣友谅果至遂大败其众殱焉改枢宻院为大都督府善长兼领其府司马进中书省叅知政事时平章左右丞皆有兵行善长以叅政寔长省事髙帝之克江州两平洪都援安丰讨庐州下武昌善长皆居守将吏帖服居民安堵寻奉上为吴王超拜善长右相国时犹仍元制尚右故伪汉平善长等称贺列上彭蠡死事将臣丁普郎等三十五人祀于康郎山复祀平章赵徳胜等十四人于洪都始善长请搉两淮盐立茶法既复制钱法于洪都设三局湖广开鐡冶定鱼税诸利孔虽若烦悉而裁取有衷民不以为困而国用益饶上与诸将计讨张士诚善长请缓之上不听语见徐达传善长乃力请上即帝位曰殿下提三尺剑不阶尺土而成大业比肩之孽刬削且尽不以兹时正位号何以慰海内心上曰吾居恒笑陈友谅甫得一隅而黄屋左纛卒以畀我若弃屣我安能复效之令后人笑也天命果在我自有时毋庸汲汲大将军达已破平士诚上犹以善长有转饷劳召见戟门封宣国公赉赐如大将军更百官制始尚左上从容谓羣臣吾以布衣起兵时李相国里居最宻迩徐相国及他大将逺不过百里宁自望贵今者赖诸公力一旦而举天下大半虽然中原未平焦劳之日岂能坐守一方而忘逺虑乎于是善长与大将军谋北伐及狥东南诸州郡上之初渡江颇用重典一日谓善长法有连坐三条不巳甚乎善长因请除之既而命与御史中丞刘基等悉裁定律令成赏赉有差善长乃复率羣臣劝进凡三表乃许以即位仪上之上御新宫告于上帝皇祗称帝赐英贤为臣之辅盖归徳善长达等既即位礼毕奉四代考妣为帝躬上册寳于太庙寻立妃马氏为皇后封皇太子诸王善长皆充大礼始改中书左丞相善长请縁元旧以皇太子领中书令上不许曰非典礼也毋狃于近戾于古且令吾子尊师傅习经传通古今识达事宜他日军国机务皆令启闻何中书令也于是议置东宫官属以善长兼太子少师授银青荣禄大夫上柱国録军国重事余如故已率礼官进议郊社宗庙礼上幸汴梁善长居守者三月一切听便宜行事寻奏定六部尚书以下官制议官民丧服三师朝贺东宫仪朝臣大小服色俸赐天下岳渎神祗名号封建藩国功臣爵赏事无巨细悉委善长俾谋之中丞基右丞杨宪而行之命监纂元史史成赏赉有差时大将军方与副将军遇春等将兵大者定中原小者亦取闽越州郡善长居中雍容无所见绩然上自知之三年大封赏谓善长虽鲜汗马劳然事朕年久给足军食其功甚大因进封韩国公授开国辅运推诚守正文臣特进光禄大夫左柱国太师叅军国事岁禄四千石子孙世世勿絶赐鐡劵仍免二死子免一死告辞谓东征西伐日不暇给尔独守国转运粮储供给器仗未尝缺乏剸繁治剧和辑军民各靡怨謡昔汉有萧何比之于尔未必过也赉文绮帛百匹时大将军达为元功位犹在善长下善长虽寛博有器畧然意忌不能専平叅议李饮氷杨希圣恣而稍侵善长权善长按其罪奏黜之又与中丞基争法而訽基不自安请告归上所宠任者张■〈日上永下〉杨宪汪广洋胡惟庸■〈日上永下〉宪以事诛广洋亦数谴而善长事寄如故既贵富极意稍溢而勌上始微厌之明年引疾乞解任赐临濠地若干顷佃户称是复为置守冢百五十守仗士二十家与魏公等隃年病良巳命督吏士建临濠宫殿既数月上念善长行役久以牢醴茗粲赐之复谓善长临濠吾丰沛地数苦流移芜莱不治今徙江南冨民十有四万田其地公为我经畧毋使失所自是留临濠者数年上推恩擢善长弟存义为太仆丞二子伸佑皆为羣牧所官寻以长女临安公主归其子祺拜驸马都尉初定婚礼公主修妇道甚偹光宠赫奕时人艳称之居一月而御史大夫汪广洋陈寜疏糺太师善长自子祺尚主狎宠自恣陛下病不视朝几及旬而不知问候驸马都尉祺六日不朝宣至前殿又不施礼大不敬请付所司论法善长父子免冠请罪上赦之又踰月而特勅追数善长过削其禄岁一千八百石善长自是意忽忽不自得寻起与曹国公文忠议军国凡中书省大都督府御史台有大事悉听裁审而后奏行督南郊圜丘工洪武十三年御史中丞涂节告左丞相胡惟庸等反状上亲临鞫狱具谓惟庸尝以女兄妻善长弟存义子佑相表里为威福其定逺故里第水中忽生石笋水溢数尺三世冢皆夜有光怪烛天而数以事见督上遂起邪谋诱吉安侯陆仲亨平凉侯费聚使出招士马为外应间与存义谋始图之善长善长大惊曰尔言何为者寜欲尽灭九族耶存义惧不敢应居旬日惟庸复谓存义苟事成尽捐淮西地王太师以语善长善长心动乃叹息起曰吾老矣惟尔等所为又旬日惟庸谓善长延之东西向坐屏左右欵语良乆人不得闻但遥见颔首而已惟庸自是与倭通俾以精兵寓贡舶挟诈害上而掠库兵入海上乃赐惟庸与御史大夫陈寜死时费聚已前死羣臣请并诛善长与吉安侯上谓吾年二十七而识善长于兵间善长年四十一所言多合遂命掌簿书赞计划为功臣爵以上公女女其子陆仲亨年十七父母兄弟俱亡以一升麦藏草间朕见而呼之曰来遂从朕长育以功封侯此吾微时股肱腹心其勿问遂止诛存义并赦佑时左大夫陈寜伏法死右大夫安然罢归复命善长理台事其岁天寿节善长率羣臣请朝贺不许再请乃许遣征南将军下滇南议自善长巳贺平滇南又预议文臣赠封荫叙例复请老而祺亦自以能有所任使洪武之二十一年肃清逆党榜列勲臣犹前善长又二年所善长年七十七矣耄不能检饬其下尝欲营第宅从信国公和假卫卒三百人役和探得上旨攘臂曰太师敢擅发兵耶宻以闻而复有谓坐惟庸株累当徙边者皆豪而善长私之数以给其亲上恶之会有言星变其占当移大臣于是御史上书论劾善长上复为捕存义之子佑伸置狱具谓惟庸初为寜国令善长荐之超为太常少卿以黄金三百两谢及惟庸反谋定善长遣家奴耿子忠等四十人从皆厚得其金帛而惟庸复以西域古剑白玉壶玉刻交龙蟠桃杯酬善长羣臣奏请诛善长不许仍手诏慰谕之召诣奉天门与语开创艰难为流涕至右顺门谓羣臣太师老矣吾欲曲宥佑伸死以慰太师心羣臣固言善长反状明甚三尺法非陛下所得私上曰法如是奈何善长大恸曰臣诚负陛下恩无面目见羣臣归而自经死佑伸及吉安侯皆坐弃市特赦诸子弗诛以礼葬善长恤其家都尉祺后数年卒有二子以公主推恩芳为留守中卫指挥次茂旗手卫镇抚后罢世袭善长死之明年而御史解缙代虞部郎中王国用为称寃言善长与陛下同心出万死以取天下勲臣第一生封公死封王男尚公主亲戚拜官人臣之分极矣富贵无复加矣藉令欲自图不轨未可知而今谓其欲佐胡惟庸者则大谬不然夫人情爱其子必甚于兄弟之子安享万全之富贵者必不侥幸万一之富贵善长于胡惟庸则犹子耳于陛下则亲子女也使善长佐胡惟庸成不过勲臣第一而巳矣太师国公封王而巳矣尚主纳妃而已矣寜复有加于今日且善长岂不知天下之不可幸取取天下之百危当元之季欲为此者何限莫不身为虀粉覆宗絶祀能保首领者几何人哉善长胡乃身见之而以衰倦之年身蹈之也凡为此者必有深雠激变大不得已父子之间或至相挟以求脱祸今善长之子祺备陛下骨肉之亲无纎芥之嫌何苦而忽为此若谓天象大臣当灾则尤不可天下闻之孰不解体臣亦知善长巳死言之无益所愿陛下作戒将来耳上虽不能用亦不罪也
　　
　　赞曰高帝神武所断决皆自臆而善长奉行之即善长功胡能比萧鄼侯哉爵为上公位至太师赠王之约同于带砺其班先徐武寜恩数百刘文成而中不恧人亦不异议者帝固有以心知之也人臣无将将必诛身从逆而再屈法以寛之必不得己而听其自尽以礼葬恤帝之恩徳不亦深厚加诸公万万哉虽然其初狱抑何瞹昧少证也隠之十年而后发发之后一狱辞视初十年而加详者寜能使善长瞑也嗟乎王国用之疏可味也巳
　　
　　冯胜者初名国胜更名宗异最后名胜其先世繇泗徙光州再徙濠之定逺遂为定逺人父文质有三子长曰国用季曰胜皆骁勇饶智畧国用貌都雅动止举举而胜长躯伟面磊落慷慨生时黒气满舎若烟雾经日不散里中异之淮南兵大起国用与胜从恶少年数百人立砦以自固属髙帝以兵畧地至妙山国用舎众来谒上顾国用儒服谓曰若书生耶试为我计安出国用曰建康龙蟠虎踞帝王都会自古记之幸而近我其帅懦弱不任兵宜急击下其城踞以号召四方事仿仁义勿贪子女玉帛若羣竖子者天下不难定也上大悦曰此吾心也遂召致左右俾预进止机宜当李善长亚而有所攻战輙擐甲直前奋击时国用已进胜上尤爱异之兄弟俱备宿卫从克滁州三汊河之战国用手获其帅与胜偕攻和之板门寨先登又败鸡笼山冦上谋渡江国用与李善长请待舟楫而后济会得巢湖水寨兵遂赞上拔采石取太平上大破陈额森兵尽覆其众获之赦额森与盟插血而呕国用曰其人必叛叛形见矣额森果叛而为其下所杀子兆苏复拥大众据方山与中丞曼济哈雅分水陆而军以相救众各数十万国用等从攻破哈雅已大破降兆苏尽得其众上选降卒之骁勇者五百人为宿卫独国用与胜擐甲侍帐中上寝息自如五百人皆感服上即以属国用胜将而攻金陵先登复从取镇江俱授万户复从取寜国定泰兴宜兴俱进大元帅国用寻擢帐前亲兵都指挥使専侍谋议从征金华进平绍兴功最多属疾卒上亲临奠哭之恸赐葬江寜赠郢国公明年胜代为都指挥使陈友谅陷太平进逼我龙湾上御之大战于石灰山未决胜率宿卫士直捣其中坚遂大破之溺死者数万俘七千人穷追至采石复败之遂复太平师旋再从上讨友谅掩其安庆水兵长驱至江州友谅仓皇走武昌江州平进亲军都护张士诚以兵围安丰丞相刘福通请救上帅师援之福通已败见杀安丰且下胜从解其围第功多迁同知枢宻院事从下武昌克庐州走元将左君弼移兵取江西诸郡复同相国达平章常遇春合兵下淮东寻以胜围髙邮下之语见达世家寻取淮安安丰从讨张士诚下吴兴破执其将吕珍遂进围苏州踰八月始破之论功次平章遇春进银青荣禄大夫都督府右都督寻从大将军北讨下徐宿青兖济南凡得郡国十余立皇太子以功臣备宫宷胜领詹事俄坐小法夺一官为都督同知总诸卫兵取乐安守将俞胜遁获其将右丞别部兵溯黄河会取汴梁河南二郡西趣潼关其将张徳钦等来逆战大败之遂夺潼关守焉复西下华州旋顾汴梁谒上于行在上慰劳之拜征西右副将军命守汴梁还从大将军达下山西从武渉取懐庆踰太行克碗子城取泽州遂取潞州转战平阳败其左丞田保保徐伯昌于绛州获之平阳绛州平制诏右副将军胜居遇春下偏将军汤和居胜下偏将军杨璟居和下渡河发陜西取凤翔李思齐走临洮获其大将薛平章等遂度陇克巩昌降其总帅汪凌沁布进兵逼临洮还从大将军攻围庆阳执叛将张良臣全陜平前是上谕达大军已下庆阳右副将军权镇之节制诸路兵马而大将军与偏将军和先还京议功赏达遂还达还之五十余日而胜亦至上责之曰将军不奉诏耶吾欲将军外遏敌内镇抚关内所寄岂浅鲜而一旦弁髦之何也胜顿首请死上以其功髙弗忍下吏至定赏颇列其事金币不能当大将军半俄复为右都督再以征西右副将军同大将军出西安捣定西大破王巴拜之师卤其士马数万王巴拜即库库特穆尔也分兵自秦州南一百八渡狥畧阳禽元平章蔡琳遂入沔州又遣别将由凤翔入连云栈合攻兴元克之蜀地大震移兵平西薄征哨极于西北凯还论功授开国辅运推诚宣力武臣特进荣禄大夫右柱国同叅军国事封宋国公食禄三千石赐劵予告以胜兄弟亲同骨肉痛切肢体又谓胜十余年间内则除肘腋之患外则建爪牙之功平定中原佐成混一所以称扬甚至赐文绮帛八十疋明年宋公胜按陜西修城隍简士马又明年大发兵出塞胜以征西将军率五万骑由西路出金兰取甘肃以疑敌且分其势胜至兰州遣右副将军傅友徳以骁骑五千为前锋连战败敌遂定甘肃进至伊济鼐路降其守将巴延特穆尔次别笃山口岐王多尔济巴勒走获其平章昌嘉努等及马駞牛羊十余万时大将军达兵不利左副将军文忠所失得相当独胜以捷闻而有言其匿所获槖駞马者赏不行自是连以将军印练兵临清北平继往大同复自大同讨元诸将伞巴喇等还镇陜西改河南册其女为周王橚妃夫人何氏卒于京上赐玺书慰藉加餐夫人身后吾已任之即欲南从容委事于偏将而后行与议葬毕复之镇董建周王宫府成民不告劳大将军北讨伊尔布哈胜以征西将军练兵河南待发数赐书慰勉时大将军达左副将军文忠皆前卒而元丞相纳克楚拥大众由金山数窥伺为边患上乃拜宋公胜征西大将军颖国公友徳永昌侯蓝玉左右副将军率叅将南庸侯赵庸等以歩骑二十万乘之郑国公常茂曹国公李景隆申国公邓镇并子侯等皆从军上复遣故所获纳克楚部将鼐喇固奉玺书谕之降胜等至通州谍敌有屯庆州者遣永昌侯玉以轻骑乘大雪掩之杀其平章多喇大获士马而还胜出松亭分筑大寜寛河等四城遂驻大寜踰两月留兵五万守大寜以全师压金山纳克楚见鼐喇固而惊曰尔尚在乎鼐喇固颇为述上恩徳且示以富贵纳克楚喜即遣其左丞特黙齐等至胜军献马且窥虚实胜己隃金山至女直奎腾降纳克楚之将庆国公衮通初纳克楚分其众为四一曰榆林一曰养鹅庄一曰龙安一曰秃河其人畜辎重富于元主不肯预朝会召之亦不往胜大军直前逼纳克楚度不敌乃因鼐喇固请降胜使蓝玉以轻兵往受之纳克楚觇知明兵盛乃指天啧啧曰不复与我有此众矣遂率数百骑诣玉约降玉大喜出酒与饮甚洽纳克楚别酌所携酎酬玉玉譲之先纳克楚即先饮复酌酬玉玉解衣衣之曰请衣此而后饮纳克楚譲弗肯衣玉亦持弗饮久之纳克楚取酒浇地顾其下咄咄语郑国公茂者胜子壻也时在坐勇而疎胜故欲儿子畜之茂不受且迫欲自见而其部将赵指挥解方言谓茂此且欲遁也茂遽前搏之纳克楚惊起欲就马茂拔佩刀砍之伤臂不得去都督耿忠遂以兵拥纳克楚驰而见胜其将士妻子凡十余万在松花河者闻而惊溃胜遣降将衮通往谕之亦降凡四万骑并得其各爱马所部凡二十余万羊马驴駞车服至百余里胜以礼宴待纳克楚令耿忠与同寝食遣使奏捷罪状郑国公班师次亦迷河获遗车四万五千辆马数千匹伤痍及老弱二万四干余上闻大悦使使谕胜等所以劳赐纳克楚玉带龙衣及其部曲金币无算械郑公茂至京会有言胜娶于元及受良马无算者又失其殿都督濮英三千骑而茂亦自陈所以搏纳克楚故且讦胜过上乃命収大将军印胜还京命归凤阳里第奉朝请而诸将士亦无封赏者茂削爵安置岭右胜自是不复将大兵有所任使如调东昌等处番兵下云南按行永寜戍佥山西平阳诸郡邑兵大同屯牧还即上事仍奉朝请久之加太子太师时列勲臣望重者八人胜仍居第三赏赐黄金至三百两白金二千两钞万锭上春秋髙多所猜忌而胜号为雄勇又时时失上意洪武二十八年暴卒诸子皆不得封而国用之子诚积战功云南累官至中军都督府左都督
　　
　　赞曰冯国用不死其在韩公岐阳伯仲乎胜有大将材积战功乆而其中不能无欲且又时时见骜桀焉能免乎金山之役玺书凡三下以中山开平二王为喻始而勉之中而戒之终而愧焉虽然胜功大罪不能相掩谪废可也嫌死不可也不王可也不侯不可也今世知六王不知六王之为韩宋二公而后不王者作李善长冯胜传
　　
　　傅友徳者宿州人也少骁勇多力击刺骑射冠絶一时元季避乱颍川砀山中为大盗李喜喜所得从破山东焚烧上都宫阙■〈兰〉关陇转剽入蜀常为军锋冠李喜喜败归明玉珍玉珍疑之不能用走武昌从陈友谅为别将忽忽无所展闻髙帝舟师伐江州而叹曰此吾主也以所部谒见于小孤山上竒之俾为别将属常遇春从援安丰掠庐州还从逆击陈友谅于鄱阳湖友徳操轻舟荡其锋身被数创战益力手杀数百人复与诸将徼之泾江口友谅死师旋第功最复从上亲征围武昌城东南有髙冠山下瞰城中上顾诸将谁能夺此山者赏友徳即率万人先登一鼓而夺之流矢中颊镞出脑后复洞胁不为沮武昌平超授雄武卫指挥使复从徐达下庐州西取夷陵畧衡州襄阳安陆俱取之与元守兵战身被九创破擒其将任亮还师淮东克秦州进逼淮安破张士诚援兵于马驴港获战艘千复大破元将珠展于安丰所过焚其积聚上即呉王之元年而友徳守彭城而王保保之大将李二来冦势张甚友徳度兵寡不敌诇其众方肆掠率歩骑二千自吕梁渡直趣击之李二有骁将曰韩乙者出战友徳单骑奋槊刺之坠马师乘而进遂败之友徳度贼且复至开城门阵于野使皆卧枪以待闻鼔即起李二果盛兵至轻我师寡竞而嚣友徳鼓之士腾跃搏贼遂败之缚李二以献上大悦召友徳还建康进江淮行省叅政命以麾葢鼔吹送归第翌日复命中书叅议李饮氷杨希圣携音声伎人一部就友徳饮饮氷等裸而酣上怒皆黥之而喻友徳曰若擐甲胄出百死一欢之固当而彼士人何为者吾不而咎也明年大将北征上所褒勉不四五人而独谓叅政友徳与右丞薛显勇畧冠诸军可授之选锋当一面复召喻友徳曰汉髙帝角项羽而彭越别从山东始汝其努力友徳遂从大将军破沂州斩其将王宣下青州元丞相伊苏率数万骑来争大将军设伏友徳以轻骑五百为诱师敌追至伏而回师击之伏尽发伊苏败走遂取莱阳明年从取东昌棣州乐安复从克汴梁河南及収诸山寨复从渡河取卫辉彰徳遂东取广东临清沧徳进克元都以精骑侦逻古北诸隘掩其残卒获马千六百疋牛羊八千头车二百五十辆畧大同而还从狥保定中山真定皆下畧平定州遂克太原王保保自保安以大众来援兵未交万骑突至友徳帅死士五百拒却之因与大将军谋夜伏兵掩其营王保保乘骣马以十八骑走友徳追至土门关弗及尽获其士马四万余复败贺宗哲于石州击四大王逐珠展至宣府败图鲁卜友徳功最多复从大将军西入关走张思道于鹿台逼临洮降其大帅李思齐大将军围庆阳友徳以骁骑扼其走路庆阳下关陜悉平预赐白金文绮从上典又明年复从大将军捣定西大破王保保收其士马辎重移兵伐蜀友徳领前锋出秦州夺畧阳关虏其平章蔡琳遂入沔分兵由凤翔入连云栈合攻汉中克之以馈运不继还军西安蜀将吴友仁谋复汉中兵大至守臣告急友徳以精骑三千攻斗山寨夜令人人持十炬列山上蜀兵惊遁凯还大封功臣授开国辅运推诚宣力武臣荣禄大夫柱国颍川侯食禄千五百石寻进同知大都督府事是岁冬议伐蜀征西将军汤和副将军廖永忠由瞿塘以舟师趣重庆友徳为征西副将军由秦陇以歩骑趣成都既受命上复宻谕友徳谓蜀人闻我西伐必悉其精鋭东守瞿塘北阻金牛以抗我师若出其意外直捣阶文门户既隳腹心自溃兵贵神速不在巧迟勉之友徳疾驰之陜集诸军扬声出金牛而潜使人觇阶文守御果单弱因引兵出陈仓攀援岩谷昼夜兼行抵阶州守将丁世珍仓皇拒战击走之阶州下遂趋文州蜀人断白龙江桥自固友徳督兵修桥以渡拔五里关遂拔文州渡白水江所至皆不战而溃进拔绵州汉水涨乃伐山造百舰而以木牌数千书克阶文绵州日月投汉水顺流而下郡邑见之皆解体舰成遂渡围汉州其丞相戴寿太尉吴友仁等撤瞿塘之守兵以援汉州至则友徳已大破其守将向大亨兵谓将士曰援师至不忧也破大亨夺其胆矣亲督劲兵迎击大破戴寿寿走遂拔汉州进围成都寿等出战以巨象载甲士前列友徳勒强弩挟火器冲之象皆却走寿兵躏籍死者亡数而会副将军永忠得木牌书率所部直前破扼江渚进逼重庆其伪主明升降寿等闻之乃籍府库仓廪反缚诣军门得士马三万分兵狥州邑之未下者克保寜执吴友仁送京师上大悦曰颍川侯友徳冐越险阻首克阶文破绵汉成都保寜诸郡功最大赐白金二百五十两文绮二十表里人犹以为薄未厌云是时故诚意伯刘基上平蜀颂上不自居推劳诸将臣别为文首褒扬友徳而永忠次之征西将军不与焉明年副征西将军冯胜由西路出金兰友徳先率骁勇五千骑驰趣西京遇元将实勒们突战败之至永昌又败其将多尔济巴勒获其马牛羊十余万进畧甘肃手射杀平章布哈降太尉索诺尔等获马万匹至瓜沙州破其守将获金印三马牛羊二万是时师出三道独友徳获全胜而以主将胜坐小法不被赏踰年大军复出鴈门西北廵长城外友徳为前锋敌闻之絶漠徙去追获其平章邓博啰特穆尔等还军镇平北上疏言便宜五事其一谓漕粟须转般至长芦则河间之卒运而抵通州北平之卒运之入省永平之民自雅洪桥陆而运北平者道颇逺为通清河涞水故道便其二流民越境为边患不浅宜招抚安辑给以种具复三年便其三古北等隘旧以民守一夫应役二夫给之费伙而不収实效宜发兵千人代之戍便其四关外新附丁口贫宜给衣粮厚恤之便其五北平郡岁供亿大军乆宜有以纾之便上报曰将军言是其下所司悉从将军寻召还扈皇太子诸王讲武荆山下与诸彻侯俱増岁禄千石同中山侯和发兵驻延安以备巴延特穆尔伪请和上乃阳召和还而留友徳以诱之巴延特穆尔果入冦友徳设伏纵击大破之获其士马辎重无算其众缚以降上将下云南命友徳廵行川蜀永宁雅播等处修城郭缮关梁因兵威抚纳金筑普定等诸土夷皆纳欵还献马五百匹上别选内廐良马十五匹赐之当济勒布哈冦边复以征夷右副将军从大将军达出塞抵北黄河夜覆其灰山寨获士马以千计洪武之十四年命友徳为征南将军率左副将军蓝玉右副将军沭英诸彻侯大将歩骑三十万讨云南军行上亲饯之龙江而命之曰朕不能亲至其地然尝览舆图询彼地豪杰而得其阨塞取之之计当自永宁先遣骁将别将一军向乌撒大军继自辰沅入普定分据要害乃进兵曲靖彼所必守地下曲靖三将军以一军趣乌撒应永宁之师大军直捣云南彼此牵制破之必矣下云南大理必次下余郡邑部落可抚而有也友徳并急传二十日而至湖广分遣都督胡海洋等选精卒五万由永宁趣鸟撒而自率大军由辰沅取贵州道进攻普定克罗鬼犵狫诸苗望风降至普安复攻下之遂进兵曲靖梁王把咱尔斡尔宻遣其司徒达尔玛来拒战友徳用右副将军英筴勒兵至白石江与相拒扬声欲渡而别遣将以精卒数千潜从下流掩其背众乱友徳乃麾众毕渡悉师薄之右副将军驰鐡骑捣其中坚下流之师表里合击遂大破擒达尔玛俘其众以万计友徳縦之归农讙声闻逺迩友徳遂自率众数万捣乌撒而遣两将军趣云南梁王走死云南平两将军遣彻侯曹震等分道狥云南友徳兵已抵乌撒欲通胡海洋兵循格孤山而南诸蛮皆遁遂城乌撒工甫集蛮复大至友徳故持重不战以老之士踊跃思奋乃前为阵蛮麋集友徳鼔士腾赴遂大破其众斩首三千余级蛮遁遂城乌撒得七星关以通毕节又克可渡河于是东川乌蒙芒部俱请降威楚曲靖中庆澄江武定及诸路亦降左副将军蓝玉等复进兵下大理虏其帅段世分兵取鹤庆畧丽江荡金齿俄而乌撒诸蛮复叛友徳讨之斩首三万余获马牛羊十余万纵兵搜山谷亡脱者其强首霭翠亦降云南悉平时上前后下玺书友徳等凡数十悬断万里外委曲中窽友徳等所以奉行不敢爽诸因土俗定租赋兴学校瘗战骨广屯田逺迩畏悦以是遂大定乃诏友徳玉等还京而右副将军英以数万众留镇之友徳入见所以宴劳有加进封颍国公食禄岁三千石予告及鐡劵子孙世袭锡锦绮帛二十表里钞百锭再赐米千五百石以皇女归其子忠寻以征西左副将军同大将军胜北袭元将纳噶楚于金山尽降其众大将军以谴召归留友徳抚降众寻亦召还率辰沅贵州诸卫兵讨平广西之部落反者东川蛮复叛据乌蛮山道路友徳复以征南将军率诸军往讨之且讨越州之叛酋阿咱尔道筑平夷千户所进击阿咱尔破之斩首千余级阿咱尔请降遂平平越诸叛苗诏还军驻沅州寻召还京为征夷前将军率副将军赵庸曹兴王弼孙恪等赴北平练卒从燕王出古北口袭元太尉鼐尔布哈丞相耀珠等降之悉収其部落驼马辎重诏友徳以诸降将还朝寻命援信国公和例还乡赐黄金三百两白金二千两钞三千锭文绮三十匹绫十疋加赐钞五百锭给兵百二十人为卫再以征夷将军率定逺侯王弼武定侯郭英等于淮北山东北平诸属卫选练精卒备边赐白金二百两钞二百锭寻从燕王捕诸畨将阿实哩等复命同宋公胜凉公玉往陜西练将士未久召还尝请懐逺田千亩上曰尔不闻公仪休事耶禄赐不薄矣而复侵民利何居友徳惭而退复出理山西诸卫兵巳副宋国公总山西河南兵马屯田公侯在事者悉听节制还进兼太子太师寻复与宋公胜往北平山西备边听宋燕二王节制自蓝玉败友徳与宋公相继暴卒子孙不得袭封云
　　
　　赞曰友徳之显以敢力战也然十余次失身冐百死而无一足称及其遇真主虎变龙从刅不虚下筴不虚画以至列通侯进上公呜呼天哉当时持重善将将无如中山王至喑呜跳荡独开平王而友徳差次之称二虎将开平死大封之后友徳始益展而有方面勲取巴蜀定滇笮其昱昱葢庻几中山矣后友徳公者为凉公蓝玉其战功亚友徳至上宠任之友徳弗如也然卒以谋反死
　　
　　蓝玉者凤阳定逺人开平王之妇弟也长身頳面有勇畧从开平王之麾下每战先登陷阵所当无前开平王数称于髙帝帝亦以王故宠异之初授管军镇抚进武徳卫千戸改亲军千户累转武徳卫指挥使皆自积战功超为都督佥事十一年同西平侯沐英讨西畨擒其酋瘿脖子卤斩以千计获马二万余匹牛羊十余万还封永昌侯乆之以征南左副将军同颍川侯讨云南转战平之事见颍川侯传増禄五百石再以征夷右副将军同宋国公袭金山纳噶楚降之并降其众十余万遂即军中拜征夷大将军代宋国公踰年谍元主特古斯穆特尔在捕儿海率劲骑十余万自庆州间道袭之用定逺侯王弼谋戒诸军皆穴地而爨毋使见烟火距其营八十里遂直前薄之敌方整众北行不虞我军至大惊其太尉曼济轻来逆破而僇之众遂溃皆请降元帝与其太子天保努丞相实勒们知院纳恰等数十骑遁去玉遣精骑追之不及获其次子地保努后妃宫主百三十余人吴王多尔济等将相官校三千人男女七万七千余口马四万七千匹驼四千八百头牛羊十余万车二千余辆并得其传国玺寳玉金印聚其铠仗而焚之复破降其太师哈喇章获将士万五千八百人马駞四万八千余匹捷闻上大悦使使赍敕谕玉比之卫青李靖玉傲而淫私元主后事露后自缢死凯旋上特赐玉白金二千两钞一千锭文绮五十匹然犹面责数之拟封梁国公嚄唶且久乃改封凉国公而镌其过于鐡劵寻讨平散毛峒擒土酋刺惹等万余人置大水田千戸所进平施南忠建二宣抚司叛蛮还増岁禄五百石赐钞千锭寻诏还乡锡金帛给兵如颍国公寻与魏曹二公措置陜西边事至兰州坠马微伤上手诏慰劳之比于中山开平二王寻召还赐米千五百石复出理兰州庄浪等七卫兵玉追捕逃冦祁者孙遂畧西畨罕东之地玉兵入罕东欲大掠畨众皆逺遁而会蜀故降将伊埒特穆尔反使玉移师讨之至则禆将瞿能等巳大破其众伊埓特穆尔走栢兴玉以计诱缚其父子送京师斩之而尽降其余党便宜请増设诸卫且请籍民人为兵上报设诸卫而不许籍民遂班师定东宫官属玉兼太子太傅意不乐居宋颍二公下诟曰我乃不堪太师耶玉故恃上宠多蓄庄奴假子数千人常占东昌民田民讼之御史为置狱玉执御史笞而逐之度喜峯关关吏以夜不时纳玉大怒纵兵毁关入上闻之不善也玉间有奏请不尽听退而谓所亲上疑我矣遂谋反为锦衣指挥蒋瓛所告狱具磔于市夷三族榜其状示天下玉之诛彻侯功臣文武大吏以至偏禆将卒坐党谋死者可二万人胜友徳用材武且名位极虽不入蜚语亦皆不良死又四年而上崩燕师称靖难宿将皆尽无与抗者
　　
　　弇州续稿巻八十四
　　
　　●钦定四库全书
　　
　　弇州续稿巻八十五
　　
　　（明）王世贞 撰
　　
　　○文部
　　
　　△史传
　　
　　浙三大功臣传
　　
　　刘基字伯温处之青田人少颖敏絶羣读书过目輙诵善经学工属文傍通天官阴符家言元末举进士尝从肆得星厯书留之一日而返之即闇记如流其人惊而归基书基笑曰安所事书书不在吾腹耶授瑞州之髙安丞故秘书监掲曼硕有人伦鉴见而谓之曰子魏玄成流也而英特殆过之基为丞以廉节着发擿奸伏数与强御挺小民爱若慈父而贵豪多不便者尝反故狱检案尽得其阴私前检官以罪去嗛而谋中基行中书省乃移基入幕府以全之寻与其长抗议不合投劾归再补江浙儒学副提举复论御史失职受台抨再投劾归基益任诞不持循循尝游西湖有异云起西北光射湖水客以为庆云将赋诗基大言曰天子气也在金陵十年后英主出其下非我谁名世者众掩耳稍遁去基独与门人沈与原携饮湖亭沈醉乃别时无能识基者西蜀赵天泽独竒之谓曰公乃受魏玄成目耶非诸葛孔明莫能当也为文以王佐期基而方谷珍反海上省宪乃辟基元帅府都事与元帅筑庆元诸城以逼谷珍时左丞脱里特穆尔议招抚基持不可曰谷珍首乱赦之无以惩后所赦计独其余党耳左丞曰善以便宜进基行省都事与谋谷珍惧使阴贿基基却不受持前议益坚左丞乃闻之朝而谷珍悉其贿使人浮海至京交闗用事者许谷珍官听之降而坐基擅持威福伤人主好生德夺职羁管绍兴并罢左丞基感愤恸哭呕血欲自杀门人穆尔萨曰先生自负何若而与匹妇共沟渎耶且太夫人在堂奚赖固持之得不死自是放浪绍兴诸山水游必有记又多为歌诗自适而谷珍益肆横不可制山冦蜂起行省乃复以都事辟基授以兵基且抚且讨冦悉平而是时舒穆噜宜孙为枢宻院判负义干基与之相掎角军声大振自枢宻经歴迁行省郎中经畧使上基功而用事者右方氏仅以基故儒学副提举资迁总管府判基既左转又失兵乃纳告身庭中拜曰臣不敢负世祖皇帝无所措足矣遂逃归青田山中着郁离子以见志众避谷珍者多依基自保客或说基以公才从恶少年数万据括苍并金华明越可传檄而下也方氏计有杭海走耳画江而守之此句践业也基笑曰生平恶方氏张氏刺促狐鼠今乃效之耶会髙帝以下金华定括苍基置酒延客指干象示之曰此乃岂人力也耶客亡去基遂决筴从高帝而会上使使以金帛来聘乃付其众弟升曰善保境毋为方氏窥也遂与章溢叶琛间道走金陵且谓溢琛吾西湖言验矣既见上陈时务十八策上大说语基先生有至计勿惮陈吾能行之俄伪汉陈友谅倾国入冦压金陵而军势张甚上欲发兵御之而众恇扰不决有请背城借一者有以钟山王气请奔据之者至有劝纳欵者基后至独张目不言上为起入内趣召基屏人语曰先生可以有言乎基曰先斩主纳欵及奔钟山者然后言上固问计安出乃曰贼骄矣诱之深入而伏兵徼取之故易易耳夫取威定霸在此举也而言纳欵及奔者何也上于是决筴诱破友谅尽覆其众以克敌赏酬基基弗受时上虽已定江东称呉国公而奉明韩林儿座于中书省基怒骂曰彼牧竖耳奉之何为遂不拜上怪而问基基陈天命所在上感悟始定征讨大计师攻友谅之皖城不下基谓弹丸地何足久劳我友谅胆破矣急进薄江州彼必遁江州下皖城焉往友谅果遁如基料都督冯胜攻某城上使基授之方畧基以一赫蹏封曰夜半出兵至某所见某方青云起即设伏顷有黒云起者贼伏也勿轻动日中昃而黒云渐薄回与青云接者贼归也衔枚蹑其后击之可尽擒也胜启读之初亦莫敢信已而青黒云起具如基言始以为神遂奉而破贼取其城友谅之丞相胡廷瑞使其子请以洪都降有所要质上难之基从后掎所坐胡床上悟而许之洪都下前是基以母丧告归上固留不得行至是复伸前请始许而以礼官馆伴赙祭踰等基归至衢而苖军叛杀金华括苍守将胡大海耿再成等衢人汹汹其将夏毅忧之甚迎基入众即帖伏基为移书诸属邑俾固守以俟邵平章之兵至而悉诛诸叛将基治葬毕辄为人言上神武必有天下蕞尔方氏不为窦融当且为田横而方氏亦素畏基卑辞以币来唁基白之上上使受而答之因腾书宣上威徳方氏遂请降上于军国有所谋輙驰使以书叩基基事事条答皆悬中俄驿召还道建徳而张士诚来冦李右丞文忠时为帅奋欲击之基使勿击曰三日后必走走而尾之可尽擒也三日基登城望曰贼走矣众见其壁垒旗帜如故且闻严鼔声莫敢发公复趣之至其所则空壁耳所留皆老弱俘追而薄之东阳悉获其众基既还京入谢上从容问曰吾欲取陈友谅张士诚而陬生谓士诚宻迩且富而弱宜先若为我策之基对曰士诚自守虏耳陈氏据上游称帝此不宜久藴崇之取陈氏士诚则囊中物耳而会友谅复攻围洪都上遂率师逆击之大战于彭蠡湖虽小利而尚未决基请移军湖口以金木相犯日决胜陈氏遂平而是时张中亦在师中所谓铁冠道人者临川人其于破友谅筴算尤神絶他占验亦称是愈于基国事谋断弗如也置太史令秩正三品基领之日中有黒子基奏东南当失一大将俄而叅军胡琛伐陈友定败没上方欲刑人而基入见亟语之梦以头有血而土傅之故欲应之基曰头上血众也而傅以土得众且得土也应在三日上为停三日囚待之而海宁降上大悦悉以所停囚付基纵归里荧惑守心羣下皆惴惴以上且有诛僇基宻奏宜下书罪已以回天意上许之众乃安大旱上特命基谂滞狱甫决雨随澍时基最为上所信向所言无不听而中书叅政张■〈日上永下〉宠相轧犹时时念故元君欲为元弱明使人上书颂上功德请及时娯乐侈大宫阙以明徳意上出以示基基曰是欲为赵髙也■〈日上永下〉色动心怨基乃使其腹心齐翼岩伺基阴事欲以中基而■〈日上永下〉先坐事诛司天台灾翼岩遂飞章告基専擅顾所评皆取上宻旨行或有请而报可者上怒面诘翼岩等悉得其受■〈日上永下〉指状磔于市上即位擢御史中丞领太史令如故诸大典制封赏册拜皆基与左丞相李善长学士宋濂计定时处州七县粮当加于宋岁额五升而上独令青田仅以五升为额曰令郷里世世子孙颂刘伯温也时左丞相善长贵盛基独事与抗议不相下善长不能平也而适以事见谴宪使凌说因弹之基为上言李旧勲且能辑和诸将上曰是数欲害汝汝乃为之地耶且汝忠力足任此基叩头曰为巨室者栋必大即轻易栋而得小者宁无为室忧上乃解一日上欲相中书左丞杨宪以问基基素与宪善对曰宪有相才无相器夫宰相者任理为衡而不以已与乃称宪宁能无已也问右丞汪广洋何如曰此褊浅殆甚于宪叅政胡惟庸何如曰用之偾辕破犂犊也上曰吾固难之吾之相毋逾先生基曰臣非不自知第臣疾恶太甚又不耐繁剧恐孤陛下恩其后宪以怙宠广洋以巽愞惟庸以大逆皆不良死而会上幸凤阳基与左丞相居守请于上谓宋元以寛纵失国且今刑乱用重必使纪纲肃而后惠政可施乃饬诸道御史一切按劾权幸无所避而中书省都事李彬坐贪纵见法丞相以彬省寮且素■〈目匿〉之请于基得缓狱基不听狱具驰奏报可基即斩之丞相大恚恨俟上归而诉基盛夏方祈雨僇人于坛壝之下非所以奉承天意上惜基持其章不下而风基以病请告就医青田时上再幸凤阳不能无昼绣意建为中都而锐欲出塞灭王保保基濒行谓上中都曼衍非天子居王保保不可轻也其后皆如基言明年大封功臣手诏叙基勲伐召赴京师命兼弘文馆学士已封其祖父皆永嘉郡公乃封基开国辅运守正文臣资善大夫上护军诚意伯勲级犹二品而禄二百四十石仅得忠诚伯之半非所望也又明年复予告归里基既归犹上章问起居撰贺平蜀颂上亦优诏答之时及天象与时务所宜尝为上陈瓯闽事盖瓯括之间有隙地曰淡洋其南抵闽界曰三魁为鹾盗薮方氏所由乱基奏于其地立巡检司以控扼之其奸民弗便也相率挟逃戍之卒以叛而大豪复阴持其■〈穴上奥下〉基时使子琏上书奏之而不先白中书省胡惟庸左丞摄相事衔基旧语使刑部劾基欲购淡洋地为基不得则创立司之说以窘其人致激变疏上弗问复请逮其子琏又不问而第令移文使基知基乃驰入朝见上不敢辨唯引咎自责而已亦不敢言归惟庸俄代广洋为右丞相寻进左基乃大戚曰吾安敢希言验即验如苍生何遂邑邑不乐以至属疾惟庸觇上之念基怠乃阳为好者以正月朔挟医来视疾基饮之再觉有物积胸中如拳石间以白上上亦不信也又三月寖剧使使问之知不能起乃为文以赠给驿舟护归青田亡何竟卒基且卒以生平所习天文秘书封授子琏曰服阕亟上之毋令后人习也又为一书大畧劝上以修徳省刑祈天永命且寛猛若循环然毋持一端诸形势要害之地宜宿重与京师形势相络授其次子仲璟曰惟庸方在事上之无益是不久必败败则上思我其时可宻闻也基为人刚毅有大节慷慨敢言遇天下利害果势壮不复反顾而揣摩事计多中其于天文尤悬断不爽若鬼神初上礼重之呼老先生不名又时时谓人伯温吾子房也然卒不以为相封拜亦轻最后恩礼亦渐薄人以为中惟庸间云洪武十三年上诛左丞相惟庸等果复思基言召其子琏拜考功监丞迁江西右叅政蚤卒二十四年召琏子廌复故封诚意伯岁禄五百石予世袭二十五年卒子法幼而琏弟仲璟奏基遗疏拜阁门使迁谷王右长史靖难师起谷王开金川门降而仲璟独不屈下狱法亦停袭法子枢孙昙曽孙禄至景泰中思基功授翰林五经博士子宪前卒孙瑜至弘治中晋授处州卫指挥使正徳中追赠基太师谥文成嘉靖中复封瑜伯爵岁禄七百石卒子世延嗣
　　
　　弇州外史曰世以诚意伯多帷幄契又善天官家言相率为神鬼之说传之往往过实天官家言诚巧合命中矣然不明其所繇授死而上之中秘虽其家亦无习者世所传皆谬以故余尽绌之不録大较诚意伯之为人磊落慷慨不爱其竒以佐英主男子哉至明哲保身之微视少伯子房小让矣百余年而人主思之三推徳而复故封抑何笃厚也同诚意伯荐者章溢亦至御史中丞着绩方面叶琛守洪都死事宋濂为学士承旨掌故侍从有声基之文与濂埒而材过之
　　
　　于谦字廷益其先河南人七世祖某仕于金为汾州节度使子孙世世为大官至髙祖夔而仕元为河南江北行中书省叅知政事追封河南郡公曽大父九思仕至湖广宣慰使都元帅最后迁杭州路摠管卒老于杭遂为杭人大父文始仕明为兵部主事改工部父彦昭有隐君子行受谦封兵部右侍郎再与其曾大父父俱赠少保兵部尚书谦生而颀晳美容止七岁僧兰古春善相见而大竒之曰所相人毋若此儿者异日救时宰相也十六补邑诸生时按察佥事行学督责诸生过峻争噪而掎之方诓攘间佥事堕泮宫池诸生皆惊走出谦独前掖之起佥事瞀乃欲以罪归谦谦徐对曰噪公者走不噪公者留此易晓事也今不罪噪公者而罪不噪公者犹可而因以罪援公者其谓何佥事意悟乃止而谦由此显名二十三举进士拜江西道监察御史谦风骨秀峻音吐鸿鬯每奏对宣庙前上必为倾听而是时顾端肃公佐长台事其御寮属甚严而独才谦以为已弗如也按江西辩一诬狱出数百人之寃死者藩国挟和买为市廛害谦复按惩之一方若涤颂声满道归复偕锦衣官校摉捕官河之匿私鹾者谦所按核于权幸不小避扈跸下乐安州汉王髙煦既面縳降上卒命谦数其罪谦肆口而成其言皆正大剀切髙煦俯首战栗称万死而已上大悦还师第赏钞币与大臣同久之议増补各部右侍郎治诸镇粮税兼练卒抚民上手书谦姓名授吏部遂超拜兵部右侍郎兼治河南山西奉玺书以往时年仅三十三时人荣之谦感上知遇夙夜拊循郡邑延访父老以便益病苦岁饶则多出官镪籴民粟归庾俭则吐庾粟减直以粜公私得相赡而于下尤利齐秦民饥徙入河南者谦令邑各给田初与之牛种而以次责其税毋令与土著淆河势将溃谦厚筑堤障之多植榆栁其上五里有亭亭有长暨卒责以修补乃至所过经由官道俱责种树间凿井以荫行者而饮渇者其在山西则以大同在塞外巡按御史不能至其地往往翫狎请别设御史并上谷治之而又尽夺大同镇将之役卒垦私田者为官屯边用充溢谦于吏术民事亡所不精剀而尤以足兵食明举措振纲纪为急当是时居政本者三杨皆重谦所奏请朝上毋不夕报可以是得行其志他措置多遂着为甲令满九岁迁左侍郎食二品俸得封其父母谦既在官久威惠流闻尝轻骑自河内歴太行而盗有窥者谦厉声叱之皆大惊散走曰不知为我公死罪幸赦我谦异数当入朝议事人谓即不槖金往宁无一二土物如合芗干菌褁头之类足以充内交际耶谦笑而两举其袖曰吾惟有清风而已且交际物之几何而闾阎短长可畏也因赋诗见志入朝举叅政孙原贞王来自代是时三杨前后卒而中贵人王振持秉势张甚以谦无私谒嗛之勒给事中廷劾谦以久不迁怨望擅举人自代亡人臣礼下法司论斩系三月署谳上振怒适解乃谓大臣吾尝见一故御史名若于谦者恣甚欲治之今乃非此于谦耶赦之以为大理寺左少卿而所荐孙原贞王来俱显名景泰中至尚书与谦畧相埒谦甫出狱而山西河南吏民伏阙上书请借留谦者以千数周晋诸王亦言之乃俾以少卿复抚二镇又明年始以兵部右侍郎召距其初至镇十九年矣是时南北娄用兵大盗时起尚书邝埜以清干着而谦佐之以弘断部事虽稍稍饬然尚扼于中贵人振不能大展而亡何为正统己巳额森引兵既破畧独石马营诸镇至秋益猖獗振遂挟上下诏亲征谦与邝埜上言额森一竖子耳诸边将士足制之陛下为宗庙社稷主奈何不自重奉以与竖子角乎请毋烦六师上不聴埜乃从治兵而留谦治部事车驾至土木蒙尘报至京师大震皇太子幼不能监国太后乃命郕王摄政以辅之王御左顺门时中贵人振虽死兵间中外恨而欲食其肉于是九卿台谏廷劾振罪请用反法于其家奏未竟而锦衣指挥马顺者振党也妄传王旨叱众退给事中王竑起直前擒顺曰此正所谓翼虎者今日犹敢尔众争捶之立死又捶二阉之尝私振者死时卫卒声汹汹王惧欲退诸大臣皆披靡有趋匿者公独直前掖王且启王下令曰捶顺与二阉死者义激无罪少选俟得请皇太后即族振且籍顺等家众姑退于是王乃起谦徐徐步出掖门吏部尚书王直者最为笃老臣执谦手而叹曰朝廷正藉公耳今日虽百王直何能为寻进兵部尚书谦谢弗允乃上言扈驾文武臣有预军事进止当以失机论即死亦不宜滥恤报许郕王旣即大位益贤谦虗已委焉入对慷慨泣奏曰敌得志挟我大驾势必长驱而南今六军实力武库兵器尽矣司马宜急分道募兵及留漕卒自益司空宜并日而搜乗缮械九门要地宜令都督孙镗卫颕雷通张軏等分守之都御史杨善给事中王竑等叅焉凢兵皆出营郭外毋令避而示弱郭外之民皆徙入内安挿毋令失所而嚣通州仓欲守之或不能委以与敌则可惜宜令官军皆给一岁禄奉听其自运仍以赢米为之直敌所急者草诸厂宜亦听军称力取之不尽则焚之毋以饱敌马而是时石亨方坐系杨洪亦以逗遛当谴谦惜其材勇请赦之与安逺侯栁溥为大帅而身摠其机宜进止不効则治臣之罪以谢天下上皆嘉纳之边报益急而侍讲徐珵者以晓畅军事闻且好言天象上使中贵人召而询之则力谓紫微中宫皆有变必反故都而后吉诸中贵人之鼠窜者恋土者相轧未定而搢绅士人多遣其私重归谦乃恸哭廷诤曰京师天下本宗庙社稷山陵宁此百官万姓帑藏庾廪萃此此而不守去欲安之今日足一动明日大事去矣且敌乗胜骄实不足畏也上闻之曰善其一听谦处分十月额森挟太上皇帝破紫荆遂直窥京师石亨议毋出兵第坚壁以老之谦曰不可贼张甚矣而我又先之弱是佐彼张也亟擐甲统大营营于徳胜门外诸门皆有兵摠二十二万敌见我兵盛而严不敢轻犯以数骑来尝我谦乃设伏于空屋使数骑诱敌敌遂以万骑来薄我伏发败之孙镗毛福寿复败之西直门谦使谍谍上皇轝驾逺夜令人以火炮击其营死者千计贼遂退有诏褒于谦进加少保总督军务谦固辞言臣以猥薄致位六卿任重才踈已出望外今大冦未靖边事未宁当圣主忧勤之时人臣効死之日岂以犬马微劳遽膺保傅重任所有恩命未敢祗承不许谦退而语人曰四郊多垒卿大夫耻之今谦不能死而以徼功赏能无重耻哉复上疏固辞不许大同叅将许贵奏请遣使腆其币以欵敌而徐为讨伐计谦谓前者故非不遣使都指挥季铎指挥岳谦遣而敌随入冦通政王复少卿赵荣遣而不获征太上一信其狡焉侮我而龁我何似而可言和况敌不共戴天雠也理固不可和万一和而敌遂肆无厌之求从之则坐弊不从则生变势亦不可和因劾贵介胄之臣而委靡退怯法当诛于是边将人人言战守敌不能挟重相恫喝抱空名不义之贽始欲归太上而谦之伏祸肇矣谦以涿易真保诸州郡为京师拱卫（阙）事力单甚乃皆宿兵使都指挥陈旺等分将之而右都督杨俊帅焉久之皆屹然重镇俄谍报敌逼摠兵朱谦于闗子口明日复报追石亨于鴈门闗烽火连属众皆恐请大发兵援之谦筴额森尚逺塞必张疑兵以胁我乃上方畧授亨等使皆坚壁而令各营秣马厉士使若将大举者已而敌果不至中贵人喜宁者故俘卒也下蚕室得近而后复没敌为敌用诸所要挟皆宁谋谦宻授计杨俊捕而磔之复授计侍郎王伟诱诛为敌间者小田儿敌自是益计屈时复议遣使与额森和且迎太上羣臣王直等请之力上意不怿曰我非贪此位而卿等强树焉而今复此纷纭何众不知所对谦从容曰天位已定宁复有他言和者觊以解目前而得为偹耳上顾而改容曰从汝从汝于是左都御史杨善以泛使往而上皇返驾先朝处降人近畿额森入冦多从之而北会西南方用兵谦与上谋每征行輙挟其精骑以往厚与之资有功则官之已而更遣其妻子自是肘腋少他患杨洪既自独石入卫而所留老弱凢入城悉归额森然彼亦不之守谦谓此宣府垣屏也不可弃乃复授都督孙安计使以精兵由龙门闗出据之而募民屯田且战且守八城遂复贵州苖冦久未平侍郎何文渊请罢二司専设都司而以大将镇之谦曰不设二司是夷之也夷之何以通滇僰道且无故而弃祖宗所设地不祥遂寝当是时浙闽则有邓茂七叶宗留广则有黄省养又有獞猺而三楚之贵竹苖獠处处蜂起前后命将将兵皆出谦独运号令明审动合机宜虽宿旧勲臣小不中程律即请旨切责究治不贷片纸行万里外电耀霆击靡不惴惴效力毋敢餙虚辞以抵者以故天下咸服谦而归景帝能用人太上既归上奉之南城又欲易皇太子谦以非所职不敢争而皇太子立内阁九卿俱加师傅等官谦得太子太傅且命兼支二俸羣公皆一辞谦独再辞其文婉约以示风上弗许时己巳城下之役石亨功不如谦而得世侯爵心愧之乃推谦功诏予一子府军前卫副千户谦辞至再三有云纵臣欲为子求官自当乞恩于君父何必假手于石亨于是亨益愧且恨谦矣上复赐谦阙西甲第谦辞曰边患未戢何以家为去病竖子尚知此意臣独何人而敢饕此又不许乃置上前后所赐玺书袍铠冠带弓剑之属于堂而加封识岁时一谨视而已谦多寓直房以便朝谒一日病痰壅上使中贵人兴安太医院将董宿视之云治痰必需竹沥上为亲幸万岁山伐竹以赐且命计谦日用所需悉出自尚方谦皇恐谢且乞归诏免朝谒寻赐玺书褒予备至太宗以北伐故宿兵燕中甚盛而会承平久不能无老弱公侯中贵人往往役占土木之难半以委敌其额虽有五军神机三千诸营将不相属相支调为恒谦议选精兵十五万分十营营以一都督领之五千人为一小营营以一都指挥领之余兵散归五军等营以备次调虽有杨洪石亨栁溥为大帅而进止赏罚一由谦相顾俯首而已洪亨皆老将宿猾而亨尤贪纵侈自快谦事裁之洪死而子俊恃勇骜桀不可驯尝疏请悉发京营与诸镇兵大举逐冦而牦其王庭可以得志谦持不可曰大举未必能值敌值敌未必胜而彼率其别部异道而捣我虚宁万全策也俊语塞后竟以不法为谦糺论削亨有从子彪以骁勇着亨恃而强谦出之为大同游击将军以是益恨谦切骨而中贵人曹吉祥刘永诚者与谦共兵事亦衔谦气陵之景皇帝不豫石亨谋与吉详等发南城锢迎太上复辟甫御殿而执谦与大学士王文下狱谓谦文与中贵人舒良王诚张永等谋迎襄王为帝坐以谋反律凌迟处死然实无显迹可据而廷鞫日亨等加钴鑚鍜炼文不胜愤辨之苦谦笑曰亨等意欲死我何益既奏上上犹豫曰于谦实有功若何时徐珵者改名有贞而与亨比前曰不僇谦此举为无名谦遂论斩弃市籍其家自上赐外无长物谦死之日阴霾翳天行路嗟叹吉祥麾下有达官指挥多尔者以一觞酹其地而恸吉祥恚朴之明日复酹恸如故先是杭之西湖涸龟底孙原贞时镇其地语人曰哲人其萎乎吾甚虞于公谦死而陈汝言者亦亨党也代为尚书不一载而败籍其赀列内庑上召大臣入视已愀然曰于谦终始景泰朝被遇若一身而死无余赀汝言抑何多耶俄西北边报甚亟上忧之时恭顺侯呉瑾侍进曰于谦在不令冦至此上为黙然是岁有贞以内阁首辅与亨吉祥争权下狱流金齿又三年亨下狱庾死家籍彪弃市又二年吉祥与其从子昭（阙）反族谦有一子冕自府军前卫千户赦归宪宗初上疏白寃状上怜而复其官赐祭有云当国家之多难保社稷以无虞惟公道而自持为权奸之所害在先帝已知其枉而朕心实怜其忠天下诵而称之孝宗初加赠特进光禄大夫柱国太傅谥肃愍赐特祠于其墓曰旌功冕改文资累迁至应天尹有干用声无子其族继者数世而至嵩嵩今以都督佥事镇福建谦为文肆笔立就诗亦爽儁然少裁割独其于奏疏尤明切尝口授两吏传写指腕为痛所存奏牍若干巻集若干巻
　　
　　弇州外史曰北地葢有李梦阳云其为于谦祠记而曰谦死一时痛之云鹭鹚氷上走何处寻鱼嗛而当敌之拥太上而南至宣府宣府人登陴曰赖天地社稷之灵国有君矣至大同而大同人登陴曰赖天地社稷之灵国有君矣而谦独扬言曰社稷为重君为轻斯言也功以之成祸以之生然欤否耶谦以介胄分不言和而言战守当太上之迎复谦不为梗小梗者王文杨俊耳景帝之信谦谓其能御圉非有布衣腹心素一不合则暌再不合则去夫人主以私爱欲易太子虽留侯不能得之汉髙而谦能得之景帝乎哉天命所皈大寳中夺小人贪功伏机猋发元勲甫就膺此祸烈智不及避勇不及决悲哉天乎不十载而旋定旌与雪偕媺矣纯皇帝之为纯也令后世思君臣矣
　　
弇州续稿巻八十五


　　

　　●钦定四库全书
　　
　　弇州续稿巻八十六
　　
　　（明）王世贞 撰
　　
　　○文部
　　
　　△史传
　　
　　王守仁字伯安绍兴之余姚人父华举进士第一侍日讲修国史会典累官南京吏部尚书有长者称母曰郑夫人当娠而王母岑媪梦神人衮冕乘五色云下抱一儿授之惊寤闻啼声则已生守仁岑媪以语王父天叙名之曰云五岁尚不能言一日出从羣儿戏有僧见而抚之曰是非凢儿柰何名泄之耶王父悟因为更今名即能言而读书复即过目诵十一岁尝从父华北上过金山试之诗得二絶句皆奕奕神令华以是竒之然为儿戏犹故一日之市所与鬻雀者争游客熟视之出箧钱市雀而送守仁归塾曰少年贵当极人爵立非常功名且徧阅他弟子语其寿夭贫贱后皆验而守仁自是稍受经术工属文一日谓其师曰读书欲何为师曰取甲第耳守仁曰读书乃仅取甲第耶如圣贤何父华闻而叹曰异哉乃欲令我愧见之然已负其材气十五访客于居庸山海闗时阑出塞与诸属国相角射因纵观山川形胜慨然有勒碑燕然志踰冠举郷试其经术艺文益大进而益好为兵凢三举而为会试第二人遂登甲榜使治前威宁伯王越葬守仁少则梦威宁伯贻之寳剑既葬而其子出以威宁伯所佩剑为谢则宛然若觌矣益沾沾自喜还而朝议方急西北边守仁为筴得八事上之其言皆警剀报闻寻授刑部云南司主事当直狱岁行尽而故尚书侍郎家畜猪饲以囚食甚腯守仁悉杀以享狱卒及囚莫能诘也出决江北囚事竣游九华诸山有所遇遂好神仙之术明年引疾请告前是守仁与诸所善太原乔宇广信汪俊太州储巏河南李梦阳何景明山东边贡相切劘为古文辞名藉藉已而厌之曰滑我精耗我神我且为之役耶因筑室于阳明洞中颇习导引习之久而有若先知者众哗且以为仙而无所得遂游南屏虎跑诸刹与诸禅衲偕往往有所发明久之乃北上道山东而巡按御史陆儞聘之主试程序文皆出其手遂为诸省冠而所得亦多显名士补兵部武选司主事明年中贵人刘瑾等导上为狎游南省台臣戴铣等争之力瑾矫旨捕置诏狱守仁上疏谓君仁则臣直铣等以言为责如其善自宜嘉纳即不善亦宜包容以开忠谠之路乃今赫然下令缇骑旁午拘挛载道即陛下非有意怒絶之而下民无知妄生猜惧自今而后虽有上闗宗社危疑不制之事孰从而闻之幸寝前旨俾各供职如故适足以广大公无我之仁明改过不吝之勇瑾衔其言切下之诏狱廷杖四十死而复苏谪贵州龙场驿丞守仁至钱塘欲缓行而瑾使人尾之急守仁惧不免乃托投江而轻舟自海至闽入武夷山中归又逾年始之驿诸苖夷相率伐木为室以居守仁守仁乃益讲学所治经往往取心得不必与前训诂比矣提学副使席书与守仁谈而伏创书院命诸生师事之又明年瑾伏诛擢知庐陵县至则选里正三老委之词讼而摠其凢囹圄空虗他若立保甲清驿供杜巫赛定水次兊絶镇守横敛至今守之为甲令云入觐迁南京刑部主事觐事成留为吏部验封司主事已同考会试始讲知行合一之学与増城湛原明友而朝贤有师事之者矣遂超为文选员外郎明年进考功司郎中是时杨一清为吏部器守仁而骤用之其年进南京太仆寺少卿分署滁州从游者日众始教人静坐以存天理去人欲为实功搢绅之士非笃信其说则怪之以为迂僻不堪用而是时王琼为兵部尚书用事独竒守仁才以为不世出会南赣汀漳等处俱有山贼凭险阻为乱郡邑苦之乃擢守仁都察院右佥都御史巡抚其地守仁至则先行十家甲法务使奸无所容又以髙皇帝训勑其父老子弟贼闻而易之弗为虑也而守仁左右及麾下将校至郡邑舆儓之类又多为之耳目守仁微得老隶最黠者致密室而胁之曰汝自知当死不肯为极言贼情实吾贳汝隶迫则尽吐贼情实守仁笑而贳之乃故为不可测意在此则示以彼或更在彼则示以此每令形家者择吉日出师则复止之或将发复不果以多方误贼而阴勒诸兵备道募选郡邑材官力士以三之一赴军门使与旧兵叅而身教之击射明赏罚以励之时初战破贼于长富村追之至象湖山会闽广兵至且合贼迫溃围而出指挥覃桓县丞纪镛战死诸将惧请俟狼兵至而后大举守仁怒责之曰战小挫何损且兵岂不足耶而需狼兵乃亲率所选士进屯上抗佯谕诸道姑以牛酒犒师使小息俟秋而再举谍贼懈即分兵为三路约以同夕衘枚进中军夺象湖之隘方大战而竒兵乘间发遂大破之闽广兵亦尽破其巢四十三所斩获大酋詹师富等七千有竒贼属牛马辎重无算捷上因请立崇义县治尽得贼之要害地而耕之报可加岁俸一秩赐银币而前是守仁谓巡抚权轻不足以控压诸道因上奏云古者赏不踰时罚不后事过时而赏与无赏同后事而罚与不罚同况过时而不赏后事而不罚其何以整齐众心鼓舞士气诚得以大军诛赏之法责而行之于平时假臣等令旗令牌便宜行事如是而兵不精贼不平臣无所逃死王琼读而叹曰不与此人权将谁与也覆奉改提督军务兵马粮饷悉听便宜区画用兵进止不必奏闻文武官逗遛不用命者听以军法从事于是守仁得益展材用立兵符申约束且为文抚诸贼词旨悱恻恳至而贼酋黄金巢卢珂郑志髙等相率皈命矣已遂运兵破横水贼擒其大酋谢志珊等五十六卤斩从贼二千一百余级俘贼属二千三百余人因使使谕桶降贼方狐疑未决乘其懈袭击复破之擒大酋蓝夭凤等三十四卤斩从贼千一百级俘贼属数如横水时浰头贼尚强而其酋池大鬓等尤黠桀故与降贼卢珂等雠守仁使使以牛酒谕降之乃报曰大鬓等欲归死而卢珂等将乘虩而掩我家室今者不解甲以自保耳守仁乃阳移文责珂志高等而珂志髙等急上变谓大鬓等实挟诈以老我王师且列其冦乱状守仁复阳怒杖责卢珂等下之狱而谕之情复以新厯给大鬓等且谕使来见大鬓乃语其腹心曰欲得伸必先屈赣州伎俩我亦欲先勘之遂以其虣勇九十二人褁甲来见守仁为慰谕宴犒之馆于祥符宫使更新衣习礼供张储偫甚设大鬓等喜过望至正元之次日守仁张乐大宴伏士以待引大鬓等鱼贯入即僇之庭无一脱者遂出卢珂等于狱使之归发兵为郷导夜半守仁出师与之会遂破浰头石门覆其巢三十余擒大贼五十八卤斩从贼二千余余奔九连山守仁以九连深险不易攻乃使精卒七百衣贼衣佯若奔溃者贼从崖上招呼与相应久而贼觉之则师已度险贼狼狈失据大军蹙之皆就縳守仁既已尽得贼地相险要増设和平县治如初捷上进右副都御史予世官锦衣卫百户再进副千户守仁念非王琼精心任之毋与成功名者每疏捷輙归本琼不容口而内阁首臣与琼交恶因而訾及守仁矣守仁虽旦夕军旅而不废与诸儒生讲学最后乃为致良知之说直指本心自然最简易痛切乃至欲尽废学问思辨之功以行谊一切皆粗迹其始颇推鹅湖谓其能绍孟子所重周程而所诋在朱氏自致良知之说行天下髙明之士乐于顿而恶检束者喜其便直推以上接孔子而拘方者不能无哫訾矣时宁王宸濠谋不轨素浮慕守仁而畏其拥强兵上游使腹心刘养正往探之养正故善守仁好讲学吊诡而守仁亦使其门人冀元亨应宸濠聘欲以窥其为人语两不合而罢时福建军人进贵杀官吏以叛闻诏遣守仁徃勘处寻事已平于是守仁取道南昌图归省抵丰城而宸濠反杀都御史孙燧按察副使许逵刼府库署置将相刘养正李士实等守仁闻变即返而宸濠已遣兵千人逆之守仁入于渔舟得免是夕抵临江又三日抵吉安吉安知府伍文定邀守仁起兵讨宸濠守仁然之乃与文定计上疏告变而移檄列郡暴宸濠罪俾各率吏士勤王时巡按御史谢源伍希儒自岭外复命道吉安守仁留之纪功守仁兵未集而忧宸濠之兵速出曰南京空城耳而实无备宸濠至则下矣南京下事未可知也乃为檄檄诸郡邑使备饷云准兵部咨题请都督许泰却永以边兵四万由陆取凤阳道都督刘晖桂勇以京兵四万由水取淮扬道督臣王守仁以兵二万自南赣发杨旦以兵八万自广西发秦金以兵六万自湖广发皆会趋南昌所经由阙供者以军兴法从事又为蜡书贻李士实刘养正云得宻示具为国至意苐从臾使早出足一离省大事济矣而故系宸濠之谍示将斩而令黠校监者伪若与宸濠欵泄而纵之宸濠徼得书檄彷徨未决而与士实养正谋则皆劝之疾趋南京即大位宸濠益内疑十余日而探知中外兵不至乃悟守仁绐之留少兵守城而刼其众六万人号十万袭九江南康皆下之进围安庆不下守仁兵已集又谍知宸濠离南昌乃大喜慗众至樟树镇使精卒四百袭破其伏兵之在新旧厂者蹑之至暮士蚁附而上遂破擒其宜春王拱樤中涓万锐等千余人宫人多焚死守仁犹在后军质明而始知之建大将旗鼔入城申约束拊循其胁从吏士然已不能无所伤杀矣守仁留二日即发兵蹑宸濠宸濠时为安庆所抗气稍沮而骤闻南昌失守解围自救守仁使伍文定等以四郡精卒三千分道逆击之都指挥余恩以游兵四百往来为疑兵而陈槐等复以兵二千分为十余军张疑设伏与文定等宻相应与其前锋遇于黄家渡文定等佯北以致之贼争利竞进而乱邢珣以所部衡击断其中坚文定恩等乘之伏羣起贼遂大败退保八字脑宸濠惧尽发南康九江之城守者以自益守仁乃分兵袭取之明日复大战我兵小却守仁急命取先却者头益争奋贼大败擒斩二千余溺水死者以万计宸濠益大惧乃聮舟为方阵尽出其金银以赏士而诘责败者将斩之未决而我兵四面至炮火碎其副舟遂奔溃妃嫔皆与宸濠泣别沈水死遂擒宸濠与其世子眷属李士实刘养正等数十人斩首三千级溺水者二万余浮尸衣甲器物亘十余里寻分道搜捕其余党殆尽捷闻寝不下前是守仁上宸濠伪檄末谓陛下在位一十四年屡经变难民情驿骚尚尔巡幸不已以致宗室黠者谋动干戈冀窃大寳且今天下之觊觎何特一宁王天下之奸雄岂直在宗室兴言及此悚骨寒心昔汉武帝有轮台之悔而晚节奠安唐德宗下奉天之诏而士民感泣皇上宜痛自克责易辙改弦罢绌奸谀以回天下豪杰之心絶迹巡游以杜天下奸雄之望则太平尚有可图臣民不胜幸甚左右多弗悦以守仁方起义师不能难也而上则自称威武大将军镇国公总督军务率京边骁卒数万南下使太监张忠安边伯许泰都督刘晖为提督以数千人由江而上抵南昌守仁乃俘宸濠取内道以献忠泰等使人要之于广信守仁弗听抵钱塘而遇太监张永永时称提督赞画机宻军务在忠泰辈上而故与杨一清善除刘瑾天下称之守仁夜见永颂其贤永恱守仁乃极言江西遭祸乱民困已极不堪六师之扰永深然之乃曰吾出为羣小在君侧欲左右调护圣躬耳非为功来也第事不可直致耳先生功吾自知之守仁乃悉以宸濠等付永而身至京口欲谒驾不果会有巡抚江西命乃还南昌而忠泰等前已驻师南昌衔守仁不待故纵其卒傲守仁欲以为争端守仁厚加恩礼抚慰卒皆悦乃不能有所加于守仁而归复譛之上谓守仁且反独张永保持之于是守仁请赈恤其士民且以大水自劾语极恳切皆报闻世宗初召守仁入受封而中有沮者谓国甫大丧不宜举宴赏中道止之特拜南京兵部尚书叅赞机务遂归省父华于越寻论封奉天翊卫推诚宣力守正文臣特进光禄大夫柱国新建伯父华亦得封如之时人以为荣华寻卒守仁忧居而从游者益众相与推隆之又以功髙文臣预五等爵忌者蜂起有目为伪学者有以下南昌纵士卤掠及得宁邸之金寳子女者至有谓初通宸濠谋筴其不胜而背之者言絶丑不可闻而所封独守仁与吉安守文定至大官当上赏其它皆名示迁而阴抑绌之守仁不胜愤乃上疏再辞爵且极论白诸有功者温旨慰谕不听会守仁之所善席书与门人方献夫黄绾皆以议礼得幸上力称守仁贤而复为言之张璁霍韬等皆有所推毂然江西辅臣故衔守仁不能特荐犹持前论而其乡人之忌者至诬之史以故推兵部若三边若团营皆弗果用而最后田州土守岑猛骄不用命纵兵■〈兰〉其邻郡右都御史姚镆讨而诛之其二子逃别将卢苏王受各拥众以叛兵骤进不利时谋易帅乃召守仁起家以故官兼都察院左都御史总督二广及江西湖广四镇军务讨之守仁且至而征兵已大集卢苏等亦素慑守仁威名窘甚守仁意不欲多杀既抵南宁即上疏请一切抚绥而以便宜悉散其众而仅留楚兵数千自卫使使招谕卢苏王受皆大悦率众扫境叩南宁为四营而各挟其心膂数百人入见守仁为谕谕杖之一百然听其人为伍伯取完事而已因改田州为田宁赦岑猛之后与卢苏王受皆弗诛因苏受兵以攻断藤峡冦断藤峡者即大藤峡其中诸徭上连八寨下通仙台花相诸峒连络数十余巢盘亘三百里数出流刼郡邑自韩雍大征之后无能平者守仁使卢苏等为乡导挟永顺保靖二宣慰土兵分道深入大破之斩敌者三千余级卤其男女牛马资械以万计守仁方欲移府治建卫所増兵设官次第上疏而病矣始报平卢苏等诏赐金币遣行人奉玺书奬谕而及是平断藤捷上则上以手诏问内阁臣杨一清等谓守仁自夸大且及其平生学术一清等不知何所对守仁之起由张聪桂蕚荐蕚故不能善守仁以聪强之而后蕚长吏部聪入内阁积不相下蕚暴贵喜功名风守仁以取安南守仁辞不应杨一清者雅知守仁而会黄绾尝上疏称守仁贤谓当入辅而又有他疏阴指一清辞甚厉一清亦不能无移憾也守仁既病益甚上疏乞骸骨因北归度大庾而革卒于南安舟中年五十八桂蕚觇上意不恱守仁因奏叅其擅离职并处置田州事宜失当下公卿议仅不夺其爵而已停世袭且尽停其它恤典守仁有一子曰正亿久之上怒解始得袭锦衣卫副千户隆庆初用谏官言赠守仁新建侯谥文成赐葬予祭及赠告词推明为元勲圣学正亿得嗣爵正亿卒子承勲嗣守仁天资颖敏絶世少而好古文辞爽朗多竒晩取词达不能工也既以气节名世又建不世勲迨有志圣学一切尽扫去之而识者不谓尽然又其慕好之者亦挟以两相重其御乌合笼豪儁待宵人蹈险出危俶傥权谲种种变幻孔子有云作易者其有忧患乎抑中古以后不能不尔守仁之语门人云无善无恶者心之体有善有恶者心之用知善知恶者良知为善去恶者格物以此为一切宗旨云
　　
　　弇州外史曰见长者言与守仁辨不能不心折也即不心折亦不能有胜退而读其书则平平耳今天下之好称守仁十七八也间有疑之者以其学故若乃起义旅擒叛王不使九重之尊轻与匹夫角而大事定其功孰能难之
　　
　　弇州续稿巻八十六
　　
　　●钦定四库全书
　　
　　弇州续稿卷八十七
　　
　　（明）王世贞 撰
　　
　　○文部
　　
　　△史传
　　
　　王骥杨善徐有贞王越传
　　
　　王骥字尚徳其先太原家大同之宣宁寻徙束鹿为束鹿人世世务农至骥而始读书三十余成进士骥为人长身伟干多力便骑射刚毅有胆既入仕通法律尤晓畅戎畧以选授兵科给事中永乐间上神圣羣臣奉职不赡而给事中职不専封驳论建骥尝奉命镇山西兼饬边备奏蠲盐池逋课二十余万缗其人徳之寻迁其省按察副使益以持宪有声超为顺天府事治迁兵部右侍郎前后满九载进尚书当是时南北多边警羽檄旁午兵部最为要重张本材而亷稍以刻称许廓仅仅循职而骥代之始振刷有风望时西冦阿尔台多尔济巴勒数侵盗甘凉诸边戍杀掠吏人左右副总兵都督任礼蒋贵等势敌不相下狐疑莫发于是骥辍部务行边制诏一切便宜行事是时都指挥使安敬为偏将黩而怯都督蒋贵都御史曹翼追敌至鱼海子将及之而敬谓前途无水草不可进引还曺翼言状上宻勑骥责贵死状而僇敬军中以殉骥故秘之而大会诸将方就坐忽揖敬下曰汝奈何逗挠误大计命斩敬而谓贵曰公亦当死且责状以报于是诸将士股栗莫敢仰视骥乃请分兵画地自庄浪西南抵黄河东北抵宁夏属都督李安自凉州北抵镇畨南抵古浪东北抵板井属都督赵安自甘州东过山丹抵永昌北抵臙脂堡西抵深沟垒属任礼自肃州东接深沟稍东北抵镇夷西抵嘉峪北抵天仓属蒋贵约以贼小至则各自战守大至则并力拒敌军势遂大振寻下诏任礼为平羌将军蒋贵赵安副之而骥特为监督讨阿尔台多尔济巴勒诸进止悉取骥骥谍敌营狼山等处乃选精骑授蒋贵使为前锋而自与任礼等以大军继之且与贵约曰勉旃不能成功毋相见也贵感奋直前搏敌败之渡黄河遁去贵等追败之于石城敌食尽窜乌拉纳地北依阿尔台贵复以精骑二千五百出镇夷间道兼行三日夜及而大败之得其左丞托啰及禆校百人斩首三百余获金银玺印各一驼马兵甲以千计多尔济巴勒与阿尔台以数骑遁寻暍死而任礼兵亦至梧桐林得枢宻同知佥院十五人明日至伊济鼐地得伪万户二人以为乡导穷追五百余里至黒泉而还招其平章阿达平并部落数十帐降右军赵安等出昌宁至刁力沟得右丞达噜噶齐三十人驼马兵甲称是捷闻贵礼皆进封伯爵而骥兼大理寺卿兼食其奉寻诏还理部事久之麓川宣慰司任发叛云南摠兵沐晟与弟昻讨之数不利晟至以忧死而刑部右侍郎何文渊援舜舞干羽格有苗事请使使抚谕之骥与太师英国公辅等议以天下全盛而示弱于旧属小夷非策时中贵人王振方柄国喜功名遂绌文渊说而命定西伯蒋贵为平蛮将军骥摠督军务率副将军李安刘聚等大发两都诸镇汉土兵合十五万讨之濒行赐骥贵黄金兠牟细铠蟒绣绯衣朱弓矢骥驰传至云南而贵等兵集会贼酋刁令道等以众三万象八十抵大堠州欲畧景东诸处叅军兵部郎中侯琎等徼破之骥乃奏上方畧请遣叅将冉保等由东路直取孟定会木邦车里夷兵而大军由中路至腾冲与保会俾贼腹背受敌从之冬十月骥等抵金齿其别酋陶孟刀门捧以镇康降遣冉保等率轻兵五千受之因其众破昔刺寨进攻孟通而骥等以兵二万水陆攻上江败其伏兵遂进围上江寨副摠兵刘聚叅将宫聚兵亦至因风焚其排栅遂大破之杀其将刁放戞刁招汉父子虏刁门项斩■〈酋或〉五万余级上江平遂由夹象石渡小江通髙黎贡山道移驻腾冲留兵守之取道南甸至罗下思庄遣指挥江洪等八千人为哨抵木笼山而思任发令陶孟靠者军心等以二万余众乗髙据险为七营相救骥贵遣刘聚宫聚分左右翼縁岭攻之不下自率中军进夹击之遂破杀靠者军心等乗胜进戞赖陇把至马安山麓川大震寻败其象阵于泥沟箐复败其象阵于永毛摩泥寨遂拔之而别将冉保合木邦兵降其夷众十二寨车里兵亦降其孟连长官司破乌木弄木邦等寨斩首虏二千余级骥等遂进围麓川纵火焚其门并库藏庐舍皆尽俘斩及溺者数万人思任发夜携其二子走孟养以大捷闻仍请留所部兵畀都指挥胡志九人分守金齿蒙化等处而是时维摩州贼韦郎罗称广新王以叛诏骥旋师讨之骥曰此不足血吾刄也乃遣偏师压其境曰王尚书大兵至矣贼皆溃韦郎罗走安南传檄捕之安南王惧斩其首并妻予来献广南冨州上守交恶十余年不解骥谕之立释构讲命师旋上遣户部右侍郎王质赍羊酒迎劳数百里外既入见慰劳有加特封骥推诚宣力武臣特进荣禄大夫柱国靖逺伯岁食禄千二百石追封及三代子孙世世承袭赐诰劵貂蝉冠朝服玉带白金百两彩币十表里钞万贯而贵进封定逺侯赏亦如之刘聚等升赏皆过望士卒赐予加等府库为竭而骥以侯伯奉朝请不预兵部政矣蒋贵果勇善战虽至大将犹摧锋陷坚骥前后皆赖之成大功而是时思任发尚在窜其子思机发复率其余众往来窥伺乃复命骥摠督云南军务率都督同知冉保都督佥事毛福寿以兵往图之赐金牌信符便宜行事骥至思任发复走缅甸索之不获而思机发众渐盛不能制乃奏请益兵诏复遣定西侯贵以兵五万会讨之然缅甸卒不肯送思任发以思机发致雠为解骥等无如之何乃纵兵捣思机发寨获其妻子家属及从贼百余战象十一骥等还京师加禄定西侯岁五百石骥三百石其白金钞币如初而冉保毛福寿等升赏亦次之人颇以骥老师亡见绩而中贵人振内主弗恤也而定西侯亦病死亡何西巡陜西宁夏甘凉等处所至申饬边隘练士卒虏不敢犯久之召还会思机发窜之孟养孟养与相比匿不肯捕送于是骥复摠督军务偕平蛮将军宫聚讨之师抵金沙江贼立栅西岸骥作浮梁以渡一皷破之复连拔其三栅斩获万计然竟不能获孟养酋与思机发骥威名故甚盛至是凢三率师南矣而稍稍损于前一卫训导詹英者官其地上言骥等辇重至役夫六百人多散彩币于其属使责重报卤蛮竖輙阅之以为已役大军十五万一日起行因而相蹂践有至死者又每军使负米六斗跋渉山谷有自缢死者师抵金沙江彷徨不敢渡既渡缩朒不敢攻攻而失都指挥等俟贼解散多捕渔户以为贼俘此何异李宓之败而杨国忠以捷闻也上为之下兵部会法司议请遣御史一员直抵其境会巡按御史勘报上不许然业已奬劳骥聚召还京矣至是停奬劳勑勒聚还而改骥领平蛮将军讨贵州苖获其称刬平王虫冨者槛送京师僇之加岁禄百石土木之难羣臣廷劾中贵人振不道株及骥景帝初召为摠督南京机务位宁逺伯任礼上南京素习偷戎阵废弛骥至一切以所御军法教之为一新而大司马谦弗重也因事解其任奉朝请上虽以罢骥而内犹严之时禁私役阉人俱令籍入宫惟黔国公宁阳侯得留四人骥独留六人骥老且八十食肉跃马多从女伎供张奉御如王公而会武清侯石亨等奉太上皇于南宫而骥与焉复领兵部事加号奉天翊卫推诚宣力守正文臣阶为光禄余如故数月复请老又三岁乃卒年八十三赠靖逺侯谥忠毅子瑺嗣至今不絶一孙添尚长公主拜驸马都尉骥奉太上皇之岁而文臣杨善徐有贞亦封伯
　　
　　杨善字思敬其先自太原徙而北平后北平进称顺天而善为顺天大兴人少补北平诸生不甚通经术而性沈敏能为人筴事时年甫十七而文皇帝起义兵则已知善名署典仪所引礼舍人从事睥睨间文皇帝即位之明年召补鸿胪寺序班二年改鸣赞又四年进司宾署丞选侍昭皇帝于青宫又八年进右寺丞又六年进为卿善伟风仪工举止音吐如洪钟毎朝谒引进奏时上目属之而又重文翰与学士杨士竒杨荣善既家都城以积着起赀治居第郭外有园亭花木之属诸公休沐有所宴赏则善家若归又时时馈遗名果饵不絶以是大得公卿间声而中贵人亦多好之者卿之十二年满考迁礼部左侍郎明年从北征至土木师溃间行达京师时已六十五矣足胝不为倦敌犯京师以善晓畅军事改都察院左副都御史使佐于谦营九门外郭以与敌角数有功进右都御史自侍郎至右都御史皆领鸿胪寺事而是时太上皇帝在漠北元旦故事自朝正出即相率于朝房投谒称贺善独流涕曰此何时也太上皇帝何所而我曹称贺耶众愧为之止而朝所遣使漠北若王复王荣李实皆以庶僚假卿佐以往皆不得要领而李实得一见太上颇倨而其辞戆然敌始挟太上请我赂不甚雠欲奉之还而朝意更缓为北敌额森责王复等非大臣故遣善然絶不为奉迎计亦不予善一钱而善乃悉其訾不足则贷之中贵人悉益市绮绣师比阿锡女红线扣之类以往既至而额森所使馆伴者来与饮帐中而诧善曰土木之役为何六师抑何弱也善曰当是时六师之劲悉南征而中贵人振欲邀太上幸故里一不为战备故轻以卒予敌而今者南征之士悉归可二十万而又募中外材官技击得三十万悉教以神鎗炮火弩射命中百歩之外洞人马腹透七札又用言者计沿边要害皆隠金椎三尺所值蹄立穿刺客林立夜度营幕若猿猱而皆已矣置之无用矣问何以言无用曰和议成方且欢饮若兄弟而又何用也因赂之其人悉以语额森次日善入谒乃大赂之额森喜坐定善乃前责之曰太上皇帝朝太师所使使必三千人岁必再即稚子亡弗赉者金帛器服络绎载道而太师乃背盟好而见攻何也额森曰然则奈何削我马价又予我帛时有剪裂幅不足者我是以攻汝善曰非敢削马价也太师之马岁益増价亦不继而不忍拒是以微损之太师自度价所得比前孰多额森曰者其称者犹云是也善复曰帛有一二剪裂幅不足者诸通事为之也事露而诛矣即太师所使进马有劣弱而貂皮敝岂太师意耶额森又曰者善因复进曰太师之攻我两矣所磔杀刳剔以数十万计而太师之部曲宁无有血吾刃者上天好生太师独好杀夫是以数有雷警今者能奉太上归我和好不絶器币溢于穹庐而黎庶彼此俱逸不亦快乎额森益喜曰者者因谓善归而太上皇帝有重寳来购乎善曰太师得重寳而归我太上皇天下后世谓太师贪重寳也归我太上皇而不索重寳天下后世以太师贵信义而贱贪黩令名奕奕何况我之徳太师无已而重寳以渐继耶额森大恱曰者者遂以善见太上皇善再拜进醪糒问万寿侍立不敢坐额森数目太上皇太上皇谓善太师与汝坐则坐善顿首辞曰君臣之礼虽草野宁敢废哉额森啮指顾其下曰咄咄汝曹中国礼乃若此遂以轻骑奉太上皇与善归归而上以非初遣旨薄其赏仅迁左都御史仍令寺事而大司马谦心许之其从行子弟有得官者易东宫加太子太保时太上皇在南宫元旦朝正出复且修投谒善复泫然曰太上皇不受贺何我曹乃相贺也识者益称之善始事中贵人振后更事中贵人吉祥等而与石亨比会景帝病善伺知亨吉祥有迎太上皇谋遂与之合而发南宫锢太上皇即位论善功封奉天翊卫推诚宣力武臣特进光禄大夫柱国兴济伯寻加号守正改文臣岁禄一千二百石予诰劵世世承袭改领左军都督府寻加礼部尚书兼领部事有四子一为勲卫一为指挥佥事一为千户一为镇抚而从子及养子官锦衣者复四人旬日之间恩赐赫奕所陈请无不允几与石亨张軏埒又尝阴荐李贤入内阁而定襄伯郭登故有几微于上亟疏善使边功请位之三公获以身免于是亨吉祥忌之稍稍间于上渐踈绌而明年善亦卒矣年七十五赠兴济侯谥忠敏子宗自勲卫袭四岁例夺爵为金吾卫指挥使孙増尚公主授驸马都尉善虽负才辨以巧取功名而憸忮多岸谷其为序班坐事下狱庶吉士章朴亦坐事下狱与相狎言家有方孝孺集时方穷治孝孺党善从借观而宻奏之上遂诛朴而复善官最后于谦王文之僇而陈循等之窜皆有力焉善死或云见谦文为祟而李实者时以右都御史抚湖广中旨夺职为民
　　
　　弇州续稿巻八十七
　　
　　●钦定四库全书
</div>
    <div class="pagination">
<a href="弇州续稿_page128.html">上一页</a><span>...</span><a href="弇州续稿_page124.html">124</a><a href="弇州续稿_page125.html">125</a><a href="弇州续稿_page126.html">126</a><a href="弇州续稿_page127.html">127</a><a href="弇州续稿_page128.html">128</a><span class="current-page">129</span><a href="弇州续稿_page130.html">130</a><a href="弇州续稿_page131.html">131</a><a href="弇州续稿_page132.html">132</a><a href="弇州续稿_page133.html">133</a><a href="弇州续稿_page134.html">134</a><span>...</span><a href="弇州续稿_page130.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
