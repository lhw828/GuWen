<!DOCTYPE html>
<html>
<head>
    <meta charset="UTF-8">
    <title>牧斋初学集 - 第 78 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>牧斋初学集 - 第 78 页/共 115 页</h1>
    <div class="content">    公以十一疏乞休，上命阁臣议去留，皆不敢坚决，曰：“吾固知无可代承宗者。”乃特遣内阁中书官诣关门宣谕视事，上笃念元老，慎简使臣。廷臣不与知也。公奏谢曰：“臣钦奉圣谕，谨于四年正月朔日视事。食少事烦，即不能久，而舆疾讨贼，当可为法。”八日出关，繇前屯、宁远抵松、锦，十六日繇三道关、一片石历石门、燕河，遍阅三协十二路。由石塘路过平谷，经盘山入蓟州而还。公西巡周遭边塞，几三千里，皆奴虏出入残破之地，山谷崎岖，扶掖登顿。经边堡台墙，询问地冲缓，器有无，哨近远，尖夜老卒，往往能置对，而将领毛然无以应。过马兰，问路将曰：“此防兵为阁部来耳。”三屯先三日以无虏报，俄而报二万抵墙。公叹曰：“奴退而大修边备，特遣御史、中贵人，督以督、抚，而今若此乎？辽以费成省，蓟以省成费，今于大费中小省，而实亦成大费。辽核无马之马兵而减其饷费，马因以费兵。蓟无器甲，无训练，兵几万而坐食，则费食。今天不下节省，不能致太平。不去节省二字，必大乱。”还镇，条次东西边政，分八疏入奏。一曰：“欲定封疆大计，当先定封疆大臣。”二曰：“欲束大兵，当先分部大帅。”三曰：“欲分战守之兵，当先分战守之备。”四曰：“蓟之备守。”五曰：“辽之备战。”六曰：“合论蓟、辽战守。”七曰：“防插。”八曰：“复城。”其复城之疏曰：“右屯城既堕，必先筑而后守。筑之，贼必来扰，必先防而后修。右屯去水二十余里，复右屯，必先复大小凌河，以接松、杏。锦州绕海而居，贼难陆运以窥我，而屯之后即海，则粮可给，兵可驻。就此而东，不妨为发轫之地。”上详览八疏，严谕饬行曰：“务使中外共济，议任同心，克壮元老之猷，早奏安攘之绩。”于是有凌河之役。上从部议，命祖大寿率马步兵四千出关领其事，以班军一万四千供版筑，护以石主兵一万。禾嘉亲往相度，条九议奏闻。未几而凌河之议纷起，公两任督师，实历五十五月，移咨吏部以闻。上曰：“枢辅历镇岩关，平章军国。忠诚匪解，猷绩弘多。一品久已秩满。至今方行报考，愈见劳谦，朕心嘉说。著仍前督理军务，加太傅，并支尚书俸，荫一子尚宝司丞，赏银蟒羊酒钞贯如例。”公三疏引辞，乃允辞太傅。 
    公前督师考满，为奄党论劾，不敢上考。至是六年考绩，仅用中书三考故事。先是叙复城功，祖大寿加少傅世荫锦衣三品，公仅荫锦衣四品，蓟督张凤翼之赏与公埒。朝议固有意抑公，而公初不欲自明也。然上之念公深矣。西虏锁合儿所部来乞赏，禾嘉收置墙外，遂夸诩入奏曰：“行抚赏于喙之后，以夷致夷，即以夷攻夷，此豢龙饲虎之手也。”公驳之曰：“往以吊丧愚奴而为奴愚，以买米愚束而为束愚。今之愚虏者，安知非昔之愚奴、束者乎？滦州之役，非以夷攻夷之左验乎？张弘谟夜袭虏于大盘岭，斩首百余级。禾嘉劾之曰：“此王烧饼达子来投，诱而杀之也。”公曰：“虏勾奴入犯，又来诈降，果王烧饼达子也，杀之尤当，弘谟功当叙。”禾嘉议乃绌。已而与镇臣大寿相讦，大寿抗章扶谪其贪秽，公止之勿上，而闻之中朝，迁禾嘉南仆卿以去。公曰：“吾不欲为镇去抚，且以长东将之骄也。”其持大体，不计私怨如此。 
    屯、凌之修筑也，梁廷栋实主其议，奉旨趣工者三矣。廷栋去，朝议反其所建置，谓屯、凌荒远不当筑，撤班军赴蓟，且以边臣矫举，勒抚镇回奏。禾嘉惧，扬言己不与筑凌，以迎合朝议，犹觊凌工已办，可以邀赏也，尽撤防兵，留班军万人，运粮万石以给之。公曰：“且不撤兵，贼至而战，上策也，奉旨撤兵，据见粮以守，中策也；撤粮罢转饷，委空城以疲贼，下策也。今出于无策，其可乎？”禾嘉弗听。八月，奴围凌城十余日，大寿与何可纲固守，禾嘉率宋伟、吴襄救凌。禾嘉悸，屡易师期，而伟与襄不相能，二十七日，遇奴于长山，襄营先乱，我师败绩。监军张春陷奴，上书为奴请款，禾嘉密表其事。公曰：“春亦有须眉，独不闻其妻翟氏六日不食而自经乎？士大夫不能飞矢仆此行尸，而忍为关说，春固自愧其妻，士大夫亦何以见妇人乎？”中枢诒书，颇以上意讽公，公持之益坚。锦人高应元、陈二、韩五从奴中自拔回。陈二者，愿自效其奇。应元有心计，曰：“擒贼擒王，拚一死斫四酋耳。酋营直白云山，以通夷语者百人，裹火药入营，勾酋帐而刺之，即不成，八营皆扰乱，可走也。”大寿之弟大弼敢死，喜结客，战于锦州，四酋免胄掠阵，大弼突出搏之，刃几中马腹，奴兵号曰祖二风子。四酋啮指称之。三人在奴中，知大弼名，乐从之。公以三人属大弼，结为兄弟。夜三鼓，三人为导，大弼率死士百二十人，斫四酋营，火药发，烟焰蔽帐前，四酋跳而免。八酋营皆大乱，相蹂杀。既辨色，我兵为胡语，伪为奴追骑而先之，乃出。先一日，凌城食尽，奴招降甚急。何可纲语大寿曰：“公不出，无以慰阁部；我不死，无以报阁部。”为文以自祭而死。大寿率二十七人诣虏营，四酋握其手饮酒欢甚，约下锦州，大寿以养子为质，与之盟而还。二十九日，我师劫营，率二十七人逸出，徒步入锦州，奴乃堕凌城引去。 
    十一月，公还关门，以十七疏求罢。上念公久劳称病，赐金币，命驰传以归。已而议长山之败，坐公矫旨复城，欲中以危法。上不许，命冠带闲住，削宁、锦叙功世荫，公故所力辞不拜者也。公得请，具奏陈谢：身虽残废，终负天恩。一腔未死之心，未可但已，谨列上蓟、辽事宜十六款，并以复城进兵二事诸臣所未悉者，具疏略为明白。其论复城曰：“右屯之复，臣奉旨酌部议三城之一，非繇臣唱也。凌河去松山、锦州三十余里，我前哨驻于子章、马家湖，又在大凌北二十里。大凌直于、马、松、锦腹中，非果如枢臣所云荒远也。使右屯不与凌城并筑，则凌工六月可竣。又使万石之粮不运，则停工散兵，贼无所得，空城不致坐困。臣抱病关城，东抚、镇政出多门，应并乃分，应速乃缓，应散乃聚，致有疏失，则臣之罪也。今谓复城致贼，则辽地将终不可复；而又言复城逼贼，贼岂效我之远之也拱揖而不来乎？如果不必复也，彼何为倾巢而来争此弹丸之地？如以为修筑惹贼，则己巳之入蓟，庚午之围锦，果谁惹而来乎？使乡者臣不抗天下之议以复八九城，则关外皆虏地，滦、永一陷，关何以守？而辽东西三四千里皆贼天下，又何以为计乎？臣愿治臣不能御贼之罪，不宜以兵困卸罪于复城，而使天下以复城为讳也。”其论进兵曰：“狡奴阑入，因粮以困凌河，臣欲檄撤凌之兵以援凌，抚臣曰‘不敢’；臣欲马步合营前进，抚臣曰‘不如用奇’；臣欲以骑集锦，以步向凌，抚臣欲分四路。抚臣奉中枢坚壁之指，又不肯明言，持两端以观望，屡易师期。宋伟不附抚臣，则主进；吴襄奉中枢而附抚臣，则主不进。臣抵锦，伟以十七日克刂期进兵。襄曰：‘日者言大寿命宫难星，数日当出，少待之。’伟曰：‘我安得独进？’臣以二十三日誓师，以赐剑从事，而抚臣犹曰‘过严’也。及与奴遇也，襄曰‘营近水’，伟曰‘近草’，议未定而奴哨已逼。伟营栅固，奴连攻不能入，前锋多死，移攻襄营。襄不能军，以骑将南奔；伟力战至晡亦奔。倘两军皆固，则夹击之势成，未可谓兵难野战，只要用奇，只要背城也。兵溃而臣回宁，料理粗定，设间用谍，夜劫其营，奴遂遁去。兵以奇胜，要必先正兵，贼非必不可胜，而我非必不能胜贼也。浃日转战，我兵溃而杀奴亦过当。如以一败，谓我兵必不能杀贼，臣不信也。臣愿治臣进兵败衄之罪，不宜以兵溃卸罪于进兵，使天下以杀贼为戒也。”其论辽、蓟事宜，则自西虏、插酋、东江、朝鲜以及关门内外，皆备列情形，撮其指要。论奴酋，谓我必不可讲款畏奴，而终受其烬。论东将，谓当谨其绳约，恩宥出自朝廷，以防跋扈之渐。论兵将，谓奴各酋不过伯言五六千，皆同卧起，共膻毳，我镇协将领皆有食大粮亲军，方可杀贼。又谓关内不可概用辽兵，关外不可尽用辽将。御虏当急练车炮，不当尽倚骑卒。近边州县，各设守备兵马，佐以乡兵，无徒责之必死。西协当专设总兵以佐昌平，不当分昌平之总兵以佐西协。至于关门，不当复置经、督，请画关、蓟，分设三抚，而胥辖于督臣。上固已采而行之矣。 
    公虽引退，不忘军国，拳拳为明主忠言若此。公之初督师也，熹庙临遣，隆重付以兵要。驯至宵小窃枋，谗间百出，而隐然系宫府之重，犹得以恩礼进退。其再出也，受命艰危之际，夜半出片纸，以单车横穿万虏，奏汛埽之绩。奴退，枢臣请旨分兵，辽、蓟西兵，各辖抚督，而督师为冗从之员，下不愿其留，上不听其去。人主勤思恢复之功，中朝曲肆沮挠之术。左枝右梧，前跋后。其得以奉身而退者，秋毫皆圣主之赐也。庚午五月以前，戎马旁午，畿辅危急。朝廷以疆事委公，事权在手，如以一身使两臂，故功见而言信。五月以后，异口同喙，雄唱雌和，使之有足不能步，有翼不能飞，而有事则专以责公。故人谓今上之神圣，不啻度越先朝；而奸邪之冒忌，殆有甚于逆奄。不能不为之三叹也。公督师又阅三年，调度京城，调度援师，调度潞河、渝、海，以及辽西、蓟北、东江，经营定。其有功于社稷甚大。而事势之危且急者，危莫危于东便门之一出，急莫急于东师之一溃，其所以危而获安，急而旋定者，天人之佑助，而祖宗之护呵也。由今思之，尚为心悸，而况于当日乎？ 
    公里居七年，门无宾朋，室无媵侍，居无玩好，出无舆从。危椽老屋，粝饭事酒，丛书散帙，篝灯讲诵。夏扇冬炉，孙子夹侍，整襟危坐，俨如图刻。不读非圣之书，不作无益之文，身经奄难，戒心汉、唐，撰次《今古中官志》，区明其贤奸祸福，以作殷鉴，丹铅甲乙，夜分而罢。关门旧将故卒，每剌边遽以报，尺蹄片纸，藏┑几案，未尝不徨屏营，忧形于色也。崇祯九年八月，奴骑掠畿南，破定兴，鹿善继以太常少卿里居，死之。公赋诗六十章，有祝予之恸焉。继陷安州，去高阳四十里。公方城守，游骑去城七里，闻城头炮声，知有备，引去。十一年九月，奴兵复南下，公部署子姓，分雉堞距守。百里内衣冠甲族窜避者，皆要勒以入。遣亲丁击奴哨骑，杀之于郊外。十一月九日，奴数万环攻高阳，填濠堑，竖云梯，守者飞炮击之，应声拉折。奴人持门扉如木城，公令以秫秸干草为束，蘸硫黄，掷城下，木城尽毁。奴将遁，绕城呐喊者三，守者亦应之三。奴曰：“此城笑也，法当破。”围复合，十日迟明，城中炮石竭，火焚西北楼，城遂陷。公坐北城楼，叱家人速去，我死此。二酋挟公至城南三里圈头桥老营，酋首拥公上坐。呼孙宰相。公趺坐大骂：“臊狗奴，胡不速杀我？”一酋汉语者曰：“北朝识好人，待士厚。相公胡不归北朝，辅佐大业，而徒为南朝死？”公叱之曰：“我天朝大臣，城亡与亡，死耳！无多言。”一酋曰：“不降，胡不出金银赎死？”公复骂曰：“臊狗奴，真无耳者，尚不知天朝有没金银孙阁老耶？”公令以苇席盖地，望阙三叩头，叱二酋趣持缳缢我。既绝，酋相顾叹息，属所掠老媪：“此孙宰相尸，可善视之。”乃拔营而去。十五日，太监高起潜兵至高阳，询问遗民及陷奴回者，具知公死状。治棺制一被以敛，拜而哭之。奏疏以闻。上曰：“故辅承宗，骂贼死义，惨及阖门。朕心殊恻。该部其从优议恤。”及部覆疏上，诏止复原官，予祭葬，而赠荫易名，皆未许。视他阁臣考死牖下者有不逮焉。 
    或曰：当国者主之，非上意也。公以一死报国恩，立天经，明人纪，一死而公之事毕矣。小人何知？以公之死为厉己，惟恐不抑而没之也。其拜而哭之也不如奄，其相顾而叹息也不如奴。推其心，惟惧夫仗节死义之事重，而贾维钥、白养粹之徒，不得交臂于世也。吾何责矣哉！公妻赠一品夫人王氏，生七男子，长子铨，以选贡任高苑知县，铨长子之氵芳，锦衣卫指挥佥事，皆守官不与难。三子钤，先公殁。而从公死义者，次子举人钅、四子廪生钅含、五子尚宝司丞钥、六子官生铈、七子生员镐，钅之子之沆、之滂，钤之子之氵景，钅含之子之洁，钥之子之，皆力战骂贼以死。铈一子，生六岁，依其母栖草中得免。公之兄义官之子钅柬，钅柬之子之澈、之、之泳、之泽，职方之子锵，锵之子之涣、之瀚，皆死。苍头侯果陷奴逃归，得公尸于圈头。告哀于高奄，以其丧归。行求得诸子孙尸，乞于亲故，敛而殡焉。果言公面貌如生，须发郁然，舌微吐，裸而卧田间，野人夜窥之，鳞甲怒生，如虬龙攫，莫敢逼视而去。柩将引，风雷交作，天宇冥晦，里人惊谓大兵复至，移时乃息。公之子孙状貌皆雄骏，能文章，负经济，他日可以为伟人为大将者，而皆能舍生取义，以从公于九京。其所以称为公子孙，固在此而不在彼也。 
    公识见通敏，商订详审，贯穿典章，谙晓物理。发言盈庭，纷纠盘错，Δ解决，片语辄了，论事析理，刺经谐俗，谭言微中，诙谐间出，虽悍骄将，莫不解颐俯首。至于断国论，辨几事，应机割，不出晷刻，知如炙，辨如喷泉，惟深惟几，不先不后，世未有能窥其略者也。神宗显皇帝弥留，方从哲为政，以遗诏属公。公请以发帑饷边列诏条中，从哲曰：“东朝节俭，不减大行，发帑未可议也。”公曰：“相公任军国大事，岂得预计君上不能而先已之。诏条拟发帑若干，使近侍请令旨行之，即不许，可坚请而得也。”从哲以不习近侍为辞。公笑曰：“交结之禁，岂为今日设？阁中不有日传文书内官乎？”诏乃定，遂发二百万，九边皆欢诵焉。显皇帝之升也，东阁集议，请祧睿宗。礼臣科臣主其议。公弗应。阁臣以询公，公曰：“睿宗今日当祧，以当日不当入乎？”礼臣曰：“然。”公曰：“然则孝宗可终不祧乎？国家祀典，不迁之外，论功德乎？论世次乎？如论功德，无论以孙议祖，有所不忍，倘世世功德，世世不祧；世世无功德，世世祧乎？论其世则以义制礼，祧之非以为忍。所祧之祖，亦宁有轩轾，而独孝宗不当祧乎？且神宗皇帝于睿宗，曾孙也。祧曾祖矣，再世犹武宗也。再世则世宗，不迁而穆宗矣。亲尽之义谓何？将世世祧曾祖乎？”众皆曰：“善。”乃罢祧睿宗。熹宗即位，台省集议改元，馆阁皆唯唯。公曰：“大行皇帝一月尧、舜，诸公何忍夺其年？大行皇帝诏以明年为泰昌元年，今夺之以奉今上，诏以今年八月后仍为万历四十八年，今夺已让之残年以归大行。此一议也，于祖非顺，于考非孝，臣子以妇寺之忠，陷主上于不顺不孝，于心忍乎？”给事魏应嘉曰：“新君即位岁余，而仍旧号，似为不吉。”公曰：“帝王以日易月，自是变礼。帝王亦人子也，岂有人子居丧从变，而以从亲号为不吉者。假令大行以明年正月朔升遐，今上柩前即位，将以终年从旧号为不吉，而遽以是日改元乎？自古易姓受命，则当年改元；一姓相继，则逾年改元。唐顺宗八月内禅，即令改元，宪宗仍称永贞。宋太宗即位改元，史以为篡。诚不忍见一统盛世，父子相继，而一年三号，书之史策，为千古议端也。”众皆服。然其后卒从台省改元，而识者以公议为正。熹宗日讲罢，王安谓内阁刘一景、韩广曰：“二公肯做张江陵，我不难做冯司礼。”皆逡巡不应。安复向讲官言，讲官钱象坤肘公应之，公乃前对曰：“时政废弛，此言诚救时之药。但冯、张不克令终，愿法其前，鉴其后，使韩、范、吕、张不得专美，斯可矣。”安曰：“何也？”公曰：“冯、张肯整饬法纪，今欲为冯、张当整饬各属衙门。”安曰：“公当谓十库？”公曰：“何止十库。且如一大家做家，必使家督以下，饱暖欢悦，岂天家一起手，便与左右竞刀锥。但当仰遵皇祖制度，酌以见行条例，宁以内供分给额供，勿以正供积内。赐予节则宣索少。又如兵卒之冒占，部漕之关说，衙门之需索，司礼一清，将二十四属俱清。内阁自宜仰遵祖法，以部务还各部，而以上意为断决。须先以身立祖法中，亦请皇上一如祖法，然后中外臣工，有不若于法者，谴者谴，诛者诛，而我不私德怨，如此则冯、张岂足学哉！”一奄谇曰：“左班官有弃城而逃者，何也？”公曰：“予固言之曰‘有不若于法者，谴之诛之’矣。才一建议，便如此反唇相抵，如何内做得冯，外做得张？若内果欲做冯，便从此做起。”安曰：“所议者，朝家大政也。若安得妄言？”目之而退。安退谓其曹曰：“孙公大议论，当向内阁切言，向内官说何用？”时方推公代司马，同官戏曰：“公不入中枢矣。”公笑曰：“正坐此不入中书，何中枢也？”上既即吉，有司奏请选后。三宫俱即世，以穆庙荣妃传谕，礼也。比大昏择吉，典礼隆重，传谕当用宝。郑贵妃固争，曰：“我有宝，何故请刘？我遂夷于后宫大家采女乎？”因厚遗乳母，近侍旁侧，皆为郑言。安心不与也而难之，谋诸内阁，内阁要讲官共议，公曰：“郑所执以难刘者何也？”安曰：“以无宝。”公曰：“传谕立后，慈宁之事也。慈宁之宝故在，假荣妃之名，而用慈宁之宝，则郑无词以难我矣。”安跃然称善。刘、郑皆先朝妃嫔，初奉刘、后奉郑，则郑将倚主昏之名，实封后之末命。公一言而嘉礼定，释宫掖之疑，亦奄安能持之也。 
    公官坊局，侃侃然以天下为己任，多所建白。参大政，入直仅百余日，而匡救回斡，裨益弘多。凡文书繇御前发票，司礼监令小奄抱黄袱箧送阁门，典籍官奉而入。有中旨，则小奄口传曰：“上传某事如何处分。”天启初，中旨频数，阁臣侧耳籍记，惟恐错误。亦有借内传以行其私者。公初入阁，即上奏曰：“臣累日在阁办事，文书房时有口传，如讲学，如任将，如准臣入阁入部，皆关系重大。仰见圣意渊深，非臣等所能仰赞。皇上威福自操，一时奉法惟谨。而事久时移，不无可虑。且传天语者，一字抑扬，便关轻重。臣愚不胜过计。望皇上慎重口传，酌为札记，容臣等计日具口传事目，并所处分，还报御前，详加参阅。更赐面对，一一仰质。则王言画一，蒙蔽无自而生矣。”条上兵政切要数十万言，其末曰：“宪臣高攀龙，语及宫闱，心实忠爱。皇上如信臣为帷幄近臣，令直陈先帝危难旧事，臣得引诸辅臣为证，一一为皇上剖明之，即内监亦有知其事者。皇上至尊至贵，实极孤极危，即左右小心恭谨与皇上同甘苦者，恐其识见不定，为人所借，将皇上之言动起居，日为人伺，而求中皇上之心。且如先帝弱疾，最禁房帷，而饰美丽进者六七人。此天下共知，而皇上未必知，知之亦未必尽。盖天下之祸，有明为奸细，如假梃于风癫是也。有暗为奸细，如藏刃于美丽是也。皇祖明知之，而驾驭有法，故屡发而无虞。先帝亦明知之，而坊范或疏，故一尝而辄殆。伏望皇上谨慎身体，堤防隐伏，以为天地神人之主，以享千祀万年之安。则灾不足销，胡虏不足灭也。”公在讲筵，见人主幼冲，国本单露，据经援义，多所讽谕。至是乃直引其端几，上心动，然后极陈之。亦欲借助于同官，而同官噤莫敢应，拟旨报闻而已。未几，逆贤窃柄，群小用中旨交关取事，而娆节交扇，浊乱禁中，逮今上而后息。人始服公之爱君深，忧国远，而见几蚤也。奢酋之乱，请发帑二十万，内阁私请于司礼王体乾，不敢先答，目视忠贤。忠贤曰：“上不肯，奈何？”公曰：“四川岁赋，一岁不平，一岁不征，况兼小民苦楚，藩府动摇，皇上忍惜二十万而不惜全蜀赋税、人民？”忠贤曰：“小财不去，大财不来。”公曰：“然。烦即以此语奏皇上。”又曰：“更望皇上早发，迟则万里外耽延日月。”忠贤曰：“宁可用在刀刃，不可用在刀背。”公曰：“然。更烦以此语奏皇上。”忠贤唯而入，出曰：“上允发二十万。”工部造战车，请帑三万。忠贤曰：“可以发户部百万分与。”公曰：“造车有益战守，便系军机。若户、工二部彼此执奏，岂不耽阁？”忠贤又唯而入，出曰：“上并允发三万矣。”御史帅众疏言，上当体古帝王自称孤寡之意，臣下不可导以侈泰，但称万岁。有旨谪外，首辅力救不得，请去。体乾、忠贤盛称上怒，以拄阁议。公笑向二奄：“望皇上做一大分上？”二奄问：“何谓也？”公曰：“首辅以救御史不得求去，皇上留御史以安首辅，岂非大分上。”二奄曰：“御史不解道理，说皇上不可称万岁。上怒甚，所以难解。”公正色曰：“御史所云，是老学究书本话头，望皇上为尧、舜，心实无他。先帝末命曰：‘辅他为尧、舜之君。’此事传之后世，岂尧、舜之世所宜有？吾辈要辅皇上为尧、舜，岂可不力解此事？且皇上称朕，亦皇上独称为尊耳。朕亦微眇如孤寡之意，非侈大也。若人臣愿祝延皇上与天同久，岂有谓不可称万岁者乎？”二奄敛容曰：“便当以公言入奏。”已而持众疏并宪臣邹元标救四言官疏独授公曰：“上传此五人俱释。”御史夏之令巡视内草场，谯诃群奄。群奄欲殴之，之令掴其面而出。忠贤怒，令小奄传内草场疏重处御史。公曰：“此御史素戆，三日前朴责首辅胥史于端门下，颇开罪于首辅。今若重处，是阁中借公行私，首辅何以自解？中外相殴，独以中疏处御史，不如置不问。如欲问，待御史疏到，勘核处分。如御史无故殴中人，便治御史；如中人有弊，不容御史巡视，而反劾御史，便治中人。决不可偏治御史。”小奄入报，乃不问，后竟以他事杀之令。忠贤以客氏进女间三宫，遂兴保和店之狱，录三皇亲家僮奴各三四十人下镇抚。掌诏狱刘侨来谒，侍坐称老师。公曰：“君世官也，必祖父肯以为子孙，子孙肯以为祖父，予方敢当师称。”侨错愕避席。公曰：“上方以离间疏远三宫。三家之狱，意在三宫也。以私家为喻，皇上，父也；三宫，母也。父不礼母，而子更发母党之私，重父之怒，是可以为子乎？皇上春秋方富，悔悟有日。此时差错，不念异时乎？怂恿为之，富贵立至。一纟句之丝，其络几何？委曲解释，即有少患，不过数年平巾耳。平巾时是祖父子孙，是子孙祖父，予亦当敛手拜君。”侨问若何处分，公曰：“事有易而难，有难而易。直明外家冤诬，尽发娆、节阴谋，此可奏成手中，而祸与手俱。易而难也。录三家各一奴，无连染，无坐多赃，曰彼私为奸利，主人无与也。辞成付法司，予为从中理解。此所谓难而易也。”侨如公言以谳。公属旧司礼宋晋以公语正告忠贤曰：“如此则可以蔽斯狱矣。”忠贤乃止。其后杨涟劾奏忠贤，所谓以公为征者，谓此狱也。 
    叶向高，公国子师也。而当国，公居五人之下，票拟商榷，越席而言，无所鲠避。人或间公于向高。公曰：“某不识忌讳，信口开阖，如说法道场，却插科打诨。岂不念阁体，直以赋材下中，荷皇上特达之知，六十岁人，报称何时。待可为之日，正恐长负天恩。然首揆，老师也；末坐，门生也。以末坐干首揆之政则不可，以门生参老师之议则可。”向高笑而谢焉。逆奄初用事，犹未敢明与外廷抗，而尤严事公，每见必侧行却立。公出则偃仰指，待阁臣如郎吏，莫敢迕视矣。公尝言：“中书有韩稚圭，国事不致决裂，忠贤亦不至杀身。”又言：“熹庙慈仁，宫府事皆可为，而老成谋国，任调停手负朝廷也。” 
    公晚而大用，用而不久于内，虽人谋则然，亦岂非天意哉？公出处进退，大节凛然，蹈道执礼，之死不变。回翔词馆，历十八年。以相度庆陵，加三品服俸，遂杜门请告，曰：“朝廷待我如此，当裁所以自待矣。”首辅力谢之，乃出。有劝公为高新郑者，曰：“逆取顺守。”公曰：“人望我殷，望其有为耳。即能顺守，当先偿逆取之债。一两事可偿，便坏朝廷一两事。天下有坏事好阁老乎？今人推一人当头，便欲借此人为大家主张，而此一人为大家所蹈藉。朝廷爵禄有限，即尽在一手，岂能遍给同人乎？今天下得三四正人，以道事君，不可则止，还做得几分。不然，要阁老何用？”其人谢曰：“吾固知公之不为新郑也。”公自请督师，一出而中外格。屡请入觐，条奏战守大事，宰执咸扌尼之。公曰：“诸臣疑臣一人，欲据中书。夫舍所任而求据中书，此亦天下之最不肖者矣，尚能为皇上肩恢复大任乎？臣虽品望不及古人，亦望诸臣谅臣，无谓五月披裘，而犹拾遗金也。”公尝称曰：“范希文暂出而图还，李伯纪出而悲不得还，皆鄙也。伯纪曰：‘既行之后，进而死敌。’臣之愿也。万一朝廷执议不坚，陛下亦宜谅臣孤忠，以全君臣之谊。此则君相所当念耳。”督师再召，旋被谗沮。奴骑再入，人曰：“其可三乎？”公叹曰：“张德远有言：‘上复用我，当即日就道，敢以老病为辞。’彼独何人哉？”丑、寅之交，右地虚席。朝士数问公起居。公戒子钥曰：“趣归侍老人，无使人疑我以若为阳乔也。”钥以使归，遂及难。逆奄之横也，所遣缇骑刺边事者，日夕侍公帐下。公大声问：“你家老公好否？”老公者，士大夫呼群奄尔汝之常词也。骑叩头声，颔之而已。道人宋明时自诡以符法制虏，逆奄以属蓟督。蓟督盛供帐，望风礼拜。以符禁四卒曰：“可敌万人。”蓟督戒诸将却陈以让之。诸将皆大笑，招摇至关门。公曰：“此妖言乱军心。”系而欲斩之，蓟督固请，乃释之。逆奄觊觎封拜，以捕奸细上军功。辽人告董成俊驻罗城通奴，将兴大狱。公上言：“反侧窥伺，岂尽无因？番快捶楚，何求不得？我方开一面之网，借贼杀机，以收降附之心，岂可密罗织之条，戕我平人，以绝来归之路？”令所司一切平反，所全活甚众。 
    吴国丙者，辽人，从赞画孟淑孔逆归正人刘伯氵强于东江，淑孔遣入奴行间，杀同行者，而夺其妻，旁徨不敢归。道逢一书生，谓曰：“魏司礼欲以边功封王，此奇货也。”乃诣厂告变。刘伯氵强、聂廷金辇奴万金行间，孟淑孔主之。逆奄遣旗尉密以属公。公方负晋阳之疑，两道臣相语曰：“阁部方危，须杀此数人解之。辽人杀过多少，而惜此数人乎？”公正色曰：“吾辈各一首领，十余辈各一首领。杀十余首领以护此一首领，先十数人死矣。檄且下，悉心鞠之，果真，不嫌听厂，不真，勿为阁部惜首领也。倘失情枉杀，当飞章为十数人争此首领。”属推官陈祖苞按验得实，发廷金戍居庸，安置伯氵强等于宁远。旗尉罗拜曰：“公，天人也。吾侪小人，皆有父母妻子，其敢逆天，不以实具报？”逆奄使人视其狱辞，无可周内而止。公每谓奄何能杀人，士大夫自相杀耳。其枝柱阉宦，不畏强御，皆此也。党论之角立也，人或谓公当亲近某某为君子。公曰：“附小人者为小人，附君子者未必为君子。吾辈当斩钉嚼铁，自立人间，宁能为蓬生蘼死乎？”梃击之狱起，主风癫者于公。公连柱其口。人谓公当与调和。公曰：“为君子所容，未必君子，为小人所容，岂非小人？生平不附君子，顾可求容于小人乎？”每与党人语，辄曰：“勿堕轮回。”问何谓轮回？曰：“我方制人，随为人制。一番拨正，又一番轮回也。轮回几番人才，国运有几？登朝以来十六七年，见几轮回矣，可不惧乎？”公举进士，为孙慎行所举。慎行为礼部尚书，劾故辅方从哲进药药杀先帝当诛。公昌言于阁曰：“进药不止一人，实出圣意。当之曰弑，非律令也。庸医杀伤人有罪，而况万乘？李可灼当论如律。平人父母疾革，误药而伤，家人归怨长子之失主张，理也。从哲宜削去先朝所与恩荫，以当长子失主张之罚。”慎行恚，以为反己；而从哲亦憾。 
    二魏乱政，贤者相继贬斥。公抗疏自列曰：“臣故孙慎行之所取士，而高攀龙、左光斗之所尝荐引也，义不当幸指レ未及，自为聋哑，以姑容于天下。”又极论赵南星、高攀龙之去曰：“去两臣而出于上意，则皇上之独揽，未必协于天下之公。令去两臣而出于恶两臣者，将内结外援，天下尽入其牢笼，而大患立至。虽以皇上之威灵，立缚奴酋于阙下，天下之患未已也。两臣之者去，而臣独留，必其有遗行而愧于两臣。使臣不早自裁决，臣所居何地，所任何事，他日求如两臣之去，何可得也？”公不屑因依部党，相倚为名高，立朝抗议，每引义相驳正。遭逢末流，时危运否，不惜与之同祸若此。公为政惜名器，爱国体，遏徼幸，禁贪冒，综核澄汰，每事皆可以为法则。辽阳陷，中外纷然议添官设镇。通州新兵万人，多赤脚持白，而监之以提督、总兵、道、将多官。公谓无事则多官，徒以扰万人，而有事则万人不足以卫多官。文官好听游客妄人谈说练兵，一闻警则以无制之兵付之不相习之将，牵率迁延，卒以取败。乃奏罢抚镇，留一道一裨将，后亦罢。又请罢天津巡抚，以督饷侍郎兼理。士大夫废斥者，多求用于关门。公谢却之。人曰：“范文正辟置幕客，多取谪籍未牵复之人，可法也。”公曰：“读古人书，当观其所重。文正之言曰：‘有才而无过，朝廷自当用之。若实有可用之才，不幸陷于吏议，不因事起之，遂为废人。’夫实有可用之才而陷于吏议，又为不幸，此文正之所急也。若无可用之才而吏议又非不幸，文正安得而用之乎？”己巳之役，朝议以石亨、杨洪、周尚文故事出马世龙于狱。阁臣告公曰：“上知世龙为公旧将，公入对，当为世龙言。”公曰：“某新从田间来，未得一当，而亟言其旧将之有罪者，是将乘急以要君乎？即世龙可用，上赦出召见，问以战守机宜，然后用之，则恩归于上，而世龙不敢爱死。试之行间，爱者不能饰其所不能，忌者不能抑其所可见，亦所以安世龙也。”上闻公言，立召世龙出之。公在关城，长子庀家政，幼子就家塾，铨、钅含、钥践更省侍，每还往，未首靴，握刀插矢，与旅人戍卒杂饭村店中，挥鞭骤马而去。自大将军以下，欲遣使持一壶浆劳马首，不可得也。尤世禄镇固原，以名刀组甲狐白裘来问。公还其裘，而以刀甲予王世忠，令佩之以夸西虏。东归之日，高第厚有馈遗，公笑曰：“我不取，亦可不与，公可不取，那得不与？留此以塞辇上君子可也。” 
    初开盐屯之利，两岁可十万余，再至则息益饶。丘禾嘉辈因缘为市，每为镇、道所持。御史王道直按辽，言盐屯十万可买马，幸上旨不究，或曰：“中朝不欲究禾嘉也，非徒免者也。”道臣陈新甲以籍报，公以谐语应曰：“吾具知本末，亦具知该抚之苦而怜之。观音大士观听众生苦恼，宁不发大慈，寄声善财童子，但防竹林鹦鹉饶舌，勿猜大士也。”其后以告辽抚方一藻，著为经费，辽人赖焉。 
    公严于持己，恕于御物。谨于持法，详于用刑。激劝忠义，鼓唱豪杰。作使贪诈，笼挫宿猾。至诚恻怛，而机牙四应；闲止渊静，而绦旋百出。鉴别人才，洞晰情伪。人谋鬼谋，有告如响。公固不知其所以然也。赵率教、满桂，拔之于偏裨者也，卒为宿将。王楹、何可纲、鲁之甲，拔之于逃将者也，卒以死事。祖大寿犯法当斩赦而用之者也，卒以收复自效。袁崇焕、马世龙辈，公所优礼付托者也，一不当即欲行大法而谴诃，其中军爱将世龙累被弹劾，益自感奋，插酋出贺兰山，入犯宁夏，六战六捷，上首虏七千有奇，卒以功名终。王楹之殁也，公请官其子，曰：“昔人解官以予生，臣愿解官以赠死。”陈谏，广獠也；尤智，夷种也，以勤事死，皆请优恤。死辽事者张铨子道，张承胤子应昌，皆罗之塞下，念羽林孤儿之意，未尝不抚之泣下也。李平胡者，宁远伯成梁家丁也，善战，累官都督，东西虏皆呼三都督，得罪亡命去。东事起，有自称平胡来归者，言李氏旧事甚悉。公见之，曰：“伪也。”与之饩，假其名以慑虏，而勿使虏见也。后乃知为罗三杰，李如松乳媪之夫也，王之臣拜为大将，卒为虏笑。刘兴祚之来也，与其弟兴贤遇公于红花店，相携拜马首。公抚之，退而曰：“兴祚将为我死，兴贤终当作贼。”永平之战，兴祚家人归报：“兴祚射死，兴贤为奴所得，脔而食之矣。”孙元化议并恤兴贤。公曰：“未也。兴贤面无死法。”已而兴贤果在奴中，招兴治、兴沛反东江，卒灭刘氏。 
    公之为人，齐庄中正，笃诚易直，未尝专门讲学，而资与道近。其在班行，自言得关西冯从吾、东越周汝登、青州钟羽正三人摩切之益为多。军务少闲，与鹿善继，辈篝灯危坐，徒御不警，铃铎间作，萧然书窗道院也。夜初钟而入，晓钟而起。历八百昏旦，听百八声之高下疾徐，覃思却视，以穷极车营之变，作《车营百八扣》。语善继曰：“平生不解格物物格，今于车营，窥见端倪矣。”戊寅春，闽人蔡鼎重趼而告公曰：“奴将复来，高阳不可守也。”公曰：“父母之邦也，去将安之？”鼎曰：“入保定，可以守。”公曰：“非君命而守，与非君命而逃，奚择乎？君且休矣！”奴警至，诸孙有反马于河间者，诒书郡守，夜缒而归，归六日而城陷。城陷之日，父死忠，子死孝，妇女死节，奴仆死主，争先就义，无一屈辱者。公尝曰：“先帝以汉武乡、唐晋国亻疑我，我则何敢。成败利钝，非所逆赌，生老病死，时至则行，庶几窃比于二公乎？”从容致命，慷慨殉难，人以为奇伟大节，于公亦何有哉！ 
    公生长北方，游学塞下，钟崆峒戴斗之气，负燕、赵悲歌之节；为文章，雄健深厚，似其为人，不烦绳削，不事模拟。每一属笔，如蛟龙屈蟠，江河竞注，云雾讯集，波澜灏氵羔。虽未敢方诸古人，实近代所希有也。有文集一百卷、奏议三十卷，兵火之后，茅元仪得之颓垣败屋中，南参赞范景文刻而传之。别有《督师全书》一百卷、《督师事宜》十八卷、《车营百八扣》一卷、《历官旧记》四卷、《抚夷志》十卷、《高阳县志》十四卷，惟《中官志》若干卷未就。《前督师纪略》十六卷、《后督师纪略》十卷，定兴鹿善继所辑，于公之行事，为得其大者。 
    公品望在馆阁，功劳在社稷，威名在夷虏，忠义在宇宙。海内虽村塾之老儒，边障之退卒，隶人牧圉，小儿灶妇，语及于公，靡不盱衡戟手，嗟咨叹泣。而关塞之仇隙，朝著之谤焰，出自缙绅学士之口，相沿而不能解。若夫谗书秽史，流传吴下者，虽芜累不足道，然其大端可得而数也。一则曰：“公不当自请督师，自请为专命。”信斯言也，孔明之讨贼，裴令之督战，皆非纯臣，当以矫制伏罪乎？舍台席而董戎旃，释平章而事征伐，横身以冒难，匪躬以徇国；而便文自营之辈，顾欲以腐鼠相吓，不亦伤乎？身为焦牙腐草，承乏危关，一旦弛其重担，置之善地，创定而愧生，感销而恨作，膏唇拭舌，牵连门户拥戴之语，冀以乱国论，而自盖其愦毛，此犹东家之毁西子，弥自增其丑者也。一则曰“公不当自请入觐，请觐为逼主，不见马首即东之诏乎”。君侧之疑，种族之惧，非逼主也，而逼奄也。兴元入朝，则有横冈应谶之诬；蓟门请觐，则有石头、便桥之诋。奸邪丑类，古今同轨。至于今阉儿媪子，交章累疏者，固已九刑不亡，丹书未改，而犹然奉为圣书，承其余气，此则其罪状首伏，不待于案考者也。一则曰：“公不当力主恢复，恢复为失算。”试问西虏之毳帐，何以远徙？老奴之蚁穴，何以屡迁？整焚弃之辽土，变为金汤；拔陷没之辽民，改为生聚。公力而辟之于竟外，彼坐而揽之于纸上。戎索昭然，焉可诬也？柳河之衄，师期违也。大凌之堕，庙算乖也。觉华之陷，后政失也。执是而议进取之非，以先去为能臣，以数奔为良将，以割地为阴符，以自尽为终局，此国之间臣而与于逆奴之甚者也。撮中外之议与公抵梧者有二，一曰守，一曰款。彼非能为守也，退而已矣；亦非能为款也，和而已矣。公尝诒书当国曰：今合天下只有一怕耳，初怕而开、铁失，退守辽阳；再怕而辽阳失，退守广宁；三怕而广宁失，退守山海。今山海之怕更甚，曰辽阳一十万而败，广宁十八万而败，三败之后，何恃而不怕？缩项敛足，徒延挨以了目睫，曰勿惹。古今夷狄之祸，莫惨于宋。玉帛子女，与而又与；疆埸土地，退而又退。与而至于无可与，退而至于无可退，当时亦只一怕以断送社稷。而今可蹈其覆辙乎？公何尝不主守，怯者讳言退，而以守之一字相抵，此一反也。公尝论讲款之害曰：“未服而构之款，其心必骄；有挟而要其得，其愿必奢；幸全而竣其局，其费必大。既款而仍防，与恃款而弛防，其祸皆至于不可支。”公之意以谓我战守局定，生聚教训于两河之间，沿海为家，以坐待其变。彼既慑服，摇尾乞款，则柔而豢之。群孽并吞，降人内应，则侮而取之。若今日之讲款，战则不能，守则不固，退则无所，徒欲以国家外市，结桡酒之欢，而徼歌钟之赏，求和不获，其能款乎？公何尝终废款，昧者讳言和而以款之一字相蒙，此二反也。惟公之立人本朝，志在于正朝廷，清宫府，杜私门，破朋党。譬诸青天白昼，横目四足，皆仰其清明，而秋霜夏日，善人君子，亦惮其凛烈。小夫壬人，不寒而栗，视以为骨仇血怨，生挤而死排之，固其宜也。 
    公生于嘉靖四十三年正月壬申，享年七十有六。公殁后八日，之氵芳至自京师，改棺以敛。又一月，铨自高苑来奔丧。日月有时，愍纶未备。乃以崇祯十二年七月六日，葬公于城西二里祖乡之西原。谦益壮而登公之门，今老矣，其忍畏势焰，避党仇，自爱一死，以欺天下万世。谨件系排缵，作为行状，以备献于君父，下之史馆，牒请编录，垂之无穷。苏子瞻之状司马君实曰：非天下所以治乱安危者皆不载。谦益犹是志也。戊寅九月，出狱南还，谒公高阳之里第，亲见其屋庐苟完，什器粗给，无中人十家之产，然后知公之居身廉辨，一介不取，可信不诬。此于公为细事，有识者所不道。然世之奴婢小人，论公之语，必以是为质的，不可以不书。谨状。崇祯十五年八月戊戌朔，门生通议大夫礼部右侍郎协理詹事府事兼翰林院侍读学士前史官常熟钱谦益状。 

初学集卷四十八 
    ○行状（三） 

    （故礼部尚书兼翰林院学士协理詹事府事赠太子太保谥文肃王公行状） 
    曾祖永宁，祖宗仁，皇赠吏部右侍郎兼翰林院侍读学士。父邦宪，皇任山东莱州府通判，赠吏部右侍郎兼翰林院侍读学士。西安府耀州牛村里王公，年七十一。状： 
    公讳图，字则之，其先太原阳曲人，国初徙耀州。家世孝弟力田。景泰中，有讳志者，明《春秋》，举乡试，知宜宾县。四传为莱州公，以《诗经》举于乡，历官有声迹，是为公父。生三子，长曰国，举万历丁丑进士，官至兵部右侍郎，巡抚保定，而公其少子。为儿时，质貌魁杰，有大人之度。稍长，从其兄问学，博问强记，才思风发。年十六，浙人徐用简督学关中，擢冠诸生。每行部，必召公与俱，杂诸生中试之，所至必第一。遂挈公登太华，上太白，经蓝田，出潼关，浮淮涉江，东游吴、越。关河川陆形胜要害之地，前迎后却，极目从心，慨然有澄清宇宙之志。用简好性命之学，周旋杖函，微言叩击，临岐喟然而叹曰：“吾道西矣。”丙子举乡试第一，丙戌举进士，选翰林院庶吉士，授简讨。当是时，保定公为御史，不附执政，拳殴其私人于朝堂，以伉直外转。公在史馆，方严易直，颀然以公辅自待。士大夫推西北正人，公兄弟为之巨擘。然南北部党之萌，从此起矣。公守简讨十五年，于时相一无所附丽。四明沈公当国，有妖书之狱，公少尝及其门，援引古谊，极言规切。四明弗善也。久之，升右春坊右中允，掌南院，还坊充东宫讲官，以右庶子掌坊事。又四年，升詹事府少詹事，副纂修玉牒。又四年，以詹事充日讲官，又以詹事教习庶吉士。次年，以吏部右侍郎掌翰林院。公前后服官，自宫坊历亚卿，皆不出詹翰，资望最为深茂。神宗深居大内，撰进讲章，寒暑不辍。肃容法服，俨如对御。三年外计，邸舍萧然。苞苴竿牍，绝迹庭户。天子察知公公忠可与寄大政者也。万历中年，党论滋起。山阴王公、归德沈公之后，资地相逼，谓可以绍二公衣钵者，咸屈指江夏郭公、南昌刘公，并公而三。江夏逐，南昌逝，物望始专属于公。而党人之侧目者，日甚一日矣。当是时，富平孙公为冢宰，秦人几满九列，而东南之讲学者，遥相应和。群小忌而谋间之。会无锡顾公驰书救淮抚，乃嗾富平发单谘访，廷辩东林、淮抚是非，以为钩党之计。公叹曰：“秦人与东林，一网尽矣。”亟言于富平止之。群小知其所繇解，皆恚恨，移兵向公。而公之主庚戌会试也，宣城汤祭酒以领坊为同考官与知贡举。崇仁吴公争论闱事，盛气相诟谇。汤之门人王绍徽间行构崇仁于公，公正色拒之。于是公与宣城之隙成矣。是时大计京朝官，绍徽计汤必不免，嗾御史之欲避察者，飞章逐公。公杜门求去，上不许，乃仍主计事。汤亦竟坐不谨罢，诸附汤见黜者，及惜汤之黜者，与夫向之忌秦而间东林者，攒耳并目，雄唱雌和，聚族以求逞于公。公求退坚，言者持公愈急。公乃抗疏别白，极论汤所以被察与绍徽等所以媒孽见中之故，削株掘根，穷极底里。其词直，其事核，其心事已晓然于天下，然后移疾出国门，浩然长往，以申明不可则止，不受污辱之义。盖公之以古大臣自处者如此。后先求去二十余疏，皆奉温旨慰留，又传谕内阁挽留者至再。既去，上犹不欲舍公，姑令给假。又三年，始以病予告。丁巳内计，群小方用事，遂以纠拾中公。是时上方有所重怒，当事者从中下其事，上遂不得终庇公。以神宗之神圣，知公之深，而为党人劫持，卒不能自行其意，此可为叹息者也。泰昌元年，叙光宗讲读旧劳，荫一子。天启二年，以原官起用。四年，升礼部尚书，兼翰林院学士，协理詹事府事。居无何，而逆阉之难作。其夤缘至大官，居中用事，如绍徽、乔应甲者，皆辛亥被察，所谓附汤见黜者也。应甲有狂易疾，绍徽用之抚秦，将起大狱。公虽削籍家居，睚眦连引，汹汹如不终日。绍徽死，事少缓。而公遂属疾不起，天启七年六月十五日也。呜呼哀哉！ 
    绍徽深中多数，当秦人势盛时，自诡不附桑梓，以表异于时。其中考功法也，天下争惜之，而以公之斥绍徽为过。及其交关宦竖，荡扫名节，乡里涂炭，海内咀嚼，然后天下如酒醒呓觉，始知此一辈果奸邪小人，辛亥之察典，是非邪正，始判若黑白，而公之力摈绍徽，在强壮蜂气，虚誉翕集之日，其蚤见辨奸为不可及也。初，公之子淑，举万历丁未进士，官户部山西清吏司郎中，再坐公罢官削籍，如宋党人子弟故事。公卒，淑局苫块，未敢具礼。今上即位，所司援例具上，淑亦诣阙追讼，上乃赠公太子太保，赐谥文肃，荫一子，予祭葬，如故事。淑乃以崇祯元年十一月大葬公于牛村之裕庆原。呜呼！奸佞者施生﹃死，忠正者生荣死哀，令绍徽有知，游魂残魄，宁不愧死地下。语有之：圣人作而万物睹。又有之：盖棺论定。岂不信哉！公明允笃诚，忠君忧国，出于天性。登朝以后，贯穿典章，谘诹政术，参国论，与大议，矫尾厉角，有伦有要，闻者咸倾听悚伏。语及于朝政得失，天下治乱，容有蹙而色有墨，恻然若部件疒只 之在躬也。与人交，推心置腹，洞见肺腑，尉荐贤士大夫，如恐不及，小人在侧，割席分坐，必远去之乃已。故士之豫附公者，望而知其为青天白日；其畏而忌之者、则以为秋霜夏日，惟恐其不吾容也。词林之官，类皆寡言低首，优游养望，以待拜迁。公独不然，居官奉职，敬共夙夜，不以闲曹冷局，少自假易。甲午典试福建，初用京朝官，御史用监试法相压，公抗词斥之，大声琅琅彻锁院。入朝上言其事，御史服罪，省试官得专举其职，公之力也。癸卯，以南院署国子监事。抠衣升堂，颂礼严重，六馆士畏服，逾于真祭酒。拔今相嘉善公于俦人中，遇以国士。先侍郎与故相华亭公之父，卒业南雍，皆被赏识。又因二父以知其子，皆曰公辅器也。万历间，馆阁有所谓四钱者，其三出于公之门，翰苑以为美谭。公延见门人故吏，娓娓论天下事，分日移晷，语不及私，所谓生不交利，死不属其子者也。呜呼！山阴、归德，吾不得而见之矣。福清以后，宰执拜除，不可胜记，其贤不肖亦不可胜道也。以余所见，谋王体而断国论，在公伯仲之间者，高阳一人耳。公之不得相天下，与天下之不得相公也，而岂细故也哉！生平不事生产，不迩声色，焚膏宿火，老而不倦，有文集奏议若干卷，《文体颇评》《史记侧》《讲筵日录》《玉堂制草》《颖客偶谈》又若干卷。娶安氏，继娶昝氏，皆赠淑人，子一人，即淑。孙若干人。公天性孝友，保定公性方严，事之如父师。既第，犹名呼公，捧手唯诺惟恐后。母左淑人蚤世，育于保定之母雷，雷病痢，公和剂尝药，旬月不解带。其卒也，疏请以归会葬，明有报也。君子以为礼。保定公之教戒淑也如其子，淑罢宝坻令归，惧杖责，候其出猎，平巾短衣，迎拜道左，而得免。公兄弟之家风如此。及群小倾害公，间同气，伪为淑劾保定章，流传邸报。公上书言状，天子为下其事，购捕主名。然后天下知公兄弟果无间言，而因以知淑后先之被锢，果以公也。淑葬公后四年，自秦之吴，间关跋履，而告于谦益曰：“古之撰行状者，为考功太常议谥及史馆编录地也。今先君幸徼易名之典矣，国史有传，玄堂有志，则概乎未有征也。敢具历官行事状，以累吾子。”谦益衰迟白首，惭负师门，追惟二十年余，登顿合，与党论相终始，痛定思痛，有余感焉。当庚戌、辛亥之交，阴阳交争，龙蛇起陆。援公者欲登之九天，挤公者欲坠之九地，高墉深垒，隐若敌国。公左足一动，班行顿空。党人猖披，不可禁御。其为世道重轻何如也？天启初元，朝论乍清，旧学再起。于时枢轴一新，物论改易，视公如眉之著面，以为殆不可少耳，而枋用之意则已衰矣。然而群小之耽耽于公，摩厉而思事刂刃，未尝须臾忘也。向进则以宿素谢荣，钩党则以渠魁重祸。君子之荐樽者，如南箕北斗，仅有其名；而小人之者，如骨仇血怨，死而未已。故吾以为世之正人君子，钦公之贤而叹惜其不遇者，盖有之矣。若其畏之之深，忌之之切，悉力而排之，穷老尽气而不悔，固不若奸邪小人知公为尤深也。伏惟辛亥察事，具在《定陵录》中，《蕉园》之稿，流传人间者，固以脱落春驳，不能备举其本末矣。而况于一字之褒、片言之贬乎？又况于二十余年之后，见闻异辞，又将指历、昌之年为隐、桓之日乎？谦益旧待罪太史氏，窃取书法不隐之义，作为行状，其或敢阿私所好，文致出入，曲笔以欺天下后世，不有人祸，必有天刑。谨状。崇祯七年十月礼部右侍郎兼翰林院侍读学士协理詹事府事门生钱谦益状。 

    （奉直大夫左春坊左谕德兼翰林院简讨赠通议大夫詹事府詹事兼翰林院侍读学士缪公行状） 
    曾祖玉，妣惠氏。祖桓，皇赠通议大夫、詹事府詹事兼翰林院侍读学士；妣桑氏，皇赠淑人。父炷，皇赠通议大夫、詹事府詹事兼翰林院侍读学士；妣夏氏，皇赠淑人。本贯常州府江阴县东兴里 
    天启四年，应山杨忠烈公劾奏逆阉，江阴缪公在左坊，群小诉公于阉，谓缪与杨厚善，老于文学，奏草实出其手。阉衔之次骨。是年，推公掌南院，疏阁不下。旋移疾乞归，勒令致仕。明年，坐杨公狱词牵连追赃。又明年，诏下急捕公。公坐槛车，取故纸败笔，籍记其平生，使其子授予曰：“敢以是累后死者。”公殁，予时时捧其书叹且泣曰：“予两人同里同馆同志同隶党籍，城西之亭，北寺之狱，行且从公而后，何暇以余生游魂，理笔札之责乎？”后十年，予又坐党放逐。家居久之，喟然而叹曰：“嗟乎！予于公，乃今可以言后死矣。其可以已。”谨按：公讳昌期，字当时，举万历癸丑进士，选翰林院庶吉士。丙辰授简讨。请告归里七年。熹宗初，补原官，主湖广省试。壬戌，升左春坊左赞善，册封建德王。甲子，复命，升左论德。是冬，勒致仕。又三年，而有逮捕之祸。丙寅四月某日，毕命于诏狱。今上即位，诏赠詹事，追及其二世，而荫一子入监。公之先为常熟人，居小山之湖桥。国初徙江阴。曾祖王父及王父皆为儒任侠，修长者之行。其父母驯行孝谨，饣盍耕相敬，有古仪法。虽其声名不出闾巷，而乡之言家风者归焉。公少负隽才，邑令诏安胡士鳌赏异其文，问知其父连染系郡狱，立请出之。弱冠有盛名，远方宿儒，多抠衣受业。无锡顾端文公延致家塾。端文前辈名家，公与之上下议论，才辩蜂涌，端文无以难也。年三十九，举于乡，两都人士，聚观叹息，以谓衣冠有异，如唐之李邕矣。公与同年生顾云鸿镞砺志节，以古人相期许。予从云鸿识公于公车，云鸿殁，经纪其丧事，遂定交。端文与高忠宪公辟讲堂于东林，公退而语予：“东林诸君子，有为讲学，而有意立名，党锢道学之禁，殆将合矣。”公既登朝，癸丑、甲寅之间，朝论攻东林甚急，还观其所为，壹皆便文养交，蝇营狗苟，附时相，走私门，恶清流清议为害己，欲锄而去之者也。公未尝心许东林，而疾党人滋甚。每叹曰：“吾惟恐人为伪君子，肯与人为真小人乎？”往往盱衡扼腕，形于言色。朝论遂以东林目公，公弗辞也。当是时，予以史官里居，群小畏予之出，而忌公之翼予也，曰：“必亟剪之，是将令虞山速飞。”于是嫉予者亦移师向公矣。乙卯，有东宫挺击之事，御史刘廷元以风癫蔽其狱。提牢主事王之き抉摘主谋，御史刘光复主廷元议，疏攻省垣之右提牢者。公为之评曰：“一御史以‘风癫’二字出脱乱臣贼子，一御史以‘奇货元功’四字抹忠臣义士。”之き戆，以公言为征。廷元顿足曰：“缪官史馆，安得司空城旦书耶？吾属他日无噍类矣。”明年，将散馆，工垣刘文炳再疏侵公。公甫拜官，未上，移疾归。又明年内计，公与予并中蜚语。南昌刘公掌院，力持之而止。自时厥后，予两人取次为党人射的。党人之忌余甚于公，而其恨公而欲杀之也，尤亟于予，则以梃击前议也。天启初，逆阉已骄横，杀光庙伴读安，逐南昌。福清叶公召至，公正告之，以谓“内传不可奉，顾命大臣不可逐，公三朝老臣，当以去就争之，力遏其渐，无令中人手滑”。福清迂其言，颔之而已。又二年，高邑赵忠毅公为冢宰，号召海内清名之士，澄汰品流，塞绝徼幸。公与高公、杨公及桐城左公、嘉善魏公参预其议，位置标榜，倾动朝著。朝右皆侧目ソ手，怨诅交作。杨之草疏也，公密告左曰：“内无永，外无文襄，一不中而国家从之，可几幸乎？”左默然不应。疏上，福清言于阁曰：“此竖在君侧小心，一旦去之，不可易得。”公勃然曰：“谁为此言者？可斩也！”福清色变而起，号于人曰：“西欲杀我。”西，公自号也。福清口语籍籍，流闻大内，与草奏之说相应，而公之祸不可解矣。公罢归未逾年，刘廷元以副院入，坐赃未竟，旋被收考。无何，王之き亦考死。廷元者，故所主风癫御史也。被收日，出就厅事，邑令岑之豹遽前捉其手，妻妾不得诀别，惟闻锒铛声琅然，撼版扉恸哭。徐传语慰劳而出。阉既饮章捕公，织阉实诬。奏始上，且有收捕五人后命。公中涂得之，疾呼家僮曰：“虞山免矣。”喜见颜间，忘其身之在贯索也。诏狱死状秘，外人莫得知。四月二十九日，橐中传出寸纸，自是而绝。五月二日，狱吏以死上，竟莫知何日也。正统八年六月，阉振杀侍讲刘忠愍公球。忠愍之亡以二十一日，二十三日家人始得闻。其讳祭自二十二日后凡三举，盖疑之也。今公之绝命，则未知其为四月为五月也，而其家遂以四月二十九日为忌辰。忌辰一也，刘则疑之，缪则意之，亡于礼者之礼，孰是而孰非，均可以痛哭矣。其敛也，十指堕落，捧掬置两袖中。盖阉以草奏故，属狱吏加梏焉。其它楚毒备至，又可知也。阉自以为得甘心于公，不知其代人操刀，为议挺击者释憾也。呜呼！惨矣哉！ 
    公天性纯孝，父末疾卧蓐十七年，午夜闻謦，忄忄若杵臼撞胸，趣整衣立床下，执丧致毁逾礼。覃恩再赠，皆以制词属予，肃拜请乞，涕涔淫覆面也。邦君大夫，少受一言之知，使车往来，必枉道过其家，哭其墓。与人交，推贤让能，救过分谤，死丧急难，为之侧席而坐。作秀才时，即以民瘼吏敝为己忧。邑令臧罪狼籍，官舍有井阑，唐李嘉手刻诗句，载以归楚，任满营求保留，公移书逐之去。江阴民比屋欢呼曰：“缪举人活我。”癸丑上公车，无以办严，刺促借贷，几不成行。雅不欲以廉洁自喜，曰：“此细事耳。”乐易疏豁，不立崖岸。少而读书于所谓西者，既贵，诛茅种树，栖息其中。度阡越陌，与田夫牧竖偶语，濡疾苦，尔汝相狎。轩车造门，意有不可，直视旁睇，手掇衣裾，一揖之外，忽忽不相酬对。好为人规切过失，不少鲠避。或其人护前讳短，面颈发赤，更刺刺不已，信心而行，冲口而言，事过语阑，如飙回浪息，都不省记。而褊心之人，骤而与之值者，鲜不以为深衷溪刻，颔有鳞而胸有甲也。同年进士醵金宴会，戚里接席，觥筹错互。公至，兀傲据上坐，视ゾ，嗅茗碗，卒发一语，举座愕眙失色。久之欠伸思睡，顾左右取马去，坐客始叫呶相庆，更酌尽欢。阉焰之方炽也，士大夫或中立祈免，公从众中面数之，其人赧而亡去。公顾问曰：“彼得无未喻吾指乎？”盖犹以为有隐乎尔也。尝为人撰制词，或诉之曰：“彼卖公去矣。”一日来谒，使人尾其后，追还其名刺，而焚所撰稿于通衢。行人走卒，填咽聚观，弗顾也。初欲尼扬疏，其既上也，匹马过从，朝于杨而夕于左。间弗往，则双藤以拒门。往往离立长安道上，停车拊马，戟手骂詈。阉刺探已十余曹，公等故自若也。生平不识酒醴，不好歌舞，客至设食，糗错列，饣长饣皇杂进，剧谈极论，移日分夜。客皆倚假寐，公方整襟危坐，如昧爽盥时。榷情伪，计成败，揣摩天下事，不失毫发。几席户牖之间，多受人欺绐，瞪目顾视而已。为人谋，周详微密，处分井然。至于屏营箱箧，筹算钱谷，心慵手懒，虽庸夫稚子，皆睨而笑之。口多微词，兼好谐谑。就急征，行至毗陵驿舍，缇骑抹首靴，狰狞植立，与客谈时宰谄附高邑状，俯躬起立，亻互声折支，曲尽情态，缇骑为欢笑失声。其跌宕け噱，纡缓可笑，多此类也。读书为文不事训故，不傍注脚，聊且翻阅，通晓大意，穿穴解驳，别出新理。陶渊明书不甚解，孟浩然学不为儒，庶几近之。虚怀下问，自视歉然，每语其门人子弟劝学曰：“无效吾腹笥枵然，为贫子捃拾度日也。”嗟乎！世之高冠长剑，大儒胪传者多矣，其亦知公之自命失学者，乃所以为善学也欤？ 
    公生于嘉靖壬戌七月既望，其殁也，年六十有五。娶李氏，累封淑人。生男子五人，女子五人。李柔静仁恕，有妇德，痛公遇难，蚤夜呼愤得疾，惊惑不常以死。李有侄曰应，官御史，后公考死，所谓收捕五人者，应其一也。考诸国史，词臣死阉难者，惟刘忠愍一人，后一百八十三年而得公。天子既愍而恤之矣。而易名之典，犹有待焉，或曰有尼之者也。溯公之为人，笃于君亲，重于名节，厚于朋旧，慎于取予，是其所长也。勇于为人，急于疾恶，疏于防奸，忽于酬物，是其所短也。其所短者，虽有深仇积怨，吹毛索瘢，亦不过如此而已矣。而其所长者，耿然著明，如秋霜夏日。顾犹有异议焉，何哉？忠愍以血裙葬，公以堕指敛，死无皋复，殁无家忌。后先惨死，冤动天日。狱卒之杀忠愍者，悔作逆天理事，懊恨成疾，未几而死。罗文恭公记其事，今之士大夫仇公于死后，曾不如忠愍之狱卒，是何可令文恭见也？恭惟甲令，大臣应得谥者，礼部广加咨询，稽核名实，应谥而未谥者，覆奏补给，固非一人一时所可得而专决也。当都堂丛议时，予已罢归，无从奋笔弹驳，谨撰行状一通，上之有司。他日节行定谥，廷辨可否，庶几可考信不诬。谨状。崇祯八年七月望日，旧史官常熟钱谦益状。 


初学集卷四十九 
    ○行状（四） 

（湖广提刑按察司佥事晋阶朝列大夫管公行状） 
    曾祖江，祖和，俱不仕。父鳌，封承德郎，南京兵部车驾司主事。母钱氏，封安人。苏州府太仓州某乡某里管公，年七十三。状： 
    公讳志道，字登之，世为{山昆}山人，割隶太仓。所居近东海，学者称为东溟先生。生六岁，读书塾中，能并群儿之所习。补博士弟子员，强学矫志，文行崭然。嘉靖甲子，耿恭简公以学使者唱道东南，檄公与焦公、李公士登入留都明道书院，而公为都讲。隆庆丁卯，郡守广平蔡公辟中吴书院，简习郡之孝秀，而公为大师。公长不满六尺，声如鼓钟。抠衣升堂，颂礼甚严。尝称曰：“士必有遁世不见知而不悔之根器，而后可以载道；必有行一不义杀一不辜得天下不为之力量，而后可以立身。”诸生为之改容易虑，人皆名管氏学矣。庚午，举于乡。明年，中会试。除南京兵部职方司主事。裁风快船三百艘，摊江、济两卫以苏贡艘之困，复裁马船余夫，募材官以备浦口四十八卫军，欢声沸江水，而浦口始有屯戍矣。江、淮悍卒，谋杀千户，歃血署名，约日为变。公密檄卫弁简壮士数十人备干扌取，而窜渠魁主名其中，诘而缚之阶下，变遂息。丁太公忧，服除，补刑部贵州司主事。公入朝，江陵夺情议起，举朝交章请留。公与沈修撰懋学、赵简讨用贤间行过从，欷叹诧。沈、赵诒书具疏，皆与公适订而后发。赵遂与诸言者拜杖阙下。长星亘天，中外忄匈骇，公谓：“沈子当速去，无负赵汝师中夜饮痛，捶床抚心。纵斯人改图为伊、周，终不入其牢笼，以负翟黑子矣。”明年戊寅春，大婚礼成，公上疏曰：“臣窃观今之时势，以末流事例为纲纪，而不究法之所从来，以牵合世情为中庸，而不虞弊之所底止，乎极重不可反矣。及今不救，后将无及。谨考核祖宗成宪，及当今事宜，撮其紧切重大者，条九事以闻：一曰复议政之规，二曰务讲筵之实，三曰辟进言之路，四曰公铨选之法，五曰厘巡察之弊，六曰处宗室之繁，七曰定河漕之策，八曰核边陲之弊，九曰核取士之制。”其曰“复议政之规”者，谓太祖既革丞相，事权分属九卿，群臣奏事，即于御前面决可否，取旨奉行，未有殿阁大学士预机务也。永乐中，始以编修解缙等预机务，然面奏取旨仍旧，未有票旨批发之事也。宣庙始令阁臣杨士奇等、尚书蹇义等票旨以进，然每遇大政令，大臣面议处分，不尽从中批发也。正统初，英宗以冲年践阼，三杨因权创制，每日早朝，许言事八件，阁臣预处白上，临奏传而行之。自此法一行，天子鲜御午朝，九卿不奉面议，而宫府之间，壅蔽假窃，日以弘多矣。臣以为今日欲陛下亲决万几，辅臣公持国是，则宜复午朝之制。朝廷有大政事应会议者，该衙门先具事繇送御，次日午朝，公同面议，取自上裁。至于中外章奏，必须一一经自御览，默察是非；或预令辅臣分票旨以进，而出与九卿面决；或间令九卿各亻疑旨以进，而入与辅臣裁定。务求至当，不嫌异同，则天下洞然知上意所向，而大臣之恩怨亦潜消矣。其曰“辟进贤之路”者，谓高拱在先朝，自擅吏部之权，而广布腹心于科道。有为之排击同列辅臣者，不几于律之所谓奸党乎？有为之文章称述救解者，不几于律之所谓上言大臣德政者乎？此无他，大臣惟惮言官之能劾己，而轻视诸司，言官唯恃大臣之庇己，而蔑视公论也。臣读卧碑，有许诸人直言无隐之条。冯坚一典史也，条陈开国政体，而太祖纳之。潘叔正一州同知也，建言会通河事宜，而成祖用之。岂独科道之言为重哉！自隆庆以来，各衙门言事者始寡，而科道之言，又未必尽出于公，臣恐耳目之渐壅也。然臣以为不除言官之廷杖，言路终不得而开也。臣愿陛下永勿以廷杖加诸言官，而镇抚司亦非拷掠言官之地。即有以言得罪者，下法司鞫问情实。罪不可赦，律例自有明条，死且瞑目，况生者乎！如此，不惟言路大开，而和气且薰蒸宇宙间矣。其曰厘巡察之弊者，谓按臣代天子巡守，实一方司命也。今流弊大约有六：一民情太隔，一案牍太烦，一趋承太过，一耳目太偏，一名实太淆，一宪纲太峻。而所谓宪纲太峻者，国初畀巡按以纠察之权，又虑其秩卑为方面官所压，故令与都、布、按三司分庭抗礼，知府则相向长揖而让左，体亦隆矣。今两司素服而谒，知府屈膝而参，岂宪纲之旧哉？方面官大计京师，以素服参部院，盖仿成周冕服见天子，囚服归司寇之意。至于王官出使，虽序诸侯之上，未闻诸侯以素服见也。太守等古诸侯，国初最不轻授。自屈膝按臣，京朝官始薄郡守，而吏治浸不如古。宜一循国初之旧，仍申明宪纲，令外台官与御史得互相纠察。所以挽颓靡、振风纪，莫先于此。江陵方总揽威福，把持中外，公欲骤夺其柄，以归人主，深中其所讳，为之胆张心动。上言德政，廷杖言官，虽讥切时政，其词直，无以罪也。而心计公所条宪纲，自世宗朝习为故事，一旦出公于外，则公既不能不自顾其言，而御史又不能不自顾其体，两相顾恤，且两相枝柱，而公始不得不坐困，遂迁本部山西司员外。甫三月，出为广东按察司佥事，分巡南韶道。公知江陵之困己也，命下之次日，复申前疏，以遵敕谕、申宪纲，请将入粤上风纪未尽事宜，凡十二款。两疏皆言外台事，持论岳岳，不以权臣欺压，少为衰止，则固已气吞之矣。明年春，单车之任。广当罗防用兵后，方议捣巢，议开矿。公奏记制府曰：“剿杀之胜不可徼，果徼也，必贻焚林竭泽之灾；开采之额不可继，果继也，必启摸金搜珠之渐。”议乃寝。英德之矿徒，南韶之江盗，连江之山贼，囊橐窜逋，盘互扇动。实军伍，严连坐，核徼巡，分要害，方略井然，岭海肃。而中朝趣御史龚某露章逐公，降一级，补盐课司提举。明年外计，以老疾致仕。海忠介公折简让龚，奈何不能为国家容一正人？龚每握笔叹恨，生平名节，坏此秃管中矣。江陵殁，御史饶位、李、顾云程交荐公，仅引例复佥事衔致仕。岁辛卯，有孛酋之变。九卿台省举尚宝司丞周弘礻龠阅视宁夏。弘礻龠上疏揣愚分以让真才曰：“臣私心所推毂，自谓不及者二人，一则原任佥事管志道，一则原任副使随府。志道心品忠赤，意思深长，决策运筹，八面应敌，故新建伯王守仁之亚也。随府骑射绝伦，膂力兼众，激昂慷慨，千里折冲，先总督刘焘之俦也。臣极知器识不如志道，技艺不如随府，故不若罢臣而用二臣也。随府之被降，只以性气欠平，为忌者所构，欲用之易也。志道为故相张居正所深恶，假考察例禁锢。台省诸臣，翕然特荐，部议复其致仕，而未即起用，非以考察例不可破乎？不知京考、外考，其例一也。主事赵世卿以条陈为居正所恶，吏部，尚书王国光以王官升，随以京察罢。志道亦以条陈为居正所恶，王国光以提举降，随以外察罢。世卿既可破京察之禁，志道独不可破外察之禁乎？国光阿奉故相，禁锢志道，其事尤可骇异。两司与抚、按不协，例止调省。同时布政劳堪与巡抚争礼于浙江，志道以佥事与按臣争礼于广东，堪以原官调福建，志道以宪职降提举，一异也。听降者必俟本官起文赴部，随行降补。志道身未离任，即补提举，又补广东。夫广东之佥事与广东按臣争礼，而即补广东之提举以挫辱之，二异也。志道自审进退，具疏乞休，此万历七年六月也。国光停疏不覆，必至八年正月，方以注疾提举考之。不准休致于半年之前，而以疾考之于半年之后，且未任提举而考以提举，年方壮强而考以老疾，三异也。今不援赵世卿之例为志道昭雪，又欲假志道立例而禁锢后来建言得罪之忠良乎？臣愚谓志道之黜，必无以服人心，而其才必可以备缓急。伏乞敕下铨曹，再采舆论，或从臣之论，先将臣赐罢斥，而后起二臣。或行臣之言，姑试起二臣，观后日之功罪，以定臣之功罪。庶真才不弃，而边务有裨；公论大明，而察典益重。不惟臣可藉手以不负陛下，亦可藉手以不负诸臣之交章荐臣矣。”于是吏部覆弘礻龠疏，特起湖广佥事分治辰沅。公以钱安人老，疏请休致。候命蠡口。工科李养质奉当国风旨劾公。部议谓科臣言风闻失实，管某宜遵命供职，而回籍听用之旨从中下矣。丁丑之事，公实先沈、赵抗议，固云明年大昏后当有劝主上躬揽万几之疏，摩切柄相，落其机距，非后于论起复也。改革之后，陆庄简、李端肃在事，群贤力，邪许推挽，而乡衮当国，摇笔去公，如振落叶。公自此决绝仕进，壹意以鸣道淑人为事矣。呜呼！天之有意于斯文也，而岂人力也哉！ 
    公少笃信好学，精研五经性理，确然以圣贤为己任。壮而从耿恭简游，与闻姚江良知之旨。已而穷究性命，参稽儒释，疑义横生，心口交，经年浃月，坐卧不解衣。久之，纵横体认，专求向上，本儒宗以课业，资禅理以治心，视世间诗文著述，不啻如空华阳焰矣。隆庆己巳，应选贡入北京，阅《华严经》于西山碧云寺，至《世主妙严品》，顿悟《周易》“乾元统天，用九无首”之旨，与《华严》性海，浑无差别。豁然若亡其身，与太虚合，见古往今来，一切圣贤，出世经世，乘愿乘力，与时变化之妙用。大概理则互融，教必不滥。顺而相摄，则以师家退就弟子列，而显彼之道；逆而相成，则以同盟摆成敌国势，而树此之标。或庸德庸言，随顺众生以示同；或特智特勇，首出庶物以示异。时而潜则韬光，以磨性种，举朝野而莫识其威音；时而亢则违众，以冒讥嫌，通古今而难白其心事。位在则实而彰权，又或不纯任夫权，而以实终之；道在则废权以明实，又或不纯显其实，而以权参之。应浊世之机缘，则大圣或修偏行，而迷心者反裁以胡广之中庸；当逆行之变局，则至仁径发杀机，而执见者将责以宋襄之仁义。种种出没，种种张弛，各有条理，难可思议。此无他，龙德不可为首也。孔子无可无不可，子思亲承家脉，故曰并育并行，川流敦化。孟子而后，全体太极，贯通三教者，周元公一人耳。大抵孟子以前，道学为上达乾元一路；孟子以后，道学为下达坤元一路。盖孔子之所重者唯《易》。《易》道与天地准，故不期与佛、老之祖合而自合。后儒之所执者唯孔，孔教与二教峙，故不期与佛、老之徒争而自争。士生斯世，自有祖述宪章之的焉。吾夫子师老聃而友原壤，何损于圣？而其志在《春秋》，行在《孝经》，教在素位而行，粹然不可杂也。此祖述之所在也。我圣祖揽二氏以通儒，而各理其条贯。以儒治儒，以释治释，以老治老，与其相参，而不与其相滥，此宪章之所在也。教理不得不圆，教体不得不方。见欲圆，即以仲尼之圆，圆宋儒之方，而使儒不碍释，释不碍儒，极而至于事事无碍，以通并育并行之辙；矩欲方，亦以仲尼之方，方近儒之圆，而使儒不滥释，释不滥儒，推而及于法法不滥，以持不害不悖之衡。公之书，浩汗宏肆，论辨蜂涌，囊括百氏，熔铸九流。可以使五鹿角折，白马口柱。然而大端具此矣。作《六龙解》，发明乾元用九之奥义也。乾元之位一，其数九。用九，以九为用也。纯阳之卦，用皆天则，冠以乾元，谓以纯天之德，而用纯阳也。六龙纯乎天德，宁有首？不见其首，而以时乘之，则触处可以为首。时潜而潜，即潜为首；时见而见，即见为首。人见之以为首，而群龙未尝有首也，故曰天德不可为首，乾元用九，乃见天则。知至，至之知太始也；知终，终之见天则也。知至难矣，知终尤难。天地无终，万物无终，圣学焉得有终？至于从心不逾矩之后，而圣学之成终，愈不可穷。至者至于何地？终者终于何地？孔子发此二字于乾爻中，非指乾元而何？至乎乾元，则颜子一日克己复礼，天下归仁之顷是已。终乎乾元，则必满其资始统天之量，而后可是以有过此以往，穷神知化之说也。圣学不达于知命从心，则至之之果未结；不达于大明终始，则终之之果未结。此孔子仁圣二学之究竟处也。程、朱以后，不知道岸之所归，使二氏之狂徒，诋吾儒为无究竟之学。谆谆揭此义，为孔子表上达之学，赞佛果之至处。即赞乾元之至处，赞乾元之至处，即赞孔子至之终之之实际处也。论潜龙，则曰：有尧、舜之德而不飞，有孔、颜之学而不见者也。非中庸不称龙，非遁世不悔不称潜。有善世之中庸，有遁世之中庸。别潜于见者，所以稽见龙之弊也。论见龙，则曰：欲明明德于天下者，岂必在飞龙之位。故天下文明，归诸见龙之德施焉。然圣人在下位，亦何敢自任作师之道，但以庸言庸行见于世而已。孔子乘见龙之任，存惕龙之心。禅见于惕，所以救见龙之穷也。论乘龙之圣人，则必以九五之飞龙为首。操三重之圣王，出三界之法王，其选也。合尧、舜、文王、孔子与佛老，同入乾元因果位中，此则圣人复起，不易吾言者。其现相有胜劣，现教有权实，固一生之时位，亦多生之愿力。故曰：“见群龙无首。”唐、宋以来，儒者不主孔奴释，则尊释卑孔，皆于乾元性海中自起藩篱，故以乾元统天，一案两破之也。五龙皆立于知进、知退、知存、知亡、知得、知丧之地。而亢独不然，以进为正，则不顾其退；以存为正，则不虑其亡。其进不思退，存不思亡，乃其所以知进退存亡而不失其正也。非亢不足以见圣人，非圣人不能亢。伊、周之处亢，尚未履丧亡之地，然圣人固应有丧亡时矣。谓亢为非龙，而圣人必无死地者，此后世阉然媚世之学脉而非龙德也。耿恭简读而叹曰：“不图待尽之日，忽得此奇。天假以年，吴门虽遥，亦当彻皋比，负笈受易卒业，不令张子厚独著声于关中也。”尚论孔子，则有为孔子阐幽十事。世咸谓孔子以删述接千古帝王之道统。公独阐其终身任文统不任道统，道统必握于有三重之王者，此于文不丧天、述而不作之案参之，其事一。世咸谓孔子以讲学树天下万世之师道。公独阐其终身居臣道不居师道，师道必逊于作礼乐之天子，此于梦见周公窃比老彭之案参之，其事二。世咸谓圣人不生则已，生则必有删述之六经，有从游之七十二子。公独阐孔子设乘不易世不成名之潜龙，宁有六经？设乘不在天不在田之惕龙，宁有七十二子？此于天何言哉？及《中庸》遁世之案参之，其事三。世咸谓大成之圣人不见于世则已，见则必不为伯夷之清、柳下惠之和。公独阐孔子设有逊国之事在先，有养老之遇在后，必不从鹰扬而从叩马如伯夷，设有叔梁纥、颜氏在堂，有盗之弟在外，必不从周流而从三黜如柳下惠，此于天下有道不与易及父母在不远游之案参之，其事四。世亦知圣人之学莫深于知天命，而孔子于五十进之。公独阐知天命不专以理，兼通气运，是以能知文之在兹，能知百代之损益，斯乃大而化之之终，圣而不可知之之始也。此于《易》传何思何虑？过此以往，穷神知化之案参之，其事五。世亦知圣学之传，莫要于闻一贯，曾子独得其宗。公独阐闻一贯尚属悟门，实之必以行门，是以闻道虽同，而曾子不得与颜子同称好学，子贡默销多学于一贯而不以言，唯其悟境亦在曾子之上，此于孔子问“汝与回也”孰愈，合诸家语得赐得回之案参之，其事六。世咸疑孔子与西方圣人不同道。公独阐其敦化通于性海，川流通于行海，经世之中有出世，方见孔子之道之大，此于乾元传中大明终始乘龙御天之案参之，其事七。世咸疑孔子问礼老聃之事为谬悠。公独阐其犹龙之赞，与受盛德若愚之赠，俱是实事，名曰问礼，实参道德，方见孔子之心之虚，此于曾子问助葬巷党、聃呼丘名之案参之，其事八。世咸忖孔子之从先进在周初之礼乐。公独阐其以野人为先进，必溯黄帝、尧、舜以上，而及于衣裳文字未立之先，盖圣人怀古之思之远也，此于志大道之行与追太一之礼两案参之，其事九。世咸忖孔子得位，必不图桓、文之伯功。公独阐《春秋》之事必用齐桓、晋文，孔子得遇齐桓，必繇管仲九合一匡之辙，但不繇其三归反坫以奢僭分君过，盖圣人匡时之权之审也，此于志在《春秋》与义取鲁史两案参之，其事十。其论孔门诸贤，则曰：孔子群龙无首之学，颜子、子贡步趋焉。颜子盖智及而仁守之矣，子贡似仁守之力未充，故锻炼独密，晚年入颜子地位无疑。曾子以弘毅任重道远，不无有首意在，而不忘若亡若虚之故友，则意又向于无首。较诸颜子、子贡委身默赞夫子宁首人而不首己者，则有间矣。子思敏达不下子贡，弘毅不下曾子，《中庸》一篇，宛然无首之家学。至孟子而龙首全见矣。以《孟子》孔子殁后一案证之。孔子存日，以颜子、子贡为二辅，襄子思之丧祖者，匪子贡其谁主？门人治任入揖，而子贡筑室独居，非徒恋师之切，以了道也。非将悟而求亟悟，则已悟而静以养之也。曾子启手足而战兢始免，子贡之战兢，即免于筑室之时无疑也。以夫子事有若，古人尸祝祖祢事亡如存之真意也。三子未便是无首之龙，而此举却从无首脉来。曾子未果是有首之龙，而此执却从有首意来。孟子执曾子以裁三子，正从曾脉中来也。其论孔子之恶乡愿，则曰：诛乡愿，正所以诛乱贼也。凡乱贼之得行其志者，不自带乡愿之标，必有为乡愿者辅之。田恒以厚施篡齐，三晋以得人分晋，故曰：窃国者为诸侯，侯之门仁义存焉。乡愿，窃仁义之尤者也。周以乡举里选取士，春秋时三物之教虽衰，士犹从乡评中出，所以养成乡愿者有本，而其流不盗国不已。欲斩乱贼之根，先自诛乡愿始。乡愿而外，又有反中庸之小人。乡愿有忠信廉洁之似，用之以媚世，其格局尚小。小人有时中之似，驾之以笼世，其气力尤大。三代之后，有为乱臣贼子之羽翼者，必乡愿。有为乱臣贼子之渠魁者，必无忌惮之小人。今世不受杨、墨之害，而受乡愿小人之害，以此知孔子之立教远也。其辨儒释之低昂，则曰：孟子四十不动心，岂非逼近神光、雪际安心、慧能灯前见性之悟境？晦翁晚年悟禅，其因地亦岂后于五宗？若程、朱者，殆修道位中之人，暂隐夙生见地，而末乃归根耳。以孔子之道眼，合如来之佛眼而参之，则一切诃佛骂祖，称单传之龙象者，未必非行未起解未绝新发意之众生。而纯臣硕士，具大人相，迥出凡流者，即不参禅、不讲学，安知非行起解绝之大士也？佛虽以一大事因缘出现，当其整顿纲常，虽绝口不提亦可；而当下所值忠孝因缘，才起一毫躲闪，则今生之功行亏，而多生之业债重矣。人知禅师之不屑为忠臣孝子，不知忠臣孝子乃锻炼禅师多生之习气耳。其在今日，必不以大慧、中峰之见地，易程叔子之修持，盖宗风易入，而孔矩难遵也。其稽讲学之流弊，则曰：讲学非自孔坛始也。成周乡三物之教未远，孔子正九两中之以道得民者。群弟子相与师之，乃从授受间发明六德六行六艺之蕴，以仁圣孝友挈其纲，以《礼》《乐》《诗》《书》博其艺，杏坛之规模，亦未必大于五家之塾，其事则皆述而不作。自程叔子叙《明道》，以为千四百年得不传之学于遗经，而姚江之后，泰州张皇其说，曰达则为帝王师，穷则为万世师。仲尼不但不以万世师自亻疑，亦不以天下师自居，曰天生德于予，不曰天以道统属予也。曰文不在兹，不曰道不在兹也。以千古绝学，昂中庸之道，借孔子为桓、文，以为尧、舜、汤、文之主盟。世儒但知鸣道淑人之为王道，而不知言过其量，愿侈于力，霸心即伏于任道之中。原其所自，则以儒者高抬圣学，失孔脉之正针，而违乾龙无首之旨也。昔之创书院者多名儒，据道统之雄心；今之创书院者多豪儒，立道帜之霸心。则江陵之毁书院，或亦他山之石，而讲学聚徒，诚不可以不慎也。公以深心弘愿，值三教之末流，慨然思身为砥柱，以祖述宪章为学的，以圆宗方矩为教准。而其所痛疾而力挽者，则在狂伪二端。故曰：今日之当拒者，不在杨、墨而在伪儒之乱真儒；今日之当辟者，不在佛老而在狂儒之滥狂禅。又曰：唐、宋之际，有真禅，亦有真儒，儒禅合于心而不合于迹，故不以行胜解劣之方儒为金汤，而以禅解之足为儒门导者为金汤。当今之时，多伪儒，亦多伪禅，儒禅合于迹而不合于心，故不以解胜行劣之圆儒为金汤，而以儒行之足为禅门重者为金汤。又曰：孔子圆千圣以立极，其后为曾为思，周子圆三教以标儒，其后为程为朱，皆以圆宗倡，以方矩承。姚江拈出无善无恶之本体，重新周子之太极，而承学者以圆应之。三传而刑之民出，则以其创始者因地或未正，而知微知彰之哲不无逊于古人也。公之论学，贯穿千古，未尝不以姚江四语为宗。迨公之晚年，梁溪顾端文公讲学于东林，力阐性善而辞辟无善无恶之旨。公与之往复辨折，先后数万言，梁溪虽未能心服，度终不能夺公而止。然而公之论学，亦因乎其时。姚江以后，泰州之学方炽，则公之意专重于绳狂。泰州以后，姚江之学渐衰，则公之意又专重于砭伪。尝以两言蔽之曰：从心宗起脚，而不印合于应世之仪象者，皆狂也；从儒门立脚，而不究极于出世之因果者，皆伪也。渊乎微乎！其思深，其虑远，其犹作《易》者之有忧患乎？公虽不居师道，而其言可以为百世师。 
    谦益少游于梁溪，顾独喜读公之书，私淑者数年。丁未之秋，执弟子礼，侍公于吴郡之竹堂寺。公老且衰矣，晨夕训迪不少倦。间尝涉公之书，而惊其才辩，以为如河汉、如鬼神。骤而即之，有道貌，无德机，浑然赤子也。闻公之风，而钦其风节，以为如高山、如烈日。徐而挹之，有掖引，无迎距，盎然元气也。退而语门弟子：“公真古之博大真人者与？吾见天下贤人君子有矣，见真人则自公始。”是年冬，公疾有加，足不良行，舌间强不能举。少间，呼子珍而命之曰：“三经粗订，而七篇未述，终阙典也。期以残腊卒业于此。明年当梦奠之岁，予欲无言决矣。”当其拥被执笔，寒威瘃肤，冰棱拒笔，漏尽而少息，鸡号而旋起，气息支缀，欲绝而续者，每夕以数计，迨除夜而始毕。每正色语家人曰：“吾非不惜死。君子畏天命，进修欲及时也。”明年病益剧，扣击谆复，不舍昼夜。病革，命舆过中堂，端坐而暝。公尝谓“曾子言死而后已，吾谓士之任道，当死而不已”。呜呼！斯公之所以自道者与？公卒于万历戊申七月十六日，享年七十有三。妻陈氏，封安人。子五人：士珩，府学生，先卒。珍，岁贡生。次士珑、士璞、士珙。戊申九月，葬于吴县铁山之新阡。士珑深达佛乘，唱演台教，白衣说法，缁素归仰，号为即中大师。公尝悬谶，当有麒麟出于膝下，士珑岂其征与？公所著书，有《周易六龙解》一卷、《剖疑》一卷、《石经大学测义》三卷、《辩义》二卷、《订释》一卷、《中庸测义》一卷、《订释》二卷、《论语测义》十卷、《订释》十卷、《孟子订测》七卷、《刑曹疏议》四卷、《从先维俗议》五卷、《续原教论评》二卷、《惕若斋前后集》六卷、《宪章余集》六卷、《问辩酬谘质唬》录合二十余卷、《觉迷蠡测》六卷。呜呼！杨子云之书，桓谭曰必传，顾君与谭不及见也。文中子之徒皆为公卿，国史不为其师立传，至唐末而司空图立碑以表之。公尝言名根未断，不许著书。斯文之显晦，固有时节因缘，岂以没而言立为汲汲者哉？昔者新安赵氵方作《黄泽楚望行状》，闵其师之书不传也，略其行而详著其言。谦益窃有志焉，故于公之书，撮取其要言大义，炳如日星者，著之于篇。若其穷玄极深之学，横竖三界，出尘沙而放烟海，如《觉迷蠡测》一编，应门人段给事然之谘叩者，其一班耳。不贤者识其小者，中人以下，不可以语上，吾未之敢及也。公表章石经《大学》，为刘歆、贾逵所传者，出于郑端简之古言。而门人瞿太仆汝稷著书力辩其伪，绥安谢兆申作《石经考证》，尤为详核。或曰：嘉靖中四明丰坊伪撰也。谦益墨守旧闻，颇以二子之言为然，姑阙如以俟后之君子。谨状。崇祯元年，门人常熟钱谦益状。 


初学集卷五十 
    ○墓志铭（一） 

    （都察院左副都御史赠右都御史加赠太子太保谥忠烈杨公墓志铭） 
    天启四年，都察院左副都御史杨公劾奏逆阉魏忠贤二十四大罪。明年七月二十四日，考死诏狱。后三年，今天子即位，追录死阉忠臣，以公为首。又五年，其友人陈愚撰次行状，率其二子，跋陟数千里，请志公墓。 
    呜呼！公之死，惨毒万状，暴尸六昼夜，蛆虫穿穴。毕命之夕，白气贯北斗，灾眚叠见，天地震动，其为冤天犹知之，而况于人乎？当其舁榇就征，自云阝抵汴，哭送者数万人，壮士剑客，聚而谋篡夺者几千人，所过市集，攀槛车看忠臣，及炷香设祭祝生还者，自豫、冀达荆、吴，绵延万余里。追赃令亟，卖菜洗削者，争持数钱，投县令匦中，三年而后止。昭雪之后，街谈巷议，动色相告，芸夫牧竖，有叹有泣。公之忠义激烈，波荡海内，夫岂待志而后著。击奸之疏，愍忠之纶，大书特书，载在国史，虽微志，谁不知之？若夫光宗皇帝之知公，与公之受知于先帝，君臣特达，前史无比。公之致命遂志，之死不悔者在此，而群小之定计杀公者亦在此。谦益苟畏祸惧死，没而不书，则举世无有知之者矣。 
    先是光宗久在东朝，间于郑氏，储位危，忄堇然后定。神宗寝疾，皇太子希得召见，日旰尚傍徨寝门外。公为兵科给事中，走告阁臣，当直宿阁中，日率百官问安，效宋文潞公诃内侍故事。传语伴读王安，太子当力请入侍，迟明而出，日暮还宫，以备非常。安故守正，力拥佑太子，同心忧惧者也。光宗践祚，五日而病，趣封郑贵妃为皇太后，及所爱李选侍为皇贵妃。传旨旁午，中外奸邪，知上病不能自还，扇动郑、李，谋踞两宫，挟皇长子以专国命。公要诸大臣集左掖门，面折贵妃侄养性。贵妃知不可夺，即日移慈宁宫去。公遂上疏，极论郑氏所遣医崔文侍疾无状，宜下司礼监，推举穷究，宣示中外。罔俾贱臣诬污起居发病状，亏损盛德。上暂辍万几，进皇长子及皇子扶床绕膝，导迎和气，收回封太后成命，无轻发诏令，以尊国体。事关禁近，皆人臣所难言者。疏上三日，上特命锦衣召公。人意公且得罪，上对群臣从容言病状，而视数归乎公，指皇长子：“科臣谓不当去朕左右。”皆理公疏中语也。故事，宣召群臣，止及吏科掌垣，他垣不得与。公以兵垣特召，阁部咸在，兵卫甚严，示以设九宾廷见之意。自是再召，与闻末命。冯几注视，与执手付托者何异？公虽欲不誓死以报，其可得哉！光宗崩，选侍踞乾清宫，群阉教选侍闭皇长子不听出，度外廷无可如何。公首定大计：“大行在乾清，群臣哭临毕，即拥皇长子升文华殿呼万岁，暂御慈庆宫，须选侍移宫而复。则群奄之计格，我辈得以事少主矣。”初诣乾清宫，阍人持梃谁何，公大骂“奴才”，手梃却之。将及宫门，内竖传李娘娘命，追呼拉还者至再。公复手格叱退之。皇长子既居慈庆，选侍犹踞乾清不肯去，宣言将垂帘，诘责御史左光斗疏中武氏何语。公抗论于朝房、于掖门、于殿廷者，日以十数；叱小竖于麟趾门者一，叱阁臣方从哲及大奄于朝者再。选侍乃移一号殿，而天子复还乾清。后先诤辨，谓选侍不得毋天子，天子不当托宫嫔。反复痛切，闻者口噤。移宫之日，奋髯叫呼，声泪迸咽：“选侍能于九庙前杀我则已，今日不移宫；死不出矣。”声彻御座，殿陛皆惊。上亦语近侍胡子官：“真忠臣也。”当是时，三朝大故，变起旬月，举朝匈匈，不知所为。公俨然行顾命大臣之事。外戒金吾，简缇骑，周庐儆备，内戒中官乳母，禁宫人阑入，身露坐宫门外，五日夜不交睫，头须尽白。每有大议，大臣左右顾视，问杨给事云何，莫敢专决也。自神庙中年，群小窥菀枯之，开离间之隙，浸淫蕴崇，而发作于鼎革之交。公察知奥，誓死伏节，夺人主于妇寺之手，其功最为奇伟。昔汉武帝之识霍光、金日也，近者数十年，远者二十余年。先帝以一疏知公，不假岁月。上无负图付托之迹，下无伏蒲涕泣之语，意喻色授，属大事而安社稷，吾于公庚申九月事，未尝不奇其遇，壮其决，而因以颂先帝之神圣为不可几及也。移宫既竣，群小失其所冯依，膏唇拭舌，造作蜚语，耸动朝士，好异者进安选侍之揭以撼公。公乃上《移宫始末疏》，优诏叹嘉。则诬公交关司礼王安，胁取中旨以恚公。公发愤再疏，移病归。而魏忠贤渐用事，构安杀之，群小私相幸，以为杀公有基矣。明年，即家起太常寺少卿，擢都察院左佥都御史，转左副都御史。群小日夜中公忠贤所，顾犹未敢即发，使其私人疏纠左光斗、魏大中，牵连公客汪文言以尝公。公家居时，嫉忠贤关通阿母，窃弄威福，必为社稷忧，扼腕流涕，草疏藏┑箧中，至是乃修饬上之。忠贤惊且恚，掷地辗转号哭。群小教之曰：“毋恐，逐杨某，公可安枕矣。”忠贤喜，假会推，尽逐公等。群小又嗾之曰：“不杀杨某，公之祸未艾也。”忠贤大惧，急征公等，坐故经略熊廷弼赃考死。先是考文言，五毒备极，迫使引公。文言号呼公，仰天笑曰：“安有贪赃杨大洪乎？”至死不服。及考公，狱吏顾以文言为征，公大呼太祖高皇帝、神、光两宗，竟坐诬伏以死。初，群小谓移宫之名正，故坐赃罪杀公，公死后，大举钩党，转相连染，死徙废禁，逮捕相望，乃为阉定三案，刊《要典》，借公为质的，以欺诬天下，而群小所以杀公之本谋始大露。然后知公之死，不死于击阉，而死于移宫。定计杀公者，非操刀之阉，而主张三案之小人也。今上既阉，诏所司上公死状，阉孽犹用事，初赠仅平进一级，再赠削去部衔不肯上，群小之忌公而憎其骨余，至于此极也！适足以暴公之忠，甚公之冤，与自旌其杀公之志而已矣，公何憾矣哉！ 
    公之为人，孝友洁廉，公忠诚笃。家贫丧父，躬自相地，劳瘁得疾几殆。夜闻鼓乐声，有神人降其室，为处方，病良已。事继母至孝，事其兄清，更衣并食如一人。其妻有违言于母兄，痛欧之，令长跪谢罪乃已。为诸生，落拓自喜，里中呼为狂生。少与陈愚结交，以豪杰相期许。尝雪夜两人行歌遍邑中，倚柱而啸，画地而书，狂呼痛哭，人莫能测也。举万历丁未进士，知常熟县。其为治，好古教化，豪强大姓为奸猾，乱吏治，收案致法。吏人捧手参气，丞尉严事如大府。字养小弱，问民所疾苦，徒行阡陌间，执手慰劳，如家人父子，亦更以此察知谣俗，及闾里奸利。讼衰盗息，邑以大治。邑令俸薄，不足赡家口，其兄卖田以资之。五年入觐，毁所束带，以佐办严，举清官第一。在省垣，四方货赂不敢窥其门，间受故人问遗，缘手散尽，家无余财，知与不知，皆称为廉吏，所谓无贪赃杨大洪者也。在户、兵二垣，条奏天下大计，言辽事必大坏，宜更置经略，择可以办辽者。经略者，即公所坐赃熊廷弼也。蕴义生风，抗论忄昏俗，愤邪秽浊溷之徒持禄养交，毛误国，不啻欲咀嚼之。其风裁峻拔，所谓以利刃齿腐朽也。采纤芥之善，贬毫末之恶，是是非非，明白洞达。推贤让能，尉荐单素，手疏口赞，如恐不及。与人交，输写心腹，贸易首领，奋迅感概，急人之危甚于己，轻财重气，手不名一钱，挥斥数千金如弃涕唾。与之游者，虽小夫壬人狠子悍卒，皆倾心倒身，愿为公死，无所辞也。盖世之议公者有三：其一曰：以移宫贪功。夫以先帝之长主，操危虑深，犹不免入郑、李之彀中，况以幼潞氵中之君，而付之妇寺之手乎？女主专制，何啻阿母？群阉连结，岂第一忠贤？议者不深惟国家之大忧，而徒怀妇人之仁，惋惜选侍于踉跄出宫之顷，斯已亻真矣。汉庭欲穷治赵昭仪，议郎耿育以谓不当，覆扌交省内，暴露私燕，空使谤议上及山陵。自古事关宫禁，忧国奉公之臣，动而祸从。挟持邪说者，往往剽窃经术，依附长厚，动以离间讦杨为词，幸则为撤帘，不幸则为移宫，一成一败，何常之有？万历之末，指翼储为沽名；天启之初，目移宫为生事。谗夫懦臣，异口同喙，此可为叹息者也。其二曰：以交奄钓奇。奄亦人臣也，怀恩、覃吉，可与振、瑾同科乎？王守仁、杨一清，不尝用张永乎？先帝二十余年之储宫，三旬之尧、舜，皆赖此老奴之力。移宫之议，与朝论相表里，虽欲与安异，其将能乎？当熹宗出乾清时，安拥于后，英国奉右手，阁臣一奉左手，公奋出班行，手格群奄。盈朝之人，咸属耳目，是可谓之交结乎？当安用事时，公不以此时通关致公卿，乞身引退，及其身沉灰冷，顾乃党附枯骨，与刑人腐夫争衡，取灭亡之祸，善交结者如是乎？此奴婢小人论公之语，不足辨者也。其三曰：以攻奄激祸。譬如猛虎，一搏不中，飞而择人，则曰虎本不噬人，是搏者之为也，其可乎？缢裕妃，害皇子，危中宫，此朝廷何等事，而公奋笔书之。彼虽凶竖，亦破胆矣。公死之后，封爵逾上公，祠庙穷四海，卒以寝移鼎之谋，正参夷之罚，公一疏逆折之也。阁老门生之诉，交媚于公朝。刊章录牒之籍，竞献于私室，奄用是气壮手滑，目语难。今没藜藿不采之功，而议一掌堙河之失，逢阉者不以教猱正罪，而击阉者欲以撩虎追罚。为此言者，是与于阉之甚者也。其知公者，则曰以公之才之志，身兼数器，惜未尽其用以死。孔子曰：“志士仁人，无求生以害仁，有杀身以成仁。”曾子曰：“托六尺之孤，寄百里之命，临大节而不可夺也。”夫人生而为志士仁人，亦可以已矣。为人臣托孤寄命，奠安社稷，其为用亦不小矣。不咀药以自屏，不引刀以怼君，慷慨对簿，从容绝命。千载而下，读枕中啮血之书，殆未有不正冠肃容，傍徨涕泗，相与教忠而劝义者也。议公者固失之矣，惜公未尽其用者，亦岂知公者哉！公讳涟，字文孺，其先故关西之裔，流入安南，居唐街。宣德中，从英国归附，赐居湖南，徙家应山。曾祖讳公铎，好任侠，为人报仇。祖讳万春，以好施予破家，里人称杨二斋公，葬之夕，鬼喧呼护其穴。父讳彦翱，少为儒，性端重，不侵为然诺，亦以好施著。母刘氏，以隆庆五年某月某日生公，其卒也，年五十有四。娶张氏，继室詹氏，生四子：之易、之赋、之言、之环。詹有妇德，公遇难，与后姑栖止谯楼风雪中，二子乞食以养。崇祯元年，之易等诣阙追讼父冤，天子追赠公祖、父如其官，祖母及母、妻皆一品夫人，而任之易为郎。是年，后姑始没，詹遂擗踊欧血卒。某年某月，之易等卜葬公于某地之赐茔，两夫人焉。公令常熟时，语谦益曰：“吾生平畏友，子与元朴耳。”元朴，陈愚字也。愚于公周旋生死，匿其幼子于庐山，间行过予，谋经纪之事。予方遭党祸，杜门绝迹，相与屏人野哭。今年，之易寓书曰：妇翁罢公车归，属疾且死，犹以谒铭为念。谦益泫然久之，是以扌文泪执笔，不复敢固辞，不独不忍负公，抑亦不忍负愚也。 
    铭曰： 
    国有孽，牙于承平。有城有社，狐鼠作朋， 
众口磨牙，嚼啮缄滕。眇然一丝，九鼎曷胜？ 
时危运当，异人乃兴。奋臂一呼，宫禁肃清。 
乾端坤倪，载清载宁。先帝知公，尧舜之明。 
卧内受遗，参列公卿。公之报塞，誓死陨生。 
上见九庙，下从大行。夷之初旦，奄忽晦盲。 
碧血轮，震为雷霆。天门讠失荡，云旗纷迎。 
御我三后，陟降帝廷。关西之杨，清白齐声。 
暮夜无金，夕阳有亭。青蝇胡点，大鸟俊鸣。 
沉沉黄土，炯炯汗青。我作铭诗，永诏簪缨。 

    （太常寺少卿管光禄寺丞事赠大理寺卿赐谥鹿公墓志铭） 
    崇祯九年七月二十七日，奴酋兵破定兴，太常寺少卿鹿公死之。明年正月，其子化麟伏阙上疏曰：奴之掠畿南也，臣父移疾村居，无城守之责。臣父念定兴当涿南保北，背障神京。我入郡，邑谁与守？自己巳奴警，望风髡首，臣节扫地。非不知孤城难守，老亲当念，诚不忍桑梓当存亡之会，朝廷无仗节之臣，遂令臣侍臣祖居江村，辞丘墓，授兵登陴，令弱民疲，号令不一，死守七日，而城始陷。臣父守南门，奴从东北隅上，挟刃索衣，臣父啮齿大骂：“天朝鹿太常衣，肯覆羯狗奴耶？”奴怒甚，斫三刀，复射一矢，骂不绝口而死，臣父赞枢辅于关门，厉志恢复。奴素慑其名，肉薄环攻，志在必下。臣父以无备之城，必破之邑，独坚誓死之心，衡拒方张之虏，捧一以塞溃波，挽杯水以浇烈焰。以投闲之吏死朝廷，以抱病之身死乡里。不独城存与存，效斯民勿去之义；且欲人战家守，折狡虏南下之谋。假令人尽臣父，则一隅可保，九塞可宁。是臣父为一城死义为小，为天下大义死忠为大也。疏上，天子下所司按核。十一年二月，兵部覆请，诏赠公嘉议大夫、大理寺卿，荫一子入监读书，专祠赐谥，予祭造坟。恤终之典无不备，盖异数也。先是公殉义之冬，十二月十二日，化麟奉其祖太公命，权瘗于祖茔。拜疏归，待命苫次，哀恸不胜丧而死。化麟之子尽心，谋于其祖之执友孙奇逢与其徒张果中，请吾师高阳公志墓，而属予表其隧。十二年五月，予哭高阳公既除服，乃喟然而叹曰：“呜呼！高阳既没，鹿之志，非予其谁宜为？”乃按归安茅元仪及尽心所著公事状而志之曰： 
    公讳善继，字伯顺，其先小兴州人也。国初有讳荣者，徙居定兴南之西江村。曾祖讳府，封文林郎，山西平阳府襄垣县知县。祖讳久徵，江西道监察御史，赠光禄寺少卿，直言厉行，蔚为名臣。考讳正，累封如公官。妣田氏，赠恭人。正贵公子，少为诸生，县令宋继登请与相见，正方粪田，投畚锸而往，县令叹息，逆奄时，倾身急诸公之难，所谓鹿太公者也。公端方谨悫，岿如断山。少以祖父为师，小章句，薄温饱，慨然有豪杰圣贤之思。万历丙午举于乡，过容城，与孙奇逢酌酒切脯，定交杨忠愍墓下。癸丑举进士，与吴郡周顺昌、吴桥范景文ゎ被萧寺，鸡鸣风雨，以节义相期勉。选户部山东司主事，职盐法，与同舍郎袁世振爬搔利病，洞悉源委。袁后疏理两淮，卓有成效，著为令焉。丁田恭人忧，服除，补户部河南司主事，署广东司事。辽左方阙饷请帑，疏皆不报。会广东解金花银至，公奏记大司农李汝华曰：每岁广东解金花银两，恭进大内，此近例也。顷督部有扣留之议，此时仍进大内，则部议终成画饼。欲径解太仓，则俞旨艰如拔山。莫若题留为便。考《会典》，国初金花银折粮俱解南京，供武臣俸禄。各边或有缓急，亦取足其中。正统元年，始改解内府，岁以百万为额。嘉靖三十二年，题准三宫子粒及各处京运钱粮不拘金花折银等项，应解内府者，一并催解贮库，悉备各边应用，不许别项那借。夫曰缓急取足，是内府与外府分用也；曰备各边不许那借，是备外府专用而内府不得旁分也。今边烽告急，军糈乏用，即举金花全数，一旦复还太仓，亦率繇祖制，非夺大内所有而益外府也。唯是皇上批发，庋之高阁，而中涓荧惑其间，急难得旨。一面题知，一面札纳银库，转发辽左，权自外操，不至如帑金之缄滕不可问，天下事为之有机，留与不留，系于进与不进，此际间不容发。万一宸怒不测，请以身任罪。不然，局外者方议留，而局内者且议进，无论清议不可，即主上视吾辈何如也？司农如公议上请，上怒，夺公俸一年，勒令补还。司农不敢违，公力持不可。谢恩日，中官阖门扇不听公出，勒问太仓云何？管太仓主事刘荣嗣报曰：“发三日矣。”然实未发也。中官传严旨，促令补还。公曰：“有银何用借？无银又安用补？”中官愕眙不敢应。公曰：“但执善继语回奏，死生唯命，不敢易一字也。”中官叹息而去。无何，堂官夺俸二月，公降一级调外任，举朝交章请留，不报。拟降山东运判，亦不报。公遂移疾去，而司农竟如数补进矣。嗟乎！金花不可予边，而他赋乃可补。金花忽而扣留，忽而补进，忽漫无所执持，奈何不令人主厌薄臣下哉？光庙御极，首复公官，典新饷，改兵部职方司主事。是时辽阳初陷，中外匈匈。公受事誓天，泪流浃面。杜绝请托，申明法纪。为大司马草疏，请逮某斩某，以申国法。法不能行，请自臣始。言官群噪之，公抗章力争，无以难也。大司马以抚夷行边，请用废弁坐赃败者。职方郎耿如杞持之，不肯覆，司马疏争之。奉旨命司官不得违阻。公上书福清曰：“边疆之坏，由于债帅。中外诸贵人入其债而请求于职方，职方自爱其官，不得不徇诸贵人之请。今幸得一忧国奉公不徇情面之人，反奉不得违阻之旨，胥天下以职方为市，永无不债之帅者，自此一言始。勿谓能违阻之司官为易得，勿谓去能违阻之司官为小失也。”福清谓其刺己也，怒，已而屈服焉。岁壬戌，高阳公以阁臣理部事。高阳清严果锐，以天下为己任，请置逃臣熊廷弼、王化贞于理。公举手加额，遂委心焉。从高阳阅关以归。高阳自请督师，公请从。吏部司官缺，太宰坚以属公，公不可，曰：“相公一日在师中，即一日在幕中。鹿善继髯须如戟，肯回头作吏部郎乎？”高阳当关四年，经营辽河东西，恢复辽疆四百里，安插辽人四十万。入而造膝密画，出而指授二三大帅，实倚公为左右手。禁馈遗，绝宴会，朝齑暮盐，漠然两书生也。布衣敝马，出入亭障间，延见老较退卒，与相劳苦。因以勾稽将士，察识营垒，鼓勇敢，拔斥，录寸长，理小过。二十年名将，咸出高阳之门，公之功也。高阳自宁远还镇，属公入都门催军需甲仗。已事而还，去家二百里，不遑省视。中朝自此知关门决计进取，而沮抑之谋百出矣。十二车营成，高阳将渡河，入奏。逆奄惧有晋阳之举，矫旨趣令归镇。中朝忌高阳者，进谋于奄，议省饷减兵，以阴挠之。公诒书兵垣曰：“辽之当复，非直以故有之封疆不宜委敌，无辽则不能有蓟，祸遂迫于京畿也。今之持论者，大端有二：一曰慎重，一曰简汰。夫进取则当慎重，振刷则宜简汰。而出于今之君子，则慎重非为进取，意在退怯；简汰非为振刷，意在隳兵。而总以巧行其挠沮恢复之计。夫百计而鼓之进，不能当一言之退也。三年而集此众，不能供一日之隳也。不征不战，去将去兵，垂成之绪既废，前日之祸复作。辽、广溃陷时，都门之光景犹能记忆否？身在事外之朝士，以隔壁之猜，而索边人之情；心在事外之边人，以一面之词，而迎朝士之意。索边人之情者，遂持边情以为朝论；迎朝士之意者，因借朝论以撼边情。从此恢复两字，无人出口，锦片河山，甘心腥秽。忠臣义士，有负戟长叹而已。”未几，高阳解兵柄，公亦移疾乞归。迄今十四年，举世无复有言恢复者矣。呜呼！此可为痛哭者也。公在关门，不以边吏邀一阶半级。以久次，转员外，升武选司郎中。家居四年，上即家起公为尚宝司卿，升太常寺少卿，管光禄寺寺丞事。公再起，物望崇重，精勤吏事，夙夜在公，一如为郎吏时。未三载，复请告归以没。己巳冬，虏薄城下，公昌言于朝，非急召高阳、出马世龙于狱，无可办虏者。先是公物色世龙于群帅中，荐之高阳，推毂为大将。诸诽谤高阳者，皆以世龙为质的。及高阳再镇，手复四城，以还主上，世龙之功为多。而世龙亦卒以功名终。于是人咸谓公能知世龙，世龙不负公，而公与高阳果能相与以有成也。公天性纯孝，母既没，念太公独居，共卧起者二十年。其子亦驯行孝谨，四世一堂，更衣并食，雍雍穆穆如也。里居教授，生徒以百数。摄齐升堂，离经辨志，江村之上，有河汾、濂、雒之风。畿南之士，殖学修行，镞砺自好者，不问而知为鹿氏之徒也。晚而师事高阳，曰：“不图周、孔犹在人间。”高阳亦曰：“伯顺在幕中，如清风止水，助我神明者多矣。”公之没也，高阳哭之恸，为挽诗六十四章。又二年，高阳亦殉虏难。公与高阳，与辽事相终始，公又与高阳相终始。呜呼痛哉！公为人斋庄中正，明允笃诚。辞受取与，如水之有坊，而不以一节加人；是非可否，如食之必吐，而不以一眚掩人。以身命归君父，以心胆质鬼神，以深心冶铸善人，以至诚变化异类。其道之不行，而以完节自见，则天也，斯世之不幸也。公之没也，年六十有二。娶王氏，赠恭人；再娶王氏，封恭人。子化麟，天启辛酉举乡试第一人，后公一年卒。孙男四人：尽心举崇祯丙子乡试，洗心以荫入太学，悦心、从心皆幼。孙女二人。曾孙男三人。所著有《四书说约》三十一卷、文集若干卷。公与予俱出高阳之门，予以枚卜被讦，公正告蒲州，当为上别白忠佞，无以门墙故混淆国论，上负明主。蒲州不能用，遂终身不见蒲州。当是时，予待罪邸舍。公数过予，执手而不使予知也。予是以愧公。铭曰： 
    幽朔之地，斗极崆峒。三光五岳，笃生骏雄。 
生不独生，有孔铸颜。高阳定兴，二百里间。 
堂堂鹿公，羽仪斯世。矩方规圆，浑然元气。 
羯奴鸱张，全辽如毁。白首郎吏，独抱国耻。 
帝命视师，辍我纶阁。公辞铨郎，出赞戎幕。 
枕戈席马，抱冰履霜。指授将吏，鱼丽武刚。 
军书少间，危坐促膝。粗饭瓦盆，寒灯土室。 
羯奴外讧，谗夫内扇。白山未勒，黑水犹战。 
誓涓七尺，以报天子。吁嗟鹿公！与辽终始。 
碧血不变，白光如虹。江村之阡，有气熊熊。 
彗星角芒，参旗先后。骖乘高阳，扈我三后。 
高坟宿草，我友我师。人之云亡，孰知我悲？ 

    （山东道监察御史赠太仆寺卿黄公墓志铭） 
    天启逆奄之难，浙河东西，忤奄考死者两人，故吏科都给事中谥忠介魏公、山东道御史黄公也。先是神庙末年，浙人浸淫党论，雄唱雌和，一词同轨。一二方正之士，离而不服者，如兰蕙之孤生于荆棘而已。自两公之死，然后两浙之人，晓然知此之为正，彼之为邪。虽樵夫牧竖、皂隶庸丐，语及忠臣义士，靡不嗟咨涕Д，如不获见其人也；语及于阉儿媪子，靡不呼号骂詈，恨不得食其肉也。三十年以来，士大夫立名矫行，聚徒植党，所以鼓动激扬者至矣，而人未必从。两公以死教而人从之。子言之：有杀身以成仁，岂不大哉！黄公讳尊素，字真长，其先江夏人。十六世祖讳万河，为明州录事，徙家余姚。国初，菊东先生讳珏，精《皇极经世》之学。祖讳大绶，父讳日中，世有儒行。母卢氏。公少负轶才，ゼ词藻，下笔不能自休。年三十，未补博士弟子员，授徒苕、间，意豁如也。万历乙卯举于乡，丙辰举进士，授宁国府推官。郡多能人，以气力渔食闾里，持吏长短。公精强廉辨，执法如山，咸相戒莫敢犯。入为山东道御史。当是时，先帝冲幼，宫府晦蒙，都城一日三震。公上疏曰：“阿保重于赵娆，禁旅近于唐末，萧墙之祸惨于戎狄。”宵人为之咋指。应山杨忠烈公劾奄二十四罪，公抗疏继之，极论廷杖非祖制，曰：“后世史臣书之曰某年某月工部郎万以言某事死杖下，可不为惜哉！”乙丑，党祸大作，杨公、魏公考死，公除名为民。丙寅，以织监疏逮系，坐赃考掠，体无完肤，慷慨谈笑，抵死不少屈。临难赋诗一章，南北向叩头以谢君父。丙寅闰六月朔日也。年四十有三。越五日出狱，肌肉涨烂，头面不可别识矣。公为人通敏博达，明习掌故。自为理官，引大体，折大狱，多所保全耆定。及为御史，南乐附逆奄入相，朝右交关鼓扇，杨公、魏公暨高邑赵忠毅公、无锡高忠宪公出死力相耆柱。公语门人徐石麒曰：“乾六龙一亢，后豕至矣。后一豕躅，玄黄至矣。群贤之龙战，可谓亢矣！南乐其后豕也，不务坚贞用晦，敦复以俟时，而出一决无复之之计，其可几乎？”群公善其言而不能用也。公去郡，郡人持短长，蜚语相中，总宪邹公力持之。初入台，即进规于邹曰：“京司非讲学地也。徐文贞已丛议于盛世矣。”邹公卒用是去。群小之撼君子，自此始也。万景之杖也，公语杨公：“可以去矣。”杨曰：“苟济国，生死以之。”公曰：“言不用，何济？君子不顾生死成败，不可不顾出处。”魏公将攻南乐，公曰：“颁朔后朝，小过也。攻之急，势不反顾。二憾交作，不可为矣。”魏曰：“一死可以尽节。”公曰：“不然，李固机失谋乖，遗梁冀书，犹恋恋不能已，君子爱国之心，甚于爱臣节也。”公志在弘济艰难，雅不欲幸直偾事。每有搏击，飞章廷争，未尝不为人先。公固曰：“吾宁不与诸君子同其功，不愿不与诸君子同其祸也。”台省诣阁请救，止廷杖，群奄数百人，咆哮诟詈，阁臣噤不发一语。公叱之曰：“内阁丝纶要地，司礼不奉命不得至，若等何为？”皆稍稍引去。京朝官奉诏乘马，群奄顾京营马驰争道。公语京营，严顾马之禁。奄无所得马，遂少戢矣。彰德进玉玺，将御门受贺。公执奏曰：“宋哲宗得玺，蔡确等争言祥瑞，改年元符，其后朋党烦兴，宋祚不永。弘治十三年，陕西进玉玺，止命取进。祖宗成例当法，不应踵袭宋事。”其据经守正，援据切当，皆此类也。杨、魏死，公为位恸哭。是夕梦杨公告曰：“大祸未解。”公之与诸君子同祸。天为之矣，又何尤哉？ 
    公没之次年，子宗羲诣阙讼冤，天子赠公太仆寺卿，祖、父皆如其官，荫一子入太学，立祠于邑之文昌阁前。慈冯公元与其弟元飚具特牲往拜，诸生冯文昌等数百人胥会祠下。浙河西东，与魏公相望焉。于是宗羲以己巳十一月廿五日葬公。又十余年，而以墓铭属予。公娶某氏，封恭人。子五人：长即宗羲，次宗炎、宗燧、宗辕、宗怀。葬在化安之新阡。予往识公长安，退而语人：“黄公丰颐广颡，长身山立，岿然福德大人也。”公没，人或以予。在昔元季，有以南台大夫抗节死伪吴者，袁廷玉相之曰：“公大贵人也，当秉忠致命，名垂后世，公必勉之。”繇此言之，士大夫非具福德相，其能以忠义显闻乎？予之相公，盖未为不验也。铭曰： 
    夷之初旦明未周，虹扬蔽赘旒。天门讠失荡叫莫繇，一夫九首择肉投。 
高冠长剑部党俦，一苇誓塞江河流。一击不中耻下，衣冠血肉填厕。 
艰难弘济需巨舟，风颠缆弱柁不收。人谋不远输鬼谋，长年三老空嘲啁。 
抗辞同日自我求，芳膏煎灼非我尤。天晶日光死何忧？幸哉不从李范游。 
淋漓碧血一丘，荪芳兰茁天汝酬。我铭其藏语不偷，丹书青史俱千秋。 

    （陕西按察司副使赠太仆寺卿顾公墓志铭） 
    天启中，群小嗾逆奄兴大狱，谋杀应山杨忠烈公、桐城左公、嘉善魏公，逮其客汪文言下诏狱，考问无所得，聚而谋曰：“先是经、抚之狱，刑部顾员外引八议议熊廷弼。廷弼，楚人也，顾员外，杨、左之党人也，以鬻狱坐顾，以关通坐杨、左，则诸人一网尽矣。”公已调兵部，再调礼部，出为陕西按察司副使，奉严旨逮系，与杨、左等六人并下诏狱。五人后先考死，移公下刑部狱，命法司定爰书。公慷慨对簿曰：“某奉旨送法司，据招定罪，岂容复辩？欲辩则抗圣旨也，欲不辩则自欺本心，欺法司，且欺天下后世，是亦欺皇上也。不抗即欺，无一而可也。且五人者皆前死矣，借某以实五人之招，则某既自诬服，又代五人诬服，何以见五人地下乎？明公能昭雪此案，则万代瞻仰。不然，有镇抚原招在，某复何言？”法司环坐愕眙，无以难也。已而叹曰：“汪文言犹能为贯高，我独不能乎？吾不可以再辱矣。”乃呼酒与其弟大夏、从弟大武诀别，趣和药饮之，未绝，复雉经而卒。天启乙丑九月十四日也。享年五十。后三年丁卯，今上即位，﹃逆奄，赠公太仆寺少卿。命法司更定先朝爰书，于是公等六人冤状始白。呜呼痛哉！ 
    公登万历丁未科进士，除泉州府推官。移病免归，改常州府儒学教授，稍迁国子监博士。是时党议已成，朝右以东林相抉谪，斥逐殆尽。公叹曰：“昔贾彪不入顾厨之目，西行以解其难。吾不预东林，正可以彪自况也。”广文官冷，非世所指名。公又能奕棋谑浪，与朝士浮湛上下，而实以其间为收拾人才、改纪国政之地。迨光庙御极，南昌为政，杨、左在台省，除旧布新，海内焕然改观。知公者以谓居中斡旋有功为多，而群小之侧目深矣。迁刑部，历主事、员外，以久次议改调，而经、抚之狱起，司寇王庄毅公以为非公不能办也，留公署山东司事，欲以重公，然卒用是败。呜呼！经、抚之狱，厥罪惟均。公惜熊之才，议贳之以责后效；然卒定熊辟者公也。杨初抗疏请易熊，魏抗疏请辟熊，其不受熊赇，甚易明也。公之祸酝酿于庚申鼎革之时，而发作于甲子击奄之日。机不深则祸不烈，冤不极则白不早，其始终借端于公，则天也。公何憾矣哉！公精敏强直，明习法比，案牍山积，手批口决，老狱吏皆为吐舌。辽沈之陷也，台省搜获奸细，弃市无虚日，系者二百余人，饥寒瘐死，莫敢问者。公请于王公曰：“以一身易五十余人命，某犹甘之，况一官乎？”即日谳之，论一人，颂系二人，他皆移大理纵遣。王公叹息称焉。杜茂者，冒登抚之饷，逃匿僧舍，为边吏逻得者也。张鹤鸣以司马行边，劾与佟卜年约李永芳谋叛。狱已具矣，王公以问公。公曰：“招谓卜年令河间，茂匿廨舍三月，偕其二仆往来。永芳所具有本末，独不知二仆姓名，何也？同谋三月，聚首摩腹，亲逾骨肉，岂不识其仆为谁某？往来永芳所，同行数千里，不一扣其姓名者，何也？以原招覆之，茂之诬服无疑也。”王公曰：“然。然则何以处卜年？”公曰：“卜年虽非叛，实佟养真族，坐叛族，流三千里，可也。”王公去，而侍郎杨东明署事，奏卜年实奴酋族，每岁拜金世宗墓，当伏诛。公曰：“此语何从得之？”杨曰：“闻之人言。”公曰：“刑部奏事，有审得某人云云，无闻得某人云云也。”杨大惊，奏已发，亟追止之。杨欲更坐卜年论死，曰：“佟养真既以谋反论，卜年乃反族，非叛族也。”公曰：“律反族不同谋不同居者，止期亲论斩，余不坐。”杨作色曰：“谋反夷三族，宁论期亲？”公曰：“明公所言者汉法，员外所执者《大明律》也。”从容简律以进。杨默然惭恚而止。公之据经察狱，不诡随徇人，皆此类也。公与其弟大韶孪生，并负异才，有二陆两苏之目。长而通经术，谙掌故，慨然有经世之志。典试广西，作财赋文武对策，识者以为今之子瞻也。卒之前数日，手指重伤，强拈笔作自叙，笔记诀别书，凡数千言，酒酣慷慨语曰：“自唐、虞至今，才四千年。吾生世五十年，已得八十分之一，不可为不寿。即以凶终，不犹愈于老死牖下者乎？”又为偶语曰：“故作风波翻世道，长留日月照人心。”曰：“此他日祠堂对联也。”公之豪爽自喜，通达死生之际如此。 
    公讳大章，字伯钦，世居常熟之均墩村。曾祖讳江，赠南京太尝寺卿，妣贾氏，赠淑人。祖讳早，妣陆氏，赠如曾祖妣。父讳云程，历官南京太常寺卿。母周氏，封淑人。生母张氏，以公封太宜人。娶蒋氏，封宜人，贵州道监察御史以化之女。子麟生，邑诸生。女三人，嫁太学生赵士晋、诸生申济芳、知府凌必正。公在西曹，数与奄党抗论相击排。及议恤，奄党犹在事，有赠而无荫。麟生诣阙讼冤，上下其事于部，寝阁者又十二年矣。于是麟生卜以崇祯己卯三月初八日葬公于均墩之新阡，而属予为之铭。铭曰： 
    公入诏狱，芝生庙旁。一茎六瓣，狱卒告祥。 
公曰惜哉，芝产非所。六人毕命，芝亦陨堕。 
岂惟芝祥，天亦告异。白气亘天，南斗失位。 
谁无七尺？谁及百年？孰如公死，上感昊天。 
霜飞愍纶，日照高阙。星辰昭回，芝兰坌拂。 
我作铭章，钻石幽扃。丹书永刊，青史足征。 
</div>
    <div class="pagination">
<a href="牧斋初学集_page77.html">上一页</a><span>...</span><a href="牧斋初学集_page73.html">73</a><a href="牧斋初学集_page74.html">74</a><a href="牧斋初学集_page75.html">75</a><a href="牧斋初学集_page76.html">76</a><a href="牧斋初学集_page77.html">77</a><span class="current-page">78</span><a href="牧斋初学集_page79.html">79</a><a href="牧斋初学集_page80.html">80</a><a href="牧斋初学集_page81.html">81</a><a href="牧斋初学集_page82.html">82</a><a href="牧斋初学集_page83.html">83</a><span>...</span><a href="牧斋初学集_page79.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
