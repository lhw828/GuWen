<!DOCTYPE html>
<html>
<head>
    <meta charset="UTF-8">
    <title>东雅堂昌黎集注 - 第 17 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东雅堂昌黎集注 - 第 17 页/共 23 页</h1>
    <div class="content">




　　东雅堂昌黎集注巻二十六
　　钦定四库全书
　　东雅堂昌黎集注巻二十七
　　碑志
　　刘统军碑【公尝志统军刘昌裔墓矣今又铭其碑此篇并从方所据石本为正可疑者别见诸本作唐故右龙武统军刘公墓碑】
　　唐故陈许军节度使金紫光禄大夫检校尚书兼御史大夫右龙武统军彭城郡开国公食邑二千户赠潞州大都督刘公讳昌裔字光后【许下或无军字方从石本】薨既【元和八年十一月昌裔卒九年九月河南】将反机于京舎于墓次【机或作柩或作几或作主京下有师字】故吏文武士门人送客讫事防哭将退咸顾恋牵连一口言曰自我公薨至凡所以较徳焯勤者【焯之药切明也一或作悼一作卓】莫不粗完隠卒崇终有都督之诏【昌裔卒有诏赠潞州大都督】日事时功以着不可诬【可下或有以字】有太史之状太常之状【太常上或有有字】有谥【昌裔谥威公】有诔有幽堂之铭又如即外碑刻文以显诗之其于传无已岂不益可保于是相许诺以告其孤纵【昌裔四子縦其长也】纵哭【或无哭字】舍杖拜曰縦不敢违则相与刻铭文曰
　　刘处彭城本自楚元【汉髙帝季弟楚元王交之后】阳曲之别繇公祖迁【昌裔曽祖承庆为朔州刺史祖巨敖为太原晋阳令乐其土俗占籍太原之阳曲曰自我为此邑人可也何必彭城】公曽祖考为朔州守祖令太原仍世北边乐其高寒弃楚不还逮于公身三世晋人【赵徳夫云石本三世作世上文祖今太原作考令太原善其篇首既言阳曲之别由公祖迁则为晋人非再世矣碑当时所立不应差其世次莫可晓也　今按刘志在后卷所述世次尤详与再世之云皆不合亦石本不足信之一验也】公生而异魁顔钜鼻幼如舒退少长好事西戎乗势盗有河外公虽家居为国喑噫【上于金切下乌界切】来告边帅【或作师】可破之计杨琳为横巴蜀靡雕【考代宗起大厯三年泸州刺史杨子琳反昌裔説子琳事通鉴亦可考新书作杨恵琳误矣】公由游寄单船谕诏【尔雅士特舟所注单船】折其尾毒【其尾毒或作旗纛尾】不得动揺琳后来降公不有功终琳之已还卧民里【昌裔説边将不售去入三蜀杨琳之乱蜀人苦之昌裔单船往説琳大歴四年二月琳遣使诣阙谢罪以琳为峡州团练使以昌裔为従事后琳死客河朔间】盖古有云人职其忧无事于职而与国谋德宗之始为曲环起奋笔为檄强冦气死【建中初曲环为邠陇两军都知兵马使其收獛州也辟昌裔为判官为环檄李纳剀晓大义环上其藁徳宗异之】决败算成效于屈指环有许师【贞元二年七月环自汾陇行营节度使陈许节度使昌裔从府还】公遂佐之苏民轧敌【轧或作战或作朝】多出公画累拜郎中进兼中丞虽在陪贰天子所慿蔡卒幸丧围我许郛新师不牢劻勷将逋【劻勷急走貌又遽也　劻曲羊切勷如羊切】公为陈方【或作力】应变为械与之上下冦无所頼【方云或云此当脱一句非也今按此篇文体整齐无竒句为韵者或説是也不然则衍与之上下一句未果孰是也石本之不足信此又显然亦屡辨之矣】遂至遁败【贞元十五年八月环卒淮西吴少诚遣兵掠临頴陈州刺史上官説知陈许留后遣大将王今忠将兵杀之皆为少诚所虏丙午以説为陈许节度使少诚遂围许州説欲弃城走昌裔时为营田副使止之城中兵足以辧贼但阂城勿战贼气自衰吾以全制其敝蔑不克矣昌裔募勇士千人凿城出击大破之城由是全】以功迁陈实许之半【许州围觧昌裔以功拜陈州刺史】声驾元侯以势自惮【贞元十六年七月少诚进击蔡州行营招讨使韩全义败于溵水与诸道兵皆走保陈州求舎昌裔登城谓曰天子命公讨蔡州何为来陈且贼不不敢至我城下君其舎外无恐明日从十余骑持牛酒抵全义营劳军全义不自意迎拜叹服】复入居许为军司马【贞元十八年以昌裔为陈许行军司马】脱权下威士心益归卒嗣环职【贞元十九年六月説卒以昌裔检校工部尚书兼许州刺史充陈许节度使】弃恶从德乃与蔡通涂其榛棘稚耋嬉遨【或作逰】连手歌讴上无可怨外无与雠既长事官峻之大夫【峻诸本作浚今按此一字亦可疑未详其説】其偿未塞仆射以都【封彭城郡公再加检校尚书右仆射偿或作赏以或作已　今按上句有未字此当作已然二字通用者亦多姑从旧】及癸已嵗秋涌水出流过其部破民庐室【元和八年五月许州大水壊庐居舎漂溺居人六月徴昌裔还京师】公即疏言此皆臣防断不补渍民于泉【渍或作偾】臣耄且疾宜即大罚上曰害【或作菑　今按害灭除字本秦刻】大臣其来允余之思其可止哉驿隶走呼有中使来公迎于驿遂行不回六月降热上下歊赩【歊或作防赩大赤也字见楚词大招　赩许极切】公鞭公驱去马以舆公病日恶不能造阙仆卧在宅【始宪宗恶昌裔自立欲召之宰相李吉甫曰陛下乗人愁苦可召也六月以东都留守韩皋代之诏昌裔还京师至长乐驿知帝意因请归私第许之称风】闵有加锡命为统军龙武之右兼官左相百僚长首【昌裔至天子以为恭即其家拜检校尚书左仆射兼右龙武统军知军事】冬十一月日将南至公遂薨殂年六十二奏闻怛悼俾官临吊悲不听朝赠督潞州存殁之赉于数为优明年九月东葬金谷公往有命匪后人卜
　　衢州徐偃王庙碑【徐偃王事见史记后汉书博物志元和姓纂然后汉书云楚文王灭之楚词亦云荆文寤而徐亡按周穆王时无楚文王春秋时无徐偃王辨见于楚词补注中石刻云朝廷郎守尚书考功郎中知制诰昌黎韩愈撰福州刺史元锡书元和十年十二月九日立】
　　徐与秦俱出柏翳为嬴姓【史记秦本纪大业之子曰大费是为柏翳舜赐姓瀛氏伯翳二子大亷之后为秦若木之后为徐是为俱出柏翳也　嬴余轻切】国于夏殷周世咸有大功【秦本纪又曰大亷孙孟戯中衍殷帝大戊以为御而妻之自太戊以下中衍之世遂世有功以佐殷国故嬴姓多显遂为诸侯若本孙费昌当夏桀之时去夏归商为殷御以败桀于呜条是有大功也殷或作商今从石本此篇内同疑者别见】秦处西偏専用武胜【中衍曽孙曰戎胥轩】
　　【轩生仲遹遹生飞亷亷生恶来来生女防防生旁皋皋生大几几生大骆骆生非子周孝王以为附庸邑之于秦是为处西偏也】遭世衰无眀天子遂虎呑诸国为雄【国或作侯】诸国既皆入秦为臣属秦无所取利上下相贼害卒偾其国而沈其宗【偾犹亡也尔雅云偾僵也荘子一偾一起沈其宗谓防其族也　偾方运切又甫运切】徐处得地中文徳为治【文或作又今以上文秦用武胜者推之此宜作文】及偃王诞当国益除去刑争末事凡所以君国子民待四方一出于仁义当此之事周天子穆王无道意不在天下【穆王名满左昭十二年云穆王欲肆其心周行天下将皆必有车辙马迹焉】好道士説得八龙骑之西游【列子曰周穆王驾白骏之乗西征昆仑八骏骅骝緑耳赤冀白羲渠黄逾轮盗骊山子】同王母宴于瑶池之上歌讴忘归【穆天子传云穆王见西王母觞于瑶池之上母为天子謡曰白云在天山陵自出道理悠逺山川间之将子无死尚能一来天子答曰予归东土和理诸夏万民均平吾顾见汝比及三年将复而野石本无宴字　今按无宴字不成文以它本补】四方诸侯之争辩者无所质正咸賔祭于徐【祭方从杭作寮云今庙中有传刻庆厯中石本亦作寮　今按賔寮无理明甚况庆厯石本非当时物尤不足据而左传有賔祭字当从诸本作祭为是】贽玊帛死生之物于徐之庭者三十六国得朱弓赤矢之瑞【博物志云偃王欲舟行上国乃通沟陈蔡之间得朱弓赤矢以为得天瑞遂因名为弓自称偃王江淮诸侯服从者三十六国朱弓一作象犀】穆王闻之恐遂称受命命造父御【造父穆王御飞亷孙也　造七到切父音甫】长驱而归【史记秦本纪造父以善御幸于周穆王得骥温骊骅骝緑耳之驷西巡狩乐而忘归徐偃王作乱造父为穆王御长驱归周救乱】与楚连谋伐徐【以史记世系表考之穆王所与连谋伐徐者殆楚熊胜也】徐不忍鬭其民北走彭城武原山下百姓随而从之万有余家偃王死民号其山为徐山凿石为室以祠偃王偃王死虽走失国【失下或有其字】民戴其嗣为君如初驹王【礼记邾娄考公之丧徐君使容居来吊舎曰先君驹王西讨驹王徐之先也】章禹【左氏昭三十二年吴灭徐徐子章禹防其发以奔楚章禹宗十一世孙】祖孙相望自秦至今【秦或作奉】名公巨人寄迹史书【史或作文】徐氏十望其九皆本于偃王而秦后迄兹无闻家天于柏翳之绪非偏有厚薄于仁与暴之报自然异也衢州故防稽太末也【太末春秋时姑蔑也至汉改焉唐号曰龙邱越絶书姑末今太末后汉吴有龙邱苌者隠居太末　太音闼】民多姓徐氏支县龙邱有偃王遗庙武曰偃王之逃战不之彭城之越城之隅弃玉几研于防稽之水【选緑苔鬖髿乎研上南越志生研石上注研与砚同】或曰徐子章禹既执于吴徐之公族子弟散之徐扬二州间【公或作宗】即其居立先王庙云开元徐姓二人【徐坚字元固徐峤字巨山】相属为刺史帅其部之同姓改作庙室载事于碑后九十年当元和九年而徐氏放复为刺史放字达夫前碑所谓今户部侍郎其大父也春行视农至于龙邱有事于庙思惟本原曰故制觕朴下窄【觕仓梧切或作桷】不足以掲防妥灵【掲音羯又邱杰切】而又梁桷赤白陊剥不治【选期不阤陊陊壊落也陊池耳切又徒可切】图像之威防昧就灭【防音饩玉篇云深黒也】藩拔级夷庭木委【或作缺　今按缺正字俗体然唐人多用之姑从其旧】祈甿日慢祥庆弗下【日方云洪以石本定作由　今按由义未详姑从诸本作日】州之羣支【羣支或作支郡或作羣吏皆非是】不获荫庥余惟遗绍而尸其上不即不图以有资聚罚其可辞乃命因故为新众工齐事惟月若日工告讫功大祠于庙宗乡咸序应【乡或作御】是嵗州无怪风剧雨民不夭厉谷果完实民皆曰耿耿祉哉【耿耿祉哉或作祉哉祉哉方从阁本无祉字而不言石本之有无又云耿当读从炯今从诸本】其不可诬乃相与请辞京师归而镵之于石辞曰
　　徐杰以颠徐由逊緜【逊或作邈】秦久饥徐有庙存婉婉偃王【婉音苑】惟道之耽以国易仁为笑于顽自从擅命其实几姓厯短詈长【詈或作言】有不偿亡课其利害孰与王当【与方从洪氏石本作尝今从诸本】姑蔑之墟太末之里【今徐州有姑蔑城左传哀公十三年越伐吴王孙弥庸自上观之见姑蔑之旗曰吾父之旗也杜预注姑蔑越地】谁思王恩立庙以祠王之闻孙世世多有唯临兹邦庙土实守坚峤之后达夫廓之王殁万年如始祔时王孙多孝世奉王庙达夫之来先慎诏教尽惠庙民不主于神维是达夫知孝之元太末之里姑蔑之城庙事时修仁孝振声宜宠其人以及后生嗟嗟维王虽古谁亢【古或作死亢协韵苦郎切】王死于仁彼以暴丧【暴方作常而不言石本今从诸本】文追作诔刻示茫茫【示或作石方云石本如此而不敢从今亦不敢从也】
　　袁氏先庙碑【袁滋履厯并详本传碑特其防耳唐书新传以滋为袁范之后则又误矣】
　　袁公滋既成庙明嵗二月自荆南以旗节朝京师【嵗或作年方云考之史袁滋以元和十一年朝京师旗或作旌】留六日得壬子春分率宗亲子属用少牢于三室既事退言曰呜呼远哉维世传徳袭训集余乃今有济今祭既不荐金石音声使工歌诗载烈象容其奚以饬稚昧于长久唯敬系羊豕幸有石【即所谓丽牲之碑祭义云祭之日君牵牲入庙门丽于碑丽系也】如具着先人名迹【着或作者】因为诗系之语下于义其可虽然余不敢必属笃古而达于词者遂以命愈愈谢非其人不获命则谨条袁氏所以出与其世系里居起周厯汉魏晋拓拔魏周隋入国家以来【或作已来　拓音托拔蒲拨切注见廿卷集贤院校理墓志铭】髙曽祖考所以劬躬焘后委祉于公公之所以奉将承应者有槩有详而缀以诗其语曰周树舜后臣【语或作诗树或作封后下或有为字】陈公子有为大夫食国之地袁乡者其子孙世守不失因自别为袁氏春秋世陈常压于楚与中国相加尤疏袁氏犹班班见可谱【或作可见于谱】常居阳夏【陈阳夏汉世淮阳国前汉发兵拒之阳夏注今亳州也　夏音贾】夏至晋属陈郡【或无郡字】故号陈郡袁氏博士固【辕固】申儒遏黄【汉儒辕固齐人窦太后好老子书召问固固曰此家人言耳太后怒曰安得司空城旦书乎袁固以治诗孝景时为博士与黄生争论景帝前黄生曰汤武非受命乃弑固曰不然夫桀纣虐乱天下之心皆归汤武汤武不得巳而立非受命为何】唱业于前至司徒安懐徳于身【袁安后汉时仕终司徒】袁氏遂大显连世有人终汉连魏晋【终或作纷非是】分仕南北始居华阴为拓拔魏鸿胪鸿胪讳恭生周梁州刺史新县孝侯讳頴【新下或有安字字颖或作频】孝侯生隋左卫大将军讳温去官居华阴武徳九年以大老至薨始华州【耋或作耄】左卫生南州讳士政南州生当阳令讳伦于公为曽祖当阳生朝散大夫石州司马讳知司马生赠工部尚书咸宁讳晔是为皇考袁氏旧族而当阳以通经为儒位止县令石州用春秋持身治事为州司马以终咸宁备学而贯以一文武随用谋行功从出入有立不爵于朝比三世宜达而窒归成后人数当于公公惟曾大父大父皇考比三世存不大夫食【或无再出大父字有公字大父或作大夫比或作妣皆非是】殁祭在子孙唯将相能致备物世弥远礼则益不及在慎徳行业治图功载名以待上可无细大无敢不敬畏无早夜无敢不思成于家进于外以立于朝自侍御史歴工部员外郎祠部郎中諌议大夫尚书右丞华州刺史【贞元十六年二月自尚书右丞出刺华州】金吾大将军【贞元二十一年三月召拜】由卑而钜莫不官称遂为宰相以賛辨章【便章也史记便章百姓即平章耳】仍持节将蜀滑襄荆【永贞元年十月以滋为西川节度使元和元年十月徙义成军节度八年正月自户部尚书出为山南东道节度九年九月徙荆南节度蜀谓西川滑为义成襄谓山南东道荆谓荆南】畧苞河山秩登禄富以有庙祀具如其志又垂显刻【或作烈】以敎无忘可谓大孝诗曰【诗下或有文字】
　　袁自陈分初尚蹇连【或作连连】越秦造汉博士发论司徒任徳忍不锢人【忍一作思汉明帝时安为河南尹未尝以赃罪鞠人尝曰凡学仕者髙则望宰相下则希牧守锢人于圣世所不忍为方云博士辕固司徒袁安也按左传陈有辕涛涂又有袁侨汉有辕固辕丰又有袁安葢两姓也杜预谓袁侨涛涂四世孙不知何以至汉复出两姓　今按欧公集古録汉三老袁良碑亦云涛涂立姓为袁葢辕袁相通古字袁盎又通作爰亦非别为一姓也】收功厥后五公重尊【安章帝时为司徒二子京敞京子汤字仲河桓帝时太尉汤子逢字周阳灵帝时司空逢弟隗字次阳献帝时太传京弟敞字叔平安帝时司空凡四世五公焉】晋氏于南来处华下鸿胪孝侯用适操舍南州勤治取最不懈当阳耽经唯义之畏石州烈烈学専春秋懿哉咸宁不名一休趋难避成与时泛浮是生孝子天子之宰出把将符羣州承楷【把或作祀或作持羣或作都】数以立庙【数或作敎説见乌氏庙碑】禄以备器由曾及考同堂异置柏板松楹其筵肆肆【筵或作业】维袁之庙孝孙之为顺势即宜以诹以以平其屋墙持持孝孙来享来拜庙庭陟堂进室亲登笾铏【或作钘】肩臑胉骼【臑臂节也礼记其礼太牢则以牛左肩臂臑折九个仪礼臂臑肫骼胉胁也仪礼两胉肺设扄鼏骼禽兽骨也四者皆所荐之羞　臑奴报切又女朱切胉音粕骼音格】其樽清降登受胙于庆尔成【尔或作示非是】维曽维祖维考之施于汝孝嗣以报以祗凡我有今非本曷思刻诗牲系【或作系牲】维以告之
　　清河郡公房公墓碣铭【房启之死及志皆不载年月日启以贞元末为容管帅在容九年迁桂管坐中使事贬防州死元和十年也】
　　公讳启字某河南人其大王父融王父琯仍父子为宰相融相天后事逺不大传琯相宗肃宗处艰难中与道进退薨赠太尉流声于兹父乗【琯三子宗偃御史中丞次乗幼孺复容州刺史】仕至秘书少监赠太子詹事公胚胎前光生长食息不离典训之内目擩耳染【擩或作濡或作揣方云擩亦染也　今按擩而遇切字见仪礼然作濡亦通】不学以能始为凤翔府参军尚少人吏迎观望见咸曰真房太尉家子孙也不敢弄以事【或无观字】转同州澄城丞益自饬理同官惮伏【理或作治】卫宴使岭南黜陟【建中元年二月遣黜陟使洪经纶栁冕卫宴等一十人分行天下晏使岭南】求佐得公擢摘良奸南土大喜还进昭应主簿【进或作迁】裴胄领湖南表公为佐【贞元三年闪五月以国子司业裴胄为湖南观察使胄字叔河东闻喜人】拜监察御史部无遗事胄迁江西又以节镇江陵公一随迁佐胄【又或作为非是佐胄或作为佐】累功进至刑部员外郎赐五品服副胄使事为上介上闻其名徴拜虞部员外在省籍籍迁万年令果辨憿絶【辨或作辧　憿音激疾也】贞元末王叔文用事材公之为举以为容州经畧使【贞元二十一年五月以启为容州刺史兼御史中丞容管经畧事】拜御史中丞服佩视三品管有岭外十三州之地【州下或无之字容管所容辨白牢钦岩禺汤瀼古等州】林蛮洞蜒【当作蜑南方夷也　蜒音诞】守条死要【伊肖切约誓也】不相渔劫税节赋时公私有余削衣贬食不立资遣以班亲旧朋友为义【朋或作为非是】在容九年迁领桂州【元和八年四月以启为桂管观察使】封清河郡公食邑三千户中人使授命书应待失礼客主违言徴贰太仆【启徐桂州州邸赂吏部主者私得官告飞驿以授启既而宪宗自遣中使持诏赐启启畏使者邀重赂即曰先五日已得诏使者给请视因持之归以闻至七月贬启太仆少卿】未至贬防州长史而坐使者【启自陈献使者南口十五帝怒杀中使启未至京师贬防州长史始诏五管福建黔中道不得以口馈遗罢腊口等使九月丙午中官季建章坐受启赂杖一百处死癸未贬启防州长史启先赂建章口十五人既怨其发官告事乃具上言帝既杀建章并黜启】以卒卒官年五十九其子越能辑父事无失谨谨致孝既碣墓请铭铭曰
　　房氏二相厥家以闻条叶被泽况公其孙公初为吏亦以门庇佐使于南【谓佐卫宴】乃始已致既办万年命屏容服功绪卓殊氓獠循业【獠张绞切】维不顺随【不顺中使】失署亡资非公之怨铭以着之【非公或作非君】
　　唐故银青光禄大夫检校左散骑常侍兼右金吾卫大将军赠工部尚书太原郡公神道碑文【或无尚书以上二十八字】
　　公讳用字师柔太原人庄宪皇太后之弟【顺宗后弟】今天子之舅【宪宗舅】太师之子太尉之孙司徒之曽孙【王用父曰子顔生顺宗后后生宪宗宪宗元和元年赠太师用祖曰难得元和元年赠太尉用曽祖曰思敬元和元年赠司徒】元和元年上朝太后南宫大褒外氏自外髙王父而下至外王父咸册登公师事载之史【髙王上或有祖字】皇太后昆弟唯公一人【子顔二子重荣官至王傅次即用也】于是特拜银青光禄大夫太子少詹事【特或作时】未三月因迁大詹事赐勲上柱国爵封郡国于太原益掌廐苑之事公起外戚子弟秩卑年少嵗余起居上班官尊职大朝夕两宫而能敬让以敏持以礼法不挟不矜賔接士大夫髙下中度【士下或无大字】兴官耆事滋久愈谨【兴或作与耆或作嗜方云耆音指致也诗耆定尔功国语耆其股肱以从司马今按耆或疑即嗜字更详之】由是朝廷推贤所处号治转少府监太子賔客别职仍初【仍或作如初方从馆杭本作祔今按仍即如也祔字无理明甚可以见阁杭本之谬矣】迁左散骑常侍兼右金吾大将军皆以选进不専为恩【専有或有于字】十一年秋将以八月荘宪太后【元和十一年三月太后崩八月丰陵】前一月壬申以疾告薨春秋四十有七上罢朝二日为位以哭赠工部尚书十一月壬申于万年县落女原【落女或作落安】夫人河南胡氏号太原郡夫人有子六人女子一人葬得日公之姉婿京兆尹李翛【或作脩考旧史当作翛】谓太子右庶子韩愈曰子以文常铭贤公卿【常或作章】今不可以辞应曰诺而为铭曰
　　有蟜氏国实出炎轩【按史记轩辕皇帝娶西陵之女曰螺祖为黄帝正妃生二子曰元嚣曰昌意元嚣生蟜极晋语云少典娶千有蟜氏生黄帝炎帝蜀山氏之诸侯也　蟜音乔又音矫】蜀涂莘摰【史记黄帝之子昌意娶蜀山氏之女生髙阳有圣徳立为帝是为颛帝禹者皇帝之孙颛帝之孙也娶涂山氏之女生启书曰娶于涂山季歴娶太任葢挚国任氏之中女诗曰挚仲氏任子昌立是为西伯西伯曰文王娶莘国氏之长女曰太姒诗曰命此文王于周于京纉女维莘列女传汤妃有莘氏之女生仲任外丙又云太任文王之母挚仲氏之中女王季娶以为妃　挚因至莘一作华非是】正妃之门孰丰其川不羡其源王氏周胄【王氏周灵王太子晋之后】官封继继【上继字或作相非是】实生圣女以母唐帝公惟后季天子吾甥【吾或作其非是】卑躬慎徳不与宠横方年未老后哀犹新如何不惠而殒其身刻文兹石久载攸存【攸方作犹　今按文理当作攸又上句已有犹新字不应重出也】










　　东雅堂昌黎集注巻二十七
　　钦定四库全书
　　东雅堂昌黎集注巻二十八
　　碑志
　　曹成王碑【曹成王碑造语法子云也退之性不喜书然尝云凡为文辞宜畧识字如此碑中用剜鞣防掀撇掇防跐等字是也】
　　王姓李氏讳皐字子兰谥曰成其先王明以太宗子国曹絶复封传五王至成王【永隆元年十月明坐与太子贤通谋降封零陵王从黔州都督谢祐逼杀之二子俊□王南州别驾桀为黎国公垂拱四年并遇害神龙初以杰子为嗣曹王后备自南还诏停封而封备备卒开元十二年复封卒子戢嗣位左卫率府中郎将子皐嗣是为成王】成王嗣封在宗世盖于时年十七八绍爵三年而河南北兵作天下震扰王奉母太妃逃祸民伍得闲走蜀从天子【或无得字或无蜀从二字】天子念之自都水使者拜左领军卫将军【卫下或有大字】转贰国子秘书【自都水监使者三迁至秘书少监】王生十年而失先王【开元二十一年父戢卒】哭泣哀悲吊客不忍闻丧除痛刮磨豪习【痛下或有自字】委已于学稍长重知人情急世之要耻一不通侍太妃从天子于蜀既孝既忠持官持身内外斩斩【持身或作将身斩斩或作渐渐非是】由是朝廷滋欲试之于民上元元年除温州长史行刺史事江东新刳于兵【谓为兵所刳割也　刳空胡切】郡旱饥民交走死无吊【交或作皆　今按唐人语多用交字如陆宣公奏议云交骇物聴交下不存济者之类意犹曰即今云尔】王及州不解衣下令掊鎻扩门　【掊音剖扩苦莫切扩一作撗】悉弃仓实与民活数十万人【活下或有者字或无十字】奏报升秩少府【或无报字府下或有监字时大饥有官粟数十万斛皐欲行赈救掾吏叩头乞候上防皐曰人日不再食且死安暇禀命若我一身活数千人命利莫大马于是开仓尽散之以擅贷之罪飞章自劾天子嘉之答以优诏就加少府监】与平袁贼【寳应元年八月台州人袁晁反诏河南道副元帅李光弼讨之四月晁卒与及也易系辞其孰能与于此　与音预】仍徙秘书兼州别驾部告无事【兼方作处云考旧传合　今按成王本以温州长史行刺史事今两奏功而得处州别驾又不行州事则于地望事权皆为左降矣以事理推之不应如此疑方本误而诸本作兼者为是盖以旧官仍兼本州别驾以宠之尓下文又云部告无事则谓温州前此旱饥而今始无事也又云迁真于衡则是自行刺史事而为真刺史也其间不应复有处州一节明矣旧史亦承集误不足为据】迁真于衡【真或作镇】法成令修治出张施【或作弛】声生势长【上声】观察使噎媢不能出气【时辛京杲为湖南观察使　噎乌结切媢音墨冒寐三音】诬以过犯御史助之【助或作劾】贬潮州刺史杨炎起道州相徳宗还王于衡【或无于字大厯十二年四月贬吏部侍郎杨炎为道州司马十四年五月徳宗即位八月召炎为相炎还皐于衡】以直前谩【或无前字】王之遭诬在理念太妃老将惊而戚【理或作治】出则囚服就辩入则拥笏垂鱼坦坦施施【诗邱中有麻将其来施施注舒行也】即贬于潮以迁入贺及是然后跪谢告实初观察使虐使将国良往戌界【方云阁杭蜀本察使下有残字而无国字将国良王国良也马大年所得柴氏善本无残字良下有往字以虐字属下句云良不愿往而辛强使之也然按旧史云前使贪残新史亦云前帅贪虐国良以富获谴则马説为非是国良只称良犹南霁云只称云李光顔只称顔也下文亦可并攷　今按文势则马説为是虐使亦古语新史所载疑亦以碑语料其如此耳今从马説但国良初见当全书二名其后乃可单出如霁云光顔亦先全书后乃单出也】良以武冈叛戍众万人【戊或作成】敛兵荆黔洪桂伐之二年尤张于是以王帅湖南【建中元年四月以臯为湖南观察使】将五万士以讨良为事王至则屏兵投良以书中其忌讳良羞畏乞降狐鼠进退【羞或作为狐史作首防或作疑】王即假为使者从一骑踔五百里【踔敕教切】抵良壁鞭其门大呼我曹王来受良降良今安在良不得已错愕迎拜【愕或作迕方云集韵愕逆各切相遇惊也或作□作遌后汉寒朗传二人错□不能对新旧史亦谓愕眙不敢动则此用愕字为正】尽降其军太妃薨王弃部随丧之河南葬及荆被诏责还【责或作遣】防梁崇义反王遂不敢辞以还【建中二年臯丁母艰奉丧至江陵二月山南东道节度使梁崇义反乃授臯起复左卫大将军复还湖南】升秩散骑常侍【或无常侍字】明年李希烈反【或无李下四字】迁御史大夫授节帅江西以讨希烈【建中三年十月淮宁军节度使李希烈反以臯为江西观察使兼御史大夫】命至王出止外舍禁无以家事关我裒兵大选江州羣能着职【江方作洪州或作南方云考新旧史皆作洪　今按洪州即江西帅治所若只大选洪州乃是未曾出门一步无足书者选兵江州盖为北向进讨之势故其下文遂攻蕲州道里亦便史承集误不足据当从诸本作江为是不然则以州为南犹胜作洪州也着直畧切】王亲教之抟力勾卒嬴越之法【抟新书作团方作抟赢或作赢】
　　【方云樊泽之马大年皆曰作赢非是赢谓秦也越谓勾践伐吴之兵法也　今按抟徒官切团也楚词云团果抟兮古字通用而新书从今字也然秦纪越语世家皆无抟力勾卒之文不知诸家之説何所据唯苏氏古史见之则恐或是反用此碑语也抟或疑是竱字亦未有据但抟力无理其误无疑耳或疑杜牧之有以力抟力之语然杜后出韩公不当用其语也　今参考姚令威集注云商子农战篇凡治国者患民之散不可抟也是以圣人作一以抟之又曰抟民力以待外事然后患可以去而王可致则抟力知其为秦法也左传哀公十七年越子伐吴吴子御之笠泽夹水而阵越子为左右勾卒杜预注云勾卒钩伍相着别为左右屯则勾卒知其为越法也】曹诛五畀【五或作伍畀或作卑方云曹五字见马融广成颂曹伍相保是也马大年云曹诛五畀败则诛及其曹有获则分畀其伍樊泽之云畀凡数音如字贱也音脾偿也音俾使也音婢形下大也音班水名或云音舁然集韵所无新书皐自将五百人教以秦兵团力法聨其赏罚弛张如一即约此碑语而为文也】舰步二万人【舰御敌船释名上下重板曰舰音槛】以与贼遌【吾故切遇也义见二十二巻祭张员外文】嘬锋蔡山踣之【嘬谓一举尽脔礼记无嘬炙踣僵也时希烈兵栅广济之蔡山不可攻臯声言西取蕲州引舟师泝流而上贼闻以羸师保栅悉军行江北与臯直西去蔡山三百余里臯遣步士悉登舟顺流而攻蔡山拔之　嘬楚快切踣蒲墨切】剜蕲之黄梅【皐既拔蔡山间一日贼救至遂大败乃取蕲州降将李良又攻黄梅杀贼将韩霜露黄梅蕲州县名　剜乌丸切】大鞣长平【鞣説文云耎也长平地名　鞣如又切一音柔】防广济【説文防两刃木柄可以刈草广济蕲州县名　防普活切】掀蕲春【掀举也蕲春亦蕲州县名　掀音轩】撇蕲水【撤击也选撇波而济水蕲水亦蕲州县名撇普灭切或误作撇】　掇黄冈【黄冈县名属黄州】防汉阳【广韵防箸也鍼箭具汉阳县名属沔州　防古业切又音夹】行跐汊川【跐蹋也庄子跐黄泉而登大皇川县名属沔州今汉阳地汊水岐流也　跐音紫汊测驾切汊川一作汶水非是】还大膊蕲水界中【或无中字左成二年杀而膊诸城上注膊磔也音博又音粕】披安三县拔其州斩伪刺史【拔或作诛或作株马本作诛左传云又披其邑安三县安州三县也其州安州也兴元元年七月臯遣伊慎王愕将兵围安州州城阻涢水为固攻之累不下希烈遣甥刘戒虚以步骑八千援之臯命李伯濳分师迎击于应山俘之遂下安州斩其刺史王嘉祥】标光之北山【光州有光山县无北山恐误　标匹遥切】随光化【大食也説文云歠也随光化二县名并属隋州　他合切】捁其州【捁或作捁广成颂散毛族捁羽羣李贤曰捁古酷切字从手即古搅字】十抽一推【后山谈丛云唐令民二十成丁以下为推宋次道云推者稚也避髙宗讳而改耳吕缙叔云推者椎也独髻为椎盖传冩误耳唐人初不讳嫌名也陈以吕説为是按史记汉书陆贾传有魋结字注读为椎髻故唐令以椎为未冠之称此云十抽一推者十椎而取其一以为兵即杜诗所谓无丁而选中男者也然唐志但云十六为中而无椎字防要亦然未详其説】救兵州东北属乡还开军受降【属或作厉今按厉乡当属亳州去安州尚逺当作属】大小之战三十有二取五州十九县【五州谓蕲黄安沔隋也旧史云凡下州四县十七按地理志蕲四县安六县黄三县隋四县凡十七县传止书其取蕲安黄隋故云四州十七县公又书沔州汉阳汊川二县故云五州十九县县下一有之字】民老防妇女不惊市买不变【民下或有之字】田之果谷下无一迹加银青光禄大夫工部尚书改戸部再换节临荆及襄【贞元元年四月以皐为荆南节度使三年闰五月以皐为襄州刺史山南东道节度使】真食三百王之在兵天子西巡于梁【兴元元年二月车驾幸梁州】希烈北取汴郑【建中四年十二月希烈防汴州】东略宋围陈西取汝薄东都【薄或作亳非是】王坐南方北向落其角距贼死咋不能入寸尺亡将卒十万尽输其南州【亡或作土非是　咋仄革切声大也】王始政于温终政于襄恒平物估贱敛贵出民用有经一吏轨民使令家聴戸视奸宄无所宿【一吏方从杭蜀本作吏一云一当如壹民而重威之壹吏一轨民用吉日辰良体也使令疑衍一字宿上或无所字非是　今按方説一字是也但因沈存中説吉日辰良一句遂更不问是非每有讹舛悉以迁就如此以一吏为吏一则无理之尤耳宄或作冗】府中不闻急步疾呼治民用兵各有条次世传为法任马彛将慎将锷将濳偕尽其力能【任至潜九字或作任马彛伊慎王锷将方云潜李伯潜也时马彛掌幕府故不言将今从之偕尽其力能一作偕能尽其功偕上或有王字其力方作力其非是　今按能字合在尽字上】薨赠右仆射【贞元八年三月卒赠右仆射】元和初以子道古在朝更赠太子太师道古进士司门郎【贞元五年道古登第宪宗即位以道古为司门员外郎进士上或有中字下或有第迁字】剌利随唐睦徴为少宗正兼御史中丞以节督黔中【元和八年十月自宗正卿除御史中丞充黔中观察使】朝京师改命观察鄂岳蕲沔安黄【元和十一年道古自黔中朝京师以为六州都团练观察使】提其师以伐蔡且行泣曰先王讨蔡实取沔蕲安黄寄惠未亡【寄或作其】今余亦受命有事于蔡【受或作授】而四州适在吾封【州或作邑四州谓沔蕲安黄】庶其有集先王薨于今二十五年吾昆弟在【皐三子象古复古道古】而墓碑不刻无文其实有待子无用辞乃序而诗之【诗或作请或无之字皆非是】辞曰
　　太支十三曹于弟季【弟或作第】或亡或防曹始就事【防或作徴二或字并作既或无下一句曹始封于贞观二十一年时太宗十三子三早卒二贬死泰与愔亦皆迁降也】曹之祖王畏塞絶迁【曹方作明宋景文云岂有为人作铭而名其祖者当作曹方云明坐太子贤事降零陵王徙黔州都督谢祐逼杀之　今按铭文四字未详其义疑畏如畏厌溺之畏塞如其行塞之塞言见杀于闭塞之中而封絶于迁谪之时也方説近是而别图云明徙黔州都督则不知明但徙黔州而为都督所杀遂误以都督属上句也】零王黎公不闻仅存【按新史明子俊嗣王杰黎国公皆为武后所杀】子父易封三王守名【按史中宗神龙初以杰子为嗣曹王后明少子备自南还诏停而封备备薨复封所谓子父易封也薨子戢嗣自备至戢所谓三王守名也】延延百载以有成王成王之作一自其躬文被明章武荐畯功苏枯弱彊龈其奸猖【苏枯弱彊或作吹枯苏僵广韵云龈齧也音恳】以报于宗以昭于王【或无此一句】王亦有子【或云语下脱一句按公为铭不必尽偶句用韵刘昌裔王仲舒碑可见　今按刘碑脱句前已论之不可为法王碑虽可为例然彼文从韵协无可疑者而此篇下文亦不可晓不知其果然否耳】处王之所唯旧之视蹶蹶陛陛　【蹶居卫切诗良士蹶蹶下陛字方作陞云陛陞犹阶而升也　今按方説无理作陛陛则韵协故且从之然其义亦不可晓大抵此篇多不可晓今姑阙之】实取实似刻诗其碑为示无止
　　息国夫人墓志铭【其曰葬河南河阳以其事乞铭于其邻韩愈则李栾实河南人耳栾无传】
　　贞元十五年灵州节度使御史大夫李公讳栾【贞元九年十二月灵州节度使杜希全卒十年正月以本军行军司马李栾为留后十一年五月以栾为节度使】守邉有劳诏曰栾妻何氏可封息国夫人元和二年李公入为戸部尚书薨夫人遂专家政公之男五人女二人而何氏出者二男一女夫人教养嫁娶如一虽门内亲戚不觉有纎毫薄厚御僮使【僮下或有仆字非是】治居第生产皆有条序居卑尊间【卑尊或作尊卑】无不顺适命服在躬承祀孔时年若干元和七年甲子日南至以疾卒明年八月庚寅葬河南河阳夫人曾祖某绥州刺史祖某潞州别驾父某晋州録事参军二男勘左威卫仓曹参军【仓或作胄】成左清道率府録事参军戡强以肃成敏以和【或无戡下八字】女子嫁兴元参军郑博古将葬戡与成以其事乞铭于其邻韩愈愈乃为铭曰
　　男主外事治不为易【主或作女非是】施于其家难甚吏治【难治或作甚难非是】又况公侯族大而贵夫人是专厥声惟懿昔在贞元有锡自天【锡或作息方云葢以国封言之非也】启封备服以畴时勲【时或作以】婉婉夫人有籍宫门克承其后以嫁以婚随葬东土在河之阳遥望公坟而不同藏
　　试大理评事王君墓志铭【王荆公云退之善为铭如王适张彻铭尤竒也】
　　君讳适姓王氏好读书怀竒负气不肯随人后举选见功业有道路可指取有名节可以戾契致【取下有字或作而或本无之　戾力结切契诘结切字本作奊通俗文云奊多节目谓之奊奊方言作误诟贾谊传奊诟亡节　今按取下有字当属上句言功业可指取而有之名节可以戻契而致之也不然则当作而】困于无资地不能自出乃以干诸公贵人借助声势诸公贵人既志得皆乐熟软媚耳目者不喜闻生语一见輙戒门以絶【门下或无以字】上初即位【谓宪宗】以四科募天下士【元和元年四月试博通坟典达于教化科才识兼茂明于体用科达于吏理可使从政科军谋宏逺堪任将帅科】君笑曰此非吾时邪即提所作书縁道歌吟趋直言试既至对语惊人不中第益困乆之闻金吾李将军年少喜士可撼【李惟简宪宗时为金吾卫大将军年少上或有惟简字或无年字士或作事】乃蹐门告曰【蹐或作踏】天下竒男子王适愿见将军白事一见语合意往来门下卢从史既节度昭义军张甚　【张去声】奴视法度士欲闻无顾忌大语有以君生平告者即遣客钩致君曰狂子不足以共事立谢客李将军由是待益厚奏为其卫胄曹参军充引驾仗判官尽用其言将军迁帅凤翔【元和六年五月以惟简为凤翔陇州节度使】君随往改试大理评事摄监察御史观察判官栉垢爬痒民获苏醒居嵗余如有所不乐一旦载妻子入阌乡南山不顾【农胡县有阌乡汝南西平有阌亭前汉以胡阌乡邪里聚为戾园注云阌字本从炅其后转讹误作门中受耳　阌音闻】中书舍人王涯独孤郁吏部郎中张惟素比部郎中韩愈【比上或有太史字】日发书问讯顾不可强起不即荐明年九月疾病舆医京师【或无疾字】其月某日卒年四十四十一月某日即葬京城西南长安县界中曾祖爽洪州武宁令祖防右卫骑曹参军父嵩苏州昆山丞妻上谷侯氏处士髙女【或无髙女二字非是　今按侯髙事见李翺文集】髙固竒士自方阿衡太师世莫能用吾言再试吏再怒去发狂投江水初处士将嫁其女惩曰吾以龃龉穷【下或有瘁字】一女怜之必嫁官人不以与凡子君曰吾求妇氏乆矣唯此翁可人意且闻其女贤不可以失即谩谓媒妪吾明经及第且选即官人侯翁女幸嫁若能令翁许我请进百金为妪谢诺许白翁【诺许或作许诺】翁曰诚官人邪取文书来君计穷吐实妪曰无苦翁大人不疑人欺【大或作丈】我得一巻书粗若告身者我袖以往翁见未必取眎幸而聴我行其谋【行或作施】翁望见文书衔袖【或作轴】果信不疑曰足矣以女与王氏生三子一男二女男三嵗夭死女嫁亳州永城尉姚挺其季始十嵗铭曰
　　鼎也不可以柱车马也不可使守闾【淮南子柱不可以摘齿筐不可以持屋马不可以服重牛不可以追速公取此意】佩玉长裾【长或作曳】不利走趋秖系其逢不系巧愚不谐其须【或作愿非是】有衔不袪钻石埋辞以列幽墟
　　扶风郡夫人墓志铭【夫人马畅之妻】
　　夫人姓卢氏范阳人亳州城父丞序之孙吉州刺史彻之女嫁扶风马氏为司徒侍中庄武公之冢妇【马遂字洵美贞元三年拜司徒侍中十一年薨赠太传谥庄武】少府监西平郡王赠工部尚书之夫人【遂二子彚畅畅元和五年终少府监赠工部尚书】初司徒与其配陈国夫人元氏惟宗庙之尊重继序之不易【序或作绪】贤其子之才求妇之可与齐者内外亲咸曰【亲下或有戚字】卢某旧门承守不失其初其子女闻教训有幽闲之徳为公子择妇宜莫如卢氏媒者曰然卜者曰祥夫人适年若干【或作十四】入门而媪御皆喜既馈而公姑交贺克受成福母有多子为妇为母莫不法式天资仁恕左右媵侍常防假与顔色人人莫不自在杖婢使数未甞过二三虽有不怿【虽下或无有字】未甞见声气元和五年尚书薨夫人哭泣成疾后二年亦薨年四十有六九年正月癸酉祔于其夫之封长子殿中丞继祖孝友以类【子下诸本有敖字或作谷或作防晁本作长子继祖殿中丞孝友嗣类本或孝友上有承考二字方云此碑谓少府监者马畅也畅子继祖公甞志其墓新旧传畅只有此一子世系表燧之子彚畅彚子赦敭畅子亦只有继祖岂继祖先名敖邪或敖字当删　今按马少监墓志云君讳继祖则方説得之仍当更从晁本删敖字但以其兄弟连名考之则又疑作敖为是而其下或冇承考二字者乃言敖能继北平承少传而孝友似之也少监志云讳继祖或是反用此志误本补足而世系表又承集误然不可考姑从晁本而并着其所疑如此云】葬有日言曰吾父友惟韩丈人视诸孤其往乞铭以其状来愈读曰甞闻乃公言然吾宜铭铭曰
　　隂幽坤从维徳之恒【胡登切】出为辨强乃匪妇能淑哉夫人夙有多誉来嫔大家不介母父【或作父母】有事宾祭酒食祗饬协于尊章畏我侍侧【章或作卑汉广川王传背尊章顔注犹言舅姑也作卑非是畏我侍侧此句未详畏我或作我之亦未安或疑畏当作慰】及嗣内事亦莫有施齐其躬心小大顺之夫先其归其室有邱【夫先其归或作不失其归或作夫其先归　今按下文有合葬字作夫先为是其室或作有室】合葬有铭壸彛是収【壸苦本切宫中道诗室家之壸】
　　殿中侍御史李君墓志铭
　　殿中侍御史李君名虚中字常容其十一世祖冲贵显拓拔世【旧注云据元和姓纂虚中乃冲八世孙】父恽河南温县尉娶陈留太守薛江童女生六子君最后生爱于其父母年少长【少或作以或无少字】喜学学无所不通最深于五行书【今世有李虚中命书】以人之始生年月日所直日辰支干相生胜衰死王相【或作相王并去声读】斟酌推人夀天贵贱利不利輙先处其年时百不失一二其説汪洋奥美【或作义】关节开解万端千绪参错重出学者就传其法初若可取卒然失之　【卒千忽切】星官厯翁莫能与其校得失进士及第【贞元十一年虚中登第】试书判入等补袐书正字【秘书下或有省字】母丧去官卒丧选补太子校书河南尹奏疏授伊阙尉佐水陆运事【贞元十六年九月以张式为河南尹水陆转运使奏虚中为佐】故宰相郑公余庆继尹河南以公为运佐如初【元和元年十一月以故相郑余庆代式】宰相武公元衡之出劒南【元和二年十月以宰相武元衡为西川节度使】奏夺为观察推官授监察御史【今诸葛武侯碑阴元和四年二月二十九日题名有观察使推官监察御史衷行李虚中在焉其碑裴度时为元衡书记所作】未几御史台疏言行能髙不宜用外府即诏为真御史半嵗分部东都台迁殿中侍御史元和八年四月诏徴既至宰相欲白以为起居舍人经一月疽发背六月乙酉卒年五十二其年十月戊申葬河南洛阳县距其祖渑池令府君侨墓十里【渑池县名史记秦王与赵王饮于渑池渑音泯】　君昆弟六人先君而殁者四人其一人甞为郑之荥泽尉【甞或作常非是】信道士长生不死之説既去官絶不营人事故四门之寡妻孤孩与荥泽之妻子衣食百须皆由君岀自初为伊阙尉佐河南水陆运使换两使经七年不去所以为供给教飬者及由蜀来軰类御史皆乐在朝廷进取君独念寡稚求分司东岀呜呼其仁哉君亦好道士説于蜀得秘方能以水银为黄金服之冀果不死将疾谓其友卫中行大受韩愈退之【谓或作为非是】曰吾梦大山裂流岀赤黄物如金左人曰是所谓大还者今三矣【三下或有年字】君既殁愈追占其梦曰山者艮艮为背裂而流赤黄疽象也大还者大归也其告之矣妻范阳卢氏郑滑节度使兼御史大夫羣之女【羣字戴初范阳人贞元十六年四月为义成节度使】与君合徳亲戚无退一言【退一或作一退或疑无字在退下】男三人长曰初恊律【或无恊字或疑律下有郎字】次曰彪其幼曰还适三歳女子九人铭曰
　　不赢其躬以尚其后人【赢或作羸独孤郁墓铭曰年再不赢惟后之成义同此也】钦定四库全书
　　东雅堂昌黎集注巻二十九
　　碑志
　　唐故朝散大夫商州刺史除名徙封州董府君墓志铭【董溪即晋之子也史附晋传谓讨王承宗为行营粮料使坐盗军资流封州至长沙赐死志不详其事止曰死湘中讳之也公诗有送董溪壻陆畅云我实门下士力薄蚋与蚊受恩不即报永负湘中坟谓溪流封州死湘中也公尝佐董晋幕中观其铭辞意在言外既微而显诚太史氏之笔哉】
　　公讳溪字惟深丞相赠太师陇西恭惠公第二子【陇西公董晋也生四子全道全湲全素全澥溪即全湲也】十九歳明两经获第有司沈厚精敏未尝有子弟之过賔接门下推举人士侍侧无虚口退而见其人淡若与之无情者太师贤而爱之父子间自为知已诸子虽贤莫敢望之太师累践大官【大或作乆非是】臻宰相致平治终始以礼号称名臣晨昏之助盖有赖云太师之平汴州【师下或无之字】年考益髙挈持维纲锄削荒纇【纇丝节淮南子明月之珠不能无纇音耒纇或作顽】纳之太和而已其囊筐细碎无遗漏繄公之功上介尚书左仆射陆公长源【长源字泳之是歳八月自前汝州刺史为宣武行军司马】齿差太师标望絶人闻其所为每称举以戒其子杨凝孟叔度以材徳显名朝廷【或作于朝】及来佐幕府【佐或作徃凝自左司郎中为检校吏部郎中观察判官叔度自殿中侍御史为检校金部员外郎度支判官】诣门请交屏所挟为【或作屏弃所挟】太师薨【贞元十五年二月晋卒】始以秘书郎选参军京兆府法曹【选或作迁】日伏阶下与大尹争是非大尹屡黜已见【大或并作太】歳中奏为司録参军与一府政　【与音预】以能拜尚书度支员外郎迁仓部郎中万年令兵诛恒州【成徳军也】改度支郎中摄御史中丞为粮料使【元和四年十月以神防军中尉吐突承璀为镇州行营招讨处置使征王承宗以溪及于臯谟为东道行营粮料使】兵罢【元和五年七月赦承宗】迁商州刺史粮料吏有忿争相牵告者事及于公因征下御史狱【因方作显云汉韩安国传由此显结于汉当用此义　今按此召对狱耳与方所引者不类当只作因】公不与吏辨一皆引伏受垢除名徙封州元和六年五月十二日死湘中年四十九【州下方本无年月日但于湘中下云年若干今以晁本定按唐书元和七年立遂王为太子亦与下又相应二年粮料吏有忿争相告言五月溪臯谟皆坐赃数千缗勑贷死流臯谟春州溪封州行至潭州并遣中使赐死权徳舆传亦云董溪于臯谟以运粮使盗粮料流岭南宪宗悔其轻诏中使半道杀之】明年立皇太子有赦令许归葬【元和七年七月立遂王宥为太子大赦天下】其子居中始奉丧归元和八年十一月甲寅葬于河南河南县万安山下太师墓左夫人郑氏祔公凡再娶皆郑氏女生六子四男二女长曰全正慧而早死次曰居中好学善为诗张籍称之次曰从直【下或有次字】曰居敬尚小长女嫁吴郡陆畅其季女后夫人之子公之母弟全素孝慈友弟公坐事弃同官令归公殁比葬三年哭泣如始丧者大臣髙其行白为太子舍人将葬【将下方有中字云以上文考之无者为是然世系表全素太子中书舍人通作中舍一云中书舍人又安知全素不自舍人迁中舍邪　今按中字有则前后皆当有无则皆当无不应前无而后有也审如方説此志亦必是未迁时作况它本自有无中字者今姑从之不必曲为之説也】舍人与其季弟澥问铭于太史氏韩愈【元和八年正月公为比部郎中史馆修撰】愈则为之铭辞曰物以久或以轹毁　【轹音枥】考致要归孰有彼此由我者吾不我者天斯而以然其谁使然
　　贞曜先生墓志铭【先生孟郊也湖州武康人以诗名康人谓孟诗韩笔故公志及铭皆以诗称之】
　　唐元和九年歳在甲午八月已亥【已或作乙考唐厯是月无乙亥也】贞曜先生孟氏卒无子其配郑氏以告愈走位哭【走或作赴位或作泣】且召张籍防哭明日使以钱如东都供葬事诸尝与徃来者咸来哭吊【尝或作常】韩氏遂以书告兴元尹故相余庆【元和元年三月以故相郑余庆为山南西道节度使】閠月【是歳閠八月】樊宗师使来吊告葬期【时宗师自太子舍人持母丧在东都】徴铭【下或有于愈字】愈哭曰呜呼吾尚忍铭吾友也夫兴元人以币如孟氏赙【人或作尹】且来商家事【家事谓孟郊家事公集有与郑余庆书云再奉示问皆縁孟家事又云樊宗师在东都经营孟家事不啻如已其言大抵与此志合】樊子使来速铭曰不则无以掩诸幽乃序而铭之先生讳郊字东野父庭玢【音彬】娶裴氏女而选为昆山尉生先生及二季酆郢而卒先生生六七年【天寳十年郊生】端序则见长而愈骞【则见或作有法】涵而揉之【或作足】内外完好色夷气清可畏而亲及其为诗刿目鉥心【刿利伤也茍子不茍篇亷而不刿鉥长针也説文綦鍼也　刿居卫切鉥时橘切】刃迎缕觧【刃或作物】钩章棘句掐擢胃肾【胃肾或作皆尽　掐音淊掐捾也广韵引周书师乃掐捾】神施设闲见层岀唯其大翫于词而与世抹摋【或作采掇从阁杭南唐本云字林抹摋扫防也汉谷永传末杀灾异】人皆劫劫我独有余有以后时开先生者曰【开或作闻】吾既挤而与之矣【挤或作侪】其犹足存邪年防五十始以尊夫人之命来集京师从进士试既得即去【贞元十二年吕渭知举郊登第年五十四】间四年又命来选为溧阳尉【又下或有以字溧音栗】迎侍溧上【溧阳有投金濑平陵城林薄防翳下有积水郊闲徃坐水旁裴回赋诗而曹务多废令白府以假尉代之分其半俸】去尉二年而故相郑公尹河南奏为水陆运从事【陆下或有转字元和元年十一月以郑余庆为河南尹水陆转运使李翺分司洛中与郊善荐之余庆以为判官】试恊律郎亲拜其母于门内【或无内字】母卒五年而郑公以节领兴元军【元和九年三月以余庆为兴元尹】奏为其军参谋试大理评事挈其妻行之兴元【或无之兴元字】次于阌乡　【阌音闻详见前巻大理评事王君墓志】暴疾卒年六十四买棺以敛以二人舆归酆郢皆在江南【酆郢家湖州武康县湖属江南】十月庾申樊子合凡赠赙而葬之洛阳东其先人墓左【樊子樊宗师】以余财附其家而供祀【或无而供祀字有以俟字或无供祀字有俟字】将葬张籍曰先生掲徳振华于古有光【或无古有光字】贤者故事有易名况士哉【杭本无贤者下十字】如曰贞曜先生则姓名字行有载不待讲説而明【待或作从非是】皆曰然遂用之初先生所与俱学同姓简【简字防道】于世次为叔父由给事中观察浙东【元和九年九月简自给事中为浙东观察使】曰生吾不能举死吾知恤其家铭曰
　　于戏贞曜维执不猗维岀不訾【或无戏字执或作持或无维执不猗一句或此句在维岀不訾之下訾凡数义集韵云思也毁也思不称意也惟前汉书訾读与赀同顔师古注多财也若曰不赀则贫也猗亦二义诗那云猗欤叹辞也节南山云有寔其猗郑氏注倚也若曰不猗则无所倚也东野以贫出仕而中立不倚卒至于无所施为止用昌其诗铭意如是而已】维卒不施以昌其诗【苏子瞻尝举此以问王定国当昌其身耶昌其诗也来诗下语不契作诗答之有云昌身如饱腹饱尽还腹饥昌诗如膏面为人作容姿不如昌其气欝欝老不衰虽云老不衰却怀安所之不如昌其志志一气自随飬之塞天地孟轲不吾欺公谓东野昌其诗而东坡乃云不如昌其志盖苏尝读东野诗有未足当韩豪之句不为所取也】
　　唐故秘书少监赠绛州刺史独孤府君墓志铭【独孤郁有传事多出此志】
　　君讳郁字古风河南人【河南洛阳人】常州刺史赠礼部侍郎宪公讳及之第二子【及字至之代宗时官常州刺史二子朗郁】宪公躬孝践行笃实而辨于文劝饬指诲以进后生【旧史公传大厯贞元闲文士多尚古学效杨雄董仲舒之述作而独孤及梁肃最称渊奥愈从其徒游鋭意钻仰欲自振于一代】名声垂延绍徳惟克君生之年宪公殁世【大厯十二年四月二十九日卒年五十三时郁始二歳】与其兄朗【朗即用晦】畜于伯父氏【郁始生而孤与朗育于伯父汜】始防有知则好学问咨禀教饬不烦提谕月开日益卓然早成年二十四登进士第【贞元十二年郁与朗同来举进士时郁年二十二十四年郁乃登第】时故相太常权公掌岀诏文【时权徳舆为中书舍人人知制诰】临一时【望或作迎】登君于门归以其子【归或作妻】选授奉礼郎杨于陵为华州署君镇国军判官奏授恊律郎【晁本无奉礼至奏授十八字】朋游益附华问弥大元和元年对诏策拜右拾遗【元和元年四月应材识兼茂明于体用科中第三辛酉为右拾遗】二年兼职史馆【兼史馆修撰】四年迁右补阙诏中贵人承璀【七罪切】将兵诛王承宗河北君奏疏諌召见问状有言动聴其后上将有所相不可于众君与起居舍人李约交章指摘事以不行五年迁起居郎为翰林学士愈被亲信有所补助权公既相君以嫌自列【元和五年九月徳舆同平章事郁以嫌自列守本官起居郎】改尚书考功员外郎复史馆职【郁以徳舆故辞翰苑宪宗曰徳舆乃有此佳壻因诏宰相髙选世族故杜琮尚岐阳公主然帝犹谓不如徳舆之得郁也因拜为考功员外郎充史馆修撰判院事】七年以考功知制诰入谢因赐五品服八年迁驾部郎中职如初权公去相复入翰林【元和八年徳舆罢相一月复以郁为翰林学士】九年以疾罢寻迁秘书少监【元和九年以疾辞内职十月改秘书少监】即闲于郊【谓屏居鄠县闲下或有居字】十年正月病遂殆甲午舆归卒于其家赠绛州刺史【晁本有上五字本或系于年四十下方并无】年四十男子二人长曰某早死次曰天官始十歳【传云子庠字贤府丧父始十歳此云天官岂小字耶】有至性闻呼父官与闻吊客至輙号泣以絶女子一人夫人天水权氏赠太子太保贞孝公臯之承孙【承孙字未详】故相今太常徳舆之女庆配良是似是宜【是似方作是以今按是似是宜承上句言庆而似配良而宜也方似作以非是】四月已酉其兄右拾
　　遗朗以丧东葬河南寿安之甘泉乡家茔宪公墓侧【家或作冢】将以五月壬申窆【彼騐切】谓愈曰子知吾弟久【知或作与久或作友】敢属以铭铭曰
　　于右风襮顺而里方【诗绣衣朱襮谓衣领之在外者于下或有乎字　今按上篇四言不应首句为三字此乃杂言或有此三字句也　襮布谷切又音博】不耀其章其刚不伤戴美世令【戴或作载令或作命　今按此言戴前人之美而世其令徳也】而年再不赢惟后之成
　　唐故虞部员外郎张府君墓志铭【张府君卒葬之年月日志皆不书以公祭文考之公时在京师以考公郎知制诰季友归葬长安公于是乎祭之且志其墓时元和十年也】
　　尚书虞部员外郎安定张君讳季友字孝权年五十四病卒东都明年【明下或无年字或作月】兄子涂与其弟庾掞等【庾掞或作庚揆】防柩归葬长安县马额原夫人北海唐氏之封前事涂进韩氏门伏哭庭下曰【或无曰字】叔父且死防于不能言矣张目而言曰【张目方从杭本无目字云后汉严光传良久张目熟眎然此恐当从杭本为正　今按方知古有张目字而必以杭本为正殊不可晓今从诸本】吾不可无告韩君别藏而不得韩君记犹不葬也涂为书致吾意已而自署其末与封敢告以请愈既与为礼发书云云其末有复语千万永诀八字【或无末有字】名日月与封【日月一作月日】皆孝权迹孝权与余同年进士【贞元八年中进士第八与公同年】其上世有暠者当字文时为车骑大将军鄜城太守卒葬河北谥曰忠公至孝权间五世矣孝权大父讳孝先【或作奉先】太子通事舍人父讳庭光赠绥州刺史绥州之卒【杭本史下无绥州字非是】孝权盖尚小母曰太原县君卒【卒上或有复岀县君字】既葬孝权守墓树松栢三年而后归选为河南府文学【或无府字】去官徐州使拜章请为判官【贞元十六年六月以张建封之子愔为徐州团练使】授恊律郎孝权始不痛絶诏下大悔即诈称疾不言三年元和初徐使死【元和元年十一月愔卒】孝权疾即日已试判入髙等授鄠县尉　【鄠胡古切】明年故相赵宗儒镇荆南以孝权为判官拜监察御史经二年拜真御史明年分司东台转殿中【转殿中侍御史】按皇甫氏子母病不侍走京师求试职宰相怒曰吾故皇甫氏御史助所善相戏法侮我皇甫媪何疾【媪母老称也汉书常从王媪负贳酒　媪音】衔未决皇甫母病果死得觧迁留司虞部员外郎【谓分司东都也】孝权为人孝谨与人语恐伤之而时嶷嶷有立　【嶷鱼立切】与孝权游者极众而独以其死累余可尚也已是为铭【此下或注铭亡二字或注疑阙铭词字】唐故检校尚书左仆射右龙武军统军刘公墓志铭【一本检校上有金紫光禄大夫字仆射下有兼御史大夫字统军下有知军事上柱国彭城郡开国公食邑二千户赠潞州大都督字公既为刘统军作此志又为作碑铭碑铭见前二十七巻】
　　公讳昌裔字光后本彭城人曾大父讳承庆朔州刺史大父巨敖好读老子庄周书为太原晋阳令再世宦北方【宦或作官】乐其土俗遂着籍太原之阳曲曰自我为此邑人可也何必彭城父讼【或作诵　今按名讼无理疑避讳而改】赠右散骑常侍公少好学问始为儿时重迟不戏　【迟音穉】恒若有所思念计画及壮自试以开吐蕃説于邉将不售入三蜀从道士游久之蜀人苦杨琳冦掠公单船往説琳感欷虽不即降约其徒不得为虐【唐史昌裔传云入蜀杨惠琳反昌裔説之惠琳之乱在夏州歳月相逺惠琳事详见崔宁传】琳降公常随琳不去琳死脱身亡沈浮河朔之间建中中曲环招起之【按新传曲环方攻濮州表为判官】为环檄李纳【建中二年七月平卢淄青节度李正已卒子纳自称为留后】指摘切刻纳悔恐动心恒魏皆疑惑气懈【恒谓成徳节度使李惟岳魏谓魏博节度使田悦】环封奏其本徳宗称焉环之防下濮州战白塔救宁陵襄邑【二县并属宋州】撃李希烈陈州城下【兴元元年闰十月李希烈遣将翟崇晖悉众围陈州宋亳节度使刘洽遣陇右幽州节度使曲环将兵三万救之十一月败崇晖于州西擒之以献】公常在军间环领陈许军公因为陈许从事以前后功劳累迁检校兵部郎中御史中丞营田副使吴少诚乗环丧引兵叩城留后上官説咨公以城守【説或作涗与旧史合】所以能擒诛叛将【擒或作检　今按此谓安国宁谋以城降贼昌裔密计斩之当作擒】为抗拒令敌人不得其便围觧拜陈州刺史韩全义败引军走陈州求入保公自城上揖谢全义曰公受命诣蔡何为来陈公无恐贼必不敢至我城下明日领骑歩十余抵全义营全义惊喜迎拜叹息殊不敢以不见舍望公改授陈许军司马上官説死拜金紫光禄大夫检校工部尚书代説为节度使命界上吏不得犯蔡州人曰俱天子人奚为相伤少诚吏有来犯者捕得缚送曰妄称彼人公宜自治之少诚慙其军【公志李郱亦曰尹慙其庭中人汉袁盎为吴相告归道逢丞相申屠嘉下车拜谒丞相从车上谢盎还愧其吏公所谓慙其军慙其庭中人语出此耳】亦禁界上暴者两界耕桑交迹吏不何问【何或作呵汉贾谊传大谴大何卫绾传不孰何顔曰何即问也何上或有可字亦非是今按过秦论云陈利兵而谁何顔注云问之曰此为谁人何人也亦此义】封彭城郡开国公就拜尚书右仆射元和七年得疾视政不时八年五月涌水岀他界过其地防穿不补没邑屋流杀居人拜疏请去职即罪诏还京师【始昌裔代説为节度也宪宗恶其自立欲召之而重生变宰相李吉甫曰陞下乗人心愁苦可召也遂以韩臯代之至长乐驿知帝意因称风卧第歳中卒史与志少异志为之讳耶】即其日与使者俱西大热旦暮驰不息疾大发左右手辔止之公不肯曰吾恐不得生谢天子上益遣使者劳问勑无亟行至则不得朝矣天子以为恭即其家拜检校左仆射右龙武军统军知军事十一月某甲子薨年六十二【某下或有日字下同】上为之一日不视朝赠潞州大都督命郎吊其家【郎下或有中字】明年某月某甲子葬河南某县某乡某原公不好音声不大为居宅于诸帅中独然夫人邠国夫人武功苏氏子四人嗣子光禄主簿纵学于樊宗师士大夫多称之长子元一朴直忠厚便弓马【便或作使非是】为淮南军衙门将次子景阳景长皆举进士葬得日相与选使者哭拜阶上使来乞铭铭曰
　　提将之符尸我一方配古侯公维徳不爽【楚辞厉而不爽些注楚人谓羮败曰爽爽平声】我铭不亡后人之庆【庆读若离骚云庆夭悴而丧荣沈存中云古人谐声如庆字多与章字恊韵孝孙有庆万夀无疆黍稷稻粱农夫之庆是也集韵并入平声】









　　东雅堂昌黎集注巻二十九
　　钦定四库全书
　　东雅堂昌黎集注巻三十
　　碑志
　　唐故监察御史卫府君墓志铭【其弟中行字大受贞元九年第进士至是为兵部郎中元和十年也公此志自与其弟中行别下至可饵以不死造语雄竒所谓唯陈言之务去者也】
　　君讳某字某【或作讳之字造防】中书舍人御史中丞讳某之子【某或作晏】赠太子洗马讳某之孙【某或作璿按元和姓纂晏三子长之次中立次中行汪彦章云王仲位本谓北卫中立墓志中立字退之非之也】家世习儒学词章昆弟三人俱传父祖业从进士举君独不与俗为事【不下或有兴字云读去声非是或疑此与字当作以更详之】乐弛置自便【弛或作施】父中丞薨既三年与其弟中行别曰若既克自敬勤及先人存趾美进士【贞元九年中行登第】续闻成宗唯服任遂功为孝子在不怠我恨已不及假令今得不足自贳【或作贵作贯　贳音射又音世】我闻南方多水银丹砂杂他竒药爊为黄金　【爊于刀切】可饵以不死今于若丐我我即去遂逾岭阨　【阨于革切塞也一作】南岀药贵不可得以干容帅【贞元二十一年五月以房启为容管经略使】帅且曰若能从事于我可一日具许之得药试如方不效曰方良是我治之未至耳留三年药终不能为黄金而佐帅政成以功再迁监察御史帅迁于桂【元和八年四月以启为桂管监察使】从之帅坐事免【是歳七月啓以罪降为太仆少卿】君摄其治歴三时夷人称便新帅将奏功君舍去南海马大夫使谓君曰【十二月以马摠为岭南节度使】幸尚可成两济其利君虽益厌然不能无万一兾至南海未防竟死年五十三子曰某【某或作景防】元和十年十二月某日归葬河南某县某乡某村袝先茔【某县某郷某村诸本作伊阙县伊国乡髙都村】于时中行为尚书兵部郎【或无于字郎下或有中字】号名人而与余善请铭铭曰
　　嗟惟君笃所信　【信音新汉武悼李夫人赋申以信兮班固通幽赋云茍无实其孰信】要无有弊精神以弃余贾于人　【贾音古】脱外累自贵珍讯来世述墓文
　　唐故河南令张君墓志铭【贞元十九年公与张君同自监察御史以言事黜张为郴州临武公为连州阳山二年俱徙江陵至是张卒公既志其墓又文以祭且及铭墓之意可谓厚矣】
　　君讳署字某河间人大父利贞有名宗世为御史中丞举弹无所避由是岀为陈留守【本郑所并陈之留邑秦并天下以宋亦有留故加陈以别之】领河南道采访处置使【开元二十二年十一月初置十道采访处置使】数歳卒官皇考讳郇以儒学进官至侍御史【郇或作询】君才质有气形貎魁硕长于文词以进士举博学宏词为校书郎【署贞元二年进士第】自京兆武功尉拜监察御史为幸臣所谗【幸臣李实也】与同軰韩愈李方叔三人俱为县令南方【时三人俱为监察御史贞元十九年冬三人皆以言事得罪贬为县令详见题注下】二年逢恩俱徙掾江陵【贞元二十一年正月顺宗即位大赦张与公俱量移江陵】半歳邕管奏君为判官【贞元二十一年八月路恕为容管经略使表署判官】改殿中侍御史不行拜京兆府司録【贞元二十一年十月李鄘为京兆尹表署为府司録参军】诸曹白事不敢平面视共食公堂抑首促促就哺歠揖起趋去无敢阑语【促促或作旦旦促如龊龊之促本或作娖娖阑或作闲】县令丞尉畏如严京兆事以办治【办或作干】京兆改鳯翔尹以节镇京西【元和二年二月以鄘为鳯翔尹鳯翔陇右节度使表署为判官】请与君俱改礼部员外郎为
　　观察使判官帅他迁【元和四年三月以鄘为江东节度使】君不乐久去京师谢归用前能拜三原令歳余迁尚书刑部员外郎守法争议棘棘不阿【诸本无议字及下棘字而云晁本校增此二字阿或作挠　今按欧公尝疑此上有脱字不知晁氏以何本校也详其文理当有此字故从之】改防州刺史民俗相朋党不诉杀牛【或无不诉字】牛以大耗又多捕生鸟雀鱼鼈可食与不可食相买卖时节脱放期为福祥君视事一皆禁督立絶【祥下或有事字或无视事二字或但有事字】使通经吏与诸生之旁大郡【吏或作史】学乡饮酒丧婚礼张施讲説民吏观听从化大喜度支符州折民户租歳征緜六千屯比郡承命惶怖立期日唯恐不及事被罪君独疏言治迫岭下民不识蚕桑月余免符下民相扶携守州门呌讙为贺改澧州刺史民税出杂产物与钱尚书有经数观察使牒州征民钱倍经君曰刺史可为法【疑必有脱误或为字当作守】不可贪官害民留噤不肯从竟以代罢观察使使剧吏案簿书【吏或作史】十日不得毫毛罪改河南令而河南尹适君平生所不好者君年且老当日日拜走仰望堦下不得已就官数月大不适即以病辞免公卿欲其一至京师君以再不得意于守令恨曰义不可更辱又奚为于京师间竟闭门死年六十【或无闭门二字】君娶河东栁氏女二子升奴胡师将以某年某月某日葬某所其兄将作少监昔请铭于右庶子韩愈【昔或作者李逊赴襄阳送行诗有著作郎张昔】愈前与君为御史被谗俱为县令南方者也最为知君铭曰谁之不如而不公卿奚养之违以不久生【以一作而】唯其颃颃以世厥声
　　鳯翔陇州节度使李公墓志铭【一本上有唐故字度下有观察使开府义同三司检校户部尚书赠尚书左仆射字李惟简父宝臣见蕃镇传志所载多与传合】
　　公讳惟简【或作某】字某司空平章事赠太傅之子【太傅李寳臣本范阳内属奚族】太傅初姓张氏【故范阳张鎻髙畜之为假子遂冒姓张名忠志】肃宗时举恒赵深冀易定六州战卒五万人马五千匹以归听命天子嘉之赐姓曰李更其名寳臣【名下或有曰字】立其军号之曰成徳由是姓李氏【寳应元年十一月忠志以伪恒阳节度使挈其所管五州降于河东节度使辛云京以忠志为成徳军节度使仍统其所管州赐姓李名寳臣】太傅薨【建中二年正月寳臣卒赠太傅】公兄弟让嗣【寳臣三子惟诚惟岳惟简】公竟弃其家自归京师及兄死家覆有司设防守【惟岳叛惟简以家僮票士百余奉母郑归京建中三年闰正月成徳兵马使王武俊杀惟岳传首京师徳宗拘惟简于客省防伺甚峻】徳宗如奉天守卒岀公即驰归与母韩国夫人郑氏拜诀属家徒随走所幸道与贼遇七鬬乃至【建中四年十月徳宗幸奉天惟简将赴难谋于郑郑曰尔父立功河朔位宰相身未尝至京师兄死于人手尔入朝未识天子不能效忠吾不子汝矣督其行曰儿能死王事吾不朽矣乃斩关出道更七战得及行在】有功迁太子谕徳加御史中丞【帝见惟简厚抚之拜太子谕徳累迁禁军将军从浑瑊率师讨贼频战屡防加御史中丞】从幸梁州天黒失道识焦中人声得见徳宗于厔西【厔雍县名属鳯翔　音辀厔音窒义见二十五巻兴元少尹墓志铭】上曰卿有母可随我耶【可或作何】曰臣以死从卫及幸还録功封武安郡王【或作公考之史当作王】号元从功臣【四月诏奉天随从将士并赐号元从功臣】图其形御阁而以神威将军居北军卫【迁左神威卫大将军居或作为卫或作御】久乃加御史大夫丁韩国忧去官累迁神威大将军加工刑二曹尚书天威统军又改户部尚书金吾大将军【元和初检校户部尚书改为左金吾卫大将军充街使】有长上万国俊者【上或作尚新史蜀本作上　今按长上盖卫卒之号犹今言长入也当从蜀本】以军势夺兴平人地吏惮莫敢治及公为金吾兴平人曰久闻李将军为人公平庶能直吾屈卽赍县牒来见公发视立杖国俊废之以地还兴平人闻者莫不称叹于是天子以公材果可任用治人将兵无所不宜元和六年即以公为鳯翔陇州节度使户部尚书兼鳯翔尹【五月以惟简为鳯翔尹鳯翔陇州节度使】陇州地与吐蕃接旧常朝夕相伺更入攻抄人吏不得息公以为国家于夷狄当用长算邉将当承上防谨条敎【或作务非是】蓄财谷完吏农力以俟不宜规小利起事盗恩禁不得妄入其地益市耕牛铸镈钐鉏斸【诗痔乃钱镈注田器也钐大防也斸大锄也　镈音博钐山监切又所镒切鉏陟初初切又仕葅切斸陟玉切】给农之不能自具者丁壮兴励【兴或作愈】歳增田数十万畆连八歳五种俱熟公私有余贩者负入襃斜【梁州记万石城沂汉上七里有襃谷南口曰襃北口曰斜选右界襃斜　斜余遮切】船循渭而下首尾相继不絶十三年公与忠武军节度使司空光顔【李光顔】邠宁节度使尚书钊【郭钊】俱来朝上为之燕三殿【唐麟徳殿有三靣故曰三殿】张百戏公卿侍臣咸与【音预】既事勑还公因进曰臣幸得宿卫四十余年【或无得字】今年老斥外任【斥或作许或作诉】不胜慕恋愿得死辇下天子加慰遣焉还镇告疾其夏五月戊子薨年五十五讣至上悼怆罢朝遣郎中临吊赠尚书左仆射以其年十一月景申【丙申作景避唐讳也】葬万年鳯栖原【万年下或有县字】夫人博陵郡崔氏河阳尉镐之孙大理评事可观之女贤有法度【贤下或有而字】公有四子长曰元孙三原尉次曰元质彭之蒙阳尉曰元立兴平尉曰元本河南参军皆愿敏好善元立元本皆崔氏出葬得日嗣子元立与其昆弟四人请铭于韩氏曰先人尝有托于夫子也愈曰太傅功在史氏记仆射以孤童囚覊京师【或无记字童下或有子字今按翟方进传无者为是】卒能以忠为节自显取爵位立名绩使天下拭目观父母与荣焉既忠又孝法宜铭【或无法字】铭曰
　　太传之显自其躬兴仆射童覊孰与之朋遭国之难以节自发致其勤艰以复考烈孝由忠立爵名随之铭此石维昧之诒
　　唐故中散大夫少府监胡良公墓神道碑【此篇从方氏石本疑者别出　蜀本注牛僧儒撰墓志陈鸿撰谥张籍撰行状欧阳公集古録有胡良公碑防云良者韩之门人张籍妻父也今按方本无中散大夫良五字又它神道碑不着墓字唯此有之亦变例也】
　　少府监胡公者讳珦字润博年七十九以官卒明年八月十四日葬京兆奉先【八月或作七月无十四日字】夫人天水赵氏祔焉其子逞乃巡遇述迁造【或无乃字或无巡字】与公婿广文博士吴郡张籍以公之族岀行治歴官寿年为书【出下或有处文二字非是】使人自京师南走八千里至闽南两越之界上请为公铭刻之墓碑于潮州刺史韩愈曰胡姓本岀安定后徙清河于今为宗城属贝州【河下或有复出清河字宗城县名武徳九年属贝州】大父讳秀武后时以文材征为麟台正字【垂拱元年二月改秘书省为麟台】父宰臣用进士卒官平阳冀氏令【或无官字】赠潭州大都督公早孤能自劝学立节概【劝或作勤】非其身力不以衣食凡一试进士二即吏部选皆以文章占上第乐为俭勤自刻削不干人以矫时及为富平尉一时称其断决建中四年侍郎赵赞为度支使【建中三年五月以中书舍人赵賛为户部侍郎判度支】荐公为监察御史主餽给渭桥以东军洗手奉职不以一钱假人贼平有司考覈群吏多坐贬死【考覈一作覈考或无贬字或无死字】独公以清苦能检饬无漏失迁河南仓曹魏公贾躭以节镇郑滑【贞元二年九月以贾躭为郑滑节度使辟珦佐其府】以公佐观察事检校尚书工部员外郎以刚直龃龉不阿忤权贵除献陵令【献陵高祖陵】居陵下七年市置田宅务种树为业以自给敎授子弟【业下或无以字杭并无以自给字子弟或作弟子】贞元十一年吏部大选以公考选人艺学以劳迁奉先令以治办迁尚书膳部郎中改坊州刺史州经乱无孔子庙公至则命筑宫造祭器率博士生讲读以时【生下或有徒字】如法以祠人吏聚观叹息迁舒州刺史州歳大熟麦一茎数种闾里歌舞之【或无舞字】考功以闻迁尚书驾部郎中数以事犯尚书李巽【事上或有公字】巽时主盐铁事富骄恃势以语丞相【丞或作宰】由是退公为鳯翔少尹巽死迁少大理改少詹事元和十二年朝廷以公年老能自祗力事职不懈可嘉拜少府监兼知内中尚【百官志少府监从三品掌百工技艺之政摠中尚左尚右尚】明年以病卒【或无病字非是】公始以进士孤身旅长安致官九卿为大家七子皆有学守女嫁名人年防八十坚悍不衰事可传载可谓成徳【谓或作为非是】铭曰
　　朅朅胡公　【朅丘竭切】既果以方挟艺射科每发如望【平声】人求于人我已为之自始讫终不降色辞因官立事随有可载发迹餽军【或作运】遭谗府界去居陵下为吏为隐坊舒之政于兹有靳【或作叹】守官驾部名升已屈【升或作升已或作民】跻于少府甚宜秩物不配其有君子耻之少府古卿公优止之刻文碑石以显公行维公后人【维公或作维彼】无怠嗣庆
　　唐故相权公墓碑【权徳舆宪宗朝拜同平章事新旧史有传所载加详于志云】
　　上之元和六年其相曰权公讳徳舆字载之【元和五年九月以徳舆同中书门下平章事】其本岀自殷帝武丁武丁之子降封于权权江汉问国也【权故城在南郡当阳县】周衰入楚为权氏【唐韵云权始出天水本颛顼之后楚武王使鬪缗尹权后因氏焉】楚灭徙秦而居天水略阳符秦之王中国其臣有安丘公翼者【翼字子良略阳人与太原王赞俱为符坚谋主坚即伪位拜给事中后为右仆射封安丘公】有大臣之言【坚伐晋翼力諌不从坚遂大败】后六世至平凉公文诞【翼子宣襃事姚秦为黄门侍郎宣襃四世之孙荣隋开府仪同三司鄜城郡公荣子文诞】为唐上庸太守荆州大都督长史焯有声烈【焯或作绰】平凉曾孙讳倕【文诞子崇本匡城令崇本子无待成都尉无待子倕　倕音垂】赠尚书礼部郎中以艺学与苏源明相善【源明京兆武功人初名预字弱夫肃宗时终袐书少监】卒官羽林军録事参军于公为王父郎中生赠太子太保讳臯以忠孝致大名【臯字士繇天宝末安禄山为河北按察使表臯为从事察禄山有异志诈死奉其母南去及渡江禄山已反由是名闻天下】去官累以官征不起【代宗征臯为起居舍人以疾辞李季卿黜陟江淮奏臯节行改著作郎复不起】追谥贞孝【大歴二年四月十四日臯卒于润州年四十六元和中谥贞孝】是实生公公在相位三年【元和五年九月相八年五月罢】其后以吏部尚书授节镇山南【元和十一年十月以徳舆检校吏部尚书充山南西道节度使】年六十以薨赠尚书左仆射谥文公【元和十三年八月以病乞还卒于道以薨以或作六考旧史当作以】公生三歳知变四音【知或作能】四歳能为诗七歳而贞孝公卒来吊哭者见其顔色声容皆相谓权氏世有其人及长好学孝敬祥顺贞元八年以前江西府监察御史征拜博士【贞元初江西观察使李兼辟徳舆为判官再迁监察御史府罢八年正月除太常博士】朝士以得人相庆改左补阙章奏不絶讥排奸幸【贞元八年八月司农大卿裴延龄以巧诈除户部侍郎判度支徳舆上疏论其奸不省】与阳城为助转起居舍人【贞元十年四月迁】遂知制诰凡撰命词九年以类集为五十巻天下称其能十八年以中书舍人典贡士拜尚书礼部侍郎【贞元十七年冬以本官知礼部贡举十八年真拜礼部侍郎】荐士于公者其言可信不以其人布衣不用即不可信虽大官势人交言一不以缀意奏广歳所取进士明经在得人不以员拘转户兵吏三曹侍郎太子賔客【贞元二十一年六月转户部侍郎元和初歴兵部吏部侍郎后坐郎吏误用官缺改太子賔客】复为兵部迁太常卿【元和四年五月迁】天下愈推为钜人长徳时天子以为宰相宜参用道徳人因拜礼部尚书同中书门下平章事【元和五年宰相裴垍寝疾九月徳舆同平章事】公既谢辞不许其所设张举措必本于寛大以防教化多所助与【或作为或无此一字　今按助与如后救于頔事之类是也作为非是】维匡调娱不失其正中于和节不为声章因善与贤不矜主已【矜或作务】以吏部尚书留守东都【元和八年正月罢相守本官七月以检校吏部尚书为东都留守】东方诸帅有利病不能自请者公常与疏陈不以露布【不以或无不字露布或作布露】复拜太常【元和九年十月除】转刑部尚书考定新旧令式为三十编举可长用【或无长字先是诏许孟容蒋乂等删定格勑成三十巻表上留中不出徳舆请下刑部与侍郎刘伯刍代考定复为三十巻十年十月奏请行用从之】其在山南河南勤于选付治以和简人以宁便以疾求还十三年某月甲子道薨于洋之白草奏至天子伤【或作痛】为之不御朝郎官致赠锡官居野处上下吊哭皆曰善人死矣其年某月日【月下或有某字】葬河南北山在贞孝东五里公由陪属升列年除歳迁以至公宰人皆喜闻若已与有无忌嫉者于頔坐子杀人失位自囚亲戚莫敢过门省顾朝莫敢言者　【頔音廸顾下或有者字朝上或有在字】公将留守东都【公下或有时字】为上言曰【下或有于字】頔之罪既贳不竟宜因赐寛诏上曰然公为善行谕之頔以不忧死【元和七年正月司空同平章事于頔使其子太常丞敏重赂梁正言求出镇正言诈渐露敏索其赂不得诱其奴支觧之弃溷中事觉頔率其子殿中少监孝友等素服诣建福门请罪頔左迁恩王傅仍絶朝谒敏流雷州孝友等皆贬官八年七月徳舆将留守东都为言之】前后考第进士及庭所防试士踵相蹑为宰相逹官与公相先后其余布处台阁外府凡百余人自始学至老未病未尝一日去书不观【或无未病二字】公既以能为文辞擅声于朝【或无能字】多铭卿大夫功徳然其为家不视簿书【视或作亲】未尝问有亡费不偫余【问下或有其字诸本偫作侍或作储】公娶清河崔氏女其父造尝相徳宗号为名臣【徳宗贞元元年正月以崔造平章事至十二月罢徳或作代按宰相表当作德宗】既葬其子监察御史璩累然服丧来有请【徳舆二子璩字大圭瑶字大玉服丧或作丧服或无来字】乃作铭文【或无铭字】曰
　　权在商周世无不存【无或作次】灭楚徙秦嬴刘之闲甘泉始侯以及安丘诋诃浮屠【苻坚尝游东苑命沙门道安同辇翼諌曰臣闻天子法驾侍中陪乗清道而行进止有度道安毁形贱士不宜参秽神舆】皇极之扶贞孝之生鳯鸟不至【或作至世】爵位岂多半涂以税【以或作已】寿考岂多四十而逝惟其不有以惠厥后是生相君为朝徳首行世祖之文世师之【祖或作师师或作推或作祖】流连六官【谓吏户礼兵刑工】岀入屏毗无党无雠举世莫疵人所惮为【或作焉】公勇为之其所竞驰公絶不窥【其或作人竞作共絶作有　今按作絶乃与上文勇字相应】孰克知之【克或作先】徳将在斯刻诗墓碑以永厥垂
　　平淮西碑【并序　据旧史元和十二年八月宰臣裴度为淮西宣慰处置使兼彰义军节度使请公为行军司马淮蔡平十二月随度还朝以功授刑部侍郎仍诏撰平淮西碑其词多裴度事时先入蔡州擒吴元济李愬功第一愬不平之愬妻唐安公王也出入禁中因诉碑辞不实诏令磨公文命段文昌重撰史所载如此原公之意大抵以度能固帝意故诸将不敢首防遂能平蔡意多归功于指踪者也帝亦重失武臣心故诏文昌然史臣之赞裴度必取公之铭曰凡此蔡功惟断乃成则世固自有公论也文昌文见姚铉文粹李商隠有惜韩碑诗长篇甚美有公之斯文不示后曷与三五相攀追之句东坡有临江驿小诗云淮西功业冠吾唐吏部文章日月光千载断碑人脍炙不知世有段文昌则二公之文不待较而明矣陈无已曰龙图孙学士觉喜论文谓退之淮西碑叙如书铭如诗又云少防谓元和圣徳诗于韩文为下与淮西碑如出两手盖其少作也　李商隠读韩碑诗元和天子神武姿彼何人哉轩与羲誓将上雪列圣耻坐法宫中朝四夷淮西有贼五十载封狼生防防生罴不据山河据平地长戈利矛日可麾帝得圣相相曰度贼斫不死神扶持腰悬相印作都统隂风惨淡天王旗愬武古通作爪牙仪曹外郎载笔随行军司马智且勇十四万众犹虎貔入蔡防贼献太庙功无与比恩不訾帝曰汝度功第一汝从事愈宜为辞愈拜稽首蹈且舞金石刻画臣能为古者世称大手笔此事不系于职司当仁自古有不让言讫屡颔天子頥公退斋戒坐小阁濡染大笔何淋漓防窜尧典舜典字涂改清庙生民诗文成破体书在纸清晨再拜铺丹墀表曰臣愈昧死上咏神圣功书之碑碑髙三丈字如斗负以灵龟蟠以螭句竒语重喻者少谗之天子言其私长绳百尺拽碑倒麁砂大石相磨治公之斯文若元气先时巳入人肝脾汤盘孔鼎有述作今无其器存其辞呜呼圣皇及圣相相与烜赫流淳熈公之斯文不示后曷与三五相攀追愿书万本颂万过口角流沫右手胝传之七十有三代以为封禅玉检明堂基】
　　天以唐克肖其徳圣子神孙继继承承于千万年敬戒不怠全付所覆四海九州罔有内外悉主悉臣髙祖太宗既除既治髙宗中睿休养生息至于宗受报収功极炽而丰物众地大孽牙其间肃宗代宗徳祖顺考以勤以容大慝适去稂莠不薅【诗以薅荼蓼　薅奴豆切除田草也】相臣将臣文恬武嬉习熟见闻以为当然睿圣文武皇帝【下或有陛下字非是元和三年正月受尊号】既受羣臣朝乃考图数贡【或无乃字数色阻切】曰呜呼天既全付予有家今传次在予予不能事事其何以见于郊庙羣臣震慑奔走率职【或无奔率二字】明年平夏【永贞元年八月夏绥银节度留后李惠琳叛元和元年三月兵马使张承全讨斩之】又明年平蜀【永贞元年八月剑南节度使韦臯卒行军司马刘辟自称留后元和元年九月东川节度使髙崇文擒辟以献　蜀下方有西川字云刘辟求都统三川方围梓州而败乱固不及他郡也　今按既围梓州则乱已及东川矣方説非是】又明年平江东【元和二年十月镇海军节度使李锜反大将张子良执锜以献】又明年平泽潞遂定易定【元和五年十月义成节度使张茂昭以易定二州归于有司】致魏博贝卫澶相【元和七年十月魏博节度使田正以所管六州归于有司澶澶渊也説文澶渊水在宋左氏盟于澶渊　澶音蝉】无不从志皇帝曰不可究武【究或作穷】予其少息九年蔡将死蔡人立其子元济以请不许【元和九年间八月彰义节度使吴少阳卒其子元济摄蔡州刺史匿丧以病闻自领军务表请主兵上不许】遂烧舞阳犯叶襄城【城上或有等字洪云此谓叶与襄城耳等字非是】以动东都放兵四劫皇帝歴问于朝一二臣外【或作外臣杭苑无外字今按此句若作外臣则当时朝臣自以伐蔡为不可非独外臣也若作一二臣则当时举朝之臣皆以伐蔡为不可又非独一二人也考之下文所谓一二臣同不为无助者又正指武元衡裴度一二人賛伐蔡之谋者而言则此乃谓唯一二臣以为可而其外群臣皆以为不可耳诸本作外臣及无外字皆非是唯作臣外者得之】皆曰蔡帅之不廷授于今五十年【帅或作师于或作于】传三姓四将【广徳元年七月以李忠臣为淮西节度使也贞元二年四月以陈竒十月以吴少诚为之是为三姓大歴十四年三月忠臣为其将李希烈所逐自为节度忠臣希烈少诚少阳是为四将】其树本坚兵利卒顽不与他等因抚而有顺且无事大官臆决唱声万口和附并为一谈【并或作并】牢不可破皇帝曰惟天惟祖宗所以付任予者庶其在此予何敢不力【天上或有夫字非是或无何字】况一二臣同不为无助【不上或有固字】曰光顔汝为陈许帅【元和九年十月以陈州刺史李光顔为忠武节度使忠武管陈许二州】维是河东魏博郃阳三军之在行者汝皆将之【元和十年正月命宣武等十六道进军讨元济以光顔等分掌行营二月命神策军郃阳镇遏将索日进以泾原兵六百人防李光顔郃阳左冯翊郃阳县郃或作泾非是】曰重汝故有河阳怀今益以汝【元和九年防八月以河阳节度使乌重为汝州刺史充河阳懐汝节度使徙汝州】维是朔方义成陜益鳯翔延庆七军之在行者汝皆将之【义成管郑滑二州陜益即剑南东西川延属鄜坊丹延节度使庆属邠宁节度使延庆本或作鄜延宁庆】曰洪汝以卒万二千属而子公武徃讨之【元和十年九月以宣武节度使韩为淮西诸军都统请使子公武以兵万三千防蔡下归财与粮以济诸军属下或有集字或在公武下皆非是】曰文通汝守寿【元和十年二月以左金吾大将军李文通为寿州团练使】维是宣武淮南宣歙浙西四军之行于寿者汝皆将之【西下或有徐泗字四或作五皆非是行上或有在字】曰道古汝其观察鄂岳【元和十一年以黔州观察使李道古为鄂岳观察使】曰愬汝帅唐邓随【元和十一年十二月以太子詹事李愬为唐邓随节度使】各以其兵进战曰度汝长御史其徃视师【谓度为御史中丞故云长元和十年五月上遣度诣行营宣慰察用兵形势】曰度惟汝予同【汝下有一与字】汝遂相予【元和十年六月以度为中书侍郎同平章事】以赏罚用命不用命曰汝其以节都统诸军【节下或有度字诸方作讨　今按前軰有引左传讨其军寔为讨军之证者恐未必然若必作讨则秦之罘刻石自有遂发讨师之语而晋官冇都督征讨诸军事皆足为证不必引左传却不相似也但公所作韩碑但云都统诸军则作讨者为误矣不可以偶有旁证而强引以从之也】曰守谦汝岀入左右汝惟近臣其徃抚师【元和十一年十一月上命知枢密梁守谦宣慰因留监其军汝惟或作惟汝】曰度汝其徃衣服饮食予士无寒无饥【或无服饮字或无服字有饮字或无衣服字寒下或无无字】以既厥事遂生蔡人赐汝节斧通天御帯卫卒三百【元和十二年八月度赴淮西诏以神策军三百人卫从赐以犀帯】凡兹廷臣汝择自从惟其贤能无惮大吏【元和十二年七月度以宰相出为淮西宣慰处置使度奏刑部侍郎马摠为副使右庶子韩愈为行军司马判官书记】庚申予其临门送汝【度行上御通化门送之】曰御史予闵士夫夫战甚苦自今以徃非郊庙祠祀其无用乐【或无其字】顔武合攻其北大战十六得栅城县二十三降人卒四万【或无人字此谓降其民与卒也故下语皆不再出人卒字今按庄子云人卒虽众公语亦有自也】道古攻其东南八战降万三千【降下或有卒字】再入申破其外城【元和十二年道古攻申州克其外郭】文通战其东十余遇降万二千愬入其西得贼将輙释不杀【元和十二年五月淮西骑将李祐率士卒刈麦于张柴村李愬令厢虞史用诚生擒以归待以客礼】用其策战比有功【比或作皆】十二年八月丞相度至师【或作帅非是】都统责战益急顔武合战益用命元济尽并其众洄曲以备【四月蔡人董昌龄以郾城降李光顔引兵入据之元济甚惧时董重质将骑军守洄曲元济悉发亲近及守城卒诣重质以拒之洄或作廻　今按洄与史合】十月壬申愬用所得贼将自文城因天大雪疾驰百二十里用夜半到蔡破其门取元济以献尽得其属人卒辛已丞相度入蔡【度建彰义军节将降卒万余人入城】以皇帝命赦其人淮西平大飨赉功师还之日因以其食赐蔡人凡蔡卒三万五千其不乐为兵愿归为农者十九【或无归字】悉纵之斩元济京师【济下或有于字十一月丙戌朔御兴安门受淮西之俘以元济徇两市斩之于独桞树】册功加侍中愬为左仆射帅山南东道【制加愬检校尚书左仆射襄州刺史充山南东道节度襄邓隋唐复郢均房观察使凉国公】顔皆加司空【李光顔乌重并检校司空光顔封武威郡公重邠国公】公武以散骑常侍帅鄜坊丹延【以宣武军都虞韩公武为检校左散骑常侍鄜州刺史鄜坊丹延节度使】道古进大夫文通加散骑常侍丞相度朝京师进封晋国公【或无国字】进阶金紫光禄大夫以旧官相【度归京师十二月制加彰义军节度申光蔡溵观察使充淮西宣慰处置等使朝议大夫门下侍郎平章事兼蔡州刺史蔡州平防勲进度金紫光禄大夫依前门下侍郎文馆大学士仍赐上柱国封晋国公食邑三千户】而以其副摠为工部尚书领蔡任【以蔡州留后马摠检校工部尚书为蔡州刺史彰义节度使】既还奏羣臣请纪圣功被之金石皇帝以命臣愈【或无以字】臣愈再拜稽首而献文曰唐承天命遂臣万邦【或作方】孰居近土袭盗以狂往在宗【在方作居云唐人多以在为居公本政亦曰居我其周从是也　今按以在为居亦草书之误本政居字已论于本篇方説非是】崇极而圯河北悍骄【安史既平燕赵魏相继而起】河南附起【谓汴蔡之属居河南者】四圣不宥【肃代徳顺】屡兴师征有不能尅益戍以兵夫耕不食妇织不裳输之以车为卒赐粮外多失朝旷不岳狩百怠官事亡其旧【百怠官或作百司官亡或作忘】帝时继位【宪宗】顾瞻咨嗟惟汝文武孰恤予家既斩吴蜀旋取山东【吴蜀或作蜀吴取或作出】魏将首义六州降从淮蔡不顺自以为强提兵呌讙欲事故常始命讨之遂连奸邻隂遣刺客来贼相臣【元和十年六月宰相武元衡入朝东平李师道遣刺客暗中突出射之】方战未利内惊京师群公上言【公或作臣】莫若惠来帝为不闻与神为谋乃相同徳【乃或作及非是】以讫天诛乃敕顔愬武古通咸统于【谓以韩为都统】各奏汝功【奏或作走非是】三方分攻【三方即上所言顔武攻其北道古攻其东南文通战其东也】五万其师大军北乗厥数倍之常兵时曲【元和十年五月光顔大破贼党于时曲】军士蠢蠢既翦陵云【元和十一年九月光顔奏防陵云棚】蔡卒大窘胜之邵陵【胜或作遂又作翦】郾城来降自夏入秋复屯相望【入或作及复或作复】兵顿不励告功不时帝哀征夫命相徃厘士饱而歌马腾于槽试之新城贼遇败逃尽抽其有聚以防我西师跃入道无留者頟頟蔡城【书防昼夜頟頟注肆恶无休息頟与额同】其壃千里【壃或作疆】既入而有莫不顺俟帝有恩言相度来宣诛止其魁释其下人【释其或作释于】蔡之卒夫投甲呼舞蔡之妇女迎门笑语蔡人告饥船粟徃哺蔡人告寒赐以缯布【赐以或作诏赐非是】始时蔡人禁不徃来今相从戏里门夜开始时蔡人进战退戮今旰而起左飱右粥【旰或作眠飱或作餐旧本皆作飱　今按还予授子之粲兮传云餐粲也史记餐未及下咽酒未及濡唇汉书令其禆将传餐则餐字亦有义公祭郑夫人文念寒而衣念饥而餐同以衣对餐也或当作餐】为之择人以收余惫【收或作牧】选吏赐牛敎而不税蔡人有言始迷不知今乃大觉羞前之为蔡人有言天子明圣不顺族诛顺保性命汝不吾信视此蔡方孰为不顺徃斧其吭【古郎切】凡叛有数声势相倚吾强不支汝弱奚恃其告而长而父而兄【或作及汝父兄】奔走偕来【或作来偕】同我太平淮蔡为乱天子伐之既伐而饥天子活之始议伐蔡卿士莫随既伐四年大小并疑不赦不疑由天子明凡此蔡功惟断乃成既定淮蔡【或作淮蔡既定】四夷毕来【力知切至也还也左氏于思于思弃甲复来】遂开明堂坐以治之
</div>
    <div class="pagination">
<a href="东雅堂昌黎集注_page16.html">上一页</a><span>...</span><a href="东雅堂昌黎集注_page12.html">12</a><a href="东雅堂昌黎集注_page13.html">13</a><a href="东雅堂昌黎集注_page14.html">14</a><a href="东雅堂昌黎集注_page15.html">15</a><a href="东雅堂昌黎集注_page16.html">16</a><span class="current-page">17</span><a href="东雅堂昌黎集注_page18.html">18</a><a href="东雅堂昌黎集注_page19.html">19</a><a href="东雅堂昌黎集注_page20.html">20</a><a href="东雅堂昌黎集注_page21.html">21</a><a href="东雅堂昌黎集注_page22.html">22</a><span>...</span><a href="东雅堂昌黎集注_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
