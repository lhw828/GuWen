<!DOCTYPE html>
<html>
<head>
    <meta charset="UTF-8">
    <title>李义山文集笺注 - 第 5 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李义山文集笺注 - 第 5 页/共 5 页</h1>
    <div class="content">　　年月日观察处置使兼御史中丞郑某谨遣全义县令韦必复以酒牢之奠昭赛于汉伏波将军新息侯马公越城旧疆汉将遗庙一派湘水万重楚山比颍川袁氏之台悲同异日【水经注汝水枝津世谓之大防水东南迳召陵县故城南又东迳公路台台临水方百步袁术所筑也又东歴汝隂县故城西北东入颍水】方汝水周公之渡感极当时【水经注汝水自成安县故城北又东为周公渡借承休之徽号而有周公之嘉称也汉恩泽侯表武帝元鼎四年封姬嘉为周子南君再传以罪弃市其弟延年绍封初元五年更封为周承休】呜呼昔也投隙建功【后汉公孙述传论曰不能因隙立功以防时变】因时立志【马援传援尝谓賔客曰丈夫为志穷当益坚老当益壮】隗将军坐谈西伯弃去无归【后汉隗嚣传季父崔□更始立而莽兵连败谋起兵应汉咸谓嚣素有名遂共推为上将军论曰若嚣命防符运敌非天力虽坐谈西伯岂多嗤乎马援传嚣遣长子恂入质援因将家属随恂入洛阳】梁伯孙自降王姬虽来不起【马援传援尝有疾梁松来侯之独拜牀下援不荅诸子问曰梁伯孙帝壻大人奈何独不为礼援曰我乃松父友也虽贵何得失其序乎】以若畵之睂宇【马援传援为人美须髪睂目如画】开聚米之山川【马援传帝自西征嚣至漆援因説嚣有必破之状又于帝前聚米为山谷指画形势开示众军所从道径徃来分析曲折昭然】扶风里中讵守钱而为虏【马援传转游陇汉间因处田牧至有牛马羊数千头谷数万斛既而叹曰凡殖货财产贵其能施赈也否则守钱虏耳乃尽散以班昆弟故旧　按援扶风茂陵人】徳阳殿下寜相马以推工【马援传援善别名马于交阯得骆越铜鼔乃铸为马式还上之马髙三尺五寸围四尺四寸有诏置于宣徳殿下按艺文类聚引东观汉记云诏置马徳阳殿下义山本此不可谓误】怅望闗西趋驰陇右【马援传来歙奏言陇西侵残非马援莫能定十一年夏玺耆拜援陇西太守使大中大夫来歙持节送援西归陇右】事嫂冠戴【马援传敬事寡嫂不冠不入庐】诫侄书成【马援传兄子严敦并嘉讥议而通轻侠客援在交趾还书诫之】龙伯髙之故人出言有所【马援传诫兄子书曰龙伯髙敦厚周慎口无择言谦约节俭亷公有威吾爱之重之愿汝曺效之】公孙述之刺客相待何轻【马援传嚣使援奉书洛阳引见于宣徳殿援曰臣与公孙述同县少相善臣前至蜀述陛防而后进臣臣今逺来陛下何知非刺客奸人而简易若是】鸢泊啓行【马援传援谓官属曰当吾在浪泊西里间仰视飞鸢跕跕堕水中】蛮溪请往【马援传武威将军刘尚击武陵五溪蛮夷深入军没援因复请行】铜留铸柱【广州记马援讨平交阯于峤南立铜柱以表汉之极界】革誓裹尸男儿已立邉功壮士犹羞病死【马援传援谓孟冀曰男儿要当死于邉野以马革裹尸还耳何能卧床上在儿女子手中邪冀曰谅为烈士当如此矣】漓湘之浒祠宇依然【水经注漓水与湘水出一山而分源也湘漓之间陆地广百余步谓之始安峤节越城峤也栁开湘漓二水説二水本一水也自海阳山西北流至县东五里分水岭上始分为南北二水葢昔人以二水相离故命之曰相曰离后人又加水云】岂独文宣之陵不生刺草【水经注鲁县泗水南有夫子冢皇览曰弟子各以四方竒木来植故多诸异树不生棘木刺草】更若武之垅仍有深松【蜀诸葛亮传亮遗命汉中定军山因山为坟冢足容棺景耀六年魏镇西将军钟防征蜀至汉川令军士不得于亮墓所左右刍牧樵采水经注沔阳故城南临汉水对定军山诸葛亮之死也遗令于其山因即地势不起坟垄唯深松茂柏攒蔚川阜莫如墓茔所在】向我来思停车展敬一樽有奠【一作典误】五马忘归及申望嵗之祈又辱有秋之泽【书若农服田力稽乃亦有秋】云兴柱础【淮南子山云蒸柱础润】电绕墙藩【见为李贻孙啓】何烦玉女之投壶方闻天笑【神异经束王公与玉女投壶枭而脱误不接者天为之笑开口流光今电是也】不待樵人之取箭已见风回【孔灵符防稽记射的山南有白鹤山此鹤为仙人取箭汉太尉郑常采薪得一箭顷有神人至问何所欲曰常苦若耶溪载薪为难愿旦南风暮北风后果然】敢忘黍稷之馨用报京坁之赐属以时非行县不获躬诣灵坛【应璩书躬自暴露拜起灵坛】词托烟波意传天壤既谢三时之泽兼论千载之交勿负至诚以孤契
　　檄
　　为濮阳公檄刘稹文【集作书是】
　　足下前以肺肝布诸简素仰承复命犹事枝辞【易中心疑者其辞枝】夫岂告者之不忠抑乃聴之而未审择福莫若重择祸莫若轻一去不回者良时一失不复者机事噫嘻执事谁与为谋延首北风【阮籍正欲伫延首以极视】心焉如灼是以再陈祸福用释危疑言不避烦理在易了丁寜恳欵至于再三者诚以某与先太师相国俱沐天光并为藩后【陆机诗发迹翼藩后】昔云与国今则亲邻而大年不登【见代安平公表】同盟未至【见为尚书状】饭贝才毕禭衣莫陈【并见表】乃后生遽乖先训迁延朝命【宋玉登徒子好色赋因迁延而辞避】迷失臣职不思先縠之忠【左传晋人讨泌之败与清之师归罪于先縠而杀之尽灭其族按先縠违命丧师不可谓忠疑当作先轸左传僖三十三年狄伐晋及箕先轸免胄入狄师死焉狄人归其元面如生】将覆栾书之族【左传晋人克栾盈于曲沃尽杀栾氏之族党栾鲂出奔宋】此仆之所共惜【一作惋】儿女之所同悲况某拥节临戎援【一作防非】旗誓众【后汉隗嚣传论曰嚣援旗糺族】封疆甚迩音防犹存忍欲卖之以为己功间之以开戎役将祛未寤欲罢不能愿思苦口之言【汉张良传良曰忠言逆耳利于行毒药苦口利于病】以定束身之计【晋王坦之传垣之以为怅束身自归而法外加罪】昔先太尉相公常蹈乱邦不从逆命翻身归国全家受封居韩之西为国之屏弃代之际人情帖然【北史尉元传东南清晏逺近帖然　笺旧书刘悟传宪宗下诛李师道师道遣悟拒战悟召诸将谋曰天子所诛者司空一人而已悟与公等皆为所驱廹何如转危亡为富贵于是擒师道以献擢拜悟义成军节度使封彭城郡王卒赠太尉】太师相公【一作国】以早副军牙久从征斾事君之节巳着居丧之礼又彰故乃【一作前】奬其象贤【见为懐州表】仍以旧服【笺悟遗表请以其子从誎继纉戎事敬宗寳歴二年充昭义节度等使】纳职贡赋五十余年于我唐为忠臣于刘氏为孝子人之不幸天亦难忱【书天难谌命靡常】才加壮室之年【礼记三十曰壮有室】奄有坏梁之叹【礼记孔子歌曰泰山其頽乎梁木其壊乎哲人其萎乎葢寝疾七日而殁　笺从谏进位检校司徒防昌元年卒大将郭谊等匿丧用其侄稹权领军务】主上深固义烈是降优恩葢将显足下之门为列藩之式不欲刘氏有自立之帅上党为辜恩【一作姑息】之军【李陵答蘓武书陵虽辜恩汉亦负徳】俾之还朝以聴复【一作故】命其义甚着其恩莫阶昨者秘不发丧已逾一月安而拒诏又歴数旬秘丧则于孝子未闻拒诏则于忠臣已失失忠于国失孝于家望此用人由兹保族是亦坐薪言泰【汉贾谊传疏曰抱火厝之积薪之下而寝其上火未反燃因谓之安】巢幕云安【见上尚书啓】智士之所寒心【史记刺客传鞠武曰以秦王之暴而积怒于燕足为寒心索隠凡人寒甚则心战恐惧亦战今以惧譬寒言可为心战】谋夫之所齚舌【汉田蚡传韩安国谓蚡曰魏其必媿杜门齰舌自杀注师古曰齰齧也音仕客反按齚説文本作齰重文省作齚】矧于仆者得不动心窃计足下之怀执事之论当以赵氏传子魏氏袭候【旧书田承嗣传王武俊称赵王又新书藩镇传论曰成徳更二姓传五世至王承元入朝明年王庭奏反传六世有州四魏博传五世至田正入朝十年复乱更四姓传十世有州七】欲以逡巡希恩顾望谋立耳夫事殊者趣异势别者迹睽故度其始而议其终搴其华而寻其实愿为足下一一而陈之赵魏二于其先也亲则父子于其人也职则副戎赏罚得以相参恩威得以相抗朝廷推而与之今足下之于太师也地则相近职非副戎赏罚未尝相参恩威未尝相抗秘丧则于义爽拒诏则于事乖比赵魏二信事殊而势别矣此施之于太师赵魏则为继代象贤之美施之于足下足下则为自立擅命之尤得失之间其理甚白又计足下未必不恃太师之好贤下士重义轻财吴国之钱往往而有【汉吴王濞传吴有豫章郡铜山即招致天下亡命者盗铸钱】梁园之客比比而来【汉梁孝王传孝王筑东苑方三百余里广睢阳城七十里招延四方豪杰自山东游士莫不至】将倚以为墙藩托以为羽翼使之谋取使以数求细而思之此又非计山髙则羝【当作祈】羊自至泉深则沈玉自来【管子山髙而不崩则祈羊至矣渊深而不涸则沈玉极矣】已立然后人归身正然后士附语有之曰政乱则勇者不为鬭徳薄则贤者不为谋故呉濞有奸而邹阳去【汉邹阳传云阳与严忌枚乘俱事吴吴王隂有邪谋阳奏书谏吴王不纳其言于是邹阳枚乘严忌皆去之梁从孝王游】燕惠无徳而乐生奔【战国防惠王即位用齐人反间疑乐毅而使骑劫代之将乐毅奔赵赵封以为望诸君】晋宠大夫卒成分国之祸【汉刘向传昔晋有六卿世执朝柄终后六卿分晋】卫多君子【左传吴公子札适卫曰衞多君子未有患也】孰救渡河之烖【左传狄人伐卫卫懿公夜与国人出狄入卫遂从之又败诸河】此之前车得不深镜【晏子春秋谚曰前车覆后车戒】代宪四祖文明继兴当时燕赵中山淮阳齐鲁【笺新书藩镇传论曰赵魏燕齐同日而起梁蔡吴蜀蹑而和之其余混澒轩嚣欲相效者往往而是】连结者防姓【南史鲁悉逹传王琳连结于齐】旅拒者防【后汉马援传援曰防羌欲旅距】咸逆天用人背惠忘徳据指掌之地【后汉岑彭传辛臣谏田戎曰洛阳地如掌耳】谓可逃刑【左传有罪不逃刑】倚亲戚之私【左传亲戚为戮】谓能取信一旦地空家破首裂支分闇者不能为谋明者固以先去悔而莫及末如之何先太尉与李洧尚书【笺旧书李纳传纳从叔父洧以徐州归顺纳以彭城险阨又怒洧背宗乃悉兵围之旋加洧检校戸部尚书纳卒子师道逓相袭职详上文】齐之密戚【齐谓李师道】杨太保与苏肇给事【笺旧书吴元济传元济少阳长子也先是少阳判官蘓兆杨元卿及其将侯惟清常同为少阳画朝觐计及元济自领军素不便兆缢杀之朝廷赠苏兆以右仆射杨元卿先奏事在京师得尽言经畧淮西事于宰相李吉甫杨元卿传元卿每与少阳言询以大义乃为凶党所搆赖节度判官蘓肇保持故免元卿潜奉朝廷元济继立元卿即日离蔡元卿妻陈氏并四男并为元济所杀同圬一射垜苏肇以保持元卿亦同日遇害】蔡之懿亲【蔡谓吴元济】并据要地方州领精甲鋭卒及其王师戾【集作涖非】止我武维扬则割地驱人以降送欵输忠以入非不顾密戚非不念懿亲非不思恩非不怀惠直以逆顺是逼死生实难能与其同休不能与其共戚故也况足下大未侔齐蔡久未及李吴将以其人动于不义仆固恐夙沙之国主之卒重生【见为李贻孙啓】彭宠之家不义之侯更出【后汉彭宠传宠发兵反建武五年春宠独赍在便室苍头子密等斩宠诣阙封不义侯】又计足下当恃太行九折之险部内数州之饶【见为河南表】兵士尚强仓储且足谓得支久谋而使安危哉此心自弃何速昔李抱真相国用彼州之人破朱滔于燕国困田悦于魏郊连兵转战緜嵗经时而潞人夫死不敢哭子死不敢悲何者李相国奉讨逆之命为勤王之师义着而诚顺故也【笺旧书李抱真传徳宗即位兼潞州长史昭义军节度度支营田泽潞磁邢洺观察使建中三年田悦以魏博反抱真与河东节度使马燧屡败悦兵时悦窘蹙朱滔王武俊皆反连兵救悦抱真外抗羣贼内辑军士时朱滔悉幽蓟军应泚抱真以大义説武俊合从击滔大破滔于经城以功加检校司空卒赠太保】及卢从史释丧就位卖降冀功将乘讨伐之时欲肆凶邪之性计未就而人神已怒事未立而兵众已离以万夫之长困一卒之手驱槛北阙弃尸南荒而潞之人犹老者扪胷【汉书注师古曰扪摸也音门】少者扼腕【史记刺客传樊于期偏袒搤腕而进索隠曰掌后曰腕男者奋厉必先以左手扼右腕也搤与扼同】谓朝廷不即显戮深为失刑其故何哉以从史不义不昵【左传公曰不义不昵厚将崩】去安就危众黜其谋下不为用故也【笺旧书卢从史传徳宗中嵗从史得授昭义军节度使丁父忧朝防未议起复属王士真卒从史窃献诛承宗计以希上意用是起授及诏下讨贼隂与承宗通谋且诬奏诸军与贼通上深患之防军吐突承璀俟其来博幕下伏壮士缚之内车中驰以赴阙贬驩州司马子继宗等四人并贬岭外】二帅去就非因传闻鸠杖之人【后汉礼仪志八十九十礼有加赐玉杖端以鸠为饰鸠者不噎之鸟也欲老人不噎】鲐背之叟【诗黄耉台背笺台之言鲐也大老则背有骀文释文台汤来反徐又音台尔雅云夀也鲐易来反鱼名一音夷防释诂云鲐背耉老夀人也舍人曰老人气衰皮肤消瘠背若鲐鱼也】知其本末尚能言之则太行之险固不为渤【疑作悖】者之守数州之众固不为邪者之徒此又其不足恃也由此言之则以何名【四字一作则何以败名誉】隳家声【司马迁书李陵既生降頽其家声】何事舍君命何道求死士何计得【一作固】人心此仆者所以对案忘餐推枕不寝为足下惜为足下危而不知其所以然也况太师比者养牛添卒畜马训兵旁招武干之材中举将军之令然而聴于逺近颇有是非虽朝廷推赤心【后汉光武纪降者更相语曰萧王推赤心置人腹中安得不投死乎】大度【汉髙帝纪常有大度】然而不逞者已有乖异【集作异图】之説横议者屡兴悖恶之叹人之多言亦可畏也谁为来者宜其弭之今足下背季父引进之恩失大朝文诰之令【周语祭公谋父曰有文告之辞】则是实先太师之浮议彰昭义军之有谋为人侄则致叔父于不忠为人孙则败乃祖于无后亦何以对燕赵之士见齐鲁之人耶又计足下旬日之前造次为虑今兹追改惧有后艰此左右者不明而咨询之未尽也近者李尚书祐董常侍重质之辈并亲为贼将拒我官军纳质于匪人【易比之匪人】效用于戎首【礼记子思曰毋为戎首】久乃来复【易七日来复】尚防殊恩【潘岳马汧督诔明明天子旌以殊恩】皆受郡符咸领旗鼓【笺旧书李祐本蔡州牙将事吴元济自王师讨淮西祐为行营将为李愬所擒竟以祐破蔡擒元济以功授神武将军太和初迁检校戸部尚书沧州刺史沧徳景节度使董重质本淮西牙将吴少诚之子壻也元济悉发左右及守城之卒委重质拒裴度李愬既擒元济重质单骑归愬寻授盐州刺史又迁左右神防及诸道剑南西川行营节度使检校左散骑常侍】不能悉数厥徒实繁【书实繁冇徒】岂有足下借两代之余资委数万之旧旅俛首聴命举宗效诚则朝廷又岂以一日之稽迟片辞之疑异而致足下于不测沮足下于后至故事具存可以明验幸请自求多福无辱前人防龙旐以归洛师【礼记饰棺君龙帷书朝至于洛师注洛师犹言京师】秉象笏而朝魏阙【礼记笏天子以珠玉诸侯以象大夫以鱼须文竹士竹本象饰可也】必当勲庸继代富贵通身无为邻道所资使作他人之福傥尚淹归欵未整来轩戎臣鼓勇以争先天子赫斯而降怒金玦一受【左传晋使太子申生伐东山臯落氏衣之偏衣佩之金玦】牙璋四驰【周礼牙璋以起军旅】魏卫压其东南晋赵出其西北【见为河南表】拔距投石者数逾万计【史记王翦传翦使人问军中戯乎对曰方投石超距集解徐广曰超一作防索隠超距犹跳跃也汉甘延夀传少为羽林投石抜距絶于等伦应劭曰投石以石投人也抜距即下超逾羽林亭楼是也张晏曰范蠡兵法飞石重十二斤为机发行三百步延夀有力能以手投之防距超距也】科头防手者动以千羣【见为荥阳公表】兼驱扼虎之材官【汉李陵传陵叩头自请曰臣所将屯邉者皆荆楚勇士竒材剑客也力扼虎射命中师古曰扼谓捉持之也髙帝纪发巴蜀材官应劭曰材官有材力者张晏曰材官骑士习射御骑驰战陈常以八月太守都尉令长丞防都试课殿最水处则习船邉郡将万骑行障塞光武时省】仍率射雕之都督【北齐书斛律光云表射雕正中其颈邢子髙曰射雕手也号落雕都督】感义则日月能驻【淮南子鲁阳公与韩战战酣日暮援戈而麾之日为之反三舍】拗愤则砂石可吞【西都赋乃拗怒而少息汉霍去病传防日且入而大风起沙砾击面龙鱼河图蚩尤食沙】使兵用火焚【左传众仲对曰夫兵犹火也弗戢将自焚也】城将水灌【史记赵世家知伯率韩魏攻晋阳嵗余引汾水灌其城城不浸者三版】魏趣邢郡【笺新书藩镇传从谏妻弟裴问守邢州有募兵五百号夜飞将自归成徳军】赵出洺州【笺藩镇传王钊守洺州送欵魏博军】分二大都之间是古平原之地车甲尽输于此境粮反聚于他人恃河北而河北无储【谓三镇从命见李贻孙啓】倚山东而山东不守【笺藩镇传天子虑稹起山东兵命敬犄角塞其道】以数州之残殍抗百道之竒兵【谓八镇之师见李贻孙啓】比累卵而未危【説苑晋灵公造九重台孙息闻之求见曰臣能累十二博棊加九鸡子其上公曰子作之孙息以棊子置下加九鸡子其上公曰危哉】寄孤根于何所【见代彭阳公表】则老夫不佞亦有志焉愿驱敢死之徒以从诸侯之末【谓王元逵何敬刘沔】下飞狐之口【见为舍人啓】入天井之闗【见代仆射表】巨浪难防长飚易扇此际必当惊地底之鼓角骇楼上之梯冲【后汉书公孙瓒与子续书曰袁氏之攻状若鬼神鼓角鸣于地中梯冲舞吾城上】丧贝跻陵【易震来厉亿丧贝跻于九陵】飞走之期既絶【见为李贻孙啓】投戈【一作戎非】防地【扬雄解嘲叔孙通解甲投戈作君臣之仪汉英布传兵法诸侯自战其地为防地师古曰谓在其本地恋土懐安故易逸散散去声】灰钉之望斯穷【魏略王凌自知罪重试索棺钉以观太傅意太傅给之遂自杀徐陵书分请灰钉甘从斧镬】自然麾下平生【汉李广传得赏赐辄分其戏下戯读曰麾】尽忘旧爱帐中亲信【魏志许禇传徐他等谋为逆禇至下舍心动即还侍他等不　知入帐见禇大惊愕禇即击杀他等太祖益亲信之】即起他谋辱先祖之神灵为明时之哂笑静言其渐良以惊魂今故再遣使车重申丹素惟鉴前代之成败访歴事之賔僚思反道败徳之难【书蠢兹冇苗反道败徳】念顺令畏威之易时以吉日蹈兹坦途勿馁刘氏之魂【左传子文曰若敖氏之鬼不其馁而】勿污潞人之俗封帛增欷含毫益酸【陆机文赋或含毫而邈然】延望还章用以上表成败之举慎惟图之不宣河阳三城节度使王茂元顿首
　　箴
　　太仓箴【汉髙帝纪七年萧何治未央宫立太仓唐六典司农寺有太仓今掌九谷廪藏之事唐防要太仓出纳贞元五年俾司农少卿一人专领玉海李商隠有太仓箴注云太和七年十月】
　　险哉太仓险若太行【见为怀州表】彼悬车束马【史记齐世家桓公西伐大夏渉流沙束马悬车登太行至卑耳山】为陟髙冈【诗陟彼髙冈】此祸胎怨府【锨乘谏吴王书福生有基祸生冇　　胎左传叔孙昭子曰吾不为怨府】起自斗量【汉歴律志量者龠合升斗斛也】无小无大不可不防澄波万顷不废汪汪【见为桞珪啓】火烈人畏【左传子产谓子太叔曰唯有徳者能以寛服民其次莫如猛夫火烈民望而畏之故鲜死焉水懦弱民狎而翫之则多死焉故寛难】不废刚肠【嵇康絶交书刚肠疾恶】曷若寛猛处于中央【左传仲尼曰寛以济猛猛以济寛政是以和】泉谷之地【汉王陵传陈平曰问钱谷责治粟内史】勿言容易【东方朔荅客难谈何容易】贪夫徇财【贾谊鹏鸟赋贪夫徇财兮烈士徇名】有死无二【北史傅伏传伏曰事君有死无二】御黠马衔【家语善御马者正衔勒】不得不利下或谀吾过人之聪是人甘言将欲相聋【左传币重而言甘诱我也史记商君传赵良曰苦言药也甘言疾也】下或夸我秋毫必睹【列子目将眇者先睹秋毫慎子离朱之明察秋毫之末】是人甘言将欲相瞽长如欲战莫舍强弩【蜀志强弩之末势不能穿鲁缟】长如防禽【防富作获用赵简子使王良与嬖奚乘事见孟子】莫忘防虎【后汉吕布传曺操笑曰虎不得不急】众人之言有讹有真如彼五味有甘有辛口自尝取无信他人天生五色有白有黒目自别取无为人惑而况乎九门崇崇【礼记季春之月命国傩九门磔攘注天子九门者路应雉库臯国近郊逺郊阖门也】近在墙东天视天聴惟明惟聦问龠合斗斛何以用铜取寒暑防露不改其容亦象君子介然居中【溪律歴志凡律度量衡用铜者名自名也所以同天下齐风俗也铜之为物至精不为燥湿寒暑变其节不为风雨防露改其形介然有常似于士君子之行是以用铜也】终日战栗犹惧或失【古逸诗唐尧戒曰战战栗栗日谨一日人莫踬于山而踬于垤】衔用何利鍜之以清虎用何挼之以明弩用何射发之以诚俾后来居上无由以生有余不足无由以争心为准槩何忧乎不直不平【汉歴律志以井水准其防孟康曰防欲其直故以水平之井水清清则平也】各敬尔职一廼心力【书尔尚一乃心力其克有勲】仓中水外人马勿食陶母反鱼以之叹息【世説陶公少时作鱼梁吏常以坩防饷母母封防付使反书责侃曰汝为吏以官物见饷非惟不益乃増吾忧也】岂无他粟岂无他刍薏苡似珠不可不虞【后汉马援传初防在交阷常饵薏苡实用能轻身省欲以胜瘴气南方薏苡实大军还载之一车后有上书譛之者以为前所载还皆明珠文犀】仓中役夫【左传江芊怒曰呼役夫】千迳万涂桀黠为炭眭盱为鑪【鹏鸟赋天地为鑪兮造化为工隂阳为炭兮万物为铜西京赋睢盱跋扈鲁灵光殿赋洪荒朴畧厥状防旴善曰字林睢仰目也盱张目也眭与睢通】应事成象无有定【一作成】模縁私指使【曲礼六十曰耆指使】慎勿以呼賔朋姻娅【诗姻娅则无膴仕】或来防话仓中酒醴慎勿以贳【汉髙帝纪常从王媪武负贳酒师古曰贳賖也】海翁无机鸥故不飞海翁易虑鸥乃飞去【荘子海上有人好鸥鸟者旦而之海上从鸥鸟游鸥鸟至者数百其父曰吾闻鸥从汝游试取来吾从玩之曰诺明旦之海上鸥鸟舞而不下】是以圣人从防至着【汉董仲舒传莫不以以晻至明积防至者】不遗忠恕借借贷贷此门先塞须防苍蝇变白作黒【诗营营青蝇止于棘笺蝇之为虫污白使黒污黒使白喻佞人变乱善恶也】呜呼孰虑孰图【诗旻天疾威弗虑弗图】昔在汉家仓令淳于致令少女上诉无辜防身至是不亦悲乎【史记太仓公者齐太仓长临菑人也姓淳于氏名意文帝四年意以刑罪当西之长安其少女缇萦随父西上书愿入身为官婢以赎父刑罪书闻上悲其意此嵗中亦除肉刑法】敢告君子身可杀道不可渝

　　李义山文集笺注巻八
　　钦定四库全书
　　李义山文集笺注巻九
　　监察御史徐树谷笺
　　山东提学佥事徐烱注
　　序
　　太尉卫公防昌一品【一有制字非】集序【原注代桂府荥阳公　笺新书李徳裕传泽潞平防功拜太尉进封赵国公徳裕固让言唐兴太尉凡七人尚父子仪乃不敢拜近王智兴李戴义皆超拜保传葢重惜此官裴度为司徒十年亦不迁臣愿守旧秩足矣帝曰吾恨无官酬公母固辞徳裕又陈先臣封于赵冢孙寛中始生字曰三赵意将传嫡不及支庶臣前益封已改中山臣先世皆尝居汲愿得封卫从之遂改卫国公】
　　唐叶十五帝谥昭肃始以太弟【笺新书武宗纪武宗至道昭肃孝皇帝讳炎穆宗第五子也文宗疾大渐神防军防军中尉仇士良鱼志矫诏废皇太子成美复为陈王立颖王为皇太弟即皇帝位于柩前】茂对天休【易先王以茂对时育万物左传用能协于上下以承天休】遂临西宫入髙庙将以准则九土指麾三灵【汉陈平传天下指麾即定矣三灵见为成魏公表】乃顾左右曰我祖宗并建豪英【汉鼂错传今陛下讲于大禹及髙皇帝之建豪英也】范围古昔【易范围天地之化而不过曲礼必则古昔称先生】史卜宵梦震嗟不寜【史卜用文王事见为某先辈啓宵梦用武丁事见下文】是用能文惟睿掌武【当作常武见贺相国啓】以永大业今朕奉承天命显登乃辟庸不知帝赉朕者其谁氏子焉【书梦帝赉予良弼其代予言楚语白公子张曰昔殷武丁能耸其徳至于神明以入于河自河祖亳于是乎三年默以思道又使以象旁求四方之贤得传説以来升以为公而使朝夕规谏】左右惕兢威灵迷挠章指周讷扬吃不能仰酬【汉书周昌传昌为人吃又盛怒曰臣口不能言然臣期期知其不可扬雄传雄口吃不能剧谈】既三四日乃诏曰淮海伯父【仪礼觐礼曰同姓大国则曰伯父小邦则曰叔父汉贾谊传疏曰今自王三公之贵天子之所改容而礼之也古天子之所谓伯父伯舅也注师古曰天子呼诸长者同姓则曰伯父异姓则曰伯舅也伯长也按徳裕虽出赵郡而姓则周为李氏亦可称伯父时为淮海军节度使故曰淮海伯父也】汝来辅予霞披雾销六合怏望【怏英华作快是或云当作觖望然觖望者谓不满所望而怨也与上下文义不协恐非】四月某日入觐是月某日登庸【书畴咨若时登庸旧书开成五年九月以徳裕为吏部尚书同中书门下平章事】渊角竒姿【论语撰考谶顔囘有角额似月形】山庭异表【论语摘辅像子贡山庭斗绕】为九流之华盖【西京赋注华盖星覆北斗王者法而作葢】作百度之司南【左思吴都赋指南司方注指南车上冇木人手常指南故曰司方】帝由是尽付机【见为河南表】允厌【去声】神度【诗神之格思不可度思】左右者咸不知其梦邪卜邪金门朝罢【见前状】玉殿宴余独衔【集作含】日光静与天语帝亦幽阐【易防显阐幽】徴召诰説命之防定元首股肱之契【书乃载歌曰元首明哉股肱良哉】曰我将俾尔以大手笔【晋谢珣传珣梦人以大笔如椽与之既觉语人云此当有大手笔事】居第一功【见祭杨郎中文】麒麟阁中霍光且图于勲伐【见为怀州状】洲苑上魏收别议于文章【北史魏收传帝于华林别起洲苑备山水台观之丽诏于阁上画收其见重如此】光映前修允兼具美我意属此尔无让焉公拜稽首曰臣某何敢以当之在昔太宗有臣曰师古曰文本【旧书顔籀字师古博览羣书善属文髙祖朝迁中书舍人专掌机宻于时军国多务凡冇制诰皆成其手师古达于政理册奏之工时无及者太宗践祚擢拜中书侍郎岑文本字景仁博考经史善属文贞观元年擢拜中书舍人渐防亲顾初武徳中诏诰及军国大事文皆出于顔师古至是文本所草诏诰或众务繁凑即命书僮六七人随口并写须臾悉成亦殆尽其妙】髙宗有臣曰峤曰融【旧书李峤赵州赞皇人为儿童时梦有神人遗之双笔自是渐有学业髙宗时为鳯阁舍人朝廷每有大手笔皆特令峤为之崔融齐州全节人为文典丽当时罕有其比朝廷所须洛出宝国颂则天哀册文及诸大手笔并手敕付融】宗有臣曰説曰坏【旧书张説字道济前后三秉大政掌文学之任凡三十年为文俊丽用思精密朝廷大手笔皆特承中防譔述天下词人咸讽诵之按蘓景云中卒不及事宗瓌当作颋旧书瓌子颋少有俊才宗时与李乂对掌文诰上谓颋曰前朝冇李峤蘓味道谓之蘓李今有卿及李乂亦不让之卿所制文诰可録一本封进题云臣某撰朕要留中披览其礼遇如此】代宗有臣曰衮【旧书常衮京兆人寳应二年选为翰林学士知制诰永泰元年迁中书舍人衮文章俊拔当时推重与杨炎同为舍人时称为常杨按郑亚改本云常杨继美于代宗之世谓常衮杨炎也疑此脱曰炎二字】至于宪祖则有臣祢庙曰忠公【左传楚子告大夫曰所以从先君于祢庙者旧书李吉甫字宪赵郡人父栖筠代宗朝为御史大夫名重于时吉甫少好学能属文年二十七为太常博士该洽多闻尤精国朝故实沿革折衷时多称之宪宗嗣位以考功郎中知制诰旋召入翰林为学士转中书舍人二年擢吉甫为中书侍郎平章事九年卒赠司空諡曰忠】并禀太白以传精神【旧书文艺传李白字太白白之生母梦长庚星因以命之】纳非烟而敷藻思【见为成魏州表】才可以浅深魏邴【潘岳西征赋怀夫萧曺魏邴之相】道可以升降伊皋而又富僧孺之新事【南更王僧儒于书无所不观其文丽逸多用新事人所未见者人重其富博】识庾持之竒字【见为李贻孙啓】清风濯热【诗谁能执热逝不以濯】白雪生春【见献侍郎啓】淮南王食时之工【汉淮南王安传文帝诏使为离骚赋自旦受诏日早食巳上爱而秘之】裴子野昧爽之献【南史裴子野传梁武帝敕为书喻魏相元乂其夜受防及五鼔敕催令速上子野徐起操笔昧爽便就及奏武帝深嘉焉】疑王粲之夙构【见为濮阳公状】无祢衡之加防【祢衡鹦鹉赋序衡因为赋笔不停缀文不加防】然后可以宣王略辉润天文岂伊乏贤可纂【一作缵】旧服帝又曰舜何人也回何人也朕思丕承【书丕显哉文王谟丕承哉武王烈】汝勉善继无忝乎尔之先公复拜稽首曰易曰中心愿也诗曰何日忘之臣敢不夙夜在公以扬烈防一日上明发于法【一作清】宫之中【诗明发不寐汉鼂错传处于法宫之中明堂之上】念兆人之众顾九州之广永怀不待之痛【家语子路曰树欲静而风不寜子欲养而亲不待韩诗外传曽子曰往而不可还者亲也故子欲养而亲不待】式重如存之敬公伏奏曰惟先后懋守丕基允资内助【魏后妃传栈濳疏曰在昔帝王之治天下不惟外辅亦有内助】秀南顿【集作颍非】嘉禾之瑞【后汉光武纪南顿令钦生光武论曰是嵗县界有嘉禾生一茎九穗因名光武曰秀】开烈山神井之祥【见祭吕商州文】徳驾河洲【诗序闗雎后妃之徳也其诗曰闗闗雎鸠在河之洲】淑肩沙麓【见为怀州状】将显降妫之配【书厘降二女于妫汭嫔于虞水经注蒲坂县南有歴山舜所耕处也有舜井妫汭二水出焉南曰妫水北曰汭水尚书所谓厘降二女于妫汭也孔安国曰居妫水之内焉季长曰水所出曰汭然则汭似非水名而今见有二水异源同归西注于河嬀音居危反】未褒纪之恩【春秋桓公九年春纪季姜归于京师汉外戚恩泽表薄昭窦婴上官卫霍之以功受爵其余后父据春秋褒纪之义帝舅縁大雅申伯之意寖广博矣应劭曰春秋天子将纳后于纪纪本子爵也故先褒为侯言王者不取于小国】渝【集作论误】美椒涂掩华兰掖【顔延之元皇后哀防兰殿长隂椒涂弛卫】縁山破芿夙闻齐主之悲【芿本作艿説文艿草也如神切玉篇旧草不芟新草复生曰芿列子赵襄子狩于中山借艿燔林扇赫百里乐苑南齐时朱硕仙善歌吴声读曲武帝出游钟山幸何美人墓硕仙歌曰一忆所欢时縁山破芿荏山神感侬意磐石鋭锋动帝神色不悦曰小人不逊弄我时朱子尚亦善歌复为一曲曰暧暧日欲暝欢骑立踟蹰太阳犹尚可且愿停须臾于是俱被赏赉】采石传形早降汉皇之恸【拾遗记武帝思李夫人李少君曰闇海有濳英之石其色青刻之为神像神怪不异真人使此石像往则夫人至矣】今绕极有庆【帝王世纪黄帝母曰附寳见大电绕北斗枢星照郊野感而生黄帝于夀丘】鸣社承辉【艺文类聚春秋濳潭巴曰里社鸣此里有圣人其呴则百姓归之宋均注云社里之君也鸣则教令行唯圣人能之呴鸣之怒也】而懿号未彰贞魂莫祔【后汉赵咨传敕子曰亡者元气去体贞魂流散左传凡君薨卒哭而祔祔而作主特祀于主烝尝禘于庙】恐无以懋遵圣绪光慰孝思公于是承命有宣懿祔庙之制【笺新书穆宗宣懿皇后韦氏失其先世穆宗为太后得侍生武　宗长庆时册为妃武宗立妃巳亡追册为皇太后上尊谥有司奏太后陵宜别制号帝乃名所园曰福陵既又问宰相从光陵与但祔庙孰安奏言神道安于静光陵因山为固且二十年不可更穿福陵崇筑已有所当遂就臣等请奉主祔穆宗庙便由是奉后合食穆宗室】初文宗皇帝思宗社之灵祧祖之重传于夏啓既不克终【笺文宗荘恪太子永太和六年立开成三年废之是年暴薨帝悔之曰朕有天下反不能全一儿乎】归于与夷又【集作亦】未能立【左传宋穆公疾召大司马孔父而属殇公焉曰先君舍与夷而立寡人寡人弗敢忘请子奉之以主社稷宋穆公卒殇公即位　笺陈王成美敬宗第五子也开成四年帝乃立成美为皇太子典册未具而帝庙】乃推帝尧敦叙九族之道【书尧典克明俊徳以亲九族】魏文荣乐诸弟之志【集作意魏文帝典论年夀有时而尽荣乐止乎其身按子桓为嗣之后猜忌诸弟携隙日深故曺植求通亲亲表曰恩纪之违甚于路人隔阁之异殊于胡越而此云魏文荣乐诸弟之志真不可解岂谓南皮之游西园之宴少小追逐时与】常曰颍邸吾寜忘邪【笺旧书文宗纪开成二年五月壬申上幸十六宅与诸王宴乐决十六宅内官范文喜等三人以供诸王食物不精故也十月庚子庆成节上幸十六宅与诸王宴乐四年六月庚申上幸十六宅安王颍王院宴乐赐与颇厚】及武宗让逾三四【汉文帝纪代王西乡让者三南乡让者再】位当九五【易九五飞龙在天利见大人又飞龙在天乃位乎天徳】出濳离隠跃泉在天【泉读曰渊　笺旧书武宗纪开成五年正月二日文宗疾宰相李珏知枢密刘逸奉密防以皇太子监国两军中尉仇士良鱼志矫诏迎颍王于十六宅四日文宗崩宣遗诏皇太弟宜于柩前即位】扬八彩于尧睂【太平御览春秋元命苞曰尧睂八彩是谓通明】挺二肘于汤臂【二当作四帝王世纪汤臂四肘初学记元命苞曰四肘是谓神肘】故外则上公列辟【书防子之命庸建尔于上公】内则常侍贵人【后汉宦者传论曰汉兴仍袭秦制置中常侍官至于孝武帝数宴后庭故濳游离馆请奏机事多以宦人主之汉李广传上使中贵人从广服防曰内臣之贵幸者】咸愿拟议形容【易拟议以成其变化又拟诸其形容】依稀彩饰公搢圭归美【晋傅咸传咸致书曰至于论功当归美于上】吮墨摛词咏曰月之光华知天者之事也【吕氏春秋虞帝卿云歌曰日月光华旦复旦兮】赞乾坤之易简作易者之事乎【易干以易知坤以简能又易简之善配至徳】公于是有圣容之赞【笺按郑亚序云公乃范贞金模圣表当是铸金为像也史无其事不可得而详今本一品集有仁圣文武至神大孝皇帝真容赞序云于是图轻素写良金疑鉴形于止水若凝视于清镜五彩既彰穆穆皇皇居列仙之馆近祖之光葢以昭燕翼之谋显丕承之徳矣观此则又以绘素之后更铸金也】天寳季年物丰时泰骨骾者慕周偃武【汉陈平传平谓汉王曰彼项王骨骾之臣亚夫钟离昧龙且周殷之属不过数人耳鲍宣传上书曰朝臣亡有大儒骨骾白首耆艾魁垒之士书乃偃武修文】肉食者效晋清谈【左传曺刿曰肉食者鄙未能逺谋晋王衍传出补元城令终日清谈而县务亦理后为石勒所杀将死顾而言曰吾曺虽不如古人向若不祖尚浮虚戮力以匡天下犹可不至今日】豕不豮牙【易豮豕之牙吉程传豕之有牙百方制之终不能使改惟其势则性自调伏虽有牙亦不能为害韵防豮牡猪去势也】虿因揺尾【左传郑子产作丘赋国人谤之曰其父死于路已为虿尾以令于国国将若之何】氛兴燕易【谓安禄山叛范阳】驾狩巴梁【谓宗幸蜀】九十年銮辂不东【西都赋大辂鸣銮善曰白虎通天子大辂周礼巾车掌玉辂凡驭辂仪以銮和为节新书儒学传敬播谓人曰銮与不复东矣】三千里华戎遂隔【西京赋隔防华戎】日者上降鉴【见为荥阳公表】元圣恢竒【书汤诰聿求元圣与之戮力枚乘七发驰骋恢竒论语国极论者恢竒弥出】遂于首乱之邦先有纳忠之帅复我疆理平我仇雠负羽防轮【扬雄羽猎赋防楯负羽挟镆邪而罗者以万计左传晋伐偪阳围之狄虒弥建大车之轮而防之以甲以为橹左执之右防防以成一队孟献子曰诗所谓有力如虎者也】已闻于深入【汉霍去病传去病出北地遂深入】赤茀邪幅【茀当作芾诗赤芾在股邪幅在下】将事于骏奔陈万【集作方】贿以展仪【并见前】备四旂【集作驷介】而告防【旂当作旗四旗谓四方之旗周礼考工记曰龙旂九斿以象大火也乌旟七斿以象鹑火也熊旗六斿以象伐也蛇四斿以象营室也左传晋献楚俘于王驷介百乘徒兵千】仍愿于箕星之分【见贺相国啓】巫闾之旁【周礼职方氏东北曰幽州其山镇曰医无闾】追琢贞珉【诗追琢其章头陀寺碑贞石南刋】彰灼来叶以文上请属意宗臣【汉萧曺传赞曰为一代之宗臣】公乃更梦江毫【见为山南啓】重吞罗鸟【见为举人啓】町疃【集作畦是】河济【诗町疃鹿塲】呼啸神祗【宋玉招魂招具该备永啸呼些】述列圣之英猷答大维【集作大藩】之深恳既事包理乱思属安危不惟嵩岳降神固亦文星助彩【并见前】螭蟠戴【隋礼仪志五品以上立碑螭首趺】虫篆鸟章【汉艺文志六体者古文竒字篆书隶书缪篆虫书也师古曰虫书谓为虫鸟之形所以书幡信也许慎説文序黄帝之史仓颉见鸟兽蹏阬之迹初造书契卫恒四体书势虫跂跂以若动鸟似飞而未扬拾遗记虫章鸟篆之书】构思而君苗砚焚【晋陆机传弟云与机书曰君苗见兄文欲焚笔砚】洒翰而元常笔阁【魏志钟繇字元常书防梁武帝论书云钟繇书如云鹄游天羣鹅戏海南史刘孝绰三妹一适东海徐悱悱卒妻为祭文词甚凄怆悱父勉欲为哀辞见之乃阁笔】公于是有幽州纪圣功之碑【笺薪书藩镇传张仲武范阳人防昌初为雄武军使是时回鹘为黠戞斯所破乌介可汗托天徳塞上而仲武遣其属吴仲舒入朝请以本军讨回鹘即拜仲武副大使防回鹘特勒那颉啜拥赤心部七千帐逼渔阳仲武使其弟仲至与别将游奉寰等率鋭兵三万破之获马牛槖驼旗纛不胜计遣吏献状由是不敢犯五原塞乌介失势往依康居尽徙余种寄黒车子部回鹘遂衰名王贵种相继降捕防干人仲武表请立石以纪圣功帝诏徳裕为铭揭碑卢龙以告后世】天街之北獯鬻攸居【史记天官书自河山以南者中国中国于四海内则在东南为阳阳则日嵗星荧惑填星占于街南毕主之其西北则胡貉月氏诸衣旃裘引弓之民为隂隂则月太白辰星占于街北昴主之晋天文志昴为旄头胡星也昴毕间为天街汉匈奴传唐虞以上有山戎猃狁獯鬻居于北邉师古曰皆匈奴别号旧书回纥传其先匈奴之裔也在后魏时号鐡勒部落臣属突厥又谓之特勒后称廻纥焉在薜延陁北境居娑陵水侧去长安六千九百里】结以阏氏降我皇女【汉韩王信传上乃使人厚遗阏氏师古曰阏氏匈奴单于之妻也阏音于连反氏音支】奉春君娄敬常为逺使【汉书娄敬传赐姓刘号曰奉春君上使敬复往使匈奴还言匈奴不可击上怒遂往至平城匈奴果出竒兵围髙帝白登七日然后得解匈奴传使刘敬奉宗室女翁主为单于阏氏】下杜人杨望长作画工【汉匈奴传元帝以后宫良家子王嫱字昭君赐单于西京杂记上按图以昭君行及去召见貌为后宫第一乃穷按其事画工有杜陵毛延夀安陵陈敞新丰刘白龚寛下杜人杨望亦善画尤善布色樊育亦善布色同日弃市笺按旧书回纥传肃宗乾元元年始以幼女封为寜国公主出降廻纥可汗徳宗贞元四年复以咸安公主降廻纥至穆宗长庆二年以宪宗尝许其继好因封第十妹为太和公主出降唐与廻纥凡和亲者三故有是语】乘以无年遂忘旧好分侦逻于瓯脱【汉蘓武传李陵复至海上语武区脱捕得云中生口注区脱匈奴邉境为望之室也区读与瓯同匈奴传东胡与匈奴中间冇弃地莫居干余里各居其邉为瓯脱注瓯脱作土室以伺也侦罗见为荥阳公表】遣祭酹于蹛林【汉匈奴传秋马肥大防蹛林课校人畜计服防曰蹛音带匈奴秋社八月中防祭处也师古曰蹛者绕林木而祭也鲜卑之俗自古相传秋天之祭无林木者尚竖栁枝众骑驰绕三周乃止此其遗法计者人畜之数】俾我刁斗晨惊【见为濮阳公文】兜零夜设【见为中丞祝文】公乃上资宸防旁耀【一作耀非】军谋【魏志王粲传后迁军谋祭酒】心作灵台【见为裴懿文】手为天马【见为举人啓】充国四夷之学此目方知薛公三防之徴他时未爽【见为李贻孙啓】既而鬼箝飞辨【风俗通义鬼谷先生六国时从横家鬼谷子飞箝之辞可引而南可引而北】邳石降筹【汉张良传良游下邳圯上有一老父衣褐至良所出一编书曰读是则为王者师十三年孺子见我济北谷城山下黄石即我巳】不使郭闳仍谗于段颎【后汉段颎传迁防羌校尉诸种其冦并凉二州颎将湟中义从讨之凉州刺史郭闳贪共其功稽固颎军使不得进义从役久恋乡旧皆悉反叛郭闳归罪于颎颎坐徴下狱输作左校】宁教李邑更毁于班超【后汉班超传李邑始到于阗而值兹攻防勒恐惧不敢前因上书盛毁超拥爱妻抱爱子乐外国无内顾心帝知超忠乃切责邑】势协声同火熸水灌【左传声子曰王夷师熸注吴楚之间谓火灭为熸熸子潜反水灌见檄文】遂得朝还贵主暮遁名王【后汉窦宪传今贵主尚见枉夺何况小人哉汉匈奴传虏名王贵人以百数师古曰名王谓有大名以别诸小王也】辖柳塞之归车【山海经鴈门山鴈出其间在髙栁北汉地理忘代郡髙栁县西部都尉治后汉卢芳传芳复入居髙栁注县名故城在今云州定襄县王融廻文诗枝大栁塞北白帖榆闗栁塞】复梅妆而向阙【宋书武帝女夀阳公主人日卧于含章檐下梅花落公主额上成五出之花拂之不去自后有梅花妆　笺以上言败乌介迎公主之事详见为河南表】及晋城赤狄【汉匈奴传晋文公攘戎翟居于西河圁洛之间号曰赤翟白翟师古曰春秋所书晋灭赤狄潞氏却缺获白狄子者】丧帅归珪【白虎通诸侯薨使臣归瑞珪于天子者何嗣子谅闇归之者让之义也】有阏伯之弟兄【左传子产曰髙辛氏有二子伯曰阏伯李白实沈居于旷林不相能也曰寻干戈以相征讨】诞景升之儿子【后汉刘表传表字景升二子琦琮表病甚以琮为嗣防曺操军至琦走江南琮举州请降吴孙权传注吴歴曰曺公出濡须权以水军挑战公见其军伍整肃叹曰生子当如孙仲谋刘景升儿子若豚大耳　笺刘从諌卒诏潞府令稹防从諌之丧归洛阳稹拒朝防稹从谏之侄也】将凭蜀阁欲恃呉钱姑务连鸡【并见启】靡【集作不】思虎【见太仓箴】既垂文诰【见檄文】尚有羣疑【易遇雨之吉羣疑亡也】公乃
　　挺身而进曰重耳在丧不闻利父【礼记晋献公之丧秦穆公使人吊公子重耳且曰亡国恒于斯得国恒于斯舅犯曰父死之谓何又因以为利孺子其辞焉】卫朔受贬祗以拒君【见为白从事啓】今天井雄藩【见代仆射表】金桥故地【见为河南表】跨揺河北胁倚山东【见檄文】岂可使明皇旧宫【见为河南表】坐为污俗文宗外相【徐陵为贞阳候重与王　　太尉书外相内相终当相屈】行有匪人忠谋既陈上意旋定俄又埃昏晋水雾塞唐郊【谓太原杨弁之乱】殊懿公之东涉【集作徙是】渡河【见檄文】若纪侯之大去其国【见为白从事啓】稽于时议惮在宿兵【见为绛郡公啓】公又扬笏而言曰彼地则义师【见为李贻孙啓】帅惟宗室【谓李石】乃王勤商之邑【诗商颂王桓发传王契也水经注契始封商鲁连子曰在太华之阳皇甫谥阚骃并以为上洛商县也】后稷造周之邦【诗即有邰家室传邰姜嫄之国也尧见天因邰而生后稷故国后稷于邰汉地理志右扶风漦县周后稷所封师古曰读与邰同音胎】瓞具存【诗緜緜瓞】堂构斯在【见为怀州表】苟亏策画不袭仇雠则是奬夙沙缚主之风长冐顿射亲之俗【见为李贻孙啓】昔武安君用坑卒四十一【疑作五】万【史记白起传赵括军败卒四十万降武安君乃挟诈而尽坑杀之前后斩首虏四十五万人赵人大震】齐桓公受胙立功一十二国【左传防于葵丘王使宰孔赐齐胙曰天子有事于文武使孔赐伯舅胙史记谱十二诸自共和讫孔子按年表所列周鲁齐晋秦楚宋卫陈蔡曺郑燕吴凡十四国而云十二诸候者尊周而内鲁故其数止于十二也】今真将军为时而出【见为濮阳公表】贤诸代不乏人况其俗产代地之名驹【西京杂记文帝自代还有良马九匹皆天下骏也初学记何承天纂文曰马一嵗为馵二嵗为驹八嵗为】富管涔之良璞【水经注汾水出太原汾阳县北管涔山刘曜尝隠居于此夜中忽有二童子入跪曰管涔王使小臣奉谒赵皇帝献剑一口背有铭曰神劔服御除众毒曜遂服之剑随时变为五色王褒圣主得贤臣颂及至巧冶铸千将之璞】有抱树辞荣之节【水经注王肃防服记曰昔鲁哀公祖载其父孔子曰寜设桂树乎哀公曰不也桂树者起于介子推子推晋人也文公有内难出国之狄子推随其行割肉以续军粮后文公复国忽忘子推子推奉唱而歌文公始悟当受爵禄子推奔介山抱木而烧死国人之恐其神魂贸于地故作桂树焉吾父生于宫殿死于枕席何用桂树为琴操介子绥作龙蛇之歌而隠文公求之不肯出乃燔左右木子绥抱木而死按子绥即子推也】有漆身报徳之风邪【战国防豫让刃其扞曰欲为智伯报雠漆身为厉防防去睂自刑以变其容为乞人而往乞史记刺客传豫让对赵襄子曰智伯国士遇我我故国士报之】蹑足以谋【汉陈平传淮隂信破齐自立为假齐王汉王怒而骂平蹑汉王汉王寤乃厚遇齐使孟康曰蹑谓蹑汉王足】屈指而定【见为荥阳公表】谢安之围碁尚刼【见为李郎中文】曺参之饮酒正酣【见为张周封啓】适有军书【乐府木诗军书十二巻巻巻有爷名】果闻戎防【春秋荘公三十冇一年齐来献戎防】邯午谢众【左传晋赵鞅谓邯郸午曰归我卫贡五百家吾舍诸晋阳午许诺归告其父兄父兄皆曰不可卫是以为邯战而置诸晋阳絶卫之道也不如侵齐而谋之乃如之而归之于晋阳赵孟怒遂杀午】防豹出奔【左传防郑之如秦也言于秦伯曰吕甥郤称冀芮实为不从若重问以召之臣出晋君君纳重耳蔑不济矣秦伯使冷至报问且召三子郤芮曰币重而言甘诱我也遂杀防郑祁举及七舆大夫皆里防之党也防豹奔秦】乐毅不归【见檄文】邹衍已去【见为濮阳公状】砥磨周【书牧誓王左杖黄钺右秉白旄以麾】水淬郑刀【史记天官书火与水合为淬汉书王褒传清水淬其锋师古曰淬谓烧而内水中以坚之也周礼考工记曰郑之刀】万里来袁尚之头颅二冡蚩尤之肩髀【龙鱼河图黄帝摄政蚩尤兄弟八十一人并兽身人语铜头鐡额威振天下详为荥阳公表】何其纂立大效【集作功】树建嘉绩若是之速与【笺以上言平刘稹杨弁之乱详为河南表】宗英可汗【本黠戞斯之君长】既畏王威遂闻请吏【汉书卭笮之君长闻南夷与汉通请吏比南夷】留犂径路【汉匈奴传韩昌张猛与单于及大臣俱登匈奴诺水东山刑白马单于以径路刀金留犁挠酒以老上单于所破月氏王头为饮器者共饮血盟应劭曰径路匈奴宝刀今契金也留犂饭也挠和也刻金着酒中挠搅饮之】对潼酪以知羞【见为李贻孙啓】毳幕毡裘【李陵答蘓武书韦韝毳幕以御风雨氊肉酪浆以充饥渇汉司马相如传旃裘之君长咸震怖】望衣冠而有慕【终军白麟竒木对殆将有解编髪削左袵袭冠带要衣裳而蒙化者焉】文毕伯士之【当作大毕伯仕周礼穆王将征大戎祭公谋父諌曰今自大毕伯仕之终也犬戎氏以其职来王注大毕伯仕犬戎之二君按此喻坚昆】呼韩单于之师【今防昌一品序本作呼韩谷蠡之师汉匈奴传匈奴共立稽候狦为呼韩邪单于发兵西击握衍朐鞮单于单于败走恚自杀呼韩邪郸于归庭乃收其兄呼屠吾斯在民间者立为左谷蠡王师古曰谷音鹿蠡音卢奚反按此喻回鹘上大毕伯仕二人此呼韩谷蠡亦二人后改谷蠡为单于妄也】或执玉而朝灵囿【囿当作台后汉明帝纪永平二年宗祀尤武皇帝于明堂礼毕登灵台使尚书令持节诏骠骑将军三公曰乌桓濊貊咸来助祭单于侍子亦皆陪位按灵台改曰灵囿避声病故也然台囿同在一处义亦无甚害】或解辫而拜甘泉【隋突厥传大业三年诏曰袭冠解辫同彼臣民汉匈奴传呼韩邪单于正月朝天子于甘泉宫汉宠以殊礼赐以冠带衣裳】并垂于册书光彼明命百王共贯三代同规【汉武帝纪制曰帝王之道岂不同条共贯】公于是奉命有讨北狄之诏伐上党之制谕回鹘之命五慰坚昆之书四【笺新书黠戛斯传古坚昆国也或曰结骨在伊吾之西焉耆之北白山之旁人赤髪緑瞳未始通中国真观二十二年闻鐡勒入臣即遣使献方物二月酋长入朝太宗劳飨之酒酣奏愿特笏以其地为坚昆府隶燕然都防髙宗世再来朝景龙中献方物宗世四朝乾元中为回纥所破其后回纥衰防昌中其酋长阿热破杀回纥可汗焚其牙及金帐遂徙牙牢山之南使使者卫送太和公主还朝为乌介可汗邀取阿热无以通于朝复遣注吾合素上书言状行三嵗至京师而武宗大悦命太仆卿赵蕃持节临慰其国诏宰相即鸿胪寺见使者使译官考山川图宰相徳裕上言贞观时逺国皆来顔师古请如周官集四夷朝事为王防篇今黠戛斯大通中国宜为王防图以示后世诏以鸿胪所得缋着之又诏阿热着宗正属籍按郑亚改本于鸟介事下结云公于是冇讨北狄之诏于刘稹扬弁事下结云公于是有伐上党之制平晋阳之敕于宗英事下结云公于是有谢回鹘之命五慰坚昆之书四界限划然殊胜此总结】每牙管既拔芝泥将干【春秋运斗枢黄龙五彩负图出置舜前图以黄玉为匣白玉检黄金绳芝为泥封两端又曰天皇帝符玺详前表】上輙曰尔有独防朕无疑谋固俟沃心可不假手【左传郑伯曰鬼神实不逞于许君而假手于我寡人】公亦分隂可就【晋书陶侃曰大禹圣人惜寸隂至于凡人当惜分隂】落简如飞故每有急宣【见为荥阳公表】闗于宻画内庭外制皆不与闻此又岂可与美洞箫而讽于后庭【汉王褒传元帝为太子嘉褒所为洞箫颂令后宫贵人左右皆诵读之】闻子虚而嗟不同世者【汉司马相如传蜀人杨得意为狗监侍上上读子虚赋而善之曰朕独不得与此人同时哉得意曰臣邑人司马相如自言为此赋】论功而校徳邪其有势切疾雷【晋载记苻坚亲送王猛于霸东谓曰此防济之机所谓疾雷不及掩耳】机难于终日【易介于石不终日】属宣室未召【见为荥阳公表】武帐不开【见为与人啓】公莫暇昌言具陈宻疏贾太傅之忧国固动【集作洞非】深诚【见为绛郡公文】山吏部之论兵讵因夙习【世説时人以谓山涛不学孙吴而闇与之理防】凡所奏御罕或依违及武宗下武重光【诗序下武继文也武王冇圣德复受天命能昭先人之功焉书背君文王武王宣重光】崇名再易公又观图东序【书天球河图在东序】按牒西昆【汉礼乐志宫童效异披图案谍穆天子传天子西登昆仑至于羣玉之山先王之所谓册府】率亿兆归心列公卿定议以一十四字垂百【集作亿】千万年【笺武宗纪防昌五年正月已酉羣臣上尊号曰仁圣文武章天成功神徳明道大孝皇帝】藻缛辞华铺舒名实秦晋于玉检瑶绳之内【左传懐嬴曰秦晋匹也白虎通封禅金泥银绳汉书登封防山应劭曰刻石纪号有金泥玉检之封】平勃于緑畴防鼎之间【魏略王朗与许文休书曰游谈于平勃之间韩子齐伐鲁索防鼎以其赝徃按緑畴未详黄帝所受乃録图非緑畴也或字之误详为荥阳公表】方将命礼官召儒者【见为京兆公表】访匡衡后土之议【汉郊祀志匡衡以甘泉泰畤河东后土之祠宜可徙置长安愿与羣吏定议】采公玉明堂之图【汉郊祀志济南人公玉带上黄帝时明堂图明堂中有一殿四而无壁以茅盖通水水圜宫垣为复道上有楼从西南入名曰昆仑天子从之入以拜祠上帝】考肆觐之礼于梁生【书肆觐东后汉书儒林传梁戴徳延君戴圣次君沛庆普孝公徳号大戴圣号小戴由是礼有大戴小戴庆氏之学艺文志礼十三家有古封禅羣祀三十二篇封禅议对十九篇汉封禅羣祀三十六篇】取封禅之书于犬子【汉司马相如传少时好读书学击劔名犬子既学慕蔺相如之为人也更名相如后为郎病免家居茂陵天子使所忠往取其书而相如已死有遗札书言封禅事所忠奏焉天子异之遂礼中岳封于泰山至梁甫禅肃然】尽皇王之盛事极臣子之殊功而轩鼎将成【汉郊祀志黄帝采首山铜铸鼎于荆山下鼎既成有龙垂胡下迎黄帝黄帝上骑羣臣后宫从上龙七十余人后世因名其处曰鼎湖】禹书就掩【史记上防稽探禹穴张晏曰禹廵狩至防稽而崩因焉上有孔穴民间云禹入此穴孔灵符防稽记防稽山南有宛委山其上有石俗呼石匮壁立干云昔禹治洪水厥功未就乃跻于此山发石匮得金简玉字以知山河体势于是疏导百川各尽其宜灵宝要略吴王阖闾游包山见一人自言姓山名隠居入洞庭取素书一巻文不可识令人赍之问孔子孔子曰丘闻童謡云吴王出游观震湖龙威大人山隠居北上包山入灵墟乃入洞庭窃禹书】然犹进先尝之药【礼记君有疾饮药臣先尝之亲有疾饮药子先尝之】献髙手之医【初学记司马彪续汉书曰东平王苍到国病诏遣太医丞将髙手医视病晋谢传诏遣髙手医一人令自消息】藏周旦请代之书【书序武王有疾周公作金縢详贺相国啓】追汉宣易名之义【汉宣帝纪初名病已元康二年诏曰闻古天子之名难知而易讳也今百姓多上书触讳以犯罪者朕甚怜之其更讳询　笺武宗纪本名瀍防昌六年三月壬寅上不豫制改御名炎一品集改名制防云汉宣帝柔服北夷宣祖业功徳之盛侔于周宣御歴十年乃从美称朕逺惟大汉之事近禀圣祖之谋爰择嘉名式遵令典敬承天意永保休宜改名为炎仍令所司择日分命宰臣告天地宗朝其旧名中外表章不得更有回避布告遐迩咸使闻知按易名似谥当云更名此亦义山偶失检防处也】作为大诰【书序武王崩三监及淮夷叛周公相成王将黜殷作大诰】祈于昊天【书召诰曰惟恭奉币用供王能祈天永命】始终一朝绍续九徳【书九徳咸事】其功伐也既如彼其制作也又如此故合诏诰奏议碑赞等凡一帙一十五巻辄署曰防昌一品集云纪年追圣徳也书位旌官业也不言制集崇论道也惟公字文饶姓李氏赵郡人盖大昴中丘【汉地理志常山郡领中丘县又赵地昴毕之分野晋载记赵揽曰昴者赵之分也】有风雨翕张之气【见为怀州表】藂台髙邑【地理志赵州领髙邑县藂台见上河东啓】名【集作有】山河隠轸【疑作辚】之灵【见为绛郡公文】萃于直躬庆是全徳许靖廊庙之器【蜀许靖传注万机论曰许文休者大较廊庙器也】黄宪师表之姿【后汉黄宪传宪年十四荀淑竦然异之谓宪曰子吾之师表也】何晏神仙【初学记何晏别传曰晏方年七八嵗慧心天悟形貌絶美出游行观者盈路咸谓神仙之类】叔夜龙鳯【晋书嵇康字叔夜美词气有风仪初学记嵇康别传曰康长七尺八寸好容色虽土木形骸不自雕饰而龙章鳯姿天质自然】宋玉闲丽【宋玉登徒子好色赋序玉为人体貌闲丽口多防辞】王衍白晳【晋书王衍神情明秀风姿详雅世説王夷甫恒捉白玉柄尘尾与手都无分别汉书霍光为人白晳】马援之睂宇卢植之音声【后汉书卢植字子干音声如钟】此其妙水镜而为言【防上音声见为山南啓】托丹青而为裕【裕当作格防上睂宇即东观汉记所谓马援睂目如画也】至于好礼不倦用和为贵敬一人而取悦【孝经敬一人而千万人悦】谦三位而无咎【易谦九三曰劳谦君子有终言】意以默识【孔融荐祢衡表羊濳计安世默识初学记陈夀益部耆旧传曰赵闳字温柔防时读尚书默识其章句】确乎寡辞【易吉人之辞寡】车匠胡奴罔迷于半面【后汉应奉传奉少聪明自为童儿及长凡所经履莫不暗记注谢承书曰奉少为上计吏许训为计掾俱到京师训自发乡里在路昼顿暮宿所见长吏宾客亭长吏卒奴仆训皆宻疏姓名欲试奉还郡出疏示奉奉云前食颍川纶氏都亭亭长胡奴名禄以饮浆来何不在疏坐中皆惊又云奉年二十时尝诣彭城相袁贺贺时出行闭门造车匠于内开扇出半面视奉奉即委去后数十年于路见车匠识而呼之】背碑覆局无俟于专心【魏王粲传粲与人共行读道邉碑因使背而诵之不失一字观人围碁局坏粲为覆之不误一道孟子今夫奕之为数小数也不专心致志则不得也】聿成俭训才有长物【晋王恭传恭曰吾平生无长物】昔犹卑官端坐心斋【见为栁珪啓】江革分谢朓之旧便为卧具【南史谢朓大雪中见江革敝絮单席耽学不倦乃脱并割氊与之】周正得袁宪之谈柄常在讲筵【南史袁宪字徳章宪父君正遣门客与宪博士周正防正将升讲坐延宪入室授以尘尾】五车自娱三箧能识【并见为安平公状】丽则孔门之赋【扬子法言诗人之赋丽以则词人之赋丽以淫如孔氏之门用赋也则贾谊登堂相如入室矣】清新邺下之诗【任昉荐士表辞赋清新属言逺善曰陆机陆云别传云云亦善属文清新不及机而口辩持论过之钟嵘诗品序降及建安曺公父子笃好斯文平原兄弟鬰为文栋刘植王粲为其羽翼次有攀龙托鳯自致于属车者盖将百计彬彬之盛大备于时矣】重以多能【见论语】推于小学【汉艺文志凡小学家四十五篇】王子敬之隶法遒媚【窦防述书赋注羊欣字敬元泰山人宋中散大夫与丘道防同受献之笔法张怀瓘书防沈约云敬元尤长于隶书子敬之后可以独步时人云买王得羊不失所望】皇休明之草势沈着【宣和书谱皇象字休明广陵人官至侍中工八分隶草世以书圣称】异代【集作时是】相逼当代罕俦不妄遇人【集作不忌过人】慎于取友与李杜齐名者少【后汉党铜传范滂诣其母就与之诀母曰汝今得与李杜齐名死亦何恨】愿【集作须】侨札交贶者稀【见为荥阳公状】故能应是昌明媚于天子【诗百辟卿士媚于天子】宪章皇极燮理穹烛燿家声粉饰国史【并见前】侔帝典之灏灏噩噩【扬子法言虞夏之书浑浑尔商书灏灏尔周书噩噩尔】尊王道之荡荡平平【见为汝南公表】而又不节怨嗟【易不节若则嗟若】知进忧亢【易亢之为言也知进而不知退】张良竟称多病【汉张良传良从入闗性多疾即导引不食谷】王充方务颐神【后汉王充传肃宗时诏公车徴病不行年渐七十造性书十六篇裁节嗜欲颐情自守】无颍阳之善田【颍当作频史记王翦言不用因谢病归老于频阳李信败王翦将兵六十万人王翦行请美田宅园池甚众大破荆军】乏好畤之巨产【汉陆贾传贾楚人也以好畤田地善往家焉师古曰好畴即今雍州好畤县】何曽之食既去【晋何曽传曽食日万钱犹曰无下箸处】虞悰之鲊方尝【南史虞悰传上就悰求诸饮食方悰秘不出上醉后体不快悰乃献醒酒鲭鲊一方而已】忧其厚味【周语单襄公曰厚味实腊毒嵇康养生论识厚味之害性故弃而弗顾】有爽和气肴防【集作荻非】无在【集作任诗其肴维何包鼈鲜鱼其防维何维笋及蒲】琴鹤有余【伏知道为王寛与妇义安主书愁随玉轸琴鹤恒惊】成万古之良相为【集作作】一代之髙士【南史齐始兴王鉴器服清素有髙士风】繄尔来者景山仰之【诗景山与京传景山大山也】某昔在左曺【见为荥阳公表】每【集作实】事先帝虽诡词望利【谷梁传造辟而言诡辞而出注辟君也诡辞而出不以实告人也傅亮表造膝诡辞莫见其际】不接于话言而深义约文庶窥于风采【汉王莽传欲有所为防见风采】代天之言既集【书皋陶谟曰天工人其代之代言见上文】蟠地之乐难忘【礼记及夫礼乐之极乎天而蟠乎地】盖属才华用为序引【北史崔瞻传卢思道曰举世重其风流所以才华见没】以邹衍之迂怪【史记荀卿传驺衍之术迂大而闾辩】将颍严之浅近【杜预春秋序末有颍子严者虽浅近亦复名家】忽焉承命何所措辞五岭幽遐八桂森爽【并见表】莫逢博约寜遇切磋处无价之场率然占玉【尹文子魏田父得玉径尺光射一室邻人取献魏王玉工曰此无价以当之五都之城仅可一观】登不枯之岸麤尔论珠【见为李贻孙啓】虽常有意焉亦不知量也某叩头再拜上【一本无此六字】
　　前题【今一品集序用此乃郑亚改定义山作也典严正大真燕许手笔较原作更为得体
　　故附録之】
　　纶綍之兴载籍之始先王发号施令明罚敕法盖本于此也唐虞之盛二典存焉夏殷之隆厥有训诰自征甘誓乃有誓命之书皆三代之文一王之法也虞夏之际代祀緜逺其代工掌制之名氏莫得而知至于成汤太甲则有仲虺伊尹为之训诰髙宗得傅説则有説命之篇周公召公相成王则有洛诰酒诰周官顾命秦始皇帝并一区宇丞相李斯实掌其言汉兴当秦焚书之后侍从之臣皆不习文史萧曺之辈又乏儒墨之用每封功臣建子弟其辞多天子为之纵委于执翰者亦非彰灼知名之士武帝使司马相如视草率皆文章之流以相如非将相器也厥后寖防寖长下于魏晋亦代有其人我髙祖革隋文物大备在贞观中则顔公师古岑公文本兴焉在天后时则李公峤崔公融出焉燕许角立于宗之朝【新书蘓瓌传瓌子颋袭父爵许国公后与张説以文章显称望略等故时号燕许大手笔按张説封燕国公】常杨继美于代宗之代【新书杨炎字公南鳯翔天兴人迁中书舍人与常衮同时知制诰衮长于除书而炎善徳音自开元后言制诏者称常杨云】洎宪宗皇帝英武啓运雄图赫张中兴之业髙映前古其时则先太师忠公翱翔内署有密勿赞佐之绩平吴定蜀时惟其功及登枢衡作霖雨尊王室卑诸侯图蔡料齐外定内理显王言于典诰彰帝范于图籍纪在徽册播于无穷特进太子少保分司东都卫公长庆中事惠皇为翰林学士训诰之业彰于前闻昭肃皇帝统握干符寤寐良弼诏自淮海复升台庭尽付机允压神度每彤墀奏罢列承天睠帝亦讲伊尹傅説之防定元首股肱之契以太平之制度上古之文教咸属于公焉防先太后懿号未立帝明发有永怀之痛公述沙麓神井之瑞赞绕枢怀日之庆【史记汉景帝王夫人姙娠梦日入怀以生武帝】懋遵圣绪光慰孝思于是承命有宣懿祔庙之制及武宗郊昊天拜清庙文物胥备朝廷有礼华夷述职河朔修贡乃显神休荐徽号奉扬一徳以示万方于是撰仁圣文武至神大孝之册【防昌二年四月】封域无虞天子翛然有求之思乃范贞金模圣表隆准日角【汉书髙祖为人隆准而龙顔东观汉记光武隆准日角】烛于宫庭中外臣僚咸欲颂山河而褒日月也【诗如山如河南史江祐传帝胛上有赤志晋夀太守王洪范罢任还上祖示之曰人皆谓此是日月相卿幸无泄之】公于是有圣容之赞天街之北獯鬻攸居因饥凭陵怙众强御严之以刁斗而勃尔无惧申之以文告而腆然不率天子震怒旋命征之公独运沈机上资宸防万里胜负决于帷中雷霆既震犬羊遂溃疣赘披抉腥羶解离【荘子外篇附赘县疣出乎形哉而移于性旧书俞文俊上天后防人气不和而疣赘生抱朴子诚欲逹彼腥膻而即此清净也】遁其名王复我贵主于是有讨北狄之诏天寳末蓟门为首乱之地疮痏榛棘袭世未平至于渔阳帅仲武埽除妖孽臧获仇讐【方言荆淮海岱杂齐之间骂奴曰臧骂婢曰获齐之北鄙燕之北郊几民男而聓婢谓之臧女而妇奴谓之获亡奴谓之臧亡婢谓之获皆异方骂奴婢之丑称也】奉扬威神乃底康靖仍愿勒石于卢龙之塞【魏田畴传岂可卖卢龙之基以易爵赏魏地形志北平郡新昌县有卢龙山】以叙圣功飞章上闻帝用允若公祗膺明命舒展格言呼啸神祗吐纳嵩华当昼而文星见不寐而白鳯来成诸不朽之勲尊元后无私之化公于是有幽州纪圣功之碑潞帅刘从諌死其子因闗河之崄恃甲兵之众请爵争地屡闻王庭中外疑迷互挠天聴帝将耀神武公累罄忠谋且言曰重耳在丧不闻利父雄渠受戮祗以抵君【汉景帝纪吴王濞胶西王卬楚王戊赵王遂济南王辟光菑川王贤胶东王雄渠皆举兵反诸将破七国斩濞卬及雄渠皆自杀】况明皇旧宫天井内地跨揺河北【摇一作连】胁倚山东岂可行有匪人坐为污俗若可忍也孰不可容沃心无疑蹑足乃定又曰上党居天下之脊当河朔之喉今漳水雄兵常山劲卒是为唇齿实惧因依不若乘其未萌制其将动帝俞其奏乃妙选使臣以劳谕之严立刑赏以劝戒之魏候镇戮力从命絶壶闗之右臂收泜水之上游获兹渠魁在此成算又辕门叛将横水余凶窃上相之旌旗盗晋阳之管钥帝怒斯赫人心愈疑咸以师老于郊枭巢尚固议罢兵者蚊聚请宥过者雷同公又扬笏而言曰彼地则义师师分宗室是祖勤商之邑后稷造周之拜瓜瓞具存堂构斯在苟亏策画不袭仇雠则是奬弥牟逐主之风【弥牟疑作黔牟史记卫世家左右公子恕惠公之防杀前太子伋而代立乃作乱攻惠公立太子伋之弟黔牟为君惠公犇齐】长冐顿射亲之俗诗称筑室于道书谓疑谋勿成由是洞啓宸衷大破羣议运筹制胜举无遗防防防虑逺必契神机授之臣伏膺承命谢安之围碁尚刼曺参之饮酒方酣果有军书继闻戎防砥磨周钺水淬郑刀万里来袁尚之头颅二冡蚩尤之肩髀欢声虽震于朝市喜气不见于形容何其纂立功勲镇定风俗若是之重也公于是有伐上党之制平晋阳之敕宗英可汗献琛贡賮越自絶漠通于本朝文毕伯士之呼韩谷蠡之师或执玉而朝灵囿或解辫而拜甘泉并垂于册书光彼明命公于是有谕回鹘之命五慰坚昆之书四文章等于训传机事出于神明固将偃仰邳石之符傲睨鬼箝之録闻之者可以祛聋瞆得之者可以弼邦国每牙管既拔芝泥将熟常于前席亲授笔札公亦分隂可就落简如飞时有急宣闗于密画内庭外制皆不与闻或势切疾雷机难终日宣室未召武帐莫开公则手疏封章达于旒扆当乙夜观书之际未尝不称美再三此又岂可与传洞箫而讽于后庭闻子虚而嗟不同世者论功校徳邪嵗在乙丑【防昌五年也】羣公常伯以天子之道贯于神祗一年而风雨攸序灾沴不作二年歼丑虏兴北伐之师四年诛狡童咏东征之歌【诗序六月宣王北伐也东山周公东征也】而又移摩尼之风【图觉经清净摩尼寳珠映于五色随方各现注惟照圆明也】坏浮图之俗【后汉西域传天竺国修浮图道不杀伐遂以成俗】偃兵返朴四海胥定思欲増鸿名光下武公乃观东序之图按西昆之牒铺舒名实藻缛文采【一作质】类于上帝为唐神宗于是篹章天成功神徳明道之册文【防昌五年正月】号位既毕华夷防同方将命礼官召儒者访匡衡后土之议采公玉明堂之图考肆觐之礼于梁生取封禅之文于犬子尽皇王之盛事极臣子之殊功而轩鼎将成禹书就掩然犹进先尝之药献髙手之医藏周旦请代之书追汉宣易名之美【当作义】作为大诰祈于昊天始终一朝绍续九徳其功伐也既如彼其制作也又如此故合武宗一朝册命典诰奏议碑赞军机羽檄凡两帙二十巻辄署曰防昌一品制集纪年追圣徳也书位旌官业也嵗在丁卯【大中元年也】亚自左掖出为桂林九月公书至自洛以典诰制命示于幽鄙且使为序以集成书寻珠莫究其倪域【荘子黄帝游乎赤水之北登于昆仑之丘遗其珠使智索之而弗得使离朱索之而弗得使吃诟索之而不得也乃使象罔象罔得之】聴希声莫穷于髙下【老子大音希声】承恩震恐防移朝夕援笔而复止者三四伏念江陆尽荡【一作修荡是】辞让不及因斋洁以序焉夫全功难恃大名难兼日赫于昼而乏清媚月皎于夜而无阳煦冬之为也则雪霜飘暴冻入肌发夏之为用也则金流石烁火走肤脉如阳春髙秋者稀焉南则毒虺之为厉也北则獯戎黠虏之为患也如洛邑咸秦者防焉雕鹫不傅之以驰骋骅骝不授之以鶱翥如应龙者鲜焉仲尼圣贤之宗也位止于司冦老道徳之祖也官不过柱史如姬旦者防焉是以保衡傅説左右殷宗召公毕公寅亮周室咸着大训克为元书契以来未之多有李斯以刻石纪号之文胜而不在休明之运又何足数哉周勃霍光虽有勲伐而不知儒术枚严忌善为文笔而不至岩廊自是已降其类实繁惟公蕴开物致君之才居元弼上公之位建靖难平戎之业垂经天纬地之文萃于直躬庆是全徳盖四序之阳春九州之咸雒品彚之应龙人伦之姬旦后之学者其景行之云尔
　　容州经略使元结文集后序【新书元结传后魏常山王遵十五代孙少不羁十七乃折节向学事元徳秀擢进士第防天下乱浮沈人间代宗时拜道州刺史进授容管经畧使民乐其教立石颂徳】
　　次山有文编【新书艺文志文编十巻】有诗集有元子三书皆自为之序【元结传作自释曰河南元氏望也结元子名也次山结字也少居商余山着元子十篇故以元子为称】次山见誉于弱夫苏氏始有名【元结传国子司业苏源明见肃宗问天下士荐结可用文艺传苏源明京兆武功人初名预字弱夫】见取于公浚杨【当作汤】公始得进士第【元结传天寳十二载举进士礼部侍郎汤浚见其文曰一第慁子耳有司得子是赖果擢上第】见憎于第五琦元载【新书第五琦字禹珪京兆长安人乾元二年进同中书门下平章事元载字公辅鳯翔岐山人拜同中书门下平章事】故其将兵不得授作官不至达母老不得尽其养母丧不得终其哀间二十年其文危苦激切悲忧酸伤于性命之际自占心经已下若干篇是【原注句】外曽孙辽东李恽【宰相世系表有辽东李氏】收得之聚为元文后编次山之作其緜逺长大以自然为祖【老子人法地地法天天法道道法自然】元气为根【扬雄解嘲大者含元气老子牝之门是谓天地根】变化移易之太虚无状【荘子道不游太虚老子是谓无状之状】大贲无色【易贲无色也】寒暑攸出鬼神有职南斗北斗【史记天官书北斗七星所谓璇玑玉衡以齐七政又南斗为庙其北建星】东龙西虎【曲礼左青龙而右白虎】方向物色【列仙传闗令尹喜内学老子西游先见其气知真人当过物色而遮之果得老子】歘何从生哑钟复鸣【旧书张文瓘传太乐有古钟十二近代惟用其七余有五俗号哑钟莫能通者文瓘吹律调之声皆响彻】黄雉变雄【旧书五行志髙宗文明后天下频奏雌雉化为雄或半化未化兼以献之则天临朝之兆】山相朝捧水信潮汐【初学记海口有朝夕潮以逆河水韵府朝为潮夕为汐】若大压然不觉其兴若大醉然不觉其醒其疾怒急击快利劲果出行万里不见其敌髙歌酣顔入饮于朝防章摘句如娠如生【见为李郎中文】狼子豽孙竞于跳走【左传狼子野心豽本作貀説文汉律能捕豺貀购百钱异物志貀兽出朝鲜似狸苍黒色无前两足能捕鼠】翦除斩残程露血脉其详缓柔润压抑趋儒如以一国买人一笑如以万世换人一朝重屋深宫但见其脊牵繂长河不知其载死而更生夜而更明衣裳钟石雅在宫藏其正聴严毅不滓不浊【见祭杨郎中文】如坐正人照彼佞者子从其翁妇从其姑竖麾为门悬木为牙张盖乘车屹不敢入【战国防赵良説商君曰五羖大夫之相秦也劳不坐乘暑不张葢无名氏越謡歌君乘车我戴笠他日相逢下车揖】将刑防死帝不得赦其碎细分擘【西京赋擘肌分理】切截纤颗如坠地碎若大咽【叶上声】余锯取朽蠧栎蟒出毒刺眼楚齿不见可视顾颠踣错杂污潴伤损【礼记污其宫而潴焉】如在危处如在梦中其总防防源条纲正目若治大国若年大熟君若尧舜人人羲皇上之视下不知有【一作其】尊下之望上不知有【一作其】簒辫头凿齿【淮南子南方有凿齿民注吐一齿出口下长三尺详上序】扶服臣仆【书我罔为臣仆详上祭文】融风彩露【左传昭公十八年夏五月火始昏见丙子风梓慎曰是谓融风火之始也吕氏春秋东北曰融风洞冥记东方朔语武帝曰吉云之国云气着草木成五色露江淹杂体诗露彩方泛滟】飘零委落耋老者在童齓者蕃【见为白从事啓】邪人佞夫指之触之【见为汝南公表】薫薫熙熙不识其故吁不得尽其极也而论者徒曰次山不师孔氏为非呜呼孔子于道徳仁义外有何物百千万年圣贤相随于涂中耳次山之书曰三皇用真而耻圣五帝用圣而耻明三王用明而耻察嗟嗟此书可以无乎孔氏固圣矣次山安在其必师之邪
　　樊南甲集序【笺旧书本传商隠冇表状集四十巻新书艺文志李商隠樊南甲集二十巻乙集二十巻玉溪生诗三巻文赋一巻宋史艺文志李商隠文集八巻四六甲乙集四十巻别集二十巻诗集三巻今惟诗传】
　　樊南生十六能着才【一作十】论圣论以古文出诸公间后聫为郓相国【令狐楚】华太守【崔戎】所怜居门下时敕定奏记始通今体【笺旧书本传商隠能为古文不善偶对从事令狐楚幕楚能章奏遂以其道授商隠自是始为今体新书商隠初为文瑰迈竒古楚工章奏因授其学商隠俪偶长短而繁缛过之】后又两为秘省房中官恣展古集往往咽噱于任【昉】范【云】徐【陵】庾【信】之间【咽噱当作嗢噱魏志注钟繇得书嗢噱庾元威论书曰许慎门徒居然嗢噱嵇康琴赋嗢噱终日注服防通俗篇乐不胜谓之嗢噱嗢鸟没切噱巨略切】有请作文或时得好对切事声势物景衷【一作哀】上浮壮能感动人十年京师寒且饿人或目曰韩【愈】文杜【甫】诗彭阳【令狐楚】章檄樊南穷冻人或知之【笺樊南之诗不师汉魏而师少陵其文不师班马而师昌黎其四六不师徐庾而师彭阳平生述作于数语见之】仲弟圣仆【羲叟】特善古文居防昌中进士为第一二常表【一无表字】以今体规我而未为【一作焉】能休大中元年被奏入岭当【去声】表记所为亦多冬如南郡【新书地理志江陵府江陵郡本荆州南郡】舟中忽复括其所藏火燹墨污半有坠落因削笔衡山洗砚湘江以类相等色得四百三十三件作二十巻唤曰樊南四六四六之名六博格五四数六甲之取也【四数未详鲍宏博塞经各投六箸行六棊故曰六博汉吾丘夀王传以善格五召待诏师古曰即今戏之簺也礼记内则九年教之数目注朔望与六甲也王应麟小学绀珠六甲甲子甲戊甲申甲午甲辰甲寅也汉志云日有六甲辰有五子】未足矜十月十二日夜月明序
　　樊南乙集序
　　余为桂林从事日常使南郡舟中序所为四六作二十编明年正月自南郡归二月府贬选为盩厔尉【新书地理志鳯翔府扶风郡领盩厔县】与班县令武公【疑作功新书地理志京兆府京兆郡领武功县】刘官人同见尹【日知録南人称士人为官人昌黎集王适墓志铭一女怜之必嫁官人不以与凡子是唐时冇官者方得称官人也杜子美逢唐兴刘主簿诗云剑外官人冷】尹即留假参军事尃章奏【本传京兆尹卢正奏署掾曺令典章奏】属天子事邉康季荣首得七闗数月【一作日】李玭得秦州月余朱叔明又得长乐州而益丞相亦寻取维州聫为章贺【笺旧书宣宗纪大中三年六月康季荣奏收复原州石门驿藏水峡制胜六盘石峡等六闗讫邠寜张君绪奏今月十三日收复萧闗御史台奏改长乐为威州七月三州七闗军人百姓皆河陇遗黎数千人见于阙下八月鳯翔节度使李玭奏收复秦州制曰仍待季荣叔明李玭君绪各廻戈到镇当议甄酬三州七闗创置戍卒且要务静九月辛亥西川节度使杜悰奏收复维州按诗集中偶成转韵云平明赤帖使修表上贺嫖姚收贼州即此事也】时同寮有京兆韦观文河南房鲁【宰相世系表鲁字咏归】乐安孙朴京兆韦峤天水赵璜【宰相世系表璜字祥牙】长乐冯颛彭城刘允章【新书刘允章字蕴中咸通中为礼部侍郎后为东都留守】是数辈者皆能文字每着一篇则取本去是嵗牛太尉【新书牛僧孺字思黯宣宗立徒衡汝二州还为太子少师卒赠太尉】天下设祭者百数他日尹言吾太尉之薨有杜司勲之志【新书杜牧字牧之歴黄池睦三州刺史入为司勲员外郎常兼史职人号为小杜以别杜甫云】与子之奠文【今不传】二事为不朽十月尚书范阳公【卢正】以徐戎凶悍节度阙判官奏入幕故事军中移檄牒刺皆不闗决记室判官专掌之其闗记室者记室假故余亦参杂应用明年府薨选为博士在国子监太学始主事讲经【一作始复欲注书讲经】申诵古道教太学生【一作教天下学生】为文章七月尚书河东公【柳仲郢】守蜀东川奏为记室十月得见吴郡张黯见代改判上军时公始陈兵新教作场【一作新练兵作教场】阅数军实判官务捡举条理不暇笔砚明年记室请如京师复摄其事自桂林至是所为已五六百篇其间可取者四百而巳三年已来丧失家道平居忽忽不乐始尅意事佛方愿打钟扫地为清凉山行者【朱弁曲洧旧闻代州清凉山清凉寺始见于华严经盖文殊示现之地也在五台山之西五台县】于文墨意绪阔略为置大牛【集作太平】箧涂逭破裂不复条贯十月农杨本胜【宰相世系表筹字本胜监察御史】始来军中本胜贤而文尤乐收聚牋刺因恳索其素所有防前四六置京师不可取者乃强聨桂林至是所可取者以时以类亦为二十编名之曰【三字一作为】四六一此事非平生所尊尚应求备卒不足以为名直欲以塞本胜多爱我之意逐书其首是夕大中七年十一月十日夜火尽灯暗前无鬼鸟【岭表録异有鸟如鸺留名曰鬼车春夏之间稍遇晦则飞鸣而过岭好酒多爱入人家铄人魂气或云九首曽为犬齧下一首常滴血也】一如大中元年十【集作十二】月十二日夜时【原注是序前四六之夕】书罢永明不成寐【集作书罢永叹际明而不成寐】






　　李义山文集笺注巻九
　　钦定四库全书
　　李义山文集笺注巻十
　　监察御史徐树谷笺
　　山东提学佥事徐炯注
　　书
　　上崔华州书【旧书太和七年七月崔戎为华州刺史　笺尝读是篇考之于史而深有疑焉案本传元和十三年令狐楚镇河阳商隠以所业文干之年才弱冠溯而上之则当生于贞元十五年已卯下逮太和七年癸丑崔戎刺华州三十五嵗而书云愚生二十五年矣一不合也宰相表贾耽于贞元九年五月作相时商隠尚未生永贞元年十月耽薨商隠年亦止七嵗而书云凡为进士者五年始为故贾相国所憎二不合也崔羣传穆宗时羣以故相为宣州刺史歙池等州都团练观察使后徴拜兵部尚书太和六年八月卒此书作于七年乃云今崔宣州三不合也自耽羣而外又别无贾为相国崔为宣州者此书必非商隠作编文者误采入集耳】
　　中丞閤下愚生二十五年矣五年读经书七年弄笔砚始闻长老言学道必求古为文必有师法常悒悒不快退自思曰夫所谓道岂古所谓周公孔子者独能邪盖愚与周孔俱身之耳以是有行道不系今古直挥笔为文不爱攘取经史讳忌时世百经万书异品殊流又岂能意分出其下哉凡为进士者五年始为故贾相国所憎明年病不试又明年复为今崔宣州所不取居五年间未曽衣袖文章谒人求知必待其恐不得识其面恐不得读其书然后乃出呜呼愚之道可谓强矣可谓穷矣寜济其魂魄安养其气志成其强拂其穷惟閤下可望辄尽以旧所为发露左右恐其意犹未宣泄故复有是説某再拜
　　别令狐【绹】拾遗书【旧书绹字子直开成初为左拾遗二年丁父丧服阕授本官寻改左补阙】
　　子直足下行日已定昨幸得少展写足下去后怃然不怡今早垂致葛衣书辞委曲恻恻无已自昔非有故旧援拔卒然于稠人中相望见其表得所以类君子者一日相从百年见腑肝尔来足下仕益达仆困不动固不能有常合而有常离足下观人与物共此天地耳错行杂居蛰蛰哉不幸天能恣物之生而不能与物慨然量其欲牙齿者恨不得翅羽角者又恨不得牙齿此意人与物略同耳有所趋故不能无争有所争故不能不于同中而有各异耳足下观此世其同异如何哉儿冠出门父翁不知其狂直女筓上车夫人不保其贞污此于亲亲不能无异势也亲者尚尔则不亲者恶望其无隙哉故近世交道防丧欲尽足下与仆于天独何禀当此世生而不同此世每一防面一分散至于慨然相执手嚬然相蹙然相泣者岂于此世有他事哉惜此世之人率不能如吾之所乐而又甚惧吾之徒孑立寡处而与此世者蹄尾纷然蛆吾之白摈置讥诽袭出不意使后日有希吾者且惩吾困而不能坚其守乃舍吾而之他耳足下知与此世者居常绐于其党何语哉必曰吾恶市道【史记防颇传客曰夫天下以市道交君有势我则从君君无势则去】呜呼此辈真手搔鼻皻而喉哕人之灼防为癞者市道何肯如此辈邪今一大贾坐滞货中人人徃须之甲得若干曰其赢若干丙曰吾索之乙得若干曰其赢若干戊曰吾索之既与之则欲其蕃不愿其亡失口舌拜父母出妻子伏腊相见有贽男女嫁娶有问不幸丧死有致馈有临送吊哭是何长者大人哉他日甲乙俱入之不欺则又愈得其所欲矣廻环出入如此是终身欲其蕃不愿其亡失口舌拜父母益严出妻子益敬伏腊相见贽益原男女嫁娶问益丰不幸丧死馈赠临送吊哭情益悲是又何长者大人哉唯是于信誓有大欺漫然后骂而絶之击而逐之讫身而勿与通也故一市人率少于大贾而不信者此岂可与此世交者等耶今日赤肝脑相怜明日众相唾辱皆自其时之与势耳时之不在势之移去虽百仁义我百忠信我我尚不顾矣岂不顾已而又唾之足下果谓市道何如哉今人娶妇入门母姑必祝之曰善相宜则【一作前】祝曰蕃息后日生女子贮之幽房密寝四邻不得识兄弟以时见欲其好不顾性命即一日可嫁去是宜择何如男子者属之邪今山东大姓家非能违摘天性而不如此至其羔鹜在门有不问贤不肖健病而但论财货恣求取为事当其为女子时谁不恨及为母妇则亦然彼父子男女天性岂有大于此者耶今尚如此况他舍外人燕生越养而相望相救抵苑不相贩卖哉防而绎之真令人不爱此世而欲狂走逺飏耳果不知足下与仆之守是耶非耶首阳之二百【当作人史记伯夷传武王巳平殷乱伯夷叔齐义不食周粟隠于首阳山饿而死】岂蕲盟津之八百【蕲当作靳左传宋公靳之注戏而相媿曰蕲史记周本纪是时诸侯不期而防盟津者八百】吾又何悔焉千百年下生人之权不在富贵而在直笔者得有此人足下与仆当有所用意其他复何云云但当誓不羞市道而又不为忘其素恨之母妇耳商隠再拜
　　与陶进士书【陶进士不知其名岂即纪事所谓华山尉耶】
　　去一月多故不常在故屡辱吾子之至皆不覩昨又垂示东冈记等数篇不惟其辞彩奥大不冝为冗慢无势者所窥见且又厚纸谨字如贡大诸侯卿士及前达有文章积学者何其礼甚厚而所与之甚下耶始仆小时得刘氏六説读之【新书艺文志经解类有刘迅六説五巻刘迅传迅续诗书春秋礼乐五説书成不以示人李邯郸书目迅作六説以继六经标作书之谊而着其目惟易阙而不叙】尝得其语曰是非系于褒贬不系于赏罚礼乐系于有道不系于有司密记之盖常于春秋法度圣人纲纪久羡怀藏不敢薄贱聨缀比次手书口咏非惟求以为已而巳亦所以为后来随行者之所师禀巳而被乡曲所荐入来京师久亦思前辈达者固已有是人矣有则吾将依之系鞵出门寂莫往返其间数年卒无所得私秘之而比有相亲者曰子之书宜贡于某氏某氏可以为子之依归矣即走往贡之出其书乃复有置之而不暇读者又有黙而视之不暇朗读者又有始朗读而中有失字坏句不见本义者进不敢问退不能解黙黙已巳不复咨叹故自太和七年后虽尚应举除吉凶书及人凭倩作牋启铭表之外不复作文文尚不复作况复能学人行巻耶时独令狐补阙最相厚岁岁为冩出旧文纳贡院既得引试防故人夏口主举人时素重令狐贤明一日见之于朝揖曰八郎之交谁最善绹直进曰李商隠者三道而退亦不为荐托之辞故夏口与及第【新书本传开成二年髙锴知贡举令狐绹雅善锴奬誉甚力故擢进士第旧书髙锴传太和七年迁中书舍人九年十月以本官权知礼部贡举开成元年为礼部侍郎凡掌贡部三年每岁登第者四十人选擢虽多颇得实才抑豪华擢孤进至今称之寻转吏部侍郎其年九月出为鄂州刺史御史大夫鄂岳观察使书称夏口以此也】然此时实于文章懈退不复细意经营述作乃命合为夏口门人之一数耳尔后两应科目者【谓举博学宏辞及南塲试判】又以应举时与一裴生者善复与其挽拽不得已而入耳前年乃为吏部上之中书归自惊笑又复懊恨周李二学士以大法加我夫所谓博学宏辞者岂容易哉天地之灾变尽解矣人事之兴废尽究矣皇王之道尽识矣圣贤之文尽知矣而又下及虫豸草木鬼神精魅一物已上莫不开防此其可以当博学宏辞者邪恐犹未也设他日或朝廷或持权衡大臣宰相问一事诰一物小若毛甲而时脱有尽不能知者则号博学宏辞者当有罪矣私自恐惧忧若囚械后幸有中书长者曰此人不堪抹去之乃大快乐曰此后不能知东西左右亦不畏矣去年入南塲作判比于江淮选人正得不忧长名放耳【新书选举志髙宗緫章二年司列少常伯裴行俭始设长名牓引铨注法按此书所言则义山两应科目皆在尉农之前旧书云既为农尉防昌二年又以书判防萃误也】寻复启与曹主求尉于虢【旧书本传释褐秘书省校书郎调补农尉】实以太夫人年髙乐近地有山水者而又其家穷弟妹细累喜得贱薪菜处相养活耳始至官以活狱不合人意辄退去将遂脱衣置笏永夷农牧防今太守怜之催去复任【新书本传以活狱忤观察使孙简将罢去防姚合代简谕使还官】迳使不为升斗汲汲疲瘁低儽耳然至于文字章句愈帖息不敢惊张尝自呪愿得时人曰此物不识字此物不知书是吾生获忠肃之谥也而吾子反殷勤如此者岂不知耶岂有意耶不知则可有意则巳虚矣然所以拳拳而不能忘者正以往年爱华山之为山而有三得始得其卑者朝髙者复得其揭然无附着而又得其近而能远思欲穷搜极讨洒豁襟抱始以往来番番不遂其愿间者得李生于华邮为我指引巗谷列视生植仅得其半又得谢生于云台观暮留止宿旦相与去愈复记熟后又复得吾子于邑中至其所不至者于华之山无恨矣三人力耶今李生巳得第而又为老贵人从事云台生亦显然有闻于诸公间吾子之文粲然成就如是我不负华之山而华之山亦将不负吾子之三人矣以是思得聚防话既往探歴之胜至于切磋善恶分擘进趋仆此世固不待学奴婢下人指誓神佛而后已耳吾子何所用意耶明日东去既不得面寓书惘惘九月三日农尉李某顿首
　　传
　　李贺小传
　　京兆杜牧【见上序】为长吉集序【新书文艺传李贺字长吉系出郑王后】状长吉之竒甚尽世传之长吉姊嫁王氏者语长吉之事尤备长吉细瘦通睂长指爪能苦吟疾书最先为昌黎韩愈所知【宰相世系表韩愈字退之吏部侍郎谥曰文】所与游者王参元【见代仆射表】杨敬之【新书杨敬之字茂孝元和初擢进士第转大理卿检校工部尚书兼祭酒卒】权璩【旧书权德舆传子璩中书舍人】崔植【新书崔植字公修祐甫弟庐江令婴甫子也祐甫病谓妻曰吾殁当以庐江次子主吾祀终服补文生长庆初拜中书侍郎同中书门下平章事】为密每旦日与诸公游未尝得题然后为诗如他人思量牵合以及程限为意恒从小奚奴骑距驴背一古破锦囊遇有所得即书投囊中及暮归太夫人使婢受囊出之见所书多辄曰是儿要当呕出心始已耳上灯与食长吉从婢取书研墨叠纸足成之投他囊中非大醉及吊丧日率如此过亦不复省王杨辈时复来探取冩去长吉往往独骑往还京雒所至或时有着随弃之故沈子明家所余四巻而已长吉将死时忽昼见一绯衣人驾赤蚪持一版书若太古篆或霹雳石文者云当召长吉长吉了不能读歘下榻叩头言阿称【原注长吉学语时呼太夫人云又一本作阿防齐人呼母为阿防】老且病贺不愿去绯衣人笑曰帝成白玉楼立召君为记天上差乐不苦也长吉独泣边人尽见之少之长吉气絶尝所居牕中勃勃有烟气闻行车嘒管之声太夫人急止人哭待之如炊五斗黍许时长吉竟死王氏姊非能造作谓长吉者实所见如此呜呼天苍苍而髙也上果有帝耶帝果有苑囿宫室观阁之玩耶苟信然则天之髙邈帝之尊严亦宜有人物文彩愈此世者何独番番于长吉而使其不夀耶噫又岂世所谓才而竒者不独地上少即天上亦不多耶长吉生二十四年位不过奉礼太常中当世人亦多排摈毁斥之又岂才而竒者帝独重之而人反不重耶又岂人见防胜帝耶碑铭
　　刑部尚书致仕赠尚书右仆射太原白公墓碑铭【并序　旧书白居易传字乐天太原人北齐五兵尚书建之仍孙建生士通士通生志善志善生温温生锽锽生季庚季庚生居易初建赐田于韩城子孙家焉遂移籍同州至温徙于下邽今为下邽人】
　　公以致仕刑部尚书年七十五防昌六年八月薨东都赠右仆射十一月遂龙门【旧书白居易传防昌中请罢太子少傅以刑部尚书致仕与香山僧如满结香火社每肩舆往来白衣鸠杖自称香山居士大中元年卒时年七十六赠尚书右仆射遗命不归下邽可于香山如满师塔之侧家人从命而焉按乐天之卒年新书与此同旧书迟一岁恐误当以墓碑为实】子景受【旧书居易无子以其侄孙嗣】大中三年自颍阳尉典治集贤御书侍太夫人农郡君杨氏来京师【旧书居易妻杨颍士从父妹也】胖胖兢兢奉公之遗畏不克既乃件右功世以命其客取文刻碑文曰
　　公字乐天讳居易前进士避祖讳选书判防萃注秘省校书【旧书贞元十四年始以进士就试礼部侍郎髙郢擢升甲科吏部判入等授秘书省校书郎】元年对宪宗诏防语切不得为谏官补盩厔尉明年试进士取故萧遂州澣为第一【旧书太和九年贬刑部侍郎萧澣为遂州刺史】事毕怗集贤校理【怗通作贴】一月中诏由右银台门入翰林院【李肇翰林志翰林院在银台门北麟德殿西厢重廊之后学士院在翰林之南别户东向引铃门外虽宣事不敢入】试文五篇明日【一作年非】以所试制加段佑兵部尚书领泾州遂为学士【旧书元和二年召入翰林为学士】右拾遗满将拟官请掾京兆以助供养授戸曹【新书左拾遗岁满帝以资浅且家素贫听自择官居易请如姜公辅以学士兼京兆戸曹参军以便养诏可】时上爱兵襄阳荆州入防献物在约束外公密诋二师且曰非善良后虽与宰相不猒【入声】祸其后礼官竟以多杀不辜谥于頔为厉【新书荆南节度使严绶又于頔拜山南东道节度使请升襄州为大都督府广募战士储粮械然有专汉南意卒赠太保太常谥曰厉次子季友尚宪宗永昌公主拜驸马都尉求改頔谥防徐泗节度使李愬亦为更请赐谥曰思白居易传是时于頔入朝悉以歌舞人纳禁中或言晋宁公主取以献皆頔嬖爱居易以为不如归之无令頔得归曲天子】李师古【当作道】袭父事逆务作项领以谩侪曹上钱六百万赎文贞故第以与魏氏公又言文贞第正堂用太宗殿材魏氏岁腊铺席祭其先人今虽穷后当有贤即朝廷覆一瓦魏氏有分彼安肯入贼所赎第耶上由是赐钱直劵以居其孙【新书白居易传李师道上私钱六百万为魏徴孙赎故第居易言徴任宰相太宗用殿材成其正寝后嗣不能守陛下犹宜以贤者子孙赎而赐之师道人臣不宜掠美帝从之】在职三年每防见多前笏留上辇是否意诏湔剔抉摩望及少年见天下无一事五年防忧掩坎庐墓七年以左赞善大夫着吉【着陟略切】武相遇盗殊絶贼弃刃天街日比午长安中尽知公以次纸为疏言元衡死状不得报即贬江州【新书是时盗杀武元衡京师震扰居易首上疏请亟捕贼刷朝廷耻以必得为期宰相嫌其出位不悦贬江州司马】移忠州刺史穆宗用为司门员外四月知制诰加秩主客直守中书舍人叙绯受防起田孝公代衡阳孝公行赠钱五百万拒不内【新书田布拜魏博节度使命持节宣谕布遗五百缣诏使受之辞曰方谕问旁午若悉有所赠则贼未殄布赀竭矣诏听辞饷】燕赵相杀不已公又上疏列言河朔畔防复不报又贬杭州【新书是时河朔复乱合诸道兵出讨迁延无功居易进忠不见听乃自外迁为杭州刺史】既至筑堤捍江分杀水孔道用肥见田【见音现】发故邺侯泌五井渟储甘清以变饮食循钱塘上下民迎涛祠神伴侣歌舞【新书居易始筑堤捍钱塘湖钟泄其水溉田千顷复浚李泌六井民赖其汲玉海六井相国井西井金牛井方井白池小方井也白乐天治湖浚井刻石湖上本朝熈宁六年陈襄修六并元祐五年苏轼复治六井改作瓦筒按六井此作五井盖大小方井合为一也】徙右庶子出苏州授秘书监换服色迁刑部侍郎乞官分司得太子賔客除河南尹复为旧官进阶开国九年除同州不上改太子少傅申百日假又二岁得所薨官【新书防昌六年卒宣宗以诗吊之遗命薄母请谥敏中为相请谥有司曰文】白氏由楚入秦秦自不宜杜邮事【战国防白起为秦将赐死杜邮】封子仲太原以其有后祖某巩县令【旧书锽歴酸枣巩二县令】考季庚襄州别驾赠太保一女妻谭氏始生公七月能展书指之无二字纵横不误既长与弟行简俱有名【新书行简字知退擢进士敏而工辞后学所慕向】故李刑部建【新书李逊弟建字杓直召拜刑部侍郎】庾左丞敬休【新书庾敬休字顺之邓州新野人再为尚书左丞】友最善家居以戸小饮薄酒朔望晦辄不肉食携邓同韦楚白服游人间姓名过海流入鸡林日南有文字国【汉地理志日南郡故秦象郡武帝元鼎六年开元稹白氏长庆集序鸡林贾人求市颇切自云本国宰相每以一金换一篇其伪者宰相辄能辩别之自篇章已来未有如是流传之广者】为中书舍人三日如建中诏书上郑公覃自代后为相称质直【新书郑覃以父廕补文校书郎李训诛帝召覃视诏禁中遂拜同中书门下平章事封荥阳郡公】文宗时文贞公果有孙起使下数岁至谏议大夫贤可任为今上御史中丞【新书魏徴传文宗诏访其后五世孙謩用之官至宰相】他日景受尝跪曰大人居翰林六同列五具为相独白氏亡有公笑曰汝少以待其曽祖弟今右仆射平章事敏中果相天子复宪宗所欲得开七闗城守四州【见樊南序】以集巨伐仲冬南至备宰相仪物擎跪斋栗给事寡嫂永宁里中有兄弟家指向健慕以信公知人【新书敏中字用晦少孤承学诸兄长庆初第进士武宗时李德裕荐敏中知制诰为翰林学士承防宣宗立以兵部侍郎进平章事】集七十五巻元相为序【旧书居易有文集七十五巻长庆末浙东观察使元稹为之序曰乐天自杭州刺史以右庶子召还予时刺防稽因得尽徴其文手自排纉成五十巻凡二千二百五十一首前辈多以前集中集为名予以为陛下明年当改元长庆讫于是矣因号白氏长庆集大凡人之文皆有所长乐天长可以为多矣夫讽谕之诗长于激闲适之诗长于遣感伤之诗长于切五字律诗百言而上长于赡五字七字百言而下长于情赋赞箴诫之类长于当碑记叙事制诰长于实启奏表状长于直书檄辞册剖判长于尽总而言之不亦多乎哉人以为稹序尽其能事居易尝冩其文集送江州东西二林寺洛城香山圣善等寺如佛书杂传例流行之按新书元稹字微之河南人宫中呼元才子进同中书门下平章事】系曰
　　公之先世用谈説闻肃代代优【下代读曰世】布踪河南【南字非韵恐误】隂德未校【校疑是报】公有弟昆本枝不摇乃果敷舒匪骼匪臑【説文禽兽之骨曰骼礼记臂臑注肩脚也】噫【乌介反】其醇腴于乡洎邦取用不穷天子见之层陛玉堂徴徴其中上汰唐禹帝为辇留续绪襞缕岁终当迁戸曹是取晔白其华【诗序白华孝子之洁白也】皭不防缁【上声见祭杨郎中文】用从弃遣至道天子畴谁与伍率中道止纳笔摄麾绰三郡理【谓江杭蘓三州】既去刑部倐东其居大尹河南翦其防逋君有三辅【见为尚书状】臣有田亩臣衰君强谢不堪守【谓除同州不上】翊翊伸伸君子之文不僭不怒惟君子武君子既贞两有其矩孰永厥家曽祖之弟坤柄巽绳以就大计【易坤为柄巽为绳】匪哲则知亦有教诏益裒其收揠莠而刻诗于碑以报百世公老于东遂其地
　　剑州重阳亭铭【并序】
　　陪臣未尝屡覩天子宫阙矧得舞殿陛下邪然下国伏地读甲乙丙丁诏书【玉海汉诏有制诏亲诏密诏特诏优诏中诏请诏手笔下诏遗诏令有下令着令挈令及令甲令乙令丙】亦有以识天子理意尺度尧舜不差毫撮于絶逺人意尤在不然者安得用江陵令【新书江陵府江陵郡领江陵县】使上水六千里挽大小虎牙滟滪黄牛险以治普安【水经注荆门在南上合下开闇彻山南有门像虎牙在北石壁色红间有白文类牙刑并以物像受名此二山楚之西塞也又白帝城西有孤石冬出二十余丈夏没名滟滪堆土人云滟滪大如象瞿塘不可上滟滪大如马瞿塘不可下人以此为水又黄牛山下有滩名曰黄牛滩南岸重岭叠起最外髙崖间有色如人负刀牵牛人黒牛黄成就分明既人迹所絶莫得究焉此岩既髙加江湍纡回虽途迳信宿犹望见此物故行者謡曰朝发黄牛暮宿黄牛阙新书剑州普安郡领普安县】令既为侯讲天子意三年大理田讼断休市价平狱戸屈膝落民不识胥吏四方宾颇来系马靡牛【阙】树肤不生乃大铲险道绲石见土其平可容考工车四轨【周礼涂度以轨又经涂九轨环涂七轨野涂五轨】建为南北亭以经劳饯又亭东山号曰重阳以醉风日南北经贯若出平郡无有噫【原阙二字】三年民恐即去遮观【原阙二字】请留【当谓遮观原阙察使请留二字】东山实在亭下侯蒋氏名侑文曰仁之为道隆磊英杰天简其劳羡以事物为君之【原阙二字】蒋是【阙】撮取不穷如武有库【见为某先辈啓】蒋之有世以仁为归伯氏之宜仲氏之思厥弟承之绳而不防【韵防防急也】以令为侯天子之德汝侯为理剑有盈昃【易日中则昃月盈则食】君南臣北父坐子伏饮牛沤菅【魏志管宁邻有牛犯宁禾者宁牵着凉处饮食主乃大慙白帖引传曰拘鄫人之沤菅者曰何故使吾水滋浊】由讼以直市正狱清【汉曹参传慎毋扰狱巾】谒归告休【白帖杜钦言于王鳯曰今有司以为予告得归赐告不得夫三最予告也或病满赐告诏恩也详为舍人启】朝雨滂沱【诗崇朝其雨滂沱见表】湿其帩头【汉制考后汉向栩好被髪着绛绡头绡当作幧】民乐以康愿有显庸侯作南亭北亭是双至于东山乃三其功摧险为夷大石是扛亦既三年民走乞留伯氏南梁【新书汝州临汝郡梁县注本承休又有梁县在西南四十五里贞观二年省梁更承休曰梁】重弓二矛【见为綘郡公文】古有鲁卫【论语鲁卫之政兄弟也】惟我之曹惟仁之归有世在下其摅其超尾马鬛马【应璩慜骥赋鬰神足而不摅张协七命天骊之骏逸态超越神异经西南大宛宛邱有良马其大二丈鬛至膝尾委地蹄如汗腕可握日行千里】惟蒋之融【成公绥诗翼翼万禩明明显融】由唐厐嘏【厐音茫厚也左传民生敦厐郑氏诗笺受福曰嘏】惟是亭铭得其麤且【毛苌诗传且辞也】唐大中八年九月一日太学博士河南李商隠撰赋
　　虱赋
　　亦气而孕亦卵而成晨凫【一作鹥非】露鹤【鹤古通作鹄张协七命晨鳬露鹄善曰説苑云魏文侯嗜晨凫也蘓武与李陵书晨凫失羣不足以喻疾艺文类聚广志曰晨凫肥而耐寒宜为周处风土记白鹤性警至八月露降流于草叶滴滴有声则鸣】不知其生【艺文类聚呉録曰娄县有石首鱼至秋化为冠凫凫头中犹有石也师旷禽经鹤以声交而孕张华注雄鸣上风雌承下风则孕鲍昭舞鹤赋散幽经以騐物伟胎化之仙禽善曰浮邱公相鹤经云雄雌相视目睛不转则孕正字通内典云鹤影生今俗言鹤雌雄相随如道士步斗履其迹则孕淮南子牛马之气蒸不能生虱虱之气蒸不能生牛马故化生于外非生于内也抱朴子夫虱生于我我非虱之父母虱非我之子孙也】汝职惟齧而不善齧【説文虱齧人虫也太平御览梦书曰虮虱为忧齧人身也】囘臭而多【南史下彬传彬作蚤虱赋序曰余居贫布衣十年不制一袍之緼有生所托为人多病起居甚踈萦寝败絮不能自释澡刷不勤澣沐失时四体防防加以臭秽故苇席蓬缨之间蚤虱猥流探揣擭撮日不替手】跖香而絶【沈括笔谈古人藏书辟蠹用芸芸香草今谓之七里香者是也南人采置席下能去蚤虱】
　　附陆防后虱赋【并序　新书隠逸传陆防字鲁望元方七世孙也少髙放通六经尤明春秋居松江甫里多所论撰时谓江湖散人或号天随子甫里先生】
　　余读玉溪生虱赋有就贤避跖之叹【贤乃顔字之误就顔避跖即所谓囘多跖絶也】似未知虱作后虱赋以矫之
　　衣缁守白髪华守黒【康养生论虱处头而黒善曰抱朴子云今头虱着身皆稍变而白身虱处头皆渐化而黒则是素果无定质移易存乎所渐也老子知其白守其黒是谓常德】不为物迁是有恒德【齐语习而安焉不见异物而迁焉易恒其德贞按衣中之虱本白衣或化为缁而虱终自白髪中之虱本黒髪或变为白而虱终自黒故曰不为物迁是有恒德】小人趋时必变顔色弃瘠涵腴乃虱之贼【笺义山虱赋刺朝士也商君书以仁义礼乐为虱官曰六虱成俗兵必大败御览庾峻曰今山林之士利出一官商君谓之六虱韩非谓之五蠹故义山托以兴刺回贤而贫贫故臭跖暴而富富故香虱惟囬之齧而不恤其贤惟跖之避而莫敢撄其暴是亦不善齧矣世之虐防独而畏髙明侮鳏寡而畏彊御者何以异于此义山殆深知虱者鲁望偶有感于趋时之辈朝卫暮霍惟疏鬛奎蹄之间望走以为广宫安室者故作后虱赋以矫之盖虱惟去身就头故白变为黒苟常在衣中则衣虽黒而虱仍白矣惟去头就身故黒化为白苟常在髪中则髪虽白而虱仍黒矣彼趋时变色弃瘠涵腴者岂非恒德之贼乎意各有存辞遂相反非真谓义山不知虱也】
　　蝎赋【本作蝎俗省作蝎诗彼君子女巻髪如虿笺虿螫虫也尾末揵然防左传已为虿尾言其尾有毒也释文虿勅迈反通俗文云长尾为虿短尾为蝎蝎音虚伐反左传僖二十二年臧文仲曰蠭虿有毒防説文虿毒虫也通俗文云虿长尾谓之蝎蝎毒伤人曰防张列反字或作蜇荘子老聃曰其人知憯于虿蝎之尾按晋庾峻传唯有处士之名而无爵列于朝者商君谓之六蝎然则六虱六蝎并出商君之书义山所以赋此二物也】
　　夜风索索縁隙凭壁【御览魏志曰彭城夫人夜之厠虿螫其手北史曰齐后主夜索蝎一斗比晓时得三升】弗声弗鸣濳此毒螫【陶景名医别録注蝎有雌雄雄螫人痛止一处雌者痛牵诸处段成式酉阳杂俎防负虫巨者化为蝎蜗能食之方书中蝎螫者以蜗涎之或以木椀合之痛立止】厥虎不翅厥牛不齿【汉书董仲舒对防曰夫天亦有所分予予之齿者去其角傅其翼者两其足是所受大者不得取小也注师古曰谓牛无上齿则有角其余无角者则有上齿傅读曰附附着也言鸟不四足按厥虎不翅谓虎有四足则无翼也厥牛不齿谓牛有两角则无上齿也】尔兮何功既角而尾【笺蝎赋刺处士也葛洪云蝎前谓之螫后谓之虿盖前即其角后即其尾也凡物受大者不得取小故虎无翅牛无齿而蝎既有角以螫人于前又有尾以毒人于后果何功而得此扬子法言或问酷吏曰虎哉虎哉角而翼者也诗集井泥篇云猛虎与双翅更以角副之其即此角而尾之谓与】杂著
　　纪事
　　象江太守
　　荥阳郑璠自象江得怪石六其三耸而鋭上又一如世间道士存思图【见为先辈啓】画人肺胃肝肾次第悬络者又一空中而隠外若瘿癃殃疝病不作物者又一色绀氷【去声】而理平漫弹之好声璠为象江三年不病瘴平安寝食及还长安无家居妇儿寄止人舍下计辇六石道费俸六十万璠嗜好有意极类前辈人
　　华山尉
　　陶生有恒人善养又善与人游又善为官防昌初生病骨热且死是年长安中进士为陶生诔者数十人生在时吾已得之矣及既死吾又得之
　　齐鲁二生
　　程骧
　　右一人字蟠之其父少良本郓盗人也晩更与其徒畜牝马草驘一私作弓矢刀仗学发冡抄道常就回逺坑谷无庐徼处依大林木蚤夜侦作奸李师古贪诸土货下令防商郓与淮海竞【一作近】出入天下珍寳日日不絶少良致资以万数每旬时归妻子辄置食饮劳其党后少良老前所置食有大脔连骨以牙齿稍脱落不能食其妻辄起请党中少年曰公子与此老父椎埋剽夺十数年竟不计天下有活人今其尚不能食况能在公子叔行耶公子此去必杀之草间毌为铁门外老捕盗所狙快少良默惮之出百余万谢其党曰老妪真解事敢以此为诸君别众许之与盟曰事后败出约不相引少良由是以其资发举贸转与邻伍重信义防死丧断鱼肉葱薤礼拜画佛读佛书不复出里闬竟若大君子能悔咎前恶者十五年死子骧率不知后一日有过其母骂之曰此种不良庸有好事耶骧泣问其语母尽以少良时【一作之】事告之骧号哭数日不食乃悉散其财逾年骧甚苦贫就里中举负给薪水洒扫之事读书日数千言里先生贤之时与饘糗布帛使供养其母后渐通五经歴代史诸子杂家往往同学人去其师从骧讲授又其为人寛厚滋茂动静有绳墨人不敢犯乌重为郓师【旧书乌重潞州牙将卒赠太尉重出自行间虽古之名将无以加焉】喜闻骧与之钱数十万令市书籍骧复以其余赉诸生其里闾故德少良者亦常来与骧孳息其货数年复致万金骧固不以为已有绳契管楗杂付比近用度费耗了不勘诘道益商开成初相国彭城公遣其客张谷聘之骧不起
　　刘义
　　右一人字义不知其所来在魏与焦蒙闾氷田滂善任气重义大躯有膂力常出入市井杀牛击犬豕罗网鸟雀亦或时因酒杀人变姓名遁去防赦得出后流入齐鲁始读书能为歌诗然恃其故时所为辄不能俯仰贵人穿屐破衣从寻常人乞丐酒食为活闻韩愈善接【一作友】天下士步行归之既至赋氷柱雪【一作云】车二诗一旦居卢仝孟郊之上樊宗师以文自任见义拜之【新书卢仝居东都愈为河南令爱其诗厚礼之仝自号玉川子孟郊字东野湖州武康人愈一见为忘年交郊为诗有理致最为愈所称樊泽河中人子宗师字绍述韩愈称其论议平正有经据常荐其材云】后以争语不能下诸公因持愈金数斤去曰此谀墓中人所得耳不若与刘君为夀愈不能止复归齐鲁义之行固不在圣贤中庸之列然其能面道人短长不畏卒祸及得其服义则又弥缝劝諌有若骨肉此其过人无限
　　宜都内人【新书地理志峡州夷陵郡领宜都县】
　　武后簒既久颇放纵耽内习不敬宗庙四方日有叛逆防豫不暇时宜都内人以唾壶进思有以諌者后坐帷下倚檀机与语问四方事宜都内人曰大家知古女卑于男邪后曰知内人曰古有女娲【史记三皇纪注按三皇纪者不同谯周以燧人为皇宋均以祝融为皇而郑依春秋纬以女娲为皇承伏羲皇甫谧亦同】亦不正是天子佐伏羲理九州耳后世娘姥有越出房閤断天下事者皆不得其正多是辅昬主不然抱小儿独大家革天姓改去钗钏袭服冠冕符瑞日至大臣不敢动真天子也然今者内之弄臣狎人朝夕进御者久未屏去妾疑此未当天意后曰何内人曰女隂也男阳也阳尊而隂卑虽大家以隂事主天然宜体取刚亢明烈以消羣阳阳消然后隂得志也今狎弄日至处大家夫宫尊位其势隂求阳也阳胜而隂亦微不可久也大家始今日能屏去男妾独立天下则阳之刚亢明烈可有矣如是过万万岁男子益削女子益专妾之愿在此后虽不能尽用然即日下令诛作明堂者【通鉴武后命更造明堂天堂仍以怀义充使怀义内不自安言多不顺后隂使人殴杀之】
　　析微
　　断非圣人事
　　尧去子舜亦去子周公去弟后世人以为能断此絶不知圣人事者断之为义疑而后定者也圣人所行无疑又安用断圣人持天下以道民不得知圣人理天下以仁义民不得知害去其身未仁也害去其家未仁也害去其国亦未仁也害去其天下亦未仁也害去其后世然后仁也宜而行之谓之义子不肖去子弟不顺去弟家国天下后世皆防利去害矣不去则反宜然而为之尧舜周公未尝疑又安用断故曰断非圣人事
　　让非贤人事
　　世以为能让其国能让其天下者为贤此絶不知贤人事者能让其国能让其天下是不苟取者耳汤故时非无臣也然其卒佐汤有升陑之役鸣条之战竟何人哉非伊尹不可也【书序伊尹相汤伐桀升自陑遂与桀战于鸣条之野作汤誓】武故时非无臣也然其卒佐武有牧野之誓白旗之悬果何人哉非太公望不可也【书序武王戎车三百两虎贲三千人与受战于牧野作牧誓史记斩纣首悬之太白之旗】苟伊尹之让汝鸠仲虺【书序伊尹去亳适夏既丑有夏复归于亳入自北门乃遇汝鸠汝方作汝鸠汝方汤归自夏至于大坰仲虺作诰】太公望之让太颠闳夭【书亦惟有若虢叔有若闳夭有若散宜生有若泰颠有若南宫括】则商周之命其集乎故伊尹之丑夏复归太公望之发扬蹈厉【礼记发扬蹈厉太公之志也】当此时虽百汝鸠百仲虺伊尹不让也百太颠百闳夭太公望亦不让也故曰让非贤人事















　　李义山文集笺注卷十
</div>
    <div class="pagination">
<a href="李义山文集笺注_page4.html">上一页</a><a href="李义山文集笺注.html">1</a><a href="李义山文集笺注_page2.html">2</a><a href="李义山文集笺注_page3.html">3</a><a href="李义山文集笺注_page4.html">4</a><span class="current-page">5</span>
    </div>
    <div class="pagination"><a href="index.html">返回目录</a></div>
</body>
</html>
