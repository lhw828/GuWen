<!DOCTYPE html>
<html>
 <head>
  <meta charset="utf-8"/>
  <title>
   五百家注昌黎文集 - 第 15 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五百家注昌黎文集 - 第 15 页/共 28 页
  </h1>
  <div class="content">
   善医者【一作善医人者】不视人之瘠肥【祝曰瘠瘦也礼记瞻肥瘠○瘠音籍】察其脉之病否而已矣善计天下者不视天下之安危察其纪纲理乱而已矣【一作纪纲之乱否而已矣】天下者人也安危者肥瘠也纪纲者脉也脉不病虽瘠不害脉病而肥者死矣通于此说者其知所以为天下乎夏商周之衰也诸侯作而战伐日行矣【作一作僣】传数十王而天下不倾者纪纲存焉耳秦之王天下也无分势于诸侯【孙曰谓罢侯置守○分扶问切】聚兵而焚之【孙曰始皇取天下兵聚之咸阳铸以为金人十二】传二世而天下倾者【世一作帝】纪纲亡焉耳是故四支虽无故不足恃也脉而已矣天下虽无事【一作四海虽无事】不足矜也纪纲而巳矣忧其所可恃惧其所可矜善医善计者谓之扶与之【一作扶持与之又一作天持与之】易曰视履考祥善医善计者为之【一作善计善医者为之】
　　谈生之为崔山君传【孙曰谈生者谈姓不知其名】称鹤言者岂不怪哉然吾观于人其能尽其性而不类于禽兽异物者希矣将愤世嫉邪长徃而不来者之所为乎【孙曰长徃不来谓隐遯不仕也】昔之圣者【一作圣人者】其首有若牛者其形有若蛇者其喙有若鸟者【樊曰尸子禹长颈鸟喙】其貌有若蒙倛者【祝曰荀子仲尼之状面如防倛其注云方相也其首蒙茸然故曰防倛韩侍郎云四目为方相两目为蒙倛韩侍郎正谓公也按杨倞注荀子时为大理评事公为刑部侍郎此语岂亲授于公耶○倛音欺】彼皆貌似而心不同焉可谓之非人耶即有平胁曼肤【韩曰楚词平胁曼肤何以肥之注谓纣也】顔如渥丹【孙曰诗顔如渥丹其君也哉渥厚渍也言顔如厚渍之丹也】美而狠者【樊曰左氏襄二十六年传宋公子佐恶而婉太子痤美而狠】其貌则人【貌一作靣】其心则禽兽又恶可谓之人也然则观貌之是非不若论其心与其行事之可否为不失也怪神之事孔子之徒不言【孙曰论语子不语怪力乱神崔山君传称鹤言是为怪也】余将特取其愤世嫉邪而作之故题之云尔
　　世有伯乐然后有千里马千里马常有而伯乐不常有故虽有名马祗辱于奴人之手【一无人字】骈死于槽之间【骈并也蒲眠切】不以千里称也马之千里者一食或尽粟一石今食马者【食音似下食之同○本作今之食马者】不知其能千里而食也是马虽有千里之能【一作是马也】食不饱力不足才美不外见且欲与常马等不可得安求其能千里也策之不以其道食之不能尽其材鸣之而不能通其意执策而临之曰天下无良马呜呼其真无马耶其真不识马耶【识一作知】
　　读荀子
　　【孙曰荀卿名况赵人齐襄王时为稷下祭酒避谗适楚春申君以为兰陵令春申君死而荀卿废著书数万言而卒因塟兰陵樊曰笋子三十二篇其非十二子篇以子弓并仲尼谓子思孟轲略法先王而不知其统其性恶篇谓人之性恶礼义生于圣人之伪此其抵捂不合于道而公所欲削者欤○一本题作读荀无子字】
　　始吾读孟轲书然后知孔子之道尊圣人之道易行王易王霸易霸也以为孔子之徒没【孙曰徒谓诸弟子】尊圣人者孟氏而巳矣晚得扬雄书益尊信孟氏因雄书而孟氏益尊则雄者【一作则雄也者】亦圣人之徒欤圣人之道不传于世周之衰好事者各以其说干时君【孙曰如韩非申不害田骈慎到之属○赵本作各以其所能说于时君】纷纷借借相乱六经与百家之说错杂然老师大儒犹在【孙曰老师大儒即孟子荀卿是也】火于秦黄老于汉【一无黄字】其存而醇者孟轲氏而止耳及得荀氏书于是又知有荀氏者也考其辞时若不醇粹【一作时有若不醇粹】要其归与孔子异者鲜矣抑犹在轲雄之间乎【一作抑其犹在轲雄之间乎】孔子删诗书笔削春秋合于道者着之离于道者黜之【黜一作去】故诗书春秋无疪余欲削荀氏之不合者附于圣人之籍【籍书也】亦孔子之志欤孟氏醇乎醇者也荀与扬大醇而小疵【补注伊川曰荀卿才髙而其言多过子云才短而其言多失然皆未免夫駮者也退之以大醇归之盖韩子待人以恕孙曰小疵谓有不合于孔子者○赵本作孟氏醇如也荀与雄文大醇而小疵】
　　读鹖冠子
　　【樊曰西汉艺文志有鹖冠子一篇其下笺云楚人居深山以鹖鸟羽为冠而唐志云鹖冠子三巻岂汉时遗缺至唐而全耶汉唐皆以为道家者流公谓其辨施于国家功徳岂少而栁子厚作辨鹖冠子则曰得其书而读之尽鄙浅言也二公所见不同如此○鹖音曷】
　　鹖冠子十有六篇其词杂黄老刑名【孙曰汉艺文志又有法家名家者流刑名谓此也】其博选篇【孙曰博选鹖冠子第一篇】四稽五至之说当矣【孙曰博选篇云道有四稽一曰天二曰地三曰人四曰命人有五至一曰百已二曰什巳三曰若已四曰斯役五曰徒隶】使其人遇其时援其道而施于国家【一有其字】功徳岂少哉学问篇【孙曰学问鹖冠子第二篇】称贱生于无所用【称一作所称】中流失一壶千金者【旧注尔雅曰瓠壶也国语云苦匏不材于人共济而已注云佩匏可以渡水孙曰诗八月断壶壶瓠也佩瓠可以渡水】余三读其辞而悲之文字脱谬为之正三十有五字乙者三减者二十有二【减一作灭】注者二十有二字云
　　读仪礼
　　【孙曰仪礼十七篇周之旧典汉髙堂隆生所传者也此外又有三十九篇河间王献之遭巫蛊仓卒之难竟不施行今亡矣韩曰唐明经有三科仪礼其一也今书具在凡十七篇】
　　余尝苦仪礼难读又且行于今者盖寡【且一作其】沿袭不同复之无由考于今诚无所用云【云一作之】然文王周公之法制粗在于是孔子曰吾从周谓其文章之盛也古书之存者希矣百氏杂家【一作説】尚有可取况圣人之制度耶于是掇其大要竒辞奥防着于篇学者可观焉惜乎吾不及其时进退揖让于其间呜呼盛哉
　　读墨子
　　【孙曰墨子名翟宋大夫汉艺文志云著书七十一篇今存者十二篇有节用兼爱尚贤明鬼神非命尚同等诸篇明鬼神在尚同篇中无别篇也樊曰世之学者因临川王氏诗有孔墨必相用自古宁有此之语意谓孟子排杨墨公排释老自比孟子不当有相用之说然学者必知孟子归斯受之之意然后识公读墨之防云补注伊川先生曰或问退之读墨一篇如何曰此一篇意亦甚好但言不谨严便有不是处至若言孔子尚同兼爱与墨子同则甚不可也】
　　儒讥墨以尚同兼爱尚贤明鬼而孔子畏大人【孙曰论语君子有三畏畏天命畏大人】居是邦不非其大夫【孙曰荀子子路问鲁大夫练而牀礼欤子不答以告子贡子贡曰汝问非也君子居是邦不非其大夫】春秋讥専臣不尚同哉孔子泛爱亲仁以博施济众为圣不兼爱哉孔子贤贤【孙曰子曰贤贤易色】以四科进襃弟子疾没世而名不称不尚贤哉孔子祭如在讥祭如不祭者【洪曰语云吾不与祭如不祭言祭如不祭者吾所不与与许也】曰我祭则受福【孙曰礼记孔子曰我战则克祭则受福】不明哉儒墨同是尧舜同非桀纣同修身正心以治天下国家奚不相悦如是哉余以为辩生于末学各务售其师之说非二师之道本然也孔子必用墨子【孙曰为孔子之学者必用墨子取其与孔子合者而已】墨子必用孔子【孙曰为墨子之学者必用孔子折衷于圣人之言其可也】不相用不足为孔墨【洪曰列子云孔丘墨翟无地而为君无官而为长又古语云墨翟突不及黔孔丘席不及暖孟子以前皆以孔墨并称则墨亦大贤孟子特以其非中道其流不能无弊故辟之耳艺文志曰墨家者流盖出于清庙之守茅屋采椽是以贵俭养三老五更是以兼爱选士大射是以尚贤宗祀严父是以右鬼顺四时而行是以非命以孝视天下是以尚同此其所长也退之读墨盖出于此庄孟荀卿之论皆斥其所短也严曰墨子之书诬称孔晏之事孔丛子载诘墨一篇盖尝辨明之矣以孔子之道较之不啻胡越孟子著书疾其兼爱无父力排而禽兽之其言曰杨墨之道不熄孔子之道不着能言距杨墨者圣人之徒也今退之乃谓孔子必用墨子墨子必用孔子抑何乖刺如是耶若以孔墨为必相用则孟子距之为非矣其与孟简书则又取孟子距杨墨之说以谓向无孟氏皆服左衽而言侏离矣故推尊孟子以为其功不在禹下意以已之排佛老可以比肩孟氏也殊不知言之先后自相矛盾可胜其说哉蔡曰此分邪正末学之辨也谓非孔子之正不足以知墨子之邪无墨子之邪不足以明孔子之正故曰不相为用不足为孔墨学者于此又何疑焉】












　　五百家注昌黎文集巻十一
　　钦定四库全书
　　五百家注昌黎文集巻十二
　　宋　魏仲举　编
　　杂文
　　获麟解
　　【樊曰春秋鲁哀公十四年西狩获麟三传之説各不同公既作此解李习之尝书以赠陆员外傪曰韩愈非兹世之文古之文也其词与意适则孟轲既没亦不见其有过于斯者尝书其一章曰获麟解其他可以类知也孙曰尔雅曰麟麕身牛尾一角补注宋逺孙曰闗雎之应实无麟而若麟之瑞春秋之作实有麟而非麟之时】
　　麟之为灵昭昭也【孙曰礼记麟鳯龙谓之四灵】咏于诗【补注麟之趾是也】书于春秋【见题注书一作载】杂出于传记百家之书虽妇人小子皆知其为祥也然麟之为物也不畜于家不恒有于天下其为形也不类非若马牛犬豕豺狼麋鹿然然则虽有麟不可知其为麟也角者吾知其为牛鬛者吾知其为马【祝曰鬛説文发鬛礼记夏氏黄马蕃鬛○鬛音猎】犬豕豺狼麋鹿吾知其为犬豕豺狼麋鹿【一有也字】惟麟也不可知【一有也字】不可知则其谓之不祥也亦宜【孙曰左氏传西狩获麟叔孙氏之车子鉏商获之以为不祥以赐虞人仲尼观之曰麟也然后取之】虽然麟之出必有圣人在乎位麟为圣人出也圣人者必知麟麟之果不为不祥也又曰麟之所以为麟者以徳不以形【一有也字】若麟之出不待圣人则其谓之不祥也亦宜哉
　　师说
　　【洪曰柳子厚答韦中立书云今之世不闻有师独韩愈不頋流俗犯笑侮收召后学作师说因抗顔为师愈以是得狂名又报严厚舆书云仆才能勇敢不如韩退之故不为人师人之所见有同异无以韩责我余观退之师说云弟子不必不如师师不必贤于弟子其言非好为人师者也学者不归子厚归退之故子厚有此说耳】
　　古之学者必有师师者所以传道受业解惑也人非生而知之者孰能无惑惑而不从师其为惑也终不解矣生乎吾前其闻道也固先乎吾吾从而师之生乎吾后其闻道也亦先乎吾吾从而师之吾师道也夫庸知其年之先后生于吾乎【庸一作岂】是故无贵无贱无长无少道之所存师之所存也【存一作资】嗟乎师道之不传也久矣欲人之无惑也难矣古之圣人其出人也逺矣犹且从师而问焉今之众人其去圣人也亦逺矣【去一作下】而耻学于师是故圣益圣愚益愚圣人之所以为圣愚人之所以为愚其皆出于此乎【一作矣】爱其子择师而教之于其身则耻师焉惑矣彼童子之师授之书而习其句读者也【读音豆】非吾所谓传其道解其惑者也句读之不知惑之不解或师焉或不焉小学而大遗吾未见其明也巫毉乐师百工之人不耻相师士大夫之族曰师曰弟子云者则羣聚而笑之问之则曰彼与彼年相若也道相似也【似一作类】位卑则足羞官盛则近谀【盛一作大】呜呼师道之不复可知矣巫毉乐师百工之人君子鄙之【一作不齿】今其智乃反不能及其可怪也欤【一无其字】圣人无常师【蔡本有孔子师三字】苌师襄老郯子之徒【韩曰孔子至周问礼于老访乐于苌史记曰孔子学鼓琴于师襄子左氏传曰郯子来朝孔子问少昊氏以鸟名官之故○苌音长郯音谈国名也】其贤不及孔子【补注方舟李石曰孔子问礼老学乐苌问官名郯子博约琢磨前言往行又有如迟任史佚臧文仲述其语言文章以益其天纵之资要以师周公为始也故曰孔子习周公】孔子曰三人行则必有我师故弟子不必不如师【故一作是故】师不必贤于弟子闻道有先后术业有専攻如是而已李氏子蟠年十七【韩曰蟠贞元十九年进士】好古文六蓺经传皆通习之不拘于时请学于余余嘉其能行古道作师说以贻之
　　进学解
　　【樊曰进学解出于东方朔客难扬雄解嘲而公过之孙樵所谓韩文公以进学解穷者此也补注孙樵又与王霖书曰玉川子月蚀诗韩吏部进学解莫不防地倚天句句欲活读之如赤手捕长虵不施鞚勒骑生马急不得暇莫不捉搦韩曰据本传云再为国子博士既才髙数黜官又下迁乃作进学解以自喻执政竒其才改比部郎中史馆修撰元和八年三月二十三日也】
　　国子先生晨入太学招诸生立馆下诲之曰业精于勤荒于嬉行成于思毁于随方今圣贤相逢治具必张防去凶邪登崇俊良占小善者率以録【占去声】名一蓺者无不庸爬罗剔抉【祝曰爬义与第五巻把字同抉挑也○爬蒲巴蒲麻二切抉于决切】刮垢磨光盖有幸而获选孰云多而不扬诸生业患不能精无患有司之不明【不明一作不能明】行患不能成无患有司之不公言未既有笑于列者曰先生欺余哉弟子事先生于兹有时矣【时一作日】先生口不絶吟于六艺之文手不停披于百家之编记事者必提其要纂言者必钩其【孙曰幽深也补注陈齐之语録云沈浸醸郁含英咀华至子云相如同工异曲此退之作文章法也记事者必提其要纂言者必钩其是亦学文术也】贪多务得细大不捐焚膏油以继晷恒兀兀以穷年【祝曰选终日矻矻注勤作也孙曰兀兀用心貌○兀音窟又苦骨切一作矹矹】先生之业可谓勤矣觝排异端【祝曰觝角触淮南子兕牛之动以觝触补注异端异说也语攻乎异端觝音底】攘斥佛老补苴罅漏【补注苴所以借履也孙曰苴包苴也○苴子鱼切罅呼讶切】张皇幽眇【孙曰眇微也】寻坠绪之茫茫【一作芒芒】独旁捜而逺绍障百川而东之【蔡作走】回狂澜于既倒先生之于儒可谓劳矣【一作可谓有劳矣】沈浸醲郁【醲一作酿】含英咀华【孙曰英亦花也补注张子韶曰丈字有眼目处当涵泳之使书味存于胷中则益矣韩子曰沈浸醸郁含英咀华正谓此○咀在吕切嚼也】作为文章其书满家上规姚姒【姚姒舜禹姓祝曰梁刘孝绰安成康王碑虞夏革运姚姒之姓已分○姒徐里切】浑浑无涯【孙曰扬子曰虞夏之书浑浑尔谓规学此虞夏之书也○浑浑并胡本切】周诰殷盘佶屈聱牙【补注元结曰聱者谓其不相听从韩曰聱广雅谓不入人语也孙曰周诰谓大诰康诰酒诰洛诰之属殷盘谓盘庚三篇佶屈聱牙皆艰澁貌○佶其乙切屈求勿切聱牛交切】春秋谨严左氏浮夸易竒而法诗正而葩下逮庄骚太史所録【孙曰庄谓庄子骚谓离骚太史所録谓司马迁史记】子云相如同工异曲先生之于文【文一作徳者非】可谓闳其中而肆其外矣少始知学勇于敢为长通于方左右具宜【具一作其又作且】先生之于人【一作于为人】可谓成矣然而公不见信于人私不见助于友跋前疐后【祝曰跋躐也疐跲也韩曰诗狼跋其胡载疐其尾注跋疐颠倒貌老狼有胡进则跋其胡退则疐其尾言进退两难也○疐音致字一作踬】动辄得咎暂为御史遂窜南夷【孙曰谓贞元十九年为监察御史谪阳山令也○遂一作逐】三年博士【樊曰公元和初权知国子博士避谤求分教东都三歳即真也旧传作三为博士盖公贞元十八年为四门博士元和初自江陵掾入为国子博士至是元和七年自尚书外郎为之作三为博士亦可】冗不见治【韩曰楚词虽过失犹弗治○治陈之切】命与仇谋取败几时【取宇唐史作其】冬暖而儿号寒年登而妻啼饥【登一作丰】头童齿豁竟死何禆不知虑此而反以教人为【一作反教人为】先生曰吁子来前夫大木为杗【祝曰尔雅杗廇谓之梁韩曰说文云杗屋大梁也○杗武方莫郎二切又音盲】细木为桷【祝曰诗松桷有梃左氏传子尾抽桷击扉注桷椽也○桷音角】欂栌侏儒【韩曰欂柱也栌柱上跗孙曰三者皆屋上短柱欂一名枅栌一名楶侏儒一名棁字或作株栌○欂音薄栌音卢】椳闑扂楔【韩曰椳户枢闑门限扂闗牡楔门两旁木○椳乌回切扂亭砧切楔先列切】各得其宜【宜一作施】以成室屋者【一无屋字】匠氏之功也【蔡本功作工】玉札丹砂赤箭青芝牛溲马勃【溲音瘦】败鼓之皮【孙曰七者皆药名也玉泉一名玉札生蓝田山谷赤箭生陈仓山谷及太山少室青芝出泰山牛溲牛溺马勃马屁菌也生湿地及腐木上败鼓皮主虫毒出本草】俱收并蓄待用无遗者医师之良也登明选公杂进巧拙纡余为妍卓荦为杰【一作荦荦为杰○荦吕角切】校短量长惟器是适者【是一作所】宰相之方也昔者孟轲好辩孔道以明辙环天下【孙曰辙车迹也环循环也○一作辕环天下】卒老于行荀卿宗王【一作守正】大论以兴【大论一作大伦以兴一作是】逃谗于楚废死兰陵【孙曰史记荀卿游于齐三为祭酒齐人或谗荀卿荀卿乃适楚春申君以为兰陵令春申死而荀卿因家兰陵】是二儒者吐辞为经举足为法絶类离伦优入圣域其遇于世何如也今先生学虽勤而不繇其统言虽多而不要其中【要平声】文虽竒而不济于用行虽修而不显于众犹且月费俸钱岁靡廪粟【祝曰易吾与尔靡之○靡音縻】子不知耕妇不知织乗马从徒【孙曰徒谓徒御也○从才用切】安坐而食踵常途之役役【一作促促】窥陈篇以盗窃【篇一作编】然而圣主不加诛宰臣不见斥【臣一作相】兹非幸欤【一作兹非其幸欤一作此非其利哉】动而得谤名亦随之投闲置散乃分之宜若夫商财贿之有亡计班资之崇庳【祝曰庳下也吕氏春秋谓确乎其节之不庳也太元经亦曰山川福庳而祸髙○庳音卑】忘巳量之所称【巳量一作量已○称去声】指前人之瑕疵【孙曰前人谓在巳之前谓贵显者】是所谓诘匠氏之不以杙为楹【祝曰诘责也周礼以诘邦国杙即庄子求狙猴之杙者斩杙橜也楹柱也孙曰杙小而楹大故愈以杙自　喻○杙音弋】而訾医师以昌阳引年欲进其狶苓也【樊曰昌阳本草昌蒲注生石碛上概节者良生下湿地大根乃是昌阳不可服东坡云不知退之即以昌阳为昌蒲耶抑谓其似是而非不可以引年也孙曰菖蒲味辛温无毒久服轻身不忘延年益心智一名昌阳生上洛池泽及蜀郡严道祝曰楚人呼猪为狶狶苓乃猪苓也○訾音紫狶音喜又音希】
　　本政
　　【樊曰周衰文弊老子之徒庄周唱为太古之说曰圣人不死大盗不止焚符破玺而民朴鄙剖斗折衡而民不争殚残天下之圣法而民始可与论议公于原道篇既详辨而排之矣至是又作本政云】
　　周之政文既也【一作文既有也一作文既其也】后世不知其承【孙曰夏之政忠忠之敝小人以野故殷人承之以敬敬之敝小人以鬼故周人承之以文文之敝小人以僿故救僿莫若以忠不知其承谓不能救之以忠也】大敷古先【敷布也】遂一时之术以明示民民始惑教百氏之说以兴其言曰【孙曰谓百氏之言也】天下可为也彼之政仁矣反于义此之政敬矣戾于忠我其周从乎【我一作吾】曰周不及殷其殷从乎曰夏曰虞曰陶唐曰三皇氏曰遂古之初【详见题注】暴孽情【孽鱼列切】饰淫志枝辞琢正【补注枝辞谓枝蔓也】纷紊紏射以僻民和以导民乱呜呼道之去世其终不复矣乎长民者发一号施一令民莫不悱然非矣【祝曰论语不悱不发注必持其人口悱悱乃后发○悱音芳尾切】谓不可守遽变而从之譬将适千里及门而复【一有后字】虽矻矻【韩曰矻矻坚也孙曰用心貌○矻苦骨反又口黠切】决不可暨【暨至也】原其始固有以启之者也闻于师曰古之君天下者化之不示其所以化之之道及其也易之不示其所以易之之道【樊曰系辞通其变使民不惓神而化之使民宜之是之谓欤】政以是得民以是淳其有作者知其教化之所繇废抑诡怪而畅皇极【皇极大中之道】伏文貌而尚忠质茫乎天运窅尔神化【窅音窈】道之行也其庶几乎
　　守戒
　　【韩曰唐自安史乱后河南河北地裂为七八蔡在当时最为近地而成徳淄青连结为援所谓今之通都大邑介于屈强之间而不知为之备者此公守戒之所以作终之曰如之何而备之曰在得人及裴度平蔡而公之言验矣太和间杜牧作守论亦公之遗意欤】
　　诗曰大邦维翰【孙曰诗大雅板之文翰干也】书曰以蕃王室【孙曰尚书微子之命之文蕃篱也】诸侯之于天子不惟守土地奉职贡而巳固将有以翰蕃之也今人有宅于山者知猛兽之为害则必髙其柴援【孙曰柴援者树柴为援也】而外施窞穽以待之【补注窞穽坎穴也○窞徒敢切穽慈井切】宅于都者知穿窬之为盗【穿窬亦穴也上通为穿】则必峻其垣墙而内固其扃鐍【祝曰扃鐍锁钥也庄子固扃鐍孙曰扃关也鐍锁也○鐍古穴切】此野人鄙夫之所及非有过人之智而后能也今之通都大邑介于屈强之间【孙曰介犹间也屈强谓当时方镇也○屈渠勿切强居亮切又巨两切】而不知为之备噫亦惑矣【意见题注】野人鄙夫能之而王公大人反不能焉岂材力为之有不足欤盖以为不足为而不为耳天下之祸莫大于不足为而不为【一无而不为三字】材力不足者次之【一作材力不足为者次之】不足为者敌至而不知材力不足者【一作材力不足为者】先事而思则其于祸也有间矣彼之屈强者带甲荷戈不知其多少其緜地则千里而与我壤地相错无有丘陵江河洞庭孟门之关【孙曰战国策三苖之居左彭蠡之波右洞庭之水殷纣之国左孟门而右漳滏】其间又自知其不得与天下齿朝夕举踵引颈冀天下之有事以乗吾之便此其暴于猛兽穿窬也甚矣呜呼胡知而不为之备乎哉贲育之不戒童子之不抗【孙曰蒯通曰孟贲之狐疑不如童子之必至贲育古之勇力士也孟贲生抜牛角夏育卫人力举千钧○贲音奔】鲁鸡之不期蜀鸡之不支【孙曰庄子越鸡不能伏鹄卵鲁鸡固能之矣鲁鸡大鸡也】今夫鹿之与豹非不巍然大矣然而卒为之禽者爪牙之材不同猛怯之资殊也【孙曰鹿无爪牙而性又怯故卒为豹禽也】曰然则如之何而备之曰在得人
　　杇者王承福传
　　【樊曰按孟子陈相见孟子道许行之言又彭更问士无事而食不可也二章孟子有食于人及食功之说王承福所言盖有合于孟子故公为之传韩曰说文杇所以涂也秦谓之杇关东谓之槾○杇音乌或作圬釫槾或作墁镘】
　　杇之为伎贱且劳者也有业之其色若自得者听其言约而尽问之王其姓承福其名世为京兆长安农夫天寳之乱发人为兵持弓矢十三年有官勲【孙曰勲谓柱国防军之类】弃之来归丧其土田手镘衣食【祝曰镘杇具尔雅镘谓之杇○镘母官切】余三十年舍于市之主人而归其屋食之当焉【孙曰当谓所当之直】视时屋食之贵贱而上下其杇之佣以偿之有余则以与道路之废疾饿者焉【孙曰废谓废缺如四支不足之类○废一作癈】又曰粟稼而生者也【稼种也】若布与帛必蚕绩而后成者也其他所以养生之具皆待人力而后完者也吾皆赖之然人不可徧为【孙曰徧为者谓一一为之也】宜乎各致其能以相生也故君者理我所以出令者也而百官者承君之化者也任有小大惟其所能若器皿焉食焉而怠其事【孙曰左氏食其食敢怠其事】必有天殃故吾不敢一日舍镘以嬉【赵作舍镘一日以嬉】夫镘易能可力焉又诚有功取其直虽劳无媿吾心安焉夫力易强而有功也【强其量切下并同】心难强而有智也用力者使于人用心者使人亦其宜也【一作亦有其宜也】吾故择其易为而无媿者取焉【故一作特】嘻吾操镘以入于贵富之家有年矣有一至者焉又徃过之则为墟矣【孙曰墟丘墟谓废田也○墟丘于切】有再至三至者焉而徃过之则为墟矣问其隣【一作问之其隣】或曰噫刑戮也或曰身既死而其子孙不能有也或则曰【一无则字一无曰字一无则曰二字】死而归之官也吾以是观之非所谓食焉而怠其事【一无而字】而得天殃者邪非强心以智而不足不择其材之称否而冒之者邪非多行可媿知已之不可强【一作知其不可能】而为之者邪将富贵难守薄功而厚飨之者邪【一无之字】抑丰悴有时一去一来而不可常者邪吾之心悯焉是故择其力之可能者行焉乐富贵而悲贫贱我岂异于人哉又曰功大者其所以自奉也博妻与子皆养于我者也吾能薄而功小不有之可也又吾所谓力劳者也【一无也字】若立吾家而力不足则心又劳也一身而二任焉虽圣者不可能也愈始闻而惑之又从而思之盖贤者也盖所谓独善其身者也【孙曰孟子穷则独善其身】然吾有讥焉谓其自为也过多【为于伪切下为人同】其为人也过少其学杨朱之道者邪杨之道不肯抜我一毛而利天下【孙曰孟子谓杨子取为我抜一毛而利天下不为也】而夫人以有家为劳心不肯一动其心以蓄其妻子【蓄一作蕃】其肯劳心以为人乎哉虽然其贤于世之患不得之而患失之者【孙曰孔子曰鄙夫可与事君也欤哉其未得之也患得之既得之患失之】以济其生之欲贪邪而忘道以丧其身者其亦逺矣又其言有可以警余者故余为之传而自觉焉【觉一作鉴又一作览】
　　五箴【并序】
　　人患不知其过既知之不能改是无勇也【一无是字】余生四十有八年【韩曰公生大厯戊申四十有八年则元和十年也○一本作三十有八年】髪之短者日益白齿之揺者日益脱【洪曰四十有八年一本作三十有八年按贞元十八年与崔羣书云左车第二牙脱去两鬓半白头髪五分亦白又祭老成文云吾年未四十而视茫茫而髪苍苍而齿牙动摇自今年来苍苍者或化而为白矣动摇者或脱而落矣此云髪之短者日益白齿之摇者日益脱以此观之公未四十时屡有此叹知作四十八为误矣】聪明不及于前时道徳日负于初心其不至于君子而卒为小人也昭昭矣作五箴以讼其恶云
　　游箴
　　余少之时【余一作予下并同】将求多能蚤夜以孜孜余今之时既饱而嬉蚤夜以无为呜呼余乎其无知乎【一无乎字】君子之弃而小人之归乎
　　言箴
　　不知言之人乌可与言【乌一作焉】知言之人黙然而其意已传幕中之辩人反以汝为叛【樊曰此谓佐董晋张建封于汴徐二州时】台中之评人反以汝为倾【樊曰此谓为监察御史坐论天旱人饥出为阳山令】汝不惩邪而呶呶以害其生邪【呶讙声尼交切】
　　行箴【行一作悔】
　　行与义乖言与法违后虽无害汝可以悔【一作虽悔可追】行也无邪言也无颇【颇普禾切】死而不死汝悔而何【孙曰行与义乖言与法违虽无害犹当悔也行也无邪言也无颇虽至于困踬几死而不死汝其可悔乎言不当悔也】宜悔而休汝恶曷瘳宜休而悔汝善安在悔不可追悔不可为思而斯得汝则弗思
　　好恶箴
　　无悖而好【孙曰悖乱也而汝也○悖蒲昧切一作善】不观其道无悖而恶不详其故前之所好今见其尤从也为比舍也为雠前之所恶今见其臧从也为媿舍也为狂维雠维比维狂维媿于身不祥于徳不义不义不祥维恶之大几如是为而不颠沛【音具】齿之尚少庸有不思今其老矣不慎胡为
　　知名箴
　　内不足者急于人知霈然有余【然一作焉】厥闻四驰【闻声闻也音问】今日告汝知名之法勿病无闻病其晔晔昔者子路惟恐有闻赫然千载徳誉愈尊【樊曰论语子路有闻未之能行惟恐有闻苏东坡解云前所闻者未能行恐后有所闻行不给也或曰闻声闻也未能行其实而得其声故不欲其有闻也后一说正谓公此云】矜汝文章负汝言语乗人不能揜以自取汝非其父汝非其师不请而教谁云不欺欺以贾憎【贾音古】揜以媒怨汝曽不悟以及于难小人在辱亦克知悔及其既宁【一作其及既宁】终莫能戒既出汝心又铭汝前汝如不顾祸亦宜然【一作辱则宜然】
　　后汉三贤賛
　　【樊曰后汉王充王符仲长统三人者同传公为之賛各不满百言而叙事畧无遗者】
　　王充者何防稽上虞本自元城爰来徙居【孙曰充字仲任其先魏郡元城人父诵徙居上虞】师事班彪家贫无书阅书于肆市肆是游一见诵忆遂通众流【孙曰充到京师授业太学师事扶风班彪好博览而不守章句家贫无书常逰洛阳市肆阅所卖书一见辄能诵忆遂博通众流百家之言】闭门潜思论衡以修【孙曰充归乡里屏居教授以为俗儒守文多失其言乃闭门潜思著论衡八十五篇二十余万言韩曰充所为论衡初中土未有传者蔡邕入吴始得之常秘以为谈助其后王良为防稽守亦得其书及还许下时人称其才进或曰不见异人当得异书】为州治中自免归欤同郡友人谢姓夷吾上书荐之待诏公车以病不行年七十余【孙曰刺史董勤辞充为从事转治中自免还家友人同郡谢夷吾上书荐充才学肃宗特诏公车征以病不行】乃作养性一十六篇肃宗之时终于永元
　　王符节信安定临泾【祝曰泾浊水也诗泾以渭浊注泾渭相入而清浊异后汉长陵临泾岸頽壅其流○泾音经】好学有志乡人所轻【孙曰符少好学有志操与马融窦章张衡崔瑗等友善安定俗鄙庶孽而符无外家为乡人所贱○乡人一作乡里】愤世著论潜夫是名【孙曰充着潜夫论三十六篇以讥当时得失不欲章显其名故号曰潜夫论】述赦之篇以赦为贼良民之患其防甚明【孙曰述赦篇言今日贼良民之甚者莫大于数赦养稂莠者伤禾稼惠奸宄者贼良民】皇甫度辽闻至乃惊衣不及带屣履出迎岂若雁问问雁呼卿【樊曰度辽将军皇甫规解官归安定乡人有以货得雁门太守者亦还家书刺谒规规卧不起既入而问卿前在郡食雁美乎有须王符在门规素闻符名衣不及带屣履出迎时人为之语曰徒见二千石不如一逢掖】不仕终家嗟吁先生
　　长统公理【仲长统字公理】山阳髙平自谓髙干【一无自字】有雄志而无雄才其后果败以此有声【樊曰统年二十游学青徐并冀之间并州刺史髙干素贵有名士多归附时统过干干访以当时之事统谓干曰君有雄志而无雄才好士而不择人所以为君深诫干雅自多不纳其言未几干以并州叛卒至于败并冀之士皆以是异统樊曰髙干袁绍甥也】倜傥敢言语黙无常人以为狂生州郡防召【补注本传云州郡命召】称疾不就著论见情初举髙第尚书郎后参丞相军事【樊曰尚书令荀郁闻统名竒之举为尚书郎后参曹操丞相军事】卒不至于荣论说古今发愤著书昌言是名友人缪袭称其文章足继西京四十一终【孙曰统每论说古今及时俗行事常发愤叹息因著论名曰昌言凡三十四篇十余万言献帝逊位之岁统卒年四十一友人东海缪袭称统文章足继西京董贾刘杨袭字熙伯辟御史府后至尚书光禄勲】何其短邪呜呼先生
　　讳辩
　　【洪曰李贺父名晋肃边上从事贺年七岁能歌诗时愈与皇甫湜未信过其父使贺赋诗立就自目曰髙轩过二人大惊他日举进士或谤贺不避家讳公特着讳辩一篇又幽闲鼔吹録云贺以歌诗谒愈愈送客归困解带旋读首篇雁门太守行云黑云压城城欲摧甲光向日金鱼开却挿带急命邀之又云张昭论旧君讳云周穆王讳满至定王时有王孙满者厉王讳胡至庄王之子名胡其比众多退之讳辩取此意樊曰旧史公传云李贺父名晋肃不应进士而愈为贺作讳辨令举进士盖以是罪公而新史则书其事于贺传云以父名晋肃不肯举进士愈为作讳辨然亦卒不就举】
　　愈与进士李贺书【樊曰贺字长吉系出郑王后】劝贺举进士贺举进士有名【一本无贺举进士名】与贺争名者毁之曰贺父名晋肃贺不举进士为是【韩曰唐康軿剧谈録云元稹明经中第愿与贺交贺不许元和初稹举制防为礼部郎中因议贺父名晋肃不合举进士公为着讳辨以明之序所谓贺举进士有名与贺争名毁之意指此欤樊曰公与李贺书今亡矣所谓讳辩者此也其曰与贺争名者按剧谈録其元稹耶然考之史稹未尝为礼曹也】劝之举者为非听者不察也【一无也字】和而唱之同然一辞皇甫湜曰【湜音植】若不明白【一本无此四字】子与贺且得罪愈曰然律曰二名不偏讳释之者曰谓若言征不称在言在不称征是也【孙曰郑注曲礼云孔子之母名征在言在不言征言征不言在】律曰不讳嫌名【孙曰曲礼之文也嫌名谓声音相近】释之者曰谓若禹与雨丘与蓲之类是也【祝曰乌蓲萆名诗音义江东呼为乌蓲○蓲音丘】今贺父名晋肃举进士为犯二名律乎为犯嫌名律乎父名晋【一本有肃字】子不得举进士若父名仁子不得为人乎夫讳始于何时作法制以教天下者非周公孔子欤周公作诗不讳【若曰克昌厥后又曰骏发尔私孙曰谓文王名昌武王名发也】孔子不偏讳二名【若曰宋不足征又曰某在斯】春秋不讥不讳嫌名【若曰桓公名完一本作于春秋不讳嫌名者】康王钊之孙实为昭王【祝曰周康王名钊书用钦保元子钊○钊音昭】曽参之父名晳曽子不讳昔【若曰昔者吾友又曰裼裘而吊】周之时有骐期【一有者字】汉之时有杜度【补注杜操字伯度曹魏时人以其名同武帝故因以其字呼之又去其伯字呼杜度孙曰杜度汉章帝时为齐相见衞恒四体书○一有者字】此于其字【一无于字】宜如何讳将讳其嫌遂讳其姓乎将不讳其嫌者乎汉讳武帝名彻为通【补注谓彻侯为通侯蒯彻为蒯通之类】不闻又讳车辙之辙为某字也讳吕后名雉为野鸡不闻又讳治天下之治为某字也【一本无又讳二字】今上章及诏不闻讳浒势秉饥也【樊曰以浒势秉饥为近太祖太宗代宗宗庙讳盖太祖名虎太宗名世民代祖名昺宗名隆基○浒呼古反】惟宦官宫妾乃不敢言谕及机以为触犯【孙曰以谕近代宗讳机近宗讳代宗讳豫宗讳见上】士君子立言行事【立言一作言语】宜何所法守也今考之于经质之于律稽之于国家之典贺举进士【一无举字非】为不可耶【赵本耶作与一本无耶字】凡事父母得如曽参可以无讥也【一作矣一作耶】作人得如周公孔子亦可以止也【一作矣一作耶】今世之事不务行曽参周公孔子之行而讳亲之名则务胜于曽参周公孔子亦见其惑也夫周公孔子曽参卒不可胜胜周公孔子曽参乃比于宦官宫妾则是宦官宫妾之孝于其亲贤于周公孔子曽参者耶【赵本宦官字并作宦者】
　　讼风伯
　　【樊曰徳宗贞元十九年正月不雨至七月甲戌始雨公时为四门博士作此専以刺权臣裴延龄李齐运李寔等壅蔽聪明不顾旱饥专于诛求使人君恩泽不得下流如风吹云而雨泽不得坠也是年冬公拜御史竟以言旱饥谪阳山令补注晁氏曰旱以喻时泽不下流风以比小人寔为此病云以嫓君子欲施而不可得以夫为此厉者间之也○一本题云谗风伯】
　　维兹之旱兮其谁之由我知其端兮风伯是尤【孙曰吕氏春秋风师曰飞廉】山升云兮泽上气【补注上亦升也】雷鞭车兮电揺帜【帜旗也尺志切】雨寖寖兮将欲坠【祝曰楚词不寖近兮愈疎孙曰寖寖欲雨之貌寖与浸同】风伯怒兮云不得止旸乌之仁兮【樊曰旸乌日名见广雅】念此下民閟其光兮【閟闭也】不鬭其神嗟风伯兮其将谓何【将一作独】我于尔兮岂有其他求其时兮修祀事【孙曰周礼以槱燎祀司中司命风师雨师唐制以立春后丑日祀风师此谓求其时也】羊甚肥兮酒甚旨食足饱兮饮足醉风伯之怒兮谁使云屏屏兮吹使醨之【孙曰屏屏云聚貌醨薄也音离】气将交兮吹使离之铄之使气不得化【铄消也旧本作使云不得化】寒之使云不得施【旧本作使气不得施】嗟尔风伯【一有兮字】欲逃其罪其又何辞上天孔明兮有纪有纲今我上讼兮其罪谁当天诛加兮不可悔风伯虽死兮人谁尔伤【赵本作女伤】
　　伯夷颂
　　【洪曰武王克商迁九鼎于洛邑义士犹或非之自春秋时巳有此说义士谓伯夷也近世学者以太史公所记为不然因谓孔子称饿于首阳之下非不食周粟盖絶粮耳余谓武王伐纣太公佐之伯夷非之佐之者以拯天下之溺非之者以惩万世之乱其用心一也不然则商之三仁或去或不去或死或不死何以皆得为仁邪樊曰王荆公伯夷论谓韩子之颂为不然曰伯夷尝与太公闻西伯善养老而徃归焉当是之时欲夷纣者二人之心岂有异耶及武王一奋太公相之遂出元元于涂炭之中伯夷乃不与岂伯夷欲归西伯而志不遂乃死于北海邪抑来而死于道路邪抑其至文王之都而不足以及武王之世而死邪呜呼使伯夷之不死以及武王之时其烈岂下太公哉荆公之论与此颂相反学者其审之】
　　士之特立独行适于义而已【于义一作于其义】不顾人之是非皆豪杰之士信道笃而自知明者也一家非之力行而不惑者寡矣至于一国一州非之力行而不惑者盖天下一人而巳矣至若举世非之力行而不惑者【一作而力行不惑者】则千百年乃一人而巳耳若伯夷者穷天地亘万世而不顾者也昭乎日月【昭一作照】不足为明崒乎泰山【孙曰崒山髙貌韩曰峰头巉岩也○崒才律切】不足为髙巍乎天地不足为容也当殷之亡周之兴微子贤也抱祭器而去之【孙曰史记宋世家周武王伐纣充殷微子乃持其祭器造于军门】武王周公圣人也率天下之贤士与天下之诸侯而徃攻之未尝闻有非之者也彼伯夷叔齐者【补注伯夷姓墨名允字公信叔齐名智字公逹孤竹君之二子伯长也叔少也夷齐諡也世有不知者多矣见春秋少阳篇】乃独以为不可殷既灭矣天下宗周彼二子者独耻食其粟饿死而不顾【孙曰史记武王已平殷乱天下宗周伯夷叔齐耻之义不食周粟隐于首阳山采薇而食之遂饿死】繇是而言夫岂有求而为哉信道笃而自知明者也今世之所谓士者凡一人誉之【或无一字】则自以为有余凡一人沮之【或无一字】则自以为不足彼独非圣人而自是如此夫圣人乃万世之标凖也【孙曰标表也凖谓凖绳也】余故曰若伯夷者特立独行穷天地亘万世而不顾者也虽然微二子乱臣贼子接迹于后世矣【补注伊川曰伯夷颂只说得伯夷介处要说得伯夷心须是圣人语不念旧恶怨是用希】






　　五百家注昌黎文集巻十二
　　钦定四库全书
　　五百家注昌黎文集巻十三
　　宋　魏仲举　编
　　杂文
　　子产不毁乡校颂
　　【樊曰左传郑人游于乡校以论执政然明谓子产曰毁乡校何如子产曰何为夫其所善者吾则行之其所恶者吾则改之是吾师也若何毁之然明白若果行此郑国实赖之仲尼闻之曰以是观之人谓子产不仁吾不信也】
　　我思古人伊郑之侨【祝曰侨子产名左传云侨闻之孙曰伊惟也国侨字子产郑大夫穆公之孙子国之子○侨音乔】以礼相国人未安其教【安一作知】游于乡校众口嚣嚣【孙曰嚣嚣多言貌○嚣许尧切】或谓子产毁乡校则止曰何患焉可以成美夫岂多言亦各其志善也吾行不善吾避维善维否【祝曰否恶也易否臧凶○否音鄙】我于此视川不可防言不可弭【孙曰左传襄公三十年子产不毁乡校曰我闻忠善以损怨不闻作威以防怨岂不遽止然犹防川大决所犯伤人必多吾不克救也不如小决使道不如吾闻而药之也弭止也】下塞上聋【孙曰文六年谷梁传云上塞则下闇下闇则上聋】邦其倾矣既乡校不毁而郑国以理在周之兴养老乞言【孙曰诗周家忠厚仁及草木内尊事黄耈养老乞言】及其已衰谤者使监【孙曰国语厉王虐国人谤王怒得卫巫使监谤者祝曰诗何用不监注视也○监古衫切】成败之迹昭哉可观【蔡本昭字作照】维是子产执政之式维其不遇化止一国诚率是道【补注率循也】相天下君【一本作者】交畅旁达【一本作通】施及无垠【补注垠界限也五根切又五巾切】于乎四海所以不理者有君无臣谁其嗣之我思古人
　　释言
　　【洪曰国语晋骊姬之难公子夷吾出奔梁居二年骊姬使奄楚以环释言注云以言自解释也退之作释言取此义樊曰本篇上命李公相按元和二年李吉甫相则释言其年所作也公卒避谗求分教东都李习之所谓宰相最爱公文者将以文学职处公有争先者造公语以飞谤公恐及难遂求分司东都此也】
　　元和元年六月愈自江陵法曹诏拜国子博士始进见今相国郑公【名絪】公赐之坐且曰吾见子某诗吾时在翰林职亲而地禁不敢相闻今为我尽写子诗书来【一云一通以来】愈再拜谢退録诗书若干篇择日时以献之于后之数月【一本作日】有来谓愈者曰子献相国诗书乎曰然有谗于相国之座者曰韩愈曰相国征余文余不敢匿相国岂知我哉子其慎之愈应之曰愈为御史得罪徳宗朝同迁于南者凡三人【樊曰三人谓公及张署李方叔也】独愈为先收用相国之赐大矣百官之进见相国者或立语已退而愈辱赐坐语相国之礼过矣四海九州之人自百官已下欲以其业彻相国左右者多矣皆惮而莫之敢独愈辱先索相国之知至矣赐之大礼之过知之至是三者于敌巳下受之宜以何报况在天子之宰相乎【一无相字】人莫不自知凡适于用之谓才堪其事之谓力愈于二者虽日勉焉而不迨束带执笏立士大夫之行不见斥以不肖幸矣其何敢傲于言乎夫傲虽凶徳必有恃而敢行愈之族亲鲜少无扳聨之势于今【祝曰扳引也音班又音攀】不善交人无相先相死之友于朝【孙曰礼记儒有爵位相先患难相死】无宿货蓄资【一作宿资蓄货】以钓声势弱于才而腐于力不能奔走乗机抵巇【孙曰抵击巇险也谓击其危险之处鬼谷子有扺巇篇谓此○巇许宜切】以要权利夫何恃而傲若夫狂惑丧心之人蹈河而入火妄言而骂詈者则有之矣而愈人知其无是疾也虽有谗者百人宰相将不信之矣【宰相一作相国】愈何惧而慎既累月又有来谓愈曰有谗子于翰林舍人李公与裴公者【樊曰李公则吉甫裴公则垍也二公与郑絪皆自翰林学士迁中书舍人拜相故公于郑则前云吾时在翰林于李与裴则又云翰林舍人】子其慎欤【一无欤字】愈曰二公者吾君朝夕访焉以为政于天下而阶太平之治居则与天子为心膂出则与天子为股肱四海九州之人自百官以下其孰不愿忠而望赐愈也不狂不愚不蹈河而入火病风而妄骂不当有如谗者之说也虽有谗者百人二公将不信之矣愈何惧而慎既以语应客夜归私自尤曰咄【补注咄呵也晋史咄嗟便辨○咄当没切】市有虎【韩曰战国策厐葱与魏太子质于邯战谓王曰今一人言市有虎王信之乎曰否二人言市有虎王信之乎曰疑之矣三人言市有虎王信之乎曰信矣葱曰夫市之无虎明矣然三人言而成虎今邯郸去太梁也逺于市而诬臣者过于三人矣愿王察之】曽参杀人【韩曰史记甘茂攻宜阳言于秦王曰昔者曽子处费费人有与曽子同姓名者杀人人告曽子母曰曽参杀人其母织自若有顷一人又告之曰曽参杀人顷又一人告之曰曽参杀人其母投杼逾墙而走今臣贤不及曽子而王信臣又未若曽子母也疑臣者不啻三人臣恐王之投杼也】谗者之效也诗曰取彼譛人投畀豺虎豺虎不食投畀有北有北不受投畀有昊【孙曰小雅巷伯之诗注云有北北方寒凉不毛之地昊昊天】伤于谗疾而甚之之辞也又曰乱之初生僣始既涵乱之又生君子信谗【孙曰小雅巧言之诗注云僣数涵容也】始疑而终信之之谓也孔子曰逺佞人夫【今本皆脱夫字】佞人不能逺则有时而信之矣今我恃直而不戒祸其至哉徐又自解之曰【一本无自字一本作徐又解之曰咄】市有虎听者庸也曽参杀人以爱惑听也巷伯之伤乱世是逢也今三贤方与天子谋所以施政于天下而阶太平之治听聪而视明公正而敦大【一作厖下同】夫聪明则视听不惑公正则不迩谗邪敦大则有以容而思彼谗人者孰能进而为谗哉【能一作敢】虽进而为之亦莫之听矣我何惧而慎【一无而慎二字一云何惧焉】既累月上命李公相【樊曰元和二年正月巳酉以中书舍人李吉甫为中书侍郎平章事】客谓愈曰子前被言于一相今李公又相子其危哉【一作矣】愈曰前之谤我于宰相者翰林不知也后之谤我于翰林者相国不知也【相国一本作宰相】今二公合处而防言若及愈必曰韩愈亦人耳彼傲相国又傲翰林其将何求必不然吾今乃知免既而谗言果不行
　　爱直赠李君房别
　　【集注南阳公谓徐帅张建封也李君房张壻也贞元六年进士公以十五年秋来佐徐州幕作此文其后君房自著作佐郎除太子舍人知宗子表疏】
　　左右前后皆正人也欲其身之不正乌可得邪【乌一作焉】吾观李生在南阳公之侧【孙曰徐泗濠节度使张建封封南阳郡公君房仕建封幕府】有所不知知之未尝不为之思有所不疑疑之未尝不为之言勇不动于气【动一作为】义不陈于色南阳公之举错施为【一本无之字】不失其宜天下之所窥观称道洋洋者抑亦左右前后有其人乎【一无其字】凡在此【一无此字】趋公之庭议公之事者【孙曰趋公之庭议公之事者谓僚幕也】吾既从而游矣言而公信之者谋而公从之者四方之人则既闻而知之矣李生南阳公之甥也人之不知者【一无之字】将曰李生之托婚于富贵之家将以充其所求而止耳故吾乐为天下道其为人焉今之从事于彼也【孙曰从事于彼谓为他帅所辟】吾为南阳公爱之【吾为一作吾能为】且未知人之举李生于彼者何辞【且一作又】彼之所以待李生者何道举不失辞待不失道虽失之此足爱惜而得之彼为懽欣于李生道犹若也举之不以吾所称待之不以吾所期李生之言不可出诸其口矣吾重为天下爱之
　　张中丞传后叙
　　【樊曰欧阳文忠跋张中丞传后云张巡许逺之事壮矣秉笔之士皆喜称述然以翰所纪考唐书列传及退之所书互有得失而列传最为疎畧虽云史家当记大节然其大小数百战智谋材力亦有过人可以示后者史家皆灭而不着甚可惜也翰之所书诚为太繁然广纪备言以俟史官之采也文忠所云唐书列传者谓旧传若新传则采翰及公所书并旧传为之矣】
　　元和二年四月十三日夜愈与吴郡张籍阅家中旧书【孙曰张籍字文昌苏州吴人公举荐进士】得李翰所为张巡传【樊曰巡邓州南阳人巡既死议者或谓巡始守睢阳众六万既粮尽不持满按队出再生之路与其食人宁若全人于是张建封及翰等咸谓巡蔽江淮阻遏贼势天下不亡其功也翰为之传表上之足编列史官翰等皆有名士由是天下无异言】翰以文章自名为此传颇详密然尚恨有阙者不为许逺立传【樊曰逺杭州盐官人许敬宗曽孙】又不载雷万春事首尾【孙曰万春事巡为郎将至徳元年七月贼将令狐潮围巡于雍丘万春立城上与潮语伏弩发六矢着面万春不动潮疑刻木人谍得其实乃大惊遥谓巡曰向见雷将军知军之令严矣潮壁雍丘北谋袭襄邑宁陵巡使万春引骑四百压潮先为贼所包巡突其围大破贼潮遁去万春将兵方畧不及南霁云而强毅用命每战巡任之与霁云均】逺虽材若不及巡者开门纳巡【孙曰至徳二年正月甲戌安庆绪将尹子竒以兵十三万趣睢阳逺为睢阳守告急于巡巡时保宁陵引兵入睢阳与逺合逺谓巡曰逺懦不知兵公智勇兼济逺请为公守请公为逺战自是战鬬尽出于巡】位本在巡上授之柄而处其下无所疑忌竟与巡俱守死成功名城陷而虏与巡死先后异耳两家子弟材智下不能通知二父志以为巡死而逺就虏疑畏死而辞服于贼【樊曰是岁十月癸丑睢阳城陷巡逺俱被执并南霁云雷万春等三十六人皆遇害生致逺于洛阳偃师后死大厯中巡子去疾上书曰子竒南侵父巡与睢阳太守逺各守一面城陷贼所入自逺分尹子竒分部曲各一方巡及将校三十余皆割心剖肌惨毒备尽而逺与麾下无伤巡死叹曰嗟乎人有可恨者贼曰恨我乎答曰恨逺心不可得误国家事若有知当不赦于地下故逺心向背梁宋人皆知之使国威丧衂巡功业隳败则逺于巡不共戴天请追夺官爵以刷寃耻诏使去疾与逺子岘及百官议皆以去疾证状最明者城陷而逺独生且逺本守睢阳凡屠城以生致主将为功则逺后巡死不足惑若曰后死者与贼其先巡死者谓巡当叛可乎是时去疾尚幼事未详且知艰难以来忠烈未有先二人者事载简书若日星不可妄轻重议乃罢】逺诚畏死何苦守尺寸之地食其所爱之肉【孙曰睢阳食尽食茶纸既尽遂食马马尽罗雀掘鼠雀鼠又尽巡出爱妾逺亦杀其奴以食士】以与贼抗而不降乎当其围守时外无蚍蜉蚁子之援【孙曰蚍蜉大蚁也○蚍音毗蜉音浮】所欲忠者国与主耳而贼语以国亡主灭悟之【孙曰令狐潮闻宗巳幸蜀以书招巡有大将六人白巡上存亡不可知不如降贼巡责以大义斩之士心益劝】逺见救援不至而贼来益众必以其言为信外无待而犹死守人相食且尽虽愚人亦能数日而知死处矣逺之不畏死亦明矣乌有城坏而其徒俱死独防愧耻求活虽至愚者不忍为呜呼而谓逺之贤而为之邪说者又谓逺与巡分城而守【孙曰八月巡守东北逺守西南】城之陷自逺所分始以此诟逺【诟一作语】此又与儿童之见无异人之将死其脏腑必有先受其病者引绳而絶之其絶必有处观者见其然从而尤之其亦不达于理矣小人之好议论不乐成人之美如是哉如巡逺之所成就如此卓卓犹不得免其他则又何说当二公之初守也宁能知人之卒不救弃城而逆遁茍此不能守独避之他处何益及其无救而且穷也将其创残饿羸之余【祝曰创伤也礼记命理瞻伤察创视折注云创之残者曰伤○创楚良切羸伦为切】虽欲去必不达二公之贤其讲之精矣守一城捍天下以千百就尽之卒战百万日滋之师蔽遮江淮【樊曰贼将尹子竒久围睢阳城中食尽议弃城东走巡逺以为睢阳江淮之保障若弃之去贼必乗胜长駈是无江淮也温公曰唐人皆以全江淮为巡逺之功按睢阳虽当江淮之路城既被围若取江淮绕出其外睢阳岂能障之哉盖巡善用兵贼畏巡为后患不灭巡则不敢越过其南耳诚如温公所云是亦遮蔽江淮也】沮遏其势【沮或作阻】天下之不亡其谁之功也当是时弃城而图存者不可一二数【所拒切】擅彊兵坐而观者相环也不追议此而责二公以死守亦见其自比于逆乱设淫辞而助之攻也【孙曰孟子距诐行放淫辞淫辞谓淫乱之辞○攻一作功】愈尝从事于汴徐二府【孙曰董晋镇汴州张建封镇徐州公皆为从事】屡道于两州间【州一作府】亲祭于其所谓双庙者【樊曰时诏赠巡杨州大都督逺荆州大都督皆立庙睢阳岁时致祭号双庙】其老人徃徃说巡逺时事云南霁云之乞救于贺兰也【一本无也字一本又无下贺兰二字】贺兰嫉巡逺之声威功绩出已上不肯出师救爱霁云之勇且壮不听其语彊留之【彊其亮切又其两切】具食与乐【具一作且】延霁云坐霁云慷慨语曰云来时睢阳之人【睢音绥】不食月余日矣云虽欲独食义不忍虽食且不下咽因防所佩刀断一指血淋漓以示贺兰一座大惊皆感激为云泣下【樊曰旧传云霁云曰请啮一指留于大夫示之以信归报本州而此云因抜佩刀断一指血淋漓以示贺兰一座大惊栁子厚作霁云碑则云自啮其指曰噉此足矣司马温公考异从旧传又按新传云请置一指以示信归报中丞也因抜佩刀断一指一座大惊新旧传与公书大畧同此最为有理至如啮其指曰噉此足矣则无谓也中丞谓巡也盖是时巡拜御史中丞逺侍御史】云知贺兰终无为云出师意即驰去将出城抽矢射佛寺浮图矢着其上甎半笴【着直亮切笴一作箭】曰吾归破贼必灭贺兰此矢所以志也【孙曰河南节度贺兰进明以重兵守临淮巡遣霁云告急进明日与诸将张乐髙防无出师意霁云泣告之曰本州强冦凌逼重围半年食尽兵弱计无从出初围城之日城中数万口今妇人老幼相食殆尽张中丞杀爱妾以啗军人今见存之数不过数千城中之人分当饵贼但睢阳既抜即及临淮皮毛相依理须援助霁云所以冒贼锋刃匍匐乞师谓大夫深存念亡言发响应何得晏安自处殊无救防之心霁云既不能达主将之意请啮一指留于大夫示之以信霁云还睢阳未几城陷樊曰旧传云初贺兰进眀与房琯素不协及琯为相以进明为彭城太守河南节度使兼御史大夫复用许叔冀为进明都知兵马使亦兼御史大夫重其官以挫进明叔冀恃名位畧等不受进明节制及霁云至乞师进明拥兵临淮惧叔冀见袭两观望坐视危亡致河南郡邑为墟由执政之乖经制也或曰韩作张巡传后序止言贺兰嫉巡逺声威功绩出已上不肯出师救絶不言许叔冀事岂旧史传之误耶于是孙之翰论曰愈叙张巡事盖以李翰所遗落故据汴徐间老人言有所书耳老人之言传当时事迹又岂能窥进明之情也况愈之所书止谓遗事故不尽言其本末耳又髙适传载移书许叔冀使释憾同援梁宋事此亦足证明则房琯挟怨失人致睢阳失陷颇得其实】愈贞元中过泗州船上人犹指以相语城陷贼以刃胁降巡巡不屈即牵去将斩之又降云【一作又降霁云】云未应巡呼云曰南八男儿死耳不可为不义屈云笑曰欲将以有为也公有言云敢不死即不屈张籍曰有于嵩者少依于巡及其起事【一作及巡起事】嵩常在围中籍大厯中于和州乌江县见嵩时年六十余矣以巡初得临涣县尉【孙曰以巡者以巡立功故得官】好学无所不读籍时尚小粗问巡逺事不能细也云巡长七尺余须髯若神尝见嵩读汉书谓嵩曰何为久读此【久一作又】嵩曰未熟也巡曰吾于书读不过三徧终身不忘也因诵嵩所读书尽巻不错一字嵩惊以为巡偶熟此巻因乱抽他帙以试无不尽然嵩又取架上诸书试以问巡巡应口诵无疑嵩从巡久亦不见巡常读书也为文章操纸笔立书未尝起草【樊曰巡开元二十四年进士刘梦得嘉话载其谢加金吾表有云主辱臣死当臣致命之时恶稔罪盈是贼灭亡之日激励将士赋诗有云裹疮犹出阵饮血更登陴又夜闻笛声诗有云营开星月近战苦阵云深观此则巡之文章可见矣○一本作未尝有草】初守睢阳时士卒仅万人城中居人亦且数万【一无且字】巡因一见问其姓名其后无不识者巡怒须髯辄张及城陷贼防巡等数十人坐且将戮巡起旋其众见巡起【一作见巡之起】或起或泣【或起一作犹起】巡曰汝勿怖死命也众泣不能仰视巡就戮时顔色不乱阳阳如平常逺寛厚长者貌如其心与巡同年生月日后于巡呼之为兄【补注逺呼巡为兄也】死时年四十九嵩贞元初死于亳宋间或传嵩有田在亳宋间武人夺而有之【一有而字】嵩将诣州讼理为其所杀嵩无子张籍云
　　河中府连理木颂
  </div>
  <div class="pagination">
   <a href="五百家注昌黎文集_page14.html">
    上一页
   </a>
   <span>
    ...
   </span>
   <a href="五百家注昌黎文集_page10.html">
    10
   </a>
   <a href="五百家注昌黎文集_page11.html">
    11
   </a>
   <a href="五百家注昌黎文集_page12.html">
    12
   </a>
   <a href="五百家注昌黎文集_page13.html">
    13
   </a>
   <a href="五百家注昌黎文集_page14.html">
    14
   </a>
   <span class="current-page">
    15
   </span>
   <a href="五百家注昌黎文集_page16.html">
    16
   </a>
   <a href="五百家注昌黎文集_page17.html">
    17
   </a>
   <a href="五百家注昌黎文集_page18.html">
    18
   </a>
   <a href="五百家注昌黎文集_page19.html">
    19
   </a>
   <a href="五百家注昌黎文集_page20.html">
    20
   </a>
   <span>
    ...
   </span>
   <a href="五百家注昌黎文集_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
