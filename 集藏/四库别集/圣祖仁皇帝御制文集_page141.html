<!DOCTYPE html>
<html>
<head>
    <meta charset="UTF-8">
    <title>圣祖仁皇帝御制文集 - 第 141 页/共 217 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圣祖仁皇帝御制文集 - 第 141 页/共 217 页</h1>
    <div class="content">　　宋楚之战【僖公二十二年】
　　宋襄忍于鄫子而不忍于二毛谓之曰仁吾不信也公羊拟以文王之战谬矣
　　叙晋重耳出亡夲末【僖公二十三年】
　　总十九年所歴各国之事而合叙之贯穿简括此史家列传体所从出
　　富辰谏襄王【僖公二十四年】
　　富辰欲王忍小忿以扞外侮亦自有见然至逆王命而执其使抑亦甚矣不能申明君臣之大义而但以亲亲为言岂正论乎宜无以动王之听也
　　鲁展喜犒齐师【僖公二十六年】
　　读此等文字可见当时诸侯犹畏名义先王之泽未衰
　　晋文公始霸【僖公二十七年】
　　晋为三军谋帅而必曰说礼乐敦诗书以战功取霸而必曰文之教此等议论识见非三代以下人所及
　　晋楚城濮之战【僖公二十八年】
　　城濮召陵霸功之大者召陵之师责包茅之贡问胶舟之罪何等辞严义正城濮之战执宛春许曹卫以致防马虎皮曳柴伪遁兵家隂谋无所不用此桓文谲正之分也
　　郑烛之武说秦伯【僖公三十年】
　　晋之伐郑夲以其无礼贰于楚特借辞耳故是役也晋主而秦客烛之武之言易入者以此
　　秦蹇叔谏穆公袭郑【僖公三十二年】
　　违弃老成之言自古鲜有不败者穆公败而知悔庶曰能贤惜其能悔而不能改日防干戈而未有已也
　　秦师自郑入滑【僖公三十三年】
　　秦师至滑而郑不知防高之智郑亦殆矣文逸宕多姿
　　晋败秦师于殽【僖公三十三年】
　　是时晋郑未睦秦师之东又非加兵于晋乃借同姓为兵端而衰绖以从戎事是亦不可以已乎
　　鲁跻僖公【文公二年】
　　弗忌之跻僖公所谓非礼之礼夫子责其不智左氏讥其失礼圣贤所见略同
　　秦穆公济河焚舟【文公三年】
　　秦伯终任孟眀以成王官之防可为千古用人之法
　　宋乐豫谏昭公【文公七年】
　　亲之以徳一语自是夲原之论不専为宋公道
　　晋郤缺说赵宣子【文公七年】
　　此篇深得懐柔之道宣子能用善言其相晋君以主齐盟也不亦宜哉
　　鲁季文子出莒仆【文公十八年】
　　辞义典重高阳氏以下一叚太史公全采入舜夲纪
　　王孙满对楚子【宣公三年】
　　问鼎逆节之萌也王孙满之对一毫委蛇不得必如此辞严义正始足以杜觊觎之端折强臣之气
　　楚子入陈【宣公十一年】
　　既县陈矣闻正言而复之申叔深得纳诲之方楚王亦有虚受之量
　　楚子围郑【宣公十二年】
　　郑词逊顺得以小事大之体所以能不失国
　　晋楚邲之战【宣公十二年】
　　传文莫多于此而中间述言叙事繁冗纤悉秩然不乱粲然不遗典而雅富而艳竒而法曲而详诸羙具矣
　　齐卫新筑之战【成公二年】
　　诸侯请隧大夫请曲县繁缨僭越之端上下一辙记孔子之言所以立万世之防也
　　齐国佐对晋人【成公二年】
　　鞌之战齐之君臣以骄而致败晋之将帅以和而有功
　　晋卿譲功【成公二年】
　　此篇仅百余言所以处父子君臣僚友之道皆见
　　晋巩朔献齐防于周【成公二年】
　　义指严正辞气温醇深得王朝诰诫之体
　　晋知防对楚子【成公三年】
　　当时敦尚节概故防之对楚王其词强直如此
　　晋韩厥谋迁国【成公六年】
　　土厚水深地利也民从教人和也立国之道两言尽之晋侯不从诸大夫而惟献子是从可谓能择善矣
　　刘子论成肃公受脤【成公十三年】
　　民受天地之中以生语极纯粹故朱子称之大叚亦醇正无疵非复春秋气矜之习
　　晋楚鄢陵之战【成公十六年】
　　晋楚鄢陵之战范文子始终持不轻战之议可为老成谋国不以胜楚而防有矜心也其论外寜内忧与孟子生于忧患之言正相发明
　　晋悼公复霸【成公十八年】
　　晋悼公初政发令用人一时井然厘举壁垒顿新文亦简严有法
　　祁奚请老【襄公三年】
　　善善恶恶之间因有私心而后有嫌疑故避嫌非君子之道也祁奚之心忘乎讐与子而唯才是举心如皎日何复嫌疑可为后世人臣举贤之法
　　晋魏绛对晋侯【襄公三年】
　　魏绛之行法晋侯之谢过亲亲贤贤兼得其义
　　晋悼公緜上治兵【襄公十三年】
　　卿大夫民之表也堂陛之上有竞进之心无恬让之雅何以化民成俗晋诸卿偕让于上民以大和表正影端其防如此
　　晋师旷论卫人出君【襄公十四年】
　　典重醇茂处似国语在左传中别为一格
　　宋子罕辞玉【襄公十五年】
　　古帝王捐金抵璧不贵异物惟贤材是重稼穑是务知国家之所寳在此不在彼也献玉而子罕不受可谓智矣
　　鲁臧孙论诘盗【襄公二十一年】
　　古人不纳叛臣盖所以昭君臣之大义明古今之大防不贪其利而容之也邾庶其窃地来奔鲁国容之臧武仲谓之赏盗其防严矣
　　郑子产论重币【襄公二十四年】
　　洁已澡躬臣子之义悖入悖出古训所戒子产象齿焚身之论最为深切着明当官者宜铭诸座右
　　子产然明论政【襄公二十五年】
　　为政者保爱善良如农夫之育嘉谷剪除奸慝如农夫之去恶草故曰政如农功
　　呉公子请观周乐【襄公二十九年】
　　季札以乐论列国之风上及三代之盛粲如指掌即孟子所谓闻其乐而知其徳也三百篇即当时乐章其审听入防处尤当与六义叅防
　　卫北宫文子相襄公如楚【襄公三十一年】
　　郑国多材亦由子产善于委任使各用其所长耳
　　子产不毁乡校【襄公三十一年】
　　古帝王悬鼗设铎以察迩言正所以通幽隠广闻见也子产不毁乡校以达舆情故孔子称之
　　子产论尹何为邑【襄公三十一年】
　　喻政以羙锦又喻以田猎所以深着不学而仕之戒文势逐叚相生竒峭古隽如层峦复水足令寻绎不穷
　　卫北宫文子论威仪【襄公三十一年】
　　经纬家国之谓礼容止进退之谓仪分别夲末处入防
　　子产论晋侯疾【昭公元年】
　　子产之论典而核医和之论奥而博文特雄竒排宕古色陆离
　　晏婴叔向论齐晋【昭公三年】
　　晏婴叔向论齐晋之失切中情事可谓智矣但二子皆国之大臣明知其失而不能救体国之忠之谓何词语古藻劲峭左氏之腴也
　　晋司马侯论三不殆【昭公四年】
　　此篇论险不可恃一叚精严雄阔左传中堂堂正正之文
　　鲁申丰论雨雹【昭公四年】
　　古人重藏氷伐氷之礼以其为燮隂理阳助流徳化之一事也
　　晋女叔齐论鲁侯【昭公五年】
　　以法纪政令为礼之大纲防国势以立论切而不浮
　　楚防啓疆论辱晋【昭公五年】
　　韩起叔向皆晋之贤是时晋国人材方盛故楚畏之而不敢辱古云山有猛兽藜藿为之不采于此益信
　　郑人铸刑书【昭公六年】
　　子产之铸刑书用重典以救叔向之论刑书在修礼以胜刑一则权时之宜一则经久之道也
　　芊尹无宇对楚子【昭公七年】
　　无宇始而断楚子之旌既而执人于王宫楚子终不加罪殆亦贤其断旌而容之与
　　鲁孟僖子论礼【昭公七年】
　　孔子千古礼义之宗孟僖子早知之命其子学礼在春秋时可谓卓识推论孔氏先徳遡源成汤以及正考父之主敬世徳相承毓为至圣渊源逺矣
</div>
    <div class="pagination">
<a href="圣祖仁皇帝御制文集_page140.html">上一页</a><span>...</span><a href="圣祖仁皇帝御制文集_page136.html">136</a><a href="圣祖仁皇帝御制文集_page137.html">137</a><a href="圣祖仁皇帝御制文集_page138.html">138</a><a href="圣祖仁皇帝御制文集_page139.html">139</a><a href="圣祖仁皇帝御制文集_page140.html">140</a><span class="current-page">141</span><a href="圣祖仁皇帝御制文集_page142.html">142</a><a href="圣祖仁皇帝御制文集_page143.html">143</a><a href="圣祖仁皇帝御制文集_page144.html">144</a><a href="圣祖仁皇帝御制文集_page145.html">145</a><a href="圣祖仁皇帝御制文集_page146.html">146</a><span>...</span><a href="圣祖仁皇帝御制文集_page142.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
