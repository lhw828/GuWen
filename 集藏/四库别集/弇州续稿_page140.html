<!DOCTYPE html>
<html>
 <head>
  <meta charset="utf-8"/>
  <title>
   弇州续稿 - 第 140 页/共 228 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弇州续稿 - 第 140 页/共 228 页
  </h1>
  <div class="content">
   铭曰以縁而成以縁而住百十三年始以縁去同受生者得忉利天备享天乐亦踰百年虽则百年彼称一夕或天或人其等过隙乃知寿者于我无涉无苦无乐非福非业以铭师塔师了不知我义坐隳铭亦何为
　　
　　弇州续稿巻一百十
　　

　　●钦定四库全书
　　
　　弇州续稿巻一百十一
　　
　　（眀）王世贞 撰
　　
　　○文部
　　
　　△墓志铭
　　
　　瑞昌王府三辅国将军龙沙公暨元配张夫人合葬志铭
　　
　　辅国将军龙沙公讳拱树者余友人奉国将军多煃父也元配张夫人公之父曰镇国将军宸渥为瑞昌荣安王觐鐊第七子荣安王父为恭僖王奠墠恭僖王父为宁惠王盘烒惠王父曰献王权献王高皇帝之第十七子也寔开国于大宁已徙南昌仍故号公于髙皇帝五代矣始镇国娶于李封夫人卒亡子而其媵乃举二子已娶于戴亦封夫人始举公已又举公之弟拱柠俱封将军如公号公行虽叔也然居嫡而是时王母鲍夫人犹无恙爱而育之宫公少岐嶷有智量鲍夫人故能读孝经论语诸书公学语即口授之俱成诵五岁就外傅日臆毛诗千言其眀年进贤舒芬过公父以公■〈峻，女代山〉好属之对立应舒恠不测后状元及第每每致书镇国谓而家第三郎天上麒麟也好为我致声会宁王宸濠反尽胁诸同姓子侯从军而镇国抗义不肯从王怒而幽之金坟厂是时公九岁矣独与王母鲍及母戴俱二母日夜啼泣曰王一旦有天下奈而父何公笑曰反者徒自苦耳何法得天下且吾父患不与之异耳不患异也俄而镇国交闗守者得脱独身跳投妇家挟一力走建昌而会王宸濠困兵安庆城下王文成公守仁乗间袭南昌下之市井汹汹一妪持公而哭欲与俱投井公拂袖入视二母则梁且缳矣公亟止之曰来破城者义师耶当诛反者不诛不反者且吾虽幼庸讵不如外黄儿已而兵至其别将曰王司理伟公出迎摄之曰公来诛反者吾父以不从反囚吾望义师若云霓耳司理竒其言而质之城人信署其门曰良且发一旅卫之公徐入而慰二母时坊市多中燹其焰距公门数歩辄熄念独不得镇国耗而镇国所之建昌曰方宰铎者素善镇国镇国欲诣京上变铎曰毋庸也吾闻王公师已下南昌谍知实身卫之还邸镇国既闻公前后语大诧曰不谓九岁儿能办此吾殆弗如也亡何鲍夫人薨公哀毁称情至十五以例请天子为加封岁禄八百石仪卫二十八给朝服公服常服各一袭冠履革带称是有司治第择婚眀年始冠行三加礼冠礼之不讲久矣独公臾镇国行之人谓公故嫡也何以不居镇国邸即镇国亦留公公固让曰令甲自诸王而上始异封吾知有吾兄而已不知谁嫡竟市东门瓯脱剪棘庐焉而会镇国与戴夫人俱以悍王变幽苦先后得疾公偕其伯仲昼夜东西奉汤药吁天请代疾寖剧公念以西剧状闻东则益镇国忧以东剧状闻西则益戴夫人忧每见必修容问瘳未则曰行瘳矣而戴夫人竟先薨镇国时时闻哭声又覩公状墨而甚瘁强起过丧所凶具饬执事井井知为公调度也收泪叹曰若尔吾复何忧亡何镇国亦薨公乃大发丧擗踊号哭毁瘠骨立既葬服除张夫人已被封诰矣而来归我夫人故名族也婉嫕有志操既归公与偕之东门庐将军拱柠甫九岁有姊会稽郡君亦从公与张夫人抚爱之如子女为郡君择壻得仪宾王晓已又为拱柠择配已又请封册诸冠昏皆于公乎取公素好典籍积至三万余巻尚以不得东观秘书为恨上章请之世宗恱出御制敬一箴五经四书性理大全为赐公拜赐动色崇阁而严之公他亡所好唯好读书吟咏延贤士大夫折节为欢及好施予而已赖张夫人勤俭工治生累积纎微以寛之公弗问所从也甲辰乙巳间江右岁连侵公悉出蔵粟治粥于邸以啖饿者所全活众是时张夫人已举二子而多煃长有异质公敕与余徳甫锺仲谟兄弟游为诸生业人或恠公官岂亦仿赵宋时开朱邸甲乙榜耶公笑曰此一代典制也使儿曹习之岂必藉是而贵亡何多煃拜封册而张夫人捐馆当疾革时执公手谢曰妾幸得尚主君有二子庶几见头角为主君室一弟嫁一女弟所以相为亦足矣实不敢私尺布寸珥之橐以负主君所歉者始不获奉舅姑终不竟侍主君耳言絶而暝公痛之甚为文以奠其辞甚酸楚既而叹曰古称文生于情信哉当葬张夫人请于天子以多煃幼不任窀穸欲挟与俱特赐许故事诸宗室送葬仅许一长者往而公之塟镇国也行第三不克从又居平不得出城闉恒心痛之至是治张夫人葬毕西驰以一中牢祀镇国及戴夫人于新建之石壑山伏地哭且絶而苏手益封树复西驰谒恭僖荣安二王园复西驰谒献王惠王二陵追感先徳与叛者之倾宗社熂叹悲咤久之俱有诗以纪还治家庙修烝尝益饬曰吾嫡也不可以他委公故多读书而尤邃于天文遁甲竒门演禽太乙六壬诸家言当是时天下北被冦南中倭士大夫释绅衿而谈战陈大吏之宦于公地者太宰胡庄肃公松大司马凌公云翼御史中丞康公朗涂公泽民所得于公尤多而余徳甫时已登第为尚书比部郎郎有李攀龙徐中行梁有誉吴国伦宗臣及余世贞者与徳甫相切劘为古文辞有誉死而得张佳胤名籍籍一时或以比邺中七子多煃时尚少闻而叹曰铜山西倾洛锺不东应哉彼且以我非夫也强自力以诗及书绍徳甫而先后通诸公咸赏异之其后徳甫罢闽臬归公治芙蓉园以居多煃而时召徳甫徳甫兄事公而弟蓄多煃惟公亦时时解頥曰毋论徳甫即吾与儿师友也公尤爱余若攀龙诗每诵则咀吟不絶口顾谓儿何李于弘正间擅大雅而我江右一熊士选不能当邾莒然且犹沾沾今二子主盟坛以若与徳甫齐秦赋也顾吾偕若王父未尝一日而忘斯道乃章章于汝不亦快哉于是乃梓镇国诗曰玉降遗稿多煃请梓公诗笑弗许也公失张夫人请于朝得内助曰余余故贤然少不能省出入而公以义侠散之产尽挫厪厪禄入自守有傅宗正条者减削益甚至不能名其半子侯以下哗不平公徐谓诸君易不云乎穷则变变则通通则久我朱徧天下且百万指悉仰给县官更二十年大农之薮蹄涔罄矣胡可以无变通且若不见汉同姓诸侯王表乎王之诸子一辈侯耳他孙则齐民也戒诸儿家别有宗正条毋三簋毋重丧毋多臧获毋辟丙舍而已诸子侯以下多佩公训而守之公少善经术既善诗至五十而益习养生然不事服饵御内烹炼之术超然有谐于叅同悟真之微指者一日受丹方姑试而验遽毁之曰异事果有之非吾分也至六十诵金刚经忽若有得者为偈赞之梓以施善信人筑精舍居髙僧其中岁事八闗斋月事十斋间召客饮取诸市沽而已四子皆已冠婚封册有庐产分月供养公戒四子吾不如陆大夫出槖中千金装富汝亦不以肥肉大酒溷汝共养厪厪足小得余羡飰沙门而已七十于精舍傍别筑深室鐍而窦之所时时晤赏者僧及余徳甫锺仲谟二三子及徳甫之子棐而已又二岁忽属疾四子皇恐召医且祷公挥手止之至稍剧悉屏谢内助余及诸姬侍独四子二孙在侧顾谓吾生辰近矣汝曹慎之多煃问所欲言则曰汝在吾何言诸子复问之则曰汝兄在吾又何言季冬之三日忽起具衣冠南向拜手黙祝已西向跌坐举偈曰六根元是幻三昩本无声圆融起觉海无灭亦无生复举偈曰痛觉贪生顶法王三生无住即金刚刹那了却人间事直至威音大道场已而谓多煃为我延髙僧助我西去僧自海上来者召之入俾对跌坐夜初更中庭白光如昼异香郁然踰时始息而公目闭唇若微动手数珠若诵弥陀者至明而絶其日即公生月及日也公长几八尺丰颐修髯玉立山坐抗声若洪钟斋庄盛服俨若神明其燕处布素而已与人语煦煦和易尤不喜置城府生而孝谨得父母心事二兄甚恭二兄见之怳然自失曰此国琛非吾所得而弟也友爱季尤笃季之服张夫人丧降而子曰谁鞠我育我者业蚤夭公拊棺大恸以其所佩带并出蔵币敛而曰恨不汝偕也抚其三孤与伯仲之子无异已子矩度详雅为朱邸所矜式既为徳于其里久每出入人延颈而祝之所著龙沙集凢六巻蔵家塾于乎以公之材行使得入佐明天子当坐论作行之任即不敢论周召去东平齐献当何异又不然而受鲁卫之寄亦可以仁用其民而仅奉一祠官禄泽不过九里名不出一方虽穹爵髙称胡益哉陈思之所以厌逺逰而请戎弁有以也虽然公始而好经术既而好诗又好玄学晩乃大扫之决无明网归大光眀蔵即帝释轮王不足以殢公目睫而况区区纎芥宰官哉临化之际厥有光景拘方者以为幻呜呼公之所坦然而自得者亦宁幻也内助余能祇若公以公薨故哭泣哀思歳余亦卒公自树徳有子四长即多煃攀龙诸子集中所谓用晦者也配车氏多爙配廖氏继配程氏张夫人出也多颎配金氏多顃配王氏内助余出也皆拜奉国将军配皆封淑人女四长髙郭县君适胡山次钦江县君适黄识次南懐县君适闻一诚次怡亭县君适熊良遂皆仪宾孙男九谋壡配郑氏谋佳配王氏俱拜镇国中尉配皆恭人谋墽谋坔谋童谋圤谋■〈土量〉未封余未名女广惠乡君适龚燮阮溪乡君适熊宜髙新浦乡君适程一豹俱仪宾余未封曾孙男二女二多煃既以合公与张夫人窆于新建之桃花乡王公冈而内助余祔焉天子赐之祭三而谋志铭于余徳甫徳甫卒乃手事状累万言以属世贞节而志之且铭曰
　　
　　是墓也蔵上髙皇帝五世之仍孙贵不敌徳以裕后昆既硕而蕃虽则蕃硕贵逾不敌何以雠之曰令闻世世无斁
　　
　　广东髙州府知府致仕进阶中宪大夫东山徐公墓志铭
　　
　　世贞少尝读两汉书慨想其世材之盛而最后颇考镜大明公卿将相之业以为无愧色而至于循吏则未有能如朱桐乡卓宻县者嘉靖中守尚书郎数闻同舍郎称句容令徐公前后治邑九载其纯白之行惠利之政当为天下第一然所为苐一者以实不以声当是时心沾沾自喜以异日不即死而有事乎兰台东观之所撰述苟用句容令应亦何下桐乡宻而忽忽为事夺已而老且怠笔研矣里居时有惨服而币见者前给事中贞眀则徐公之子也谓塟公若干年而未有志铭于隧中之石则以慎之故今日乃藉惇史足下足下其毋辞世贞因悚然以许而问状于给事则曰得句容之政而不能悉也其它则悉之矣给事去补兵部郎迁尚玺丞遂进为少卿兼监察御史督兴河北三辅稻田事而余间以过句容从其父老询徐公令时状缕缕不可指屈数大要云老人燥发来所见未有若公者公天人也眀年少卿所督治方报成而阻于中贵人移疾妇始具状来请曰悉之矣得之句容人矣余亦喜曰征矣得之句容人矣公之始至句容也羸服坐一笋舆延见诸侯人恂恂无所诘难诸侯人出相语舆中人诚长者苐吾邑得无共黠豪而治乎居三日公察一吏出空牒而用印内褎中摉得之诘其状羣吏皆叩首曰为一某亲故某事补牒耳非有贿也公曰吾不治贿治窃印者卒坐之法已晓戒寮佐毋得擅揽讼及需赋民钱而捕按其用事胥吏于是人人惴恐于法不敢有所舞公毎受讼牒必命其人与亲识偕往从和处其不即和处者面谕使之心服间一抶之数不过十母烦置狱然至于武断力兼之辈不尽法不止也诸所催科受役预为之期过期而不至者俾里三老逮而笞责之终不遣一隶卒下乡落隶卒列庭下如木偶亡所资衣食其黠者多自引去公既益习民富贫与道里近逺诸雇役之轻重必以资其受雇而役者必以便即田更村稚得用身应毋使宿猾夺之诸赋长收赋于各区故未有定额司算者得上下其手公核之着画一于册以示各赋区虽至稚鲁不受惑也邑故有赔赋米四百石公核其欺隠者应之赋得所归不为累他运解费有轻重官故量资之黠豪趣轻而资重不相当久矣公已密得其槩要诸豪诅之神而俾剂之既定为阄使拈各以分去毋恨色公恒谓即天子布大惠安能人人赐租蠲役第在我曹酌缓急而已缓而急忧在民急而缓忧在国以故终公任无失所者公之悉革一切浮浪费里正絓藉邑耳足迹不使至邑门亦不使至民户门以为恒邑故称最孔道轮蹄辐辏取资于民不可计而公减旧额夫三之二马三之一然无弗给者士大夫过从所馈不过筭器食不以贵重故加簋士大夫安公之质俭弗过望也有废圃广轮数十畆公躬率隶卒辟治芜秽秇蔬果凿池种鱼闲养牧鸡豕客过宴饮不必他资取诸宫中而用之客便欣然为醉饱去邑西距二十里东距白土五十里为冲衢车马所践尘土坌积可三尺许遇雨雪泥泞及没股颠仆相尾公积雇役之羡甃石以道之行旅无所苦讴谣籍籍岁江南大侵民至屑榆而食而上方祠厘竹宫多遣中贵人方士醮神三茅山三茅公所治也叹诧曰吾民困至此而忍更驱之役或谓应天属邑八是不可分任乎哉公曰救灾恤邻古道也邻民即吾民吾何忍纾此而困彼搜故牍商引之金宿于府者请之中丞直指以供费公躬为经画诸使者摄公清严竟竣事不复有所干民忘其役然岁侵益甚榖价踊贵丁中丞发庾米数百石使平价而粜取其直于官公曰今流莩载道数百石之几何而徒以资籴者彼籴者皆豪也于是从时价粜其半还直于官而取余米煑粥召三老受而分食其饿者居三日报饿者起矣公按仓榖余尚多使称力分负以去其山谷间稍逺者则就傍富人榖而取偿于仓公居平持法寛而至是独改峻有十七人御货而逞榖者公捕得立置之法曰是非饥民乃夙盗以饥文其恶者咸惴惴相戒道更名不拾遗公于单赤无所不极意而驭豪乃特严然不敢修怨于公视诸愽士弟子犹子弟也岁时课经术论说文义饘粥膏油之费不乏而其鄙无耻者惩之又方于事上几用此得罪时应天尹汰邑庾故当有席富人谋之尹欲以席市公谢曰赋长已储之矣尹有所任直时胥下邑索吏贿不得醄而诟诸庭公缚而笞之尹怒曰是不有我也他日又以永康侯之币征教读吕某公报谓吕某者盖贾人子不习书不足以辱侯聘尹逾怒而会丁中丞又他有所下治荒者阔畧不甚称公以意格之且不平价籴也而诸生见惩公者中以蜚语中丞恚公甚见辞色三日父老数千人拥而廷见称公贤泣涕数行下曰微徐令吾曹有填沟壑而巳中丞意稍动下暎阶曰令不宜若等故且为移之胡谬称也众遂大哭曰必移令请死于此因极叙公救荒诸竒筴与居恒善状且诋无耻诸生谓彼不自知罪以小惩而中民父母民誓不与俱生中丞意解入都以语尹尹曰此强项吏好以抗上自为名移之便会中丞入内台有所举刺而公在刺中訾及公操直指使亦报命中丞要之同刺刺仅中考而己事下吏部尚书熊公浃怫然曰吾故闻句容令贤不减古人今不以举而刺耶考功郎邦彦具公前后荐剡语报尚书书论谪中丞于外而特留公时谓中丞力不能胜一县令可恠也然公絶不以望中丞中丞亦内媿不复及公公既以亷俭着声其下化之民有华冠而侈服者出必遇责曰何以见令君为具稍过侈必相戒令君知之得无不可乎积九载始迁工部营缮司主事将治行而民强留之弥月不得发争延请过舍治觞灸儿稚挽衣而泣曰公毋去我度不可留其长者曰公幸惠训我使我奉之如奉公公亦挥泪曰毋以训而曹唯俭与勤及忍耳俭则不费勤则不隳忍则不争保身与家之道也公生平不嗜肉食唯噉菜佐脱粟又尝图一青菜于堂曰古不云乎民不可有此色士不可无此味至是父老刻公所画菜而书勤俭忍于上曰徐公三字经也家肖公像而尸之朝夕必祝焉已又立祠祀公四五所而其最大者曰茅山谓公息民于荒独茅山之役巨故也公之在缮部议当筑外城而城址有犯陆都督炳圃者都督挟上宠横甚人谓避之便公曰外患未已何以家为孰谓陆将军不如霍将军乎陆噤不敢发圃分为二公出榷荆州商税举旧额裁三之一诸听搉者猬集倍溢于故公属其余于蔵曰吾裁而得溢毋使后人增而取溢也事竣复与外城役所分坂最坚而又最速役夫不告痡迁署员外郎以功实授为员外郎督清源砖厂舟北者毋论势人逹官必使附砖之将作大司空吴公多乡戚属以司空意请皆不免曰此法也法且自司空出迁都水司郎中治张秋诸漕河道故通漕者与通盐者近而不相接以故漕水溢则泛滥为田患公议筑减水桥于沙湾使相接漕水溢则有所通而不侵田少则有所限而不至涸工成至于今赖焉时司空进而冡宰幸臣文华代之寻督大军平东南倭所过张甚河渠郎迓送恒出境外币饩充溢犹不得一欵色而公第遣一介赍牒谒之云郎有事于沙湾不敢离也文华嫚骂投牒于地而亡何公以资重得知髙州府或谓髙虽逺雄郡也公称名令久独不能名二千石乎公曰吾老矣安能役吾身以徼身外物陈牒于冡宰谢不之任冡宰巳为髙州更新守矣居一载大察吏冡宰司空比而欲绌公考功郎持不可乃坐公老令致仕公笑曰老自吾分何至烦考功令卧贵溪山中二十有二年非礼会不入官府迹可数也守令以时问政公言之无所讳于吏胥弊尤切听者为缩舌族贫矣立义田以周之足矣立义学以诲之又扩田于学以给俯仰同年之妇何嫠不能自衣食公力资之又推以资邑嫠之贫而励节者公于自奉俭不以老益簋衣絶枲帛然用施予故窘行视废丘之瘠得杜家山斥地招流亡授以牛种教之树秇相土宜通水利而率臧获与之分功而耕皆成沃壤时给事长矣公慨然谓吾昔用之邑不尽而以施诸家若既巳习矣异日毋忘用世给事拜受教是故其居官首请屯田三辅兴水利虽不尽究然识者犹日望之公既有年徳贵至大夫郡邑举乡饮争欲得公祭酒公为一之郡而己公生平无声色好晩节会闾里集子姓童子歌风雅濂洛数章谈说义理典故雍容竟日居家久提学御史耿君定向按部句容习公政而仰之时误传公物故者耿君叹诧檄祠名宦再檄贵溪祠乡贤然公强无恙也句容之民伺公诞日设醮迎厘于三茅祠下岁时讯问以为恒公至年八十五稍示微恙即却医药不御曰有正命在寖■〈谷丸〉拱手曰茅山来迎我家人驰之茅山祠告于山之神而公己瞑矣守祠道士夜梦公朱衣从数骑启扉而入呜呼神所凭依将在人矣岂公以彼士民之専思而精意有所流注耶公孝友天性重节义不寝然诺强直自遂信躬而行四岁失母刘安人未冠失父俭庵公侃侃自树立其奉大母周孺人继母艾安人尤孝谨属疫痢大作相传染众二母病■〈谷丸〉几不起家人皆避徙去公独身周旋其间卒以俱安为诸生工属文愽通诸经尤精戴氏礼读书樟槎庄农有耕而乞火者公时占毕犹未己也尝莅一贵少年家塾遇骄佚子弟朴治之不小贷贵少年狎娈童丽甚故出而留之塾俾恣其侧媚欲以试尝公公厉色无所迕视以告贵少年曰是夫也铁心石肠人也一老儒生捧所习经有饥色艳是少年盛而叹曰经独为彼不为我公笑曰经非贵富人物也而所觊误矣公与少师夏公言同里自举乡荐以至谒选未尝轻造其门及夏公之再相罢而道被逮也公独使一老苍头侍行唯谨夏公从槛车中问而得之为感泣故御史杨公爵工部郎刘公魁给事周公怡沈公束先后以直谏下缇骑狱公损月奉槖饘而致之故善包御史节节坐与中人竞逺戍公范白金为叵罗而铭之曰不愧眀时无负此心以遗节然公有所为以自逹其志而巳不务为名髙故少能举其事者公娶周恭人能助公为清白而不宜子后公二年卒置贰王孺人举给事后又置贰李举贞易殇给事即贞眀娶于汪生子之洪置贰生之沛之洪娶于江孙女二巽徳豫徳许字汪学孔费元祥才而殇给事之状公行凡数万言余故叹盛世之才难伤贤哲之不可再而悲给事之致无巳于亲也故采其事十之一以志而继之铭辞曰
　　
　　徐出栢翳敦厥孙嗣以仁名世弃其玉几于会稽水族于太末之里乃自金溪迁于贵溪世不必显耒耜书诗公起孤童以行谊闻卓尔不羣褎然其文释褐公交车令以畿邑天降割于氓灾疹旋集匪公之乳哺谁适慈母匪公之诲治谁适严师匪公之储蓄谁适家督公令九载一切就理从稚得壮壮不流徙从壮得老老以乐死瘠改而沃雕返而鄙其民思公尸之丛祠燔豚炮羔岁时不衰公神其间而魄于百原之山百原之藏其碣髙州守而不为其政三茅之祀其主句容令而官则三命是当曰眀故二千石循吏徐公与汉朱大农卓太傅而并者耶
　　
　　弇州续稿巻一百十一
　　
　　●钦定四库全书
　　
　　弇州续稿巻一百十二
　　
　　（眀）王世贞 撰
　　
　　○文部
　　
　　△墓志铭
　　
　　眀故中宪大夫福建按察副使午渠余公墓志铭
　　
　　呜呼此眀故福建按察副使余公之墓而世贞为志且铭之公故名应举用以成进士为其不雅而更之曰曰徳遂字徳甫公之先豫章士族祖泰父叙俱以尚书教授里中亦负隠徳叙用公贵封尚书刑部郎是曰刑部公公之生其母万安人及刑部公先后感异梦遂大器爱公公少而慧敏总角受举子业即超然神解稍长从父授经于武昌朱御史廷立馆朱公尝督畿学政目中无全士见公文而愯然曰是子国器也砥砺之且数岁归就试适郡试甫毕守叹无可以当首者续试公大竒之遂以公应学使者竒公几如郡遂补愽士弟子屡试輙冠居万安人丧以孝闻服除应其省乡试中式名稍后朱公入为御史中丞道遇试目阅首简不得公名抵之地曰余生数竒乃尔耶夫人从地拾之起简穷而公名见朱公为张宴相贺公偕计至南宫不第朱公初弗使归曰生强为我游太学太学贤士薮也遂游太学屡试复冠时王襄敏公以旗为兵部尚书谋子师于朱公以公应遂躬造辟焉王公一见礼异公所扬扢自文事外诸国家大筴亡弗筹者曾襄愍公铣为陜西三邉帅请大举摉河套有旨褒赏下部议王公亦以为便宻咨公公对曰吾闻兹事实夏相主之夏相骄严相险而中为敌曾公且不自保何暇成功名乎哉亡何上果罢夏相寻逮曾公而猝命王公代之王公大服公欲以公偕徃公念离刑部公久迫欲归王公留之不得乃谓眀日当饯于郊至则公卿大臣毕集王公摄衣而门迎公且徧以赞诸大臣曰微余生教之吾殆不知死所且谓余生异日公辈人也于是诸大臣争造请公公竟不顾返其又明年乃成进士使于豫章邸却其馈一丝不以入槖乡先生故太宰熊公浃闻之曰乡后进不乏人眀年还朝至冬始授刑部贵州司主事公精比详于法亡所刻纵尚书称之时歴下李于鳞与世贞相劘琢为古文辞而吴兴徐子与南海梁公实寔同舍郎赵人谢茂秦自布衣扬人宗子相自吏部楚人吴明卿自两制入与朋焉亡何梁生死谢生解而公与司农郎蜀人张肖甫继入公最名晩合然年最长而其事于鳞最恭于于鳞诗所涵哜最深至公长身踈瘦眉目清朗不多食酒雅谈笑然简逺有凖时眀卿好狎侮以加子相辄不肯受加子与则受公翛然其间亡所加即加之公亦夷然不屑也杨忠愍公继盛以直言相严罪下狱论死严之乡人皆掩耳不欲闻杨公名公时讯问亡所避迁河南司员外郎寻迁四川司郎中亡何出谳浙江诸郡刑狱浙俗犷巧善丽辟然深文吏往往恶其情法时不蔽公平亭之其得出者咸自庆慰恨见余公晩大司冦亦无所驳异还理其司未几擢福建按察副使公至闽值子相理学政而子与守汀喜甚诗筒还往不絶俄而子相病且死矣无子公哀伤之躬为视含敛使其子棐绖而受吊以其丧归入贺万寿还任时倭警虽少寛而羣盗乘时猬起延平徐子坚者剧盗也聚其党踰千人欲南连张琏以自固台属公捕之公选守令而下敢力深入者分兵为四路据险以待而多纵反间携其众为一鼓而薄之即阵斩酋首五十余级贼遂大奔溃悉为四路兵所缚凢四十余人斩及溺死者三百余人听抚者五百余人前是张琏起大捕杀掠江右闽郡县然不至延平而延平公所治也天子方震怒下大司马俾夺三司守巡俸误及公公不自眀而至是公以功大当赎念不欲张侈其事力辞之台人尤以为难尝按部抵建宁台檄还署司篆己发矣会山贼反攻属邑之政和寿宁郡守一鹗间行报公公曰亟返郡当与守共之安敢以司篆解既而与守谋二邑无城必不守彼且乘胜而见凌我与守约兵弗精当坐我饷不足当坐汝贼果入二邑觇公师整而暇相守四十余日援兵至合而殱之台按功簿且上而会兴化溃于倭而止闽大比士公入棘监之所取知名士如赵秉忠田一儁黄凤翔杨束辈后田君会试第一人黄君廷试第二人余多显者公复入贺万寿大司马见公而知公所莅延平非失守地也己又能自匿功弗列贤之为疏请还其俸有白金彩币之赐公道豫章里省侍刑部公甚适也而闽御史某之白简上矣始公为故严相里人然心薄之絶迹不造门及审谳浙偕诸曹郎辞谒入严出揖公曰余郎余郎乡人耶非今日吾几不识郎故郑端简公知而纪其事于文公以谳大藩劳得迁资不过蚤半岁耳而相严败人以公其闾左间批根语及之识者不谓然闽御史某公同年进士也疎不谙法公微规之御史阳谢公中颇不怿而邵武之司理与守构公意直守御史乃复入司理间遂指擿公冀以快忌者中丞谭公纶为解救不及而例且会疏因稍异其辞业当得勘铨部中亦有欲为公地道者而旨报罢矣公虽终不能无小慨然以得长奉刑部公甚快公出入中外十余年未尝一日废诗而至是乃益刻励自于鳞而上以至于古之作者亡所不究极于鳞慎许可其寘公于七子中恒犹愦愦至是贻书世贞曰大江以西余生一人而己而豫章里中人鲜治诗亦不闲古调公墨墨不自得独国将用晦能为古调公折行与证尔汝交相倡酬亡倦久之名益盛海内操觚之士多纳履请益者公居官亷无余槖又以淫书故不暇治家人产市文之羡得少甘毳以奉刑部公及继母蒋孺人而其后刑部公卒公时巳逾耳顺哀毁踰礼其丧蒋哀亦称之先后中丞直指干旌过从问政谈艺俱以公为指南而语及公出处则深惜其才而扼腕于例低回久之独中丞凌公云翼满而荐公一时翕然以凌公能知人不俗而太宰张公瀚者公故交也人谓且用公其与公善者至为画筴愿得一书致张公必有以报公谢曰客休矣张公不知我故不用我知我亦不用我且我一山泽人亡世意久矣何至劳君方寸客愧去盗有窥公者亡所得发愤于公所蔵书爇之井其庐俱烬公啸傲自若于是公之子棐谋筑室于负郭之隙地居直东湖北枕澹台南望徐稚西接苏云卿三髙士祠公意乐之时时指谓棐曰是了不异人意用晦以其与芙蓉园邻也数召公吟哦其间不别宾主诗成俾世贞叙之曰芙蓉社吟稿当公之壮时仅一子棐李夫人忧之为置媵送之闽公闻其衣冠子也却而不责其直汪司马伯玉为作却姬传晩节稍有所置多子然贫益甚人风公不为是曹饘粥计耶公曰棐在吾何忧即冻馁不至死既老倦客客至不办为具徙居武阳里课农自给城府之迹可数也吾弟敬美屏驺从过公鸡黍浃夕盖用于鳞留余白雪楼故事癸未春公年七十饮客而语忽涩步蹇饰巾待期至臈月四日犹与客论文不倦罢客后端坐闷兊不言棐惊而问之亦不答气微微从口鼻出又四日而逝时万厯之癸未也娶即李夫人有五子长即棐太学生李夫人出娶于罗次盘聘于甘槩聘于魏果聘于何集聘于胡俱庶出女二一适诸生万戬卿李夫人出一字太学生锺允升亦庶出孙男二长钦耀聘杨钦■〈火艮〉幼未聘孙女一适喻应皋公卒之眀年而棐始属状于用晦又三年而状成其文踰万言最为详媺棐携以来且请曰犹未归土也其卜在武阳南瞭芳湾之观音山敢蕲子之一言以慰于幽余不忍辞嗟乎当吾曹之相率为诗颇跌宕自放若不可一世人而世亦无有能见容者独公斤斤制行不苟与人必以诚信文彩无所露泄见而知其长者吾曹每屈指卿相必首公巳公佐大省臬无害而予与于鳞早拂衣子相补外子与眀卿肖甫谪若小验然未久而归者出外补及谪者迁肖甫遂进保傅为国柱石而公以一訾之故终其身丘壑不复振岂非天哉虽然公诗成矣其又有进于诗者天乎人也固不得而以世法轩轾也
　　
　　铭曰大江以西有派其诗作者实繁背风雅驰余公一人起而振之力去陈言而古是轨遂超羊肠以陟熊耳俯视尘世辙乱旗靡位不蔽徳文士之恒繁后而贤补之以赢呜呼余公即安而宅我辞苟行过者必式
　　
　　承徳郎温州府通判淞涯潘公墓志铭
　　
　　当隆庆万厯间故御史大夫上海潘恭定公偕其仲氏温倅公叔氏比部公季氏光禄公咸以笃老致其官归恭定公筑堂于别圃名之曰四老约以佳时相过从而诸子今学宪方伯都事汀倅监事诸君咸盛衣冠治醪糗执子弟之业四老人隗俄其间雅歌投壶谈笑甚适也海内艳称之以为唐宋二洛社不必出一姓魏之杨氏虽号为雍睦然刺促官守不敢以愉乐显眀之毘陵近之矣而不必贵兼之者独潘哉盖十余岁而恭定公卒巳而比部亦卒温倅公惘惘凉凉悲思牢骚四老堂之迹遂絶而又五载公亦卒矣公之初不豫也时汀倅君方之郡便道省侍而学宪方伯皆里居公忽顾而泫然曰我潘之先累世为徳而锺我兄以有若二子而徳不裒今者乃闻诸子姓有妷惰奓肆日将隳其先而噤不一朂之非所望于贤者也因泛澜久之眀日语益惨且加絮泣数行下学宪恠语方伯此何祥也属元正公当从之公庭祝厘以病辞越二日为公诞辰举家庆者亦以病辞盖七日而竟不起时万厯丙戌之正月十日也公寿八十有五小于恭定公二岁耳徳亦鴈行唯是少不得志于科第屈为小官然亦有以自树显不苟徒焉己也公之先为邑名族其详见恭定公状志中公生而警颖端重异常儿稍长通经术能文章会其父赠公罢项城尉归倦于家且宦薄而公独颛其绌以共赠公夫妇朝夕而寛恭定公及比部于学既恭定公成进士久之比部亦举乡荐公乃补愽士弟子以例升太学上舍谒选吏部得为光禄寺大官署署丞大官虽名为一署于他署剧且总其凡公精心为之持以廉节时卿黄公养蒙少卿兾公錬事取公而决岁所省上供费以万计中贵人请偹一夕之需为欢公知其欲见尝也逊谢之自是不敢有所干于公时恭定公自大司冦领台事公杜门谢絶记吏还往有台狱白而推恭定公感者以百金酬公公大惊麾出之咄咄楗门牡寻奉命颁殿工于江南诸郡自常廪外馈遗亡所受务隠约折节恭谨若不知有恭定公者还朝考三载绩阶征仕郎寻奉本署正眀年请急还里巳复除故官当庄皇帝之初即位诸郊祀时享宴赏大典所取办不赀且事久旷废公沛然应之有余执事殿陛中荐爵奉胙进止雍容是都上亦目属之故事官散廪粟往往用新而置陈陈者至腐不可食公请于卿自陈而新以岁差次着为甲令自是廪粟无留腐者公所更定甚多诸宿弊若扫官吏洗手而治迁温州倅温名郡也近而饶公念恭定公己得请便道还里依依不欲往恭定公强之乃往甫踰月而竟投劾归台使监司羣挽之不听曰吾奈何以一倅易吾兄弟哉公归所以奉事恭定公笃爱肫肫其字叔季如之四老堂所繇筑也公读书通晓大义然于孝弟忠信自其性得之不以名阀年行矜人虽单茕后进来谒未尝不自抑与讲敌礼也尤仁慈讳称残刻事与人语煦煦惟恐其忤之然至诲戒子义方斩斩矣居恒谓天道福谦人情忌满俭啬保家慈让养徳知言哉公归后以次子汀倅满光禄考进阶承徳郎勅辞褒予甚至而元配王亦自孺人进安人王有贤行先公卒公感而不复娶恭定公尝为铭其葬丈夫子四允修太学生亦先公卒娶赵继宋允征光禄寺掌盐署监事娶赵继何复继赵允逹所谓封公者也汀州府通判娶顾封孺人俱王出允光太学生娶倪侧室张出女二长适太学生张所毅侧室朱出次适瞿弘词而夭亦张出孙男六士彦太学生娶杨云杰邑诸生娶顾云棐太学生娶张云章娶俞继芳邑诸生娶张云皋聘陆孙女一字石长芬曾孙男五眀屏聘鈫眀翰聘支眀锡眀旸眀藩尚幼曽孙女六一字张氏子一字徐氏子余幼末字允征闻讣还偕允逹等卜葬公于肇溪之原启王安人之兆而合焉以学宪君状而请志铭于余学宪君名允哲与余为儿女姻而余故庄恭定公不敢辞
　　
　　铭曰乐有三而公得其二福有五而独公之备乃犹赢其一曰有繁喆嗣夫不知公者以公之兄不知公详者以公从子之状而余之志与铭余言若新公亦若生
　　
　　曹母陆孺人墓志铭
　　
　　曹母陆孺人者其先吾州之双凤里人也父某工为医母曰龎孺人婉嫕有志行善女红未笄而归故宪副曹公逵公时为御史以直道谪名声重一时其所俪顾夫人有子曰巽学成乡荐矣公犹自念其嗣单故复娶孺人其后更有所置曰某顾夫人严不易事孺人宛曲供奉之遂得其欢心而抚某若娣姒然以故公益重之其守岭南移守滇己副滇宪孺人俱从生二子官舍长曰晋学次曰益学公宦先后皆饶地孺人斤斤职浆■〈施，酉代方〉慎门牡而巳他无所染指公性素俭既归愈拮据生理孺人一切承之以勤约奉顾夫人益恭及其卒而所以侍汤药含敛亡弗诚信也公老而康强无疾开八袠以终孺人犹大恸欲死殉之不获乃抚二子曰吾所以不遂从公地下者为而辈未成长耳遂长斋断荤味二子泣请曰畴昔之事公为政母几不得再肉而今者颇有余槖以共母胡自苦乃尔孺人竟不许当二子之在髫龀时孺人督课之读书甚苦至是乃益苦曰而不任负荷使我何以见而父地下于是二子立矣游太学补上舍矣晋学娶封少宗伯王梦祥女益学娶太学生王懋学女而俱良矣孺人乃叹曰自吾事公以逮为母逾五十年未尝见日而起不丙夜而宿也亦未尝先诸佣饱后诸佣休也吾今者有托矣衰且不任矣始分就二子养月一过从掩闗诵经敇毋得以家溷若媪始孺人之事公得一钱辄授扑满不轻出至是稍稍以赡窭戚缮桥梁施槥掩骼有假贷者至并其母钱负之亦不甚较曰吾夙世逋也陆翁与龎皆老孺人手以寛乐终而礼葬之恤其二孤至今今年丁亥正月孺人年六十九矣忽感末疾不良行二子侍汤药渐有瘳忽谓晋学曰吾欲及我之目而若冠带也且若妇之母王太夫人在燕中念若甚可一往见之谓益学汝姑在我侧晋学勉行谒吏部选得鸿胪寺序班俄心动辞王太夫人以归则孺人以六月十五日寖剧不起矣晋学道闻丧匍匐哭甚哀己谋之益学将以九月之三日拊公兆而请状于龙溪令沈君俾世贞效志铭于墓中之石余故尝有所效于公且从二子逰而尤与益学善其何能辞孺人女一适太学生归道传孙男五接武聘南太宰袁公洪愈之子某女云武聘诸生王应宾女赓武聘太学生周秉文女英武步武皆幼女二一许字周进士玄暐子公缜一尚幼皆晋学出余详公志铭中铭曰公所谓俭师之毕身稍散以施则取吾仁教二子成用以报公是曰地道无成有终
　　
　　中大夫山西等处行太仆寺卿岩泉徐公暨元配吴孺人合葬志铭
　　
　　当万厯丙戌之九月而徐公以吴孺人地下之辞来请曰是妇也而贤且有徳于不榖故敢以溷子然徐公病矣墨而柴瘠薆语不相属余私恠公独不为己地下计乎居无何公病寖剧俄而卒时十一月之十五日也眀年七月其孤之长者曰遵礼手公事状率其弟来拜且泣曰葬有日矣以下执事之不忍于吾母也将必不忍于吾父也其均惠之一言以慰死者余与公同年契厚无可辞按状公讳爌字眀宇家世受耕读至父溪轩公奎举公而公少儁朗多异征季父东林公盘时未有子抱而育之以至长则风骨遒劲能读书属文有竒气烨烨东林公生如公者四矣而爱公甚不忍归溪轩公遂为之择配得吴孺人年十九而适公公时年十八眀年公试于台为第一遂补愽士弟子员公于文益有声娄试辄冠教授弟子多显者凡十年举乡试又十年成进士释褐湖广长沙府推官公故贫知小人依而又在公交车久晳于事故任不能数月而辄负察亷声寻丁东林公忧归念不能以禄养报痛至毁服除补武昌府推官武昌一大都会也其剧倍于长沙时而又属大侵萑苇之盗猬起公精心为之察寃理滞而又能佐其长以机权购募盗多就法其署兴国州州有子杀父者以巧匿之有非盗而见诬者拘成案弗获理公皆钩得其状所操纵若神民大快服暇则延见诸生与谈经术课文艺彬彬矣以卓异征为四川道御史亡何溪轩公亦卒或疑其服公曰吾所后父在也则压而弗敢举吾向者巳尽之矣今乃行吾哀耳遂奔归其毁如丧东林公满三载改补山东道督视两淮鹾政前是有大相之嬖曰中丞鄢懋卿取其指横增鹾课至数十万缗商困甚以次破产至有雉经死者公得其状上书万余言请悉蠲之报可公为诸生时所治经取当心己不帖帖章句学而会得王文成公守仁传习録读而服膺之曰道在是矣是为善言程朱者而公所称即文成亦不一一步趣其说识者曰是善言文成者公乃出故着四书初问大集诸生亲为部解俾转相诵习而今少司冦耿公定向方督视学政与公往复下上声籍籍流闻京师后相徐文贞公阶方以讲学皷舞一世故用蠲鹾疏器公而益竒之公遂改督北直隶学政公外严而内寛取士不拘泥成说亦不采宿誉而能得之骊黄牝牡之外以故所识拔数多取科第为时闻人京兆诸生击滥籍者事闻上以属公公念古不禁游学即非负私自匿请一切寛之使得还故里校报可以三载最赠东林公如公官而封母杨太孺人寻迁按察副使督江西学政公所张说约畧如直隶时而法加详其得士尤盛公之督鹾两淮也漕中丞故尝守吾苏而公预荐及是欲责公弟子礼公以方共事不之应中丞内衔之后三迁为大夫总台事而又入他流言数赀公迁为山西行太仆寺卿实左之也公之官未几大夫复司察遂孽公归公以盛年雅望一旦中单辞见罢亲故亡不扼腕不平者而公坦然不为动唯转徙乡落与吴孺人僇力课耕织稍得岁即以其羡益拓南畆而己非公事未尝辄入城府其足迹可数而计也吴孺人者性沈毅有识虑其始佐公于困一廛之室逼市嚣而处夜则机杼声与嚣声杂而夺公书声公恒笑谓此一部皷吹也簮珥之余时时辄以共东林公夫妇甘脆不后他妯娌矣为公生二子鸣国鸣阳皆未冠应诸生试有声以一时夭公时有淮役痛之极不肯行孺人敛泣而寛公曰数也且上恩未报二尊人未沾一命奈何以小孺子故弁髦之公为强治行则曰商■〈谷丸〉矣商■〈谷丸〉国亦■〈谷丸〉如何及其两视学政也则复戒之曰贤才国之桢也善护持之勿轻挫也公皆纳其言而会有给事中者以蜚语论劾公恚甚应之方具草孺人曰毋以甚也上当自悉公且夫人臣以辨为名而效尤焉毋乃不可公为削草之半及疏上果以给事轻率而公忿戾俱镌禄二月公始改容谢孺人吾三用若言而验一不尽用若言而悔若吾益友也孺人为公寘侧曰张凡四载生遵礼孺人喜剧抱而谓之曰而来何迟也其乳哺加于鸣国三载遵道生视如遵礼又三载遵徳生视如遵道孺人念张之三举男子也又甚恭而练事也渐以家秉委之公是以益贤重孺人既殁而哀之深也公天才警拔其为诗及古文皆匠心而言纵横■〈必〉跋电击风驱使人不敢正目而盻两视学名地贤士大夫干旌造请饷遗慰存无虚月贽币而乞言者时时有之以故晩节不大落莫独吾东南儒生以藻丽相煦沫毋讲学者公黙黙不自得亦毋繇一吐其藴蓄然至所著书亦足以自见矣公秩不过三品敡歴仅五政不能尽其用于国然淮鹾一疏为县官经久计岁完数百千家又能棫朴两名地之瓌材以资天下器孺人为公举两子而失之亦不能尽其用于家然能躬操俭勤以植公产长顾纡思以良公官二父二母均养有终以成公孝而所树媵贰培之沃之以昌公后公与孺人用于外内不同其合于上臣以人事君之义一也呜呼休哉公既丧吴孺人忽忽鲜生趣以至病病剧且死乃呼童子口占五歌使书之皆言去逆旅而归故乡又乐其得所而中间叙致逍遥倘徉之状潇洒自得有蝉蜕污浊驹隙千古之意其辞多不録録其大较云公以正徳乙亥生以万厯丙戌卒寿七十二孺人以正徳甲戌生万厯癸未卒寿七十所著即四书初问及太极测定性释徐氏残编南还日纪琢玉新声若干巻子五鸣国娶项鸣阳娶时遵礼太学生娶魏遵道娶吕遵徳娶赵其详见前女二适太医吏目王三纲浙江布政司经歴朱世昌皆前卒独壻存墓在盐铁塘之某字圩铭曰骤予公而夺之者膴仕耶骤夺公而予之者今子耶将无夺者数而予者理耶则夫公之学或彰而或晦者要亦若此尔公止矣俟之而巳
　　
　　处士双溪颜翁墓志铭
　　
　　复圣颜子之后裔有一人曰祯字廷用其人生长闾闬不能诵臆其先之遗训而天赋龎茂于义质信成有闇合而不至背驰者然生业颇温厚年九十一多贤贵子孙以乐寿终视箪瓢之天盖三倍其年矣造物者为有意耶为无意耶末季之天日以漓有能完而不尽琢者固其所独私也复圣之寿在万世而颜翁之寿仅在一时虽然亦不愧其为后裔矣当复圣之后多有以文学忠节显者至宋而为尚书左丞岐扈髙宗渡江居檇李之石门镇能间闗抱其五世主不失名其所居村曰陋巷以志不忘本其后族益蕃居石门者有东西颜而最后遘蒙古之难转徙上虞为衙后颜慈溪为颜家葑颜而陋巷村之颜自如曰瑫者翁之王父也曰嵩者翁之父也王父娶于金而夭金能矢节至老被旌抚育子姓以耕桑起家及翁而益饶少夺于父母不获竟经生业然慷慨有大志居恒谓其子大化曰家自复圣公五十世世受儒何自中絶哉吾居则惭吾姓祀则惭吾先孺子勉之自是大化负笈而受诸经宾于学宫矣翁天性孝友其积财能以义散之仲氏祥赘于沈受沈槖不赀矣或谓法不当复割颜产翁弗较也而身居其瘠及仲之殁而二子孱寖削则又为之经纪之从子楠窭突无烟翁曰吾为燠若突也仁至欲溺其女翁曰吾为女若女也以次衣食其宗党姻戚他待翁而室家者指不可屈计而翁忘之不以为徳尝出钱百千缗于肆里中儿善胠箧者数憎焉以资饮愽家人司其状语翁翁曰谨避之耳吾何忍轻被里中儿盗名以是咸服翁长者而黠客缘而挟诈贷翁钱翁许之或曰是不可许必并失母翁曰侠士许人以身尚殉之母钱之几何而市吾信卒授之弗归弗较也当眀之世檇李为桐乡属有岛警议城焉翁首捐帑金三百助工费且分功畚锸间以倡诸役者城成之十年而岛冦至不可破大化举于乡矣翁用是得发舒邑令礼翁为大宾岁岁不废然翁为之一二赴不数数也又以例推翁寿官予冠带公亦不时御至大化娄不利于公交车谒选得楚之黄冈令调蜀开县后先五年问有所遗翁若絁帛者翁犹诘之曰月俸来耶毋令脂污吾目开令良于官偶有所不怿移疾归意翁必见诮翁殊喜谓开令曰劳苦三峡怒湍天殆更赐我一儿翁素强无疾大耋之辰举白进炙无筭眀年忽奄然而逝将属纩执化手曰毋厚葬毋以车为椁伤我先复圣风得贤者一言如曾氏之称先友足矣翁娶沈继贾子一即开令娶亦沈继项女二适王九思丘应兆孙男四长学诗光禄寺良酝署丞娶顾次学易如兄官娶沈次学文邑诸生娶沈次学礼邑诸生娶沈孙女二适诸生钱梦衡张世卿盖翁卒而开令亦己老且用毁■〈谷丸〉不任行乃手具事状以书属其子学道介文学蔡某拜而请志铭以终翁之治命蔡某余故所知也学道美而才余所赏也夫是以不辞
　　
　　铭曰猗我圣亚庶乎屡空不幸短命命乃无疆有后于斯朴茂且龎冨寿而康子孙载昌唯徳之良爼豆其傍弗忝厥祊
　　
　　弇州续稿巻一百十二
　　
　　●钦定四库全书
　　
　　弇州续稿巻一百十三
　　
　　（明）王世贞 撰
　　
　　○文部
　　
　　△墓志铭
　　
　　明诗人莫公逺墓志铭
　　
　　莫公逺者名叔明公逺其字一名更生字延年尝读短长之书而覩所云寒泉子者慕之自号亦寒泉子今年七十有六矣一日踵门而语余曰吾病巳甚以语医医不知也吾数行尽以语日者日者不知也及冬吾必死及其未死也而有请于子吾始自长洲徙而武林也善张九华周兴叔二先生为我卜筑得武林之湖墅下闗门前有古树清流其傍丙舍可以栖妻子吾欲即其地坎焉为木椁周于棺棺周于身预寘坎中死即埋我石碣二一曰明诗人莫公逺之墓一树子之所撰志铭令后世知有我足矣余悯而许之公逺生僻好为诗年十七八即巳能为老苍语久之愈益苦其思务于人所不经道险诣卓絶以为功以故鲜有赏识之者而其自喜于诗则益甚遇广坐受牛饮蜩谑丝驰肉飞红粉杂沓而公逺呕呕苦吟自若也若了不相涉者家事大细不复问一切失得忧喜慸快悉委之诗又髙自标置时谓人近出语忽忽不遒人且以岑嘉州我乎则柰何于是数见讥困少年贫亦益甚其在长洲时郡守济南金城材之辟为博士弟子所以扬诩问存备至晩节抚吴中丞宋望之爱公逺诗与备宾主且曰世人皆欲杀吾意独怜才少陵氏殆为吾子设耶下书溧水令校刻公逺诗公逺尝应吴令莫抑聘教其子与齐与齐后显贵为具武林訾良厚公逺生平食息居处皆自故人而其感独金君宋君尝走济南哭金君墓冩其遗像归奉之其谈宋君未尝不歔欷慷慨也曰天下不乏贤谁知巳者又谓余吾年七十四而诗始成余日亡几诗更当无几何若而可余笑曰比于朝闻寛矣公逺亦笑而已公逺有集数十巻先后刻行世始妇钱继妇孙孙举一子颕一女满皆婚嫁先世塟在吴齐门外之金鹅乡
　　
　　铭曰长洲生武林死中游燕齐逮楚尾独诗与穷相终始
　　
　　思恩府同守致仕累封通议大夫兵部右侍郎兼都察院右佥都御史双溪陈公墓志铭
　　
　　昔孔子赞易于干而以刚为天德之首退而求之斯世喟然而诧其不可见及得一人焉而竟以欲病之夫欲之必足以累刚而后刚之义益显若乃生今之世其居然称先辈而终始以刚就者吾真得一人焉曰闽之长乐陈公夫刚者可抑而不可使之屈陈公束发登朝厯州邑者垂二十年而秩竟不能过五品其见抑甚矣然卒能奉其志以终其身累崇封飨上寿子孙绳绳大者国桢天之所以伸其德者固在也第终公之身而未尝有暮夜之知兼日之奉庐取庇形食取充口而曽氏之商歌铿然动金石葢公之刚不完于有所胜而完于无所欲也余十余年前备乏楚臬从公之从子右伯今大司马瑞游颇能言公事而入领太仆复从公之子中丞今少司马省游因复益知公归田以来时从少司马候公杖履尚无恙而至岁丙戍少司马以书来则公用癸未十二月捐馆矣明年少司马复以大宗伯林公士章之状万余言请铭其墓中之石余既游两司马而慕称公则何敢辞公讳大濩字则殷双溪其别号也陈之先世为长乐之江田人八世祖文海迁古县至公而复居邑东门自文海凡六传而至垐尝冒死上书脱其家世逺戍归而食贫然能强行善教授六子皆不废学术而显者大伦以子瑞贵赠兵部尚书大用为监察御史后知常州府垐赠如御史其少则公也公生而母髙夫人梦鹤栖于膝已诞生公顶砂宛然少挺异渊庭山角声如洪钟读书过目辄诵九岁通经义十三补博士弟子十九应乡试不利明年赠公卒公哀毁逾礼服除与常州公并儁于乡公念赠公之不及见也痛几絶遂捷南宫明年始第进士授知上虞县上虞饶巨室俗习为机利其始少公而易之公曰而公所与偕者三尺耳于豪右无所纵舍然其大指在单赤务察其所欲恶而行不取上官指又不肯脂韦贵有力者暇日诣学宫延见诸生谈说经术秇文傍及闾闬疾苦津津乎言之也以是父老人加额以为百年所创见而黠奸吏日夜幸公去贵有力毋为挽者坐蜚语调湖广之永兴未上以髙夫人忧归公痛巳之不及视髙夫人殁也毁加于失赠公时服除补河南之光山公于吏事益精习其所以裁豪右席单赤者如初指邑苦饥公便宜设法赈之所全活甚众时方塞汴河决台檄公以光山民就役公持不可曰夫强鹄形民徒歩千里势不半达即达不莩役当莩归道耳数请乃别以僦直往始报许邑人大恱诸台荐剡交上诏征令长最者入补给事御史公故从调补法不当征而相国张文忠公一切更法公得征而张公公同年也时时为人言公循吏有文然不一通我岂薄我耶公知之益杜门弗肯往而上虞之故贵有力者得伸其沮公所试论见赏铨曹中至传诵而卒报罢仅通判广西之髙州府公以才数见属署邑篆至则申明髙帝六谕约勒闾右什五为保甲择髙行者长之奸私无所容迁知湖广之道州公至谒周元公先生祠而矢言曰所不奉先生周旋者有如日公于政无所不宜其行意益如故或风公姑少寛公曰我未尝严特小不彻廉隅耳彼业溃之而顾严目我何也葢公之佐与抚臣有连恣为鱼肉公持之急故托风公至是度不可解则构公于抚臣论调补山西之隰州隰故有四门榷皆守帑中缗也公至之日悉罢之民方颂服公而鹾使者汰按部邻郡或谓公当趋谒公以非所守弗谒也怒而诬劾公铨曹格弗动然竟以难使者迁公思恩同守思恩故外地十岁九反前后游宦无任行者公单车往至则摄郡事城故无井公乃辟水闗引溪流入之民以无忧汲又筑庵庐六十楹于睥睨间以栖直者公故深王文成公学其在上虞时尝以教授诸生大有所阐发而至是谓文成公尝填抚其地思人信之而卢苏王受者故以夷归命文成者也二人死而余党出没山谷间假诅欲窥郡公按文成故法抚之咸自缚请降誓不复叛于是属城绅衿彬彬称文成学矣复摄横州横亦治而公以倦逰思归会省辟试场从事甫辍棘投劾遽归公一佐郡五长州邑足迹几天下半其行能不尽录数憎白简然未尝几微见颜色独其事上官岳岳自信不一改而露脂韦骫骳之态所莅精心为县官牧小民视土豪巨猾若雠去官之日幞被萧然而巳归家几无以具饘粥有田二百畆顾瘠甚不能与岁敌日教授里中儿自给时时摘山蔬佐脱粟甘之若太牢大布之衣大帛之冠亦必再澣即子姓诸妇亡敢以轻丽见者屏居爱影足迹不复坠城府朱中丞纨按部至闽亦公同年也清峻少许独慕公欲见之不得叹曰吾故不能屈陈仲举耶方伯萧某邑令吴遵詹菜亦之然公故遘俭岁官责赋不能偿家有酒鎗坏而应之然至稍宿禾廪靡不共之宗党戚执也貌严冷凿凿论议不面假然未尝称人恶以故里中公为为三老事取片言而决小不若淑者畏公知甚于官府公居恒念其父母养不逮禄语及必泫然晩节诸兄皆前逝独最少弟则纯在公爱之甚每一周还辄数日不舍而其诲诸子羣从极严大司马间受书失指公索杖欲棰之赵淑人抱而泣曰伯氏所寄唯此儿不任汝棰公为弃杖而泣乃巳甚爱少司马而所以御之乃甚严诮责时过当既而曰吾非不悔吾甚迫欲成之不得不尔少司马释褐司理金华公犹疑之为一至金华曰吾欲以观司理何状闻金华之人颂称之若一而后已至其入拜御史按决荆狱董畿学佐理中台两抚秦楚公必以书及诗戒朂之凛凛乎霜雪也又昭昭乎蓍蔡毋但少司马素慑义方必不至头触屏风矣忌少司马者以才而更齮龁之识者曰此亦刚之效也公所以授也公既絶迹不复与公家事属岛冦大起且逼长乐有议欲移家徙郡者公张目谓曰若不被一上衣冠耶而忍兽窜以为民先悉出家所有醪糒粟炙身乘城而鼓之诸士大夫咸自奋与卒伍分功而立睥睨间凡三日贼败去移攻福清顷刻就屠邑人自是益归德公公素强无疾老矣食酒噉肉不衰会少司马自武夷还公呼饮剧醉至夜分顾睨曰孰与若壮夫自是饮辄剧一日忽谓少司马吾体中气惙惙得汝乃王自是少司马侍寝榻下者五十日所夕促命粥尽一塸巳命酒凡数行欣然谓少司马吾归矣生无益县官慎母烦将作治方中若妪时也又谓生不妄过人饮及名人一钱毋受祭及赙巳而握少司马手曰好为之以未竟付汝矣遂坐而逝喉间声若雷吼者竟夕始敛鸣呼公之刚于易箦之际犹见之所谓浩然之气塞乎天地者非耶公于书无所不读谈说道理博识今古若指掌为文章雄浑明白要取达意所著有毛诗四书口义春秋集传读易管见双溪拙稿和陶杜二集多传世尤自谓于春秋有所发挥其持论是夷齐而非汤武以追项籍取刘璋为张文成诸葛忠武罪人莫能难且曰是亦刚之伸于识者也公生于弘治戊午二月三十日卒于万厯癸未十二月十六日寿八十有六塟古县之九屏山配及子女婚嫁具如左
　　
　　铭曰才不以刚才或繇径以刚用才才苦未竟陈公刚德乃自天性九折不回百炼愈劲秩不登四仕巳六政归而著书其室县罄千载殷周独任廷诤首阳之墟大义彪炳晩以子贵娄被国庆既崇章绂复考终命人亦有言斯乃天定匪天始定吾理常胜
　　
　　处士观省张君墓志铭
　　
　　余读赵武部之状张君而知其贤也其称子也能不替父也其称父也能不■〈目匿〉子也夫张君虽贤一里人也死而有武部状之足不死矣而其冢嗣修德未巳也益以手草事行数千言而顿首余庭曰天乎不肖孤所以未遽巳于吾先子者葢不容巳也其不替吾王父也独丁其艰今之死也将以成报之其不■〈目匿〉孤兄弟也以玉我于成也今兹觊有成矣而忽弃孤兄弟以死何以报先子也唯公幸而惠之一言以贞诸石先子死而生即不惠之一言不肖孤生而死余怜而许之君之先自留文成侯其转徙者籍楚州至逵而从宦于常遂家常之江阴七传而为景六又四传而为赠兵马公旦世世拥髙赀旦生省几公縢益拓之至倾邑由太学授兵马指挥以干用着声有封典归而好行其德郡邑中推为长者凡三娶至封孺人陈而举君兵马公有五子君其季也生而儁颕父絶爱之稍长通经术工属文故宪副薛先生甲有人伦鉴见而器焉以女字君十四从游燕中其文益藻发所当无前复从父还里方日贾其技以与诸士子角而父倦家矣析箸五之曰吾欲以观谁渠能君当其最繁者属岛冦起里中徭赋俱用军兴法需迸傍午冦愈益近播迁不恒君坐是大困学亦渐夺而会母陈病不起君哀毁甚丧塟力任之不以累诸兄父大喜过望曰儿实能吾老死无憾于是中外一切属之君而君有子即修德髫时崭然头角君授之书且以自课十得其五六庶几一日渑池之翼而父复以老病终君侍汤药至损形擗踊佹灭性强自力丧塟虽不尽巳出大较倍之及毕礼雍雍无间也有构其一于君者曰是且阴中若急先发毋为所制君叹曰彼必不忍此即忍之吾安敢以先人遗自鱼肉哉构者惭而退君禔身以严持门戸以整处久要以信待闾左以恩而家故豪久多忌者数乘隙困君邑邑不自得唯课子而巳会修德举乡荐明年仲子补博士弟子诸叔季以下俱立矣君推家以与之时杜门手一编吟哦自得遇风日清美与内外戚执善者尽壶觞之致人或谓君不及时益置田宅自封如先兵马故事耶君曰吾安敢望先兵马苐不隳先兵马授足矣计吾拮据三十年夕寝未尝恬一枕今且老乃与子孙作奴哉于是人人服君之达而廉意君晩舒闲当得上寿而忽感中鬲不善食诸子以非意所望忧之甚君咲谓吾年五十二不为夭且吾王父年止于是吾母及母之弟亦止于是吾何容过之多忧奚为病小间强修德赴计偕亡何遂亟以至卒君长髯丰下善举止性不好弄亡美衣鲜食之奉薛先生以讲学为东南倡亡敢抗者君与之下上薛先生时时有会曰吾愧乐彦辅多矣修德又为余言记少时循王父膝而行王父指谓父愿而子得似而庶以慰我夫王父从容逝吾父手而不肖孤以身外之计易之竟不及躬医敛孤何以毋食斯言也念技已穷唯公言是寛耳嗟乎此修德所以不遽巳而余所以为之志且铭也君卒万厯乙酉妇即薛先生女淑而才白首相庄无间子八修德修吉修巳修和修政修身修典修某女四孙男四女五名及婚嫁别系左方墓在横塘铭曰
　　
　　何子之材而中郁纡若稍吐矣而不竟舒夫是以委形者虹其光而委蜕者嶷其角若元凯兮并奋乎天衢噫不复为子欷歔矣
　　
　　同知郁林州事封文林郎大理寺右评事九华顾公墓志铭
　　
　　顾之先自越王勾践封支子于顾始至晋而有尚书君叔者令无锡家焉遂为无锡人家世受髙赀明兴其儁曰福五尝以家众拒俞寘乱而使其子寿诣阙告变坐系得白寘卒就法然父子相继以劳死家亦破独遗一子信甫幼孤育于友钱氏用什一起家与其子松轩公某某子芹轩公懋章俱以公世父荣僖公可学贵赠俱太子太保礼部尚书芹轩公有二子长即荣僖公次曰鸿胪公可文鸿胪公公之所生父也芹轩公有仲弟封刑部郎中盛章盛章子曰承事郎可贤承事公中年病痼不能子请于芹轩公乃子公则公之所后父也公生而韶秀警颕总角时即为通人邵文庄公所赏识曰此儿也异日国器者时鸿胪之长子曰起经荣僖公壮未有子亦子之与公俱貌而才以故荣僖公爱公与起经亡少异受尚书讲业里中与王编修立道尤参议瑛齐名遂补博士弟子试辄髙等引例入太学复与南昌万懋卿溧阳马应图寳应朱子价华亭何叔皮倡和为古文辞有声荣僖公起自里中入待诏上林挟公与偕天子宠荣僖公甚多所赐问及竹宫祠厘栢梁酬和之作非公属草不称天子后司得之特赍以镪币太宰唐文襄公雅器公欲超格授以官少宰张文毅公不可曰腰■〈马上衣下〉蹑景而驰毋轻就絷也公感之乃就试试而又不利谒吏部选人得滇之某卫经厯人以逺难公公曰丈夫堕地千里我而近谁当非近者且縁是而探金马碧鸡之胜以追踪长卿子渊不亦可乎既之任以才试署昆明篆昆明滇都会邑也公所剖决立解有黠阉挟数缇骑以鲍司礼指求黔公金所过势张甚至手批杀驿子黔公忧之计亡所出公乃盛驺从往谒与谈司礼事不能答钩致其微实阉也而非司礼所幸亦不受求金指阉惭愳遁去黔公而下恃以强巳为其邑兴学校肄兵甲属岁旱徒跣而祷辄澍上官闻而贤之旌异交属寻以职贡行公悉辞其费近千金道还无锡里倭骤来攻城势且溃公佐令王其勤授兵登陴出竒而刼之贼逆溃去幕府第功受上赏乃始致贡还迁贰欝林守行守事公益明习于政尝条五便上之州黒眚起公矢于神巳竟寂然陆川冦来侵公勒习射士驰徼之殱其酋渠二十余余皆散走督府奉大司农檄征丹砂于欝林公为言欝林故不产丹砂得非繇葛洪求勾漏令误耶洪从鲍靓隠罗浮未尝至勾漏得勾漏砂也窃闻辰实产砂请市之辰便督府不聴役徒三万徧采砂欝林不得久之竟市之辰以解而公遂复奉贡砂役既竣事谢病归公年仅四十余白晳美须眉丰下善盻大冠髙帻衣纱縠单衣曲裾后垂交输雍容是都出入闾党目属之好读书工古文辞非西京大厯不厝舌也书得晋人遗意其在滇与故杨太史慎皇甫司勲汸相倡酬谓公文似太史公诗在鲍叅军孟襄阳间尝采明诸公先后诗帙之曰国雅又采六季三唐诗语曰秀句要不必规规衡石而会心之致多矣别墅依惠山址与戚执黄光禄圃邻皆极泉石之媺逓代主之双鬟四弦咸絶其艺丝扬肉驰飞白卷波丙夜忘疲每谓不恨不见嵇阮恨嵇阮不见我性既嗜吟而又苦思尝触雪堕深池中家人拯之乃得苏公故名起纶字玄言至是更名更生字仲长最后行垄益深得若九龙蜿蜒者当骕岭之白石坞中为黄公涧汇水傍泻有丘若覆敦公大乐之暮而梦老人乘白鹿相劳苦质明客有贻公一玉玦其文则巍冠而挟鹿者遂名其壤玉鹿仙丘曰吾蜕于是矣时铜梁张肖甫云杜李本宁过公公乞肖甫志其圹本宁碑其丘时以公为达公孝友天性既后于承事公念鸿胪公渐老无壮子乃以身任两家养承事公既卒多内外侮公悉其材力以扞之业以不堕奉所后母缪太孺人甚恭甘脆必备而鸿胪公故豪有园池声酒游闲之好两子皆出后于人时不给公拮据佐之不使有虞色及其居二父母忧其毁戚毋以服间也然至鸿胪公晩节举庶弟悉遗产畀之不私矣岁时家奠必悫创合享祠于南林祀晋尚书公而下凢十二室宗人荐釂以序蔼然追逺敦睦之风自为文记之年七十一而病寖剧登楼顾盻久之命笔书遗嘱甚详将属纩斥妇女毋得近强起浴沐更衣端坐而瞑时万厯丁亥之三月四日也所著有应制玄言训藻感知昆明句漏译秀旧林解頥赤城山园倡和集若干巻知非厯十巻辑竒觚若干巻并国雅唐秀句行世者十之九娶于杨封孺人丈夫子三长祖源以文行举入直史馆仕大理评事封赠公如其官今为礼部精膳司员外郎娶吕封如杨次祖河武学生雅好古娶孙次祖汉郡诸生娶华女六适蒋仲仁太学生黄邦裕诸生恽应龙钱宪南华永曾字何（阙）之孙男十三人孙女七人曾孙女四人男之胜冠者多为太学郡邑诸生婚嫁皆名族祖源罢自直扶服奔归将以某月日塟公而手草事状来请予志铭曰先人且藉子而不朽余曰而之先人自致不朽矣且也有肖甫本宁之言在祖源固请不巳曰吾先人尝辱子友矣谓子有加于二子则不敢谓值子而不得快则不忍予乃读其状叹曰顾公真人豪哉为铭之
　　
　　铭曰为人后而能致其私不见屈于矍圃赀郎也而以政事文学名与次公长卿伍探乎方之内而不凿性逰乎方之外而不踰矩于戏仕犹不能在通塞间其饶子孙而贤者乃所以自胜于天者耶
  </div>
  <div class="pagination">
   <a href="弇州续稿_page139.html">
    上一页
   </a>
   <span>
    ...
   </span>
   <a href="弇州续稿_page135.html">
    135
   </a>
   <a href="弇州续稿_page136.html">
    136
   </a>
   <a href="弇州续稿_page137.html">
    137
   </a>
   <a href="弇州续稿_page138.html">
    138
   </a>
   <a href="弇州续稿_page139.html">
    139
   </a>
   <span class="current-page">
    140
   </span>
   <a href="弇州续稿_page141.html">
    141
   </a>
   <a href="弇州续稿_page142.html">
    142
   </a>
   <a href="弇州续稿_page143.html">
    143
   </a>
   <a href="弇州续稿_page144.html">
    144
   </a>
   <a href="弇州续稿_page145.html">
    145
   </a>
   <span>
    ...
   </span>
   <a href="弇州续稿_page141.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
