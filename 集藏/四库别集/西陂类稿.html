<!DOCTYPE html>
<html>
<head>
    <meta charset="UTF-8">
    <title>西陂类稿 - 第 1 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西陂类稿 - 第 1 页/共 53 页</h1>
    <div class="content">　　钦定四库全书　　　　　集部七
　　西陂类稿　　　　　　　别集类六　【国朝】提要
　　臣等谨案西陂类稿三十九巻
　　国朝宋荦撰荦有沧浪小志已着録是编凡诗二十二巻词一巻杂文八巻奏疏六巻其诗之目曰古竹圃稿曰嘉禾堂稿曰栁湖草曰将母楼稿曰古竹圃续稿曰都官草曰双江倡和集曰囘中集曰西山倡和诗曰续都官草曰海上杂诗曰漫堂草曰漫堂倡和草曰啸雪集曰庐山诗曰述鹿轩诗曰沧浪亭诗曰迎
　　銮集曰红桥集曰迎
　　銮二集曰清徳堂诗曰迎
　　銮三集曰藤隂倡和集曰乐春阁诗曰聫句集凡二十有五其初本各自为集晩年致仕居西陂乃手自订定彚为兹帙惟初刻绵津山人诗集删除不载盖以早年所作格调稍殊故别为一编不欲使之相混也荦虽以任子入官不由科目而淹通典籍练习掌故诗文亦为当代所推名亚于新城王士祯其官苏州巡抚时长洲邵长蘅选士祯及荦诗为王宋二家集一时颇以献媚大吏为疑赵执信尤持异论并士祯而掎轧之平心而论荦诗大抵纵横奔放刻意生新其渊源出于苏轼王士祯池北偶谈记其尝绘轼像而已侍立其侧后谒选果得黄州通判为轼旧防地又施元之苏诗注久无传本荦在苏州重价得残缺为校讐补缀刋板以行其宗法可以概见故其诗虽不及士祯之超逸而清刚隽上亦拔防自成一队其序记奏议等作亦皆疏畅条达有眉山轨度士祯寄荦诗有曰尚书北阙霜侵鬓开府江南雪满头当日朱颜两年少王扬州与宋黄州言二人少为卑官即已齐名不自长蘅合刻始所以释赵执信之疑也然则士祯亦未尝不引为同调矣乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀









　　西陂类稿序
　　吾友商丘先生所为咏歌风雅之文曰某稿某集者数之凡三十有四而书奏序记辞令之文称是焉于是综其条贯列其叙位次其时月别其游处胪其向所名者汇为全编名西陂类稿西陂者旧庐也是时先生居西陂以书来谓余曰吾爱子之为文幸序而述之予发书惭汗厯旬涉月坐卧诵之行道则戒僮御持载以从盖予之能卒业于先生之文大抵在车马驰遂徒侣杂沓之时而习复呻吟忘其罢惫废乱而有息焉防焉之乐者此心则在西陂烟水之间也山水之乐亦恒人之常情而予之息焉游焉以西陂烟水之间者凢以先生之文之美矣夫世之彯华缨曳髙裾驾轻防肥以防于名利失得之塲飘忽震荡而不知止者盖其所乐在彼而不在此也先生有道而能文得之于心行之于已泽加于天下其达于制述徴于比兴者西陂之乐盖无时而忘之故能兴感于人心学者随其所见皆有以自得于尘之表忘其所忧而乐其所乐也欤先生恬澹寡欲有超然逺览之志自其服膺文献绍美前光学成而仕游厯中外常以书巻自随晩而弥笃故其文闳深隽永尤长于讽谕之言以予之思杂风尘乐而不倦则亦岂徒耽文辞翫耳目而已哉其得于先生者亦已多矣虽然今归老故山白首学道而茫然如故吾也先生有道而能文其何以教我哉客有言者曰先生之文先生之道之所存也子既乐之道在是已予嗒然移时曰敢不勉乎公教我矣并书之以为西陂类稿序康熈五十年辛卯三月泽州陈廷敬撰






　　钦定四库全书
　　西陂类稿巻一
　　吏部尚书宋荦撰
　　古竹圃稿
　　斋居
　　穷秋风雨积茫茫失昏晓拥被卧匡牀檐前啭孤鸟披衣啓蓬户干林忽如扫黄叶满阶除菊华亦已槁紫兰落其英飞萝尚嫋嫋顾此岁云晏抑郁伤怀抱空帘闭幽独遗编恣探讨今古两难名寒牕荡丛篠
　　空城雀
　　空城雀声啾啾羣飞徃来求其俦蓬科有子壕有水朝夕饮啄乐无已慎勿飞向人家里少年挟弹子儿童把黏竿人家待尔供盘餐嗟哉尔雀百忧攒
　　赐宴
　　执防趋丹陛云霄侍禁銮仗前朝赐坐苑里昼传餐醽醁黄金椀樱桃赤玉盘承恩歌湛露独有近臣欢
　　大猎
　　讲武
　　天王事观风
　　圣主心三驱寛肃杀八骏鄙荒淫龙幄留中野霓旌出上林佽飞随卫士夙昔荷恩深
　　古庙
　　崚嶒古庙坐荒岑神鬼森罗玉座深画壁旌旗闲自动雕檐松柏昼长隂行人十里闻钟至怪鸟三更入户吟欲问何王香火地螭碑零落土华侵
　　天河
　　万古秋霄上迢遥一水横光星宿小影带月华清灏气通沧海余波洗甲兵年年鹊桥渡牛女可怜情
　　送里人南归
　　几日烽烟息天涯君独归且消今夜酒去掩故园扉台圮黄河逼村荒紫蕨肥吟诗倍惆怅心逐片云飞
　　戚家堰
　　逺树重重杂暮烟荒滩流水自潺湲漫言此地行人少解甲归农始二年
　　东村刈麦
　　五月东村麦芃芃没垅高因风翻废圃过雨乱平臯官帖储胥急田歌铚艾劳永言勤力作庶此慰嗷嗷
　　过北庄四首
　　凌晨天气佳防马荒城下一径度陂塘泉源自倾泻菱叶静如拭荷花秀堪把回溪鸟语多近岸人踪寡纵目碧烟深嘉禾盈四野
　　雨意有无间随风倐以至喜兹土气香何惜霑衣袂捎捎林表疎洒洒田间细云脚指頽冈雷声出古寺白鹭逺更明黄鹂湿欲坠道旁有孤槐枝叶相亏蔽下马杂地坐斑白与童穉话言固无伦朴直亦可对所愿岁功成一朝偿积税
　　雨后耳目清几处鸣蝉聒逶迤到荒村田园慰饥渴我屋八九间轩楹对空阔卧起遂移时凭几进粗粝俯仰惬初怀吟咏得开豁朱槿缀篱邉青藤纒木末桃李何离离瓜实亦堪掇地偏胜事收心逺尘缘割寄语市防人樊笼自可脱
　　振衣陟林丘曲径任吾取有庙峙其巅萧然见环堵鸟雀聚几筵牛羊散廊庑碑坼古篆文年代谁能数再拜一眺望防阳正亭午豆叶碧连云黍苗青映土农事信可悦躬耕讵云苦攘攘走儿童前村喧社鼓
　　落花
　　昨日花簌簌今日落如扫反怨盛开时不及未开好嘉禾堂稿
　　蚤过东村
　　凌晨发逸兴策马背荒城平原何膴膴秋色殊空明疎雨夜来过林壑被余清茅茨相因依荟蔚藏柴荆已喜尘鞅隔况闻好鸟鸣披襟话野老愉悦荡心情攘攘市廛内无乃丧吾生缅彼桃花源永言羡躬耕
　　晓起
　　晓起兀坐南轩前物华满目相新鲜海棠斑斑红防地栝柏郁郁青参天屋上鸣鸠亦何意篱边戏蝶真堪怜十日五日望雨急喜尔云气来飘然
　　宿州道中【相传州有盗蹠祠】
　　故国辞梁苑孤城问宿州驱车岐路远到眼乱山稠塔废巢双鹳渠荒下片鸥东陵香火在试问欲何求
　　过凤阳
　　废殿今犹在祠官久不供牧牛来竪子栖鸟失长松日抱苍崖远云流碧涧重
　　兴朝忠厚意隧道有人封
　　夜发大山铺至关山作
　　夜发大山铺西南陟诸岭崖谷将万转山木相与永残月在林端层层散清影漱流趣不稀跻险心犹逞白芷映红榴青蒲交翠荇行矣复停舆晨光忽耿耿何处子规啼回头得深省
　　琅琊寺
　　数里环苍翠山门转折多佛楼横涧底讲席峙岩阿细雨斜侵竹长虹晩入河到来清兴发絶顶自高歌
　　归云洞
　　不尽登临兴新晴肯遽还侧身山谷里扪葛洞门邉石乳时时雨松隂处处烟黄昏仍倚杖片月向人悬
　　楚江曲
　　楚江来汤汤瞬息已千里明月在遥天清光散江水扬舲鼓枻欲何之今夜鄕心只自知侧身北望风吹袂江水东流明月西
　　咏史二首
　　吾观曹参相英伟有竒抱攻城与野战气象凌苍昊一闻盖公言刻意遵黄老去齐语代者狱市并容好及其登朝后酣饮忘昏早歌呼和羣吏中怀何浩浩守成无异术清净以为宝史迁赞匪诬极言能合道寄语功名人锋棱亟须扫
　　古之恭谨士乃推万石君躬行感人主举家尽欣欣惟建称克肖遇事展殷勤退朝入子舍手浣亲中裙庆也稍简易数马有令闻虽曰天姿厚亦惟和气熏千秋读遗史蔼然接清芬嗟哉世儒辈务华徒虚文
　　夏日同杜于皇康小范陈伯玑董文友倪闇公过高座寺访无可大师复至万松庵访张尔公呉汉若即事有作
　　凌晨结伴出长干云白山青野望寛花雨高台闻逺磬松隂曲径觅幽兰六朝兴废从谁问一代风流接席防欲刻新篁留姓字茶烟轻袅夕阳残
　　乌江
　　落日乌江繋小船防山气势想当年一间古庙荒烟外野鼠衔髭上几筵
　　题胡循蜚画石
　　素壁隂森翠几重巻然削出玉芙蓉知君不尽西湖兴特冩飞来第一峰
　　赠汪孟初山人
　　石耳山中七十翁徃来梁苑鬓如蓬可怜大有吟诗癖一日新篇满一筒
　　武城道中
　　小邑名元着萧条战伐余河流环废堞茅屋枕荒墟日午行人少天空过雁疎明农方下
　　诏谁为劝耕锄
　　西风
　　一夜西风急闲门落叶稠青烟收旷野白日媚穷秋鸿雁归应尽芙蓉晩故留无端悲节序惆怅向林丘
　　寄胡循蜚
　　忽忆西湖客端居岁月淹波光连小苑山色满虚檐鬭箸莼丝滑弹筝玉指纤何时能过访赋笔许同拈
　　送胡去骄七十四韵
　　先子晋纶扉乃在丙戌岁贱子借余防观光太学内时维童子年碌碌随流軰君家先学士适践司成位师道焕然明端居垂训诲讲学似昌黎斯文未终废诸生荷钧陶贱子破愚昧正如草木生因人得灌溉持此感至徳终身矢不匮无何岁月迁彼此忽异地回首叹犹龙中心徒愦愦辛卯夏五月先子遂勇退未成緑野游已见墓门闭叹我失怙儿常怀负笈志呜呼壬辰冬师也复长逝造物何冥冥吾道任凌替痛哭向昊天形容日顦顇狂与阮籍同贫岂原宪愧去去向京华孤身厯幽蓟官阙郁嵯峨远近相亏蔽桂栋映兰橑临风何绮丽奔走九陌中词赋成嫚戏丁酉孟秋月与尔倐然值夙昔未相逢一朝快把臂不遑问出处先自述家世四目如涌波各洒终天泪泣罢乃还歌斗酒竟沉醉俯仰天地间身名贵自致鸾鳯即鸡鹜驽骀亦骐骥万事无端倪谁能辨轩轾所幸有吾徒先猷未失坠一啸暂挥手踪迹两捐弃西山新雨后何人挹苍翠淹忽逾二年中怀郁以积梁苑有薄田日夕甘负耒善病类文园殷忧恒惴惴每咏蒹葭篇秋水无际山寒桂花落几日幽盟遂徘徊岁云暮霜雪凋兰蕙蓬蒿满院宇直如张仲蔚客自广陵来停骖叩我第连宵梦见之失喜故人至入户坐我牀张灯解君佩酌酒话艰辛山厨荐霜菜酒阑各就寝谁能便安寐更起坐月明萧萧朔风吹转盼和气回春事自兹始平台峙沃野晴云浮靉霴登高望四海樽酒寻常载黄河浩荡流邹枚竟安在怀古发竒情高吟屏尘态鸿雁竞嗷嗷飞鸣向边塞城市隐鳞鳞人烟何碎时从竹圃游还向鹤洲憩平原十日饮盛事应难再此日最风流前徽幸可逮论文宗马迁咏诗追曹植正声变衰靡明堂尊鼎鼐敢言身后名且快吾徒意门掩巻常披杯空酒更贳情亲见肺肝意洽呼兄弟舍弟炘与炌颇亦称解事围棊展戏谑染翰叨陪侍徐子【恭士】与叶君【荃伯】十载甘萝薜时来共盘桓妙论焉能计君言亲未塟此地敢留滞中夜忽徬徨泪下霑衣袂将命邗江舟兼鼓洞庭枻言辞何凛凛所贵在大义青眼更谁开白驹难尔繋且复立须臾顔色暂相对风前逺树齐云外晴峦出顾景倍惆怅折栁起长喟再拜赠刍荛明徳须砥砺
　　城西陂泛舟二首
　　万顷琉璃外城楼似画图危桥凭浪逺野艇带云孤渚净花堪摘沙明鸟自呼歌头传水调高兴满江湖柁响蛙声歇舟停露气防渚烟闲泛泛汀栁故依依白破晴沙远青抽乱苇肥羣鸥吾共汝莫漫拂波飞
　　牵牛织女
　　夜静河汉明迢迢流中渚鼎足三星间盈盈者织女彷佛是牵牛相对还自阻抱此万古情怅望不能语惟有左右旗每夜伴机杼
　　出郭
　　出郭行未远林壑相因依散步发逸兴茅茨带斜晖牛羊下前坡一一望柴扉径转桃李熟溪平鲂鱮肥翠荇牵且流小燕止复飞时见村中人持竿坐渔矶即此堪怡悦攘攘竟安归
</div>
    <div class="pagination">
<span class="current-page">1</span><a href="西陂类稿_page2.html">2</a><a href="西陂类稿_page3.html">3</a><a href="西陂类稿_page4.html">4</a><a href="西陂类稿_page5.html">5</a><a href="西陂类稿_page6.html">6</a><span>...</span><a href="西陂类稿_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
