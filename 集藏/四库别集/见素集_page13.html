<!DOCTYPE html>
<html>
<head>
    <meta charset="UTF-8">
    <title>见素集 - 第 13 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>见素集 - 第 13 页/共 27 页</h1>
    <div class="content">









　　见素集巻二十七
　　钦定四库全书
　　见素集巻二十八
　　明　林俊　撰
　　题跋　　杂著
　　跋存斋稿后
　　予尝恠贾生王通李观诸贤不及见其至有私恨焉天地间不贤者何限贤者顾夭以死谓天诚无意是人其未可知也今观进士王公彦恭有感矣公在诸生以气节勲业自効诗古文骎骎頴出声震业光名流推让假之夀其轰烈俊伟与世相无穷无疑也而仅与顔齐夀几于郊之穷得一第而不沾一命又弗逮乎詹以死然其道已信于友售于时其遗稿已克传于家其孙啓已世先业有古行为名御史呜呼古今人夀者何限荒榛断莽澌尽而无余者亦多矣其诸为夀不在夭不夭也
　　题五贤遗像
　　予从二泉邵先生始得拜观诸葛武侯陆忠宣司马文正范文正韩忠宪公像画史杜瑾所圗也五贤传志详焉李阁老西涯翁摘其要分録于左揔跋之尽矣予独慨贤才之遇之难也奉天防难听贽既追仇尽言逐如弃梗徳宗时也韩范同时柄用中外跂想其勲烈而群小不悦毁言日闻竟罢竟请外司马为相已病天下共惜之予谓司马不死相亦不终熈丰诸人固在也武侯三顾而起佐帝胄圗恢复专不失礼行君事而国人不疑炎祚几热而将星陨非天欤二泉托志忠雅识防而养充当天惟纯佑圣天子兴理唐虞之时终其遇而不患不尽其用其在兹欤
　　恩命録后志
　　上世有门防例明堂郊祀等恩有册授制授勅授赠封之典故甲族显融无间纶书玊语复叠而骈蕃国朝大臣三品而上録子官防授在内三年成绩得封五品而上与诰下与勅一品三代二品三品二代四品而下一代八品九品本身进之路狭故并美少锡之难故寳藏为特重上宰泉山先生今録俊得拜观焉先生尊府抚州赠上宰公而下祖孙父子三世第进士前后荷褒宠诰十七道勅八道祖若妣六道父若妣八道先生若配九道子主事君庭防若配二道林世称徳门毓和凝祉至先生尤盛问学渊委识防而养休休焉至方若圎至勇若怯温燠若可亲而居中栗不可柔知先生者容亦浅之知先生也广平介而狭莱公大而疏先生兼其美而防其迹泯然者也先生在司成久上念之一嵗三转官识者犹以为当朝夕赞天子訏庙谟张主国是留都位置非官宜夫人论至公也抑徳必世世盛恒理耳安世之贤人莫竟其説仁杰再世有莫知天道之所以然先生作述无愧焉恩命稠叠非幸致而然録之昭上贶也扬世美也迓续来休有隠望焉
　　题陈一防太守像赞后
　　右大司防旴江何公所作陈高州西潭像赞西潭粹雅精博頽然一儒者平生制作尤盛于诗可传示后世无疑者旴江赞不及盖举其重言耳旴江与吾乡从吾彭公并擅时名而量稍异从吾博大旴江方整不当其意不少假顔色莅属尤严独于西潭体貌若此视其赞可以知西潭矣三复起敬谨识其后归之
　　题朱二守送行卷后
　　莆郡称文献莅郡宿多钜公近时尤楚楚可尚或曰守南郭王公贤也故寅贰皆贤予曰固也朱君士容先南郭郡丞者逾年有孝子刘闵者君首诣之延教社子弟分月饩以给其母有巨盗江者任侠树党殆不可圗君擒殪之植良艾奸政之大无逾此君盖自得之南郭慎许可序文独致重公其亦有所试矣
　　跋张东海小草千文
　　成化间张汝弼东海卲文敬半江萧文明海钓皆以草书名半江海钓皆自谓当北面东海一时学书群宗焉东海天趣逸发笔力豪宕其大幅尤佳小书未尽其妙也诗信笔可传播伟然一代人豪为时宰所忌仅知南安吴佥宪出示此巻展玩之余谨附于左
　　跋夏太守育才家谱后
　　迁史记大夫世家谱之作昉此宋欧蘓谱率为士夫所宗吉之陇州夏氏谱又防互而广加详焉断自虢州为世缺所不可知盖不可妄附以失本实此公敬甫诸君子脩谱之意今延平郡伯育才公订成者也谱传所载文庄公而下凢如千人圗系无闻者亦间有焉呜呼崇韬拜令公之墓识者讥之蔡京之裔不敢目其祖直附忠惠谱虽系世次子孙亦可感而兴焉郡伯公廉实忠恕有时誉令公忠惠夙有志者俟其成续焉
　　菊跋
　　菊之华五色独以黄称韩魏公谓黄华晩节意凡菊皆然非独黄也公本月令者也秋之季月菊有黄华菊黄为多从多而论抑秋金也金之品黄为上季月土也土正色为黄菊木属而具是二行从其上从其正以黄称欤未可臆为之説是赋一素一丹又莫知其指岂以寄耶素其质而丹其中耶抑适情立象因而赋之不可知不可知然窃嘅焉霜风揺落是菊以孱然数尺之榦与刚贞之梅后先以承晩匮亦难矣
　　跋李西涯墨迹
　　成化间李西涯以文翰擅声翰林吴匏翁稍后出与并蘓长公称书象人形欧阳率更貌寒书径刻正如其貌予谓文亦然涯翁澄润故文极清永书晋法也匏翁雅醇故文极浑重书蘓体也皆逼真者评者谓逸少东坡书皆晩年后工二翁治间书精爽尤不可及涯翁是书其龙驹鳯雏初年时也已自如此门下士林俊谨题
　　题淳熈赠黄知稼告身
　　右宋孝庙郊祀恩赠通直郎黄沃故父尚书考功贠外郎致仕公度为朝奉大夫者也先是左丞相虞允文罢镇蜀死右丞相梁克家曽懐叶衡相继罢故阙龚茂良淳熈元年十一月李彦頴二年闰月俱防知政事三年十一月赦防四年四月告下故具名六月龚为曽觌党谢廓然所劾责放英州矣朝奉公号知稼黄旗树屋应梦而生谯楼紫气公遂大魁天下陈正献公魁亚龚年十四在榜中绍兴戊午也公独位不过郎莆在宋五状头徐官至尚书陈郑登二府吴大理少卿亦惟公位独下然不濡迹奸桧完名纯节正献公相颉颃诸公间有惭色士之显当时而名后世其果区区爵位之赫然者哉公裔孙廷宣解元世防旧物袭新绮而加池潢之捧以诣其舅氏俊公裔孙甥也盥手披阅志于左方
　　李长者诰勅跋
　　李长者宏封侯赐额诰勅理宗景定所予似道首相防名在焉按秦壊沟洫而水利兴然皆有司之事熈宁初安石导神宗兴利始诏诸路劝诱脩陂塘圩隄议功旌宠长者起民间有事木兰是诏也当时蘓轼所论刘挚等所疏程昉等之淤田利殆不胜其害独长者陆海百里与离堆钳卢相无穷故乐道之因附安石髙竒起事为宋扰之始又恶夫似道之相宋无日矣
　　杂著
　　鹦鹉翡翠解
　　滇之西多鹦鹉群千百以飞啄松子林顷之且尽土之夷腊之执弹而临之应下以死其一嘴爪如丹毛五采锦以绚夷求生致之罗四面数日乃得得则架而悬之饲以谷若黍而通之语言以购重直即翡翠者防以机矰缴中则利其羽而肉弃之因感庄生鸣鴈韩子二鸟之篇而重太息焉彼均羽毛之异而夀夭殊者其用异也易之则亦云尔宰物者之为翠累亦诚悲欤抑固材而死也鹉胡为耶食人食言人言以隳误人事生亦良赘矣
　　舟神纪
　　萧晏公者名善水江之舟多祀焉昕夕撞鼓磬为乐发必告止必报牙日必祭风雨盗窃现恠物必祷焉舟人穷宁死不复神恡一进止失据市酒实瓯肉实盆拳跽蒲伏道罪过缕缕以纾神怒成化甲辰予谪姚州倅附客舟泝洞庭目感且防心厌之一日颿遇风疾驶柁师弛柁职罔共舟触滩狶突撼顿益胶弗可解栧数舰俱絶予谓登若货器势易与弗能从也夜虞盗寘道里费神间逆盗惧弗检也再信众如予言果脱走谢神予适往收费众误为祷也曰公举瓣香如响因以谢予予不显为辨呜呼惰而胶轻而解人则云然神奚怒奚功也亦岂瓣香能喜况未必然耶有大于是者得予言而从之庶几乎其无惑以理矣
　　防雀对
　　有髙其仓而储者群防下食之不得上饱以暍死其一困犹生守仓奴得之四足而钉之扟细荆而诘之防瞑目短气死复蘓首若自服口唧唧若伸辩状邻叟善滑稽绐奴曰吾能通禽兽言防有所诉奴曰何诉曰防亦毛而族耳马牛犬豕以其用也食主人之食防贱生无所用亦天地间具物耳耳目口鼻何异马牛犬豕饥食渇饮为欲同情也主人不怜而与食盗而食为辱亦甚矣以防命博一饱暍死肩并主人不相悯而相罪多见其忍也夫雀翼而飞百什而群鬼入而神出耗主人之食亦众矣又恶得而诘之奴停防罗雀扟如防而毒焉雀阳死鸣悲叟曰亦有所诉曰雀鵞鴈而族耳肉不登俎豆其无用同其具物天地又同饥食而渇饮有间哉防奚知防而不知雀也雀可死防亦可死独雀死乎哉防曰吾之群无汝之多疾飞逺逃无汝之便雀曰吾棘栖而野食不得已而食主人之食入其罗主人之子笼阁粒饲抚而爱之有爱汝者乎穴墉穿牖破衾敝帷吃纸涴书翻盆倒盎使主人食常废匙卧不贴床席吾盗虽多其取厌顾出汝之下防奚雀之连防则语塞雀曰无忧吾汝之肠费亦良尠矣奴亦以用而食主人之食饫口撑肠刺齿捧腹携挈群侣倒卧林樾而屋頽弗支垣败罔饰畦蔬防禾荒死枕籍然犹异菓先尝嫩雏潜炙削分隠钱匿丈谩石以私其身圗而肥厚其妻子耗主人无防雀倍耶奴嚼齿发指临之甚威既而思曰吾过矣遂释雀与防澡身浴徳穷智役力先主人忧而忘其妻子之急寒不知衣饥不知食出入戴星风雨不得息不再嵗屋垩如新垣补就宻桑梓屯云稷稌蔽日莱辟庾陈主慰家实专倚隆毗群奴莫加焉方悔雀言之晩揖隣叟而谢之叟曰是绐也吾借以风耳夫吏于公者皆奴也胥史厮役皆雀也盗防也盗之害下于胥史厮役而取厌于吏盗尤甚治盗而不先胥史厮役蔽也不自治其身又何治于胥史厮役哉奴曰甚善书以为吏告
　　驯虎解
　　庐墓孝子之自致非常也售伪者往往举驯虎与白乌甘露为例以为孝徴夫昭昭人耳目事犹假自文如近世元臣白鸠白鴈举朝有诗可尽信乎抑为诬犹近也虎绕屋越垣卧庐侧容有之容知其驯耶手而抚之揺尾帖耳如犬之服习投之食张口而授耶制虎医虎虎服罪志恠者也渡河之对抑诚偶然者周公圣人也驱虎豹而逺之何彼劳而此之逸也近虎为莆患一捕获之二虎又为患又连捕获之朝令而夕竒应何神也记成化时虎亦为患悬重赏致之连获三十虎噬者不获二年乃获又何其滞也所谓偶然者无信耶噫斯生人之幸不幸也曰然则纪之者诚神其诬耶曰信及豚鱼是类也以立教也不纪无以劝化不纪无以劝孝君子宁受人之诬而不忍絶人子自致其亲之善
　　郭巨辩
　　巨埋儿有诸曰慈孝一道也世无亏慈而能孝者参飬晳毎食必问所与与孙尤人情母爱之矣咈所爱非顺也况忍之逺之已过矣况埋之耶母继有孙之问欺可乎告之可乎难为巨之词矣使母痛其孙以吾故恨死悲巨贫不食死难为巨之书矣春秋以赵盾正卿不讨贼书弑巨弑母矣母固无恙巨不得厚孝以絶父子之伦矧无后亦礼所谓不孝胥失之矣杀子事君杀子事母归一也巨与邓攸事颇类议者不以右攸则不得右巨矣曰然则何以纪曰巨孝有之得金容亦有之掘地非埋儿也曰然则丹书足信乎曰尤无谓好事者将神巨于孝不知説之邪陷巨于恶教天下蔑伦巨始也作郭巨辩
　　毒虎解
　　防洋县万山中竟以虎废食土之毛者利之犹时阨于虎若永之蛇然无能易者也正徳戊寅虎乳二子益酷闪形贸迹风至而鬼藏率徙逾一舎猎师至无所覔山落嗣以虎告猎师至复无所覔居人患之约蓄信毒虎虎一日噬蔡氏仆主率乡之人逐之虎释仆去已数肉虎口矣以为废物遂议啖虎以特脱乡祸刲其肉实信寘释所虎食之尽果死或言二子亦死意未然也后数月无虎患人功蔡氏予曰虎之毒善矣非处仆也仆固贱人耳非牛羊豕例也人不幸食于虎瘗其余犹足一慰奚至割肉而尽委之虎耶呜呼何斯人之重不幸耶曰然则毒虎非欤曰牛羊豕则是人则非虎之死有自忍亦有属矣作毒虎解
　　俟轩解
　　俟俟之也易履之九二曰履道坦坦幽人贞吉上九曰视履考祥其旋元吉皆泰之地故继之以泰君子行法居易以俟天也徳成君用之学至君求之我无预也而命之天者自至有俟之象焉故曰俟圣贤立言垂范以善导民而不欲利诱之斯意也其不然固有俟而得而不得亦恒多矣艺俟获而食也而未必得食俟蚕而衣而未必得衣俟之身有终于不遇俟之子孙有终于索然而不自振命有定有不定也有定而无不定其在我欤故曰学者为己谋利计功浅乎其所尚也夫徳俟其日新学焉俟其日益以造髙明正大之域得则喜不得则惕惕然以悲惧来者之无多而光隂过鸟之不足恃俟之至也姻友陈君玉光先侍御居易公佳子居易公俟之身不获矣俟之后之人叔氏郡伯石峰君副之矣君又副之説者拟之二方夫得之在我而又得之在天得所俟者作俟轩解
　　泣麟解
　　马圗书文明之符也夫灵气之钟人与物共之伏羲神禹执其机马宣其应感圣人之时为圣人出也周之时鳯鸣岐山矣而文王系卦周公系爻辞河圗大昌武王访道得洪范而洛书载显吾夫子何时也姬徳衰贤圣之君不复作世纲人纪荡蚀无余在圗为否为剥书咎徴六极时也夫子犹有望夫行之端鳯至圗出深有兾而不符周公之梦遂絶矣由是假行事于鲁史以脩春秋以言诛乱贼而正王法授为邦之意于顔子重其寄于渊也而擎天未力一臂先失渊蚤死人之麟先踣矣麟胡为乎来哉胡为而不踣以毙于鉏商之手哉人灵于物圣人灵于麟夫子畏于匡伐木削迹于宋于卫厄于陈蔡盗蹠几不脱虎口者屡矣麟胡为而不殆楚狂知鳯之衰夫子必知麟之非其时及祸哭麟哭囬也伤道以自伤也始感麟而生终感麟之毙以絶均不遇也抑夫子素王也麟感素王之时为素王出而文成方至与韶成致鳯无异夫子贤于尧舜麟何亚于龙马神五畤之祀出而改元麟虽遇何指哉
　　木兰闲剧
　　木兰病夫今之怪民也画史郑玉濬圗其像陈黄门方壶树石之人与境备矣见素子素知之素忘之也诘而语之病夫何泮涣尔濩落竒崛如是邪储汝精范汝形馆汝过客溷一骏于深售与二鸟之光荣笼囚罗致弗乐也白驹皎皎孤鸿防防而任而真素鸥野鹤海上之风云绣峪苍崖山间之月日挂索抱瓮草衣木食局下气高心长歩窄孤请劒于百懐与举旛之一力填海奚情集木若失在当时表着敢厯一堦若叙述数君子又悲夫无径之可入缪尝学埋轮仿运甓忧系希文病窃君实可望焉不可至也雪壑往梦烟邱畴疾隂风昼寒使我心恻嘅吴莼以孤往抚陶松而自适何望乎頴水个瓢东山两屐已矣乎病夫朝菌露槿是人也月榻云龛卧隠少室神逰东所意往方石奉时化以周旋与身命而俱毕病夫曰是何有于是吾忘我矣
　　题以吉巻
　　吾家御史中丞兄季子以吉御史学古道阳明子既告之矣因属就正于予予耄懒茫乎无得也然乐善予性也况乡耶况同林氏耶况中丞予道义友莫逆无异兄弟固子视而爱之学古道固幸而辅掖之矣夫古故也已然之迹也善乐者必按谱屈伸俯仰缀兆舒疾惟所用之善毉者必按方表里虚实升降补防惟所用之故乐节而药用神师旷秦缓其无能易也夫圣者视天为至也故曰圣同天贤者视圣人为至也故曰乃所愿则学孔子未至于贤又以贤为至也故曰学顔子之所学躐而求君子之所病也道至孟子而着至朱子而又着希声絶响超见独识意领而神防若是其难也朱子乡先进也以吉以朱子为至朱子学焉吾家江陵邵州忠义之祖也嗣先嗣宗又孝义之祖也以吉以祖为至其假外求哉昔张魏公巍然物望教南轩以仁义忠孝古圣贤自期其后南轩友朱子博约诣妙遂厠道学之传中丞诸子于以吉尤竒爱其教以吉当不异魏公不知相博约有如朱子否也夫无其人有其书有其心焉耳矣人则固在也速効鋭进中道而止与偏而盩事君子者弗由也吾于以吉隠乎哉语以吉语达也
　　聨桂族范
　　凡林子孙父慈子孝兄友弟恭夫正妇顺内外有别尊防有序礼义廉耻兼脩四维士农工商各守一业气必正心必厚事必公用必俭学必勤动必端言必谨事君必忠敬居官必亷慎乡里必和平人非善不交物非义不取毋近声色毋溺货利毋亲丧不细行不谨毋信妇言伤骨肉毋言人过长薄风毋忌嫉贤能伤人害物毋出入公府营私召怨毋奸盗刁诈饮博鬭讼毋壊名丧节灾已辱先善者嘉之贫难死防病疾周賉之不善者劝诲之不改与众弃之不许入祠以共绵诗礼仁厚之泽敬之戒之毋忽
　　家范
　　吾林子孙父慈子孝兄友弟恭夫义妇顺内外有别长防有序嫡妾有分子弟有学贫难相救昬丧相助各治一业毋干外事毋好逰逸毋学赌博毋近声色毋渉势利毋信妇言毋及人过立志必希文为学必仲晦居官必阅道处乡党必彦方自期妇女必贞洁必勤俭必絶淫妬臣不事二君女不嫁二夫以共绵忠孝之泽敬之戒之毋忽
　　跋孝友堂巻
　　族弟贤卿称孤时髪未緫身无所栖无所恃为衣食力学以基母养以均饱其二兄令而归仅市小屋硗确田数亩合群从食之夫孝友植纲常而匡世化者也重所由出固也又重所同出难贤卿之境又难也古者子弟分以业而责成功时其入而量出之故可继可乆缉贞规垂令式五世十世百世可也
　　孝友堂跋
　　李賛皇疲一生于平泉草木之间其遗戒有壊一草一木者非吾子孙不知草木之不壊所以速李氏之壊也予素不畜竒物安取敝敝然护植之劳与观者之酬应哉善立家者孝友维属数百年吕荣公崔山南兄弟子孙之盛可槩也賛皇移戒于是安有洛阳有力与梨园别墅之取者哉诗曰谋之不臧则用是违吾闽宪使宁川周公公仪堂名孝友取三家家法为维属地者噫得所贻矣
　　懐诸老二十六诗小引
　　正徳癸酉端月二十又四日华亭定庵曹先生梦俊以玉盂及编次国朝典章合五经者一帙遗先生觉而报曽孙生先生诗志喜録以遗俊正徳丙子夏也先生诗素名笔精入妙人品又素高八十五嵗人办此三絶尤世独见持示子侄传观之至不可问冬之季始还寘架间得之甚幸时久不作诗未敢拟和挟逰木兰偶和得助喜二诗又得夀先生二诗又得夀防庵杨先生二诗暮归文惟近时林下大老深相知与迹疎味合承相念者谢先生方石张先生介庵刘先生东山储先生殖庵皆已古人而山斗岿然可望不可即者未能已尚慕离合之盛积数日又得奉懐木斋谢先生守溪王先生枫山章先生洪洞韩先生休斋沈先生九峰孙先生二泉卲先生防斋戴先生西泉曹先生与自述各二诗用道遥臆与吾衰之感而词气芜索重学落之悲名徳素心今皆安在哉是月五日灯下某志
　　乡饮酒跋
　　养老虞夏已然乡饮酒义周备矣所以免于人祸也政教之本也仁义接者也明尊长养老也故民知敬让孝弟立而国家安圣人制之孔子曰吾观于乡知王道易易也汉乡三老着在令甲逮显宗始勤临雍之拜我圣祖徳音涣颁守臣祗服焉礼让为国乎何有近惟故事殆不足训矣
　　题宋太祖击毬圗
　　此陈董学峰湖家藏宋宫中本也元钱舜举得而临之其笔势圎熟神气飞动为画家独品宋太祖太宗而下人志之第不书何时事意未称帝时也君臣同逰故不若是防守信昭辅进固武流普谋国元臣与主对鞠失君臣体太宗观鞠体亦非是责善父子难帝固英明主也自马蹶悔猎言固易听重以普帝所重耶昔韩退之諌张仆射击毬以人马劳佚夀夭为喻唐僖宗自谓击毬状元优人石野猪曰恐尧舜为礼部不免驳放普无愧退之无愧优人耶为责偹惜之
　　题防翁赠幸庵巻
　　少傅杨防庵公起神童壮猷茂学宿徳鸿声功华夷而表仪朝着几先孤举今天子虚懐以待玺书存问使相属卜泰平起公屡屡焉公厚吴文定公刘忠宣公李文正公尤道义许与者也公赠彭幸庵翁诗西涯去后谁知己南有素翁北幸庵翁精忠骏节旧徳元功予不诚类也然亦缪公知己赠予诗有古道百年君与我之句昔昌黎友东野予东野为类君实之于景仁翁殆景仁过之抑郭有道河南友李元礼汝南友黄叔度吾夫子友子产于郑于卫友伯玊有道防庵未甘北面而尤于夫子愿学也吾二人四子何居谨幸庵翁请质焉
　　跋赵松雪柴桑书画
　　陶靖节先生白描小影凡十四书事迹如之相传元赵文敏公手作李龙眠本也画格书品笔势圎熟要非文敏不能近世士夫家往往得之是本贰司防吾友顔公梅田袭藏本也或疑画本之多要非真本予谓政不必真也二公底里故异文敏对靖节宁无愧容敢附手墨以备书前懿绘处士逸像如此者谓无一真亦可也
　　尽我箴
　　族子以吉乞告归复起为御史来求言作尽我箴与逹与辂诵之
　　形化散殊万彚一我我具天地参焉维可御气囿情坊心缮性广厚高明仁义中正脩辞立诚穷理尽敬博约防通慎宻镇静体生者徳任道者身临深履薄若对神明维实维有歉焉若虚我恒不足人若有余毋曰人畏曷先畏已澡刷弥缝缉熈敬止毋曰责人而忘自责谲处隂筹丑好奚择我尽吾我称物平施如度之度如衡之持我尽吾我干健坤顺日进无疆动益以巽我尽吾我贞固弗贰素位而行夷险一致我尽吾我人缩我先不我者天任其自然
　　阜俗三义
　　廵抚都御史林为阜俗事窃惟王政之大养生复性送死而已然官府事泛难于徧施乡曲情亲易以时叩预备有仓未足应朝夕之求郡邑有学未足周乡闾之化近关有漏泽未足使偏村下聚各归于其土今立三义示尔齐民胥劝互成禆我官政表厥之典三全具録一尽特书幸毋自沮以鼓舞大化防归我皇之极【尽一义者官为扁一义之门二义三义称是社无富家数户朋举扁曰义社】
　　一义仓照得江西预偹虽设事颇具文常平甫基官乏籴本足应缓急尤属义仓其割羡余置别庾六百石四百石量力而为一斗息二斗息视贫而定使同社絶生尘之釡均举火之家不偿者不借既死者量免倘乐备千石尤利博一乡庶社仓祖仲晦之谋不劳官本义仓溥九韶之惠可厚民风善无不报义在必行
　　一义学照得江西家攻儒业尚阻困穷囊澁学金竟安愚贱懋建义学赖尔社人其延学行名师训诲子弟馆资师贽专出本家口授经承泛及同社使贫家有育才之幸无学课之忧学成资以儒服进于官庠倘师专较利则主另择明庶刘允廸义学嗣尔古风万石君义门允多名士世间好事毋让人为
　　一义塜照得江西风水贾祸拘忌停丧佛法流诬循习火仁及枯骨义塜是圗城居者量市近郊乡聚者相观平阜扩数畆便地惠合社贫民序列深表志氏名使生得近隣死得近穴倘仍助棺之费益加积善之基庶陈向漏泽禆朽之周文危祯义塜賛掩骼之吕令天惟佑徳里是称仁
　　禁约民害
　　廵抚都御史林为禁约民害事访得江西商民辐辏军校淆杂有等光棍喇唬专一生事害人如蓼州等防牙行经纪结党合群得过者把持行市故阻客货贱揽而贵卖名曰屯船贫难者哄弄孤客故寻事端掇筹而混货名曰签大防串同铺家瞒骗客钱名曰打夹帐倾银匠上梅刮锡名曰画丝抵搭沉铅灌铜名曰包皮吊角校尉强买货物包取脚钱把持河岸名曰把头军快指以廵逻私通盗贼诈害平人名曰绰露水在途争鬭群凶助打名曰傍不忿提买货物抵换原银名曰撮包子秤尾抹胶黏带碎银名曰黏干鹊铺行船家粜卖米谷手斗斛名曰打鸡窝私结盗贼贱买赃物名曰接短头遭风失火抢搬财物名曰趂閧打刼指称衙门诓诈名曰撞太嵗停住囚犯打防名曰穿珠眼白身衙门营求勾当名曰野牢子跟随坊甲下乡提人名曰送丧吏农承差身死而弟侄顶冒名曰茅鬼问革而隠匿复名曰还防书手久恋衙门掌案作名曰主文揽纳官粮买米私卖干筹名曰趂仓擅入府第保债勒取信钱名曰领头揑冩词状教唆索钱名曰掉笔头伪造印信诈拨吏农名曰假布政此等民害里长户长社长社正推奸不举廵捕廵司总甲小甲容情不拿本合通究縁循袭之有年恐自新之无路姑记禁约为此示仰前项恶徒俱要改过自新本等生理应首官者首官改正敢有仍蹈前非许廵捕廵司里长戸长社长社正总甲小甲指实呈来从重问发敢有容隠通行追究使风俗还醇奸伪无托若乗机挟仇报怨罪亦不私廵捕朔望具不致纵容各民害甘结缴报湏至出给者


　　见素集巻二十八
　　钦定四库全书
　　见素集奏议卷一
　　明　林俊　撰
　　奏议二十一篇
　　西曹稿
　　扶植国本疏
　　刑部四川清吏司员外郎臣林俊谨奏为扶植国本事臣节该伏覩大明律凡军民利病一切兴利除害之事许直言无隠钦此钦遵臣惟君人之德莫大于听纳臣子之罪莫加于欺罔今年以来灾异迭兴两京地震陵寝摇动日月继食野熊入城鉴戒之昭莫此为甚而敌人陆梁犯我北鄙边氓骚扰戍卒咨怨诚不可不为之虑也臣愚谓此尚手足之疾耳陜西山西河南连年饥荒陜西尤甚人民流徙别郡及荆襄等处日数万计甚者阖县无人可者十去七八仓廪悬磬拯救无法树皮草根食取已竭饿殍填路恶气薫天道路闻之莫不流涕而巡抚巡按三司等官肉食彼土既知荒旱自合奏取圣裁顾乃茫然无知恝不加意势至若此尚犹顾盼徘徊专事蒙蔽视民饥馑而不恤轻国重地而不言夫物极则变草泽之中祸深难测此诚腹心危急之疾治之当如救焚拯溺不可少缓者也乃者大学士万安等具言将生员人等纳米是固救荒之一策然此等欲事轻赍则彼地空乏买米无从欲他方转运则困于刼掠道里难进臣恐缓不及事为今之计宜下寛恤之诏重欺防之罪以收人心即遣才力大臣并科道部属亷能等官分赍内帑之财星驰前徃临清等处听其地里近便有运到官粮或邻封积蓄官为雇车装运兼程以行随在赈济则未死之余民犹或可及然臣又有说焉孟轲有言死我所恶所恶有甚于死者故患有所不避也臣说一行则可泄天地神人之愤快圣祖神宗之心彰陛下为圣明听纳之主奠宗社万亿年无疆之休万一忤旨祸止臣一身耳臣何惜一身之祸不为陛下陈之臣闻脩养之说怪诞无徴佛氏之教幻妄无取故其事不见于尧舜禹汤之世其诬每见于唐宋儒先之论史册所稽不可泯也谨按僧继晓本一憸险小人市井无赖曩者猥指邪术欺诳楚府及至事败挨拿却乃窜身逃罪不图自新益加纵诞潜住京师多方夤縁误蒙圣眷疉赐异恩五尺儿童切齿唾骂敢复肆无忌惮惑乱圣聪发内库银数十万两盖大镇国永昌寺臣细思之陛下聪明齐圣断不为此是必继晓小人倡为诞说谓此寺一建则圣寿益绵国祚益昌民命益永边境益宁以此啗陛下耳曾不知以有用之财供无益之费国计且日削矣以陛下超三迈五之资蹈唐宪梁武之辙圣誉且日损矣下人师师争先事佛圣政且日坏矣居民重迁工役不息人怨且日兴矣縦如继晓之言先王之政断不为此况万无是理顾有大害者哉昔衞懿公好鹤鹤有乘轩者将战国人受甲者皆曰使鹤鹤实有禄位余焉能战夫鹤之好似若未害其失人心尚如此伏望陛下以类推之臣谓不斩继晓异日之祸未可言也然纵之者梁芳也梁芳倾覆隂狠引用邪佞排斥忠良辅之者骤得美官触之者动遭窜逐欺罔如赵高奢侈如石崇数年之间假以进贡买办为名盗祖宗百余年之府藏殆尽家赀山积尚铭不足多所在风扰汪直莫能过乃复荐进继晓隂求盖寺虚耗内财飞语外人谓其极意不肯为是被陛下逼胁只得屈从是畏天下议已欲陛下专擅谤耳夫臣善则称君过则归已今梁芳欲文已奸而以过归陛下即此一事已不容于诛矣且天下犹身也贤才元气财骨肉小人疾病也梁芳耗元气削骨肉而引之以疾病臣窃为身危之臣断谓粉梁芳之身不足偿其罪之万一耳臣德不足信职非言官熟知自黙可以固位顾乃不自揣量与此二权奸臣抗可否是犹蜗触山蛾赴火已不可言智矣然臣惟牛而耕犬而守走兽之防亦以劳而食也臣食于陛下且七年矣近以年劳复防増秩感愧无地中夜以思涕泪交流谓人主深居九重利害岂能尽知而祖宗在天之灵亦望臣等以言进于陛下也今内而大臣次而百官以及闾井之徒亦皆痛心饥民之死欲食梁芳继晓之肉卒之不敢以此言进于陛下者所惜者官所畏者死耳使臣复不言则陛下终不寤祖宗在天谓臣等何如人天下后世谓臣等何如人秉笔史官必讥笑臣等恐将及陛下矣昔魏任座答文侯何如主之问以直触怒及问翟璜璜曰仁君也君仁则臣直向者任座之言直文侯悦使璜召座迎为上客臣不敢过望此然亦岂忍怀不直之言为陛下仁圣之累耶臣诚不畏死惟陛下留神听览熟计而必行之则祖宗之光社稷之福臣民万世之幸如臣言非是甘受显戮以昭欺罔臣不胜激切具本亲赍谨具奏闻成化甲辰八月进疏留中传旨下锦衣狱责三十降姚州判官乙巳正月元日星变上悟传旨林俊张黻复原职南京用【黻论救者】
　　外台稿
　　全大体以召大和疏
　　云南等处提刑按察司副使臣林俊谨奏为全大体以召大和事臣处逺官不备详国家事近闻京城内外多奏灾异及南京监察御史姜绾缪樛孙纮等与守备太监蒋琮劾奏多得左迁者臣闻和气致祥子思子谓致中和天地位万物育今中和之致孰有过吾陛下者而灾异乃尔意者庶官不和之所致耳臣闻有虞之世穆穆明明故俞不为谄吁不为戅咨者举者流放窜殛者不为德且怨今绾等以小事相搆结若此其宅心纵是处事亦疎臣徃见绾等闻琮言事切直极口叹赏今见琮行事急迫遂列弹文搆大狱烦圣聪臣虽至愚亦私议而窃少之矣然臣闻此事亦关大体夫人孰无过顾大小何如耳琮之过小未足尽言其他岂无有大于是者乎使皆曰彼言而获罪吾何敢言则无复有言者矣臣又闻两京六部大臣王恕等及科道皆有论救不蒙采纳者臣亦未悉其详然臣闻绾等事小未足深救其他岂无有大于是者乎使皆曰大臣科道及素所受知者不能救吾何敢救则无复有救者矣耳目之司不闻謇谔股肱之任不见可否事何由正陛下何由知在大体又何由全也臣望庶官以和者窃以内外迹殊易生嫌隙嫌隙一生则将来之患恐不可已又恐不知者谓绾等不以罪去而以言去则陛下之心不显白于天下此二大体尤陛下所深计而力图者也如蒙伏望皇上断自宸衷为言官惜为众论惜为国家大体惜纳恕等之言宥绾等之罪如天之必覆海之必涵丸之必转霜雪摧折之必见阳春或论复其官或改任司寺京职则绾之事息琮之心亦安朝野臣民之心自慰沴气潜消太和宣畅朝廷和庶官和万民和天地之气亦和而绾等困心触罪之余感恩思过之不暇其成就报称必有大过人者此天地父母覆载之恩圣明一大美事臣偶有见不敢不言伏惟垂纳无任欣幸之至下都察院防称本官素以直言见称于时今万里天涯特论及于事言最切直伏乞圣明量为区处奉圣旨姜绾等已发落了罢钦此
　　陈言疏【此疏进至京为张东白停止】
</div>
    <div class="pagination">
<a href="见素集_page12.html">上一页</a><span>...</span><a href="见素集_page8.html">8</a><a href="见素集_page9.html">9</a><a href="见素集_page10.html">10</a><a href="见素集_page11.html">11</a><a href="见素集_page12.html">12</a><span class="current-page">13</span><a href="见素集_page14.html">14</a><a href="见素集_page15.html">15</a><a href="见素集_page16.html">16</a><a href="见素集_page17.html">17</a><a href="见素集_page18.html">18</a><span>...</span><a href="见素集_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
