<!DOCTYPE html>
<html>
<head>
    <meta charset="UTF-8">
    <title>弇州续稿 - 第 210 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 210 页/共 228 页</h1>
    <div class="content">　　李仪部
　　
　　贞自杜闗来不敢与闻世务而自见泉兄与公前后大疏诵之为击节叹赏移日葢皆出于常情之表而实中于事理之的故也贞生平跅弛不能事言路齿颊余生自逺名逺岂有可以当公意者而况雕虫之技无益身心亦厌之矣乃辱过听见泉兄使效太公称觞之祝不佞何能为重虽然公贤者也太公当必贤又闻公上疏日知且得谴情罪于过庭太公怡然慰勉之又世贞之所愿效执鞭者矣春来欲简思虑俟小间当成一长篇仍以数语弁之报塞至意却觅便人专上不悞也雅贶不敢辞谨勉拜嘉附小敬于使者仰祈念存不宣
　　
　　又
　　
　　自门下之宅忧里居暨除服也所俨然而辱临之者所以筐篚交者所温颜色而慰存者指不胜屈矣而仆方自外名法耶稚子不获锁松筠间以野服奉接一茗而已亡芼羮麦饭之荐迨彩鹢北首又不获操舴艋具豚蹄斗酒之敬门下用深山道人例寛之则可然固当忘之也乃犹于拜命之后娓娓笔札若寘仆于方寸间者何也仆亦长物耳懒不任腰膂劣不任齿舌故托而逃诸自附于曳尾之涂逍遥枋榆没齿自足岂其别有希觊而门下过听辄举之人将使仆为鼠璞岂所敢当哉仪部之除似足小塞时情然自是三年前物清通简要故当以王裴相拟此不足淹也荆老虽尚有凿坏之志而圣眷乃尔似不当复偃蹇矣少陵有云二三豪后乗时出整顿乾坤济时了努力自爱使仆托此济一笠一衲坐朴握饱冷淘为太平之民以死不亦快哉使旋草次附复不宣
　　
　　又
　　
　　向者以尊命作太公寿言是时方欲谢绮语屏游思不能仰体仁人孝子至意而草草一歌塞白数月来不复终此戒染指翰墨则殊愧悔其卤莽也仆向者勌世之念适与境会故戢身自逺殊无所证得市井草莽举体皆凡惟有待尽而已执事何自以世外之乐相羡豚儿久困名场一振翼而铩随之且令息黔补劓从事音贤糟粕之责司马壮游大非其任承执事念存敢不致令感戢主上英断公卿争似励羔羊之节而神武之门尚有挂冠者不识尊见以为何故朱使君人便草草附复不次
　　
　　朱吏部汝虞
　　
　　前有刘氏之干去草草数行知己达而是时王父学正公之志铭粗已脱稿卒卒附上乃劳使者冲暑长途骈赐大诲厚币之辱王父世世长者式榖贻后而贞荒落之余不能修其辞以为地下重则有惭汗而已骐儿归谈公道谊之爱津津不容口至谓清德雅望治行苐一王裴之选舍而他之颇置不满于造物者此儿独好德一念可耳其它无所不懒辞科之业疎脱自恕弃置分也白下名胜诸贤萃止固足小畅若使游太学所谓十年犹有臭者谁能洗之耶次儿扶病入试苟厕一名不至寖■〈谷丸〉足矣小者粗可棰策聊慰目前赵汝师转宫庶自国老调停之意多然此君殊郁郁不自快不爱作东方生陆沈大官醪肉中也邹吏部何以请告得非亦生此落落耶仆老矣于世事殊不欲闻为公偶及之勿笑野人市态不尽也外不腆将侑乞照入爇甚口占代报不悉
　　
　　又
　　
　　逼昏而高轩见枉非有墙头之过几遂罍耻青灯促膝玄谈少疲佐以时事名胜所会令人忘倦弟孝伯无长物虽六尺簟亦为儿子携去不能止宿云雨虚无殆若梦寝以此恨恨耳山居耳目涂塈赖公闻所未闻圣主悯旱步祷南郊蔼然桑林为牺气象新司农不知如何有以仰承德意否前与赵汝师宫洗谈及有诗纪之其落句云藉令指日相司马未若得雨烹弘羊此闾阎意也汝师前有一札为公念甚厪忘出之今以附览刘君以为许草墓表似其妇状至即命笔丁太仆不审何所托此二段恐未免破戒奈何外纪赠一排律请敎山中不可无此客亦不可无此咏不腆之物不足以酬来美聊见情耳幸麾置之
　　
　　答户部刘介征
　　
　　仆懒病自放虽掩耳名世交游中有传贤金玉姓字者双鸑振羽自闽海而徊翔玉京不减孝标兄弟昨虽得朱嘉定书惝怳间犹疑其梦不意衡门碧苔破长者之辙既接大雅觉芳兰袭人旋领绪言则屑金纷吐昔人有云所见更胜所闻殆非虚也仆尔时困河鱼暂不觉极终以不能持久竟无由停孝廉船惘惘终夕执事之留书复至矣仆何人敢妄拟韩忠献执事翩翩眉山长公也如同叔秋期见过尚能烹伏雌炊新稻以待虽然幸毋语人谓病夫破凿坏盟也承谦光下询以诗文所模楷画马者云天廏万疋皆吾师何必模索曹韩遗迹也若庀材贵博则赵宋以前名下定无虚士惟效取其神骏略其玄黄牝牡而已雅贶种种拜嘉
　　
　　又
　　
　　与执事别来可两岁则时念大雅不置矣所尤怅然者不一接国征眉宇耳前时拜执事所草状今又得新刻读之令人作太史公留侯想其须眉风骨当掩暎元孚懋权辈虽不接不恨也辱示诸篇种种清丽有致唯于一二字音不甚妥即国征似亦不免小加丹铅之力美而传矣烈妇从容就义尤胜感慨用壮者家弟既任表墓地下之文仆固不敢辞弟大藳前为小奴置乱帙而失之问之朱虞崶云渠有别本旦夕从南曹索之可得也朱君有遗爱于练川要当求之古循吏久废笔研草草成二章奉寄扇头纸素俱勉尔塞白辱贶存之雅小伸报私统祈照亮
　　
　　又
　　
　　衰懒相籍与世末杀不谓长者蹑履修讯杯酒扬扢使我岩阿生色丛桂滋芳葢尝左顾而问竖子汝目中有此客否所恨回风云旗倐来倐逝至今惝恍犹在梦境也向问公家孝标何以不方舟公谓有少家事未料理寻当相诣而紫气未更苔迹自若意且轩车上都接翼天路矣忽奉来教知有秋风之折且以生存不见识无以借口地下为叹使仆蔌蔌泪下不自知其无从也庚辰榜中贤仲与天雄魏吾乡顾称三才子二子皆幸相周还独不及识此君今遂成异世所谓缺陷天地耶夫岂直公门哲人之萎而已也不知有遗诗文可裒录否见示文二章诗二十八首皆翩翩有风致骨力遒紧直足称作者独见投二律奬饰过情耳仆固己谢笔研小俟春愉或思仰酬来美今则未能也损饷皆异物而仆不能当异人如何不腆附报不一
　　
　　周元孚
　　
　　自兄往返晋楚间凡三得书而所报者或不达及见括苍除目意可以毋敝邮筒矣偶有传兄得金陵转亦会山僮无可使者以故中沮今乃辱大教详恳多致殊愧仆之落落葢岩穴例不可施之兄也所叙山水之清胜刺史之朗洞足以忘谪即不免随台牒行望邑而所至输吐方寸了然无纎芥累子厚罪人不足论贤于退之潮阳逺矣仆为一大事委身明真而未有所就近偶从容受却病法而驰或可苟延岁月以俟师期他非所敢望也太原公不获终香火缘亦出无奈中间与言事诸隽时左要自别有意曹子念者仆甥也而与邦相石交日夜来促为其太公寿言而未及许兄之见委与邦相之深指既不忍负又不能无愧色于曹生故叙略中及之然亦繇文通才尽作此有限狡狯耳仆实无可以代笔者兄勿疑也数日内山妻中风疾几殆差得小挺尚是床笫间物卒卒不竟所吐亮之亮之
　　
　　又
　　
　　前括苍丞使者去附一报言匆匆不知作何语昨遇一客来云公自会稽还郡治寻复繇郡至会稽笋舆行千岩万壑间争流竞秀且具称公意度轩豁不作迁客牢慅态私甚快之老人健忘竟不记客作何名姓也仆岩居稿坐就木为期都不知世间有苦乐事一时乃尔骈集先君子身后为忌者所尼久矣赖两台之疏以有祭塟仆本上疏乞沾老母而太原公为之地道先君子遂得赠大司马仆即瞑目从地下足矣霖雨襄陆饘粥之业白波卷空食指既众不免饥寒催征迫责蒿目剥肤苦又当何如也然此皆仆一身事耳主上食息全委三呉一旦狼狈至此譬之人腹膏腴耗竭何以支吾且闻大江以北秦晋燕周齐鲁之地草根树皮皆尽莩死枕藉桴鼓卒起比之江左又不可言此则仆与公辈共之者公今在事行当更甚耳金明门内光景机局非仆所预闻偶余生便附此不悉
　　
　　又
　　
　　自纳郧节归于今三年矣既畏作燕中书而执事又时有使命不能究鳞羽所向故间者阔焉而执事再辱慰存乃至拳拳以出处为念何执事之笃旧故好行谊也仆故下中人耳世以雕虫之技而过称之已而苛责之皆非也家有园池图籍之类酒浆脯■〈施，酉代方〉不乏虽用送日每一小间芒刺中起此不能与人言之家众内外絶不习声伎墨墨以死耳而妄以东山之乐加我良可叹也前得留尹报即驰一介上书阙下冀返初服以明心迹而去人狡故泄之见尼政府亡何而南床之白简上矣执事所喻云云安敢有忿世心然胡能不长往也江南七郡根本之地一旦汇为巨浸民且鱼鳖执事素精天官家言丁丑封事仆所心伏苐不知此水与此星相应否分野不相闗否自此可遂弭否尽室危巢不知所之须仗金箆一指导耳白葛藤簟伏日所需敢不拜赐拙集一部又新刻二种如命附览年来跌宕此中苐捩眼鼻不能梓也审已在道征车触暑珍重珍重
　　
　　又
　　
　　抱影茕然忽有天人谪堕剧语久之似于人趣天趣俱尽街鼔初动酒阑长揖又似阿閦国一见更不见耳洛阳少年即无所持议犹捩綘灌眼鼻况复张胆扼腕与之争是非耶出处小事不足为兄喋喋唯有熟读大易老子而已仆多生结习落雕虫技中束髪来即于人口吻过活今作一焚诵头陀尚恐不免唯信命而已长公见委诗序本非敢承读荐先君子一剡不觉戄然神位遽尔授简既成读之却是佛头抛粪将无以怨报德耶一笑一笑新集沈雅有致已足名家小有一二可商聊为拈出欲重连城之美比来不欲沈思扇头之作是冲口语不足污兄怀袖也邹守龙倅二章幸为致之不一
　　
　　又
　　
　　昨使者归草草附报谓以寿明卿便相闻一致覼缕计兄踰祥近禫小纾至痛读礼之暇得以内观心境外究世法公论显矣服除之后必且征用却有可忧者诸君子抑郁之气甫舒肠肥脑满轻为吐摘而宫府之际颇多异同旃席之表不忘忮忌恐至其时又作一畨面目耳仆本不慕长生而误见拔于先师词组针芥遂成掩闗奈夙障未除受责笔研春来一病几作巫尫遘此夏旱仅堪一炬深秋始有起色验得诸名欲忿恨根俱未便净除得小澹而已遇触则起乗起则发要须谢絶一切于蒲团上断除之耳
　　
　　又
　　
　　自足下别无几而南北之竒货学士君者亦波及仆幸鸡肋无深味获见寛于渔樵之计无恙私分已隃乃执事犹隐隐起方寸五岳谓世人前后三忌仆嗟乎世人何当忌仆仆亦何足忌此但以名义见绳耳足下不覩金刚经所谓先世罪业以轻贱故消灭者假令仆乗此一懴宿障脱无明结善果为幸不亦大哉承有太夫人之变蠖伏团焦不能絮酒千里如何沈君典忽尔沦逝令九子挫锷威明俊人之痛千古如新然闻颇伤所恃足为龟鉴又传沈绳甫亦死戍矣足下谓人间世覩此当何如也管使君口足下不置所云先慈九京之托有呉明卿在足下奈何近舍持正耶适邹使君人便附此惟以礼自抑勉进饘粥不宣
　　
　　又
　　
　　两日负病侍足下杯勺别后复病复负病而强从事笔研得数语倦即乙之无何而沈吏部屠仪曹两君至矣不能即谢絶病益甚草草塞白近谓家弟尊父丞郏与肖甫平浙变皆凛凛有生气而付之孱手可恨也佳集亦以病不克卒业毋但欲效雌黄而不敢虽然足下能抑才以保格舍象而先意去色泽而完风骨大难大难所望入思更沈就琢加细而已然亦已在叔嗣继之间非当涂翩翩可拟也
　　
　　邹彦吉
　　
　　自覩执事闽宪除目喜而不寐者久之闽故多文士近益鹊起几揜覆呉会而有执事为之师帅譬以武安君治秦兵谁复有与之抗衡者以执事文益以闽之佳山水相为暎发彼栁刺史之栁州么■〈麻外骨内〉牢骚何足道也虽然为执事之喜得闽尚不如为闽之喜得执事也审锦节已抵延陵里方命子墨修不腆起居之敬而使者已先之竿尺在椟筐篚在廷应接不暇执事之爱仆岂直以葭莩故仆老矣名为学道而实无有猥被时私再点除目夫取长林之麋鹿而被以鞯络宁有不惊走者已上书恳辞不得则有再请耳执事之饰奬无乃非知己乎哉岁杪小奴归自齐安致大作比之前集有开阖步骤而微示囓蹶然自此而进之一日千里矣呉明卿大叅来与王行父偕王生之事执事诚欲尸而祝之明卿亦津津高雅不置渠哭徐子与墓还当复取道执事乡里何以待之南行过呉阊亦问外家否则仆山园仅一衣带水得少日周旋不为不佳也拙言奉送侑以呉缟唯赐麾置是荷
　　
　　又
　　
　　村童自无锡归得执事报言满纸方徘徊咀赏而使者寻迹之至则烟霞之阻种种且得纵目诸作灵芝一赋颂而有风若对楚人五七言古近体一倡三叹余音袅袅令人心醉所喻竹素之好托寄千载是仆鄙尚之偶同至于出世大业稍一染指则羣味嚼蜡矣仆归田后拙集粗已成即束之高阁间复自叹生平得萋菲力不浅晚途幸不堕饵诱保此一壑曝背而美敢忘其献苐恐造物真宰不便相舍耳承委作小传虽谢翰墨或能破戒为之俟得一面商方可命管如所谕肖工亦须于阿堵见神明也酷暑小蠲即先了二幅及效丹铅之后闫君夙所倾向今已憇弇园即遣舟迓之下乡也大夫经三册附览不一
　　
　　又
　　
　　向者辱惠大敎时属苦疟卒卒不能效丹铅之致而劳执事记忆乃若以刍荛为可采者损饷藤杯壶席种种皆山家清玩味以年来戒饮虚此三雅俨然千里意耳全集三复不忍释手往往有法门调辞外味读二君子所撰序私谓未罄名言之妙及仆操觚管又更缩朒不快非繇才思荒落当是大美难状耳其置之毋容佛头抛秽也仆方外之迹虽若能自潇洒而俗累时复中之不足为公道周户部呉大叅计时相闻千秋赤壁矶当复郁郁生气语及令人爽然无由作梦中道士也簿物将逺臆又一札附周生烦为致之不一
　　
　　又
　　
　　自公觐还辱问遗诗教之爱仅一报答而已不复能遣信相闻而叶茂长去家索数行先容想久已得达当时记李献吉一絶句黄州江北使君清赤壁山留万古名黄州小儿骑竹马来时相送去时迎计公还郡日此光景宛然亦无所措仆语每见黄人道公文章政事之美冠絶一时风猷意度又当不减吾家会稽父子令人叹赏赤壁时时鼎新不识雪堂定惠遗迹亦可一表扬否周户部想时得相闻适走价为呉明卿称寿附二絶奉讯故当不如献吉琅琅也去人志弱幸为遣一骑护之至兴国为荷初冬未寒加匕自爱
　　
　　又
　　
　　公时剖符而南停锦慧山之麓仆方治地毘舍布髪然灯于一切闾左间事俱无由识之旋闻露冕之地乃是宜黄公前奉使一集云蒸龙变已足鼓吹隆万嗣响元厯今复擅此江山之胜吐欱胸臆露之笔端当又何如其盛也待尽之人百念灰冷独此结习未尽忘能推鼎脔动我食指否友人周二鲁起部过山中相为谈及不觉跃然此君宏博高亮当是陈豫章下榻人不止公同榜之雅而已澄源公藉公周旋想不至落莫楚侗先生读礼况味何似偶便附承动履唯为道为吏民自爱
　　
　　又
　　
　　始执事抗章请告与用事者迕遂坚岩壑之尚而仆亦凿坏自废臭味偶同虽心期未间而俱有夏甫之癖仆之不能西犹执事之不能东也先人蒙被上恩贲及泉壤仆复误见物色请告不允谊难复坚梁溪之役乃欲以谢朏而唐突子季窃谓必见屏门墙之外而执事欢然出访携榼夜语啴缓忘倦非为他舟所强当遂停严谯之钥矣自入白下以来苦公私酬酢卒卒唯有愧悔加以凶饥蒿目惨心狼狈万状虽有江山之胜与羣贤之雅不能解我眉头寸结向许草玄岳游稿序几落梦境今乃怳然泛澜咀咏觉仆旧帚形秽多矣宿诺不可终负搦管强应无复小致唯不惮揭已之短以见执事长则耿耿一念耳有王野者见大序盛称之及读其诗齿吻间似有爽气后出之秀也不辱执事炉锤矣杨太宰雅士岂以一闭门而毁泄栁属其考最北矣归当叩之必令作异时把臂缘也酷暑挥汗口占授稿寛其不恭幸甚幸甚
　　
　　王司副
　　
　　公之滞散局于五年矣翘林馆急士如此岂能于公忘之公大雅宏度铢视时荣固知不以介怀而当世道者恐不能辞其责也仆齿颊余生懒成癖矣晚来小得歇泊处自谓三公不易曾将军才略葢代而器度未称禅理入窟而雄心未忘恐两失之渠似欲挽仆使出仆乃欲挽渠使归公试以为何如初暑愁霖易中人强饭自爱
　　
　　林太平
　　
　　某自分衰劣无当于世割荣挫名以拙自藏而门下过听元驭先生之语若以为有足当者问存数及筐篚郑重乃至举宦路中所加于八座之称谓而施之于岩穴无用之长物混混见饰宁有不畏而走者唯门下怜之亮之即不遐遗赐赫蹏数行足矣颍川政成赐金增秩此维其时若吾郡朱使君当聨翩而应九卿之选拭目以俟所喻陈希夷仙翁睡像在太平欲令仆与元驭先生赞之先生方襄大事而有爰立之命吊者在堂庆者在庐恐无暇辨此苐以世法言则先生方起南阳之卧而雨施九有以出世法言先生却自醒而就尹氏之梦也如何如何仆末学稚识不足以执鞭此翁苐意得翁本传以自亳州真原徙武当九室岩终于华山云台观中间再应诏入大梁其足迹未尝至太平也岂至人神游汗漫莫可倪测耶传又谓先生睡恒仰卧于此法亦或小异以公至意勉缀数语不免佛头抛粪耳幸毋灾石也春阳乍布余寒尚凛加飡自爱
　　
　　凌常州
　　
　　久不奉清徽时时在念贤郎至白下忽承教贶怳焉如觌惄如之怀于兹慰矣仆岩穴朽株抹杀世路谬见物色有此忝命恳辞不允念以先人初被身后隆渥之典分当少竭驽钝以副万一黾勉就道既浮沈陪副无可自见且饥莩蒿目病鸰刺衷触藩之羝徒有一悔而已公何见而饰奬之谂高卧湖濵吐欱清逺著作不休衣被士林得所刻翰藻觉大有增益家仲遂获荐全帚甚幸甚幸贤郎伟然国器也愁试想自脱颖初见未效揄扬诸容嗣布不次
　　
　　万广平
　　
　　魏城分手整得二十年人间世何以堪此仆老矣林栖一纪分絶世念因先君蒙被上恩除目继之猥云图报更成竽滥迩来因亡弟之变陈情乞骸不为庙廊所许忽忽夫复何言秋初许敬庵京兆致公手书蔼然念旧之情溢于言表读学易斋集而后窃窥公造诣之精深一至此也人生正为耳目口鼻作过不浅故直以艮背消之赵州栢树子无佛性直从无见解处撞杀精诚之极遂大豁然亦或稀依公于渊源处得二程于作用处得尧夫公甫真实潇洒两不相碍若其它文雄姿爽辨实自眉山东越家风而根究归宿要自胜之心服心服（阙）区区宿业受役雕虫自愧自悔不浅京兆用世才而见龁不免小缓如江西陈中丞辈俱不可挽去者之贤留者之耻也如何如何故同年刘同野之子归便附此不一
　　
</div>
    <div class="pagination">
<a href="弇州续稿_page209.html">上一页</a><span>...</span><a href="弇州续稿_page205.html">205</a><a href="弇州续稿_page206.html">206</a><a href="弇州续稿_page207.html">207</a><a href="弇州续稿_page208.html">208</a><a href="弇州续稿_page209.html">209</a><span class="current-page">210</span><a href="弇州续稿_page211.html">211</a><a href="弇州续稿_page212.html">212</a><a href="弇州续稿_page213.html">213</a><a href="弇州续稿_page214.html">214</a><a href="弇州续稿_page215.html">215</a><span>...</span><a href="弇州续稿_page211.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
