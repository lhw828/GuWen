<!DOCTYPE html>
<html>
<head>
    <meta charset="UTF-8">
    <title>道乡集 - 第 14 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道乡集 - 第 14 页/共 33 页</h1>
    <div class="content">




　　道乡集巻十
　　钦定四库全书
　　道乡集巻十一　　　　　　宋　邹浩　撰诗
　　读丘濬寺丞天绘亭记【丘侯庆厯中进观风感事诗百篇责为昭州职官州人尚有识之者云刚果难犯世传其得道尸解莫知所在】
　　襟怀落落富经纶造命竒穷道不伸诗以百篇天上献身为万里幕中宾每听故老谈风节尚有遗文照水滨闻説神逰已无碍想经山顶亦逡廵
　　读龙图梅公瘴説【公景祐初以殿中丞知昭州尝为瘴説其畧云仕有五瘴急催暴敛剥下奉上此赋租之瘴也深文以逞良恶不白此刑狱之瘴也昬晨酣宴弛废王事此饮食之瘴也侵牟民利以实私储此货财之瘴也盛拣姬妾以娱声色此帷薄之瘴也有一于此民怨神怒安者必疾疾者必殒虽在毂下亦不可免何但远方而已仕者或不自知廼归咎于土瘴不亦缪乎】
　　市门隐去不知年蔽芾甘棠防乐川五瘴作时虽不染一篇留诫指其然直须镂版人皆与庶使绵区病可痊更有竒方公未説上医医国许心传
　　追感董敦逸梦授侍郎【公熈宁中为昭州平乐令题诗莲花台上至今存焉元祐中罢御史为本路转运判官上即位之初公为左谏议大夫予为左正言实同省戸而予迁中书舍人公移尚书戸部侍郎未防公卒】
　　台陟莲花见旧篇追惟平昔倍凄然初为百里青衫短晩按连城白发鲜东省聮裾惊昨梦南宫分袂忽新阡使公虽老犹无恙只恐投荒更我先
　　寄零陵令朱君陟彦明推官
　　前时递角惟忧速今日邮筒只恐迟书到零陵长官处掀然一笑有谁知
　　偶书
　　莫把形骸碍此心此心真体杳难寻太虚仅此一沤发方寸能容万象沉无佛无人谁是我不来不去妙常今更须知有全提在拄杖从横云雾深
　　母氏安康郡太君生日三十韵【四月十九日】
　　朱明初启节分卦属纯干善积名门久祥开淑质贤柔仪应月吕和气集薫弦奕世儒风蔼持家礼法传乗龙来配德采藻助承先姑耄勤朝乳功余绎旧编卜隣严子教截发盛賔筵萱草欣多豫鸤鸠咏不偏乡闾师肃穆坤道信完全自辍齐眉奉尤于内典専三车窥至喻一笑悟真筌荣辱忘区别优防任众缘居常遵坦路方寸湛澄渊浩也端愚陋身兮数仆颠范滂防训敕梦得念慈怜放逐清湘外覉縻苍桂边遥知今日燕想见瑞炉烟弟侄纷为夀亲朋俨造前焚香控南斗极目望东阡鸾鹤翔仙岭鱼动乐川安康符郡号昌炽协诗篇计已闻消息惟新获洗湔赐环叨霈泽衣防即归田省定深如志生成实荷天岂徒寛虑耳必是倍欢然虽阻随行拜犹胜避瘴眠鹏抟九万里椿大八千年就养逾曾晳承顔继闵骞尚存诚意在终冀夙心圆永结老人好星光盈紫躔
　　寄蓬菜并示柄
　　皇帝如天极至公恩光来自大明宫归田实遂平生志与汝难忘造化功料得安康无限喜信知理数莫能穷吾今只候文书到便挈囊衣迎北风
　　桂花
　　丹桂从来未发花今年花发众惊嗟盈盈簇盖真珠细片片笼车美玉斜阊阖携香熏席绮嫦娥流影动牕纱乾坤着意欣逢遇收得风光向北夸
　　萤火
　　未解捐书常读书只縁炎瘴简编踈夜深萤火犹相勉无数飞光照閤居
　　广南四时摄养括子【元祐中知郁林州左朝散郎何与狷所撰印以施人人遵用之无不安泰】
　　仁者存心故不同四时括子广西东防恩归去虽无用留作韦戒我躬
　　览镜
　　三窜湖南与岭南生涯破荡孰能堪归田莫虑饥寒迫眼下新来有卧蚕
　　追凉晩步邂逅张云卿王文辅王子正三进士同行
　　巷僻门多掩鸡豚散不收后先携众士笑语入汀洲太尉庙前靣冠芝亭上头旷然无障碍谁羡尔公侯
　　过张云卿所居
　　发石诛茅古道边儒家清占静中天数畨雨水添塘水满目红莲间白莲望处苍龙蟠远岳坐来朱鹭舞祥烟我心本在风尘表偶此相羊更豁然
　　读庄子
　　形影相随向此居柴门终日掩清虚谁知盘礴高堂上自与南华游物初
　　又
　　万物同为一体真体真谁复见陈新今吾故我强名耳莫逆于心得此人
　　喜闻莹中同预归田之数
　　简在天心世所知赐环欣与我同归耦耕曩已神先受【予近以诗寄莹中末句云簑笠相从归耦耕今遂验矣】追路今休咏式微洗脚上船无昨梦【莹中寄声有洗脚上船非公境界之语】举头见日有祥辉扶揺本自南溟起只恐难淹九万飞
　　栩栩轩【邻居王子正秀才求轩名为取庄子所谓栩栩者名之示以絶句】
　　不知觉梦不知忧物与心冥事事休此是道人真境界西家分得亦同逰
　　梦曾存之见过
　　疋马来过笑且言防州象郡亦同还今朝勑了明朝下尽是君王独断间
　　又
　　衡阳深赖帝怜之论者虽多不远移一日一书谁管得人生倾倒在相知
　　闻归田之命怀同废诸公
　　同时废逐十余人我是丹书第一名方向岭边思往咎忽防天上许归耕诸公想亦茅连茹此日宜皆水濯缨覆载恩深约图报从今尤在罄精诚
　　池上
　　荷花荷叶满池塘柄柄揺风作晩凉忽忆新开湖里过绕船终日送清香
　　留题天绘亭
　　杖屦追随陟杳冥无邉胜景集孤亭解衣自若谁为史造物难穷巧赋形展拓二仪成缟素均调一气作丹青防将断取山川手巻入中州挂戸庭
　　山鹕
　　大如青菜小如乌色亦苍然二者俱嗣岁不惟催布谷可人尤是劝提壶巧兼琴弄端谁使追得年光赖尔呼萱草堂高欣属耳筠笼随我入东吴
　　遣感
　　我命还须我自推细防休更问蓍枯茎朽骨犹能兆岂有灵台不了知
　　鷾鸸【燕也】
　　畏人常是袭人间人不能伤自往还争似鸾凰在寥廓更无尘虑杳难攀
　　观赦文
　　吾皇恭已奉三无大赦敷天孰向隅自顾归田夙遭遇与人同庆倍欢呼
　　留别元老
　　不因投窜抵昭平争得相逢一笑亲尘里妙空居士室琴边聊见宰官身周颙尚以妻为累元亮惟知隐是真【元老不娶不仕故云】莫逆于心更何语拨开船子过牢津
　　偶书
　　去年端午尚京居骨肉团栾奉板舆今日菖蒲还荐酒犹于岭表待文书
　　重午王文辅送米食张云卿送新酒来因成絶句
　　水团糉子恰登门白酒持来更满樽节物人情总堪醉况归田里已承恩
　　竞渡
　　坊村一处一龙船擘浪飞桡鬭欲先要识晩来谁胜捷但听歌吹皷声喧
　　寄俞清老【清老书云近自兴教迁出夏轩且问曹溪消息如何因作此诗】
　　卧龙前约竟悠悠依旧淮南笑不休落发出家成往事从僧还俗惬新谋未尝异也谁燕越相与呼之任马牛一滴曹溪好消息为君船子下扬州
　　梦立求轩名以其面莲池十许顷名之曰妙喜轩
　　莲华千叶满前开断取应从妙喜来色带日光飞缥缈香乘风力转徘徊休寻物外庵罗果且进池邉鹦鹉杯一笑真能契无染不妨逰戯挟霆雷
　　偶书
　　白昼谈禅木上座清宵同梦竹夫人此心莫逆仙宫下一片乾坤特地新
　　王道人云彦和得报有归田之命
　　道人新自象州来殿院从容得屡陪坐上拆书归有日愁容忽作笑顔开
　　醉者
　　至化无私被远方渔樵谁不似颠狂得钱沽酒争酬酢执手高歌入醉乡
　　商丘【列子载商丘之言曰人欲见其所不见视人所不窥欲得其所不得修人所不为予心感悟遂作此诗】
　　视人所不窥修人所不为奉以无愧怍商丘是吾师
　　寄勉祖道修子美祠堂
　　工部云亡防百年精诚如在有遗编笔追六义回千古名薄三光亘九天师法周流寰海内祠堂落寞楚江邉长官风化尊贤急想见丹青复焕然
　　追思去岁今日出京有作【癸未六月八日作】
　　解船东下出都门倐已弥年讵可论圣主只应怜旧物归欤朝夕被深恩
　　读易
　　时时飞雨作清凉六月南方似北方阁上独居无一事韦编聊复到羲皇
　　偶书
　　白发倚门无限情江湖秋欲生回船捩柁见归路天道无私怜汝诚
　　王氏阁旧名拾青郡守王藻以余寓居易名来僊
　　僊宫岭下来僊阁太守更名为我来来既有时归有日泠然从此御风回
　　偶书
　　形影相随甫半年皇恩今日放归田回头一梦惊初觉敢把穷通更问天
　　又
　　阻奉晨昬宁孝子窜投荒远岂忠臣今朝恩放归田去留得遗踪警后人
　　喜书
　　水北摘禾将欲了水南发瘴已皆安憣然回指潇湘去感激天恩分外寛
　　记梦【夜梦在省中堂吏持印纸图来呈图上所贴姓名凡三十余人】
　　卜筮俱言七月嘉夜来魂梦更高华此生岂复公卿望惟喜斑衣早到家
　　闻仲殊长老化去甚异
　　逆行天莫测雉作渎中经沤灭风前质莲开火后形鉢盂残蜜白炉灶冷烟清空有谁家曲人间得细听
</div>
    <div class="pagination">
<a href="道乡集_page13.html">上一页</a><span>...</span><a href="道乡集_page9.html">9</a><a href="道乡集_page10.html">10</a><a href="道乡集_page11.html">11</a><a href="道乡集_page12.html">12</a><a href="道乡集_page13.html">13</a><span class="current-page">14</span><a href="道乡集_page15.html">15</a><a href="道乡集_page16.html">16</a><a href="道乡集_page17.html">17</a><a href="道乡集_page18.html">18</a><a href="道乡集_page19.html">19</a><span>...</span><a href="道乡集_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
