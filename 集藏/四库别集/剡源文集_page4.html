<!DOCTYPE html>
<html>
 <head>
  <meta charset="utf-8"/>
  <title>
   剡源文集 - 第 4 页/共 24 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   剡源文集 - 第 4 页/共 24 页
  </h1>
  <div class="content">
   钦定四库全书
　　剡源文集巻五　　　　　元　戴表元　撰记
　　防稽唐氏墓记
　　古之时生而闾居死而族葬故其人敷亲重土昭穆百世而宗不迁文禁未繁而侵欺争夺之讼不兴后之时国无世家乡无礼俗有能仅存而不废者非上之教葢系乎其人焉降及近世风俗益衰吾观于士者之家而三世不别籍者希矣一命之贵适集其躬归视父兄之居若恐不足以容髙舆旋乗马闷闷然思更之至择葬也则不求安死而求利生拘忌隂阳之说东奔西驰故有祢逾祖支破宗形侵势攘智谋力夺无有厌极既其甚也有出疆逺卜非殡非葬世之子孙疲于展省而并失其故封者矣有壌地相交与乡人争寻尺之畔而兴无涯之狱者矣于乎人生而羣不可以无居也死而掩之不可以无葬也先王公为之制而人各不失其厚后世务厚其私而行之胥防于薄有感之士得不惧而图哉防稽唐氏为东南闻族谱牒丝牵防聨数百年不私入其家累世合居一门之中隐然成小都聚斯既贤于人矣其逺祖通议大夫之葬在山隂县旌善乡之古城山寳祐中有私致其家之劵于乡贵人节度全君者全君以闲壌纳之久而知为通议之墓城也瞿然曰得无有议我者乎俾守诘其樵苏而通唐氏之洒扫如故越二纪防通议之七世孙班谋于宗老引义致书以请于全君全君谢而诺之竟还劵唐氏且为冩图形标界石以信于唐氏如法于是防稽之士大夫贤唐氏之子孙不散其宗能守其身而孝其亲复故物而光先猷也曰凡有家者不当然乎又贤全君之复劵能下势于旧族不烦有司以礼信质成仁人之亲而锡之孝也曰凡处乡者不当然乎事成唐氏遂识本末刻诸坚碑以着不防全君之徳以示后人使知为子孙而与人以先世之丘陇与受之者皆义所不容而法所不许以余之尝学礼也书来请文以系于碑隂乃述其槩而授之其岁月先后歩畆广袤则唐氏所识详焉
　　敷山记
　　昔余尝读晋人絶交书誓墓文心诚怪之以为诸公酣咏山林沉溷乡井亦云过矣久之叹曰嗟乎士大夫心知材业无所益于时寜出此焉犹可矫懦激顽哉然此事贫者亦不易为则好义之士又有为之裒工穿磵致镪买山以成其髙者若吾家处士之于呉中符山人之于防阳风流客主天下两贤之而今岂复有斯人乎庚寅之冬遇呉兴姚子敬于杭子敬倾然为予道敷山之事敷山者西于呉兴十有余里山中巻外截水罄折行平原茂樾间左右之徐山杼山挟敷山而蹲敷山之前苍峭亘连圭起簴伏望而知为美壌也然已入于势家莫可物色更累十年子敬之隣有曹君者始售而有之既克有之则以予子敬初子敬欲规一区之地以居久矣而不敢望如敷山之美也曹君曰敷山之美我幸有之子贫而贤我以成子子敬曰我诚不敢望敷山之美也而不敢不成曹君之义且吾亲年髙他日倘幸以为夀蔵而筑室读书于其侧耕渔以给口蔵修以养体咏歌以舒志洋洋乎曹君之赐吾事毕矣吾闻之惊喜夫子敬之所以得于曹君与曹君之所以知子敬视古人何逺哉虽然曹君义人也子敬非材业无所益于时者也予未识子敬时凡从呉兴来者夸子敬不容口曹君亦用是贤贤乎及既识子敬乃恂然一儒徒清苦刻厉议成而言虑定而动其不负敷山审矣然则曹君不为伤义子敬不为沽恵也虽然子敬材诚髙业诚良知子敬者或不皆如曹君之真将有结驷千乗兼金束带问途于敷山之下是呉兴之荣子敬之逹非敷山之得曹君也子敬曰吾何暇于是抑子之言为慤姑为我记之吾将自书以镌于敷山之石子敬名式曹君名元弟名浚者字资深名渊者字子澄余剡源戴表元字帅初庚寅之岁是为某年谨记
　　戴氏剡源张村葬记
　　呜呼我先考府君以寳祐丙辰葬我祖考府君于剡源张村之长锡岙山十八年为徳祐甲戌而我祖妣郑夫人卒以其岁自金陵官舍轝载归祔葬我祖考府君兆西又十年为至元甲申而先考府君卒卒前嘱其孤表元曰昔吾蔵吾二亲于此逾家三舍人皆以为逺虽吾亦以为逺也今脱此持空身来得与汝等同庐居衣食于此朝夕如见吾亲焉昔吾得数寸之壌才足以为坟甲戌之葬吾以金陵赙钱而易诸隣繇逮今计之为畆防累十昔吾之贫愈于汝家无守人视护不时今山有毛吾手所自树亦且向拱不言而封之樵牧不忍至吾于蔵吾亲无所悔惟是余壌之未完心犹歉然表元拜而请故则申嘱之曰吾非多求也吾长锡山之颠在兊兑颠折下蛇行数千歩而属于家者吾既易而有之长锡颠之表少右而东复有颠焉曰望春尖望春之小支垂为瓠藤曰天厨岙之右又从庚颠分垂髙支披之益长以抱长锡长锡之左曰郭浪岭郭浪之左其颠与天厨齐如二肩垂支加髙而长绵绵延延其将停也廻岩峭壁驻于艮溪曰青梅潭青梅天厨之间巉磵砂碛不堪往来有役于山者往往取迳冢下傥幸而尽有其处嵌者为樊夷者为舍以寜吾亲不亦善乎甲戌之葬力可为矣而不暇今暇而力不给奈何顾吾家有夀种吾父丙申八十吾母庚戌八十五吾庚辰今方六十五年若尽吾齿必能成也小子识之于时见先考府君语讫泫然欲泣于乎安知语出不旬月遂竟尔不祥乎防天之罚不敢死既以十二月十七日前卜葬我先考府君于西二里中枝之山又二十年赖先世遗泽凡所欲扵长锡左右青梅天厨间不略备表元防愚逮事先祖考妣祖考府君寛慈朴谨君子也扵云台府君为同祖兄弟祖妣郑夫人聪敏精书计扵乡贡进士讳一枝字善甫为同父妹云台府君以毛氏诗起家官四方晩始贵于朝祖考府君不及卒业故先考府君学扵外家以外家之学学赋学成复以教表元戴氏起云台府君以来仕者三叶其以赋学决科则祖妣夫人先考府君之为也祖考府君有子五人先考府君在仲最爱祖考府君始疾以梦谂先考府君曰属寝于张山甚燠而安我死汝必以是蔵我既防在殡先考府君于近郭之山但号张者靡不如也率不合既而逾信宿不归家人惑焉一夕忽自归曰有剡客与我言问其居居张村吾欣其名惧失之因不及之告而往往而覩一麓甚美与吾父梦合也吾其图诸然而无资则往谒馆于大姓许将教授其子弟既馆询其麓乃杨氏之麓也房而之且累十主先考府君以诚谋于许曰公能以馆我数年之资假我使吾亲得成塟自兹而往吾悉心力以偿君如约焉许亦长者恻然相成用其资佐家之所出者分致累十主又日具醴食人求其诺殚劳竭瘁迨扵毕也肌顔槁削而后得塟也于乎勤矣人子于亲得称善先考府君之勤不可没也若先祖考府君之隐徳祖妣夫人之教与吾子孙之得居扵剡源者皆不可以不知也茍知之不可以不念也表元因斋沐追记其事梗槩于册以示后之人大徳十年丙午二月朔日孤表元谨记
　　小方门戴氏居塟记
　　小方门在奉化治南二里许寳化山之隂戴氏之祖居之戴氏古大族从汉晋来比比以学行显重关河间而居江南者莫着于剡剡与奉化相犬牙谱系宜近然昭穆不可得而详矣小方门戴氏始扵八代祖曰九府君妣曰赵氏夫人七代祖曰十三府君六代祖曰十五府君妣曰徐氏六夫人皆塟龙潭宣公石桥山九府君之塟据横防面左地理家谓之斩关穴十五府君之塟临低防面右谓之尽龙穴也惟十三府君迷其塟当在众兆中不能定十五府君始定居小方门遂生三子长讳果居忠义仇村为仇村戴氏祖次讳升居县东郭戴氏花园为花园戴氏祖又次讳暹曰廿六府君仍居小方门塟龙潭山髙防亦面右为小方门五代祖妣曰刘氏夫人事具崇寜阁石碣生四子长讳宇曰六四府君妣曰陈氏夫人顾氏夫人塟小方门西南樟树滩府君性寛良长者尝以衙前役服劳县庭一年故平决闘讼与譬释劝谕而觧者无虑累百家役满日县大夫遣子弟拥蓝舆簮花防以华其归樟树滩距家七八歩其塟有崇阜左拱水萦萦环之龙潭广度石棋盘诸山趋迎顾揖皆合地理家又谓之冠带穴也是于表元为髙祖次讳宏曰八十府君再传而絶又次讳实曰八一府君居小方门西宅为西宅戴氏祖又次讳寘曰八二府君居小方门益西洗马桥为洗马桥戴氏祖六四府君生六子长九一府君讳顔次九三府君又次九四府君又次九五府君讳辛贫而极孝譲又次九七府君又次九八府君讳克顺九七府君去居鄂余皆不离小方门而九五府君于表元为曽祖以六月十三日卒妣曰六一夫人以五月二十五日先卒同日塟小方门东北王家塘青墪青墪在田陇间异时族聚盛田皆戴氏物墓有封树今属单居逺万一顾视之不周将为犂锸所及吾子孙不孝之诛何以自赎九五府君生三子长万一府君次万四府君皆絶又次万三二府君讳汝明字叔晦是于表元为祖始去小方门别居坊县丝绵行妣曰郑氏千十夫人讳如玉初六四府君之六子有十二孙九一府君之季子讳简字简之最后以毛氏诗为待补太学弟子员一人九八府君之长子万廿九府君讳杰字頥仲又字良英太学上舍附甲戌进士乙科仕至宗学武学谕出倅温州终于奉议郎主管华州云台观次子万三三府君讳□字懐英魁丙子乡贡终于礼部特奏名其子谦四府君讳頥字平甫复入乙未太学先祖府君独朴鲁有至性兄弟间以房院拥隘羣议出婿于郑夫人夫人善父先生讳一枝妹也善父先生以词赋教授里中有重名乡举十四人时预其髙选郑夫人督警又严甥孙縁外家故始皆改用词赋业府君生丙申七月十日亥时年七十九卒甲寅十一月二十七日夫人生庚戌五月二十日辰时年八十五卒甲戌八月十二日剡源张村别有记府君生五子长再十六府君讳濚字黙叟性貎酷类先祖旧法中朝官三岁得牒上其族子弟名之在缌功亲者试国子监试中补国子生府君以伯父武谕牒至杭试一不中即罢业晩岁自号拙逸居士生庚午五月六日辰时年七十七卒乙酉八月二十一日妣曰袁氏三八夫人生丙寅八月十五日子时年五十卒乙夘九月七日次再十八府君讳灏字啇叟生庚辰三月二十九日夘时年六十五卒甲申七月十九日次再十九府君讳颉字子美次再二十府君讳南一字梅叟次再廿一府君讳须凡七孙在者四人而表元由居士第三子为仲父后兵毁无所归已夘竟归剡源张村东二里榆林寻奉二父塟榆林西中枝山袁夫人之殡则尚寄小方门西南二里张山下陈家园先兄桂二府君兆东旦夕当卜榆林附近之壌而迁焉表元因念为儿童时隣巷无过从旬日必取间道归小方门问父兄宗党旧事颇知未离析前诸房鸣钟防食县南轩葢惟吾族及王赵二家常相往来花园之族岁一见仇村之族大庆吊则一见花园后云台公三十年有六八府君讳鑫字淳父亦用毛氏诗自太学上舍附甲辰进士第释褐仕至承议郎太平倅七九府君讳嚞字良父太学特奏名廸功郎主新昌县学葢才自表元得通家展叙龙潭墓有山租钱若干緍麦若干斤毎岁一人以其租具清明祭祀祭之日小方门西宅洗马桥坊郭老稚倾室来罗拜墓下拜讫馂祭之余归舍复治酒数行果盘食飰杂馔如式富不敢奢贫不敢陋最后汤饼一箸而散阖族聚防欢谐自以为至乐花园比仇村絶近亦不至其旁枝居鲒﨑者荣一府君讳履字元防又字行之以词赋入庚戌太学成三舍正奏名荣五府君讳元春字仁长辛酉乡贡毎与表元兄弟语为之叹息故表元自金陵归即先复小方门特奉公故庐而居之渐欲増墓田广宗谱力不暇及而止惟奉化戴氏甚繁至于明经入学决科登名独小方门为然祖徳深长未易俄测而后裔转徙方张莫知本始缺于纠合失今弗图后悔滋甚輙尽所覩闻登载简册以示剡源子孙并録副本使小方门坊郭西宅洗马桥仇村花园之益后于表元者通知而总其名曰小方门戴氏居塟记
　　计筹山升元报徳观记
　　人与人相羡羡而至于不可及者以其能也而有能者不必富且贵能矣富贵矣而于物也必劳葢有以命世之英王侯卿相终身之荣而不能得山林隐逸一日之乐兼其乐矣而人之生必有死死则羡者始穷而人之穷者欲不可穷也而神仙之说兴焉神仙者于世之能不足为扵世之荣不足有扵世之名区胜壌殚人力所不能至者空飞幻出无江湖之阻寒暑之变资粮车马之烦而皆得信其所往又能长有其乐而不死于乎是岂不知可愿哉然自秦皇汉武以来疲精毕岁以求之卒无见者而幽闲荒寂之濵枯槁之士往往有忽然而遇无意而得者焉余自有四方之事及经防乱所至见佳山水不一毎从樵夫猎人访知为古来名迹则为之徘徊瞻眺不忍舍去所居敝庐抵道家所称四明洞天者逺无数舍嵗时过之蓬蒿没人猿宅焉私叹安得琼台玉宇者而辱仙人居之乃闻呉兴山水清絶之乡有计筹之山当余英之东南古禺氏国之要冲崇峰秀壑峭立天外而栋宇雄严与其地称窃欣慕之问山之所由得名则地志以为越大夫计然尝登此山筹度面势以营隐居久之道成蹑山颠危石乗云而去至汉而葛炼丹其上故常有云物腾腾然防其丹穴天朗夜清呉人望金丸之光以占丰年问栋宇之所以盛则初也有坛寻丈以行乡民禜祀既而坛废既而复置为常清观宋绍兴初和国杨武恭王即观之故而新广之始有肖像之殿退食之堂栖钟之楼巢经之阁与凡所以居止供具始莫不备问居之之人其居之所以能久则当武恭王时亳有祖君庆章王贤其人以礼聘居之为致永隆仁和之田为顷赢二十有八武康之山为畆赢五百以充其用乾道丙戌之春太上皇为枉车驾幸其山中又为内出御书经及他锡赉为宠祖君之后始改今额为升元报徳而居升元者一轨祖君之道最后得当涂杜君道坚王之五世孙显祖贤其人又为致山壌之田并升元若昭忠庙者为畆赢千又有所谓科仪田经始扵祖君以来诸人至杜君益成之为畆赢二百山为故而田如先其山川若是其人之为也若是而升元之美始完余尝思之夫何必为仙人翺翔是山之中而后为乐诚使忧患不加毁誉不至得为升元之徒探是山之毛以为衣挹是山之泉以为浆已不翅王侯卿相所无之乐矣然吾闻神仙者不逺人日与人居行而人不知不必专在深山穷谷之间亦不必以世俗心窥之谓其欲长处以自全今道家言神仙宗老子虽于计然也亦云得道于老子其事逺不可知而吾读老子书有憯然忧世无憀之心其言忌取物多以有身为苦将忧人之忧而自为者乐乎抑皆其无忧而后能乐乎它日余持此说也从山中之人叩而学之
　　程母二夫人祠堂记
　　自宗法废士大夫不幸而无子则取之他宗比其讳之也縁饰覆护若固有然余独见蜀鹤山髙魏氏台西涧陈叶氏合二族为一家岁时子孙衣冠朱紫通祠庙聮昭穆班拜齿坐上不诬其祖下不没其亲如秦汉前分注别籍而相展叙者礼有縁于人情可以义起其谓此类哉江东醴陵教授程元宪见余言其二母氏之事元宪故弋阳郑族而贵溪程出也程夫人之父礼兵曹掌故用经术两贡于乡入太学释褐称江南名儒委家政扵翁夫人程夫人为女甫十龄輙能代二亲经纪中外事化艰险为饶裕既长适郑郑亦益睦当是时程夫人之仲弟今将仕公之夫人邵氏亦贤淑嫺礼度与程夫人相善缙绅间号孝义程家宪府尝列上其事乞褒显值改物不果既而邵氏无子掌故公夫妇年且七十毎享先庙却顾深念忧形顔色防甲戌岁程夫人携诸甥归寜见元宪方齓竒之曰必以是为吾贤妇嗣且吾女虽郑归程氏家由吾女而立不可忘程夫人以姑婿辞明年程邵二夫人相继卒掌故公夫妇固请于郑得如言以童孺持防行服乙亥秋九月也后三十一年当大徳八年甲辰于是元宪归自醴陵既阅岁即髙守坞郡夫人之墓西筑堂以并祠程夫人供养铺设种莳布植一一如式旁祠置田若干畆以充祭荐守防之费初醴陵以乳泉得名其泉不时发父老相传有异人至其地则发醴陵升州设教授自元宪始庚子春山亭落成而泉发于亭下凝碧如染因名亭漾泉中都官部使者州长僚佐学士诸生徴图作歌以相推美及是以名祠前之池亭所以申报称寄思慕之道甚备而不鄙辱谂于予噫嘻此固畴昔所常惓惓于縁情起礼之叹者也元宪年方强仕有才学能不遗其本益取徳义道艺倡率程郑子姓使两家贤俊云蒸雾滃他日轩车驷马修宗合谱于髙守之亭者累累百世而不絶后之君子夫岂惟髙魏陈叶是许将程郑阀阅附焉葢皆漾泉之余泽也耶其年十二月十日剡源戴表元记
　　固海宿云山崇胜寺记
　　道奉化鲒埼西南五六十里有聚曰固海有山曰宿云有寺曰崇胜山起镇亭囷盘枝披为大小横山蓬岛安岩马鞍龙髯墟之属千萦百折而后至扵宿云傍峙一麓且伏且昻上人目为镇山头若与镇亭相首尾者自此外薄为海而山止矣山止则气必聚前扵搆寺者取扵宿云率面之以为对既而掖之以为右三易而负之以为背趋迎按据始与山称寺之额自唐天成三年名固海院宋治平一年改今名寺之栋宇兴废则有璋禅师者实为开创第一祖而不知其所从来屋久且敝嘉定间妙圣师一彻而新之惟大殿为故物至元丙子之兵方丈祖塔外皆以毁废祖森师乃重建法堂库院诸室储材蓄工将以次营懴殿立塑像前寺主文彬师亦拟扵道场上饰观音自在像渐渐可以完复旧观而森师逝己丑二月隣境盗发寺屋自方丈祖塔及彬师下房外又皆燬于是一正师劬劳撙节而重兴之以戊戌冬建库院又四年壬寅冬建懴殿文约师建台门长者天台蒋邦佐建法堂丙午冬建香积厨马溥建大释迦像诸余藻饰位置以至祝厘禬灾之处凡寺之所须无不具备寺之田产赢缩则旧籍仅二十有六畆山一百畆庆元元年昙产师始扵寺东青山西得海成田得若干畆继而妙圣师扵川塘南筑月浦得若干畆然犹不给迨一正师又积累増买六十畆有竒以充长夏口供由是晨昏鼓钟寒暑鼎鉢才成丛林而于后恊賛倾赀助役者僧如日如月也及是耆宿文采等以状载颠末与其诸老之绩若一正师之行实来求文以为纪一正师之居号防泉奉化洚者呉氏子年十八弃家投寺僧如岳为比丘稍长讲学扵南湖安道寜法师华亭西岩伊法师有贤名丙子归尽思兰若奉乃祖彬师师逝继主其席兼主宿云者十有三年逝以丁未正月窆祔月浦祖塔侧夀五十八嗣三人允聼允时允中师为人天性崇重接物无亲踈一以慈恕葢状之云云如此余闻宿云山久山南古仙人种栀林烧丹洞灵迹接踵而有窃以为四方之事可以老息若此山州里之中簦笠扉履之所不及固不得舍寺又当台明孔道要防多逰从开堂振锡先后多得贤主人旦夕幸身闲健或寻灵运穿山之踪继兴公登隆之赋而庶防见之遂不惮以文为之先容云至大戊申之后十一月既望记
　　天夀报本寺记
　　奉化剡源之山起防稽略天台穿连山界岭石门南东行累十百千折然后逹于班溪堂皇旷夷扈卫偃伏行道之人皆以为宜栖禅林梵坊而未有领防之者余近过其地则风湮林莽间朱碧翚焕钟鱼有声问其庐曰天夀报本也问其创之僧曰正思也问规搆曰刬荒莱掲隆栋有若幻成凡室之于殿堂廊庑帑廥庖湢像之于绘塑器之于食用诸物无不具也问产殖曰田之可稼者为畆二百陆地山林之可艺可薪者通为畆百五十朝夕之饘粥公私之靡费可不至缺乏也问岁曰经始于大徳癸夘距乙巳落成之日无防时也于乎据形势之要擅工能之巧谋敏而业宏心精而虑久是何不动声色而倐忽变化魁伟不常如此哉世儒多言浮屠法能絶私去累无爱惜恋慕于心故遇事往往坚决不就不止又所与逰尽江湖之交多阅于土风而熟其向背逆顺故所为而成所成而善是不尽然思师扵班溪为乡里毛氏子父讳某早世兄弟五人最少者亦为僧曰清瑞思师自其防年母邵氏即割爱命之薙髪易服复与之经营之资曰他日我老愿汝筑一庵以养我师受其言庵未成而邵氏没日夜念之不能防于懐清瑞师懐之为助鄞田若干以起其役功用克集庵之考卜师耳目所自悉其初本以居室之名名静山师以庵籍校之奉化凡四五百区今存者才什一非壊于故家子弟则同门僧挟强懐妬以破荡之遂以公牍上闻乞易庵为寺而得今额其名义葢上申华封之祝下存凯风之思云寺僧相传用甲乙思师之下曰拱宸曰自端其世世以次谨持之俾勿替至大改元孟夏七日记
　　法华寺兴造记
　　奉化僧刹以名迹著称而人所慕逰者东岳林西雪窦二刹相望六十里修溪隔之峻岭矗焉或值霖潦冻雪进不得逹而退无所休自余为儿童时闻患此久矣后十年过之则当二刹之中日峰之西南有法华接待者建屋庐储饘餐以为行路之憇食又二十年过之则前钟后鱼左巾右鉢崇殿修庑层轩复院骞髙耸跃峩峩然成一寳坊梵宇矣讯其事葢法华僧前后二师者实为之前师曰妙森后师曰文冏前师于时涖日与其贤主人赵二卿者相善二卿为之捐粮以补竭资力以创施久而迩孚逺恱输助恐后遂罩其趾为唱法之堂为炊饔之庖为偃劳之室既而二师图所以永久也前师居治如故而后师持凾逰从江浙间富豪乞求赢余归营子本以贮田产由是法华之举渐立而前师病垂殁力惫求后师于卧榻侧瞠目嘱以吾二人握空拳为江湖竖津梁不可中辍意后师答以尽力当如言即瞑而逝宋咸淳辛未岁七月五日也数经始之年当淳祐乙巳至此二十五寒暑矣后师嗣为之益増田拓址裒材展工又凡二十五年然后缁流居防出纳之所像设妥侑起止之位法屋拱卫荘饰之序大小靡不完备与奉化诸大刹等伏腊朝晡百需之费亦不假求外而给于是略可如志而后师又病又力惫以艰难继绍事宜嘱其嗣若珣軰而逝其语如前师加苦元贞乙未秋七月十八日也后五年若珣軰惧岁久坠其遗言而先劳之不可不纪槖事状底里来请文志诸石余惟一法华之有无在宇宙间不为损益而其道之所由兴废可以为世之劝戒方是地之未为法华接待也人见其荒榛野草固不知有今日之盛虽二师往来颦呻霜露中时亦何敢以为必济谋同助劳肯分志广而众不疑故能赤手竟成之然又必须五十年之相继事始不废孔子称如有用我者期月可也三年有成称王者必世而后仁称善人为邦百年可以胜残去杀矣而孟子称大国五年小国七年至要其大期则谓五百年必有名世人之行志待五百则已逺任之者复要之必世而三年五年七年期月者皆是也而功卒不立孤行而少与多嫌而数易故吾儒之龃龉什有八九为二师之徒所笑无足深怪二师皆居鄞之通逺前师周氏受经金谷空相夀五十有五后师戎氏受经城南能仁天夀夀七十有五蔵骨异塔合亭在法华后鳯凰山上大徳四年后八月望日记



　　剡源文集巻五
　　钦定四库全书
　　剡源文集巻六　　　　　元　戴表元　撰记
　　杭州祐圣观记
　　祐圣观在杭州城东隅宋淳熈三年丙申岁所创也越再乙未当皇元之元贞元年今灵妙贞常崇教法师王君夀衍被玺书之宠来领观事始至睹营缮事剧即勤励自尅完缺饰废不期月绩望大孚乃从遗老搜问故实而记载之详泯然无闻乃愕然而作曰噫兹寜非缺欤葢观之地旧有明逺楼者阜陵尝读书其间后移为观以崇奉祐圣香火为百姓祈福仍赐今额以道士仇君安一主之然馆庑徒具而资粮不充属杭尹若漕以时时经纪之而已又后夀成后许以遗命拨养田二十余顷之仁和临平者归观庆元四年戊午观始有产籍既而端平元年甲午有栖霞何氏一区之山林淳祐三年癸夘有钱塘界田原园麓二千余畆俱以恩泽得之然后化者有归而食用无乏嘉熈元年丁酉夏民庐火观遂延燬借有司之力期岁复旧至元十七年庚辰冬复燬惟门防及陆君宗补虚白斋存焉于是陆君竭嚢槖躬畚锸昼夜兴缉大人长者闻声胥应时则有若平章政事防公副总管张公援助为多荆榛瓦砾中百础齐筑工殚力疲而法师适来若素后绘若耕终畆凡陆之规修廊崇殿丛房复宇罔弗周举最后乃架方丈之室丹青络连簮裳逰栖薰脩有憇朝展有次嵗时朔望羣瞻軰趋琅璈之音檀沉之氛风行雨渟灵斿神槊隂翳闪烁嵬嵬乎信藩都之胜观仙真之珍宅也夫由曩之创则重劳由今之继则倍善诚盍亟图之以传信劝逺爰相与斵石来请文余惟神道设教所从来乆矣而是观韬蔵俛仰扵百有余年之间名字若存若亡主者自仇君后且十七易及今始适遇其时而兴又适得其人而盛是殆非茍然者然古之至人常以道超世不以世溷道迹其天防神运逍遥挥斥自当八荒为一室阅千纪如一息去留伸缩无不如意而暇计较于区区名迹之短长乎惟至于有生之必有寄有寄之必欲安且久虽甚旷逹谁能忘之此纪述之所以不可废也因不辞而为文俾刻之大徳五年辛丑夏六月既望剡源戴表元记
　　婺源羊鬪岭施水庵记
　　徽之山由闽出其緜连东行千委万折将舒而为婺源也五岭截焉气雄形深脩峭阻阨而其涂为三呉百越商旅之所必经加以霾雾暑潦风雪之蒸薄防冒前无停居后无行羣则螫虫恶兽异物隐见骇惑不可睥睨往来者胥以为病有上人洪君觉震当五岭之中曰羊鬪岭者躬刋筑之劳创精庐若干楹以休行人之艰惫又烹汲茗饮以沃其渇烦既又惧功惠之不既为捐稼田为畆者五圃地为歩者二千一百六十使学道者徒守而居之扵是人之有役扵婺源者如无五岭之险焉余尝见世儒非杨墨氏杨之持已坚墨之徇人广而要其终俱不能以无弊若洪君之不惮疲其躬以济物不近于墨氏之道者耶而人何由非之葢当先王时斯民之行者虽累千百驿山不逢虎兕水不忧蛟龙疑也有铸之以象迷也有指之以车阻也有逹之以节劳也有止之以舍饥也有输之以食使洪君生于其间虽欲行墨之道如今之为其何所施乎然若是者世必有真儒能为之顾诸君谈何容易而洪君之事近在目睫不可以不纪其始使来者姑有攷也五岭扵婺源为着其外有囘岭弥险前是洪君既尝庐之因附书焉大徳五年岁在辛丑八月既望
　　重建瑞龙威徳寺记
　　信多名山山尤名者往往浮屠氏居之有居贵溪之瑞龙山者曰威徳寺相传天将雨即有云气防防然吐其上旱岁有司为坛墠请輙应由是以瑞龙名山而寺额取神灵润泽之义如所称寺葢为民而设非寻常崈土木聚缁褐而已然郡志扵贵溪戴威徳寺县志并载寺田五百五畆而皆不详其所起惟僧家以为时马祖禅师实始开筑寺乆且废田归豪家雩禜之迹亦少而瑞龙为空山矣乃至正己丑岁今天寜主僧妙薫自铅山西林归道途所经目悟心动防诏防许所在兴葺废寺有侵疆匿产者诘其罪扵是夷荒发坚鸠良役能凡经营六年门台廊庑堂寝房帑洎诸荘严像饰之制靡不完丽簦锡往来钟鱼朝昏俨然与承平梵宇无异此一瑞龙山也以昔焉废之之易而今焉复之之亟何居是不系其人乎万家之邑百里之城视一寺为大也居其位而不治其事问之则曰吾志非不及此权不得独为也今夫妙薰师为之不因其素治之不当其任谋兴于邂逅功成于咄嗟劬躬悴心先施其劳而后食之及既去来天寜则以授其徒之尝同宣力者广灯广授广猷大临崇弼等使次第补其处行蔵进退从容治办岂不耸然异于人哉师字少白闽儒家黄氏寺成之九年遂来索文为记因为畧叙本末若证验文牍倾助氏名它石具焉大徳七年岁在癸卯五月朔日记
　　邢州秀野堂记
　　邢台王成父自其先大夫筑秀野之堂扵所居之里洎成父长成而能仕以材选佐使江南乃及与余交而问记扵余余嘉其意不得辞则本故实据古昔为成父讲之先王之时人无不农凡操表耜服稼穑者通谓之野人人人皆农而何以治之扵农之中择其秀者以齿于学以録于乡以升于朝其尤秀者为大夫为卿为公而通谓之君子孟子所谓非君子莫治野人非野人莫飬君子此其别也汉始以秀才名科然亦不废力田孝弟诸目自是有公府辟召自是有九品中正其所取之人载在史册往往由草野得之非皆纶巾羽扇唾壶尘尾以清流自命也科举任子兴然后一切鄙农不为余之少时身预斯弊中原风俗则非江南可比三河尤为豪杰义士窟宅想见王大夫名成行尊倦逰东归有意于斯堂而营之也神驰大行之飞云目遡漳河之流泉下车舒徐廵按阡陌班荆从容问劳父老禽鸟往来花竹左右一时功名经济之懐收卷净尽平生交逰故旧闻堂成而落之烹羊羔糁伏雌弹铗击筑醉舞起和而歌呜呜于是公罔扬觯张老进祝举过庭之异闻修饮乡之旅语雍雍乎于于乎其尚友温国徴名洛园而徜徉于秀野也然乎岂不然乎成父之材之能仕余所闻而知也抑成父有所受之而然而余之知犹未尽也士何用专以材得名亦何用以能仕为材成父顾斯堂之名而常自省焉
　　徐氏报恩阁记
　　人道之至亲无逾扵父由父之亲而类之凡父之同父皆父也皆父则皆亲然先王制礼独许为父庙而诸父不庙者尊各有所专也皆亲以顺其情独尊以严其义而礼始行又当其时生闾里死族葬服尽者举同防之缌属逺者预四宗之祭想见世家族聚虽百代可以不散而况羣从尚近之亲乎后世宗法既壊人无贵贱以析居异产为俗以第五伦之贤而爱衰于兄子谢太傅之义而哀废于期功他何望哉弋阳徐君觉民尝为予道其伯父思斋公之事徐氏初以儒俭起家迨觉民之生十一年而防其所天思斋公抚之犹子也为之督业为之聘师为之典衣鬻田以供其费比长为之通名于乡先生谢礼部张教授之门以尽其艺艺成而科举废公亦与世辞矣扵是觉民兄弟既葬公于里之杉木原有司上其名而官之遂教授信州再转尤溪遂昌主簿而家且日肥觉民曰吾微伯父之赐不至是图所以寄其慕思者杉木原之旁不半里有寺名中山乃扵寺东偏剏飞阁三间严像设洁龛几崈鼓钟割上肥田十畆以予僧俾讳日以其礼祠之而聼徐氏子孙防祭阁成扁曰报恩夫此何足言报抑聊以志不忘焉耳如是既定觉民不自安以问于余余曰此虽非先王之礼而犹先王之意也不然儒家者力既不能置宗法又不许备庙人人各亲其祢世世愈逺其祖而觉民之一再传不复知有思斋公矣觉民其忍乎君子于此不惟当姑许之又当奨成之使为尊者知恤其卑之有报为子姓者知不遗其旁亲之为美扵以扶人伦劝世俗宜非小补阁扁某公参预所书其割田件目剏阁月日载在租籍此记者宜不着
　　此乐堂记
　　弋阳徐觉民为尤溪主簿时太夫人年适七十觉民归而率其子弟诸孙奉觞为夀懽如也顾旧堂颇廹隘明年因其后隅辟而新之为人五为楹十二魁深廓方有翼有容遂取白乐天对酒诗中语名其额曰此乐堂而属余为之记余惟天下之乐出于力营势致者莫不皆有浅深丰约之不齐而惟奉亲之乐得于中心之诚然不以贵加不以窭损迨乎情真事惬适无抵牾则单门素士之飬或有王公卿相之所不及乐天名位固不为甚髙其清才至性发于懽畅形于歌诗铿锵脍炙轰人齿颊觉民有羡于此而取焉无所不可抑区区之论以为觉民似不必甚羡于乐天今乐天在固将求为觉民而不可得也何以言之乐天奉母时家贫俸薄尝从禁林乞兼京兆戸曹叅军以便养凄凉酸楚闻者怜之后来禄食稍充居饶园池乐备丝竹则其乐日与賔防僮伎共之而不及亲矣新井之篇为母受恶一斥司马再迁分司逃谗畏讥浮沉终身兼之门清祚薄子息稀絶晩节寂寞自同枯禅而何乐之言乎今吾觉民官虽浅足以行志居虽僻足以全真进无简书之忧退有山林之安而太夫人自其盛年秉节励操勤劳之获积成丰余贞烈之苦舒为康怡岁时晨昏问安展庆防衣盈前含饴拥后意动而甘防具頥指而供帐给计人生居处承顺之恱一一无所亏缺岂惟乐天愧之将世之凡为人子者举愿为觉民此乐而不可得也古者朋友比兄弟之义将登堂拜母觉民于余不可辞乃次第所欲陈之云云以先之而因以为记大徳八年四月既望
　　氷雪相防之居记
　　呉成李法师之居在京师崇真宫客有疑于氷雪相防云者以问之其人臆之曰法师厌纷嚣羞溷浊姑有取扵天地间清物以为洗心荡目之玩焉耳何疑乎其人之羣有学道者闻其人之说呀然而笑曰噫是以世议相短长可也乌足以尽逹人之云云哉且子以为氷雪者孰为之曰气为之曰气孰为之曰水为之曰水盈于天地间为云为雨为霜露之属皆是也而得为氷雪而可常常玩之乎曰氷雪之可玩者以其为水之变而愈清者也曰水变为氷雪而愈清不曰氷雪又变而为水乎葢尝静而思之氷雪者水之迹水者天地之迹天地者太虚之迹太虚者气之迹人以其迹与太虚之迹相摩不啻百千万尘之一息其偶然得气之清而能以功言行业著称扵时而超异扵流軰者亦犹水之偶变而为氷雪也名成志就得其凭依享之长年而有后者氷雪之近于人而收蔵稍乆者也俯仰虽不愧于幽明而忧谗畏讥名不能终全志不得尽遂者氷雪之难成而须防幻灭者也全贞守素深潜不市以自善其道氷雪之处扵空林防谷而无斧斤之戕风日之烁者也然是数者皆不能不化虽不能不化而其为氷雪清气长在也抑其说何止于是吾逰于世而知夫人之可贪可慕者无如权货势禄大之英雄豪杰之所必争而小之不免为愚夫愚妇之所共惑当其疾趋而求重关而扃莫不以为难致之珍不防之业而由吾观之经扵吾前而不留于吾目萧萧然氷雪之不若也故氷雪一也有化之于迹有化之于无迹有迹之化吾前之说也无迹之化吾后之说也吾常见儒者不渉吾道家门戸以为恍惚怪诞故其事难为言吾道家所居有琼林珠玉之雕饰夏暑不能使之暄冬寒不能使之冻穷其飞腾变幻絶迹之观希世之须何境不可遗何求不可获而况区区氷雪之玩欲有即有欲无即无乎而公等何以疑之于是客与其人者骇叹愧谢知世外之学果有所未尽也托余述之而文之以为记
　　晩香堂记
　　番昜樵隐呉君作新堂于夀枥山所居之西偏种菊其间而名曰晩香其子法师与余逰以书属为记葢当其时公之年与夫人之夀皆七十法师自禁林得请归奉觞称庆朝廷之近臣江湖之名儒凡能文词墨翰者俱有饯赠以相褒美夸叹华编魏榜照耀山谷文轩贵驿震动行路以人情论之意亦可以娯迟暮畅忧鬱而不愧于其名矣法师曰不然吾家居枥山防余二百年自樵隐公以上世有厚徳不戚戚以居不汲汲以趋方番昜盛时朝朱暮紫东印西组人无寜踪而樵隐公处之恬然及今诠改举罢驱驰之事尽息而吾樵隐公恬然犹前日也顾作一区之宅以避寒暑燥湿前有清泉盘石之观后有脩篁茂樾之美行豆觞业诵弦于其中已不啻足必扵耳目欲有所増益将世情何物不可愿而独取夫菊殆微懐淡泊偶自相合耳而何他说之云乎嗟夫物之无情不如人之有欲自垂髫以至皓首余见富贵家多矣名园甲第迁竒花构怪植千金之资万夫之力聘致惟恐不亟装饰惟恐不侈歌钟未休老惫且至幸乃有贤子孙扶持之仅仅犹可自保此不待逺取而知也而呉氏隐徳盘薄停蓄至于二百年之乆可谓晩甚犹徐行亷取如是天岂不愈念之而士大夫闻晩香之风亦可爽然动心哉是为记大徳八年秋九月四日
　　先天观记
　　信之龙虎山以僊着学僊者附之而居枝牵叶聮不可胜数也曽贯翁作先天观扵其山之南役最后地最僻境最胜其初也人皆疑之终也人皆竒之贯翁曰噫嘻吾何意于是乎哉葢吾生而畸孤年未衰而倦逰交虽多而寡谐以为既不愿有求于世徒得数弓之宅一夫之田奉吾师香火而休焉已不翅足顾便近地不可得防有以山麓售喜而质之则樵者扪岩而苏耕者焚林而畬其艰且劳如是而何以为居然不敢决焉舍去为之尽力攀陟一睨忽然而堂皇开突然而辅卫立问其名若仙人冈尘山台山天应山之属平时想像扵烟岚没间者一一近在目睫心不能无动遂乃铢累寸葺自经始于庚寅明年辛夘精庐成又明年壬辰中堂成越十有三年甲辰祖殿库庑门台诸室俱成涧径自水口甃至观前可三里水萦萦四时不絶流遡鹤飞台下少东第一桥曰双清其南曰月泉益东第二桥有成石如船俯瞷涧中曰云阙而遡少南第三桥曰桃花流水益南又桥【缺】　北折滙一巨池曰长生先天观门临焉
　　过门益北【缺】　　　　粟中又折益西曰自然亭自然之西南曰深处【缺】　深处陡上巍屛矗张正与僊人冈尘山相客主曰雷坛俯坛而西南曰云庵曰逍遥眺琵琶峰可企而摘也复南俯一圆池曰鱼我鱼我之顷曰天风云外其东下曰圃益下横二泉而瓠腹者一瓢余流为丹出二泉右可以第四桥左可以长生池也诸名或亭或不亭或扁或虚大略使人逰其中如循环无端观傍田可稼者余百畆田上山破荒发坚悉种花竹杂果木今皆滃然成茂林此吾居山之颠末次第诚不料得至扵此而人何以疑之复何以竒之乎吾始闻贯翁贤愿亲之及承其言俭而慈静而贞信乎其有道髙君子也古之为僊者不择地今所称琳馆往往为人指目者其先固皆荒岩絶谷不通车辙马迹之处意有神物秘惜待其人而居之如贯翁之于先天寜非是耶寜非是耶请以是为记大徳八年九月日朔旦
　　虚室记
　　人情之至不能忘者莫如身因有身也而不能忘其居因有居也而耳目口体百物之须举不能忘焉因有耳目口体百物之须也而贫贱者思足其欲富贵者思固其获贫贱者思足其欲富贵者思固其获而世无闲民矣临川危公逺法师与余相遇扵玉溪之上曰若我则庶防免扵斯夫余闻其言固心异之阅一年而以书来请记其所居之虚室嗟乎公逺乎子之室其既真能尽虚之耶抑方将有诸而遂以渐虚之乎人之一身寄于茫茫行于防防得有其室实难有室而能虚之尤难有而能虚虚而不失其有尤加难焉公逺生于世家左右史前道后术少无科举利禄之贼长无妻孥产室之锢所谓耳目口体百物之须仰于世者甚简使之富贵可以知其不迁使之贫贱可以知其不而又出门尽见天下之名山大川登堂则纵交四方之公卿豪杰凡老师宿儒经生学士白头羡慕而不得如意者不劳经营悉萃几席餐芳袭腴搴竒揽秀天爵之华内美之珍无物不具公逺方守之以谦取之以亷薄积而厚贷多耰而少获其为室也可谓之有而能虚虚而能不失其有者非耶虽然公逺为老子学者也虚室之言出于荘周荘亦师老子而老子之虚与荘周异老子之虚虚其徳其言也忧世以为慈同物以为和譬之与天地八荒万象为一室者也荘周之虚并其言而虚之乆则将使人傲世逃物而自居其福譬之欲以天地八荒万象为己之私室者也公逺其审择于斯二者而居焉大徳八年孟冬既望













　　剡源文集巻六
　　钦定四库全书
　　剡源文集巻七　　　　　元　戴表元　撰序
　　春秋法度编序
　　咸淳中余备员太学博士弟子见学官月讲必以春秋窃怪而问诸人曰是自渡江来以为复讐之书不敢废也夫复讐之説初非春秋本防中兴初胡康侯诸公痛数千年圣经遭王临川禁锢乘其新败洗雪而彰明之使为乱臣贼子者増惧使用夏变夷者加劝儒者之功用所为与天地并如是而可耳场屋腐生山林曲士因而掎摭防文破碎大道为可悯叹及其久也春秋之编未终讐不得复而鼎迁科废学者不待申临川之禁而絶口不复道矣虽以余之困而愿学求欲如昔年从博士后时意气讵可得耶乡郡赵君汉弼与予为同年生精力趣尚记诵讨论视余畧不衰惰其先人清敏公尝以春秋经传集解奏之经筵刻之琬琰者若干言经火燬灭汉弼追忆而补存之摘其出于先公自著者定为若干言又评考二百四十二年行事合于诗书六典名曰春秋法度之编者若干言无近世掎摭破碎之嫌而于儒者之功用有所发于戏何其能哉葢汉弼之为人吾知之生于纷华之窟而能勤长于功名之涂而能静老于艰危之境而能泰故其于是书亦不以世故炎凉盛衰而夺抑交游之期于汉弼何有纪极汉弼年未甚髙余戊戌春过之见其萧然一室几砚在左杵臼居右畦蔬汲井无一毛干世之色其于春秋法度未可量也
　　通鉴寤辩序
　　学者之于书犹贾然贾欲居贷必据乎雄都要府五通八达之衢百物之聚时其赢诎而察其良窳博收而精出之而又取之以廉而守之以不悖然后可以为善贾不惟能富而能不至于败通鉴者众史书之雄都要府五通八达之衢者也通鉴未出之前稽古之士一史不窥以为阙通鉴既出众史书可以畧废是天下之货一日不劳而致之矣然自余知学以来所见前后辈习通鉴者甚少不曰未暇则曰力不足夫力不足者穷贾也力足之而未暇者弱贾也暇矣力及之矣而有终身不习焉者陋贾也幸逃是三者有人焉穷力而习之诘其事前举而后随诵其言累百千万不逸一辞可以为难矣然而不通其理不尽治乱贤否之所以然则犹多蓄天下之货而不时其赢诎不察其良窳货虽多而不知为富之术是滞贾也又有人焉能习其书能通其理能尽治乱贤否之所以然可以为愈难矣然而措诸辞则戾于训施诸用则趋利逐便而不适于经久则奸贾也奸贾不若不贾之善也里中有博雅君子曰王君熈字子和予晩不及见而见其弱冠所着通鉴寤辩若干言喜而读之竟事求当不求遂语求尽不求巧时引周汉以下千余年陈迹裁之于王道此其譬于贾也若挈禹贡九州山海之富而用周官之法衡之也岂与夫白圭范蠡辈比力而筹哉惜乎王君年未充而学已成迨其老且益昌而不得一名以行其志使之议于朝闻于国也君止一子今亦老矣贾术非不善也而世穷人之传其书与否不可知姑私系所闻以谂于同好云尔
　　读易蠡测序
　　古圣人之经至难言者莫如易余攷王制见先王时之居学校者其法春诵夏弦秋学礼冬读书而仲尼之门人记其师雅言之详不过诗书执礼而皆不及易惟其自为也则不得已有文以明之以见易非圣人不能言而虽圣人之教人亦不使人之得以易其言也汉以后始有易师今诸家法度髣髴具存徃徃用之占步测筭非若后世之言易者以为必能通圣人之言而续为之説也余之少时不免斯累近乃稍自悔艾欲慎其出窃尝间与为杂学者徃还若丹经之铅汞厯书之纪朔医家之运气兵家之机势大畧反与易合而支离泛滥不切者莫如书生举子之説此无他彼数氏者犹托于象数为可凖而书生举子专以空言谈理故也儒者徐君之祥自番昜槖所着易经蠡测若干言见余于余杭其言象数取皇极于康节取太极于濂溪厥既知所先务而诸卦之中多详其变曰非变无以明易自正体伏体互体变体反对体上下体而通之一卦有六十四以至于四千九十六愈变愈通而卦愈不穷有辩卦中有四画五画而成卦者皆见于易反覆恳欵实皆不叛于新安汉上二朱氏之学余甚慕而竒之而徐君机神敏给于天人性命事物精粗之理他人经年歴纪而未喻者一日即了其得于天葢厚不但人力之勤也然君于易书之变本由象数以通理而象数者起于无而寄于有理者妙于有而归于无寄于有者其变可知可言归于无者不可知不可言也人之可知而言易之变固不止于四千九十六人之不可知不可言画之一不必三卦之八不必六十四可也古人老而学易易又为忧患作徐君涉世益熟刋落轻鋭而复谂之蠡乎蠡乎其游于圣人之海有不为夜光乎
　　左氏窥斑序
　　夫子没遗言之着于世者为经学者各为説以通之通之不得则反诸经惟夫学春秋则异是左氏公羊谷梁三家者与我肩随而学夫子者也后世信于其言乃过夫子三家之中左氏之徒谓其师逮与夫子同世信之尤确而春秋反为疑经夫左氏者岂曰真足以蔽春秋哉縁其文胜学者有求于左氏而无求于春秋故耳余于近世得折衷左氏之书二编曰晁吏部杂论曰吕著作后説晁约而通吕愽而覈尝欲依仿其法删繁去滞定为一书以达于春秋之义而力未克也年来倦学葩叶凋槁以为二编之法虽在所举而江南研经家自欧阳公以来皆直取春秋为防甚者尚疑今之春秋出于鲁史本文者不可尽攷无问左氏因知学广者疑固多如登千仭之峰举足愈髙而见愈杂如游四通八达之途竒珍异货目而不即定要其定而不杂久然后自得之耳叶君正道以左氏窥斑示余余读之犹爱晁吕时也问书之所繇成则方诸儒汲汲科举之年君已脱稿久矣嗟夫此岂若余年少退惰不自力者比邪君名某台寜海人
　　于景龙注朱氏小学书序
　　余儿童时闻乡里老儒先生以小学教授者才四五家每讲课罢杂试河图洛书之数若尧典闰法禹贡赋则周礼兵制之类又少暇则都讲口授顔氏家训少仪外传等小书故诸生畧有姿性者自未冠以前而诸成人之事皆已槩举于时朱氏书犹未盛行浙中时从人传抄之以相啓发恍然如扬雄问方言蔡邕见论衡之喜及甲辰乙巳间有用其説取甲科者四方翕然争售朱学而吾乡以逺僻方获尽见徽文公所著书大抵诸书惟易本义四书注小学书最为完备其余或未经脱稾或杂出他手非全书也今三书者惟四书家有人诵之易本义真知者絶少而小学书最益于人人无读者良可悯痛于君景龙生于文公阙里年齿长大而好深沈之思独取小学书句释章解欲以行世美哉其为人乎余也少而逺游长而亟仕不惟学不俟成而并与儿童之所得而失之固于君之罪人也哉天啓其衷方自悔咎幸于君书成则愿秉烛而学焉属书序引谨笔诸其篇端云元贞乙未季秋朔旦
　　陆宣公奏议精要序
　　右陆宣公奏议精要三巻宣公呉人以纯诚直谏嘉猷逺识学行政术为唐忠臣未尝以文名也其言亦止縁当时利害而发非有埀世传逺之意而眉苏公父子亟慕而学焉大苏公遂取其书进之经筵以备讲读自是以来学士大夫以谏诤者尚其慤实以诏檄者尚其明达以书判者尚其果决以谳议者尚其详尽而宣公之书行矣夫以宣公之诚之才之识之学发而为文在其当时虽尝暂用而蔽于昏愎怵于谗邪至于防疑负累偃蹇困踬视同列材名下已而位宰相者滔滔皆是独不得久立于朝而卒以罪死死数百年其书始盛行于天下则于宣公可谓无负而懐忠抱朴之士行不愧神明信不欺豚鱼一时偶不遇于其身者亦可以无悔矣呜呼韪哉然自唐史称宣公议论炳如丹青者已数十百篇今之所存巻帙犹为浩汗故穷檐白屋之下沈潜隽永无所不可而簿领剧繁刀笔倥偬者卒然窥之有不得其涯际余友苏台陆君子顺乃采摘其精语要义聚为一编以便观者万目之网挈纲而皆举千口之室入奥而不迷余为之深嘉重叹不独喜呉中陆氏渊源之有自而由今以徃使人人不惮烦于宣公之书因而熟复其用心行事将见草野懐珍者俱謇谔之士台阁结绶者举端贞之臣于人文治化似不无少补云大徳戊戌孟冬朔日
　　汴畧序
　　古之通史者百家皆出于父兄先世闻见积累以得之若司马班范刘李以降可睹已其有草野后流庠序遗哲辛苦采拾而后喻者则不在此限然及其至也精之以讲学粗之以用世俱不病于匮乏故东方生三冬之劳而文史可以足用陆贾贾山辈掇缀秦汉近事以资口辩而时人谓其知务此其效也汴梁立国百六十八年渡江而南又百五十年其间设施沿革本末条贯笔之汗青缄之金匮在承平时学者尚不能尽睹加以兵燬相仍典籍散失以余之涉猎记诵问咸淳景定中事首尾茫然不相聨属而况耳目疏逺者乎天台潘可大生又后于余质敏而志专学劬而识精穷坐山谷授徒以奉亲足未尝出户限之外而网罗旧闻自建隆庚申迄靖康丁未详其记事之体附以辩论若范淳夫之唐鉴胡明仲之管见名为汴畧者三十巻又自建炎丁未迄徳祐甲子金天辅戊戌迄天兴甲午撮提纲要名为南北纪年者若干巻嗟夫如可大之讲学岂非灵神蜃潜藏岩泽而光彩氛祲自见于外也哉使之进为以用世何可揜抑而可大不愿为东方生陆贾贾山之流者也姑为题辞篇端以发其槩云
　　急就篇注释补遗自序
　　古之君子不以道废物自一艺以上茍有所益于人虽农匠庖祝之贱犹身亲为之粤大圣人亦莫不为若皇帝之医药虞舜之陶渔夫子之牛羊防计皆是物也夫古之圣贤岂以殚力疲肌为异人之能也哉后之君子平居侈然论古先王之道若不足为而问之以目睫之事于其所服食于其所居处于其所游衍肄习有日与之接而不知其名义者焉岂不大惑耶余之防也被沐父兄之教凡小学之所当讲者幸而得其端倪气昏质陋中道辄废年益长而悔之乃始拊膺持颊以自刻励而文献凋零防言就絶一时交友方共诋伤以为不切于事每至耕鉏之余酬画之顷有触于心必黙识而私求之家罕书籍有急就篇一巻汉黄门令史游所撰唐文馆学士顔师古所注又经新安朱先生仲晦所校自谓名本然而篇中正文絶无音训注之所及疑义尚多窃不自量为之补其遗阙兼有异同之説载于左方尝覩洙泗以来师友防辨皆互出所疑以相扣答然后理尽而学精使顔朱二公而在余固愿得而靣请也乂惟古人著书动縁教戒而作此书本取急速成就其辞以便于童习而四民之业百用之宜靡不周究秦人以法吏为师公私宦学转相授袭故以吏文终焉儒者欲求汉学惟齐鲁诸生训注犹近古哉
　　左氏防求序
　　呉伯秀为乡校诸生时余与之寒同枕饥同灶比试于有司亦同业也然余性迟毎得有司命题辄勉强营度至移晷刻不能辨回视伯秀引笔书巻滔滔十已成五六矣又当是时学徒如林问疑请益者八面而坐人人得所欲越几日榜出伯秀搜然占居上游诸问疑请益者班班选中余甚惭而慕之以为为儒不当如是别十年余自太学成进士伯秀亦阶乡举收礼官之科各相慰劳满意年齿又皆壮强自度非碌碌必将有所着见于世既而皆失官家居流落颠顿积二十年顔苍髪枯皆欲成老翁于是余始悔其旧业谋以筋力之劳办治衣食寻计朦种树书陶公养鱼法之类而习之顾此事亦非旦暮可就徒失之而已而伯秀学益坚识益深风节益峻乃方阖门下帷躬少年书生之事取数千年兴亡之説贤否之迹皆防理纂缉成一家言惟左氏传自其少时即已精熟葢尝取义类对偶之相洽者韵为防求以便学者余读之如斵泥之斤鸣镝之射百发百返而不少差嘻乎异哉夫人之材力相去果若是逺乎伯秀防求成于左氏传又有笔记通纂于毛氏诗又有集义等书次第皆且脱稾余虽坐前累不可望有所进抑攘臂于勇夫之旁垂涎于饱人之余意气固未已也伯秀名化龙今又字汉翔云
　　伍典防求序
　　古之学者自其孩童能言而所以授之之事详矣然必至于十嵗请习于外传虽其篇数今不可闻大要不过诗书执礼之目既又俟其年愈长而气愈强识愈明也然后始许之以愽学葢初不以譊譊口舌浮华为急而惟恐夸根傲蘖芟锄之不早以为终身之累而为之师者又必学成行笃而不仕者乃敢居之故其前后辈之相成班班可攷其诗曰肆成人有徳小子有造此之谓也余为儿时犹及先生长者而事之景定中时议罢童子科以为龆齓之质而贼之以辞章记诵虚嚣无益其説是矣而白首纷如者雷同一律仅不过以举子业相传授其智复出童子科下识者病之铅山詹仲美实生于衣冠之林长于文献之府来杭以伍典防求示余其一事亲其二事君其三夫妇其四长防其五朋友典系一章章系百句句系一事询其所以然则仲美尝登故相江文忠之门而学于白鹿洞有覩于先师晦翁之説而为此也呜呼令仲美之书行充其言庶几乎成人者有以教而小子者有以学乎属余方以穷授徒见朋友间续防求何翅百家论其不畔于小学家篇数而可以养人之纯心穉节固无逾此编者故为之序云大徳戊戌歳孟冬二日
　　昌国应君类书防求序
　　余五六嵗时亲党间有中童子科者心慕之葢其法以通念九经而复试中能文为出身夫以江南东西闽浙淮湘广蜀之大试者嵗不过一二十人而中者不过一二人则亦可谓难矣景定咸淳中试员稍众有司厌之以为徒斵人之淳心而长浮慧废其科不用因念取士之法敝矣进士科最贵最敝三舍宏辞次贵然亦皆编析成言以待问谐比虚词以举幸而得之则冀不次之擢非若童子真能淹诵群经而试所能而后授一下士之秩而已自余任子军功吏员纳粟之类嵗以累百计又所不论有司不敢废岂皆爱其能哉重变古耳而独靳于童子一二人何邪其亦不详之甚矣童子科既废三十年人讳之不习而风俗愈不加厚余以穷授徒江海上乡大夫昌国应君翔孙过之相与慨叹江南经术荒芜纷纷朋俦中疑难满胸而卒无所问是谁当执其咎者出其类书防求示余凡诸经之指篇标韵举粲然在目泛滥而及于仪礼尔雅诸子扬雄之太马融之忠经莫不皆有防求自初本以来昉而为之是不一氏其能散而完博而精固未有如此书者应君葢景定咸淳前未废科时童子也呜呼难哉余既序其书闻昌国宦学士大夫应氏实为祖至参预公遂大其闾阀而应君问学气行白首不衰方就家塾请合祠先贤天之欲昌其文以淑其徒者意未已也大徳戊戌孟夏望后五日
　　竒童烈女宝鉴序
　　古谚有言教妇初来教儿婴孩余垂髫时毎得侍坐乡父兄必闻其举此二语以为家诫为之耳熟于时东闾西巷男诵女织气象可入图画稍长大驱驰未倦而归则见畴昔儒素之门僮奴舆马姻连玉帛光艶薫烁一一无复旧俗葢时尚推移而礼之衰久矣史称万石君家醇谨不再传辄废而洛下袁司徒子孙后皆以骄奢败士大夫辛苦立门户至此岂不可怜哉窃尝思之人之常情当其未纵也先生长者以片言只语收之而甚易及其已决则虽有司严行重法禁之而良难故古之人不问男女于其防穉一步趋则教之习让一饮食则教之知耻一祭祀则教之观礼非固劳其筋骸而防其视聴葢爱之而纳于善也想见当时少仪弟子职诸书与彤管女史之类朝吟夕讽亦如余少时所睹记而今去之数千年謡译荒凉简篇散脱何由复可髣髴庚子之春有呉兴故家张生炜于废书中得所谓竒童烈女宝鉴者喜其有助于名教为之裒广厘葺板行以示人而徴言于余余惟他书之行不行未必能损益于世而此书行则足以使人知童防之身而必有所事闺门之行而必有所传其于劝讲学扶彜伦殊非小补遂怂慂成之而并书所闻如左
　　程宗旦古诗编序
　　语之成文者有韵犹乐之成音者有均一也均法废世以后代新声为古乐韵学流人又以唐人近体为古诗矣可不痛哉余尝有意绪正其事以为乐出于中声与人之歌诗最为不逺三百篇国风雅颂可以被弦歌荐宗庙者本不求如后世音切之备然当时人之诵念精熟士大夫寻常叙述邂逅寄托必取防章一二以流畅其意者诸成文而有韵故也汉魏后诗犹入乐府遇其理到处流传至今儿童妇女辈能讽之兴起若如今人直谓之无诗无乐可也宛陵程君宗旦老而笃学取唐虞以来诸经传语之有韵者目为古诗一编以诱激后进其意若与余合为书梗槩巻后而归之元贞乙未秋八月日
　　赵子昻诗文集序
　　呉兴赵子昻与余友十五年凡五见必有诗文相振激子昻才极髙气极爽余跂之不能及然而未尝不为余尽也最后又见于杭始大出其平生之作曰松雪斋集者若干巻属余评之余惟人之各以其才自致于世必能相及也而后相知必相知也而后能相为言余于子昻不相及而何以知何以言乎子昻曰虽然必言之余曰必言之则就吾二人之今所歴者请以杭喻浙东西之山水莫美于杭虽儿童妇女未尝至杭者知其美也使之言杭亦不敢不以为美也而不如吾二人之能言何者吾二人身歴而知之而彼未尝至故也他日试以其説问居杭之人则言之不能以皆一彼所取于杭者异也今人之于诗之于文未尝身歴而知之而欲言者皆是也幸尝歴而知之而言之同者亦未之有也子昻未弱冠时出语已惊其里中儒先稍长大而四方万里重购以求其文车马所至填门倾郭得片纸只字人人心惬意满而去此非可以声色致也而子昻岂谓其皆知我哉故古之相知必若韩孟欧梅同声一迹绸缪倾吐而后为遇而后世乃欲望此于道途邂逅之间则又过矣余评子昻古赋凌歴顿迅在楚汉之间古诗沈潜鲍谢自余诸作犹傲睨髙适李翶云子昻自知之以为何如大徳戊戌仲春既望
　　尚书小传序【双溪王先生】
　　古之君子欲明道于天下者不能使人无异而尝恶人之茍同以为异则道可因人而明茍同之情虽一时懽然无失而初不能以相发故以仲尼百世师西家之邻夫犹不知其贤而乡国之人至以为不知礼故旧交游门弟子之徒虽达如原壤贤如晏婴亲且久如仲由陈元犹或愕而疑之及乎事久论定则亘古今之逺穷天地之广家传其书而人习其道此岂人情眉睫旦暮之所可期哉徽士大夫尝为余言朱文公无恙时同里闬有双溪王先生炎字晦叔亦以学行为诸儒宗两家议论时相纠切文公既没而诸生方脱党祸起而尊奨先説非朱氏者皆废格不用王先生之书与其为人后生辈不及尽知以为惜余不暇论其何如也已亥之夏有王君传自京口来以尚书小传五十八巻相示葢双溪先生所着而于君为四世矣曰自吾先君子遭丧乱迁徙不一旧物皆不得存而此书俨然独完窃自喜幸余以余隙稍取问习其发防之义破的之辞大扺训诂家所未及文公居闲多于诸经厘正不遗余力而独尚书及春秋逊避若有所待先生此书稿脱于开禧末而板行于嘉定初于时文公易箦之日既久假令尚在必相与绸缪桑梓雅旧相乐当有莫逆于言辞文字之间者殊乡晩出各立名字骤开门户遂生异同之论岂复一一尽出其师意耶且经师自汉以来专门尚不相一惟其不相一而真是出焉而今人谓独视单聴可以尽天下之耳目无是理也王先生又有易上下经解六巻易系辞总説若干巻余次第将尽求而学之大徳三年四月日
　　天原发防序
　　古之言天道者必兼人事自羲和来絶地通天以前书传之所睹记不可考也由是而有厯象有律吕有防有祠祭磔禳盟诅之类其法与仁义道徳纪纲制度之説通行于世至其绪闻余论春秋之季犹人人能道之先儒有云河图洛书圣人以神道设教通经者病其固岂天人所以然之故在当时小人之所易喻而后世搢绅先生以为深逺而难言耶天之未丧斯文而仲尼出仲尼曰天何言哉四时行焉百物生焉至哉其自为言乎再传而子思子明之曰天命之谓性率性之谓道脩道之谓教而充其极至于三千三百礼乐之美九州四海声容文物之盛而其妙又归于无迹又再传而孟子明之曰知性则知天曰存心养性以事天而诸事一一以天行之能治其人曰天吏能自治其身曰天民位曰天位职曰天职爵曰天爵道之将行而为尧舜也曰天使之道之不行而退不失为孔氏徒也曰天止之呜呼至乎哉秦祸息汉学兴传言者杂灾祥防纬尚象者拘巫史推步明理者溺清虚释老千有余年之间学者醒行寤语诿天为茫茫无预吾事于是有周程张诸大儒同时参立于隆平之代药其狂昏震其防聋迨其説之流传未久而将惑也又得新安朱子即为之厘析剖决然后防言要指粹然一趋于是了然而无复遗憾士之幸而逢于其防亦可谓如天之福矣而奈之何学之者又以易废城阙之童耳熟而心荒市朝之夫口然而身悖前所谓秦汉以来之夫何以相逺余行忧患展转百折窃意深山穷谷中轻功名拙进趋之士必有精其学而藏于家者一日新安方使君出其平生故人鲍景翔所着天原发防五巻相示读之自太极渺茫之始至于行之所倚气之所使数之所起器之所拟精粗内外无所不纪而纲提领挈出于使君指画不少景翔尝以乡贡进士一诣春官不售归食贫终身乡长者提学郑君孔明馆谷之朝夕与共讲学书成遂为板传之以成其勤名以慰其遗志鲁无君子斯焉取斯讵不信然属使君已为序俾予附书其后谨不敢辞
　　先天图义序
　　自汉儒易林之传絶而士大夫一切以理谈易几二千年如扬子云太虞仲翔纳甲关子朗洞极魏伯阳参同契之类徃徃皆古人象数之余説而学者疑其近于厯家方士弃不肯习迨至近世乃有太极先天二图于易最为深宻然非濂溪康节阐张于前考亭朱先生尊奬于后则二图者安知不以疑废今二图既皆显行于时而今谈先天者犹不如太极之盛何也太极以理先天以象数理易喻而象数难精前贤所以有狗马鬼神之论也余之少也固习于科举长也阨于忧患又生穷乡僻邑无所师授亦莫能聴受其説山隂严养晦以四十九图相示方员之象纵横之数不劳执比一一脗合而隂阳徃来动静消息之理开巻可一目而尽是其于濂溪康节考亭之学可谓叩其疆藩而窥其堂室矣世念渐空幸有余力可以偿平生饥渴之愿当从养晦卒业焉
　　老子原防序
　　右老子原防三巻当涂南谷杜君所着注老家多矣亦有出于名儒大老之手而人无传焉岂故畧而遗之耶縁其中未能释然于老子之学而务矫其辞以合吾意毋怪乎有所扞格龃龉而不能通也儒者疑老子道徳仁义与礼之説又忧祸厌乱自为也过多又谓老子非神仙无久生不死者以此数説积于胸与今之言老子家异譬如越客楚服泽居之人而评陆产安从而折其衷哉余尝与杜君商畧此事杜君翛然而笑曰是乌足以疑吾师乎凡吾师之事吾知之若他人则何由知之吾师歴年多最后为周柱下史其著书某章指某事某章指某事类古史因尽出其原防诸所云云世儒穷年敝纪而不得者一一传其师意纵横出入无所顾虑呜呼世无老子之学即已耳必若欲崇老子之学其书当自老子之徒自为之吾夫子独善时门人髙弟身亲受业然目未瞑而难易同异之论纷然而起后来残编防简同门彼此相违者又所不筭葢皆以为出夫子而卒不敢自以为是而又暇强知老子意而注其书耶故道相若则能相为知智相及则能相为言杜君黄冠师不事煅炼方药役使鬼神察其意似耻之而不言至于谈笑王侯之间游戯荣名之外逍遥委曲以退为体以忍为用变化无碍委蛇若虚是庶乎能为老子者若余也何足以知之若余也何足以知之
　　王伯善农书序
  </div>
  <div class="pagination">
   <a href="剡源文集_page3.html">
    上一页
   </a>
   <a href="剡源文集.html">
    1
   </a>
   <a href="剡源文集_page2.html">
    2
   </a>
   <a href="剡源文集_page3.html">
    3
   </a>
   <span class="current-page">
    4
   </span>
   <a href="剡源文集_page5.html">
    5
   </a>
   <a href="剡源文集_page6.html">
    6
   </a>
   <a href="剡源文集_page7.html">
    7
   </a>
   <a href="剡源文集_page8.html">
    8
   </a>
   <a href="剡源文集_page9.html">
    9
   </a>
   <span>
    ...
   </span>
   <a href="剡源文集_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
