<!DOCTYPE html>
<html>
<head>
    <meta charset="UTF-8">
    <title>默庵诗集 - 第 29 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>默庵诗集 - 第 29 页/共 56 页</h1>
    <div class="content">　　附录 
　　后序 

　　●默庵诗集序 

　　客有诒予者曰诗可以不作乎予曰五十国风多田夫闺妇之辞矧为士大夫而诗胡可以不作但患不能发乎自然往往抽奇取巧失夫性情之正耳诗胡可以不作也又有难予者曰诗可以易作乎予曰作诗湏探风雅之意以唐人为宗随事命意遇景淂情不失家数法度斯善矣然湏是用功乃可到诗诚未易作也客去予方自咎言之不惭适滇臬佥宪句容曹公以先叔父吏部尚书予宜公默庵诗藁示予俾校编而序其所以且曰此吾叔父志之所之非一朝夕之故者吾弟中书舍人恒欲锓梓以传不果即世其责非予而谁为予因阅而论之古诗多效陈伯玊韦应物平淡闲雅淂风雅翼中意长短歌行间出奇句亦不失温李风五七言近体绝句思致清远出入高达夫刘文房张文昌诸公机轴间要而论之是皆发乎自然道情述景或情景兼至而不失家数法度非罙风雅之意以唐人为宗而用功之到者能之邪所以然者由公发身科第扬历清华进秩于容台天官恒侍禁近应制兼领鞮译先后余五十年涵养造诣岂真一夕之故哉诗之繇昌不亦宜乎夫诗之宗唐犹射之宗羿奕之宗秋凡之宗僚一■〈宀之〉而不可易者古今称唐诗殆非虗语故予以公之诗拟诸唐人盖欲学者宗公之诗以入唐人之室有不难者姑苏陈先生嗣初为翰林五经愽士时予少闻阁老以下多以诗文质之今观此藁有题张真人枯木竹石绝句一声霹雳堕天星惊起潜蛟出海溟烟雨满林秋漠漠竟从何处吊湘灵公手批云愽士陈先生看恐非唐人意更休效此体是则公诗之宗唐夙有■〈宀之〉见予安敢妄拟以大岛不韪之罪哉公讳义子宜其字默庵其号故集因以名之佥宪名景字廷彰繇名进士拜监察御史转佥闽滇臬中书讳冕字廷端筮仕鸿胪属迁典制中秘今昔皆以文学鸣于时谓不本公之教也欤因并着之俾人知其所自 
　　成化四年九月既望京闱甲子科乡贡进士云南临安府儒学训导校文官华亭曹安序 

　　●默庵诗集卷之一 

　　剡溪刘兰　　 
　　金溪邓春编次 
　　华亭曹安校正 

　　五言古诗 

　　◆五言古诗 

　　此味轩为本府王通判宗纪赋 
　　分韵得花宇贺翰林周典籍考满 
　　海印祥瑞诗 
　　効古出还一首 
　　瑞象 
　　瑞乌 
　　题小画为苏子英作 
　　圣德瑞应诗 
　　瑞应甘露诗 
　　小幅山水为竹鹤友人袁州何太守作 
　　题小鸟 
　　崇义堂为刑部王郎中景阳父友人赋 
　　一乐堂为宜兴蒋大年赋一时逼去不工 
　　送孔友和觧组归长乐令字韵为王得斋友作 
　　双松图 
　　孝友堂为王评事友人赋 
　　孝友卷 
　　端午日 
　　终达堂为云南程照磨赋名恕歙人 
　　送王得斋旧藁代人作分韵柳字 
　　朴所为王均辅致政南归作以送之 
　　永思堂为季百户赋 

　　○此味轩为本府王通判宗纪赋 

　　会稽有佳士华扁题新居临轩不种菊绕槛惟栽蔬深春初雨霁嫩绿盈庭除多均性淳雅乐此勤诗书晨飡止姜芥晚炊多菁薤不慕腥与膻澹泊心自如年来已腾达青骢暎华裾将谓厌梁肉轩扁堪成虚孰识君子心穷达同一初节操日弥坚此味恒不疏嘉训祖先哲千载齐芳誉他年纪青白舍子其谁欤 

　　○分韵得花宇贺翰林周典籍考满 

　　濂溪有云孙抱道心孔嘉早年歌鹿鸣来观　上苑花致身玊堂署经史为生涯论动乡相文采霏晴霞新多古意妙句芬天葩胸中泻云梦笔底飞龙蛇春风酿松酒夜雪烹新茶气味自潇洒恬澹众所夸辛勤十载余功绩归皇家是时春向暖景物争繁华桃红舍宿雨柳绿啼新鸦适当课最期伫看　恩荣加 

　　○海印祥瑞诗 

　　天命眷大德　宝历归　圣皇建极御寰宇垂衣临万方好生均化育治道超虞唐敬天恤斯民夙夜恒遑遑　覃恩临梵剎对越严齐庄敛福锡厥民欲其寿而康　宸衷轸深念仁孝孚穹苍适当演法初溥地呈嘉祥卿云丽霄汉璀璨昭文章梵相现金身烨煜腾祥光天花竞飞舞散漫奚雕妆彼苍不爱道甘露垂瀼瀼松头凝玊液叶底悬琳琅后土不爱宝玊井生琼浆清醇酿春色嘉味孚天香太和惟潜达閟瑞斯昭彰　盛世瑞骈集灵异尤非常紫芝与嘉谷迭见何足方知天符泰运　圣德日以昌四方尽归化万姓歌豊穰微臣覩盛羙拜舞联鹓行愿歌天保诗　圣寿同天长 

　　○効古出还一首 

　　昔出暮还家依帘咲相待今出昼归来音容竟何在妆台掩尘氛菱花复谁对伤意忽余悲含情且犹耐幼女虽娇痴相亲还可爱天命苟如斯追思徒感慨 

　　○瑞象 

　　圣皇御寰宇拱垂衣裳　至仁煦万物盛化渐遐荒太和久储毓异象呈嘉祥匪玄亦匪黑娟洁超寻常赋形既魁伟禀性亦驯良柔毳含奇色皎皎凝雪霜素螝一鼻举玊笋双牙长璎珞垂璀璨锦羁何焜煌　彤墀献　天子拜舞还趋跄重瞳屡回顾粹质增辉光　龙颜愉以悦万国回春阳麒麟与驺虞灵囿相颉顽泰运日以盛　圣德日以彰百辟尽羑庆稽首朝　明堂微臣忝鹓列作颂歌虞唐 

　　○瑞乌 

　　圣德超前古明昭庶绩熙深仁沾物类　大孝格神祗和气氤氲日祯祥协应时瑶光钟粹质雪色莹殊姿返哺情偏至足奇已看呈　北阙宁复恋南枝信是　清时瑞应逢圣主知不随鹇漫出独効凤来仪喜气浮　三殿欢声遍四维小臣亲幸覩愿献太平诗 

　　○题小画为苏子英作 

　　山中夜来雨岚气晓犹湿远岫耸青螺长溪漾晴碧鸟韵弄晴晖松阴护苔石中有忘俗人鸣琴闲自适 
　　林莽久萧条疏篁抱幽独念彼岁寒盟孤标更清淑瘦影弄月明长梢拂烟绿好鸟何处来飞飞竞栖宿 

　　○圣德瑞应诗 

　　圣主建皇极垂衣统万邦　仁恩被蛮貊奉贽皆来王麒麟昭上瑞福鹿呈嘉祥五采绚朝中云霞焕天章狻猊超物类马哈尤非常双眸电光掣两角三尺强驼鸡异鸾鹤和鸣偕凤凰慈乌钟粹质玊羽明秋霜猿资欺雪白驯狎夸神羊瑶阶献天子扑舞何跄跄　重瞳屡回顾喜色生春阳　盛世瑞骈集 

　　○瑞应甘露诗 

　　圣皇御宝历　玊帛朝　明堂深仁沾草木大孝孚穹苍太和既旁达瑞应斯昭彰天乳见氐北璇霄丽光芒　孝陵蔚佳树甘露发奇祥萦枝湛玊液泫叶垂琳琅璀璨若联壁涓洁如疑肪甘比饴饧羙馨同欝鬯芳囊封献　天子龙颜喜洋洋金盘映朝日玊瓮涵秋霜灵篇纪天酒瑞牒传神浆登之荐　宗庙颁赐群臣尝一咽清肺腑三呼感　恩光明时信多瑞灵贶尤非常上天昭圣德万寿益永昌微臣瞻盛事作颂歌　虞唐 

　　○小幅山水为竹鹤友人袁州何太守作 

　　岭峤凌青汉亭台俯碧浔溪回山寂寂门掩昼沉沉鹤立苍松老莺啼绿树深野桥通竹坞苔径接云林岚气霏晴雾烟萝落翠阴抱琴何处客爱此涤烦僸 

　　○题小鸟 

　　林壑秋已深萧萧见丛竹木叶尽凋零枝头柰红熟上有小幽禽孑然独栖宿哀鸣怯晓寒刷羽迎朝旭渴饮玊池泉饥飡玄圃粟纹彩殊鸳鸯飞腾媿鸿鹄自知翅羽微猥寒在山麓群鸟不追随一枝聊自足待得春风和云霄任翻覆 

　　○崇义堂为刑部王郎中景阳父友人赋 

　　一室俯江湍轩窓敞幽丽中有崇义人云是南轩裔气质朴且淳襟期更清粹雅怀君子心淡无形欲累处事良合宜俯仰殊无媿轻肥契朋俦哀矜重贫匮所存既坦夷所操尤不二旦夕坐焚香琴书乐清致陋彼市廛流竞逐锥刀利汨汨复营营高风竟谁跂 

　　○一乐堂为宜兴蒋大年赋一时逼去不工 

　　人生俛仰间所乐任情欲彩色及声音耳目相驰逐何如蒋诩孙所乐超流俗灵椿老更苍幽萱晚逾馥桑榆景悠悠矧复膺多福庭下紫荆花联辉映晴旭菜衣舞斑斓箎篔叶丝竹不慕三釜荣琴书资教毓诗礼擅家风闺门蔼雍睦滫瀡日以供亲颜喜堪掬乐此足自娱新题扁华屋至愿人所同一乐君胡独 

　　○送孔友和觧组归长乐令字韵为王得斋友作 

　　多年游宦途历览山川胜沧溟器宇宏籍籍才名盛一朝谢轩裳甘分安前定冠盖集都亭饯别兴歌咏维时暑雨霁赤帜行权令熏风散微凉驿路炎尘凈迢遥望茅山云峯相掩映去去莫迟留儿童候萝径 

　　○双松图 

</div>
    <div class="pagination">
<a href="默庵诗集_page28.html">上一页</a><span>...</span><a href="默庵诗集_page24.html">24</a><a href="默庵诗集_page25.html">25</a><a href="默庵诗集_page26.html">26</a><a href="默庵诗集_page27.html">27</a><a href="默庵诗集_page28.html">28</a><span class="current-page">29</span><a href="默庵诗集_page30.html">30</a><a href="默庵诗集_page31.html">31</a><a href="默庵诗集_page32.html">32</a><a href="默庵诗集_page33.html">33</a><a href="默庵诗集_page34.html">34</a><span>...</span><a href="默庵诗集_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
