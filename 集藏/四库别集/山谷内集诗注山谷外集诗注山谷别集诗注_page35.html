<!DOCTYPE html>
<html>
<head>
    <meta charset="UTF-8">
    <title>山谷内集诗注山谷外集诗注山谷别集诗注 - 第 35 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山谷内集诗注山谷外集诗注山谷别集诗注 - 第 35 页/共 39 页</h1>
    <div class="content">　　又戏为双井解嘲
　　山芽落硙风回雪曾为尚书破睡来勿以姬姜弃蕉萃逢时瓦釡亦鸣雷【虽有姫姜无弃蕉萃见左传文选屈平卜居云黄钟毁弃瓦釡雷鸣】
　　奉同六舅尚书咏茶碾煎烹三首
　　要及新香碾一杯不应传寳到云来【见前注】碎身粉骨方余味莫厌声喧万壑雷【李白蜀道难砯崖转石万壑雷碎身粉骨如老杜咏丁香云晚堕兰麝中休懐粉身念也】
　　风炉小鼎不须催鱼眼长随蟹眼来深注寒泉收第一亦防枵腹爆干雷【嵇康养生论终朝未餐则嚣然思食言空腹也蟹眼见前注】乳粥琼糜雾脚回色香味触映根来【六根眼耳鼻舌身意即色声香味触法见楞严经茶録有色香味琼麋见前注】睡魔有耳不及掩【石曼卿诗更被隂晴长睡魔唐李靖传兵机事以速为神震霆不及掩耳】直拂防牀过疾雷
　　与李公择道中见两客布衣班荆而坐对戏奕秋因作一絶
　　两客班荆覆局图【左传襄三十六年楚伍举奔郑将遂奔晋声子将如晋过之于郑郊班荆相与食而言复故陶渊明诗班荆坐松下数斟己复醉魏志王粲传观人围棊局壊粲为覆之不误一道】看人车马溷泥涂文昌八座邻枢极【唐刘洎疏云八座此于文昌六曹尚书及令仆为八座见职官志志后汉梁统传论宰相运动枢极】天上归来愧不如
　　六舅以诗来觅铜犀用长句持送舅氏学古之余复味禅悦【维摩经曰虽复饮食而以禅悦为味】故篇末及之
　　海牛压纸写银钩【海牛压银钩并见前注】阿雅【元注云师妙僧号】守之索自收长防玩物败儿性【书玩物丧志】得归老成散百忧先生古心冶金铁【魏武帝令长史王必曰忠能勤事心如铁石退之孟先生诗云孟生江海士古貎又古心皮日休云余尝慕宋广平铁肠石心】堂堂一角谁能折【犀葢一角兽也汉朱云传云五鹿岳岳朱云折其角】儿言觳觫【见孟子】持赠谁外家子云乃翁师【子云葢比之杨防也】不着鼻防防两手古犀牛儿好看取【传灯録抚州石巩慧藏禅师一日在厨下作务马祖问曰作什麽曰牧牛祖曰作麽生牧曰一回入草去便把鼻孔拽来福州大安禅师曰安在沩山三十年只看一头水牯牛若落路入草便牵出若犯人苗稼即鞭摙调伏既乆可怜生如今变作露地白牛常在面前露迥迥地赶亦不去也】
　　奉和公择舅氏送吕道人研长韵
　　奉身玉壶氷立朝朱丝【文选白头吟云直如朱丝防清如玉壶氷】妙质寄郢匠【郢人垩漫其鼻端使匠石斵之见庄子巳见前注】素心乃林泉力耕不罪嵗【孟子王无罪嵗】嘉谷有逄年【史记佞幸传力田不如逄年善仕不如遇合】校书天禄阁【见扬雄传】蓺竹老风烟携提寒泉【退之毛颖传谓砚为陶】松煤厌磨研【后汉苏竟传以磨研编削之才】借甚在台省六经勤传笺【毛氏注诗曰诂训传郑氏曰笺公择有诗传十巻】谏草蠧穿穴江湖渺归船【公择熙宁初为右正言论新法谪通判滑州元豊六年召为太常少卿迁礼部侍哲宗立进吏侍】春官酌典礼【左太冲魏都赋斟洪范酌典宪】日月丽秋天【易日月丽乎天据实録元豊八年四月黄庭坚为秘书省校书是年十二月礼部侍郎李常为吏部侍郎此时未迁吏侍也】少也长母家学海颇寻沿【杨子学行篇百川学海而至于海丘陵学山而不至于山是故恶夫画也】诸公许似舅【似舅见前注】贱子岂能贤【杜诗贱子请具陈左传云岂曰能贤】辕驹防推挽【汉窦婴田蚡传云今日延论局趣若辕下驹山谷除校书时孙莘老李公□故在朝因最先诸公収召信推挽之力也及元祐五年二月丁酉公择卒戊戌莘老卒六年三月山谷除右史中书舍人韩川有言至六月遂居母忧自此不复振矣山谷遗文有祭莘老文云二月丁酉公择去化厥明戊戌公亦命驾】官次奉丹铅【退之秋怀诗丹铅事防勘言作校书也左传襄二十三年闵子马谓公鉏曰若能孝敬富倍李氏可也公鉏然之敬共朝夕恪居官次】新诗先旧物包送比青毡【晋王献之传青毡我家旧物言以诗先研也左传僖末年髙以乘韦先牛十二犒师注云古者将献遗于人必有以先之襄十九年享晋六卿于蒲团赠荀偃束锦加璧先吴夀梦之鼎注古之献物必有以先之栁子厚送濬上人序云古之赠礼必以轻先重故郑啇之犒先乘韦鲁侯之赠后呉鼎】缪传黄梅鉢未邙少林禅【少林谓逹磨也自南天竺国来寓止于嵩山少林寺面壁而坐终日黙然后传法与慧可且付袈裟慧可传僧璨僧璨传忍忍大师蕲州黄梅人也黄梅传卢行者慧能有道明者闻五祖密付衣鉢与卢行者即率同意数十人追逐至大庾岭卢行者掷衣鉢于盘石曰此衣表信可力争耶仕君将去道明举之如山不动乃曰我来求法非为衣也愿行者开示祖曰不思善不思恶正恁麽时阿那个是明上座夲来面目明当下大悟徧体汗流维摩经言若能如是坐者佛所印可】汲井涤败墨【谢灵运诗激涧代汲井】苍珪谢磨镌【葢以所送研比衣鉢以墨比苍珪也】王蟾泻明滴【西京杂记晋灵公旧冢窍中有玉蟾蜍一枚大如拳】要须笔如椽【见前注】眷求尽耆德【元祐初多用故老】舅氏且进迁山龙用补衮【书予欲观古人之象日月星辰山龙华虫作防补衮见毛诗】舟楫功济川【説命云若济巨川用汝作舟楫】当身任百世【当字去声见后注】旧学不虚捐私持杀青简【见前注】缉缀报餐钱【汉髙后纪列侯幸得赐餐钱奉邑】屡书愿无愧傥继麟趾篇【诗麟之趾闗雎之应也退之答元稹书云嗣餐有继将大书持书屡书不一书而巳也自当身任百世至篇末皆言身为史官书传百世杀青屡书皆史官事而闗雎之应言宣仁后也后汉郭太傅林宗卒同志者其刻石立碑蔡邕为其文曰吾为碑文多矣皆有慙徳惟郭有道无愧耳】
　　再和公择舅氏杂言
　　外家有金玉我躬之道术【诗金玉其相庄子天下篇道术将为天下裂又云古之道术有在于是者】有衣食我家之德心【书作徳心逸日休】使我蝉蜕俗学之市【后汉窦融传论蝉蜕王侯之尊庄子缮性篇俗学而求复其初】乌哺仁人之林【尔雅纯黑而反哺者乌也文选补亡诗嗷嗷林鸟受哺于子山谷有母在也】养生事亲汔师古炊玉爨桂能至今【见前注】嵗暮三十裘食口三百指寒不缉江南之落毛【缉落毛见前注】饥不拾狙公之橡子【庄子齐物篇狙公赋芧音义云芧音序橡子也杜诗嵗拾橡栗从狙公】平生荆鸡化黄鹄【荆鸡伏鹄卵见前注】今日江鸥作樊雉【江鸥见前注庄子养生主篇泽雉十歩一啄百歩一饮不蕲畜乎樊中】人言无忌似牢之【见前注】挽入书林觑文字【长杨赋并包书林退之诗文字觑天巧又云不如觑文字】更防着鞭翰墨场【选诗粲粲翰墨场】赠研水苍珪玉方【玉藻云大夫佩水苍玉】蓬门系马晚色净【杜诗水花晚色净】茅檐垂虹秋气凉湔拂【见前注】垢靣生寒光汉隶书吕规其阳【东坡云吕道人沈砚其首有吕字非刻非画坚致可以试金】吕翁之冶与天通不但澄埿烧铅黄初疑蛮汉水中骨【山谷有帖云嘉州峩眉县中正寨之蛮溪出研石青绿宻致而宜茟墨】不见鸜鹆目突兀【端石有鸜鹆眼】但见受墨无声松花发颇似龙尾琢紫烟【欧阳公砚谱歙石出于龙尾溪端溪以北岩为上龙尾以深溪为上东坡龙尾砚歌君看龙尾岂石材玉徳金声寓于石】不见罗縠纹粼粼【唐积歙砚图谱有罗纹石出罗纹山】但见含墨不泄如寒渊徃在海濒时【前篇云从师海濒州】晨夕亲几杖恪居有官次【恪居官次见前注】遣吏问无恙【战国防齐王使使者问赵威后书未发问使者嵗无恙耶民无恙耶王无恙耶】抚摩寳置道山【寳谓陶也见前篇注后汉窦章传是时学者称东观为老氏藏室道家蓬莱山遂荐章入东观为校书】欝欝秀气似舅眉宇间【唐元徳秀传见紫芝眉宇使人名利之心都尽】其重可以回进躁之首其温可以解横逆之顔【横逆见孟子】乌虖端是万乘器【万乘器见感春诗轮囷注】红丝潭石之际知才难【砚録云红丝石出青州黑山其理红黄相参二色皆不深理黄者其丝红理红者其丝黄欧阳公砚谱红丝石砚君谟赠余云此青州石也得之唐彦猷云须饮以水使足乃可用】
　　次韵答王四
　　病懒百事废不惟书问疎新诗苦招唤是日鎻直庐【文选陆士衡诗朝游游曽城夕息旋直庐】潢污深一尺【左传潢污行潦之水】大道覆行车【贾谊书前车覆后车戒枚乘七发车覆能起之】晴夜遥相似秋堂对望舒【离骚前望舒使先驱兮注月御也谢朓诗借问下车日匪直望舒圆】
　　戏答仇梦得承制
　　仇侯能骑矍铄马【后汉马援传武威将军刘尚系武陵五溪蛮夷深入军没援因请行时年六十二帝愍其老未许援自请曰臣尚能被甲上马帝令试之援据鞍顾眄以示可用帝笑曰矍铄哉是翁也】席上亦赋竞病诗【南史曹景宗传梁武帝宴连句令沈约赋韵惟景宗不得韵意色不平诏约与韵时韵已尽唯有竞病二字景宗操笔便成曰去时儿女悲归来笳鼔竞借问行路人何如霍去病】冬未雷苍蛇卧玉山无年天马饥【山海经昆仑亦名玉山上有玉禾其百寻退之诗称骐骥云饥食玉山禾鲍明逺诗诚不及青鸟逺食玉山禾】三年荷戈对摇落十借乞弟亦可缚【乞弟事见秦少防所作任师中墓表甚详其大畧云元豊中朝廷治西南乞弟之罪至于斩将帅绌监司两蜀骚然四年而后定实部使者为之裔夷可足责也刘备谓诸葛亮曰君才十倍曹丕】何如万骑出河西捕取弄兵黄口儿【西夏自陷永乐城后为邉患及秉常卒子干顺立元祐二年遣使册干顺夏人以地界为词不入谢且犯泾原镇戎军又侵徳靖砦乂犯塞门砦黄口儿谓干顺也家语孔子见罗雀者所得皆黄口小雀弄兵潢池见龚遂传】
　　戏答仇梦得承制二首
　　结发从征听鼓鼙【李广传谓其麾下曰广结发与匃奴大小七十余战礼记君子聼鼔鼙之声则思将帅】未曽一展胸中竒【退之代张籍书开口一吐胷中之竒】弯弓如月落霜鴈谁道将军能赋诗【李白幽州胡马客歌弯弓若转月白鴈落云端】横槊不为万骑先【南史垣荣祖传荣祖曰曹操曹丕上马横槊下马谈论此可不负饮食矣元防之作老杜墓志云曹氏父子往往横槊赋诗】传杯把笔过年年【杜诗传杯不放杯杜牧之诗自説江湖不归去阻风中酒过年年】懐中黄石开三略【兵书有黄石公三略三巻】道上青旗漫百篇【青旗谓置筒加旗也元白号诗筒】
　　和任夫人悟道
　　夫亡子幼如月魄【书旁死魄疏云魄形也月之轮郭无光之处朔后明生而魄死望后明死而魄生退之诗维时月魄死冬日朝在房】摧尽蛾眉作诗客二十余年刮地寒见儿成人乃襌寂【杜诗予亦师粲可身犹缚襌寂】万事新新不留故瘦藤六尺持门戸【玉台新咏健妇持门户亦胜一丈夫】烦恼林中即是襌更向何门觅重悟
　　暮到张氏园和壁间旧韵
　　邵平不见见园三径还寻二仲家莫道暂来无所得未秋先巳碧莲华【邵平二仲见前注髙僧传求那跋摩于别室入襌累日不出寺僧遣沙弥侯之亘室弥漫生青莲花】
　　从人求花
　　舎南舎北勃姑啼【栁子厚闻黄鹂诗此时晴烟最深处舎南巷北遥相语杜诗舎南舍北皆春水勃姑见前注】体中不佳隂雨垂【晋王湛传兄子济尝诣湛见牀头有周易问何用此为湛曰体中不佳脱复看耳】欲向黄梅问消息背隂合有两三枝【传灯録慧能大师传智逺襌师谓曰西域菩提达磨传心印于黄梅汝当往彼参决师辞诀直造黄梅之东襌诗含此意李白诗闻道春还未相识走傍寒梅问消息祖庭事苑曰经律异相云有噉人鬼捉得一人日方欲出人谓鬼曰君何以面白背黒曰我鬼性畏日也其人向日而走旣得脱因説偈言勤学第一道勤问第一方道逢罗刹难背隂向太阳白乐天忠州桃花诗长忆小楼风月夜红栏杆上两三枝】
　　赠陈师道【元祐元年二年陈无已在京师寓居陈州门按实録二年四月乙巳徐州布衣陈师道充徐州州学教授赠此诗时未得官也按黄防年谱王景文质闻之荣茂世云得之前辈言山谷与后山相遇于頴昌因及杜诗客子入门月皎皎谁家捣练风凄凄故此诗有云霜月入户寒皎皎万人丛中一人晓】
　　陈侯学诗如学道【王立之诗话称潘邠老云陈三学诗如学仙时至骨自换自谓此语得意然山谷有学诗如学道之句陈三所得岂其苖裔耶今按张良传乃学道欲轻举学道即学仙也陈无已此语乃印山谷之言此篇论诗固非王立之所及苟非陈无已山谷亦未甞向人説此也故云十度欲言九度休万人丛中一人晓】又似秋虫噫寒草【如蟋蟀俟秋吟也噫见前注欧阳公诗下视区区郊与岛萤飞露湿吟秋草】日晏肠鸣不俛眉【卢仝月蚀诗饥肠彻死无由鸣杨雄解嘲云羣卿不揖客将相不俛眉】得意古人便忘老君不见向来河伯负两河观海乃知身一蠡【河伯观海见奉答子高见赠诗注按东方朔传语曰以管窥天以蠡测海注云蠡瓠瓢也来具切今作河字韵乃蚌属也疑别有所出然山谷集中又有诗云在公毎怀归安得借明驼畏涂失无卿酌海持有蠡则是用东方朔语也盖文选以蠡测海音力禾切杜诗且持蠡测海况把酒如渑】旅牀争席方归去【争席见前注】秋水黏天不自多【退之祭文洞庭汗漫粘天无壁庄子秋水篇云北海若曰天下之水莫大于海而吾未甞以此自多王荆公诗白浪黏天无限断】春风吹园动花鸟霜月入戸寒皎皎十度欲言九度休【云居膺示众云如有□人终不取次十度拟发言九度却休去见祖庭事苑】万人丛中一人晓贫无置锥人所怜穷到无锥不属天【庄子云尧舜有天下子孙无置锥之地张良传无立锥之地传灯録沩山传香严颂曰去年贫未是贫今年贫始是贫去年贫尚有卓锥之地今年锥也无】呻吟成声可管能与不能安足言【庄子呻吟裘氏之地檀弓云弹琴而不成声孔子世家诗三百五篇皆歌之以求合韶武雅颂之音诗意谓吟咏之际而自成声音可被之管不复有能否之念如东坡南行集叙夫昔之为文者非能为之为工乃不能不为之为工也】
　　送六十五弟贲南归
　　风惊鸿鴈行吹落秋江上为扫碧岩邉问叔今无恙【史记范雎传须贾曰范叔固无恙乎】
　　赠吴道士
　　吴山十二棊一击闗应探人怀中事如月入清镜【刘存事始云世夲曰乌曹作六博説文曰十二棊也御览方术部异苑曰十二棊卜出自张文成受法于黄石公行师用兵万不失一至东方朔宻以占众事后宻不传晋宁康中襄城寺法味道人遇一老公着黄皮衣竹筒盛此以授法味无何失所在遂复传于世山谷称十二棊葢异苑所言者非六博也张文成葢张良諡文成侯文选王简栖碑云闗幽键陆龟防诗幽忧拂长剑憔悴慙清镜】
　　同谢公定擕书浴室院汶师置饭作此
　　竹林风与日俱斜细草犹开一两花天上归来对书客【一作巻杜诗天上张公子韩诗应知侍史归天上】愧勤僧饭更煎茶
　　谢人惠茶
　　一规苍玉琢蜿蜒【此言龙团退之南海神碑云蜿蜿蜒蜒来慕饮食】借有佳人锦叚鲜【张平子四愁诗云美人赠我锦绣段】莫笑持归淮海去为君重试大明泉【唐张又新水记云水之与茶宜者凡七品淮南路扬州大明寺水第五】
　　懋宗奉议有佳句咏冷庭叟野居庭坚于庭叟有十八年之旧故次韵赠之【庭叟有佳侍儿因早朝而逸去其后乃挿椒藩甚严宻】
　　城西冷叟半忙闲【湘山野録云杨大年为闲忙令世上何人冣号闲世上何人冣号忙】人道王阳得早还【汉王吉字子阳为諌大夫谢病归琅邪】四望楼台皆我有一原花竹住中间初无狗盗窥篱落【史记孟尝君客最下坐有能为狗盗者入秦宫藏中取狐白裘】底事蛾眉失鎻闗每为朝天三十里时时惊枕梦催班【杜诗汝阳三斗始朝天坡诗晓风宫殿梦催班】
　　古意赠郑彦能八音歌【前集有送郑彦能宣德知福昌县山谷有此诗真迹跋云吾犮郑彦能今可为县令师也以予寒乡士不能重之于朝故作此诗赠行以识吾愧元祐元年丙寅黄庭坚题彦能名仅今附此诗于元祐时】
　　金欲百练刚【栁子厚诗干有千寻竦精闻百链刚】不欲绕指柔【刘越石诗何意百链刚化为绕指柔】石羊卧荒草一世如蜉蝣【石羊间物也王建诗涧底盘陀石渐稀尽向坟前作羊虎蜉蝣朝生夕死诗云蜉蝣之羽注渠略也】丝成蚕自缚【白乐天诗蚕茧自纒萦】智成自囚【庄子曰楚有神死已三千年王巾笥而藏之此者寕其死为留骨而贵乎宁其生而曵尾于涂中乎】竹箭天与美【尔雅东南之美者有防稽之竹箭焉】岂愿作嚆矢【庄子在宥篇不为桀跖嚆矢】匏枯中笙竽不用系墙隅【匏系而不食见论语】土偶与木偶未用相贤愚【孟尝君传孟尝君将入秦苏代谓曰今旦代从外来见木偶人与土偶人相与语木偶人曰天雨子将败矣土偶人曰我生于上败则归土今天雨流子而行未知所止息也今秦虎狼之国而君欲往有如不得还君得无为土偶人所笑乎乃止未用相贤愚退之语也】革辙要合道覆车还不好木讷赤子心百巧令人老【论语刚毅木讷近仁孟子曰大人者不失其赤子之心者也注谓人能不失其赤子时心则为贞正大人】
　　子瞻题狄引进雪林石屏要同作【东坡集有狄咏石屏考其嵗月葢元祐元年作时山谷在馆中】
　　翠屏临研滴【西京杂记广川王发晋灵公冢惟玉蟾蜍腹空容五合水取以盛书滴】明窻翫寸隂【帝王世纪禹不重径尺之璧而爱日之寸隂吴都赋责千里于寸隂】意境可千里【意境如刘梦得诗腰斧上髙山意行无旧路也】摇落江上林百醉歌舞罢四郊风雪深将军貂狐暖【见前注】士卒多苦心【选诗志士多苦心】
　　送张才翁赴秦佥
　　金沙酴醿春纵横【荆公诗云酴醿一架最先来夹水金沙次第栽又有诗云故作酴醿架金沙秖漫栽似矜顔色好飞度雪前开】提壶栗留催酒行【欧阳公啼鸟诗云独有花上提壶卢劝我酤酒花前倾诗葛覃陆玑疏云黄鸟黄鹂留也或谓之黄栗留】公家诸父酌我醉横笛送晚延月明此时诸儿皆秀发【杜诗平公今诗伯秀发吾所羡】酒间乞书藤纸滑北门相见后十年【谓北京教授时】醉语十不省七八吏事衮衮谈赵张【广汉敞张华説汉书衮衮可聼】乃是樽前緑发郎【緑发见前注】风悲松丘忽三嵗【言其居忧也】更觉緑竹能风霜【前汉严助传不能其水土师古曰能堪也】去作将军幕下士【退之云水北山人得声名去年去作幕下士】犹闻防秋屯虎兕【唐陆贽传西北邉嵗调河南江淮兵谓之防秋杜诗闻道君牙帐防秋近赤霄虎兕出于柙见论语】只今陛下思保民所要邉头不生事【此语可见元祐初作】短长不登四万日【如太白云百年三万六千日人夀短长多不及此数也南史袁峻传抄书自课日五十纸纸数不登则不止此摘其字】愚智相去三十里【世説云魏武过曹娥碑下杨脩见碑背上题作黄绢幼妇外孙虀臼八字魏武谓脩曰解否答曰解魏武曰卿未可言待我思之行三十里曰吾已得之令脩别记所知脩曰黄绢色丝也于字为絶防妇少女也于字为妙外孙女子也于字为好虀臼受辛也于字为辞所谓絶妙好辞也魏武亦记之与脩同乃叹曰我才不及卿乃较三十里】百分举酒更若为【古乐府隔谷歌食粮乏尽若为活太白诗桃李今若为当窻发光采】千户封侯傥来尔【庄子缮性篇轩冕在身非性命也物之傥来寄也寄之其来不可圉其去不可止】
　　题阳闗圗二首
　　防肠声里无形影画出无声亦防肠【白乐天诗一声肠一防能有几多肠】想得阳闗更西路北风低草见牛羊【高欢玉壁之败使斛律金作敕勒歌其词曰山苍苍天茫茫风吹草低见牛羊欢自和之哀感流涕】
　　人事好乖当语离【渊明答厐参军诗序云人事好乖便当语离】龙眠貌出防肠诗【李伯时画也杜诗貌得山僧及童子坡诗龙眠独识慇懃意画作阳闗意外声】渭城栁色闗何事自是离人作许悲【渭城栁色见前注汉书阳闗去长安二千五百里唐人送客西出都门三千里曰渭城今有渭城馆刘梦得诗旧人惟有何戡在更与殷勤唱渭城】
　　题归去来圗二首
　　日日言归真得归迎门儿女笑牵衣【太白诗儿女歌笑牵人衣】宅邉犹有旧时栁【陶潜宅邉有五栁树】漫向世人言昨非【词云觉今是而昨非】人间处处犹崔子【论语崔子弑齐君陈文子有马十乗弃而违之至于他邦则曰犹吾大夫崔子以崔子以比刘裕纂晋也】岂忍更令三径荒【归去来辞三径就荒】谁与老翁同避世桃花源里捕鱼郎【桃花源见前注荆公诗渔郎漾舟迷逺近】
　　题画鹅鴈二首
　　驾鹅引颈囘【子虚赋弋白鹄连驾鹅】似我胸中字右军数能来【杜诗邻家送鱼鼈问我数能来】不为口腹事【王立之诗话云古人有诗驾鹅引颈囘似我胷中字右军数能来不为口腹事或曰山谷诗非也王羲之传性爱鹅会稽有孤居姥养一鹅善鸣携亲旧就观姥闻羲之将至烹以待之羲之叹息弥日后汉书闵仲叔曰岂以口腹累安邑哉】
　　水国鸿鴈秋烟沙风日丽莫遣角弓鸣惊飞不成字
　　题老鹤万里心【老杜遣兴云蛰龙三冬卧老鹤万里心】
　　仙人驾飞骑朝防白云衢【文选别赋驾鹤上汉庄子乗彼白云至于帝乡】老骥不伏乘【曹孟徳乐府云老骥伏枥志在千里易系词服牛乘马引重致逺】清唳彻九虚【太白诗清如清唳蝉】野田篁竹底【淮南王书云越处溪谷之间篁竹之中】毰毸伴鸡凫【文选射雉赋敷藻翰之陪鳃毰毸鳯舞张羽貌】时因长风起犹欲试南圗【庄子而后乃今将图南】
　　题韦偃马
　　韦侯常喜作羣马杜陵诗中如见画【老杜戏为壁画马歌自注云韦偃画】忽开短巻六马图想见诗老醉骑驴【杜诗骑驴三十载】龙眠作马晩更妙【谓李伯时】至今似觉韦偃少【老杜双松图歌天下几人画古松毕宏巳老韦偃少言晩嵗笔画老苍视韦偃如少年也】一洗万古凡马空句法如此今谁工【老杜丹青引须防九重真龙出一洗万古凡马空】
　　答王道济寺丞观许道寜山水图【外集十二巻又载一篇云往逢醉许在长安蛮溪大砚磨松烟忽呼绢素翻砚水久不下笔或经年一日踏门撼门钮巾防敧斜犹索酒举杯意气欲翻盆倒卧虚樽将八九醉拈枯笔尝墨色势若山崩不停手数尺江山万里遥满堂风物冷萧萧山僧归寺童子后渔伯欲渡行人招先君笑指溪上宅鸬鹢白鹭如相识许生再拜谢不能乃是天机非笔力自陈精力初未衰八幅生绢作四时蚤师李成最得意什袭自蔵人已知贵人取去弃墙角流落几姓知今谁大梁画肆阅水墨四图完然当物色自言早过许史门常卖一声偶然得雨雪涔涔满寺庭四图冷落让丹青往来睥睨谁比数十万酬之观者惊客还次第阅春夏坐更嵗序寒峥嵘王丞来观叹啧啧亦如我昔初见日新诗雌黄多得实信知君家有摩诘我持此图二十年眼见绿髪皆华颠许生缩手入黄泉众史弄笔摩青天君家枯松出老翟颇似破屏有骨骼一时所弃愿爱惜不诬方将有人识比此篇多一韵其间大同小异恐此是改定本因附见】
　　往逢醉许在长安【郭若虚图画见闻録云许道寜河间人学李成山水笔墨简快峰峦峭拔自成一家醉许如懐素世称醉素】蛮溪大砚磨松烟【蛮溪砚见前注】忽呼绢素翻砚水【杜诗诏谓将军拂绢素】久不下笔或经年异时踏门闯白首【退之诗闯然入其户又聫句云儒门虽大啓奸首不敢闯闯丑甚反韵书注云马出门貌】巾冠敧斜更索酒【杜诗不通姓字麤豪甚指防银瓶索酒尝】举杯意气欲翻盆倒卧虚樽将八九【张籍诗酒尽卧空瓶】醉拈枯笔墨淋浪【杜诗戏拈秃笔扫骅骊】势若山崩不停手【退之进学解手不停披于百家之编】数尺江山万里遥【南史竟陵王传其孙贲字文焕善画于扇上圗山水咫尺之内便觉万里为遥杜诗咫尺应须论万里】满堂风物冷萧萧【杜诗满堂动色嗟神妙退之诗萧萧风景寒】山僧归寺童子后【杜诗貌得山僧及童于】渔伯欲渡行人招【庄子渔父篇孔子鼔琴奏曲未半有渔父下船而来曲终而招子贡此反而用之】先君笑指溪上宅鸬鷀白鹭如相识许生再拜谢不能【项籍传陈婴谢不能】原是天机非笔力【老杜山水障歌云刘侯天机精爱画入骨髓】自言年少眼明时手挥八幅锦江丝赠行巻送张京兆【京兆不知为谁而言锦江丝疑是张乖崖葢比之张敞云】心知李成是我师【圗画见闻録云李成字咸熙家营丘志尚冲寂博涉经史尢善画山水寒林开寳中都下贵人王公贵戚争驰书延请成多不答子觉职践馆阁赠光禄丞】张公身逐铭旌去流落不知今主谁大梁画肆阅水墨我君槃礴忘揖客【槃礴见后注汲黯曰使大将军有揖客反不重耶】蛛丝煤尾意昏昏【集中有答郭英发书云蛛丝所谓蟏蛸在户者煤尾屋尘屋尘合墨医方谓之乌龙尾杜诗头白昏昏足醉眠】几年风动人家壁【杜诗挂君高堂之素壁】雨雪涔涔满寺庭【老杜秦州杂诗涔涔塞雨繁】四图冷落让丹青笑酬肆翁十万钱巻付骑奴市尽倾【司马相如传一坐尽倾】王丞来观皆失席指防如见初画日四时风物入句图【杨大年谈苑云李昉以司空致仕畜五琴皆以客为名各为诗一章画为图传于好事者句图盖此类也】信知君家有摩诘【王维字摩诘唐书有传其诗云宿世谬辞客前身应画师】我持此图二十年眼前緑发皆华颠【緑发见前注后汉崔骃传骃作逹防云唐雎华颠以悟秦甘罗童牙而报赵】许生缩手入黄泉【韩丈巧匠旁观缩手袖间左传不及黄泉无相见也】众史弄笔摩青天【庄子田子方篇宋元君将画图众史皆至受揖而立舐笔和墨有一史后至者儃儃然不趋受揖不立因之舍公使人视之则解衣盘礴羸君曰可矣是真画者也】君家枮松出老翟【图画见闻録云翟院深北海人学李成山水但自创意者格下临摹者夺真】风烟枯枝倚崩石【李白诗枯松倒挂倚絶壁】蠧穿风物皆爱惜不诬方将有人识【言此画虽蠧而他日有识之者按文选谢灵运拟邺中诗其序言建安末在邺宫防欢愉之极古无此娱何者楚襄王有宋玉唐景梁孝王有邹枚严马其主不文汉武时徐乐诸才备应对之能而雄猜多忌岂获晤言之适不诬方将庶必贤于今日耳灵运之意谓他日人必以今日之乐为贤于昔人不诬之义如嵇叔夜养生论云一漑之益不可诬也五臣注词不逢故为笺云】
　　山谷外集诗注巻十五
　　钦定四库全书
　　山谷外集诗注巻十六
　　宋　黄庭坚　撰
　　史　容　注
　　和刘景文【刘季孙字景文父平与西夏战于三川口死焉景文笃学能诗文爲两浙兵马都监东坡知杭州荐其才除知隰州】
　　追随城西园残暑欲退席【传灯录云六祖慧能答洪州法逹云若不肯信者从他退席借使此二字】夜凉新休城谯挂苍璧【谯楼见陈胜传谯门注】佳人擕手嬉调笑忘日夕【乐天诗打嫌调笑易饮讶巻波迟自注云抛打曲有调笑饮酒有巻白波】刘侯本将家今爲读书客诗名二十年风雅自推激【杜诗词华倾后軰风雅蔼孤骞又诗陶谢不枝梧风骚共推激】牛铎调黄钟【晋荀朂传初朂于路逢赵贾人牛铎识其声及掌乐音韵未调乃曰得赵之牛铎则谐矣遂下郡国悉送牛铎果得谐者北史长孙绍达传闻浮屠上铎呜雅合黄钟】薪余合琴瑟【蔡邕传呉人烧桐以爨邕闻火烈之声因而裁爲琴果有美音而尾犹焦故时人名曰焦尾琴】食无千戸封【汉货殖传此其人皆与千戸侯等】句有万人敌【项羽传学万人敌耳兼用老杜白也诗无敌之意】颇类邺侯家连墙架书册【邺侯书见前注退之送石洪序云戒行李载书册】残编汲县冡【杜预经传集解后序云太康元年汲县有发其界内旧冡者大得古书皆简编科斗文字】半隶鸿都壁【汉灵帝元和元年二月始置鸿都门学法书要录载王逸少笔阵图云蔡尚书入鸿都观碣十句不反嗟其不羣退之石鼔歌云观经鸿都尚塡咽盖熹平四年三月诏诸儒正五经文字命议邸蔡邕爲古文篆隶三体书之刻石于太学门外使后生晩学咸取正焉碑始立其观覧及摹写者车乗日千两塡塞街陌退之所云盖出于此按汉书初无鸿都字山谷所引用又出于韩诗也半隶谓三体书隶居其半】渠成亦秦利【汉沟洫志韩闻秦之好兴事欲罢之无令东伐使水工郑国间说秦令凿泾水以溉田中作而觉秦欲杀郑国郑国曰始臣爲间然渠成亦秦之利也秦以爲然卒使就渠】愿公多购获竟须卜比邻【左传匪宅是卜惟邻是卜汉孙寳传祭灶请比邻】劳苦相饮食身有小丑女【诸葛亮择妇得阿承丑女】巳自喜翰墨要传未见书【见前注】遮眼差有益【传灯录僧问药山爲什麽看经师曰只图遮眼】人生但安乐【国语云人生安乐孰知其他】劵外岂吾力【荘子劵内者行乎无名劵外者志乎期实注云劵分也】分鹿谁觉梦【梦鹿出列子见前注】亡羊路南北【列子曰杨子之邻人亡羊既率其党又请杨子之竖追之杨子曰嘻亡一羊何追者之众邻人曰多岐路既反问获羊乎曰亡之矣岐路之中又有岐焉吾不知所之所以反也】公今百寮底【杜诗有才无命百寮底】雪髪不胜帻爱公欲湔拂顾我已头白【见前注】
　　奉谢刘景文送团茶
　　刘侯我大璧上有雌雄防凤迹鹅溪水练落春雪【蔡君谟茶录云茶罗以絶细为佳罗底用蜀东川鹅溪画绢之宻者投汤中揉洗以羃之诗意爲以白练爲罗茶如雪落也】粟靣一杯増目力【粟靣盖茗花也孟子既竭目力焉】刘侯惠我小璧自裁半璧煮琼爢【离骚经云精琼爢以爲粻爢音糜借此以喻防茶如茶録所谓汤少茶多则粥靣聚】收藏残月惜未碾直待阿衡来说诗【匡衡传无说诗匡鼎来】绛囊团团余防璧因来送我公莫惜个中渴饱汤饼【渴汤饼见前注】鸡苏胡麻煮同吃【本草水苏一名鸡苏胡麻一名巨胜今油麻】
　　谢景文惠浩然所作廷珪墨
　　廷珪赝墨岀苏家【韩非子云齐伐鲁索谗鼎鲁人以其赝往齐人曰赝也鲁人曰眞也东坡尝云予蓄墨数丸云是李廷珪墨虽形色异众然嵗乆墨之乱眞者多矣疑而未决今时多贵苏浩然墨浩然本用髙丽煤杂逺烟作之】麝煤漆泽纹乌鞾栁枝瘦龙印香字十袭一日三摩挲刘侯爱我如桃李挥赠要我书万纸不意神禹治水圭【禹贡禹锡圭】忽然入我怀袖里吾不能手抄五车书【五车书见前注】亦不能写论付官奴【周越书法苑云王献之字子敬羲之第七子五六嵗时学书右军从后掣其笔不脱叹曰此儿后当有大名遂书乐毅论一篇与之后题云书赐官奴官奴子敬小字也刘梦得诗日日临池防小雏遝思写论付官奴】便当閍门学水墨洒作江南骤圗【李成有骤雨图山谷跋郭熈山水云熈因爲苏才翁家摹六幅李成骤从此笔法大进按名画记李成营丘人】
　　同景文丈咏莲塘
　　塘上钩帘对晩香半斜红日巳侵牀江妃羞出凌波韈长在髙荷扇影凉【呉都赋江妃于是往来洛神赋凌波防歩罗韈生尘】
　　送刘道纯【东坡与鲜于子骏简云故人刘格字道纯刘恕道原之亲弟读书强记辩博文词粲然而立节强鲠吏事亦健君实颇知之而余人未识也欲告子骏与一差遣収置门下敢保称职也旦夕归南康军待阙轼非之为时惜才也】
　　五松山下古铜官【太白铜官山絶句我爱铜官乐千年未拟还要须囘舞防拂尽五松山又逰五松山诗自注云山在南陵铜井西五里按南陵县今爲铜陵县隶池州在唐亦尝爲铜官县】邑居褊小水府寛【文选西都赋名都对郭邑居相承杜诗呉吞水府寛】民安蒲鱼少嚚讼【周礼职方氏兖州其利蒲鱼尧典帝曰嚚讼可乎】簿领未减一丘槃【簿领见前注诗考槃在涧道纯当是主铜陵簿】胸中峥嵘书万巻簸弄日月江湖间【退之诗婆娑海水南簸弄明月珠】稠人广众自神王【灌夫传云稠人广众荐宠后軰庄子养生主篇神虽王不善也世说新语司马太傅多名士一时隽异庾文康云见子嵩在其中常自神王】按劔之眼白相看【按劎相眄白眼视之并见前注】老身风波谙世味【退之诗吾老世味薄】如食橘柚知甘酸麒麟图画偶然耳【汉书甘露三年单于始入朝上思股肱之美图画其人于麒麟阁后汉刘昆传帝问前在江陵反风灭火后守农虎北渡河何以致之昆对曰偶然耳】半枕百年梦邯郸【见饯薛乐道诗注】平生樽俎宫亭上【官亭湖属江州及南康军荆州记曰宫亭湖即彭蠡泽】涉世忘味皆朱顔此时阿翁尚无恙【阿翁谓刘涣凝之也庐山记云凝之筠州人天圣八年擢进士第居官有直气不屑辄弃去卜居落星渚常乗黄犊往来庐山中】追琢秀句酬江山【诗追琢其章秀句见前注】堂堂今为蜕蝉去【史记屈原传蝉蜕于浊秽】五老偃蹇无往还【寰字记五老峯在江州徳化县悬崖突出如五人相对】大梁城中笏拄颊【大梁城汴京也笏拄颊用王徽之顾西山言□气事】颔髭今成雪防斑【退之云若摘颔底髭】青云何必出公右【汉田叔传上召见与语汉廷臣无能出其右者】亨衢在天无由攀椎皷转船如病巳【杜诗打皷发船何郡郎】梦想楼台落星湾【寰宇记落星寺在江州庐山东周廻一百五歩髙丈许图经云昔有星坠水化为石当彭蠡湾中故呼落星湾】子政诸儿喜文史阿秤亦闻有笔端【子政谓刘恕道原也外集有过致政屯田刘公隐庐诗亦云忆昔子政在为翁数觧顔元祐八年改葬道原山谷志之曰初凝之忿世不容弃官老于庐山之下至道原而节愈髙又自以源出歆向务追配前人则子政云者比道原于刘向也其志又云生三男羲仲和叔秤才器皆过人和叔以文鸣而秤笃行不幸相继死韩诗外传君子避三端避文士之笔端】丹徒布衣未可量【南史刘穆之传谓所亲曰贫贱常思富贵富贵必践危机今日思为丹徒布衣不可得也此亦用刘家事】诗书且对藜藿盘【家语子路曰常食藜藿为亲负米絶宣传浆酒藿肉注云藿豆叶也】穴中生涯识隂雨木末牖戸知风寒【见前注】我今四壁恋微禄知公未能长挂冠【后汉逄萌传王莽杀其子萌即解冠挂东城门归将家浮海陶景挂冠神武门】
　　送薛乐道知郧乡
　　黄山叶县连墙居【汝州叶县有黄成山山谷为叶尉同官也】谢公席上对摴蒱双鬟女弟如桃李早许归我舍中雏【诗何彼秾矣华如桃李笺云兴王姬与齐侯之子顔色俱盛也汉张耳传舍中人皆笑此摘其字】平生同忧共安乐【史记范蠡曰越王可与共患难不可与共安乐】歳晚相看青云衢去年樽酒辇毂下【司马迁书云待罪辇毂下曹子建表出从华葢入侍辇毂】各喜身爲反哺乌【反哺乌见前注】城头归乌尾毕逋【汉灵帝纪注云桓帝之初京都童謡曰城上乌尾毕逋杜诗城头乌尾讹】春寒啄雪送行车解佩我无明月珠【列仙传二女歩游江滨郑交甫挑之女解佩与之数十歩空怀无佩女亦不见诗曰何以赠之琼瑰玉佩汉邹阳书曰明月之珠】折柳不对千里驹【折桞赠行也古歌曲有折杨桞无玉佩以赠送而徒折桞与千里马不相称也千里驹见前汉宗室刘徳传】念君胸中极了了作吏辨事犹诗书浊酒挽人作年少关防心地亦时须【楞严经当平心地则世界地一切皆平杜诗延州秦戸北关防犹未巳又诗君臣各有分管葛本时须】郧乡县古民少讼但问自巳不关渠【杜诗治生但耕凿只有不关渠民之治否在长吏之邪正耳】登临一笑防白髪宜城冻笋供行厨【郧乡属均州宜城属襄阳府】人生此乐他事无行李道岀汉南都寄声诸谢今何如【文选张平子南都赋李善曰南阳郡治宛在京之南故曰南都翰曰南都在南阳光武旧里以置都焉桓帝时议欲废之故衡作是赋汉之南都今邓州也山谷继室南阳谢景初师厚之女也自襄阳至郧乡必取道南阳故诗云尔左传襄八年不使一介行李告于寡君】谢公书堂迷竹坞【庄子云桓公读书堂上】手种竹今青青否【章台栁昔日青青今在否此以言竹】我思谢公泪如【诗泣涕如古乐府乌夜啼停梭怅然忆逺人独宿空房泪如】属公去洒穰下土【邓州治穰县】
　　寄朱乐仲
　　故人昔在国北门邻舍杖藜对樽酒十五余年乃一逢黄尘急流语马首【文选恨赋云黄尘匝地注引山阳公载记云鸣鼓雷震黄尘蔽天急流盖用后汉马后纪车如流水马如龙也左传惟予马首是瞻】懒书愧见南飞鸿君居三十六峯东【三十六峯谓嵩山见前注白乐天诗何以嵩峯三十六长随申甫作家山】我心想见古人靣晓埀虹到望崧【洛阳嵩山嵩亦作崧】
　　赠陈元舆祠部
　　武成园木锁中秋乆得汀州刺史逰招唤丁寕方邂逅谁言天网漏呑舟【实録元祐二年八月祠部郎中陈轩爲主客郎中元舆轩字也武城王庙即考试院陈祠部与山谷试闱中同事前集亦有戯答陈元舆诗云平生所闻陈丁州此诗亦同时作老子天网恢恢疎而不失汉酷吏传叙号爲网漏吞舟之鱼曹子建牋设天网以该之顿八纮以掩之】
　　松下渊明【此诗在前集已有注画本今藏眉山陈氏与板本小异今录于此】
　　南渡诚草草长沙济艰难夜半舟移岸今无晋衣冠松风自度曲我弦不须弹慧逺香火社遗民文字禅虽非老翁事幽尚亦可欢客来欲开说觞至不得言【蜀本诗集前一篇注云皆试院作后一篇载外集当是初本又蜀本石刻眞迹题云题李伯时所作松下渊明而第三第四句亦不同云平生梦管葛把菊见南山】
　　老杜浣花谿图引【金陵续帖山谷有草书此诗其间多不同如碧鸡坊西结茅屋百花潭水濯冠缨作浣花溪邉筑茅屋百花潭底灈冠缨空蟠作独蟠探道作谭道且眼前作但眼前乐易作乐逸园翁作田翁皆去作皆岀酒船作江楼无主防作烂漫列觧鞍脱作干戈觧不用作不愿平安报作平安信铺墙作铺壁常使作长使千古无作古今无因附于此】
　　拾遗流落锦官城【杜诗花重锦官城】故人作尹眼爲青【故人严武也眼青见前注】碧鸡坊西结茅屋【杜诗时岀碧鸡坊坊名取碧鸡金马之义】百花潭水濯冠缨【杜诗万里桥西宅百花潭水庄百花潭事盖节度使崔寕妻冀国夫人家于浣花溪上夫人初爲儿童有异僧过其家徧身疮秽夫人奉之甚谨僧持敝衣谓曰爲我濯此夫人即就溪浣之莲花随岀潭中及贵俗呼百花潭】故衣未补新衣绽【礼记内则衣裳绽裂纫箴请补缀】空蟠胸中书万巻【杜诗读书破万巻】探道欲度羲黄前【陶渊明与子俨等疏云五六月中北下遇凉风至自谓是羲黄上人南史王僧防传骎骎常欲度骅骝前摘此二字】论诗未觉国风远干戈峥嵘【一作终风且霾】暗防县【文选谢朓诗覇功兴防县注引说文曰防籀文字字杜诗宇县复小康】杜陵韦曲无鸡犬【老杜赠韦七诗云时论同归尺五天自注云俚语云城南韦杜去天尺五】老妻稚子且眼前【杜诗老妻画纸爲棊局稚子针作钓钩】弟妹飘零不相见【杜诗干戈犹未定弟妹各何之又云防乱闻吾弟饥寒傍济州人稀吾不到兵在见何由】此公乐易眞可人【蜀志费祎传君行可人字本岀礼记】园翁溪友肯爲邻【杜诗溪友得钱留白鱼又诗王翰愿卜邻】邻家有酒邀皆去【杜诗田父要皆去邻家问不违要邀义同】得意鱼鸟来相亲【世说简文入华林园顾谓左右曰防心处不必在逺繄然林木不觉鸟兽禽鱼自来亲人太白鸣臯歌曰白鸥兮飞来长与君相亲】浣花酒船散车骑野墙无主防桃李【杜诗手种桃李非无主野老墙低还是家又云桃花一簇开无主】宗文守家宗武扶【老杜云熊儿幸无恙骥子最怜渠又有示宗文宗武两诗宗武生日诗注云宗武小子骥子陈无巳和饶节用周昉昼李白真诗云君不见浣花老翁醉骑驴熊儿捉辔骥子扶金华仙伯哦七字好事不复千金摸谓此诗也金华谓山谷】落日蹇驴防醉起【杜诗蹇驴破防随金鞍】愿闻解鞍脱兜鍪【书惟甲冑起戎注甲硙冑兜鍪也汉韩延夀传披甲鞮鍪注即兜鍪也退之诗边封脱兜鍪】老儒不用千户侯【老杜忆背云老儒不用尚书郎乐府木兰歌木兰不用尚书郎】中原未得平安报【杜诗夕烽来不近每日报平安】醉里眉攒万国愁【上四字作清扬之间驴阜杂记逺法师结白莲社以书招渊明渊明造焉远因勉以入社陶攒眉而去社诗故国愁眉外长歌欲损神】生绡铺墙粉墨落【老杜用尽□佳此志气逺岂惟粉墨新】平生忠义今寂寞皃呼不苏驴失脚犹恐醒来有新作常使诗人拜画圗煎胶续千古无【东方朔十洲记煑鳯喙麟角合煎作胶名为续胶博物志汉武时西海国献胶五两以付外库余半两使者佩以自随后从帝射于甘泉帝弓断西使乞以所余胶续之遂相着使力士各引一头终不相离因名续胶杜诗麟角鳯嘴世莫辨煎胶续竒自见杜牧之读韩杜集云杜诗韩笔愁来读似倩麻姑痒处天外鳯凰谁得髓无人解合续胶】
　　戏和舎弟船探春二首
　　雨余禽语催天晓月上黎花放夜阑莫听游人待妍暖十分倾酒对春寒【李白诗月上飞天镜王荆公诗娟娟月上初】
　　百舌解啼泥滑滑【梅圣俞禽言四首其一竹鸡云泥滑滑苦竹冈雨潇潇马上郎泥滑滑蜀人号为鸡头滑东坡诗泥声厌防鸡头鹘】忽成风雨落花天【顔延年诗寄语落花风莫吹花落尽】城南一段春如锦唤取诗人到酒边
　　次韵舎弟题牛氏园二首
　　春与园林共晩人将蜂蝶俱来【唐王驾诗蛱蝶飞来过墙去】樽前鸟歌花舞【李太白诗好鸟迎春歌后院飞花送酒舞前檐】归路星翻汉囘【明月清风良宵防同星河易翻欢娱不终此广记所载鬼诗也苏黄皆喜为人书之字本出文选鲍明逺舞鹤赋云星翻汉囘晓月将落】
　　春事欲了鸎催主人虽贫燕来【武瓘诗花开蝶满枝花谢蝶还稀惟有旧巢燕主人贫亦归王荆公诗鸎犹来旧友燕不背贫家】玉烛传杯未厌【尔雅四时和谓之玉烛此借使其字杜诗传杯不放杯】金吾静夜惊回【本或作昼夜或作尽夜今定为静夜唐十六卫有左右金吾卫盖循汉执金吾之名掌京城巡警韦述西都新记云京城街衢有金吾晓暝传呼以禁夜行惟正月十五日夜敕金吾弛禁前后各一日杜诗醉归应犯夜可怕李金吾】
　　急雪寄王立之问梅花【王才元舎人名棫立之其子也字直方是年出贡院作】
　　红梅雪里与蓑衣莫遣侵寒鹤膝枝【吴都赋家有鹤膝户有□渠借此以言梅枝之瘦也】老子此中殊不浅【庾亮在武昌诸佐吏乘秋夜共登南楼俄而亮至诸人将起避之亮曰老子于此处兴复不浅】尚堪何逊作同时【杜诗东阁观梅动诗兴还如何逊在扬州梁何逊有诗名作扬州法曺舎有梅花盛开尝吟咏其下后居洺思梅花酉请其任司马相如传上曰朕独不得与此人同时哉】
　　又寄王立之
　　南人羁旅不成归梦绕南枝与北枝【蜀川红梅阁鬼诗南枝向暖北枝寒】安得孤根连夜发要当雪月并明时【花须连夜发见前注】
　　王立之以小诗送并蒂牡丹戏答二首
　　分送香红惜折残【邵尧夫□寄梅花诗太守分香及野人韩魏公锦被堆诗香红不解知人意睡取东君不放囘】春阴醉起簿罗寒不如王谢堂前燕防见新妆并倚栏【刘梦得诗旧时王谢堂前燕飞入寻常百姓家唐王谢航海至一州见翁媪皂服引见王王以女妻之谢问曰此何所也女曰乌衣国也后王取飞云轩令谢入其中闭目少顷巳至其家梁上双燕呢喃下视谢乃悟所止燕子国也因并记之】
　　露晞风晩别春丛拂掠残妆可意红【王荆公诗荷花称意红】多病废诗仍止酒可怜虽在与谁同【玉台新咏有歌词云东飞伯劳西飞燕其末云空留可怜与谁同】
　　从王都尉觅千叶梅云已落尽戏作嘲吹笛侍児
　　若为可耐昭华得【桞子厚诗若为化作身千亿遍上峯峦望故乡驸马都尉王晋卿家吹笛妓名昭华】脱防看髪已防霜【杜诗脱帽露顶王公前】催尽落梅春已半【乐府诗集汉横笛曲有梅花落其序云梅花落本笛中曲唐大角曲亦有大梅花小梅花等曲今其声犹有存者李太白诗黄鹤楼中吹玉笛江城五月落梅花】更吹三防乞风光【晋桓伊传王徽之泊舟青溪侧伊于岸上过令人谓伊曰闻君善吹笛爲我一奏伊踞胡牀为作三调弄选诗风光草际浮杜诗传与风光共转流】
　　次韵李士雄子飞独游西园折牡丹忆弟子奇二首【旧夲共三首前二首云花开西寺十里雪管领须倾三百杯已拨□醅閙如蚁望君及得禁烟囬东阳瘦尽吟诗骨冷落花前饮鳯团魏紫姚黄满京洛大名城里看山丹而此夲第一首却题作再和子飞寄子奇】
　　西园春色才桃李蜂已成围蝶作团更欲开花比京洛放教姚魏接山丹【欧阳公花品云姚黄魏紫以姓着苏门下种山丹诗云淮阳千叶花到此三百里城中众名园接栽比桃李乘秋种山丹得雨生可喜山丹非佳花老圃有深意宿根已得土絶品皆可寄又种花诗云山丹得春雨艳色照除末品何曽数羣芳自不知今秋接千叶试取洛人余】
　　桃李隂中五兄弟扶将白髪共传杯风吹一鴈忽南去空得平安书信囘【扶将传杯见前注】
</div>
    <div class="pagination">
<a href="山谷内集诗注山谷外集诗注山谷别集诗注_page34.html">上一页</a><span>...</span><a href="山谷内集诗注山谷外集诗注山谷别集诗注_page30.html">30</a><a href="山谷内集诗注山谷外集诗注山谷别集诗注_page31.html">31</a><a href="山谷内集诗注山谷外集诗注山谷别集诗注_page32.html">32</a><a href="山谷内集诗注山谷外集诗注山谷别集诗注_page33.html">33</a><a href="山谷内集诗注山谷外集诗注山谷别集诗注_page34.html">34</a><span class="current-page">35</span><a href="山谷内集诗注山谷外集诗注山谷别集诗注_page36.html">36</a><a href="山谷内集诗注山谷外集诗注山谷别集诗注_page37.html">37</a><a href="山谷内集诗注山谷外集诗注山谷别集诗注_page38.html">38</a><a href="山谷内集诗注山谷外集诗注山谷别集诗注_page39.html">39</a><a href="山谷内集诗注山谷外集诗注山谷别集诗注_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
