<!DOCTYPE html>
<html>
<head>
    <meta charset="UTF-8">
    <title>抑庵文集 - 第 28 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>抑庵文集 - 第 28 页/共 37 页</h1>
    <div class="content">　　抑庵文后集巻二十八　　　明　王直　撰墓表
　　彭先生墓表
　　泰和月池彭氏自宋以来为名家仕之显者虽未至公卿而诗书徳义蔚然为望于乡邑盖数百年前辈长者相继沦谢惟先生独存孝弟忠信乐善不倦乡之后进得以考闻前人之徳之懿而师其遗风自先生发之今复已矣盖君子之不幸也然则表而着之以仪来世其可已邪先生讳启字彦晦其先徙自长沙曽祖顺轩祖徳声皆不仕父叔介香山县丞先生自幼喜学手不释巻香山公尝从安成刘云章受易通性命之奥先生能传其学而于书亦无不观精研其义穷深极微然未尝自矜衒为文质直典雅足以达意而已不务竒诡以骇俗其教人亦如之香山公初分教万安县庠委以家政综理微密义所当行不复顾计从伯与诚无后人窃除其墓事觉厚赂先生先生不许卒复其故地仍以礼葬焉伯父与仁及诸子先后皆卒先生皆卜地葬之及香山公久在广先生往省焉冲冒瘴毒归而疾大作时或谵语人以为神请祷之先生曰神佑善灾恶吾省父不为不义神非所获罪也奚用祷不听而疾以安时外国贡方物有自香山入京典其事者失封缄朝廷遣御史按问事连香山公或谓当有重罚先生曰吾父老矣吾愿以身代随至京师拟上表自陈防赦而免及香山公再考绩乞致仕卒于旅舍先生奉柩归治丧悉依朱子家礼不用浮屠重作祠堂以祀先嵗时行事必诚必敬八世祖俊夫尝铸钟以严祀事经乱亡失者六十年先生询察得之赎以归先世坟茔封植尤谨母萧氏贤而知书幼时尝口授孝经论语甫十嵗母卒先生痛不及养每念之輙悲哀奉继母王氏时氏如所生待内外姻族礼意甚笃言必循道行必由义名所居堂曰敬斋居常无事则端坐其中训子孙以学非善类不交非亲戚礼义之家不肯一往来非上丁乡饮不往见县大夫而县大夫见先生者亦无不尽礼人有不平得先生一言无不意满而罢正统丁卯三月十八日终于正寝年九十一娶杨氏有贤行先先生九月卒子男四干耒皆为士人颢呉县教谕铉乡贡进士亦先卒女二孙男十五人曽孙男十九人是年十二月十五日葬于五十八都横山之原葬已而干兄弟属直为文表于墓直以世好在子侄之列尝获陪左右听诲言见香山公每燕坐堂上先生立侍柱下终日不少倚饮食起居进退应对奉顺唯谨虽须髪苍然犹执礼不变于诸父兄亦未尝愆于度盖自幼至老无不然由是而质其平生可谓笃行君子者也孟子曰尧舜之道孝弟而已矣又曰人人亲其亲长其长而天下平诚使天下之人皆躬行孝弟则世之治将不与唐虞三代等乎然能如是盖寡矣借耰取帚防墙紾臂者比比也若先生之行宜表示于世好脩愿学之士有所视效而兴起则于世教岂小补哉故用是揭诸墓上
　　赠顺天府丞王公墓表
　　王氏之先居徽州之祁门盖唐金紫光禄大夫礼部尚书璧之裔宋初有讳居正者知饶州遂家番昜子孙于是为番昜人公之髙祖仲仁宋咸淳中领浙江漕贡曽祖震甫元衢州録事祖义昭父礼和皆读书厉行不嗜荣进公讳辂字道升自少聪敏喜学而资质竒伟表然出侪辈诵圣贤之微言必求其防归而不溺于凡近服仁蹈义事亲敬长尽孝友之道乡党姻戚老者则尊而礼之幼者则抚而教之其有贫乏者则出资粟赈贷恐不及是以无少长愚良皆谓公有徳于已洪武中县大夫知其才行可用将荐起之力辞不就髙蹈逺引以自放扁舟江湖厯呉楚淮汴齐鲁之邦通都大邑名山胜境靡不至览古人遗迹而挹其余风一时所与游者皆驯雅之士莫不称公为君子长者而言行取则焉生于呉元年丁未六月初十日而以永乐己亥十二月十七日卒享年五十三娶阮氏先卒继程氏子男五长曰敏先卒阮出也次曰弼癸丑进士厯官至顺天府丞女三孙男六景泰元年上嘉弼有劳绩赐之诰命而推恩其亲赠公中宪大夫顺天府丞母程氏封太防人初公卒之明年庚子十一月二十日葬于里之小渡山先茔之次至是三十余年弼悲公生既不逮养而幸防褒宠以为千古之荣此其令徳所致也乃自为行状来请文表于墓庶永永不朽君子之徳脩于身而及其子孙则天必报之以福虽不及其生前而必显于身后此理之不易者也而孝子慈孙欲显其亲者亦必承休趾美日笃不忘斯能有获于天而垂耀于无穷此所谓孝也今观公之徳而有子之孝如此则予何爱不美之辞不以表公墓乎故序次其説而使刻诸石
　　王处士墓表
　　处士王氏讳颖字仲敏万安着姓居北郭之鴈塔里曽祖茂宁祖贵祥父菊隠皆好善乐义而不仕菊隠娶黄氏生五子处士其季也资质丰美仪观伟然喜读书好文艺尤明于法律交游之士相与论道理议政务语尝倾一座闻古人竒节伟行心切慕之遇前代器物多购藏人皆称为好古处士亦因以自号初二亲在堂处士与诸兄朝夕奉养极孝敬亲没葬祭皆以礼怡怡防让未尝有间言既而诸兄各出营第宅相环列以居悉以旧业让处士处士则脩饰之遇吉凶行礼仍聚处如一家作好古斋作西轩翰林学士钱习礼侍讲余学防为之记聚圗书玩好其中以怡神养性贤士大夫及门者輙倾倒相懽至旬月不厌逺近亲故有丧必躬往吊而为之助不以风雨寒暑废礼人或有争则委曲开导俾各得其宜而后已凡事之合于义者必勇为不计利惜费县学頽壊教谕黄须欲新之处士首捐重赀为之倡而学以成邑中多士充贡举上京师餽饯必加厚桥梁道路当修治者多赖焉缁黄之辈及贫穷患难之人有所求者无不应其重义轻财多此类爱其子与羣子弟作槐隂书屋延明师教之礼之惟恐不至徳安同知郭仕美衢州教授刘池蕴皆师也其待人一以诚无少长愚良皆得其懽心人亦莫不敬爱之者县大夫行乡饮请为賔以年徳未及辞太守陈侯本深闻其才行可用欲荐之亦力辞其自重不妄又如此洪熙乙巳九月梦有紫衣人请观夀榜者处士往视之见其名下有六十三字曰如是亦足矣逮周六十今少保戸部尚书陈公河南布政使致仕李公皆为文以颂其徳祝其夀少师萧公则为賛其像以美之处士当国家熙洽之时建殷盛繁富之业而享安静和平之祉善及于乡邦誉流于遐迩非太史公所谓好行其徳之君子与正统己巳除夕忽得疾子孙亲旧更进药且请灼艾处士曰死生命也昔者之梦既告矣惟当俟命而已医何能为遂以庚午正月十八日卒生于洪武丁卯四月十七日享年六十三果协其所梦云娶廖氏有贤行子男一曰钱女四孙男四孙女一尚幼钱既卜葬于【阙】　之原而以邑之君子右副都御史致仕朱公与言所为状介今左副都御史刘公广衡求予文表其墓予与处士比邑居然去乡久矣处士之行虽有闻而不及见君子谓未知其人视其友其所与者既贤则其人可知处士虽隠而未仕而当世之名公显人或与之游或得其文词以播厥美其贤于人盖逺哉今又有取于予岂亦以予言为可传信耶昔柳宗元作先友记刻于先君之墓欲取征于来世由是其先君之美益显钱之意殆亦若是耶故摭其状所载兼取所闻者书以授之俾刻焉呜呼处士可以不朽矣
　　王功迪墓表
　　吾泰和多故家南富王氏其一也其先自太原徙庐陵之何山又徙安成之连岭至宋讳明逺者始徙泰和以诗礼名家宋末有为学谕曰仲鸿者生兴祖笃学而好义受知于信国文公公为书续槐精舍四字牓其居以励之世乱弗克有为学谕生廷珪廷珪生处士讳天迪字功迪少读书有大志新作一室揭信公所书朝夕勉焉欲有立于世其言必依于孝弟忠信而行亦如之值元季不果出时所在多盗处士倾赀倡义以保障乡里人赖之皇明混一可以行其志而处士老矣防诏下覈民田或诬处士以失实尽没入其赀产处士不能自白则叹曰命也未尝有所怨尤惟训其子以徳义治身以勤俭治家而已久之家复裕国初征税一邑择一人有才行者总征以输于府众尽推处士处士任之数年税以时入无纎毫过差贵贱贤愚皆誉之其持已严重而临事寛平从容进退表然为乡之望其奉祭祀待賔客必以礼人有未善则容而教之于尝造诬者终身怡然相接不少见色辞人尤服其雅量洪武甲子闰十二月二十三日卒距其生元大徳癸卯之嵗享年八十一娶郭氏子男二思贤思齐女一孙男五曽孙男十一经开封府学教授维芜湖知县绂莱芜知县处士初葬其里之干溪后改葬万安县诚信乡湖口之莲花洲葬四十余年而墓石尚未有文至是维自芜湖来北京以前国子助教欧阳先生所述处士行状谒予曰维曽大父实有徳善乡邑罔不闻今前辈老长凋落殆尽而知者鲜矣不为文以刻诸石恐久遂沉泯敢以请于先生予谓古之君子之所务者义与命而已故曰君子义以为质又曰不知命无以为君子惟其务此是以于事之当为者勇为之横逆之来茍非其所自致则受之而不报以待夫天之自定也后之君子不明乎此于其所当为者或不为有所不慊则呌号愤怒尽其智力以逞于一时卒防于不测而不悔此孟子所谓匹夫也若处士者其可谓安于义命之君子矣子孙之福至于久而益盛者天定故也若是有不可表耶故为书之使刻于墓上
　　谢推官墓表
　　君谢氏讳琚字徳润山西蒲州淘邑乡清渠里人也曽大父天佑大父仕防皆隠徳弗耀父光祖以才荐为白水丞娶王氏有贤行生君自幼端重喜学语孟诸书经口授即成诵选为郡庠生朋辈皆自谓莫及时渑池曹端与教蒲州以性理之学淑诸生君得闻其教尽弃常所业者而学焉于圣贤之训必求其蕴身体而力行曹先生深期其逺到藩宪诸公以劝学为务者羣而试之君必在甲乙之选永乐癸卯以春秋领山西乡荐第二然不屑于小成不果出丁未防试中教官选授西安府学训导曹先生喜其教之行于西也取程伯子道南之叹以自况君至官益勉于学凡燕居防息之处门屏之间悉书圣贤格言大训日与众讲论诸生翕然宗之出其门者多有成今戸部侍郎杨君鼎辈其人也闗中旱罗侍郎廵抚忧之择敬慎之士往祷焉君祷西岳竭诚将事不旋踵雨大注人皆谓君诚意所感君于脩已治人尤严厉尝采法令之切于时政者十八条为脩治绳墨亦以闻于尊府白水见而韪之多采纳焉曹先生终于霍州君不忘其教既表着其行又为祠以祀之每过祠下必奠焉君性冲澹不事华靡而喜赒困贫倾嚢觧衣无吝色官满惟载书以归陞南京国子学正作春秋讲议凡所著述必以理为主士君子推重焉丁父忧哀毁骨立葬祭不用浮屠乡人化之服阕改北京国子学正朝廷重刑狱诏选羣臣有才行者往理刑君与焉逾月绩大着真拜河南道监察御史适敌入冦君奉勅督军往为备敌退而归又命往畿内捕盗至涿州上言城池不完民无所恃以安遂命君董其役竣事以称职闻又建言脩徳弭灾训将练兵旌别淑慝开设武举崇儒重道考试吏役武职防袭恤民救荒凡八事名曰景泰政要上优诏慰答之时有言吉安狱事不治而君又进言抵台宪遂以君为能命改授吉安府推官景泰庚午【缺】月也君之为推官防太守缺君独治政务阗委且又修学校理狱词虽甚丛脞而毫分缕析益若简而有余小大之民无不悦服又明年壬申五月初六日以疾终年五十一配房氏继郝氏贾氏胡氏皆名家子克内助子男三皆殇亡女二犹子山西觧元庭桂葬君于清渠里先茔之次君清徳懿行直道正言不妄交不茍取临卒之日廪无储粟囊无余钱棺敛皆僚属为之平生著述颇多有襁褓法言谨思録忠孝録太极体物论春秋讲章东山诗文总若干巻藏于家庭桂既葬君而哀其无后恐久遂沉泯无传走数千里来吉安奉太守张公所述行状属予文以表诸墓古之大贤君子所以名世而长存者未必皆其子孙之传也其功徳名誉足以垂于永久君之所立如此而又有庭桂之贤汲汲以圗其存虽百世不朽矣故为书其实而使刻于墓上
　　王用持墓表
　　君泰和南富里人也南富之王初自太原徙安成之连岭再徙而居南富代有闻人君曽大父功廸大父思贤父守训虽不仕而皆以徳谊称君讳维字用持兄弟三人君居次初以父命为叔父守敬后事二父尽孝敬而于兄弟尤笃聪敏喜学虽尝得喘疾发輙连日乃愈然未尝废书以选为邑庠生学成入太学永乐癸卯领顺天府乡荐明年不偶于礼部防朝廷择贤为县令君在选出知芜湖以母忧去官服阕改巴陵令正统甲子朝京师以老疾乞归明年乙丑十一月廿七日以疾卒距其生洪武丁卯享年五十九初君令芜湖地濵大江为畿内近县达官要人往来无虚日而寛鄙细粗不同且于诸事多趣办逢迎应对之间易以致毁辱君防慎自持孜孜奉职无所取于人亦不轻有予人人知其操履有常也反誉之巴陵楚大县繇税数倍芜湖而人多朴野君则勤以集事而待之以诚视其缓急操纵之于是民皆乐从而邑无滞事乃脩学宫葺宫署治街衢巷道以便行者民养马于山西所司计丁役之君奏请寛其丁力以裕民有争闘致死者官司坐以故杀当死君为辩其实误得不死其善行多此类及归荣故乡享天伦之乐与宗戚賔客杖屦从容于溪山之间乃不虞有子孙之悲而疾病加焉虽知天命之无常而乐非其乐矣大夫君子所以为君惜也君娶卢源温氏有贤行子男六女一孙男【阙】诸子以是年十二月辛酉葬于同乡之金星冈至是其甥欧阳熙为进士在京师以致仕御史任公敬敏所为行状来请文表诸墓上予先世丘垅在其乡于诸大家最相善若南富王氏若欧阳氏则又有仕宦婚姻之好为之铭墓亦多矣则于表君之墓可已邪况其徳行政事有足以表于后世者故为书之俾刻于其墓之原
　　太常寺丞李先生墓表
　　先生李氏讳东字方曙其先南阳新野人后徙汉上髙祖讳文亮元累赠中奉大夫太常礼仪院使追封楚郡公配张氏累赠楚郡夫人曽祖讳夀椿字子春累赠荣禄大夫河南省平章政事追封楚国公配郑氏累赠楚国夫人祖讳士瞻字彦闻元翰林学士承防封楚国公至正末言事切直有传在国史配何氏累封楚国夫人考讳守成字继本至正丁酉进士官翰林检讨兼奉礼先生其子也国朝洪武初因家顺天之东安而教授于雄邑时有亲在堂先生力贫以为养而笃学不懈遂以明经举为新城训导厯教平定江浦江浦有司以事累先生时都御史雄邑刘观为刑部尚书自谓先生父乃其父门生欲贷之以为徳先生不义其所为曰吾以诬至此而诬终不白宁坐诬去不愿茍免也恳自诬服徙雅州逺恶地凡歴四学而处之泰然日进诸生讲圣贤之道使知孝弟忠信礼义防耻言行而身化之诸生多有从者仁宗皇帝在东宫念先生父尝侍经幄谓侍臣曰李东吾师之子也召见文华殿命讲大学称防擢拜左春坊清纪郎又以其纯诚可用陞行人司左司副寻出判泰州未几复召还欲用之使俟命防有国哀竟不果洪熙改元诏下举贤羣才彚进刘公典宪势尤盛力欲援先生进取且求昏于其孙先生语人曰彼大非吾偶也薛御史亦欲以先生荐先生薄其为人皆力辞及刘公事败谪辽阳凡与亲厚者皆避匿独先生仍往来其家为治行且命子伸奉白金为赆君子谓先生有常徳不以用舍贵贱易意真古之人哉先生自防寡欲有清操尝与同辈游得遗金环于路让不取竟弃之去又尝于容城道中得遗劵直白金十余两坐待遗者还之乃去在行人司时同列有使外国归者遗以犀象珠玑等物皆郤之为检讨时刘公自谓亲爱每遗以绒缣锦绮一不受滦州一献鹑数百先生惟取其一而以为荣人用儗诸刘寛先生为检讨秩满即欲去戸部尚书郭公资雅重其为人留之曰先生家学承上睿眷久累欲进用而未果今考满当陞盍少留以俟恩命乎先生曰吾老病当去敢贪禄邪时仲子伸为容城教谕季子侃由进士拜戸科都给事中太常寺丞先生于例当得封即以侃贵弃职就封往容城就养天顺元年正月六日以夀终于侃之官舍距其生前元至正庚子【缺】月【缺】日夀八十八先生早丧父而哀慕终身奉母陈夫人尤极敬爱未尝违于礼而俭薄自守确然有古人之行乡之人士谓先生持已清奉亲孝私諡曰清孝配陈氏有淑徳封孺人子男三长傼次教谕伸太常丞侃也伸娶宣圣裔孙曲阜孔氏侃娶江浦张氏乃徳清令张侯之女今吉郡守瑄之女兄与傼之妇王氏咸执妇道孙男十曰官早卒孙妇任少无子截耳誓不再嫁次皆读书为士人永乐之初予窃第来京师得陪缙绅君子余论而知李氏文学之盛遭遇之久仁皇帝眷待先生之隆而惜其用不极其效不大显于世兹福泽之及后嗣者皆其所积之余也先生往矣既葬于容城之原孝子令孙尤欲表着其徳以示永久而以兵部左侍郎固城王公所述先生行实因予郡守江浦张公求予文表诸墓上予不得辞乃序次其事使刻诸石庶百世有考焉
　　太守王侯妻卢氏合葬墓表
　　王侯名升字日初昔与予同取进士累官至抚州知府其持已端洁而临事明断晔然有声于当时然尤好学不倦尝自谓其质虽不敏而专确有常曽子吾师也号其庵曰鲁庵以自励而文学政事日显赫有名士大夫歌咏之满九年人慕其徳不忍听其去请于朝陞秩正三品食其禄以治民又三年以老辞归年七十一而卒凡所履厯皆有遗爱在人人思之不忘妻防人卢氏龙岩大族自少读女训知礼义妇道母仪为宗族楷法常戒其子彞勤读书谨规矩茍得禄仕尤须清慎以继美前人孙弼为县学弟子员尤恳恳教训当效尔祖以振家声待众子孙仁爱均一处姊姒尤和厚内外亲戚尊卑贵贱雍睦无间年七十七而终【缺】年【缺】月【缺】日诸子彞等以礼合葬于某之原以予与侯有同年之谊而二亲之徳未有文以传信后世乃具其事实以请于予予与侯交处数十年然出入中外未得尽其好而亦不可谓非知已者今求于予岂可辞君子观人当务其大者侯之学以曽子为师而尽心焉其学不既大矣乎防人之教于家切切以读书嗣先业为训而他之卑冗不与焉其教不亦美矣乎以是二者刻于墓前之石子孙能继而充之虽百世有耀矣是为表
　　赠同知任君墓表
　　永乐戊子广西开科取士龙泉训导任君典文衡得士为多归次英徳之波罗港得疾医弗效士大夫皆惜其才行端洁而年不永君亦自谓非不能谨疾而止于此命也使其仆归告母云已不能报恩而以儿女为累言讫大恸而卒是年十月初五日也君名敬立泰和人世以儒医著称五世祖显叔仕宋为文丞相兵马医録曽祖迪吉以经学有名祖光徳父保宜皆不仕君保宜弟保冲子也生始七月光徳命为已孙故遂为其后自幼警敏才气不凡从乡先生萧尚仁父子学深有造诣圣经贤传靡不通贯至于医书尤精究博览得其防趣年十七部符下举堪任医职者县大夫防得君进之吏部以为能授泰和医学训科其所治多竒效洪武末颇厌杂烦曰名教中自有乐地何必尔乃援例求退盖七年而后罢益肆力于文学而徳业益进洪武己卯以书经试有司不偶江西藩宪大臣有尝竒其文而惜其去者命学校教职有缺保任之于是南康赣州龙泉聘币交至君以龙泉便养乃就职其诸弟子受君之教日就月将心悦诚服六七年间业成而领荐者十余人所着有易经解题日新堂集诸生传诵之母夫人尝躬纺织以衣君盖欲励其所业君輙以易书遗诸弟用广母之意乡邑称君为贤师而尤称君之母为善教至是君卒而母存闻者莫不哀惜之君生于洪武癸丑七月十九日享年三十六娶韦氏子二能让能防能让由太学显今为直太平府同知有最绩朝廷推本于其亲追赠君奉政大夫直太平府同知予少君七嵗昔尝从君游见君之学问文章所以应人之求者其才思敏防如水涌山出至其应事接物髙下缓急先后予夺投机应变其智不可穷而亦莫有忤于物当时君子以为君若得显位其徳必有大及于人者乃止于小试而略见其端岂不诚可惜哉能让以君卒之年十一月十二日奉葬于视冈髙祖兆次今年予以致仕归故乡能让见予于太平以君之墓文来请曰先君之葬五十一年矣墓前之石尚未有文以昭徳垂逺非敢缓也盖有待也今幸防朝廷大恩追封第五品赫然惊人其功业虽未尽施于生前而徳善犹可表着于身后先生尝辱眷知敢请一言表于墓百世之下先君虽没而犹存者先生之赐也予闻之记曰先祖有美而不知不明也知而不传不仁也能让可谓明而仁者矣为人子孙承先世之美而益充之则其显荣光大岂止百世而已哉故表诸其墓
　　毛处士墓表
　　予以老病乞归多闭门谢容知已者罢往来甚适也一日忽家人报曰丰城毛御史以忧归来见予念不可以慢致咎力疾出见之雍容有礼相劳苦如平生予敬之明日又来请曰先考孝弟忠信好善乐义所以赖庇其子孙而施及于乡之人多矣今既不幸将葬于某原得南京国子祭酒呉先生为铭纳诸圹然其善行可纪者若又表之墓上岂不益彰彻显闻此不肖孤之志也敢请于先生予辞不敏至三四不获辞按状处士讳【缺】丰城故家居其邑之孝弟坊髙祖某曽祖某祖某父某皆不仕而皆以徳义闻于人其祖考尝置南园草堂及橘林书屋大作宅宇辟田园延明师以教子孙未就而去世处士继之愈于前嵗甲寅大饥处士发廪赈济自近始人或谓其要誉处士曰吾岂好名者哉盖所谓笃近而举逺耳凡其乡里皆周施无弗及虽大寒风雪饿者过其门必躬视给食无倦意死无以葬施之棺与地俾藏焉于是人信其仁处士生有美质英伟异常流好驰射以为乐弱冠始折节读书从抚进士黄绍烈学未成乃遣伦游郡庠遂取进士致通显先是处士弟钟灵官四川长子缙幼不能随以往处士教育俾有立外弟黄节早丧亲扶擕成就俾力学取进士入官有盛名在郎曹其能成人之美如此人皆称誉焉配茫湖李氏子二人长曰伦即御史也次曰俭庶出也孙男一其脩身正家厚姻戚睦闾里内外相成之道备矣不悉书书其大者焉昔者圣人之教孝也盖以立身行道扬名于后世以显父母为孝之终人皆知而行之毛氏子孙笃不忘既勉诸身而又以谂诸人盖欲致其孝于逺大而后已此圣天子之志也今命官锡诰以宠臣下必曰劝忠与孝此其志可知矣上之励下下之事上其志同则治道盛矣予既嘉其志而欲勉其大则安可不为书故序次成文使表于墓上以俟
　　旌义杨君墓表
　　杨君讳旦字廷暹别号晖庵泰和之义人也景泰中嵗饥上闻以为忧诏廵抚大臣民有出谷二千石以助赈济者旌其义于是廷暹首应诏而勅书冠带饩牵酒醴之赐并及之乡邑以为荣而他鲜有及焉盖杨氏自宋以来好仁笃义读书力学以取进士有名于当时至今而家益盛予初闻理定而知其世又尝识君大父世忠而与其考南轩君游最莫逆永乐中简闾右民实北京有司以君大父名往南轩代之凡其大父所事皆付之南轩而南轩之事则尽以付君二父得从容佚乐而无忧者以君之善继述也久之县大夫选为万石长君洗手奉公事以办治凡上之欲济民与民之求济于上者必自富室近民者始君尝曰上好仁则下必好义上以仁感则下必以义应故凡发廪以佐官而杨氏必先焉凶年饥嵗细民无失所者赖其济为多南轩尝以济众受赏矣而继之以君积善好施岂一世一人之美哉且其言行尤为人所敬信人有不平质于君得一言无不悦服盖行义取重于人如此天顺辛巳正月四日以疾卒年六十一乡邑之人哀惜之初娶金洞廖氏早卒而以白沙萧氏继有贤行子一人曰征慎重好礼君子谓能世其家征将以【缺】年【缺】月【缺】日葬君于某原合族之长者与羣从兄弟谋曰吾父承世徳而行谊罔不闻人之敬爱者旧矣今乃不幸其哀诔加焉贵州宪副乐公既为之状前戸部尚书翰林学士萧公铭其墓矣若复表于墓上岂不益彰彻显闻众皆曰然于是相率请于予予老且病不得辞然闻之礼曰先祖有美而不知不明也知而不传不仁也征于先徳可谓能知之矣而欲托予文以垂不朽岂以予言之讱而可信于后世哉故为序次其事俾揭于其墓之原
　　旌义郭君墓表
　　郭君字东维泰和荐溪名族也其先之长厚君子曰学孔九章仲端者予皆未之识惟识东维于北京盖是时太宗皇帝征天下闾右民实北京必丰财而淳行者乃在选泰和令丞谓君累世为丰家且急于义而恤民隠是足以应诏即以君父仲端甫名上君闻之奋然曰吾为子可佚居闲处而以逺役劳父乎即束装就道至北京着籍宛平宛平畿内县赋繁役重始莅籍者多难之君从容办治才优识敏事虽丛脞而应之乃若简而有余乡之贤士大夫官于朝者闲暇过从又能欵洽以为乐而君之称誉日起二亲闻之懽焉以君之能共子职也久之君念去亲逺无他兄弟备养且朝夕奉公者一人之力足矣乃厚资其家人俾代役而归省焉仲端甫喜万安苏溪山水之胜徙居之君归而相其志赀产益饶正统庚申朝廷脩养民之政虑水旱之不时令富家巨室有能出谷二千石以佐官备赈济者赐勅旌之为义民君欣然奉令而享其荣矣景泰癸酉大臣廵抚江西而民事尤急奏请仍行是令能奉令者锡冠带以宠之而君又防其赐人谓郭氏谦约节俭兴其家而寛厚防慎以奉上宜其积庆长而延誉逺也君孝于亲厚于宗族乡党周穷恤匮不间疏戚智略过人而退让不伐广荐溪旧业以奉先建苏溪新塾以教子而诸子祥臻等聪敏好学笃志励行以顺适其意皆君之徳善所致惜未见其成而遽以夀终岂天姑畜之而将大启其后邪君生于洪武【缺】年【缺】月【缺】日而以天顺戊寅十二月二十八日终年六十七娶钟氏国子学録启晦之女有贤行子三女二孙男六祥初等将葬君于某处既得吉矣复相与谋曰先考之葬宪副欧阳公述其行前戸部尚书萧公铭其墓矣若复表着其徳于墓上则传之耳目岂不益彰彻不朽众皆曰然乃来求予文刻焉予闻君子之所立当务其大者其细不论也彼惮渉厯登降之劳而遗其亲于劬悴烦扰之地惜箪食豆羮之费而视穷饿困苦者不一动其心皆鄙人也君不逺万里以逸代劳务使其亲安于乡里熙然自得而无忧又累发千钟之粟以施赈济利贫民使皆有养而无失所者其徳善之巨细可知矣夫安亲者厚于仁利众者和于义仁义立而褒赏行恩命之隆冠服之美所以荣今而耀后者有穷哉鲁叔孙穆子所谓立徳可以不朽君几是矣故为撰次其行使掲于墓之原
　　彭教谕墓表
　　先生名颢字士淳泰和月池里故家世以儒显曽祖徳声祖叔介父彦晦皆以行谊为望于乡邑叔介尝丞香山尤髙洁不羣人称之先生受其教能刻苦自励既习易书二经又与从叔伯链讲春秋通其防要四书百氏皆深究密微而尤注意于性命道徳之蕴为文章汪洋演迤理达而辞顺学者争师尊之永乐庚子领乡荐不偶于有司久之得巴东教谕巴东僻陋士不知学学几废先生乃出已财为倡拓基址兴学校严立教条不避寒暑日夜训励诸生使学而诸生始知有科目之荣向意进取而先生不及见其成满九年调呉县教谕县附郡多达官往来诸生率以迎送废业先生毅然以师道自任专务讲学罢迎送众知其严于绳检也皆是其所为诸生从教而有成者亦加于昔凡厯两县庙学之所宜务者无不治尝校文四川河南有得士之誉盖人无不称其公者先生孝友忠信防已爱人继祖母父母皆夀九十事之皆得其懽心处兄弟宗戚尽其道其教学者必以诚而人之于先生无不笃于义者先生于洪武【缺】年【缺】月【缺】日仕二十年以老告归又【缺】年卒于天顺戊寅闰二月十三日享年七十二配孺人南溪萧氏赠戸部尚书养心先生之女有子四人铨寛粟相相早卒铨粟皆以儒被荐受官孙男五诸子既葬先生于所居之南园孺人之弟前戸部尚书翰林学士孟勤铭其墓矣又俾予为文表于墓上予闻之朝廷建学育才以兴道致治而师为之本达官要人往来者又有以警其惰课其功则教成可兾也然为师弟子者多乐弛纵好佚防典教者以其适已而不知检达官往来者以能佞已而任其意肆然自放不至于废学者盖鲜有如先生之笃于教以举其职非守道不回之君子哉是可表也予与先生有世好岂可辞乃书其事而使镵诸石以励来者
　　赠御史杨君墓表
　　君讳熙字舜民别号水南居士其先汴人从宋南渡家余姚大父世延父子昭皆有隐徳而不仕君天性孝友持身谨饬与人处循循防让人无不敬爱君者永乐中有司推长其乡粮赋君所施最有法洗手奉公无一毫横取人亦感君之恵而事乃先集县令佐称贤焉性尤刚毅人有过面斥之诸子或有阙悮请改輙从寛懐坦亮爱人容众常曰改过君子之道也君子不贵无过而贵能改过平居一言一行必以圣贤为师法切于教子延福州府学居忧训导诸均辅为之师【缺】年【缺】月【缺】日君有疾饮药而加剧召诸先生及所亲爱入卧内告曰死生常理耳棺敛之用备足矣吾虑诸子辈为异端邪説所惑而得罪名教请必以礼正之又顾诸先生及诸子曰先生服阕当入京此子颇可教愿以从行得徼终恵生死不敢忘言讫悲噎不胜左右皆泣下良久而卒无一语及他君子谓君达于道君生于洪武壬戌十二月十二日卒于正统丁巳五月二十五日享年五十六于黄山冈之原无违礼初娶本隅朱氏有贤行先卒继室以祝氏生五子长文璧次文珪其三文琳戊辰进士拜云南河南两道御史陞江西右叅政其四文奎由懐才抱徳授河南封邱丞其五文球浙江宪司承差既满而未任人谓杨氏世泽厚故其子多才而亦善教所致也叅政君既取进士两拜御史有盛名而江西实大藩声名文物蔚然当众望君又为贤佐今圣天子在位求贤圗治有才者必用有功者必赏荣其身显其亲而至乎其极盖累累有也君初为御史已防荣宠赠父为御史矣兹陞佐大藩职三品笃于忠诚以大其功业则恩命之隆又可计日待也君以予为相知求文以表亲之墓予嘉其旧绩欲勉其新功而进脩不已焉故为表于墓上
　　萧氏合葬墓表
　　永乐十年泰和南溪萧鹏翔与弟鹏汉以其曾伯祖徳轩君其祖立斋君之墓皆嵗久且圯大惧不足以妥灵于逺乃以是年十二月初十日即其乡防垅之原启徳轩君之墓缮治之易棺衾葬焉且以其配刘氏祔于左又自其里两口塘迁立斋君之骨以祔于其右既卒事则相与谋曰惟吾萧氏自长沙再徙至于南溪其蓄徳储祉以敷遗其子孙者既勤厚矣惟是二祖实有徳善义烈趾美前闻人而加植于我后嗣今合葬于兹虽纳志于幽堂若又以其行着为文章以掲于墓上岂不益显白于礼宜可众皆曰然乃来求文而刻之按徳轩君字子道祖曰舜卿父曰祥甫君姿貌魁伟而襟度豁然自其祖父时久以多赀雄乡里至君而益盛然终不以此骄人平居笃于为善如饥渇之于饮食孝弟之行充于家而达于其乡成人之善惟恐不至周人之急亦惟恐不及嵗尝大旱乡党几散亡君发尽所有全活之然卒未尝责偿也故当时无少长愚良皆谓君有徳以至治癸亥三月初十日卒年七十君一子信可早卒乃以其季弟徳济为后时俗然耳徳济一子即立斋君也立斋字志立益闿爽不羣其脩于已而见于事者盖不异徳轩君见义勇为不择利害为趍舍尤多智筞欲有以自见尝读光武诸将传慨然叹曰使吾从事其间功名岂少哉壬辰兵乱傍近县皆冦垒数侵犯泰和监州达公最知君檄君以乡兵守北门君以恩信结众心人人为尽力未几吉安失守守臣来奔扣北门君以大义诘之拒不纳及监州传言纳之君乃纳于是监州益知君果可用也当是时泰和城独完以忠义著称者君与有力焉监州没而君亦老矣以至正丁酉三月廿三日卒年七十三有子三人自新自明自成皆已卒孙男五人鹏举为苏州府同知山东盐运副使鹏南鹏起亦已卒其存者鹏翔鹏汉曽孙男二十人源本煇金潭基派坚坚钥榦壑镃塈堡墅炜防焜而本煇潭基派坚钥墅皆早卒嗟乎二君之行美矣使其显于时推其所有而大施之岂不益可称道哉而不幸卒于幽隐君子盖多惜之然自其没至于今百有余年乡人父老闻其名者犹为之低佪感慕而君之子孙被其遗泽亦皆习于诗书礼义之训足以世其家而益大其门古所谓位不称徳者必有后福其是之谓乎故为书之以表于暮使人知萧氏如此其盛者有以也
　　处士罗宗汾墓表
　　处士罗氏讳济字宗汾其先金陵人四迁乃居泰和仙槎乡处士曾大父达可又徙云亭之夏迳今为云亭望族大父夀逺父仲賛皆不仕而皆有隐徳其赀产甲一乡处士幼聪敏喜学有志于用防其兄卒而父且老公私诸务日滋不克展其志孝事二亲祗勤不懈晨昏奉养能得其懽心至于奉先尤极诚敬嵗时祭祀必中礼节遭亲之丧哀毁如制乡党有故极力振助常长其乡粮赋一以寛厚为本他人或计赢利而已则损以裕人贫者遂以代输与朋友交笃于信义亲戚之间亦极仁爱凶歉之嵗人有假贷者赈之不责偿或谷粟已乏则与白金官虽命偿然处士终不取如是者二十四家兄宗齐及子京早卒处士厚抚其孤茕俾全其节义诸孙箴箎乐学者皆资给使学俱有成士大夫过从相与欵洽连日无厌倦皆见于吟咏承先贻后之计秩然有条理年老倦勤乃以家事付诸子孙而从容燕乐悠然自得也天顺己卯六月二十五日以疾终距其生洪武丁卯七月七日享年七十三而有子京广序孙纂籍箴管曾孙赏贮防贡配萧氏有贤行父母舅姑内外姻戚莫不让贤焉先处士九年卒年六十三至是子序以江隂致仕知县曾贯所述行状诣予泣曰先考妣实同有令徳以兴其家不幸而母先逝不获同享其福于悠久心实痛之葬于里中天井坑之原久矣今先考以庚辰正月初四日葬于井塘之原欲启天井坑之封奉先妣之殡往合葬焉神灵有知宜必安于此愿赐一言表诸墓予闻罗氏之先皆惇本尚实恂恂然有淳行其前之往者皆不及识若处士之父仲賛甫与其兄宗齐予尝与之接而知其为人盖无愧于好善乐义之君子其仪于家孚于乡闾里巷非一日矣年九十而终曾之孙绳绳蛰蛰岂但为士而好善之效天所以报之也闺门内外亦有好徳励行而成其美者积善余庆将益盛故为序述而使刻之俾永有闻于后世
　　涧泉萧先生墓表
　　南溪萧征士士敏既以永乐戊戌之冬改葬其祖涧泉先生于五十一都池下矣后三十年为正统丁卯而士敏之子瑱仲等复相与谋曰曾祖之葬既有铭以纳诸墓若又表其徳于墓上岂不益明显而延闻于世乃以书来北京请予文以刻诸石予生也后不及识先生永乐初入翰林始得与士敏相接观其孙之贤固已知先生之善矣则今日表墓之请可辞邪先生字叔明涧泉其别号国子学録萧先生子所尝作诗歌咏之其先世出湖南祖觉仕楚为军廵判官避马氏之乱初徙泰和之早禾渡四徙而后定居于南溪传至先生已九世曰汉卿仲寛徳英其曾大父大父父也皆以隠徳弗耀先生为人简重好学素负刚毅直气有志于时用适元季兵乱奔走避难无宁嵗逮国朝混一海宇平靖而先人之田宅皆已废燬先生乃力谋于恢复及家道振而先生老矣遂无意于出县大夫知其贤举为耆宿而咨政焉乡人徳之者众一时士大夫多敬礼之是宜久生而不厌乃以洪武辛未五月十三日卒距其生元祐庚申九月十八日享年七十二配曾氏继梁氏子五人南亨道亨曾出利亨文质文美梁出女一人嫁詹宗继孙男八人士敏其一也曾孙男【缺】人嗟夫江河之流不已者以其源之深也萧氏自军廵判官之后至徳英十一世皆以隠终其积之甚久而源固深矣宜其于先生发之乃遭时不偶抱才以卒及士敏始以善书征而见用于世亦显矣今其子若孙又相继以文学出为教官方兴而未艾其传果有已邪然则萧氏之盛固其累世之积要亦先生有以培植之矣是宜表之以示其后人且使之勉于善继云
　　行状
　　故香山县丞彭公行状
　　公讳豫字与智别字叔介其先由长沙徙居泰和世以诗书显名六世祖惟孝君博学有文宋光宗时诣阙论时政献赋一篇以讽光宗大竒之友人周文忠公必大杨文节公万里谢谏议谔交荐其材可用有诏特补一官君不受而归自惟孝君至公之曾大父景望皆以学行有名位于时大父顺翁父徳声府君始隐居不仕以行谊称元季之乱冦逼州城民大恟府君以乡兵助州守破走之乡人赖焉娶泸源萧氏女而生公公少好学问勇于自进尝受易于安成刘云章先生究隂阳消长之理性命道徳之源慷慨自负意不至于大成不止也金州守尝以才行荐公公不为起与其徒日讲论磨励以成其学而名声益彰彻不可掩南雄守辟公为教官公又辞不就而万安县学复以币走馆下聘公为师公念不可终拒也故公遂为万安县学训导日进诸生讲説周公孔子之训言喻而身化之在学六年诸生皆用有成以言事擢授广州府香山县丞香山海邦也素号难治前为县者率以重法绳之卒亦未臻理也公至寛其教条省其刑罚废弊具举流亡四归其俗以男女质钱久则没为奴婢民多所不欲者而莫与直焉公为复之者二十余家民有腴田若干顷军帅利之诬为闲田以给军府檄县割畀焉公曰帅欲病吾民乎吾在此田不可得也帅不敢逼邑南际大海倭奴往来为民害出没海中飘忽若风雨民无兵备且不虞其至莫有能御者公教民树栅积石以待又以防获其舟于是始有所惮不敢近俗善蛊人被毒者輙死公防得之徙其家后莫有犯者大猾陈甲李乙尝持吏短长揺撼以为已利因得肆其奸莫敢谁何公独发之乃又以语言撼公公不为动卒寘于法退而伺候公所为将中伤焉久无所得乃大服不敢复有意干公嵗大旱祈祷皆莫应公曰吾无以文为也乃谢去里巫躬率父老百拜吁天以与民请命不二日雨大注嵗得上熟明年旱复如之邑中灾且及廨舍公叩头言曰廨舍者钱谷甲兵之籍皆在焉有不幸不惟吏得罪将大扰于民俄而风返火灭得不焚凡在香山九年洗手奉职信心以行不视难易为避就抑强暴植柔良平征徭兴水利公无负租民无遗便邑人皆称诵之又以其暇日教诸生诸生服公训遂有以科目显者公之所为类如此可谓岂弟君子者矣永乐六年以老病告于朝乞致其仕天子怜而从之将归而疾大作医不可愈遂以十一月二十二日卒于賛善梁君之官舍独有孙榦与其从孙诩况在侧焉呜呼痛哉公生至元戊寅九月二十七日享年七十有一初公处而未仕也执亲之丧不酒肉嬉笑者三年人以为有子羔之行其于宗族尤有恩意嫁孤女之无归而赈其贫不能存者平居教子弟与乡人之子弟必依于忠孝义所当为虽犯危难不顾也其为里中长复民之冒姓者以教其孝戒民之诬善者以教其诚征税于民不过取以自利民贫不能输者以已赀代焉不足则破产不自悔人皆以为矫而君子以为仁其面目严冷望之凛凛可畏然能别善恶以为好恶故君子咸敬爱公而小人或忌焉盖公以圣贤之道存于心而以刚介洁防行之故其穷达之所施有以大过于人也平生工为诗才力豪富而意气奔放不可御忧悲愉乐皆于诗发之有集若干巻藏于家初娶萧氏处士萧宏亮女得妇道甚克成公之志再娶王氏时氏有一子曰启萧出也孙男四人榦耒颢铉皆读书有士行榦号哭奉公之丧以归卜葬焉以直尝辱教于公知公徳为详且世有连也故授公行事俾述焉将求铭于立言君子谊不得辞故述其梗槩如右云
　　张宗震行状
　　公讳震字宗震姓张氏其先有讳焕者自庐陵徙居泰和二子长曰槱次曰槐应宋季时槐应以进士释褐第一槱入元为江西医学提举是生才甫才甫生文仲为医学正文仲生徳翁则公之曾祖祖父也公自幼力学为儒于诸书皆务熟读暗记而又习于医年十四丧其父独与母居遭元季兵乱故业荡无存者公劬力经营复作堂以事母朝夕承候起居奉顺顔色而亲调其衣食寒暖之宜务以悦亲之心退则以所学教乡人子弟怡然自乐也国朝平一天下诏举贤良方正之士县令丞以公应诏而非其志恳以亲老辞不获又辞于府亦不听至江西行省日伏庭下乞归养许之公归益自晦不求闻于人而所以自脩者益笃嵗辛酉邑中大疫兄宗益病且殆而沴气愈盛家人莫能兴讙言有啸于室者他子弟稍避去平生亲友莫敢过其门公独留事之不去或劝公少避公曰此吾兄也使果有鬼神吾终不以爱兄死矣卒不去宗益死公以礼治丧哀哭且扶持其家人卒皆愈公亦皆无恙以此益见重于时公既失其兄其属人皆倚公公亦恳恳为之尽嵗甲子隣邑冦犯泰和公亟擕其兄之孥与妻子族属仓皇出走不能顾其赀至于贫甚然公意恬然独以得安全为喜赒之尽其方妻子皆化公所为无彼此言者卒抚育其孤侄使皆有成今教谕休宁日孜者其长也公事父母极孝敬尝侍疾昼夜不解带汤药必亲尝而进治丧奉祭皆尽礼然尤恨不得久于养每念之輙悲痛至于老而犹然所谓孝弟忠信之道既以脩于已而又常以勉乡人乡人素慕公之行而皆服其言莫不以公为善人长者其于朋友重信义不矫矫为异亦不翕翕为同平居寛和简静未尝以言忤物以色拒人家虽不甚丰而乐以余财振人急虽负之不责也初公之得勉而归也惟以医术济乡里既老而术益精而应人愈不倦不以寒暑蚤暮贫富逺近疏数为辞或以公汲汲为劳公笑曰吾岂为利哉医者仁道也仁岂有间乎人以死生托我汲汲犹恐不逮况不汲汲乎盖公之存心如此故一时危急赖公而全活者为多永乐丁酉五月十八日以疾卒其生元至正戊寅十月初六日享年八十娶彭氏邑中望族有妇道甚子三人日昭日省日敬女一人嫁曽勉早寡孙男【缺】孙女曽孙男女【缺】日昭兄弟卜以【缺】年【缺】月【缺】日葬【缺】　乡【缺】原命【缺】状公之行将求铭于今之有道而善文者以托不朽焉呜呼若公者诚不可使无传也而直之先大父竹亭先生于公配为内外兄弟直视公盖大父行也知公徳不诬故撰次如此云
　　先公行述
　　先公讳【缺】字【缺】　姓王氏晋司徒导之后其先自金陵徙居泰和世为衣冠之族代有闻人髙祖芳洲府君妣曾氏夫人曾祖天隐府君妣刘氏夫人祖臣则府君妣彭氏夫人考竹亭府君元季授福建行省照磨改吉安路治中俱不受以经学教授乡里妣陈氏夫人继李氏夫人先公生而秀伟颖悟絶人幼受学于家日记数千言甫弱冠于四书五经诸史悉通其大义下笔为文思若决河既长闻安成刘云章先生尝从虞邵庵先生讲学得图书太极之蕴遂往从之尽传其所学云章先生亟称之以为不可及及壮浩然有四方志时先叔祖启翁先生由监察御史佥宪广西先公遂往省焉度庾岭过苍梧憇桂林久之启翁先生改知崇庆州事先公乃复下湘水泛大江入三峡遨游成都览观山水之壮已而复还京师友天下之贤既归而学益超诣文益闳肆乡先生陈心吾见之叹曰此汉唐之文也为序之洪武十五年朝廷聘求贤才与论治道邑大夫时习首举先公应诏既至京太祖皇帝亲见延问又与论太极皆称防时天下贤士至者凡一百余人上御奉天门试其经学及时务之要以先公为第一且命公次第其余以进上益以为可用既而授广东按察司分廵雷州府海康县试佥事先公慨然思有以报上知遇始至问民疾苦与凡利之所当兴者即建言振寃滞恤孤寡防海冦与海北盐法之弊凡五事又言宋冦凖在雷州尝开渠径城中引特吕塘之水以灌东洋田万顷在元时海北元帅府以兵守水闸而海北防访司掌其扄钥以时闭泄嵗获大穰今塘淤渠废而东洋之田多旱民病之请开浚以利民防罢分廵佥事例召还京然其所言皆次第行之吏部将改授官上曰江西秀才王某颇读书以为工部主事使时与赵尚书论学而先公不知也既至工部赵尚书始谕上防先公益加感激其于职事早夜尽心无有旷缺未几以先祖竹亭府君忧去官归明年先夫人卒又明年先叔祖启翁先生卒既连遭家难遂坐起复后期谪居安庆者十年先公安于所遇进退恬然其所处者虽有文武精粗不同然皆谓公有徳无不敬爱之者洪武三十二年复用荐举起先公知琼州府时琼守以旷职罢去民皆瘁然思治其长老闻先公来喜曰是尝分廵雷州王公邪能兴利以便其人必能利吾民矣先公至官布仁厚之徳恢含之量施平易之政民皆安之先是崖州黎民相讐杀府卫皆以反叛闻于朝言黎冦结砦凡百余势张甚请发兵勦之兾有所渔取任事者以为然命亟发兵卫既受符而先公适至因逼遣吏为乡道且以危言撼公先公执不可曰审如所言则既数月矣当连防数城而隣境尚得晏然耶此必黎人相讐吾自以身任之时府僚皆先公知宁逺丞黄童素防平可属事命往察之童归报如先公言且致其首事者数人以复朝命卫不得发兵崖州人遂无事相与感泣曰微我公吾妻子为僇矣先公初至山峒之民虽尝闻公名而未熟公之化及闻崖州事皆信曰真我公也由是凡令下皆奔走懽趍无有后者先公在位清静以自守日求其民之蠧弊而疏剔之琼之田素薄收而嵗常三获赋其租以给军军中不以时受俟民用乏然后急敛焉常以此困民规利先公曰吾在此尚尔邪命民三获三输之军不得为害凡军中一切干托有司者皆沮格之其豪横吏不悦公所为朝夕使人伺候其短隂欲把持之久之无所得众皆大敬服曰不复敢有意干公嵗甲申大旱种不得入土父老巫觋祷之百方终不雨先公曰此吾责也乃设坛斋戒暴露烈日中以身祷焉明日大雨独城南十五里江之外尚焦然是夜先公复焚香吁天曰彼民亦天民也惟天其哀怜之明日先公往清澜浦视蕃舶既渡江豋岸雨随注尽夜乃止人号为太守雨是嵗大熟初海南之民以健讼闻争利害如毛髪輙告连数十百人吏因得按举为奸及民病有司苛刻者輙废业入生黎峒中吏莫敢谁何自先公至民皆化服无敢以非理相告言者其亡逃而归者凡万三千余口郡中熙然无事先公乃壹意学校视庙宇讲堂补其漏撤其弊者而新之课励诸生季考月试由是贤才辈出视昔为盛佐吏有新至者怪公无赫赫之威而视三州十三县之民皆乐生兴业无失所者盖先公于其属吏嘉善而进不逮故皆有所劝而致然矣先公在郡凡十五年以事朝京师及病不视事者几半之而教化之效如此此无他先公之徳积于已者厚而所以待人者诚故也嵗癸巳丁李夫人忧东归琼之士民争来送公皆拜且泣曰公归矣如吾民何愿公复来安我自城中至海口十里之间不絶于路先公天性至孝事父母必尽其道初家居时祖母陈夫人病先公昼夜不解衣带汤药饮食必躬调而敬进之及先祖竹亭府君继祖母李夫人有疾皆限以官守不得亲侍左右则恸曰此吾终身憾也其居丧葬祭皆以礼不为世俗之行先叔祖启翁先生既罢归老而无子先公敬事之如父既丧亦尽礼葬祭而抚育其孤女使有归先公姿貌魁杰而襟度豁然遇事无所留碍接人无贤愚贵贱皆有恩意于宗族亲戚尤克尽其情未尝言人过失事平生无所不学自经史之外以至隂阳地理医学卜筮方外杂家之书皆能悉其防趣至于字书之妙尤得晋人家法故所至之处不特士大夫尊之其自奉俭约虽贵未尝择衣食常曰鲜衣美食贪者得之然贪者祸之媒也吾所守者三言循天理而已永乐十四年五月以李夫人服除谒选诣行在而兄信侍行时直亦以扈从留北京盖违五年而始得拜膝下六月初七日改授广东肇庆府知府属先有脾胃之疾乃以闻于吏部请得医治而后行而不肖孤兄弟不能具医药时饮食遂遘大祸以七月初九日辰时终于万寳坊之官舍呜呼痛哉先公生元至正壬午十月一日享年七十有五先夫人欧阳氏前进士临淄知县日新先生之女妇道母仪为宗族表法生不肖孤二人女一人适杨子行先先公三十二年卒继母萧氏夫人在堂孙男八人防穟防种秬稹稚穆孙女三人皆幼先公所为诗文千余篇藏于家呜呼不肖孤兄弟不孝不天不即陨防将奉先公之丧归葬于泰和千秋乡辛山之原痛惟先公盛徳懿行存诸身以及于人者有不可泯若不能显白以告来世则不肖罪恶益大将无所容故敢述其大略丐为铭文以着不朽荒迷不次伏惟垂仁采録焉不肖孤直泣血谨述
　　彭先生行状
　　先生讳羣字与和姓彭氏世为泰和人曾祖吕濂溪书院教谕祖方拙号月溪处士父文政皆不仕然皆以学行见重于人而亦以赀富甲一乡元季兵乱州守达侯结义兵为守备月溪与州之豪杰倾赀以应之是时傍近皆冦垒惟泰和独完以忠义称者实侯之功诸公资助之力也及侯卒月溪父子相继没而州亦陷于冦仓猝之际骨肉离散先生走贑州龙泉以避难乱定而归亲属无几室庐皆焚荡先生为之号恸及闻女兄被掠往衡州即徒往购赎以归又往安成求得兄子某归而卒于途先生负其尸行哭求地以葬见者哀焉既而自念曰以百口之家而存吾一人不力学何以昌吾宗乃从直先祖竹亭先生学大肆力于六经子史百家之言为文清婉而有法安成刘云章先生见之曰彭某所造他日未易量也洪武中诏求贤才与论治道有司举先生应诏后又以应懐材抱徳之征辞弗就避居庐陵永水之阳乡人子弟从之者甚众先生日为讲説圣贤之道所以脩已及人者学者化之郡县学校聘为弟子师先生皆力辞谓人曰吾岂能舍先人坟墓而从宦乎嵗时祭享与论及祖父盛时未尝不泣下沾襟也居永阳二十余年乃归居于南溪之上其从兄叔介先生刚严有礼不以言笑假人先生事之如同产怡然道义之乐其于宗族恩意尤厚伯父文明夫妇既没久未葬先生以其骨往葬泸源山中夜宿道傍神祠无扄钥虎闯祠而号先生曰吾所为非不义鬼神有知吾终不死于虎卒安坐不动虎亦不敢近至旦乃去族弟可永死其妻子贫无依先生分所有济之曰此其初一人之身也济之不犹愈于他人乎其家不甚丰然乐以余财振人急酬与否不校也与人言色温气和未尝有所忤故无贤愚少长皆称和林先生而不名晚有二子长百链次百钧皆使力学曰尔祖多振施于人有隂徳其在尔乎尔其勉之先生生元至正癸未十二月初九日以永乐丁亥五月十一日卒年六十五当先生疾甚时命取平日乡人假贷劵约尽焚之左右劝留以资二子先生曰吾观二子必能读书以自立不必留此累其进卒之后七年百链取进士为监察御史后三年百钧学成将贡于有司未试而卒女三人孙男二人先生初娶杨氏早卒再娶永阳胡氏男女皆其出也先生葬南溪已十六年而墓未有文百錬痛之使直状其事将求铭纳于墓直之曾祖母乃先生之从姑故先生于先祖竹亭为内外兄弟盖直之大父行也幼时常谒拜先生先生以所闻于先祖者教直蔼然仁者之言呜呼若先生者是岂可无传者故述其大槩如此其所着诗文若干巻藏于家云












　　抑庵文后集巻二十八
　　钦定四库全书
　　抑庵文后集巻二十九
　　铭
　　礼部侍郎陈公墓志铭
　　陈氏之先汴梁人宋建炎间有讳誉者为岭南清海军节度使终于官子晏防东莞令因家邑之延福乡由是为东莞人公高祖祖舜曽祖诚子祖用广父宗彛皆不仕宗彛娶翟氏生四子公其长也自幼聪敏喜学从邑庠训导黄先生受书经学成领乡荐会试不偶入太学选为桂林府学教授严条约以身先之时有诏武臣子弟皆受学公日进诸生讲圣贤之道所谓忠孝仁义之说必使身体而力行之诸生虽文武不同莫不皆有所得都督韩观总兵镇广西猛悍不下士闻公之教心恱诚服毎以儒师加礼焉秩满陞国子助教永乐初近臣言公有治才不宜置之散地诏试在优等擢知许州始至人以儒者易之公少有警发众为悚惧乃更以寛厚寜民未防代还改滁州均徭役时征敛禁奸戢暴民用大和太宗皇帝廵幸北京所过先遣廷臣察吏治问民隠治有异效者加陞擢焉众皆言公绩防滁人恐失之诣阙乞留遂陞扬州知府掌滁州事赐绮衣一袭钞五百贯礼部宴饯给驿遣还在滁又九年陞四川按察使四川去京逺民不畏法豪吏黠胥奸弊百出公至一治以法不少贷军中暴横有号彪虎太嵗者人莫敢犯犯輙受竒祸公亷得实为设方略宻遣人捕之皆置之重典而人以寜乃建言修武备慎刑罚眀礼制复义仓正风俗等九事上嘉纳之召还改南京通政使掌国子监事公既乐于教诸生亦乐于学而以内艰去服除复为南京通政使出纳命令罔不眀允上喜其尽职赐之诰命以示褒而曽大父大父父皆赠通政使妣与妻皆淑人正统初陞调南京礼部左侍郎于稽古礼文之事尤拳拳不少懈又五年以年逾七十乞致事上许焉公徳行淳懿文辞典重人爱之若拱璧其所进于上有廵狩颂平夷颂铙歌鼔吹天下传诵之搢绅士大夫求碑铭序记诗赋诸作以发徳述懐娱情写物者足相蹑于门公应之如响故所作防多今传者有琹轩集归田藁若干巻尤好著书凡所临郡邑必采其山川人事风俗物产所以供赋税之正而适上下之宜者为书以传若頴川永阳罗浮成都等志皆具存其识鍳精眀取舎不妄宾兴之嵗公必在主司之列而收得人之誉及致仕而归乡之学者有所请益郡县守令政有未逹者得咨度于公黄萧养作乱其所以制御绥靖卒保无恙者公之筞为多公生于洪武庚戌五月初七日而以景泰甲戌十月十六日终享年八十五配淑人袁氏有妇道先卒县南三十里竹溪之原又娶侯氏子男二亦先卒女四孙男二将以年月日奉公之柩与淑人合葬焉墓宜有铭铠以公之友左副都御史致仕罗公亨信所为行状来请予甞托交于公知公文行政事之善且与罗公同年又知其言足以取信扵后世谊不可辞乃为序次而铭之铭曰
　　东莞陈宗来自汴梁武德桓桓奠此一方传至于公益笃文艺奋迹泮宫遂领民事今之太守乃古诸侯千里滁阳赋政优优继登外台克谨邦宪政肃刑清俗为之变典教成均学者有师执事之枢出纳具宜维少春官礼乐是辅帝实用公公乃求去白发苍顔老于故乡贤哉二疏千古相望山川出云雨彼黍稷功成来归孰知其力公今逝矣与汗漫期有美在人百世之思
　　王思贤墓志铭
　　泰和南富处士王公思贤以洪武壬午七月一日卒年七十七其子若孙奉葬于其乡赛口山既又以地不吉也乃以永乐二年【缺】月【缺】曰改葬其乡之甘溪葬十八年而未有铭其墓者其子守训大惧无以昭德示永久使子维以乡先生欧阳永清所为状来求铭按王氏其先自庐陵何山徙居安城之连岭后有讳扆者始为泰和人其曰兴祖廷圭功迪者则公之曾祖祖父也虽皆不仕而皆以诗礼世其家公少而能学长而有为事亲治家必尽其道平居孝谨恭俭不妄言笑家故饶财然不以自累洪武初覈民田人有以不实诬公官没入其赀众皆谓公宜如何公处之泰然未甞怨诬者于是其父老矣而公之所以奉养不异于盛时官私百需皆自公出上下给足而家复以兴盖其素所服行者有以致然矣性方洁和易口不言人过而乐教其所不及待其子弟则甚严不肯一纵之于不善之地凡言事必据于理与人交终始如一不以势利为亲疎素不嗜酒然未甞以已律人长筵广座公居上必从容笑乐使饮者各尽其欢甞曰醒醉各有趣夫何异因自号独醒老人前翰林学士解公为之传南富去县西十五里其地多大家而如公者无防人故乡人子弟服公之徳有失其平者得一言无不意满而去初娶罗氏再娶萧氏子男五人守一守约先公卒守敬守行后公卒今存者守训公第二子也女一人孙男八人维今贡为太学生经太康县学教谕曽孙男【阙】公卒之日遗言其子必以诗礼教人而以勤俭裕其家于乎贤哉予虽不识公然观公之子孙服公之训而知公之德则恶可不铭乃为序而铭之铭曰王自庐陵徙于安成再迁泰和其家以兴公德之茂不失其恒虽未显荣有蔚厥声衣冠俨然雍容降升皆醉者人惟已独醒甘溪之原和气所凝子子孙孙百世其承
　　欧阳公观民墓志铭
　　泰和蜀江欧阳氏始自万安常溪而分盖唐吉州刺史琮之后元国学録徳高徳高生孚先孚先生以定则公之曽大父大父父也公讳琳字观民甞以父命为伯父以信后自少疏通有干局所遇无难事官私诸务公皆任之不以烦父兄元季盗起乡民有欲为应者公捕送之官且欲举义以保乡里而贼势日甚不可支廼奉亲出避艰难之际极力营养务慰恱其心亲殁殡无违礼国朝定江西吉安内附始克有寜宇大将常遇春取贑州令泰和诸县以民丁从择公领之军中指顾皆如令主者爱其才师还欲挟如京师用之公恳求归田里始诛蓬藋治耕稼然官府初立法制未定征赋以田为凖公兄俊民素不任事事至无奈何悉以田归公曰吾无用此也公为治办而复归其田承平日乆合族而居长幼殆数百人公与叔以忠兄性民性翁俊民四公者为乡族仪表隆然敬爱之施公甞举祖宗徳义之实以教诸子侄延明师于家塾训切之务趾美前人其后累累以经学显者公端庄厚重惇夲尚质家虽丰而自奉俭约待亲姻必尽礼而视宗族一以仁从兄逸民早卒公长育其子允恭分赀产与之允恭又卒公又抚其子浤济浤济又相继卒公又厚抚其孤闲居无事子孙宗族见公者必从容与语勉以孝弟忠信礼义防耻甞曰徃年乡邑之豪多怙侈蔑义自谓人莫我何今皆澌尽无复存者惟读书循理之家犹不失其故则天之佑善可知也且富贵贫贱各有分不可以幸致亦不可以幸免惟当安于义而已其教乡人子弟亦如之平生未甞以言忤物以色陵人人或有违负公者公处之无少异众为公不平欲与校公曰吾求天知而已何暇与彼校得失哉人徃徃自化服公于经史皆通其大义尤熟于文选及陈夀三国志多能暗诵至议论当时事与人之贤否犂然当于人心凡隂阳医学山经地志诸书皆所深究遇有善者必手録之至老不倦喜蓄善药以济人甞有贑卒舣舟河下同辈二人病且死莫知所措公徃视与之药留十余日病可乃令去后以事至贑二人者遇公率其同伍罗拜曰公吾父也甞活我然公亦不能记忆徒唯唯而已其他赒穷恤匮尤多生于元元统甲戌八月十七日以宣徳丁未二月初九日终年九十四是年三月十七日葬县西郭石狮岭下公所自卜也公再娶皆南富王氏后娶龙丘曽氏子男五人长允清涞水县学训导次允贤国子助教次允仁屡聘为儒官不就次允干次允和云南按察副使女六人皆适士族孙男十九人广湘广漴广广哲广莆广涞广浯广濬广滦广涧广沐广徳广澧广灞广沔广濠广洧广淳广溆曽孙男【阙】人时峻珽显泰勉华瓌光熙效蕳欣祐纲【阙】孙十人直与公之季子允和通婚姻尝得拜公
　　馆下时欧阳氏之长者惟公一人接其词气温然盛徳君子也窃谓子贱之贤孔子归于鲁之君子今乡邑有公在焉后生小子得以瞻望其仪型而兴于徳义庶几善类之多也而今已矣其可复得哉公葬已十八年而墓未有铭允干数以命直直縻于职务未暇也至是广哲为浙江按察司佥事来京师复以铭为请呜呼公之徳自足以不朽直何以副贤子孙之意哉其尚敢缓耶乃按状序而铭之铭曰
　　晔晔名宗盛德在公于家于乡孰比其隆寿考百年公又多子多子多孙公既受祉维老成人众之所望天不愸遗人胡不伤石狮之冈公所卜吉归安于兹过者必式
　　夫人萧氏墓志铭【代郭公绪作】
　　夫人萧氏讳夀泰和禄冈处士萧以吾之子而归我肇庆太守王公为继室慈俭顺祥以克有其家处士君素富既归王公又贵显而夫人乐居田里澹泊自足浣濯之衣菲薄之食处之不厌未甞矜饰以自大猝然见之不知其贵且富也家虽丰裕未甞妄费一钱而所以经营综理者益宻盖忘其身之老也王公初娶欧阳夫人有二子夫人能抚爱之逮事姑李夫人李夫人者公之继母有徳有能当王氏中衰李夫人嶷然自守抚育其后嗣以再造其家乡里敬服焉夫人事之无违礼其待宗族乡党不问疎戚愚良皆有恩意其生以至正戊子五月十九日而以永乐庚子正月二十日终享年七十三夫人有二女长嫁周仲威者早寡次适严敬仲其二子长曰信字行敏次曰直字行俭今为翰林侍读孙男七人女三人其以是年十二月某日其墓在禄冈南升仙岭之麓既有日使来求予铭呜呼予文何足以彰夫人之徳哉然不可辞也乃序次而铭之铭曰
　　于惟夫人慈顺俭勤克有其家而约其身仙岭之原有崔者坟昭德垂休述此墓文
　　刘宗庆墓志铭
　　永乐十八年庚子二月二十四日前完县丞刘宗庆卒于河西务时予在北京与其平生故旧闻之皆伤嗟出涕五月予以内艰归过河西务徃哭之十一月其侄涣与其子完州等奉防归至泰和侄同文来泣告予曰吾叔不幸以丧归卜以是月初一日县南门外龙洲上先生甞辱与处则墓非先生莫宜铭敢以为请呜呼予与宗庆相好十五年今虽哀苦不文其忍不铭吾友耶宗庆居泰和县东祖某父某皆不仕至宗庆乃以邑庠弟子歴试于吏部擢丞完县方盛年有才局遇事果敢其令与簿皆聴其所为县有逋租积三年弗完者宗庆首出俸赀倡僚吏代输其他事皆办集一县称治今皇帝以旧藩为北京完县在畿内扵事尤剧宗庆理之无不宜者时方调郡县出薪炭以给用所与防者皆中官要人其下怙势干求有弗得即媒孽其间故司出纳者多败去行部以宗庆为能使典其事宗庆洗手奉公夙夜勤慎请托虽不行而亦无所忤既歴三年未甞有违言者宗庆归后来者又相继败而宗庆之能益显其后县人有应从戍者逃去宗庆以其族人代之用事者以为罪乃落职居河西务宗庆处之恬然宾客徃来辄置酒相乐终日忘倦曰如是足矣嵗己亥予以外艰服阕赴北京宗庆闻予来俟于河上相见甚欢则告予曰吾近得痰疾气逆上防死今再见幸也呜呼孰知去一年而宗庆竟死矣则知人之处扵世者其可自恃以乆乎其生以丁未月日享年五十三妻钟氏同邑某之女有女四人又娶庆都某之女生四子完州北京复任重关也宗庆虽不幸客死于外然既知义命而能安之则亦何憾之有予与为铭亦以慰宗庆也铭曰
　　材足有为而又逢时退而就卑益恬以嬉知命不违死则奚悲我铭用昭永永弗隳
　　罗先生墓志铭
　　先生罗氏讳河字徳崇一字象贤西樵其号也世家庐陵之清湖自幼读书颖悟异常人甞逰吉安路儒学从勤窓王先生受诗经日有造诣元季兵乱乃归学于家与其诸兄自相师友经史百氏靡不穷究暨天下大乱隣境多冦垒先生相其兄自持倡义保一乡人徳之国朝受命儒道复兴先生遂以学行师后进文章翰墨徃徃争为人所传洪武辛未用荐举为武昌训导日与诸生讲圣贤之说凡经指授者多克底于成乆之归老于乡乡人学者复相踵于门先生诲之不倦其教宗族子弟必使守礼而蹈义与他人言亦依于孝弟忠信盖本诸其身云其祀先祠扫坟墓嵗时必谨至于先世遗文法书名帖皆手自校録以遗子孙虽老不衰罗氏故望族先生五世祖妣萧氏在宋时以上夀锡封孺人文信公以亲故甞拜跽称夀扵堂上既贵犹然髙祖融斋景定元年以明堂恩赠承务郎妣萧氏封孺人曽祖濬祖则扬父求过皆不仕先生生元至顺辛未十一月某日没于永乐癸未某月某日年【阙】娶同乡江隂刘氏子二人孙男四人曾孙男三人葬其乡某山之原而墓未有铭至是适均卜改葬于某山之原乃自为状使子彬来北京请直铭之直少尝从舅氏欧阳先生学以故人子得拜先生于永和先生风仪秀整语言切实所以垂训者甚至今四十年毎思之不能忘其何敢爱不腆之辞不以铭先生墓乎乃序次其大槩而系以铭铭曰清湖之宗来自金陵世有德义蔼然声称先生承之学博以宏人所仪刑而已不矜越七十年不爽于恒荃兰杜蘅有苾其馨峩峩新阡子孙是营载德垂辉刻此墓铭
　　封御史宋公墓志铭
　　监察御史宋原端既闻其父一聪公之讣当归治丧事乃来北京请命而后行奉其友右春坊谕德黎君恬所为状谒予告曰生之父实有奥学淳行生忝以科第成名者皆庭训致然也及滥官云南道其所以教者尤笃凢敬慎洁亷盖谆谆命之生得服膺焉幸歴三年无过举吏部以为称言扵上推恩封文林郎云南道监察御史勅且下而讣至矣呜呼痛哉今归奉葬而墓宜有铭庶防托以不朽敢请扵先生予与原端居同郡谊不得辞按状公讳敏一聪其字世居永丰迁鸎乡之白水里为名族高祖邦达元信阳州判官曽祖贵忠祖夀考父永泰皆不仕然诗礼相承为乡邑所推重公秀颖纯茂笃志于学凡经史百氏之书靡不研究工扵词翰与弟一诚皆有志科第而不遂乃出以教学者学者争师之孝扵亲睦扵宗族乡党其持已待物一以诚信非义不为非礼不行蔼然君子长者之风生元至正癸卯十月初十日而卒扵今宣徳癸丑正月日享年七十一娶黄氏有淑徳二子长即原端次行端孙男三予闻人之有徳善者必获佑扵天生虽未食其报而卒享其荣若公者非天之所佑哉是宜铭以昭徳垂后葬以某年某月某日其墓在同里带源之西岩铭曰
　　迁鸎名宗蔼文学衣冠相继俨蔚若有美夫子玉在璞惇德励行志愈确贤嗣承之奋寥廓推恩褒封荷优渥龙光下贲洞漠吁嗟天道信可托辟之稼穑种必获我为铭诗警凉薄更百千年久弥灼
　　太宜人杨氏墓志铭
　　太宜人杨氏讳观丰城人曽祖祖父皆有善行而皆不仕太宜人自幼端重寡言笑工于女事父母爱之为择壻得同邑丁公尚文既归善事其舅姑饮食衣服必躬治以进朝夕勤甚舅没年七十二而老姑独在堂太宜人奉事尤谨其心懽焉年九十而终丁氏素饶财遭乱失之公乃有四方志挟其赀旅逰于外者二十年太宜人治家事扵祭祀宾客吉凶庆吊凡诸所行皆中节由是公得如志卒能再丰其家平居教子必使读书为善于诸女妇必戒以贞静谨严其言凿凿乎不少贬至待妯娌则蔼然其和遇穷困抚幼贱皆有恩初命子铉赴南京受学于丁季恒先生所以训励资给者甚备学成以进士入官太宜人得食其禄而教戒尤至铉初任太常寺博士得封孺人及为刑部员外郎遂加封太宜人今进位刑部侍郎于法当封淑人而乃不能待以正统六年二月初一日卒于家距其生丙午之嵗享年七十六子男五女一孙男八曽孙男五侍郎君闻讣解官归将以年月日奉葬于【阙】之原以行状授予请为铭纳诸墓中予受而读之知其妇道母仪皆可为师法于葬宜有铭况侍郎之孝而予沗交好奚可辞铭曰
　　孝事舅姑顺相夫端厚淑慎厥家宜善既积累庆有余令子显赫升天衢恩封屡进礼秩殊髙堂鼎食防且腴忽焉而逝良可吁我为铭诗贲庐后百千年永弗渝
　　尚寳卿张公墓志铭
　　尚寳卿张公讳信字彦实以正统七年二月初三日卒于【阙】年六十以年月日江宁凤栖乡先茔之次其子昱昂以尚寳卿朱君用和所述公行状来谒铭公东莱掖人曾大父讳某大父讳兴考讳五以公贵赠尚寳卿母某氏封太宜人公天性至孝自幼已能奉父母饮食不敢先居父防哀毁防灭性而事母尤笃母甞病医弗能愈公焚香吁天刲肝和汤以进母病遂愈事闻太宗皇帝嘉之诏旌表其孝行而召为尚寳丞能以勤慎举其职秩满陞少卿仁宗即位陞尚寳卿而封赠其父母赐之诰命又满九年于例当陞正四品徙他署上以其先朝旧臣不欲使去左右命复为卿而食正四品禄至是乃以疾终永乐之初朝廷有所纂述既成书当用寳识之予时在翰林与公同事者防二年毎朝罢辄相与任其事然公必以书自随稍倦更休则退坐屏处出书相讲论务穷极防趣当时皆深美公以将家子而笃学如此其贤于人逺矣及同事仁宗皇帝于东宫旦莫同出入者又二年公忠勤切至临事俨恪其与人处则雍容谦退未甞有所忤人亦莫不敬爱之在位三十余年未甞易所守可谓笃实君子矣勤于治生有别业在都城东暇则课僮仆力树艺衣食之余以待賔客赈穷乏不少吝事其兄义极恭爱义为旗手卫正千户无子公奉太宜人命以次子昻为之子兄卒昻袭其官公教之忠孝必无前人功而思保其禄位正统六年朝廷出师征麓川昻在行见公有疾欲求免公戒之曰尔年少当捐躯徇国毋以我为念昻遂行以破贼功陞指挥同知献捷至京师而公疾甚昻不敢留复奉勅诣军中而麓川平即驰归阙下冀得一侍疾而公已捐馆矣呜呼公之教子有成绩而不及与其荣人皆为公惜之娶杨氏封宜人生二子昱昂也女一孙男二予既悲公不复见而公之子乃能求铭以葬思着其徳于乆逺其何可辞铭曰东莱之濵生此令人既孝乎亲亦忠于君寳玺是司小心慎宻逾三十年所履如一鳯栖之乡其安其藏昭徳有铭愈乆弥光
　　孺人费氏墓志铭
　　孺人费氏讳妙清以正统七年五月日卒于家年七十子敬为监察御史在京师闻讣恸絶即解官归治防以翰林脩撰张益士谦所为行状谒予告曰敬不幸失慈母罔极之恩不能报其痛甚矣若葬而不得铭以昭徳垂后则何名为人子敢请于先生予与敬素厚且哀其意不得辞按状孺人世居归安之淩波里父原达母吴氏皆有善行故孺人之生亦端重柔淑闲于姆教凡诸女事不程劝而能父母爱之为择壻得同邑处士严士毅遂以归焉处士孝弟忠信雅有志于四方常挟赀以逰家事悉孺人主之以勤俭自足处姻族抚下人待邻里乡党皆尽其道见贫乏者赒之桥梁道路有欲修而弗给者亦助焉居常蔬食曰吾非他有慕也不欲以嗜味伤物耳敬早有志于学孺人相处士日夜奬励之学成取进士为县令御史又毎以忠孝为训故敬大有誉于时而孺人夫妇得偕享其禄恩封之典将及之而孺人不待矣此敬所以恸而不能已也孺人一子即敬孙男四女一其葬以某月某日墓在【阙】之原于乎孺人之德善如此而子又克孝是不可不铭铭曰
　　妇道之良母德之光胡不百年而忽云亡藏于斯丘卜所定利尔子孙以鸿厥庆
　　中书舎人周君墓志铭
　　永乐中太宗皇帝向意文艺既以经术求贤矣而攻书之士学有师法者亦徴诣京师有所纂述使执笔其间姑蘓周君璿用珎与焉其书宗虞永兴在朋辈中最有名乆之得官为营膳所丞然未甞去馆阁与人交谦慎有礼士大夫虽前辈名徳多爱之而用珎乆益敬不见有阙失迁中书舎人益谨饬不懈而书亦益有名秩满得推恩封父母而二亲皆得食其禄乡邦荣之母没治防如礼起复未防复以父防去官既即吉将朝京师有疾遂弗起临终自以不克报君恩为慊而勉其弟与子以忠孝正统辛酉九月七日也年五十七其天资明敏多读书又通医术喜吟诗于晋唐名帖所积尤多其画师董源作古松法毕宏韦偃挥毫洒墨变化不穷京师人多好之用珎亦不厌其求其为人如此周氏之先居鄢陵宋南渡时有讳【阙】　兵马钤鎋守平江之嘉定州因家焉曽大父继善元平江路医学提举大父自牧为乡校师父仲立封从仕郎中书舎人母陆氏封太孺人妻张氏赠孺人继室施氏封孺人子男一曰浩女二以卒之明年葬长洲县彭华乡金盆坞之原而墓未有铭其弟寜波府学教授玑贻书翰林徐编脩良玉请为行状托中书舎人凌尚义持来谒予铭予于用珎亦素厚甞念其以忧去而冀其速来不知其遂死矣惜哉铭曰楚楚兮令仪渺兮予思怅一去兮不复来金盆之原兮此焉归于呼奈何兮胡寜不悲
　　张君墓志铭
　　张君讳【缺】字彦彰别号耕逸其先清河人唐末有讳容者为吉州刺史因家于吉宋建隆初孙渥乃徙居吉水县文昌乡之西圑里世以儒术显闻君之曽大父尚友大父心顔父允仁皆不仕而皆有学行母顔氏以至正壬寅十月初十日生君君自幼颖敏闿悟博覧经史一见能了其大义座客甞有言周勃呼军门令左右袒以为逹权变君曰斯时唯当喻以义岂当问其从不从邪其意与先儒合前軰长者大竒之及长学益进智识亦超迈宗族有事皆取决于君然君未甞有矜色居常嘿嘿似不能言者至论事之是非析理之同异众言纷纭莫有适当者君徐一语折之无不恱服君虽负竒气然所行必由道早失父事母顔夫人极爱敬伯父晚年防子诸孙幼君养之如父厚扵兄弟先庐悉推让之从兄死君教其子宗琏尤严见其能学则心为之喜诸子弟有悦学者皆奬励以成之族有遗孤女从其母适人而许与非类取而育之择名族归焉从兄弟某遭疫举家莫能兴众亦莫敢过其门君独日徃视予汤药死则殓焉缌亲有中嵗犹鳏者君出财为礼俾之娶谨于取友非其人则深絶之性不喜饮遇贤士大夫相过从辄倾倒为懽至竟日不乱尤倜傥有才畧好古人竒节伟行非常之功嵗壬午永丰吟田罗坊人作乱聚众万余杀人掠财焚庐舎故家大族皆栗栗危惧务奔走以图存君独思保障一乡倾家养士召乡人子弟喻以逆顺祸福部署为扞贼计众乐为之用逺近来依君者君皆能馆谷之贼素闻君名亦畏君君觇知之率敢死士夜出旦乘大雾捣贼巢贼仓卒不知所为杀戮无筭余众各鸟兽散比官军至闻贼平止不进县令丞欲上其功君力止之曰吾为家族计耳何功之有君子谓鲁连不过也甲申嵗歉君推其余积以济饥所活甚众永乐丙戌十月二十四日以疾卒年四十五闻者莫不哀之娶刘氏有贤行五子长容重后君十四年卒次容端次容肃次习早卒次容静君甞欲各教以一经今皆能为士人女二孙男【阙】以某年某月某日葬君于里之故寺祔大父母之兆然墓尚未有铭至是容端以君兄子宗琏旧所为状来求铭予观君之才行信所谓竒伟不常之士稍振其端而所立已有过人者使効用于当时得尽出所有其功业岂少哉而惜止于斯宗琏故大理丞甞官春坊与予为同僚予知其言信故不辞而为铭铭曰
　　呜呼张君承阀阅之华服礼义之腴才足以奋厥谟行足以世其家而不永年命也奚辜铭以昭之千载弗渝
　　都事熊公墓志铭
　　熊氏居南昌之卢观为右族在宋有仕至补阙曰云卿者公之五世祖也曽祖叔美祖敬升父中立皆不仕中立娶刘氏生公扵元至正丁酉十月十六日今正统壬戌十一月日以疾卒于家年八十六公讳纪字景方松节其号也自少端重喜学多读书孝弟之行成于家孚于乡里其与人处寛和而有恩嵗饥常发粟以赈贷贫不能偿者焚其劵乡人有受佣于家必丰其饮食常直之外又厚资给之曰吾扵乡曲当如是岂惟酬其力哉家虽丰自奉甚约其教家人亦如之至待賔客则甚厚性坦亮刚毅好古人竒节伟行洪武壬午有司以才武荐公用事者便宜授公六品公知不可为竟谢去会造船海运费繁役重守令属公董之部使者苛急众不胜其严贷白金六百两以就事弗克偿公曰吾观役夫多贫若责之急必有损产业鬻儿女者独取于家偿之众皆诵徳焉子尚初以才举当得官需次于家公教之勤慎平恕而以不欺为本前都御史顾公佐举尚初为都察院都事用公之教有能名于是朝廷推恩封公为都事乡人皆以为有徳之报公飨其荣养将二十年而所以教子孙者尤笃至是虽以高夀终而大夫君子犹惜之娶徐氏有贤行子二长尚初今为都察院经歴次尚爵女二孙男六曾孙男【阙】尚初卜以某年某月某日葬公【阙】之原以国子助教李洪所为行状来请铭呜呼公之德宜有铭而子又克孝予奚可不铭铭曰
　　熊于南昌蔚为故家而公承之亦孔之嘉其福则那其夀则遐昭德有铭百世之华
　　王处士墓志铭
　　泰和王君伯彰以永乐二十二年二月十四日终于家年六十九其子若孙将以某年某月某日葬于【缺】原而以状来请予铭予与君交也后而相知为深其何敢以不敏辞乃按状序而铭之君讳环伯彰其字世家邑之梅冈自少力学通诸书慨然有志于用而诸兄弟多防亡惟君在父母老矣因自叹曰亲老乃欲仕耶遂隠居荣养朝夕左右能得其欢心父母疾奉侍尤谨汤药必亲甞亲没葬祭无违礼寝苫枕块三年然后复既乆而哀慕不衰好善急义出于天性亲族有防孤者长育婚嫁之死不能葬者为具棺葬焉嵗歉则出谷以赈贫乏贷而不能偿者不切切计也故乡称为有徳嵗辛未里中大旱巫尫百方祷之不雨禾则尽病君叹曰若是民其殍矣乃自作坛以吁天诚意恳至越三日大雨人又以为有徳之应皆歌咏焉甞一至京师今少传杨公故翰林侍读梁公皆相推重梁公后以忧归君遂礼而馆之使诸孙受学焉益相与为莫逆性尤髙简闲旷喜赋诗得唐人家法吾邑故族富而有文如君者甚少君亦以此自豪遇大夫君子相从讲论连日夜不厌长筵广席高吟大唱以为欢他莫之顾也由是为不能者所忌而尤以门第自重鄙夫窭人一旦勃然起者未甞比数收拾故素出其下者尤忌之然君一不以屑意自号樵雪人异之曰君非樵者也君曰吾岂欲为会稽守邪清苦自励吾志也与其从兄子朋相友爱一味之甘不聚不食故宗族子弟皆化之王氏夲长沙人南唐时有为吉州法曹者因家庐陵之甲村今居梅冈则自甲村徙也六世祖约斋宋咸淳间与弟某皆以易经举进士而约斋与文信公最相爱然至君之祖则堂父道济累世皆不仕而皆称为善人长者君娶清湖罗氏之子妇道母仪克刑其家子二人长某先五年卒次某孙男七人曽孙男二人忆永乐廿年予以内艰起复赴北京君因邀予过其家相与觞咏至夜分不寐既旦遂别去未半年而君已矣此予所以深惜者也故既为诗以哀之又因其请而为之铭亦情之不能已也铭曰
　　呜呼王君有行有文不诡而羣世嗣其芬苍山郁盘有崔者坟庆泽斯存利尔后昆
　　范仲彰墓志铭
</div>
    <div class="pagination">
<a href="抑庵文集_page27.html">上一页</a><span>...</span><a href="抑庵文集_page23.html">23</a><a href="抑庵文集_page24.html">24</a><a href="抑庵文集_page25.html">25</a><a href="抑庵文集_page26.html">26</a><a href="抑庵文集_page27.html">27</a><span class="current-page">28</span><a href="抑庵文集_page29.html">29</a><a href="抑庵文集_page30.html">30</a><a href="抑庵文集_page31.html">31</a><a href="抑庵文集_page32.html">32</a><a href="抑庵文集_page33.html">33</a><span>...</span><a href="抑庵文集_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
