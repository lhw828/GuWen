<!DOCTYPE html>
<html>
<head>
    <meta charset="UTF-8">
    <title>曝书亭集 - 第 32 页/共 79 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>曝书亭集 - 第 32 页/共 79 页</h1>
    <div class="content">　　焦山剔铭图为王副使【煐】作
　　华阳真逸昔瘗鹤井穴乃在焦山根铭文不省谁氏作纪年第有干支存审视要非唐后勒昔年曽与张弨论兹山不与浮玉伍其地僻左稀攀援旋涡转湍奔溜急沐日浴月惊涛翻峰坳集海舶浪齧藏江豚铭辞汨没露日少谁抉地戸开天门丈人守灵威真官降赵尊若非神人防遗迹安可扪芦台王君信好事躬自荷锸操犊裈剜苔剔藓竟深入先以前趾次凥臀手摸其文无阙失一纸价已当瑶琨西江道士为传写衣袂尚带寒潮痕惜哉辕马且北去山游未遂栝与温何年金石共搜讨疑义相析穷其源
　　题宋中丞迎
　　銮集二首
　　鱼水君臣古不如玉音问荅【宋胡忠简公撰】驻乗舆近来官阁无留牍更
　　勅香厨挍秘书
　　西陂水比石湖清云汉天章照夜明且莫平泉疏草木试看马乳后园生
　　七夕词六首
　　箕南斗北火西流万里明河一夕收难得纤纤两头月夜凉犹挂曝衣楼
　　照面微亏半月轮经年别绪暂相亲奔龙控鹤缘何事天路翻多褦襶人
　　中庭儿女上驼钩夏果秋列案头若使天孙有余巧只应先乞自痴牛
　　清浅河流次第看桥成犹费立津盘来朝试弹林梢鹊验取修翎干未干
　　旧事虚传摩防罗家家秋思问谁多儿童免戴青荷叶借我连筒卷白波
　　马乳蒲萄哈蜜吴侬一倍鬭繁华街头不复簮楸叶但买山塘茉莉花
　　曹通政【寅】自真州寄雪花饼
　　旧谷芽揉末重罗麫屑尘粉量云母细糁和雪餻匀一笑开盘槅何愁冰齿龈转思方法秘夜冷说呉均
　　题朱【显祖】梅花手卷
　　空里疎花淡更香瑚水厎尺难量只应翠羽三更月卧看横枝如许长
　　赠卓处士【尔堪】
　　忠贞公后族蝉聨一代遗民借尔传辛苦辽阳存过所【其先世入关过所尚存】篝灯重话革除年
　　初冬北郭防集分赋
　　诗朋期不违胜引情乍惬潦看楚泽收檐与蜀冈接栾栾敛余花燮燮下凉叶短景犹恋人深杯转稠叠
　　饮方【觐】园亭即送其入都
　　隋苑频移桞呉歌罢采蔆平山窥戸入逺水出郊澄劵尾驴三纸霜羣鴈一绳金台行在望乐剧许同登【时义兴储子执礼同行】
　　玉带生歌【并序】
　　玉带生文信国所遗砚也予见之呉下既摹其铭而装池之且为之歌曰
　　玉带生吾语汝汝产自端州汝来自横浦幸免事降表佥名谢道清亦不识大都承防赵孟頫能令信公喜辟汝置幕府当年文墨賔代汝一一数参军谁谢皋羽寮佐谁邓中甫弟子谁王炎午独汝形躯短小风貌朴古步不能趋口不能语既无鸜之鹆之活眼睛兼少犀纹彪纹好睂妩赖有忠信存波涛孰敢侮是时丞相气尚豪可怜一舟之外无尺土共汝草檄飞书意良苦四十四字铭厥背爱汝心坚刚不吐自从转战屡丧师天之所壊不可支惊心柴市日慷慨且诵临终诗疾风蓬勃扬沙时传有十义士表以石塔藏公尸生也亡命何所之或云西台上晞发一叟涕涟洏手击竹如意生时亦相随冬青成隂陵骨朽百年踪迹人莫知会稽张思亷逢生赋长句抱遗老人阁笔看七客寮中敢防怒吾今遇汝沧浪亭漆匣初开紫衣露海桑陵谷又经三百秋以手摩挱尚如故洗汝池上之寒泉漂汝林端之霏雾俾汝长留天地间墨花恣洒鹅毛素
　　柔兆阉茂
　　春日读春秋左氏传心非胡氏夏时冠周正之说偶忆草庐呉氏读尚书絶句【原诗前汉今文古后晋古文今若论伏胜功遗像当铸金】因用其韵
　　鲁史王正月羣疑积至今丘明一周字直可抵千金
　　题徐检讨【釚】丰草亭六首
　　青竹枪篱白竹门西蒙不异旧时村暮年庾信文章老只合江关赋小园
　　蓄意诛茅缚作亭中央四角总虚櫺客来不用愁鰕菜渔弟渔兄满洞庭
　　一篑平山一曲池猫头生笋菟抽丝新来长得金光草试问主人知不知
　　春泥就燥雨初晴百草千花一夜生为报亭中宜对酒不成送客反留行
　　暇日娑拖一杖支养生方法讲多时不应尚恋闲钗钏枣木流传本事诗【检讨方镂板行续本事诗】
　　登盘黄雀箭头鱼谁道天随子不如近日欲传糖蟹法更来笠泽借丛书
　　东禅寺林酒仙祠【仙长洲林氏子幼失水至嘉兴为比丘祥符五年卒于寺僧居简北磵集为作铭龚明之中吴纪间述其事仙遗诗有门前緑树无啼鸟之句】
　　独破珠林戒惟贪米汁甘醉乡仍此地古佛与同龛北磵遗铭在中呉旧事谙门前留绿树过客每停骖
　　忆高征士【不骞】三首
　　苦忆莼乡一钓师捉将官里去多时匠门自闭潮生阁寂寞张为主客诗【潮生阁在张孝亷大受园中徴士至呉长泊桥下主客时酬唱】西华东望禁垣重鞾厎霜花晓更浓料得簪毫趋朶殿惊心怕后丑时钟
　　蓟丘风雪最夭斜何处停车问酒家此日聨吟遗一老僧房独对海红花
　　谒泰伯庙四十韵
　　沮漆寻源合江蛮相土古公遗哲嗣内传有明征肇迹贻谋逺先几脱屣能帝心惟季度祖武得昌绳句曲诛茅始衡山采药曽屈伸等龙蠖游息喻鹪鹏三让声何忝羣黎爱莫惩稻田占乐嵗【泰伯围田城内】瓞啓新塍洌井深堪汲高墉近可乗讴歌顿洋溢狱讼省侵陵化被仁风厚经传至徳称【宋徐侨请更论语名鲁经】玉舆初弗顾黄屋讵难胜【陆云碑狱讼载归讴歌屡请能舍玉舆之贵永袭皮冠之迹】自镐宗盟重维南庶绩凝命圭还作伯端委岂无朋节孰千秋并名将万代矜【符子太伯将让国语其傅曰王欲吾嗣一国之事吾其羞之吾闻至人不贵一代而万世以之贵】世家伦序定人表上中应【汉书古今人表泰伯仲雍均居第二等】地纪呉甄胄【见陆广微呉地记】祠沿汉永兴到门帆叶卸【陆防诗让王门外开帆叶】倚郭殿檐层行潦苹长荐平墟墓未崩友于同一庙【皮日休诗一庙争祠两让君】栖止必双凭熟食均笾豆文身判股肱独存冠黼冔不散发鬅鬙【史记索隠引世本文雍是熟食故字熟哉攷文身被发止雍一人】逊位翻追王浮家乃诞登典仪咸秩久斋宿有司恒芭舞经春演灵旗练日升官桥行坦坦【近庙有至徳桥】社鼓奏鼟鼟霸业诸孙歇丰碑异代増斗牛含气象乌兔信环縆议礼邦人懈弥文俗吏憎渐疎胞与翟下遣簿兼丞画绘添竒鬼【潘凯记祠两庑下土妖木魅诡形罔象编氓匄福膜拜乞灵】牲醪减旧秤但令巫史祝罕覩蕙肴蒸断础方花湿空廊蔓草艿青虫晴挂树苍鼠暗窥灯迩者
　　鸣銮至恭惟嘉惠承为章倬云汉题扁照觚棱过客争趋谒其谁免战兢杏梁浮震泽栗主配延陵坠典勤分掌【同时范文正程明道宗忠简诸祠降　御书扁额】恩言尽服膺法施民矢报终古洁铏防
　　山塘纪事二首
　　寒食山塘路游人队队偕桁杨充辠隶箫鼓导神牌红粉齐当牖银花有堕钗殷勤短主簿端笏立阼【类篇丛租切】阶【呉俗迎城隍神至虎丘道士以王珣地主袍笏立阼阶延至厉坛】
　　神来官道拥祝祭厉坛仍活脱青袍引纵横绣幰乗巫风书具训奢俗礼宜惩手版纷纷集吾怜张季鹰【呉俗土谷神城内外各十多以手版迎城隍张翰祠葑门外亦与焉】
　　夏日杂兴二首
　　五月新苗绿上衣农人占雨荆扉墨云合处斜光露无赖蜻蜓千百飞
　　桐隂细细白花攒吾爱吾庐暑亦寒纵少围棊消永日也应骑马胜麁官
　　题装潢顾生【勤】卷二首
　　梅边亭子竹边风添种梁园一捻红不独装池称絶艺画图兼似虎头工
　　过眼云烟记未曽香厨争借理签幐残山剰水成完幅想像张龙树不能
　　得三十五弟【彞爵】杭州书
　　司训吾家弟封书忽见招红荷花十里开到定香桥
　　寄讯龚御史【翔麟】
　　江桥卜筑意麁安闻道田居十亩寛不使车尘喧戸外尽容山色到檐端灯前绿酒双鱼洗雪后红衣一钓竿料得
　　时巡春有信种花应许上楼看【近年毎逢车驾巡幸一至杭州】
　　送高【佑釲】之江寜二首
　　尘衫破帽独支笻重向金陵寄客踪试上风香层阁望至今犹剰几株松
　　青衿文字国门编暇话姚翁结客年【翁字北若念祖友壻】快意黄金随手尽秦淮一道拥灯船
　　汪侍郎【霦】携仲子【阙】　夜过二首
　　解缆童儿塔【侍郎从海寜至】抽帆长水村剧谈无夜禁密坐觉冬温雀鲊披緜重鱼头漉酒浑回思燕市饮凋谢几人存
　　十载疎芳讯崇朝去考堂楚歌休懭悢呉语自清狂旧雨西牎在空林朔吹长阿戎飞动意离席倒诗囊









　　曝书亭集巻二十一
　　钦定四库全书
　　曝书亭集巻二十二
　　翰林院检讨朱彞尊撰
　　古今诗【二十一】
　　强圉大渊献
　　宿陆上舍【稹】听雨楼
　　客鬓已星星小楼听夜雨昨日海棠花飘落知几许早有私虾蟇聒聒草根语
　　天平山谒范文正公祠
　　范公祠屋此山中石笋抽萌万笏同遗像依然穷塞主义田不改旧家风归来散绢三千匹没后题碑四五通近覩
　　天书银牓在年年秋色照丹枫【康熙四十四年御书济时良相扁悬诸南檐祠有老枫三十本】
　　由上沙登灵岩山寺有感书壁
　　溪桥烟栁晓参覃莹拂才过三月三人自雨中来雨外路从山北转山南遗民老结莲花社开士高居燕子龛茶板粥鱼消歇后空余井谷上方甘
　　胥口
　　胥口如绳直吴船比屋高往来陵雨雪歌笑涉波涛浅碧摇新栁夭红露小桃近年浮宅惯未觉此身劳防集张上舍【士俊】水周林同诸君分韵得人字
　　岸上牵船思曼水中筑室灵均客来何者是客客去此中有人
　　石湖
　　吴下长为客舟行不计程过桥湖水阔隔岸野云生寒食谁温酒深村亦卖饧农人占甲子最喜上方晴
　　高丽蓡歌赋谢纳兰院长【揆叙】
　　若稽古帝伊耆穿九井御六螭百谷既播雨露滋蒸民乃粒无阻饥维帝念人寿之不永稽首再拜就泰壹小子而问之小子前致辞养生固有道曷不施赭鞭鞭百草尝其平毒审其寒燠【乌皓切】别君臣异湿燥或冬而萌或夏而槁丰者茀蔓者抱鼎用饪臼用捣防咀三百六十五味着为本草经授诸医师俾雠讨山娟娟兮树蒙蒙爰有紫衣童子歌宵中瑶光之宿帝车尾散为仙卉三桠五叶各一丛人衔鬼盖海腴名不同是为土地精肩股各具体有时黄口儿土中啼不已高高羊头冈深深虎穴厎立苗团紫云结子堕红米晋上党赵邯郸逺而新罗百济根结蟠我昔于高丽图经曽览观胥余启宇后朝鲜世世称外藩森罗三千七百岛四至八到提封寛域中生蓡类羊角其上椴树清隂攅春州产尤嘉坚白少垢瘢闻诸辽阳土木搰地先以热汤野炉煮何异都蔗去汁方登盘此邦之人日炙风戾乾元气不损形神完珍药岂易得恒愁致者难纳兰学士相于久忆别重逢嵗在酉三面山临一面江【学士游韬光句也】诵君清诗不去口今春鳯舰复时巡扈从依然八十一车后朝来帐殿喜合并悯我形枯貌黧丑分我神草凡百茎投之几案铿有声五加一把安足道爱玩不异懐中琼服之洗忧恚定心气益神智还精髓失笑颇类西域之骆驼口不能嚼左右齹老眼秤星浑不辨刀圭约略付锉作诗报学士竒觚急就有媿卢仝马异刘义何
　　过龚御史【翔麟】田居留饮即席赋
　　兰台有柱史敢谏名不虚奋舌弹将相收身还里闾性不爱肥腻筑室田中居田中何所有活水清不淤竹依上番种撰辰日鉏十枝五枝花一寸二寸鱼篱下舴艋舟门前觳觫车虽然在城市俗务已渐疎交谪无孺人著录付小胥晓督芸鼓芸宵从渔父渔我来适孟夏乍见莲叶舒芦藩打桨入直前上阶除是日新雨后决决鸣沟渠一孙扶藜杖【桂孙】二客停笋舆【查编修嗣瑮家上舍思賛】主人略礼法小摘园中蔬山庖逺羶腥俊味颇有余日长语杂乱要勿及除书学稼既有懐老农岂不如清诗唐宋间流传相叹誉幽栖洵可乐竒服遂厥初试观褦襶子有若穷相驴团圞日旋磨进退皆牵挐对此淡荡人物外心相于躬耕许我耦愿言期溺沮
　　初夏湖上同佟学士【法海】贾编修【国维】查编修【慎行嗣瑮】泛舟学士纪之以诗遂和其韵
　　新晴最可娯天朗片云孤莼腻鱼王墖莺娇桞浪湖水亭施步障风幔结流苏今夜弄明月千金此一壶
　　玛瑙寺陈阁老行馆
　　宝胜湖边刹峰连葛岭青过桥
</div>
    <div class="pagination">
<a href="曝书亭集_page31.html">上一页</a><span>...</span><a href="曝书亭集_page27.html">27</a><a href="曝书亭集_page28.html">28</a><a href="曝书亭集_page29.html">29</a><a href="曝书亭集_page30.html">30</a><a href="曝书亭集_page31.html">31</a><span class="current-page">32</span><a href="曝书亭集_page33.html">33</a><a href="曝书亭集_page34.html">34</a><a href="曝书亭集_page35.html">35</a><a href="曝书亭集_page36.html">36</a><a href="曝书亭集_page37.html">37</a><span>...</span><a href="曝书亭集_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
