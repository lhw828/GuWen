<!DOCTYPE html>
<html>
<head>
    <meta charset="UTF-8">
    <title>嘉树斋稿 - 第 23 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嘉树斋稿 - 第 23 页/共 46 页</h1>
    <div class="content">
　　○程征君寿诗 

　　征君高世士皓首握玙璠松竹依堪老烟霞卧不喧山中逢石髓溪上接桃源九转丹初熟三春花正繁长生亲授诀至道面聆言愿逐游仙去安期与羡门 

　　○石壁山居 

　　野性耽幽僻屏栖石壁间悬崖郁苍翠飞溜自潺湲径入苔堪践梯回萝可攀天风引松籁岚霭护柴关鸡犬偕新隐渔樵恋旧山丹丘迟鹤下白业与僧闲杖履时探历烟霞任往还百年过强半何物驻颓颜 

　　○早春溪楼眺望 

　　天空堪引睇佳景在兹楼山水涵初霁人家拥上游明霞连远岫淑气满芳洲破雪梅争放含烟柳乍抽熙熙朝旭散澹澹惠风流绿畛回黄犊苍波下白鸥生涯双蜡屐心事一渔舟不尽凭阑意乾坤任是浮 

　　○君扬弟贻几上昆石赋谢 

　　谁将岩壑趣置我读书台珍重兼金赠休轻燕石猜神功真作者人力若为哉岂是禹凿出或随汉使来连城元有价深椟惜无媒据案如分岳临窓似列台一拳能崒嵂寸垤更崔嵬影浸墨池暗香沉雾嶂开移根云欲动含润雨将来断续蜂腰细参差凤影回势欹全压水色古半侵苔奇态应难写幽情不易裁相看自成癖长日此衔杯 

　　○酷暑 

　　炎威骄赤日三伏昼偏长燥暍心如疚烦蒸病欲狂裸身频盥濯散发莫禁当竹下思湘簟松间忆石床谁将甘露洒讵有凌氷藏鼷鼠深千尺悠悠天北方 

　　○冬兰诗 

　　摇落岁华暮风霜屡见摧美人渡湘水春色故随来翠色分寒筱清香逼早梅佩轻氷下结带弱雪中裁空谷回邹律芳丛占楚台寄言水仙子相伴好徘徊 

　　◆五言绝句 

　　送陆无从游江东便入新安四首 
　　木笔花二首 
　　木芙蓉 
　　送陆华甫游岭南因寄欧桢伯四首 
　　朱竹 
　　赠风鉴僧扬州人二首 
　　送惟震叔游楚 
　　题邵道卿风竹二首 
　　和石公雪中红梅 
　　春风楼分韵得松间月龙涎香二首 
　　返照诗 
　　题画 
　　赴平凉途中杂咏六首 
　　德州道中四首 
　　泛黄河四首 
　　宫词五首 
　　广陵怀古 
　　季园杂咏 

　　○送陆无从游江东便入新安四首 

　　辞家到江北逢子过江东去指来时路扁舟入画中 

　　其二 

　　三淛孤槎远千山万木秋闻猿堪下泪飞梦到扬州 

　　其三 

　　九月桐江上丹枫映碧潭长吟严子濑千里羡奇探 

　　其四 

　　送子新安去行行入白云黄山崖上石可勒五游文 

　　○木笔花二首 

　　三月东风暖花开傍玉兰不因轻着紫臭味本同看 

　　其二 

　　刻紫玉玲珑清香浥春露彷佛在辋川辛夷馆中遇 

　　○木芙蓉 

　　淡妆凝晓露泽国擅秋芳欲寄相思恨伊人水一方 

　　○送陆华甫游岭南因寄欧桢伯四首 

　　去住情难忍临岐念旧游凭高时极目何处是罗浮 

　　其二 

　　鼙鼓连山动风烟接地多遥遥五岭外不识近如何 

　　其三 

　　十载论知己于今半白头相逢烦一讯犹忆竹西不 

　　其四 

　　去值三春后应残岭上梅南州逢　　　寄荔枝来 

　　○朱竹 

　　何来丹凤尾弄日影离离秪疑湘水上忽有珊瑚枝 

　　○赠风鉴僧扬州人二首 

　　不跨扬州鹤浮杯海上来风尘堪物色天眼几时开 

　　其二 

</div>
    <div class="pagination">
<a href="嘉树斋稿_page22.html">上一页</a><span>...</span><a href="嘉树斋稿_page18.html">18</a><a href="嘉树斋稿_page19.html">19</a><a href="嘉树斋稿_page20.html">20</a><a href="嘉树斋稿_page21.html">21</a><a href="嘉树斋稿_page22.html">22</a><span class="current-page">23</span><a href="嘉树斋稿_page24.html">24</a><a href="嘉树斋稿_page25.html">25</a><a href="嘉树斋稿_page26.html">26</a><a href="嘉树斋稿_page27.html">27</a><a href="嘉树斋稿_page28.html">28</a><span>...</span><a href="嘉树斋稿_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
