<!DOCTYPE html>
<html>
 <head>
  <meta charset="utf-8"/>
  <title>
   弇州续稿 - 第 139 页/共 228 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弇州续稿 - 第 139 页/共 228 页
  </h1>
  <div class="content">
   铭曰畴起布衣而为上近臣畴以艺显而奄有其文畴为亲而不有身畴后已而先人见其一端以为侠而知者以为徳之醇吁嗟乎顾君
　　
　　光禄寺监事京庵宋君墓志铭
　　
　　余宦逰燕中故华亭宋公为名御史旋各以病废不相识而余病已稍复出然里居之日为多而公之子光禄君称名士里中絶不相闻然与余故人徐太学孟孺善太学数为言君孝友忠信重然诺不靳施予余殊心器之既而复谓君呕血死矣其死实病而能自强泚笔先后为偈若干言往往出意表最后君之子启眀以状来请志铭称其病剧时亲故对之而泣君笑叹曰我自归我耳而曹留则留何碍或曰得无有不了乎君复大笑曰今日吾了日也遂书偈曰千身万刼此灵根今日灵根何处去无来无去真灵根彻得灵根自常住既而孟孺偕其友陈仲醇来访君抗手谓曰吾与二足下生死交乃者大事迫矣何以教我孟孺曰惟有西方耳君颔之已而复曰病一刻不可忍奈何仲醇曰一刻安在君乃怃然曰吾十年亦犹是耳更两日手定凶具遗嘱寄启眀诲之为君子而已不及他私语已复书偈曰人人不识西方路我道西方是我家横出信心须顷刻不须路上半杯茶时所养子启祚侍顾而曰吾行甚乐特不能待汝母汝弟耳索熟水三潄之起坐亡几何翛然而逝盖启眀之言与孟孺合嗟乎儒者居恒谈说大道若真得之其排斥西竺之教以为异端快耳畅目无能难者于生死之际不胜去就一念乘之而恐怖夺之而散乱居平所谈说安在更不如受西竺之教者之爽然无罣也而余所交衲子尊宿多矣要之亦不必尽然君所操儒术也其治家人产也其日酬接妻子昆弟戚执闾里人也其于生死之际则衲子尊宿所不易如者何也启眀曰而师昙阳子之立化也君虽不及躬侍然日夜冥心焉梦而得师授以三印其文皆曰处真子而篆体别且曰后五载度汝然则君之所以不怖不散者恃有昙阳子在耶有恃非道也孟孺曰不尔宋君故尝读华严经而悟夫悟华严者不堕境君偈犹境也以为贤于近世之儒者则可许而志之曰君讳邦又字民倩别号京庵其先自汴避兵而南遂着籍华亭凢数传而始业儒至御史公某始大显君八岁受论语十岁受易属文有声十七补博士弟子故杨给事允绳见而异之曰吾负吾女贤偃蹇其配今得壻子足矣给事女遂为君妇君自博士弟子进太学而御史公病失眀君日夜奔波延请医药卒不效每一拊公目辄痛心哽咽不已已而其母某夫人卒君号踊不欲生饘粥亦絶公觉之曰汝为死者死则快然何自不为生者生君乃强一餟及其私居苫土皆血泪渍也部使者修睚眦怨于公株及君然君实无可指摘者而其季颇跅■〈也〉蚤夭累亦及君君以一身扞之往来居间凢十年而后解家以不毁公时谓客吾不能无恨于人以是累吾儿谓季之子曰非而伯父而不覩此室庐也君更局蹐不自安曰不肖不能生贵显为大人销外侮甚愧大人久之御史公慨然语君壮且才宜及时有所树效士贵行志耳安能役役为笔研误即老死谁知若者君念公朝暮恃我为目不忍发公故遣之既谒选得光禄寺监事三月请告归与诸子弟称觞奉御史公寿时公七十矣大欢乐之然居恒语君乡俗薄而嚚我尚不易支非汝土也金陵故都贤豪长者之匿迹汝其志之于是公以后六年捐馆君哀毁有加服除犹杜门谢人事者百余日乃叹曰可以奉吾亲诲矣遂徙居金陵金陵多佳山水君甚乐之然不好游大人久之归里上冢会得疾即前所称从容书偈万厯乙酉十一月事也距其生嘉靖丙申春秋仅五十有二痛兄邦交蚤卒抚其孤如子经纪其室逾于已室当倭乱而乡人中兵者跳入城君辟丙舍数十楹处之资其饘粥又割居傍地以益郡狱郡守义君旌其门有钱家港阔御史公首捐百金辟之君岁指囷中粟赋民功始僝自君之为施而里居观寺桥道亡弗饬者宗戚闾左亡虞衣食者诸所为徳不可訾数然杨夫人寔有以相之君有丈夫子二启眀太学生娶庄氏启郊聘朱氏所养子启祚姊子也郡诸生娶苏氏女一适锺允善孙男一京伯尚幼
　　
　　铭曰恒人之情愍生怖死乐死苦生蒙庄之蒙儒者斥焉以数归理西方圣人万刼不毁其词缪悠其道宏矣君之坦然毋乃出此清净圆眀与佛同体归魄亲垄永存世轨谁其铭者无生老子
　　
　　沔阳州学正象斋朱翁墓志铭
　　
　　余病告靖居而嘉定令朱君廷益每以公事过辄来叩靖有所质始一再见之其后谢不任而乡人称令贤者耳为沸乃稍复见之一日偻行而叩我色墨且瘁再拜已出其父封令君建侯之书与币及手所草先学正象斋翁之状复再拜而请曰敢以地下之石劳长者余辞不获则谓姑以贤令君之故而受役既卒读状又叹曰吾不恨受役今且以翁之故而益知令君返币而志之志曰翁讳贤字汝贤象斋其别号也先世自婺源徙而嘉善遂为其邑之思贤乡人大父某以学行为诸生其治家政必步趣先文公礼其它事多廉取而寛施尝扁其堂清白曰使后世毋忘也盖里中籍籍饶守相辙矣有子三人仲曰邵武教授公某少以才游太学试不利三十为邑校官凢数转皆不离校事歴大郡而后卒所至诸生模楷之前后有丈夫子九人其七为翁生而秀慧不羣稍长从内兄胡给谏工文辞通经术张太仆某者见而大竒之置甥馆弱冠补博士弟子即以试最得廪食学使者万潮两试翁皆第一诧谓诸生此子字字出意表非而曹偶也然至大试辄不售尝售而坐溢额复不得收御史惜之俾受经省院中其再售则业已冠其经矣一臬司尝有所憾于翁摘其论以为诋诽胁御史去之翁亦自伤竒数稍倦于业更十年当贡矣而以念其侪老贫而格小阻避之俾自为计翁龃龉者四年年且五十而始成贡授太平之训导转教谕清河再转沔阳州学正其见模楷约畧如邵武公有诲而已束修不行官舍一鹤一鹿余廪共之既倦游以年至自引归归日盛供张与戚执驩饮者三而谢去之谓其子建侯曰藩吾门吾自兹与世絶矣不能从冶服少年子倾凿落也自是毋论城郭即十室之市迹可数矣有刑部郎萧君者尝从翁受经以谳狱行部嘉善先期驰吏介书币于翁书辞娓娓将欲有所为翁笑而置之郡大姓坐法论死未报布尔目于翁所得其状乃行数百金求末减翁怒曰不佞虽仅辱一命风化系焉而子乃轻黠我指其楣此吾王父所以志也自是萧君行部再谒翁虽与之饮色益庄竟不能有所问而别翁居职二十年所积俸为金二百宗人谬市所业田持金去既使苍头问租则报曰租何在租出之田田何在则报曰田何在翁笑而焚其劵曰得我金易耳而劳此狡狯且偿我何必劵也翁孝友自天性于子行第七而邵武公之谒天官选也翁司其槖枵出妇装珥而阴进之得治行寻卒于邵武翁日夜祖跳奔哭悉以遗訾产予其兄弟故与仲兄共丙舍而居念其贫悉归之独身出治生已又念其异母弟幼割所余资之弗恤也母汤太孺人均养于九子独甘翁翁不惟共事太孺人即婢子以下毋失意者太孺人每谓是一儿足以了吾事矣生不喜养生家言而强无疾晩节不为产唯召一二老友与围棋角饮饮酣则呼童子歌邵康节王文成诗而和之陶然洽也顾其御子姓则甚庄虽燕处必修容而后进谈说经典及前辈行谊纚纚可听卒之年九十矣且属纩口授书寄嘉定令好为之且曰介不受变何有于三公乃暝时万厯乙酉三月二十三也始娶张即太仆女夭继娶胡孺人材足相家有二子长即建侯亦以诸生髙等膺贡再迁教谕用廷益令漳浦最封如其官娶张封亦孺人次建寅娶贺女三适贺得孺陆卿皆胡出适马如爵者二王出孙男六长廷皋娶周次即廷益寻以嘉定课最迁南仪部主事娶施封孺人继汝次廷龙娶盛皆建侯出次廷夔娶沈廷传聘胡廷召幼未聘建寅出也孙女四有适胡偕卜世者曾孙二衷纯聘马氏曾孙女几有许字潘某巩某者余俱幼嗟乎朱翁之什褐称有宦年五十矣以其官为诸生师者二十年而后谢之食子孙奉者又二十年而后髙朗令终人固不可无寿哉抑朱翁之孝友克让好施秉介固其性然非以为媺而强趣之其天盖不凿矣其不喜养生家言是能为不凿生者也寿道也故又为之铭曰
　　
　　父子三世以师为宦其德若微而收功缓譬彼植木既培且灌爰笃闻孙如瑟如瓉两宰剧邑全活千万滥觞之流汇为江汉翁魄于斯永永无算我铭其幽为存者劝
　　
　　弇州续稿巻一百八
　　
　　●钦定四库全书
　　
　　弇州续稿巻一百九
　　
　　（眀）王世贞 撰
　　
　　○文部
　　
　　△墓志铭
　　
　　吾山王次公墓志铭
　　
　　余友王太学百谷自晋陵徙吾吴而无锡实介二郡之间百谷往来多与其邑之豪长者游所最善者夹山王次公夹山之王姓故匡其先有殿前七司扈者事宋艺祖而避其讳故去匡之三垂而为王其徙则自洛而南邑之匡洋桥以至武进之王巷最后复为夹山凢三徙而愈盛夹山之始彦文凢六世而为次公次公之父觐娶于潘有丈夫子四伯曰赵奉祀正学叔工部郎觉季太学生誉皆磊落自致经术显重公于中尤轩举谔谔自好十四补诸生数以文陵其偶二十进补国子上舍益有声祭酒称之然至大试辄不利而会其季誉不胜令之苛役也而避之令意其匿次公所而次公尝以酒事忤其里大豪豪乗间中之令谓次公实匿誉持之急杭方伯淮者力能得令轻重欲以为次公次公念实不匿誉弗请也令持益急时工部君以诸生试幸于台使者使者以次公诉行郡郡守某知次公富有所要次公谢不可则阳为令操大体竟夺次公国子而使者恚用他事论击守去矣次公复抗疏辨解不得人或谓不可以他途进耶次公谢曰我之无罪道路能悉之此命也且利我者乃以二千石而愽我我其归治生矣遂率妻子耕夹山之阳居数载傍畆益拓而时赋其稍入付家人子虽转息江淮间次公名能知人既得之则悉以相寄不为钩较予夺以故所入益赢而有余力则益多诵读古文载籍时时集子姓之资可进者诲之居恒谓能使我废科第不能使我废书性惠慈属岁俭则尽出其蔵粟平粜以赡闾里而贷其贫者不问息义声渐隆隆起次公为人长身而颀广颡丰下目光烂烂注射人议论慷慨时时出意表里中少年多轻薄为小冠短后衣次公弗善也出则峩冠寛袍长袖襞积曵地以自表异众目属之而用伯仲皆宦逹郡邑见推择以为三老宾之学宫盖八十而卒以老病终次公至孝念父母蚤逝不逮养虽至笃老语及之未尝不陨涕也所以奉大母管备志物之飨奉祀君前殁次公子其子而成立之三十年如一日门馆无杂客客有文行者不惮屈节延礼之即欲挟重加次公次公弗受也其筑室治圃种种多逺计庶几樊寿张者故蚤失太学生而不衰家与名次公讳举字子庸始号二懐后更号吾山娶张继杨皆无出有二子而少者殇长曰鸿胪序班晓侧室杨出也娶亦杨女一适云南按察照磨龚济世孙男逢善娶于湏女三适诸生贵济美太学生李茂文字丘汝材次公之殁也晓将卜塟某地而以治命请状于百谷已又绍百谷请志铭于余工部君先司马之同举于辛丑者也返币而应之其辞曰
　　
　　福有五曰富曰寿曰考终命而不言贵其次公之谓耶或夺或予造物之竒予匪幸得夺岂致之次公其即安于斯
　　
　　慈溪邑文学鳯溪袁君墓志铭
　　
　　始余栖恬澹靖时实与太原公同舍而太原公故尝师事少傅袁文荣公文荣公有族子曰宗泗茂才异等有声太原公居之娅戚之馆以不时入见辄相对饮食谈辨余得一二寓目焉无何宗泗出其所为文甚竒已又出其两子茂育茂英文则益竒既别去忽衰绖而过太原公即以太原公来介曰不肖得事公将藉公宠灵之一言以为先君子寿亡禄先君子不待将使不肖负终天恨敢藉之地下乎太原公从臾之则成诺矣而茂英应省试魁其经宗泗挟以偕来而袖屠仪部长卿状曰请据而损益之登之石长卿予知友也其辞艳而不诬按状君讳镮字汝修尝自号鳯溪其先居眀之郡郭有宋宝谟阁学士燮者死而崇祀四贤祠三传而灵卒官余姚令丧过慈溪之鳯皇山麓得地而塟之遂依以家焉又十传而为赠刑部郎照照生广东按察副使载则君之父也有三子伯与叔皆以訾得官叔稍显为布政司理问而君独业儒十六补邑诸生试辄高等宪副公爱之所之官挟与俱君益得奉庭训辨晳圣门义利之学与礼乐刑政之大者不独工娴于文辞已也最后宪副公乞身归而君母章宜人捐馆犹在殡倭暴起躏慈溪邑故无城宪副公仓皇跳山中别业兄弟鸟兽散君卧苫而哭曰父幸已脱奈何忍于死者即不幸有俱毁耳而倭竟不入也盖比闾无完室矣倭事定宪副公惩于警尽遣其家属而曰吾老此山中不归也君复独身侍宪副公且养且读书久之公暴得疾剧谓君曰谁谓而翁宦逹者凢数政而装若洗指一箧此主上嘉我劳于显陵役者金若干币若干以畀汝昆弟毋与也已而曰所以继我志者惟汝君雨泣唯唯宪副公既絶而伯季至君出箧曰即先君子有命而主上所以旌劳臣者孤敢私之让弗受伯季亦交相让乃尽以为二尊人营塟费即不给君之私币继之矣寻当析产君阳为不省者稍取下中而归其腴伯季伯先君二十年死更十年季亦死君皆为料理身后抚诲其孤遗尝有贾客许生与君以钱通负二百金不能偿君召而酒之面折其劵君故贵家子卑行闾里间人莫能迹其重也文荣公贫夙倚君父子晩节骤显取相位君对客不一名之而会长子宗洙前卒独宗泗在而茂育茂英及他孙茂名茂益皆补诸生君抚而叹曰所以不食大人托者我何有焉汝曹其勉旃君于书无所不阅老而益好之巻不去手客或风之岂尚为公交车计耶乐事不可方何独在书君谢谓客吾以天下乐亡逾于书者且书故非公交车所得専也君貌清羸顾神气殊自王与人语不能蔵其过而有所请则不平立直以故畏而更亲之年七十而癸未之嘉平其悬弧月也宗泗大合客高宴为君寿君与客酬酢不废礼至眀年上元之前一日晨起盥栉噉粥美端坐集子姓谆谆诲励若诀者顷而嗒然怪就之则已息絶矣闻者咸谓君得道蜕去不死也嗟乎君一书生耳岂其习于玄素缮命之术而真不死耶见其濵危不去母以为孝逊父遗于伯季以为弟折二百金之劵以为侠不引重贵族以为节而要自其天性纯至发之非有贵于孝弟侠节也其称君得道蜕去不死得无类是哉履顺而去逍遥自然以不凝滞于物之效也当予具草日则茂英已进士高第君二子六孙其六已前见而有茂功及未名者曾孙男一元哲所娶多名族
　　
　　铭曰丰于后先而啬于躬其躬之不逮丰然亦已占之其即安于宫
　　
　　仙居簿累赠兵科都给事中子心张公暨配周太孺人合塟志铭
　　
　　张公者讳元卿字伯揆其先自唐右丞相始兴文献公九龄有弟曰九皋以子洛阳令抃故家东都八传而为宋晋陵尉直徙常州又八传而为端眀殿学士异宋且易社矣其子孙薄元徳不仕眀兴而有道谦者复徙吾郡之长洲生子景辉辉生灏灏生敞敞生珏盖世世隠于贾至珏而始慕为儒娶于仰举丈夫子八公其长也生而秀颖就外傅未几即善属文父爱而橅之曰勉哉吾贾莱尔而脱为择配得邑之着姓周君女是为太孺人婉■〈女恋〉有才操既归公遂受筦钥寄朝夕羞馈必躬舅姑甘之每以诧所亲曰吾子妇若而人而吾食于长者未尝不饫也少不自其手吾舌能辨之已矣而公以文髙补博士弟子试必先诸弟子父益怜之不欲令仆仆郡邑为入赀进补太学生试复先太学诸生公益自励于学而太孺人日佐以勤而贾其锐曰妾未尝后夫子兴而先夫子宿也愿毋忽其三余而弃之公虽小倦为之作气以起太孺人恒自言吾宁忍束湿公也所要名胜为文酒会即不爱簮珥广市醇鲜公不知所繇置矣自公之在太学久有声遘大试辄困而犹欲奋一决太孺人止之曰命也且吾闻舅渐衰公心动亟归归而获奉父汤药以终其又久之为吏部选人得浙之西安簿时仰孺人己见衰状公弗察也太孺人复止公曰装未办可小缓行乎而诸弟子姓中表固强公抵治甫两月而仰孺人之讣至矣公恸几絶驰归治丧小间谢太孺人曰天乎卒不能用若言使先公无憾于我则惟若使吾母有憾于我则惟我盖公之先后举二丧易戚备尽以孝称里中亦太孺人有以相之也公服除补僊居时僊居甫中倭其民皆锋刃余而新旧赋累积司府责之急公条上其困苦状请得尽寛其旧而新是图报可于是咸感公意转输若流水更以最闻矣顷之倭警狎至公身自擐甲登睥睨昼夜察圮隳与士卒分功版筑间贼未至郭三十里谍知守御完整稍稍引去始公方议守而内不能安太孺人以间归视太孺人曰毋顾我存亡与子共之公益感慨自奋卒以完邑声称流闻上官上官徳公而亡以报且悯其廉也俾摄郡之中津桥榷公念且有濡染又此丞别驾职也不欲侵之奏记力辞上官赓恚谓何物小吏乃敢为名髙必不以名借若然以公之居职无害也不能有所加而公忽忽倦游矣始公之力辞榷也太孺人实劝之至是复谓公咀藜可以代梁肉缓步可以代车胡刺促视人鼻目为公归而槖枵然垂也不以僊居一物名唯荐绅衿裾所赠文若讴谣之类而已公既归与太孺人相率为俭勤以具中人产伏臈不虞困然公每思父珏之不逮养也毋仰之不及终也居恒惨然内伤矣故署其斋室曰子心而称于人谓吾心一息而不忘乎子也当父之亡遗粟十而去七归自西安而母槖若洗矣知各有所属弗问也季弟殁而亡子遗帑佹千金公有五子当推为后而以让他弟之子自是皆化之肫肫为惇谨而会太孺人之父周君毁于火公曰于我乎养周君与其媪老死公曰于我乎塟遗孤未娶者公曰于我乎室然使公之不媿然诺者太孺人也公有五子而其四为诸生皆手授之书与教属文太孺人从旁解析出意表久之第四子睿甫举于乡父乃喜诧曰吾父谓我能脱家世贾当发之儒而不能竟儒用庶几是儿哉居三载公竟以老寿卒而太孺人始益为政益寛仁喜施意豁如也性颇喜西竺言第谓瞿昙氏之所繇称以能仁寂黙耳而奈何穷土木之雕饰羡衣珍食以资游手乎哉睿甫成进士改庶吉士读中秘书迎太孺人养闻之幡然曰吾尝从僊居公游南都预观高皇帝王业之盛今者乃获尽观之一何幸也既至睿甫奉觞而进太孺人泫然曰吾惜而父之不及享也既解馆为给事中于吏科以两宫徽号恩赠僊居公如其官太孺人封秩亦如之以翟芾进太孺人复泫然曰吾惜而父之不为封而赠也睿甫之解馆也有为之不平者太孺人曰留而史官出而谏官皆为人主司国是别贤不肖者也吾闻之史官之効缓而谏官速若奈何爱其缓者鼎思乃大悟寻复以皇子生公赠至都给事中而太孺人亦载给勅命所以奬称备至久之太孺人思故里睿甫乃以使事奉归里既返命复以念太孺人乞归亡何太孺人有微恙强自饰促睿甫发曰而岂吾有耶不以时报国而龌龊儿女子何居睿甫徘徊不忍发而太孺人病剧矣嗟乎睿甫位谏官论究人主得失与宗社安危大计即鲜有能遂其私者乃获以太夫人将而日食大官之饩满五岁而扶侍之归又极汤药之致其视仰孺人之所得于僊居公者不大愉意哉虽然僊居公以蕞尔一尉完坚城谢腆畀奉志与其身为进退而卒不辱于其宦穷显悬殊所为轨一也公之卒以隆庆壬申九月十一日距其生弘治甲子得寿六十又九太孺人卒以万厯甲申十一月初八日距其生正徳丁卯得寿七十又八五子长汝化娶刘少司马公畿女次汝新娶夏吉府审理建寅女皆补长洲县学生次汝熈苏州府学生以太孺人病祷于神请代俄卒时人伤之又次则睿甫名鼎思以娶王氏为处士钱女文学行谊称名臣又次汝春侧室曹出先卒二女长适福安令袁曾次适王用宾孙男七士良娶顾士光娶周汝化出也士奎聘徐汝新出也士弘娶宋长洲县学生士毅娶归士正聘万士直聘吴鼎思出也孙女六长适吴文献顾应璧吕遵义查坤汝化出字汤某汝新出适蒋一鳌鼎思出曾孙二幼士良出盖公卒之十四年而始与太孺人议塟卜地于邑之陈公乡子字圩新阡公之行检讨顾先生状之太孺人之行按察副使冯先生状之而睿甫具草焉二先生世所谓良史才也而以幽宫之石属之不佞则大不类然不能忍于生者为志而铭之
　　
　　铭曰谁悫子职而谁翼之谁以邑障而谁壮之谁完志故垄而谁恿之谁诲廸厥后而谁右之匪惟俪于徳亦偕有遐识魄偶于斯过者式之日是谏议君之所树而二老人之遗
　　
　　张幼于生志
　　
　　嘉靖中以制科之业称公交车者无若吾吴郡三张曰伯起曰幼于曰叔贻幼于始字仲举一曰敉叔贻寻夭而是二人皆厌去其业为古文辞益壮丽其名亦益着幼于交逰徧海内咸欲荐不朽之幼于幼于弗顾也一日东访余弇中而请曰有乐丘之石以干子余愕弗敢应已而曰不佞少长于君八岁奈何任君身后幼于曰固也世有不可知者我先子则犹可得之子子先我则无若子何兹乃有二幸夫及子之身而得不朽我也与我及之身而得覩子之所不朽我也子以为何若然则何以不君传而志为幼于又曰传者传也志者志也我藉子而传之乎则无若藉子而志我之志也于是为张幼于生志幼于初名鹏翼已更名献翼其先自凤阳徙而金陵已又徙而吴为望族王父凖能积着起家有四子以伯氏叔氏材任治生弃之贾而仲季恂恂守经术仲卒繇乡举至台郡司理季游太学得金吾幕职而叔氏遂大廓其产以谊侠闻至倾郡邑叔即幼于之父所谓云槎处士冲者也当是时处士以才能振其姓家所蓄三代敦鼎尊彛古图画书籍器翫即代称膏华者莫敢抗居恒自叹谁与我守者世得无以蔡中郎目我乎已而伯起生又七年幼于生皆生而白晳姢好秀丽每出市人连袂曭盻属之曰谁家璧儿当非复尘世间物父怜爱之为置师塾日诵数千言稍受笔即能破累帋而所造语竒往往出意表年十七即以诗贽故翰林待诏文翁文翁世所推伏前辈无两辍食而读谓其客陆礼部师道曰吾与若俱不及也趣延入酒之而是时伯起业已名文翁客居数岁遂客及叔贻陆君亦折行而与幼于称诗故皇甫按察汸彭处士年黄处士姬水今刘按察凤尤相得唱酬无虚夕当是时操觚者以不得幼于一语为歉幼于寻游南太学两司成至不敢抗师礼引以为上客然至每大试辍不获儁伯起虽一获儁其试南宫亦畧如幼于故借悲叔贻之夭而相率为厌去然幼于之所谓厌去独举子业耳故治易至是益深湛其思自比于絶韦折挝而不已盖十年之中而成三易曰羲经约说曰羲经杂说曰羲经臆说已有读易纪闻读易韵考学易标闻后先将数十巻时人往往以博核归之而未有能颛习者幼于意不怿乃尽谢其故冠裳幅巾裋褐置轻舠呼笋舆縦游吴越诸名胜建牙握节之使邦君大夫与搢绅逢掖之贤豪长者多幼于所故识即非故识而耳幼于名者亡不延颈愿结欢张先生先生乃肯顾我幸甚坐未定辄命酒酒至则赋赋罢则谈谈剧则卜夜稍不迹方以内黛粉蛾■〈日录〉肩随之矣盖咸以何点拟幼于惟幼于亦自谓通隠也筑室石湖坞中貌点兄弟像而祠之始幼于之及处士公也虽甚见怜爱而义方斩然小弗称则赐朴而嫡母叶太君敓而磨煦之若创其股生母许少君以有子故代家秉其诲幼于不颛为慈幼于精専其思以奉父及二母于三子中最为得二母心父及叶太君相继殁幼于刻像私室以朝夕起居至伏臈荐馈哭声殷殷不絶少君为之感动曰我幸无恙是儿修辞色而奉养我他日卒不讳奈儿目枮何其事伯起庄甚然伯起介少可而幼于多许晩节虽小异趣然未尝一息而忘推兄也吹埙和箎洋洋盈耳矣痛叔贻蚤逝亡以为地下者则谒志铭于余诸传诔哀挽多属之巨公名人云吾所不欲得不敢以加吾兄吾所欲得不敢不力于吾弟人以为实録幼于念处士公先仲季父圽其奉侍二父益谨所进毳甘以日计非产之珎以月计衣履翫好以岁计五服之内宗戚中表有恃而室家者急朋友之难逾于已若故诸生刘乔祖姚懋言兄弟韩昆徐玄素许髙朱三重医士马应龙游客张昂王人佐辈或馆饩或治丧塟或受孤寄或解纷难其始分谊不甚深往往竭财力为之弗计也若素所敦重及贵人长者弗暇计矣幼于既以显重性又好客击鲜饮醇之欢亡虚日以故环所居顾家桥里巷车骑冠盖委积前后不絶守令倾耳而待幼于亦时有闗说然不颛为所偏私人不能以是病幼于其兄弟所居重于二千石然善自挹损舍人子有外鬬即被伤委顿犹好谢其敌而自引过至盗财物而露者犹掩覆之不使竟也事详家儿私语中家儿私语者幼于所自着也幼于念以任侠娄挫产仅图籍存而许少君益笃老不能舍之而北所藴藉不得摅游迹渐近不敢过数百里外娶妇朱为吾女甥贤亡子中岁为幼于置贰举三子而妇圽三子曰里曰仞曰顷以仞嗣叔贻意尤念之为仿颜氏家训凢十八条垂四万言以示轨物他所著诗文又数十万言其行世者十之六弇山人曰余读幼于私语逺本天道迩证人事上标先徳下述已构喆昆懿交纎善毕罗即毋论三子荅问为何所以立扬资事之道备矣所著诗文最伙不名一家言其诣亦以先后为至末大要才周而溢学积而宏今不必离古不必合匠心成法遇境辄会斯所以为秇苑之雄乎哉古者亲在不称老今许少君八十七箸无害而幼于虬须猬磔双权若玉饮噉御内如少年乃遽敛其雄心而谋束身之地以身托得无为吊诡乎哉吾敢以其志志之且为约曰自此而吾与子所乏者非日俟而续焉可也
　　
　　赠奉政大夫南京兵部武选司郎中靖斋周公暨配谭宜人合葬志铭
　　
　　周之先为晋将军开林其籍江阴不知所自至元而有寿一者由江阴徙常熟之双凤里双凤割属太仓遂为太仓人自寿一八传而为棠负隠徳有子二曰樗庵公烨榆庵公燧二公皆博达逺识兄弟友爱亡间凢举丈夫子十更子之益斥买书籍俾受而以其经荐最显者睢州学博士塾浙江叅政在工部主事土宁波知府坤广南知府墨工部司务埜皆能以其官荣二父而公所自出者榆庵公也少而最敏慧然眇一目父寝之以为不称宦迨年十三所应对摹画多了了当意始顾公而叹曰羣儿鼎贵易耳谁与代吾家秉者我知之矣稍长遂辍以属公而公善计数于米盐琐屑亡所勌厌訾用亦渐饶公故夺其家不获治经术意自伤曰吾闻良医之活人也殆不减良二千石何者其制命自我也于是尽取羲农轩岐俞跗卢扁仓公张李诸经传读之而精得其大指至切脉候证汤液胶醴镵石蹻引能以意变化行之不尽按古方往往竒效然而不责酬以故尤得贫人心尝道遇一暴死者怜而诊之曰可无死也手剂药抉齿而进之渐苏再进之起矣他日复遇之魁然健夫也拜而曰吾市书人敢以经籍为诸郎君大用地公笑而受之公于书所不尽究者经术耳其它亡所不窥而又善偶对能为歌诗诸昆季聚饮好以诗相髙公辄先成则羣困以酒曰某语瑕某语弗瑜且不当先长者公酒至辄釂不色忤最后以髙秋登凤冈监者曰请授简当击案为节罚后成者公成最先而又最壮丽乃相顾吐舌曰吾等不复能困若酒矣各就罚而后罢会公长于诗若此然不欲名于人人亦无能名者始娶凌宜人有二子銮锷矣凢五年而死再娶谭宜人谭故虞之着姓幼婉嫕甫十九归公时公产未立銮锷皆在褓人窃以少难宜人宜人能自强为勤俭操机杼篝灯而续日力恒至夜分右抱锷而左抚銮毋使有饥寒色既而自乳子铎与镳其爱必先銮锷而后铎镳也銮少敏甚公出所起市书人经籍以授之试为博士弟子往往称诸弟子冠属羸疾夭谭宜人哭之哀几亦不起宜人事尊章尤■〈艹马〉慎与公争先为养王太恭人时时谓榆庵公吾今始有妇不虞中馈矣宜人之精力専于二老人以次治客供张而其自奉不二簋幽菽脱粟而已簮荆繻布委蛇于妯娌锦绣间意豁如也榆庵公与王太恭人相继圽则公与谭宜人皆以孝闻而久之铎镳相继补愽士弟子铎尤颖脱公谓宜人幸而兄所受经籍犹在自恨老矣若庶几及之然未几何而公卒巳谭宜人亦卒公得年六十七谭宜人六十一耳盖又十七年而铎成进士授南京兵部主事眀年以上登极赠公如其官谭为安人眀年为武选郎中遇建储恩赠公复如之安人进为太宜人又十年郎中以漳州太守移病归里盖选地者久之而始得吉壤于某处谋以岁丙戌合葬乞行太仆卿徐先生爌之状而属志铭于世贞则锷以太学生镳以州学生皆前后夭仅漳州守在銮娶郁亦夭锷娶陆继朱漳州守即铎娶张封亦宜人镳娶朱继陈孙男六人法娶梁淛娶谭继沈锷出汀太学生娶唐汾聘项铎出洢州学生娶顾淦亦州学生娶郏镳出孙女五太学生郏一阳昆山县学生朱景星张敏求龚某郡学生凌学诗其壻也曽孙男四孙女七婚嫁皆名族公讳室字安卿别号靖斋世贞曰长者哉靖斋公也医不责酬诗不市名诸所为徳冥冥耳然以一布衣偶俱于诸金紫中而无愧色至所谓金紫者以次代尽而公之后人始大显振振绳绳而公与谭宜人俱拜天子之爵位纶綍于其身后其视伯仲得孰多哉则又曰妇哉宜人也俭不啬养慈不偏惠可以风矣是用志而铭之
　　
　　铭曰隠其徳缓其获不于其身于其后人其蜕已陈其蔵则新盖久而二老人始获返于真
　　
　　黄母王太孺人墓志铭
　　
　　余仲氏宦江右时于试棘中得诸生黄章庆云既撤棘见之美少年人也而又能为古文辞仲氏器之为其父后渠君志幽宫之石居四年而章庆之母王太孺人复卒又三年楼行至余里居以仲氏书介而请曰无禄先君子即世不孝怦怦者十年所而未有以慰地下也赖天之灵席仲君不朽亡几而毋氏继之惟是卧苫于庐不敢越步武今者服除矣而乃获计葬葬而以母氏不朽请也则惟仲君之惠是徼余固谢不佞不获辞则读其友驾部郎胡君所著状曰其言媺而核可征也为志之太孺人者其先自琅琊与余同系后徙抚之金溪王父教授公序有子三仲曰东石公蓂与其兄银台公萱相继成进士为礼部郎尝上疏抗论大计于武宗朝再予告里居读书山中着眀金溪之学召补学政使者于浙不应天下益贤之东石公艰于子逾壮而始举太孺人梦有以鼔吹拥一儿至者胷有文曰恭人已太孺人生东石公名之恭且曰恭女徳也生而端庄静凝不妄言动东石公爱之口授内则女训诸篇皆诵则进之经术经术成东石公每诧语人是儿男子者当褎然吾上虽然亦何必减曹大家偃蹇于配者久而得后渠君某当是时后渠君伟晢为文音有儁声而其父太仆公某策名贤书与东石公俱以金溪之学显两家乔木相望里人艳之太仆公游南廱师事湛文庄公若水后渠君从预闻文庄学且益壮意不可一世士东石公闻而召朂之始束书称门下生盖晨而就正东石公也夕而太孺人佐之诵且诵且讲说后渠君欣欣谓一时得良师友矣太孺人归后渠君久亡子为后渠君买数媵躬衣食之俟浣濯期而后荐太孺人寻举一子章庆久之媵亦举一子太孺人爱之踰于章庆也曰吾非矫而踰之顾吾所不急则且益缓寻病殇太孺人哭之恸后语及泪辄簌簌下不禁也盖后渠君卒之岁而媵复举一子仅三月太孺人惨焉而任二子母且父之矣始后渠君慷慨重气谊不寝然诺邑亡赖子匿其锐阳出下及其卒也则多布爪牙借权市势公私为陵舞太孺人所以应之有余度无我何则为穽穽章庆太孺人以昼隠章庆而夕授之书时凄然泣曰即汝才而不自振拔独不念隤两宗脉耶章庆亦泣益奋于学既得隽而后安亡赖子亦避去太孺人严重寡言笑隠约成性终其身无美衣偷食之奉然好施予周人之急甚于已章庆又为余言太孺人非直徳学自东石公也乃其貌亦类东石公夫东石公所称是儿男子者当褎然吾上固尔太孺人女而男子者也即不男子何遽不东石公若也且夫太孺人之所繇名则休梦是践徳亦称之然此于令甲为四品阶今犹未验也将毋章庆之所能自力为太孺人身后荣者非耶太孺人万厯庚辰十二月卒距其生正徳戊寅寿有六十三章庆之娶为刘少子彦庆亦聘刘女二长曰诰归貭生何永元次曰诏归诸生王国岱孙男一履恩聘则胡君女女二曰履详许太学陈守身曰履宜未受聘后渠君家世行履详仲氏志中余乃复为之铭
　　
　　铭曰有祠部为之父父亦曰有令女有太仆为之舅舅亦曰有令妇夫才而妻则曰齐子才而母则曰倪妻良于常母良于变二子志之后十年将休梦是践
　　
　　弇州续稿巻一百九
　　
　　●钦定四库全书
　　
　　弇州续稿巻一百十
　　
　　（眀）王世贞 撰
　　
　　○文部
　　
　　△墓志铭
　　
　　泰兴令雅山吕君墓志铭
　　
　　吕君十七而为诸生进补国子上舍三十七而乡试为第七人困公交车者久之五十九而得泰兴令甫三月移疾归吕君之归未尝一日而忘过我客亦时时称吕君顾余方掩闗不能从事酬酢而又八年则吕君病矣谓其从子元学壻李衷纯曰幸及我之未死而得琅琊君志铭我欲生见之于是属其姻郭大夫纪其行甫就而吕君不起矣临絶犹手二子而曰必琅琊君志铭而后我瞑夫冯太史者良史也谒琅琊君必以太史状于是太史为吕君状且绍二子先而申君之治命太史与大夫皆余友也不敢以不文辞按状吕之先为岳牧着姓后居大梁至宋建康中而有维祖者得官杭之崇徳尉大梁为金尉以妻子老崇徳遂称其邑人凢十二传而君之父相官至沔阳州判官沔阳公有子三长曰山西行太仆寺丞焕季曰淮国仪宾熯君其仲也讳炯字心文地有雅山署以见志生而眀颖至性过人于书无所不窥习然以文过竒故多不録而其逰太学则为祭酒吕先生柟司业童先生承叙所赏识迨策名褎然前列缙绅好称说之矣始吕世世什一累息而沔阳公稍用本富其盛至倾邑然性严重不能折节官府邑中倭仓卒仅以身免倭既去议城城则沔阳公当版筑十六而他侮麕至非君之策名则立糜矣然君能忍訽练事豪有浸沔阳公槖而弗应者君宛曲譬解卒弗应乃割私槖阴遗之又有里贵人居间赂亦出自私槖前后积数千金皆以解沔阳公之祸沔阳公之祸解而不知其所繇也久始稍得之至疾革就书家老俾伯氏叔氏各以千金偿君家老尚恠谓此不足当半偿而君竟弃弗顾曰舍人子瞶瞶妄闻我何所捐槖太仆君长于君十余岁君父事之家政壹听焉至于把门户扞外侮则一切自任不以烦太仆君太仆君老且死顾其耄妪襁儿曰吾生赖吾弟死复累吾弟奈何君雨泣而对曰必不兄负也自是旦夕朝其丘嫂益共谨拊循襁儿踰于已里有欺儿弱而构之者君极力屏卫得免儿后名元启居恒谓人微吾仲父何以能至此仪宾君以尚翁主故留滞楚之子元学先归犹在稚君喜而诲养之以至成长今廪于博士庠有声所以语人如元启仪宾君一得予长告还君迎谓之吾失一兄得一弟差不至茕然杯酒盘飡朝夕融融靡间也沔阳君夫妇之弃君时尚未举孙君忧之甚奔走相地偃蹇十余茔始得吉葬而元学生已元启生最后元学之同父弟元肇又生君大乐之曰先公之系振振矣即有子何必我而其丧二亲以过毁且用相地劳成癖疾凢五试公交车或中道返或弗克入始慨然曰去死无几矣终不忍以儒冠见先人地下其为泰兴泰兴渔盐邑也民以舟檝故易为盗君至则首捕治一二大猾刑简而政精其民恱服之守以上有难狱辄问吕令云何喜事者欲徙运道自常之孟渎过江径泰兴取杨子桥而出所费以巨万计君执不可曰运故道在也亡故而废之而更置焉如大农金钱何议乃止当是时淮以南方倚吕君重而君素宦薄且有妇沈孺人变上书移疾归两台监司公移数十止君不得士民强留君以数万计君从问道驱得免令署供张直百金君悉籍以属吏曰为我谢后令毋更烦民也邑父老讴思君不置岁时走六百里问遗以为恒人或谓泰兴令岂有所不足耶材不任耶不称上官意耶君笑曰否否人故自有志且我偶倦逰耳因赋诗五章识者以拟元亮归去来辞云去舍不数武有园曰友芳志兄弟也亭池卉木嘉筱暎带之楼曰瞻云志思父也中置法书名画敦鼎之属日宴坐焚香诵老易离骚羣从戚执过之或四逺文士纳履请谒则延之花下割鲜酿醇佐以清言间发酬唱竟日夕不倦时一呼刀诣西郭外所谓五栁庄者撷露蔬剥笋蕨网逰鲤射浴鳬酒酣岸帻髙歌起舞顾影而笑曰吾不敢望五栁主人小饶酒资耳君风神潇洒美须眉秀目少时颇任侠裘马■〈执上目下〉从有逰闲公子之富与名晩节尽洗去之独其好施予益甚尤急诸子姓兄弟间有一时殁燕中者悉为棺殓传致其丧归又厚恤其孤有谒选而得镇逺仓使者以文凭质金脱他罪不能之任君为赎而遣之满考贫不能返君使人囊金而返之仲娣负官赋积百金以一稚系狱其得出亦君所偿也自君之为施不已而宗■〈尚阝〉姻戚执友以至闾左人人饱濡润无失职者顾君帑则益空或迫有所应不能亡假贷于富人诸负君劵以千计君负亦如之恒自计我不忍负人又不忍责人负当奈何会妇沈卒沈故沈敏仁厚顾君善施沈善积其遗赀颇裕君悉以解负其所存劵即弗尽折亦弗问也以故君卒而邑之人亡不罢市痛哭者要不特门以内然耳君既名髙为人所慕悦大吏至越者又多生平亲交君自匿不相闻徐司马拭抚浙不能得君一帋逾重之且代去旌君门曰孝友敦义邑令陈某者欲寛一氓罪曰为我赍百金博吕先生数行君曰数行易耳如闗说名无可洗令有死者郡下邑丞调棺君得美材应之郡俾丞以公赎五十金酬君直丞匿未予寻罢官去人谓君不可取偿乎君曰殓死令资生丞等耳杭守方某骤卒以亷故不克葬君倡诸缙绅裒金走其家经纪之义声隆隆官中然至长赋践更诸役不欲小异齐民尝损田百余畆以赡当赋者至有调发必身任其重曰吾居其轻重将谁属邑门堰隳堪舆家以不利学官弟子议复之君率百金以倡堰复而科第相望矣君尝泛宝应湖■〈风贝〉作羣舟多没君尽出其装募小舟分援之所全活甚众而不以姓名语人一士人宦留都欲私其妾子密使所亲仆寓五百金于君亡何士人死仆来报君幸无知者请中分之君怒不听召士人诸子均授焉有仓使负官储若干将鬻其女君为雠其负女得不鬻小胥张相以孝闻病困燕中君呼医活之与俱归衣食之终身君与沔阳俞通判通家通判死长子亦死君捐金养其寡妻又为其季子还虚税脱身狴犴中素名能知人日者方大立以其术干君异其貌稍与之语知其能文勉之使归兰溪今补诸生有声君年仅六十有七亡子其终为君子者即元肇也君之大乐之乃若谶云女四适太学生许天锡邑诸生徐国贤太乐生徐元眀季即诸生衷纯余所见者也少年负竒才髙行君能诗善书诗出入王岑诸家书得赵吴兴遗意所著有道徳经解山林漫言秇苑琐言友芳园杂咏素心居集蔵于家志曰吕君所自言人各有志信然哉以吕君之轻去泰兴令其鋭果殆隃于彭泽彭泽贫而乐吕君富而好礼则志以遇殊也彭泽之为乐乃自躬耕食力之外一饮一衣亦所资于人而吕君之所谓好礼则虽一饮一衣亦与世人共之夫吕君之所不逮彭泽者贫耳其行阴徳多矣乃寿不至中泽不衍后天之所报之者抑何薄哉太史公而在固当为之欷歔慨叹无已也虽然士为善以自快而已
　　
　　铭曰近侠而儒薄吏而循为施不已以终其身不蕲报天不责名人饮酒赋诗达生任真身缀下士名齐逸民古亦有之而君岂其伦也耶
　　
　　鹤洲黄处士配王孺人墓志铭
　　
　　嘉靖丙戌钱塘黄处士某之妇王氏卒眀年其子诸生汝亨杖苴秉谒入拜而泣曰母死矣而汝亨不肖无可以为母者筴独有得公之一言以不朽地下耳余谢不敏且无故则不敢言以生者之无故则不肖诵公之书十载所矣公幸而惠之言母死可瞑也即不惠之言不肖且死与母俱不瞑也其绍胡君廷试复为之从臾甚力余亦心悯之汝亨乃出一编谓余此所以志也既尽读其辞曰丽而剀可受志矣志曰孺人亦钱塘人也父曰古塘君某愽学能古文词亡子而孺人其最少女处士之父曰逸山君某贾而儒以赀倾里中而有六子亦独处士少又俱才各能得两家父母心而孺人又能佐其父纾家难父器爱之难其配逸山君闻而为处士委禽焉既入门则逸山君之贾日挫诸子长者皆徙箸去独孺人与处士奉逸山君夫妇而会古塘君捐馆妇李嫠处他女家无问供者孺人迎与俱处士念父贾已矣当以儒术显而力不足既补邑诸生则教授傍邑子藉其资孺人独身治饘粥晨兴以奉尊嫜退而共母李靡不自愉快也属岁侵度所储粟不给则贰其饔而身当其半菽逸山君窃恠之以间伺孺人食试为食不下咽乃叹曰吾几失吾孝妇处士所赍遗弟子资继之稍稍不乏矣而会嫜性病热羸甚孺人私性以人肉可疗羸密刲右股而杂糜进之弗觉也已处士覩其衵衣血察知状大叹咤曰奈何先我使我不得尽心于母已而某竟不起处士恸哭不欲生孺人之哀可知也然惧处士之遂不欲生也起而抚之曰知君不忍死者第独能忍于生者耶于是俱起勉治姑丧而益精心奉逸山君有子汝髙仅七岁使之侍寝处务以寛逸山君意既老病寖剧孺人与处士昼夜袭服而侍汤药处士间迎医祷孺人即代之掖卧起逸山君意难之孺人跪谢曰大人惫至此而暇嫌之论哉已而逸山君复不起孺人与处士毁瘠如失姑时所以治祭葬皆获如礼寻倭事起焚烧里居三徙而孺人以强力自支其养母李不怠久之李复以老寿死孺人奉而合之古塘君兆始逸山君病而谓人赖吾妇吾忘老鳏母李病亦谓人吾赖吾女吾忘老寡人亦谓君若无他子及妇耶何以独子少子与妇谓母李无他女耶何以独女少女与壻孺人如弗闻也泣与处士曰不幸姑逝吾舅亦逝吾母又逝然吾夫妇得一效全力于所生者足矣何至与诸伯子及诸姊程功处士曰善微夫人之言吾敢有徳色始孺人以劳毁故得目疾迫暝则眊眊焉不察物已而忽眀识者以为诚感也处士数试不利遂弃诸生孺人辄严课其子读而亟寛处士曰妇少读书贤圣人如孔孟尚不遇以老且今天下宁屈若一人也而汝髙为诸生负儁声自诡芥拾科第矣而得弱疾呕血以死其妇范亦前死孺人乃大悲泣曰吾所不获志于夫子者以望若而若乃尔耶天乎于是汝亨弱有文矣少所授孝经论语大小学孟氏诸书皆依孺人点读孺人恒谓汝亨父兄之所未竟者悉属儿亦不易哉汝亨自奋励补愽士弟子每试辄冠其侪兾一为惊人之鸣而孺人病矣当其易箦时执处士手召诸子妇女孙膝前人人为好语慰诀且戒勿恸哭恸哭徒乱人意已而命所善比丘尼跌坐作偈示之则葱岭中不落草句也寻合掌诵如来号使尼皆诵经右胁安详而逝盖茹斋素禅观者二十年以故尽洗散乱恐怖而超入忍地如此汝亨又称孺人笃厚伦理处士之叔兄死其父亦死取其孤抚之以至成立有家室不知其非处士子也女字沈九龄九龄亦孤稚也抚之壮而后归女且曰吾不忍名而赘也他族戚里妇女非子而母孺人者可屈指数呜呼藉令处士君富几得及汝亨之贵而行其德可胜纪哉是故汝亨悲而有余痛也是宜铭
　　
　　铭曰以一孱妇身而遘尊卑之变者若而曹然皆毋失其为亲何逝者之幸而生者之不辰启手告尽翛然返真然后知其所以御变者有定力而所遘者皆徃因呜呼妇其名而丈夫其人者耶
　　
　　处士铜山张翁墓志铭
　　
　　张翁之葬龙溪邑北青山也盖时犹称处士云而其后七年翁之季子惟方以进士教授吾郡间谒余慨然而叹谓其先人之行不能出闾里然坚直自遂有古烈侠风而其要实归于长者以故数履蹈艰险卒坦然而开九袠以终且有诸兄及不肖为之后然不肖竟未有以为先人不朽地也余悯而许之乃具事状以墓中之辞请君之状畧曰翁讳治字荣平铜山其别号也张之先世为龙溪人大王父曰均仁均仁之第五子宜茂宜茂之第三子秉华是为履垣公娶于阮有五子而仲为翁自均仁公来赀产以渐拓而子姓亦益繁然好为长者至履垣公渐旁落公生而磊砢英迈读孝经大学即能通晓大义多涉猎典籍手録其贤不肖者以自警勉稍长念其家食贫而伯氏弱不能操家秉慨然曰已矣谁与资吾学者且如我父母朝夕何强自力佐伯氏而抚诸弟俾成立然自是不竟学会履坦公与阮先后以忭养终翁素精堪舆家言竭赀力归公于同古杉仔岭而阮则冠顶蜈蚣穴诧曰吾卜而再得吉壤后必有兴者复创二第其一同古社与伯氏共之其一立家庙诸弟之所同处也翁负气■〈立乞〉■〈立乞〉不肯为里豪下诸生有贷翁百金而负势不欲偿者意翁孱不敌也翁讼于邑不胜讼于郡不胜众或撼翁何自苦乃尔翁不顾走之监司讼而胜矣顾割所偿以为诸生路资曰吾岂有憾于若哉吾自取吾平耳尝市巨室隙地而良有欲得之者翁故欢也冐巨室之姓以赎翁怒曰若亦舞我耶以若市则可以巨室赎则不可凡再讼于官卒弗与既而置酒好与之不恡也当创第时诸生某某有构其违式者寻白翁与酒会酣好无间或谓翁是不尝齮龁汝耶翁笑曰彼齮龁我固妄我而效彼则亦彼也翁以有中外构故奔走听理者五年不责佃租者三年归集其佃人语曰乗吾之危而匿吾税若不得称良寛若于三载而迫之一旦吾亦不得称仁今贷若若去我他佃矣翁性阔逹多智权子母因时为息徒手致千金而能以义散之居恒赈贫苦缮桥道焚贫人责劵所为徳非一而不自矜伐性勤甚即寸晷不容逸以为此窳惰渐也晩节遘倭警出入锋刃者五六岁卒以其身与家免后至七十八乃得应诏为寿官有冠服而惟方应选贡遂荐顺天里有黠者援三十年废产以其家众据桥堑地而逼翁翁摄子弟姑避之曰吾少孱故不受舞今足以逞矣受舞不孱矣于是乡月旦益归翁郡举乡饮以翁为上僎翁生于弘治癸丑卒于万厯丁亥享年八十又七元配阮前卒有子二惟正娶李惟修仕为常山尉娶黄女四适黄元科黄大佑蔡一俊蔡贤继配曹有子四惟毅邑诸生娶洪惟方自教授入为国子博士娶曾惟藻娶韩惟浑娶卢女三适潘荣贵李惠袭谢朝宾孙男九一统娶黄一纯娶林一絅邑诸生一缤娶萧一韩一夔一致一叙一熊孙女三曾孙男十二女十婚嫁多名族志曰世所美言寿考令终多贤孙子至张翁备矣彼鲁朱家郭翁伯之流其谦退不争务行其徳视翁若过之然要以为名使耳所谓阴贼发于心而征于睚眦如故也是故身挫家析而声施不克终若张翁者有一于是乎孔子不云乎枨也欲焉得刚翁唯不欲故其刚长获伸而人不怨夫岂惟不怨天且益之矣是宜铭
　　
　　铭曰刚而无虐直而温张翁所以永存而博士用之以教胄子者亦其遗轨耶
　　
　　奉政大夫同知南宁府事莲峯陈公暨配赵宜人墓志铭
　　
　　故致仕南宁同守陈公以嘉靖己酉卒于家前是丁未其偶赵宜人卒而至其年合葬于小捷山之原故少詹事黄文裕公佐采进士王凤翎之状而表其事于墓矣而窆石未有志若铭盖三十八年于今而公之冡孙徳基再为吾郡同守一日过余弇中而请曰事固不可知以王父之为长者而其葬也仅有表而不得志若铭以慰其幽然迟之三十八年而幸得遇足下足下能有意乎则王父死且不朽余故信黄文裕公言之核而贤徳基据而志之志曰公讳志敬字一之莲峯其别号也其先自赣徙南雄之保昌宋有朝奉郎常者宦于广州遂即属邑之东莞家焉累传而至公之大父珪尝输粟助县官赐勇爵父缙少为邑诸生弗克仕凡有子五人公其季也幼而惇敏不肯从羣儿嬉稍长通经术补愽士弟子令有陈宁者试公文而竒之寘宾馆使二子从公抗颜不少假于令事毋所与久之领其省荐两上公交车皆报罢卒业太学连丧其父母持丧哀毁骨立时人称之最后复上公交车抵清河闸而同试者里人林载阳中漕卒狙击以死公曰林君去家万里卒死于外非我谁为白寃状治后事者谢诸同试生行矣吾独留为上书监司守令抵漕卒法调林君棺殓使艗首南而后发至则不及试矣公亦倦于其业乃就铨选得倅浔州以行一时义声籍籍故少保方公献夫为吏部郎赠公诗见意焉公于职専治赋乃创为规条白于上官行之不扰而办遂以材举连摄平南修城贵县三令事所至有声实见旌礼时议汰冗员公当在汰格而铨部才之改倅南宁所専治亦赋公理之如浔也而田州之役起始田土帅岑猛骜而虐数钞畧邻郡总督姚公镆奏讨之大众聚南宁者数十万咸责饷公公从容为经理无乏兴师进猛走死而其党卢苏王受者分糺其余众以叛势张甚时武縁为兵冲督府议守者曰所见惟王倅材他皆弗如也遂檄公与参将张经都指挥施震守之公至治战守具甫毕而王受果悉其众距城三十里而军鼔噪声动地经震惧不敌相顾曰姑摄戍而避焉可也公拔剑指天曰不谓公等惫至此张睢阳何人哉谓武縁吾死地也或计且以牛酒犒受缓辞止之便公复怒曰牛酒不以犒师而以犒贼何也于私计便于天朝辱授甲立睥睨间指顾方畧士争自奋于是经震稍恃以强贼谍得状逡遁去矣公自以劳进同守而新建伯王公守仁来代镆意以二小丑可不烦兵而下召公幕府受计俾往谕之贼见公往慑曰是故守武縁使我望若金汤者也遂请降新建伯大悦寻移师掩入寨公以武縁之一旅从所部获级独八十余新建伯疏拟公为按察佥事兵备左江会病解任且卒遂格不行而林司马来代新建伯会讨忠江二州叛酋公复以思恩兵从破擒之州人犹汹汹公为经畧请迁卫周安以控其要筑城垦田次第抚循稍稍定矣然公絶不自言功赏亦不及而竟以老自解去林司马曲留公不得则极意揄扬公美给符传以行公之在南宁也有太平司理蔺宗逺者以瘴死而柩过之已而其孤死其家人亦死独二孀在流落者数年而公倡其僚悉槖而资使还归闗中闗中人刘正郎仕以谏戍南宁泣曰吾不忧死矣为文纪其事甚详公归不复及公家事觞咏自适而已而至笃老乃念其乡盐课之重困民援甲令言于朝被格具草且复上而以病不起矣得寿七十有二赵宜人者宋宗室后也温嫕闲妇规尤勤女红其治生刼刼逹乙夜犹未休以故能佐公亷公得寡内顾忧其卒之年则六十七也有子三廷对娶于邓继蔡廷颂出继于从弟先卒廷封娶林继彭女六人孙男四履复益都履即徳基隆庆辛未进士也孙女七曾孙男七燕毛燕喜燕赋燕式燕谋燕规燕臣孙女五公卒久之而学使者锺继英采士民议祀于南宁之名宦祠嗟乎公以一孱书生晩际而当末位乃能出其绪而建屏翰之绩此必有大过人者而竟不获越五品使之返初服以老死格之不足以得天下士如此哉然公竟不名功翛然而去之抑何恬旷自快也夫其先友而从试事谊也损槖而济数丧仁也损身以完危城忠也虽古特立独行之士有不能及者宜黄文裕之津津乎其称之也徳基娄治郡邑大较用公遗意而声过之然不以政繁而废忘王父之不朽于三十八年后可不谓孝哉是宜铭
　　
　　铭曰是惟公与其室之蜕土厚而良鬰鬰生气以与徳嫓用克昌厥嗣
　　
　　月潭和尚塔铭
　　
　　万厯丙戌冬十月廿又六日月潭和尚示寂于吾州观音庵之右室越四日为十一月朔茶毗于州之北郭归骨于室前方丈地为砖塔以蔵之从其教也和尚姓杨氏以成化甲午生弘治已酉从师圆省祝发五台山嘉靖戊寅始受具足戒周行天下殆半于蜀卭僰山中最久隆庆辛未杖锡吾州吾与弟懋筑室居之凢七十年而后厌世縁俗寿百一十三僧腊九十八和尚以不欺为本以无住为宗以弥陀为父以释迦为师以净土为皈地以无为为法事不谈禅不竖义不沾讲席无寒而已不备三衣无饥而已不强中食既得疾水饮者五日絶水者二日至夜分乃呼浴浴毕使僧雏诵无量寿佛经倾听既终奄然而化晨大雾顷之开霁朔之晨复大雾顷之复开霁缁素会送及观者盈万人咸合掌咨叹以为得未曾有世贞乃即塔刋石为铭
  </div>
  <div class="pagination">
   <a href="弇州续稿_page138.html">
    上一页
   </a>
   <span>
    ...
   </span>
   <a href="弇州续稿_page134.html">
    134
   </a>
   <a href="弇州续稿_page135.html">
    135
   </a>
   <a href="弇州续稿_page136.html">
    136
   </a>
   <a href="弇州续稿_page137.html">
    137
   </a>
   <a href="弇州续稿_page138.html">
    138
   </a>
   <span class="current-page">
    139
   </span>
   <a href="弇州续稿_page140.html">
    140
   </a>
   <a href="弇州续稿_page141.html">
    141
   </a>
   <a href="弇州续稿_page142.html">
    142
   </a>
   <a href="弇州续稿_page143.html">
    143
   </a>
   <a href="弇州续稿_page144.html">
    144
   </a>
   <span>
    ...
   </span>
   <a href="弇州续稿_page140.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
