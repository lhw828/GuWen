<!DOCTYPE html>
<html>
<head>
    <meta charset="UTF-8">
    <title>文庄集 - 第 1 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文庄集 - 第 1 页/共 19 页</h1>
    <div class="content">　　钦定四库全书　　　　　集部三
　　提要
　　文庄集三十六巻　　　别集类二【宋】
　　【臣】等谨案文庄集三十六巻宋夏竦撰竦有古文四声韵已着録其集本一百巻宋史艺文志着録今已不传兹据永乐大典所载兼以他书附益之尚得诗文三十六巻竦之为人无足取其文章则词藻赡逸风骨髙秀尚有燕许轨范归田録青箱杂记东轩笔録中山诗话玉海困学纪闻诸书皆称引之吕祖谦编文鉴亦颇采録葢其文可取不以其人废矣集中多朝廷典册之文葢所长特在于是所载事迹如太宗为京兆尹时召见魏咸信事在干德五年而史以为在开寳中澶渊河清见底事在端拱元年而史以为在雍熙四年竦之直集贤院以献文得官而史以为自通判召入凡斯之类皆足以订宋史之讹他若李昉之追封韩国公王曾之为兵部郎中鲁宗道之为给事中任中正之为右谏议大夫史皆失书凡斯之类亦足补宋史之缺葢托克托等年逺传闻不及竦纪録时事为得其实也集中表奏有代王曾王旦寇准诸人作者考之史传竦在洪州能断妖巫毁淫祠仁宗时增设贤良等六科复百官转对置理检使亦皆竦所发好水川之事议者归咎韩琦竦于任福衣带中得琦檄奏之明其非罪则竦虽巧忮较之丁谓王钦若辈尚稍稍有间故正人尚肯假手欤抑或为所笼络当时尚未遽悟其奸也竦学赅洽百家及二氏之书皆能通贯故其文征引奥博传写者不得其解往往舛讹今参考诸书为之是正各附案语以明之其不可尽考者则姑仍其旧从阙疑之义焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀













　　文荘集原序
　　繇文章取贤科位宰执流风遗烈光华休畅在汉有之公孙季以慎厚而饰儒雅通于治道在唐有之裴寛中以峻整而持法度协于柄用在本朝有之郑国文荘夏公以哲乂而经文武穆于天縡是皆为当世伟人表的于后公孕之精降崧之灵洞九流之指归潄六艺之腴润年甫及冠业已大成于时章圣皇帝罢兵和戎留好典籍物色遗逸寤寐畯良始辟六科亲防多士公试三千言于政事堂遂敡秘廷对清问天子擢以优等声光四驰襃渥有加方朝家拥瑞物兴礼文防夷丙之御访鬼神之本公番直儒馆屡赐延见形容上徳时奏赋颂洎通衡石之擥数夸美于丞辅防诏诸儒辑君臣故事分厘部类公譔别序为多复预编修国书仁庙启藩在潜命公傅以经义兼筦牋记极一时之选乃陟词掖入禁林鼔动雷风藻泽谟训朝廷大典册多属于公公亦感慨荣遇摅发渊蕴及毗宰政建言复制举以取宏博之彦复百官转对以通下情置理检使以逹寃滞时论翕然又以三长之笔克就信史及退释重任服在大僚寳元中种羌畔换西鄙不靖公以兼备之材签拣素定拥旄推毂付以专阃既而起居兵间以新书李法从事甞奏议邉十防多防施用经畧懐来卒柔异俗于是佩相印冠枢廷荒大国之封峻常伯之秩虽宠灵绸缪而益懐惊畏学士杨公察草麻制谓仲尼不容周公胥怨岂得其时而未尽其志耶然烜赫隆盛弥四十年以文致身稽古之力其极矣哉自公出处中外勤劳王家大编钜轴襞积私楮歳月其逝弗皇缀缉纸蠧墨蔑颇有坠逸公既薨而嗣子亦谢世元孙尚书比部郎中伯孙诿故吏工部郎中张君宗益秘阁校理裴君煜彚次遗集成百通后数载见俾序之公甞论文以气骨为主诋时軰所作如绣屏焉于书无所弗通以至阴阳律歴古之学莫不兼总以为天下之乐无如黄巻中也属思深湛构词致宻泚翰就简窜涂不已归于至当乃可尢善章奏铺赋颠末言详意尽盖防萃众説而掇其真粹包括曩制而丰其条干如至音纯绎金石奏于宗庙华采焕烂黼黻施于象服后之学者鑚仰之范模之景山学海可得致欤宋敏求谨序
　　有宋文荘夏公挺生于祖宗朝其文温厚谨严发乎性情而动有典则如文靖李公文正王公之在朝一时化之风声气俗讫无叔季浇漓之习其间琢句警聨嘉言谠议脍炙人口至今不絶而尤工于表章制诰虽使琳瑀常杨复生未易遽出其右信矣文章之与时俱髙也邈防学时得公牋表一通于都市固已玩之有日常恨未睹其全比倅江夏遇湖北漕使直閤公之宗支也适兼郡印盖甞从容语及遂防出其家藏凡百巻以示因付镂工以广其传工既吿毕于是属邈序之邈常窃笑文人之裔秘其家集为私淑之计一遭变故已亦不能有之覆见有于人甚者灰于刼火靡有孑遗卒之其先无传焉使闻兹举顔其厚矣廼不辞而僣书之绍兴庚申上已左奉议郎权通判鄂州军州兼管内劝农营田事江邈谨序














　　文庄集原序考证
　　第一页后八行　按宋史仁宗本纪天圣七年闰月复制举六科复字原本讹作后今改正
　　第二页前四行　李字原本讹作季按汉书胡建传黄帝李法注云李者法官之号捴主征伐刑戮之事竦传言治军尤严敢诛杀即序中所云也今改正










　　钦定四库全书
　　文荘集巻一　　　　　　　宋　夏竦　撰制
　　兵部侍郎赵安仁可尚书右丞制
　　勑国家祖功宗徳丕显于大猷广记备言允资于实学属成书而奏御宜加等以推恩具官赵某性尚淑均仪操温重有淳正之徳服于搢绅有雅奥之文表于台阁自顷参朝政首譔信书屡易歳时备观良直况宣明于先烈宜峻异于宠章特进秩于中台实陞荣于右辖肃兹六职更励乃诚可
　　左谏议大夫充集贤院学士孙仅可给事中余如故制
　　勑国家覃庆汾脽逮兹六稔庶官考绩咸叙其劳眷乃侍臣宜加宠异具官某行眀识成于夙龄丽藻清防冠我时彦而自谏垣引籍僊殿兼荣于彼藩宣奏课而连最审兹邦宪处法以甚平绩用居多歳月滋乆俾擢居于琐闼用特耸于朝荣徃践厥官更圗来效可枢宻直学士右谏议大夫任中正可给事中余依旧制
　　勑汾脽均庆积有歳时考课最于官司已陟明于羣吏眷繁剧于京府宜防宠于侍臣具官某学识该通器致宏逺积纯粹之性懐干裕之材而自入直枢廷兼荣谏省藩宣巨屏恵抚于黎蒸尹正中畿肃清于豪右惟积劳之滋乆宜信赏之有加特进秩于琐闱俾增崇于宻侍荷兹宠异无怠乃诚可
　　右谏议大夫参知政事鲁宗道可给事中余如故制
　　勑朕绍隆景业大庇中区实頼股肱之臣燮和天地之道务在尊宠式表眷懐具官某神禀岳灵气载直文章雅正道艺深眀方重敢言忠厚无间简自先圣辅予冲人不吐刚而茹柔常疾非而甄善倡率羣后翊賛正司洽兹重熈莫匪嘉绩宜升劳于琐闼示嘉宠于黄扉更頼尽规奉若时命可
　　翰林学士左司郎中知制诰李维可中书舍人余依旧制
　　勑国家五坛布庆六载于兹庶位陟眀乆从于钩校近臣凝绩特举于徽章以尔具官某瑞世眀姿庆门华绪立言以道无外奨之勤虚已待人有不疲之鉴而自陞华禁省列职中台夙夜浚眀得大夫之体训词深厚合王者之言而星火屡改于新阳车服靡登于旧数是用简自朕意俾圗尔劳宜正秩于纶闱用增荣于宻侍膺兹异选更励乃诚可
　　祠部郎中李湘可依前祠部郎中充三司度支副使制
　　勑度支之职懋迁有无食足货通具有前训故其副贰尤在得人以尔某勤瘁首公端和毓性频繁事任履厯歳时朕昨以洙泗名区真灵所降钦修靖馆茂集鸿禧方总均输罄宣懿力宜副版圗之任庸旌干裕之材更励乃诚以称朕意可
　　侍御史黄昭益可刑部员外郎充三司户部副使制
　　勑朕观在昔量能授事地无旷土邑无防民今之防府寔领其政为之贰者甚难其人以尔某为学该眀资性温重而自飞英宪府澡行朝伦擢从金谷之司授以藩宣之寄思虑深逺政治寛平蔼然休声逹于朕聴是用宠以郎选俾賛计臣更务竭诚以荅殊奨可
　　工部郎中兼侍御史知杂事赵积可依前工部郎中充三司盐铁副使制
　　勑谨正铁官修举盐防民不加赋经用益饶必得其人以贰厥职以尔某操履温肃志尚端平方面均输勤劳于漕事宪台杂治审克于爰书俾佐计臣必有嘉效勉思尽瘁以称朕懐可
　　太子右赞善大夫监通济粳米第一仓李眀可殿中丞余如故制
　　勑某等国家分命攸司大校羣吏及劳而赏惟恐后焉以尔等勲荫起家文辞中选励精官次率职宾筵善最有闻考覆斯允或升华中御引籍东朝或述作兰台参丞棘路并为清举勉称朝荣可
　　大理寺丞白波发运判官王直可守殿中丞制
　　勑某等夫发辰中御画诺春坊并预通闺尢为妙简以尔等艺文秀峙政治寛平连最有闻在勤可纪宜陞朝着以励缙绅勉罄乃诚荷兹殊奨可
　　太子洗马知陵州军州事椘用和可殿中丞余依旧制
　　勑某等竭心从政洁已在公积有歳月之劳登于考课之制中御司卫超进属丞徃钦厥官无忝朝命可大理寺丞同判永兴军张保雍可殿中丞余依旧制
　　勑某京兆旧区实屏西夏恵绥之政方倚于忠贤倅贰之材甚艰于选授以尔韵宇淹粹学问该眀自佐于蕃常闻竭虑宜丞中御之府仍赞司雍之臣更务首公以荅朝奨可
　　太子中舎监建州造茶兼买纳茶务余良孺可殿中丞余如故制
　　勑某国家以封域之广命中都官出干外事三载有成就加爵秩欲其昭劝之速也尔等早列闺籍闲练国章徃佐牧民之官或领摘山之务阀阅来上歳月当迁中台望曹东序显秩洎丞属于御府皆仕进之荣涂差赏尔劳以观来效可
　　东头供奉官閤门祗王懐忠可内殿崇班依旧閤门祗制
　　勑某早列官常洊经事任歳时滋乆劳効可嘉特防宠于近班仍兼荣于上閤勉思勤瘁以荅甄眀可
　　翰林院艺学殿中丞同正蔡齐古可依前殿中丞同正充翰林院待诏制
　　勑汉金马有待诏之臣备清问侍从之职唐禁林有执艺之士陈太古雅正之声朝廷因之并建其选以尔具官某早工絶技克畅治音宜书歳月之劳式奨均调之业徃阶显秩无沗隆恩可
　　秘书省著作佐郎知蜀州晋源县事张锡可太子右赞善大夫余依旧制
　　勑某等眀经中选敏学登科竭节効官在公凝绩攸司大校赏典并行是用进秩上台升华中御或飞荣于鹤禁或佐局于兰台各励乃诚以荅朝奨可
　　秘书省著作佐郎知蜀州永康县兼兵马监押任文素可太子右赞善大夫余如故制
　　勑某等国家考课绩差善最所以辨百工之能求四方之政者也以尔等早中朝选恪居官次勤宣干力修奉彛章歳月贸移职用备举攸司大校信赏并行引籍外台振缨中御洎春坊之画诺皆仕路之美迁更务夙宵无忝恩奨可
　　大理寺丞李象之等可太子中舍余依旧制
　　勑某等经术该通吏能干敏振缨理寺陟状甚眀结绶宾筵荐章交上或陞华于鹤禁或佐职于棘卿各示甄陞勉思自效可
　　大理寺丞充三门发运判官钱智周可太子中舍余依旧制
　　勑某等国家以功诏禄以能奠食申眀善最之格旌辨勤劳之臣所以劝天下以至公也尔等各负吏能屡分朝命竭心从政洁已在公美课有闻赏典斯在宜进铜扉之职或参棘路之荣更务聿修以永终誉可
　　大理寺丞知绛州翼城县姜矜等可太子中舍余依旧制
　　勑某早践官荣克彰干力及有考覈引对轩墀宜用陟眀以旌勤效或青闱振藻实践于朝闺或棘路陞华共评于李法勉膺甄奨更励夙宵可
　　太子中舍张行简并可旧官制
　　勑某等早列官荣遽丁艰疚孝惟不匮诚合终身礼有外除固难过制宜还官秩俾遂资忠可
　　工部郎中张士逊可户部郎中直昭文馆充夀春郡王府官制
　　勑朕以爱子膺封建之礼慎选端士以辅导之俾其居处出入之际闻忠孝方正之言故朕乆思其人未易轻授自非耆重孰副柬求以尔具官张某资惟淑均理尚清简纠弹宪府漕挽外台端懿之风硕茂斯允以尔具官崔某业文甚雅守道不廻引籍谏垣励精史局老成之徳慰荐良多是用简自朕心命之王府第进左民之秩或兼上馆之荣尔其祗荷宠章协宣懿效防讽礼谊以臻于道予有望于汝也可【案真宗本纪大中祥符九年正月壬申以张士逊崔遵度为夀春郡王友故制词有具官张某具官崔某之语乃制词既眀列二人而制题则举张遗崔殊为踈畧又考遵度本传真宗祀汾阴之歳命为左司谏七年降为右正言逾歳复秩九年命与张士逊并为王友改户部员外郎则知遵度之为王友时以左司谏而加员外郎也但无别本可据姑仍其旧附记于此】起复云麾将军解州刺史本州团练使郭崇仁可检校工部尚书加食邑二百户制
　　勑国家奉帝真之徽称展郊庙之盛容禔福緜区推恩有位具官某威英御众智勇出人学茂兵钤识通民政而乂常参宻命乆奉戎昭功着邉陲家传勲戚其或入奉朝请分刺藩宣任团结之崇资奉防秋之重寄克宣懿力绰有休声方霈纯禧宜隆异数或增荣于视秩或加赋于爰田洎登驭贵之阶并示畴庸之典各思况瘁以荅宠灵可
　　起复云麾将军解州刺史充本州团练使郭崇仁可落起复授金紫光禄大夫余依旧制
　　勑某彛鼎传勲诗书禀训早列通侯之贵遽衔陟屺之哀爰及外除宜加茂宠俾进阶于三品仍视秩于六官益隆团结之荣更励夙宵之节可
　　给事中钱惟演可工部侍郎制
　　勑国家脽壌均恩积年滋乆羣吏大校鲜有陟眀眷惟迩臣宜用加宠具官某丰规暎古雅望冠时尽瘁夙宵克宣于干力周旋清要咸服于懿文况其世有大勲纪在王府顾乆居于琐闼宜擢贰于冬卿钦践厥官以副朕意可
　　翰林学士给事中知制诰陈彭年可工部侍郎余依旧制
　　勑朕以颂次先猷总裁大典诞播无彊之美实资命世之才式庆成书宜加茂宠具官某清徽暎世景行服人闲练典章周旋要近辨礼乐升降之数敦训辞深厚之防眀识逺猷蔼于时望而自铺观注记防绎信书约五始之旧文宣两朝之鸿烈时乃之力朕甚嘉之宜擢贰于冬卿用增荣于禁省服兹休命更竭乃诚可
</div>
    <div class="pagination">
<span class="current-page">1</span><a href="文庄集_page2.html">2</a><a href="文庄集_page3.html">3</a><a href="文庄集_page4.html">4</a><a href="文庄集_page5.html">5</a><a href="文庄集_page6.html">6</a><span>...</span><a href="文庄集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
