<!DOCTYPE html>
<html>
<head>
    <meta charset="UTF-8">
    <title>圭塘小藁 - 第 10 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圭塘小藁 - 第 10 页/共 11 页</h1>
    <div class="content">　　紫菊和虞伯生韵
　　天赋幽妍处士花谁将朝服苦相加薇垣有露沾秋色芝岭无霜抗日华蟹出更宜彭泽酒笋香谁羡建溪茶坡仙一语推鬷蔑只在姚家与魏家
　　庚申题冯致逺二画卷越十八年防以来谒次韵归之
　　世情物态日悠悠习得襟怀淡似秋毕竟人间有归处五湖烟水一扁舟
　　半生踪迹徧堪舆与世求疎尚未疎试把山林校朝市移文犹胜絶交书
　　次仲野堂【三首】
　　緑李来禽绕屋疎秋眠不着鸟相呼雨声偏向竹间好山色防从烟际无
　　秋林雨色上苍苔不是花时还独来更待穷冬晴月夜草鞋踏雪看黄梅
　　云自知归鸟自还一堂足了一生闲门前剥啄定佳客檐外孱顔皆好山
　　题宣和风雨孤舟图
　　龙楼嫌富丽着意貌荒寒烟雨迷干树风波恃一竿时移毫素在身老塞垣难玩物昭前训谁将进县官
　　题赵干江楼风雨图
　　人间蕞尔东南陬金陵李家无逺谋词华欲继后庭曲不见东风空上楼当时百事尚纎丽况在画工専末技洪河乔岳胜平生曲防幽槛穷清致石头城下无重闗甲马营中有佳气九天飞坠曹将军尽卷版图充上计小儿造化吁可怜乾坤又到宣和年君王摇毫自涂抹片纸落世人争传坐看南北又分裂遂使两家同一天偶从断缣阅小景慨念兴亡岂天定而今荡荡混一图但少侬归理钓艇
　　崇真宫葵花
　　绕砌亭亭昼影间相逢幸未及开残红妆洗露尤宜晓素性倾阳不畏寒圣化薰陶等燕越仙家培植有殷韩江山信美非吾土且向西风笑倚阑
　　再用前韵荅王仁甫左丞
　　寒暑催浮景功名负圣时胶荣今老矣得酒且中之才不能匡世吾将任采诗藩篱可翔集何用刷天池
　　二
　　青年无可畏况到二毛时啸傲思元亮风流愧牧之莫谈今日梦但咏古人诗已作家书去先开数畆池
　　江叔志堪老园
　　有地皆堪老惟乡老最堪旧交怜尚在祖徳幸无惭野景収全胜村醅取半酣客吾已办行与子俱南
　　送朱主观之任东莱
　　乐嵗民声里名城海气边悬知公事少见说长官贤风月三千首才名四十年天其昌晚节佳处养胎僊
　　次韵君谋晚晴即事
　　怀抱今秋好题诗欲满墙吾庐吾亦爱一雨一畨凉晚竹如人瘦新松共我长年来私自喜身世总相忘
　　喜闻可与弟至京师
　　鹤楼东北望燕城防处闗河防日程四载三回劳逺慰两都千里尚难并开书喜报身常健见我应怜老可惊咫尺对牀风雨夜此怀多少待君评
　　题诗藁
　　风月才情属少年老夫老矣厌雕镌病来越觉无诗思纵有诗成似乐天
　　和友人北苑马上
　　万事浮云一瞬过何劳辩口似悬河北风卷雨城南去明日滦江水又多
　　思归
　　思归不惜嵗如流日望西风早作秋只知倦客还家好不见西风催白头
　　连雨有感
　　朅来连日雨浑似熟梅时云岫青才露风詹白人垂隂晴如善谑寒燠遽交驰防见驱屏翳清明万里宜
　　次贾伯坚左司寄来韵【四首】
　　清风千里墨痕香琢出天球润似肪已为郢歌飜白雪更将仙杵捣霜
　　酒来宛国注红香鱼出凉亭荐雪肪多病浪仙都负此空哦清句嚼氷霜
　　书室惟须辟蠧香鈆刀谁遣试蟇肪相思夜夜秋衾梦菊有黄华蟹已霜
　　赐霑炰鳯玉脂香大笑轻身服鴈肪华发侍臣归有日鴐鵞先报一天霜
　　题梨花鸜鹆扇头
　　言非鹦鹉莫譊譊力不能髙忍尔庖白雪香中风日好慎毋逾济更来巢
　　和苏伯修侍郎寓居杂诗
　　谫材寜适用竒货本难居覊旅谁相慰亲朋日有书看云叹舒卷阅市验盈虚昨夜秋风起江湖好食鱼
　　二
　　心怜无所用道愧不成章下直才熊馆从公又马坊埜风香列帐檐日转回廊花下归来晚庭榆倒影长
　　三
　　有谋空落落无事亦怱怱一代名何用千年论始公清风生笔砚凉月到房栊亦有娱心处兵厨酒不空
　　北苑马上
　　古木隂隂覆苑墙鴈程霜早碧云长欲知圣徳如天大最近来庭是越裳
　　髙榆矮栁逺参差一幕秋空碧四垂莫笑从臣归太急人间天上共秋期
　　万事浮云一瞬过何劳辩口似悬河北风卷雨城南去明日滦江水又多
　　金莲紫菊带烟铺画出云冈万世图直使王嫱到青冢汉家当日有人无
　　分省有大砚予乙亥歳尝用之丁丑又日用知其美不知其竒一日涤去积墨文彩溢目波浪汹涌背刻翠涛字亦精劲非一洗濯不知也士有蓄徳蓄才遇而不知知而不尽者其长人之责乎作诗识之
　　积墨培光彩贞姿任涅磨浪花浮欲动池影浄相和有似怀才者其如眯眼何更怜当造命不解扩恩波
　　代书寄可行弟【十首】
　　滦京尺素寄沙羡料理田园有事宜捡校便当勤捡校参知行欲自参知
　　祠堂花木已繁隂见说栽培用力深南土常年秋喜旱更宜浇灌待成林
　　叔季勤劳共相攸为予髙作蓄书楼先公遗后一万卷明日投簪去校雠
　　楼后楼前地有余埜心常爱树扶疎四时花木须栽徧更作莲池就偃潴
　　汉川云梦有租田今歳应逢大有年约束诸僮公出纳羡余留粜杖头钱
　　双鹤广陵来敝庐啄苔穿竹日相娱莫教忘却蹁跹态嵗晚待渠从老夫
　　桂花初放小山幽更有蒲萄映石榴食实折花归有日休教芜秽负清秋
　　当年手自植栟榈别后长添防尺余说与园丁宜善视老饕归欲食其鱼
　　文竹移栽只五根来时无数长儿孙不因繁冗休轻剪要使清隂过酒尊
　　眼花齿动鬓斑斑三十年来不暂闲多少家庭纎悉事从今先约莫相闗
　　和谢敬徳学士杂诗【三首】
　　翠楼天际郁峥嵘粉泽龙冈壮帝京地势逺连椶殿起檐牙髙并铁竿撑葱葱佳气归环极穆穆昌期见迓衡长乐退朝容缓辔断云収雨半山明
　　长日官曹似马曹丝桐时得事吟猱救时乏策当投绂遣兴成诗敢夺袍白海波随秋雨涨黒山云压晚虹髙清尊常满朝簪盍谁道驱驰我独劳
　　尚服三庚进紫绡清氷沙底未全消鱼龙陆海无宫市鼓吹铙歌有征招自在干年苍鹿健閙妆三日玉骢骄最怜学士神仙福终日吟诗不造朝
　　右酬谢诗计拾贰首今止三首全集共百廿首今止伍拾九首缑所収亦少半尔诸公序文却存附録于后
　　记逰
　　太行之秀至吾乡西山融结为最幼读书江南既仕奔走中外虽两归乡里而忧患荒迷世故萦绕望西山如天上不得至也观郡乘载栁仲涂居荡闻僧惟深言天平泉石过衡岳逺甚及同防方信其言不妄益欲一逰至元四年戊寅歳得请归九月三日甲子偕监郡荀公和叔始为林虑之行午出西水门过孙平邵村时百谷已収芋区蔬圃棊错星布柿林如江南橘黄时逺近蔽亏歴流寺固县大风扬尘俄幸止孝亲寺僧水冶士大夫暨巡徼监当官闻来迓晚宿寺中僧西溪年八十八尚能欵客明日夙兴拜韩公坟读富郑公所撰碑碑有亭故无损石极美碑隂有树如水墨所画坟皆甓甃完者尚多兵荒中有僧纪公奋身捍蔽卒頼其力宅兆形势风水家图以为式以为天地间不多见者凭髙歴览又登寺西南经阁果极其妙髙下隂显与图所传不异也顾丰安兆域寺燬于兵僧徒解散豪右斩木埜人盗甓残毁殆尽则纪之功可念也昔魏公以大功徳为宋社稷之臣两坟寺皆勑额以之主坟而一得一否亦人力之所不能及者乎小酌遂行林州知州李祜之延同知梁思诚仲信判官张仕谦子信迓于诸翟晚至州宿万安寺丙寅谒庙学逰黄华山和叔送予出郭北门归祭其故人同知梁仲信诸生李冕咬咬侍行十余里至其麓皆小石槲樕是日大霜水皆氷人谓地髙寒较他地早一月槲叶青红可爱路渐髙闻水声于灌丛乱石中又数里山益髙峯益峻壁益峭涧益深路益险水声益大峯回路转掩抱重叠使人应接不暇涧皆磐石髙下为磴级泉流其上悬而为练激而为湍飞花旋碧喧豗飘洒其潴而为者清澈如空纎芥可见寺相近屏嶂益竒乱石不可骑过磐石道左有水硙作屋其上自麓又十里至寺山僧三四辈问以古皆不知石柱刻张商英絶句诗【缺】言髙欢避暑事綦字韵叶来字注切其下他柱多题刻漫防不可尽读大率多崇观间人少憩遂入山观水帘一僧前导山民十余辈持斧锸剪椔翳掇碎石仅能投足马不负人且不能登陟人力惫极又据鞍不跬步又下若是者逾三里许遂不可骑矣始见悬瀑如练于半天骑留林石间相率牵拥而登焉峻坂防径乱石荦确如梯而无级樛木交错攀萝挽条尺寸而进赖健卒曳絙于前挽之而登因思东汉封禅记所载登泰山事此近似焉数问僧至否以僧言逺近为喜畏又三里许始至加逺不能进矣有石突出如屏四向无所连着其髙入云所谓挂镜台也前有磐石疲甚坐其上从者赍酒脯至仲信年六十余矣惧其不任登陟留之寺中俄亦蹑屩以两卒掖而至又迷路枉里许石上望水帘北崖者仅如匹练下溅崖飞白始阔其西者崖上垂白亦不过丈许意谓昔人传夸过实俄从卒持二氷柱长五尺许以献云至帘下得之且盛言其伟遂欲即之发火煑酒引满数爵诸生暨从者遍饮之乃縁南崖防迳迤逦而西而北坡极陡峻草石皆氷滑不可投足尺寸展移栗栗危甚乃至西崖下水帘内仰面而望之目力为穷始见崖上之水飞散布疎密匀整自崖而下至涧底其长不知几百丈其阔百余尺光明透澈去人尚五丈许真所谓迸珠帘者也负崖坐石久之仲信又局蹐以酒至为引数爵力稍苏攀援而北仲信不能从也独遣其卒挈酒以从转折而东至北崖帘下有嵓坐数十人帘之长又过于西者东边则颇浓厚自巅至地时如团雪投坠而散连属不断加以动摇飞舞如玉龙蜿蜒余皆与西帘同两帘皆清气袭人时时飞洒如细雪着人面信天下之竒观也帘下沾洒细草皆为清氷日夕凝积或耸直如玉笋或扶疎如珊瑚蔽崖尔弥竒形异状不可殚记琼田瑶草殆此谓也西崖下望挂镜台则培塿矣此山之形竒峯重叠如展画屏不知髙挂镜台者又防百尺周围环抱而开豁其东台如门屏而位置偏南台前之山一遮一掩又不知其防百重也始坐磐石疑水帘之小盖辽逺空阔掩暎崖石淡然而无加以老目茫茫故也北帘之东又有悬瀑望之差小青壁无路不能即而观也久之循来迹而归石间多兰土人不识台上石坠于下者皆为水波龙鳞之状方平可爱惜路险不能致也与仲信辈罄酒殽而归归途趋下差觉易僧醉喜甚捧氷如珊瑚者前行至繋马所且乗且步俄至寺前就磐石列壶觞以坐又以红树及山果之如丹砂者与僧所持氷列于前清泉泠泠过壶觞间且嗽且盥且觞且咏非迫于暮不忍归也和叔率州官载酒迓于郭至寺以所携水帘泉瀹茗饮之丁夘之延子敬同至墨灶山寺殿东椒壁有梅轩佚老贞元癸酉歳所题文字皆竒其下残缺石柱多宋人题名縁石磴登方丈鸣筝小酌从者得雉为炙以侑觞题诗于东壁而出至谼峪东二里余支提龛琢石崖为之有开元十九年蔡景所撰碑刻甚精寺前流泉怪石不减皇华寺有巨槐防地数畆山门有白松皮叶皆异砖塔嵌张商英圣灯石刻圣灯寺在西北絶顶望之隐隐见其殿宇僧云葢四十里之遥旧传圣灯诚慤拜祷则见商英而后见者多自矜必刻石以纪近年元遗山亦有诗纪之和叔云某官甚不叶人望亦尝祷而见之余不祷也余服其言清泉防防循殿阶而流歴石磴至方丈望五松亭方丈西有磐石坐于是得山尤佳午和叔治具张乐夜分始休梦回泉声满耳可以消酒戊辰早浴于寺之浴室题名白松刻石后殿石柱之延子敬归和叔入浴余独乗月登陟坐松下磐石僧有普静者善觱篥终日献艺至是又挈其徒按羯鼓笙笛铿鍧交奏迭作于月明松影中清风飒然山鸣谷应不知此身之在人世也长老胜祥又进数尊而后归寝昔欧谢诸公逰嵩山见石室汪僧叩厥至论余之防乃得此辈可为一笑然亦陶冩终日正自不恶此山秀拔在黄华之右至于水帘之竒伟与夫遮掩环抱重叠深逺则不及也二山之泉皆去山数里洑入地中已已将逰栖霞和叔谓其地无大竒计程欲以九日登鳯宁山遂不果徃东回过诸翟翟曲宿下洹庚午至鳯宁山山在洹水之隂峭□竒秀望之如鳯声石为两翼上各有亭其巅又为亭亭上为屋两重塐三圣女其上有金泰和间碑载赫舍哩氏所建三女则不能究其氏族也山多古柏路甚险登之甚劳既至其巅则俯瞰二亭若井底坐久风急始彻俎而下过南齐观丈八佛大砖浮屠贮佛其中有绍圣间石刻过槎牙岭至善应宿储祥宫宫有洞房以甓为之辛未登西楼和元裕之诗遣捕鱼得鲤鲫活跃几席前午泛舟观泉于宫之西泉皆洹之洑流而突出石崖下腾涌如歴下所谓趵突者清澈尤甚土人疏导作堰以激硙碾为利甚大登龙祠祠下泉出尤怒日已暮道人载酒于岸以俟遂醉而归仍宿宫中壬午道人击云璈侑觞方盘桓殿庑求盗二人报大尹杜公率其属迓二日不得已遂归徃返九日防歴四百里山中憩息则有从者弦歌之娱马上疲惫则听和叔剧论可以醒尘思遣睡魔余力所及得诗凡三十四首姑録之以记嵗月所不足者天平栁公仲涂所防西山最胜者和叔谓异地险甚且路经大雨不可行栖霞又尼于犹豫而玉泉泽阳诸山皆有可观未得歴至张本于是尚有待于他日焉
　　出郭
　　万虑攻催雪满头还乡才得纵遨逰太行云尽青浮晓洹水霜余碧染秋渐老始知闲有味此回真与世无求溪山好处鸱夷满况有风流老郡侯
　　出郭见柿园如江南橘林
　　落日郊原秋满烟煌煌星火烂将然一时唤醒江南梦恰似洞庭霜后天
　　水冶道中
　　人烟仍古邑村落带清泉修竹云千畆垂杨翠半天涤塲余滞穗沽酒险丰年欲结鸡豚社慙无二顷田
　　题水冶寺
　　永额僧知宋佳城石纪韩怀贤时拊髀吊古一凭阑清梦云龛静悲歌野树寒山川岂専美东北又丰安
　　谒韩坟
　　考谱披图总未真两回亲得拜公坟降神生作三朝相聚气嘘为五色云宅兆发灵符厚徳碑铭无愧有竒勲凭髙更欲携形势逺树寒鸦满夕曛
　　张彦谦署令以山水横披见赠次卷中诗韵而归之
　　霜溪带寒沙西山展晴麓已从招提逰更就招提宿烟霞遂埜逸宇宙入清瞩归来复归来邻翁酒初熟
　　途中口号【二首】
　　人人载酒具盘飱尽说监州昔有恩底事当途罗几案只愁旌斾过柴门
　　城郭嚣尘厌徃还出城依旧不能闲野人岂识予心事只羡丹墀第二班
　　防黄华寺始至其麓喜而为诗
　　槲樕连山麓霜余翠间红架岩茅屋小分水石渠通渐觉烟霏重时疑道路穷升髙宜努力中止戒瘝痌
　　和崔信叔欲卜邻黄华【二首】
　　昔年柱杖百钱逰曽到黄华最上头案此画图分中半与君来徃亦风流人生早退为难得心约真同盖不谋加以数年婚嫁了移文傥肯少寛不
　　哀乐中年已倦逰旧山频梦大刀头髙欢殿后云犹在王母祠前水自流涉世到头浑是错得归真个善为谋溪堂万卷同君读此乐人间果有不
　　黄华山中杂诗【四首】
　　道人解后一开顔为借邛枝策我孱鸟语留人还小住晚风吹破水中山
　　縁山诘曲路偏賖路转山回境益佳寄语安排好东绢为君断取上黄华
　　手拄一条青竹杖真成自挂百钱逰夕阳欲下山更好林深无人不可留
　　挂镜台西挂玉龙半山飞雪舞天风寒云直上三千尺人道髙欢避暑宫
　　黄华山次鹿庵韵
　　吾闻林虑西兹惟羣山防一舍入髙寒百里见空翠雄踞魏韩境特立宇宙内雪浪惊起陆天花乱萦带排云列竒峯极目认涯际出泉如江河岩壑困横溃转曲路疑尽喧豗地将沸干崖与秋髙一径穿云细仙凡防尘隔跬步万景萃攀縁攻折屐驰骋谢揽辔水帘真雄伟清响落天外渊客泣淋漓天孙织纎丽空明防百丈振古卷不易清氷瑶草乱白日洞天閟自非骨有仙未许践福地磐石几席陈鲁酒殽簌配道士山中宜宰相山中贵泉石听吾言吾言谅非戏
</div>
    <div class="pagination">
<a href="圭塘小藁_page9.html">上一页</a><span>...</span><a href="圭塘小藁_page5.html">5</a><a href="圭塘小藁_page6.html">6</a><a href="圭塘小藁_page7.html">7</a><a href="圭塘小藁_page8.html">8</a><a href="圭塘小藁_page9.html">9</a><span class="current-page">10</span><a href="圭塘小藁_page11.html">11</a><a href="圭塘小藁_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
