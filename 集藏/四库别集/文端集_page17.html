<!DOCTYPE html>
<html>
<head>
    <meta charset="UTF-8">
    <title>文端集 - 第 17 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文端集 - 第 17 页/共 66 页</h1>
    <div class="content">　　松声万岭篇为木厓母夫人赋
　　长松挺姿冰雪里苍枝团盖烟光紫松涛拂地横九秋谡谡声从高阁起中有仙人鹤髪垂传家仪法真吾师咏雪餐霞八十年朱顔烁灼如瑶芝夫人之母吾老姑延陵世徳生贤姝落笔不肯让班史男儿枉自矜髭须晩年雅志躭禅静晴窗自写维摩影宵来常见佛灯红晓起时闻清磬冷令子名坛盛羽仪能将色养佐含饴间居共赏安仁赋家学争传阿母诗石经堂畔萧萧竹闻道新来森似束桂露方浓兔渐圆红烛锦毺照华屋游子辞家已十年冈陵遥指望江天霜鬓霞裳阁上人听我松声万岭篇
　　八哀诗
　　康熙六年同榜进士与予交谊敦密者已亡八人因作八哀诗
　　黄舍人仍绪
　　东呉有岩邑沧海抱孤城中有简寂士公车来上京对策冠南宫董贾驰声名文章挟元气浑颢陈韶韺貌古性复僻耻与时俗争蛰身书巻中布袍依短檠十日不出户门径蛛网生有客或相召羸马将来迎向客颦两眉多是欷歔声斯人阅斯世磊块焉得平人生有百忧底事羣来撄旅魂倚僮仆朋友书铭旌复闻玉树折使我心弥惊
　　沈刑部应笵
　　沈子工诗翰潇洒山隂客五字芳如兰鲍谢踵遥迹初读采山篇清思已奔绎中年气益醇杜韩堪避席落笔褚河南纎秀无拘迫拭几焚名香脩洁嬾成癖篆兼众妙书成自鑴石洞箫或在手雅令佐浮白道气令人静好友借三益络秀本明慧京华共晨夕病起俄复颠才华世人惜箧底有遗笺寳爱如珍璧
　　潘黄门翘生
　　黄门伟丈夫食牛气恒鋭乡举曾冠军雄文发经济饮歠亦可观高谈裂双眦词曹入谏垣结念在匡世仰干黄屋尊頫切苍生计寥寥朱槛间伉直谁能继壮年顿销歇声华忽幽翳豫章久用兵妻子苦颠蹶闻说戎马时江干正留滞谁当念故人为理荒山碣
　　史编修鹤龄
　　古人善体物濯濯春栁姿我友濑江客风度恰如斯清才照艺圃习习香风吹落笔秀天下蚤被
　　人主知分来金鳯纸真草恣所为学士如堵墙观君临墨池须臾百幅尽墨沈看淋漓春殿开讲席我与同追随共拜紫貂赐偕进朱樱诗一朝返江浒风折琼树枝屡邀
　　当宁叹宠防偏恩私还使素心人五载泪如丝
　　张编修玉裁
　　伯也京江声华照吾党指顾多英姿风流任宏奨春泉比才思朝霞俪融朗蚤年颇落拓壮岁冠珠榜百尺紫珊瑚已跃沧波上犹忆玉堂夜广厦连书幌中宵起读书互答空庭响予既理归舟君亦泛兰桨同作江南人一水劳心想讵意明月珠埋光忽泉壤频把别来书临风增怅惘
　　夏编修沅
　　京华对衡宇好友如君稀君如寳在璞山岳含其辉骨重复神寒温密无缄机摛辞尚典要书巻堆四围十载雅投分纒绵意入微下马登君堂穉子牵我衣一日不相见三秋如调饥东门风雪中送子衔恤归江临北固山松筠堪掩扉经时不寄书忽同朝露晞竟符乘槎防使我长歔欷【昔有术士谓君当应乘槎之防果以八月卒】
　　杨检讨仙枝
　　简人磊落士翛然谢覊靮清风满四座尘虑为君涤本是嵇阮俦眉宇气陵轹草书颇腾骞琴声出东壁吟诗爱陶潜嗜饮师王绩倐尔微醺余更不进涓滴食贫甘如饴怀抱从所适防亲与悼亡哭子兼众慼言返泽州山讵意音容寂中边皆至性斯人难再觌
　　刘编修泽溥
　　我闻李长吉白晳长指爪君貌酷相类祝君惟寿考屈指眼前人惟君致身蚤温温良玉姿舂容满怀抱夙慧本天成抒辞若春藻照耀巗廊间人共钦其寳抱病还中州丰仪乍幽窅人生石火微复如电光绕如君益可悲身世何草草坟前穉子稀堂上衰亲老招魂魂岂来雪涕问苍昊
　　读元道州贼退示官吏诗慨然有作
　　我爱元次山诗篇独简质短章如长谣仁心自洋溢至欲委符节甘心采菱实昔人志康济岂云躭暇逸置身君民间无能澹忧恤汗顔拖长绅不如腰带铚古人耻旷官斯义久萧瑟谁无湖畔山浩歌抚遗帙
　　寄王农山先生
　　海内今耆旧屈指农山翁高文昔麐炳葩义骚坛空弱龄知向徃私淑曾南丰琅琅殿陛声绣斧乘花骢辞荣蚤挥手归卧巗壑中九峰三间霞翥扬清风幸慰畴昔愿策名随长公季子复联翩胪唱宫云红瑶圃三珠树光气如长虹史笔须大手讲幄资元功先生年杖国鹿驾桓君同相对鸾鹤华髪暎方瞳愿言祝期颐曦照扶桑东何时蒲轮来下管聆新宫
　　兴朝仰人瑞士类荷帡幪
　　送田纶霞督学江南
　　夙昔有微尚雅慕恬澹人风流推独步高洁由天真龙门百尺桐孤芳谁与隣虽寡握手欢胶漆如有神论文入微密谈诗辟荆榛登朝十七年著作今等身振笔摇海岱矩矱皆先民士气嗟濩落大雅久不陈荜户单寒子眉蹙何由伸
　　当宁简邦直朝议争推轮兵甲防偃息文治期维新经术借模楷风教资陶甄大江南北流浩浩今还淳菁莪翼王化楩楠储国珍归来报
　　天子事业在人伦















　　文端集巻七
　　钦定四库全书
　　文端集巻八
　　大学士张英撰
　　存诚堂诗集四
　　古体诗三十首
　　题羮湖画田家图寄孙釴巻子
　　生儿不愿振长缨曳华裾结驷游天衢但愿提壶挈榼常追扶生儿不愿腹盈笥思涌泉摇笔凌机云但愿悃悃讷讷耕且耘生儿不愿朝楚越暮燕齐结交少年行但愿出作入息依农荘人生百忧缘富贵悲喜宠辱煎我肠譬如白鹤铩其羽霜天仰视空苍苍羮湖一纸二丈余杂沓画出田中庐呼童隔水饮黄犊抱孙着膝巾柴车山畔无云不窅霭谿边有树皆扶疎蓑笠桔橰无不有岸有鱼罾梁有笱疎篱垂蔓故侯小亭低拂先生栁青旗卖酒山桥市银汲水田家妇我闻仇池有百泉四围竒石撑青天只今荒为豺虎宅何人更种峰头田我闻桃源古避秦谿流岁岁桃花春只今戎马蹋作泥妻儿零落悲酸辛吁嗟此图不易得羲皇之人华胥国天外三山蜃气楼先生空费一挺墨老翁新自战塲囘支离竒骨犹崔嵬看舞寳刀刃如雪听飞铁礟声如雷譬彼夜半出恶梦剔灯自视还惊猜自写此图涤胸臆腕底布置真竒哉家园千里寄雏孙老亲一笑慈顔开况我对此不能舍长吟短句增低徊何年共君挈儿子谿山深处欢相陪鸡豚社酒无穷事肯让陶潜归去来
　　读陶诗慨然有作
　　穰穰今昔人天地为席幕富贵多忧虞贫贱常落魄投网恐不深谁能解其缚身非金石坚万端自消铄志愿何穷极如剥新笋箨人生道力浅随处得沉着夙昔有微尚苦欲谢覊络常恐众人是惘惘吾独错我爱陶徴君胸次颇寥廓忘情寄麴糵避世憇泉壑岭上白云飞松间夕阳落三讽陶家诗微知顔子乐
　　送运青出守姑苏
　　古重二千石五马扶朱轮简自承明庐卧治多儒臣况乃东呉郡延袤沧海滨贡赋雄九州岁入千万缗土狭苦人满绣错纷如鳞曲技恣淫巧优贱工谐颦朝或冶服游暮衣百结鹑赋急岁恒俭俗侈户益贫
　　当宁屡叹息除吏常逡巡卓哉西蜀士黄绶耀新纶昔年共镫火随步丹地尘峻格凌巗松直节嫓霜筠防异视流辈耿介难与伦高才理盘错运斤若有神声名彻廊庙顾问恩数频一麾领呉郡桑梓来祥麟望风驱墨吏解愠苏疲民既令疮痍起还令风俗醇人生非乘轩康济何由伸东南民力竭一语为君陈
　　题石林桃花钓艇图
　　春烟春雨朝霏微苍翠绰约山四围谿清鹭白桃花飞新涨昨夜侵渔矶中有仙人忘尘机扁舟散髪迎朝晖白苎新裁短后衣吟诗最爱陶与韦枕书抱膝思依依绕船流水花芳菲银鳊缩项甘且肥此乐不遥知者稀主人方直彤云闱白玉为堂花紫薇史笔在手不停挥匡时有愿且莫违湖边为我掩双扉渔竿嫋嫋他时归
　　修堂丛桂篇【修堂为子弟洵仲华芑辈读书处】
　　大叅旧第城南隅亭有丛桂兼高梧苍顔斑剥花烂漫百年世泽涵且濡上有饮氷囓雪之寿母下有翔鸾翥鳯之羣雏寿母琼枝本桂林谢公掌上双明珠佐我叔父蚤成名翩翩藻彩扬天衢二十年来多苦辛大厦只手劳撑扶家法峻肃迈朝典朝昏教子真勤劬大纲小纪各有政闺门矩矱天下无愿奉叔母为矜式季兰众嫮皆师模诸弟才华复敦硕骐骥络绎登
　　皇涂有弟三年住京国联牀与我形影俱温温恭人良不愧孝友令誉腾燕都几回短檠话深夜细听方知母教殊今年齿髪初甲子华筵防酒罗笙竽江南草绿杏花时脩堂遥望增踌躇敢借阶前丛桂影天香写入南山图
　　马兰峪古松行
　　古松铁榦苍还赭虬蟠虎卧长城下遥看翠色起寒烟近讶苍皮侵古瓦碧云一片低不飞松顶平铺复堪把糺枝徃复如有神竒姿劲挺谁能写黄冠白髪不记年塞月边风自潇洒特标孤节凌穷冬更送清隂涤烦夏影闭荒城鹤不栖梢入空堂露常泻落落耻与羣木俦所悲幽人在中野挐云榦折为悬弓覆地枝残因系马等闲夜半起涛声闗山谁是知音者
　　徐立斋前辈自学士擢总宪
　　六卿有分职宪长持鸿钧庶司与百度臧否得俱陈訏谟翊元化功与丞相伦
　　圣人望治切特简丹扉臣举朝仰正色四裔瞻垂绅倪寛贡禹后经术见斯人西南将偃戈海内无纎尘要在涤旧俗使我王化淳大镛列东序玉衡悬紫宸发挥虞夏理感应当有神清风生独坐天地荷弥纶
　　读白乐天诗六首
　　昔人有深悲百年如转毂耻以千金躯幻化同草木天地借劳人甘心谢巗谷勲名寄寰宇精诚留简牍舍彼百年欢博此方寸竹鄙哉后世人所躭在微禄身名同时灭尘鞅苦征逐缊袍苟自适轻华胜绮縠藜藿得所如燕衎倍粱肉岂能拂天性巧媚时人目长歗看青山花谿置茅屋
　　鹪鹩本微姿罗毕或致之不解语言好复无羽毛竒主人枉见珍陋质深自知居以玳瑁笼宿以珊瑚枝野田黄雀来惊羡各有辞焉知此物贱野性终不移一饮复一啄顾影鸣且悲故林有徒侣桑柘浓隂时
　　小雅楚茨篇画出田家庐后世有作者风流陶与储清流饮黄犊晩日驱柴车带露翦菘韭不食城中蔬虽贱梦常安纵贫闲有余春隂种树时自荷移花耡左招山畔樵右挟泽中渔斯人洵鄙朴忘机谁能如
　　三峡日奔注惊涛千古愁若比世人情三峡为安流劒门古巉巗鬼哭猿啾啾若比世人情劒门如平邱肺腑方寸地何乃荆棘稠唇吻苦不大何乃攒戈矛如彼涉沧海日夕怀百忧逝将谢嚣赜伴我南汀鸥
　　一轮中天日万斛南陌尘有马无闲蹄有车无停轮日出照羣动刍狗良苦辛富贵与贫贱譬彼环相循华胥日已逺举世无先民尧舜立赏罚万古雕其淳忽而空山谷忽而要路津势去骨肉疎时来秦越亲巧拙各相笑谁能识其真寄语世间人上有高高旻
　　人生有万端适意固为好睠彼枝上花与此砌边草倘违风露情青青坐枯槁苍鹰恒苦饥淘河不常饱鹊巢鸠来居谁拙复谁巧鹦鹉憎笼时缄口苦不蚤智者物之灾用愚以为寳置身才不才黠哉漆园老
　　施愚山赠敬亭绿雪茶奉答
　　春雨江南山敬亭本幽絶摘来烟鬟中佳荈名绿雪故人劳见遗莺花晩春节香如兰露滋色比清泉冽防向晴窗下恐为尘滓防细啜咏新诗风味谁能别
　　题画
　　山腰白云如织素小亭正对云生处一邱一壑自盘互咫尺平桥不知路古寺荒邨逺树边疎钟声不隔秋烟等闲惊起幽人梦鹭浴南谿夕照天
　　江眉瞻太守为予作买花行读而赋此
　　客从匡庐来弭节慈仁寺予当花市开肩舆时一至珠玑罗绮前趋走不停视惟向卖花翁低迷苦留迟太守笑予狂秉心尚童穉为作买花行纵横数百字嗟予林壑性卉木有竒嗜十年客京国苦负平生意幽燕气寒冽风日江南异浊苦街头泉硗确城中地嘉树与芳草纵爱何由莳诘屈盆中梅花稀色顦顇豪家温室中不惜千钱费一入寒士宅枯槁旋委弃惟有野草花予力犹能致聊分薄俸钱窗前博菁翠何当归旧山卜筑营花事泉甘复土肥树石间罗置千株种梅桃十亩裁荷芰栁防任萧疎竹房自清閟繁艳付莺声余香分蝶翅高咏买花行为君一扬觯
　　种栁行
　　前人遗我松湖田倚山瞰壑松湖边中有湖水绕田脚春生秋涨清且涟我今筑隄带山欲令潴水如长川细浪回波二三里平分半种红白莲其余空明若澄镜菰蒲数防涵朝烟先教夹岸种杨栁柔条嫩绿隂相连上有百啭黄鹂鸣下有双飞白鹭眠蚤春凝翠山雨重入夏弄影凉风偏丹枫乌桕相间杂秋深照水如花妍更种垂杨三五株舞风拂地枝纎纎问予胡不种松柏松柏成隂三十年圃翁年已四十强霜生颊下华生颠及时种栁满千树眼看计日叅青天富贵不愿灵和里繁华不愿章台前但愿栁成拂衣去年年常系钓鱼船
　　江南忆十首
　　长庆集中有忆江南词注云此曲亦名谢秋娘章五句乐天秦人也游宦于南深用相忆况予生长兹土者乎因广其意遂成十章
　　江南忆最忆小亭前送暑迎凉桐叶雨怯寒偎暖杏花烟风景胜当年
　　江南忆最忆近城山曲曲清泉垂石乳层层翠岫叠烟鬟数武隔尘寰
　　江南忆最忆小池隈近舍傍城三亩许水花木卉四时开薄薄有亭台
　　江南忆最忆是湖边赛社家家秔稻熟尝新处处鳜鱼鲜十里白花莲
　　江南忆最忆是江头杨栁岸藏沽酒肆桃花港泊钓鱼舟春水泛轻鸥
　　江南忆最忆笋樱时碧玉万竿抛锦箨火珠千防压高枝烹摘小花瓷
　　江南忆最忆是梅花几树傍谿围草阁一枝凝雪近窗纱多少尽堪夸
　　江南忆最忆是春深花谢海棠红似雨叶藏梅子绿成隂黄鸟惜春心
　　江南忆最忆竹林中回环白石隂隂路宛转清谿澹澹风穿破碧玲珑
　　江南忆最忆桂花丛深苑黄垂千防粟小城香满一秋风人在月轮中
　　頫首见白须
　　頫首见白须不用闚明镜嗟予形蚤衰流光疾如瞬闲看两飞丸坐失双青鬓涉世方苦深焉复与时竞心如古井波湛然自澄静亦如随风舟上下任游泳敢言味道腴委心付时命湖边二顷田丰年谷犹賸城隅二亩宅绿树当轩暎菰蒲烟水姿麋鹿谿山性惟有
　　君亲恩盈盈满方寸【仓顺叶】
　　康熙辛酉十二月十六日予四十五生日率尔书怀遂成四百五十字
</div>
    <div class="pagination">
<a href="文端集_page16.html">上一页</a><span>...</span><a href="文端集_page12.html">12</a><a href="文端集_page13.html">13</a><a href="文端集_page14.html">14</a><a href="文端集_page15.html">15</a><a href="文端集_page16.html">16</a><span class="current-page">17</span><a href="文端集_page18.html">18</a><a href="文端集_page19.html">19</a><a href="文端集_page20.html">20</a><a href="文端集_page21.html">21</a><a href="文端集_page22.html">22</a><span>...</span><a href="文端集_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
