<!DOCTYPE html>
<html>
<head>
    <meta charset="UTF-8">
    <title>牧斋有学集 - 第 38 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>牧斋有学集 - 第 38 页/共 63 页</h1>
    <div class="content">　　死挽已多事，生挽复何为。
　　人生爱百年，生死为大期。
　　乐生本物情，怖死何足訾？
　　生祝死则哭，委分亦所宜。
　　哀乐而乐哀，古人岂我欺！
　　生挽死重挽，生死皆伤悲。
　　挽者亦有死，相挽无已时。
　　吴门金孝章，褒衣称人师。
　　六十要生挽，趣我属和之。
　　我老讳哀挽，摇头请固辞。
　　赤羽满天地，白毛生路逵。
　　余生剩兵间，头颅天所私。
　　西山万树梅，破腊放繁枝。
　　缸面酒新熟，杖头钱可持。
　　何用双眉皱？且喜两膝随。
　　鸲鹆递歌哭，亳鸟俄出嘻。
　　长风报吹万，过耳知为谁？
　　聊歌蟋蟀章，请君颂鸱夷。

　　●有学集卷十二
　　○东涧集上
　　【春初过严文靖公锦峰书院敬题十韵】
　　宰相行春地，承平百岁中。
　　燃灯祠太乙，秘殿礼崆峒。
　　神将扶黄道，灵旗出紫宫。
　　奕棋闲太傅，祖帐蔼群公。
　　接席鸡豚社，随车梨栗童。
　　朱衣临涧户，锦袖凭房栊。
　　桃李思吾祖，桑榆剩此翁。
　　词垣三组接，阁道四星空。
　　碧藓依残，红茏发故丛。
　　平泉旧花木，一一待光风。
　　【一月五日山庄作】
　　老梅放繁花，回此世界春。
　　信知诸天树，逆风始香闻。
　　日近山容鲜，气至鸟语新。
　　涧泉长前陂，悬流隔通津。
　　花红来驻此，多谢桃源人。
　　【六日述古堂文宴作】
　　小筑傍墙东，收藏柱下同。
　　步停薄雪，砥室贮光风。
　　屋挂巢书架，窗规散帙通。
　　缥囊香<香奄>，绿字古。
　　岁酒新浮碧，春灯试早红。
　　舞ェ荑柳簇，笛散落梅丛。
　　坼饼饴孙子，抄匙饭老翁。
　　夜如人意永，笑与漏声终。
　　越陌频为客，催归会恼公。
　　安知吾与汝，俱在一壶中。
　　【圯桥行赠趋庭李太公夫妇八十燕喜】
　　（予方以八十衰老，戒人称寿，却破例作此诗。条候长筵，燕喜歌之，以侑一觞。闻条侯应元之聘，观国之光，老人俚语不合时宜，为一捧腹也。）
　　昔年题诗曾寿君，挥毫剩欲凌千军。
　　娄敬洞前云不散，下邳桥下水如焚。
　　十载流年如博奕，白头翁姥发转黑。
　　老我扌弃为种菜人，郎君频作看花客。
　　早春忽接郎君书，郑重江淮问索居。
　　鸡腿麻姑间易粟，充囊薏苡如明珠。
　　烂煮豆羹和肉汁，新炊饱餐扪腹急。
　　放箸重为介寿诗，香篆萦窗墨花湿。
　　君不见日蚀麒麟斗几回，榴花萱草久相催。
　　当歌若话沧桑事，便劝仙人酒一杯。
　　【题破山四高僧图】
　　伏虎降龙我未能，缝衣不学小乘僧。
　　禅房正对空潭月，消得西斋一卷经。
　　【浮石和上偈二首】
　　七十黎法席开，拈椎竖拂吼如雷。
　　十年饱吃箩边饭，伴我腰包行脚来○
　　福城塔下善财歌，烟水茫茫南去多。
　　为问一尊无缝塔，相轮幡影竟如何？
　　【灯楼行壬寅元夕赋示施伟长】
　　长安元夕风景妍，夹路灯楼柳市边。
　　黄道日回春夜暖，碧空月压看场圆。
　　络角星河挂人首，九华莲焰枝如藕。
　　侧帽都簪内苑花，薄醒犹带昆明酒。
　　千金一刻买春阳，十里珠帘曼光。
　　全疑月面为人面，不辨衣香与坐香。
　　当时我亦铜龙客，朝回冲酒城东陌。
　　银烛遥连北里红，金壶不许东方白。
　　如今老大鬓婆娑，土室龛灯礼佛陀。
　　上元儋耳欢娱少，灯火樊楼涕泪多。
　　怜君旅食山城下，钟罢炉残守僧舍。
　　胶牙生菜粥不糜，蜇鼻村酤酒未笮。
　　与君相去一牛鸣，便似蓬池话浅清。
　　挑灯互见阑珊影，倚户如闻声。
　　月宫青辇空相忆，金床舍利无消息。
　　绮陌兵残玉露，紫姑卜罢银河仄。
　　寂寂秋衾卧冷云，软红香雾想氤氲。
　　梦回历历华胥国，折脚铛边说向君。
　　【茸城吊许霞城】
　　半生心事一哀中，澹月疏灯照殡宫。
　　握手丁宁余我在，轩眉谈笑与谁同？
　　看花无伴垂双白，压酒何人小红。
　　苦忆放翁诗句在，暗弹老泪向春风。
　　【三月二日遵王生第五雏走笔驰贺】
　　闾溢新春燕，门悬浃岁弧。
　　笑才看哑哑，泣又听呱呱。
　　绣褓绷方燥，金盘浴尚濡。
　　作花桃有实，落子桂为株。
　　戏逐鸠车后，名将骠骑俱。
　　带看围宝玉，架许攫珊瑚。
</div>
    <div class="pagination">
<a href="牧斋有学集_page37.html">上一页</a><span>...</span><a href="牧斋有学集_page33.html">33</a><a href="牧斋有学集_page34.html">34</a><a href="牧斋有学集_page35.html">35</a><a href="牧斋有学集_page36.html">36</a><a href="牧斋有学集_page37.html">37</a><span class="current-page">38</span><a href="牧斋有学集_page39.html">39</a><a href="牧斋有学集_page40.html">40</a><a href="牧斋有学集_page41.html">41</a><a href="牧斋有学集_page42.html">42</a><a href="牧斋有学集_page43.html">43</a><span>...</span><a href="牧斋有学集_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
