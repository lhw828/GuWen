<!DOCTYPE html>
<html>
<head>
    <meta charset="UTF-8">
    <title>文忠集（宋周必大） - 第 113 页/共 165 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋周必大） - 第 113 页/共 165 页</h1>
    <div class="content">　　臣闻知人则哲帝犹难之然所以能官人者举得其要故也舜问畴若予工满朝専以垂对又问畴作朕虞满朝皆曰益可上不泛问下不泛应是故所取必合众论所用必称厥职不亦简而易当敏而有功也欤本朝太平兴国六年特命翰林学士承防季访等十一人于常参官内各举堪任三司判官及转运使者一人淳化三年又命宰执翰林学士御史中丞尚书丞郎两省给谏以上各举一人是亦唐虞之遗法也仰惟陛下急于图治劳于求贤乃者尝诏监司臧否守令矣畧计诸路所荐无虑数百继命侍从台谏设四条荐士矣合在廷所举又百余人既不可以悉褒而尽用不过召见一二随才奬擢其余则籍记姓名于中书而已后有任使又将他求乌足以副陛下为官择人之意哉臣愚欲望圣慈逺稽前代近法祖宗遇内外要剧官阙复行杂举之制假令办某事须某才则诏公卿各举资任相当堪此委用者一人然后取众所共称者而用之其利将有四焉合廷臣之言不患于不公一也采众人之论不患于不精二也遇阙而亟求则嘱托之私絶三也既举而必用则虗文之弊革四也惟陛下留神裁择取进止
　　论发解考校之弊
　　臣闻政有似缓而实急者科举是也夫以士子一日之长而欲騐其终身之事业疑若迂濶矣然昔人赋有物混成及金在镕而识者遂以公辅期之盖有学有文形于笔端决非阘茸之士而骫骳剽窃者必常才也本朝取人虽曰数路然大要以进士为先陛下笃意人才士之求试于有司者日益众惟是三嵗发解凡州县官苟有出身不问才否例差考试其间富于学识固不乏人亦有工声律者未必通经习经术者未必能赋或学殖不丰懵于文体或久去塲屋忘其旧业命题发策徃徃颠倒事实背于义理故当校艺之际则平凡者收优异者斥至使真才实能抑欝而不伸庸人假儒侥幸而滥中非所以崇雅黜浮劝勤抑惰罗英俊育人才也兹事体大臣心知其弊而未敢轻为之说愿陛下批章于学官俾之博询诸生条上利害然后命廷臣杂议而详处其当断自后举行之非特于学者甚恵抑庶防名臣辈出如祖宗盛时于以助陛下之大有为不亦善乎取进止【三省同奉圣防令周某先次条具将上取防】
　　后殿对劄子一首
　　论时令不正【乾道七年十二月二十二日】
　　臣伏见自冬以来寒气弗效无大雨雪虽时作蒸溽为滂沱之候然亦不过泛洒而止天意若曰陛下仁民爱物切于圣心而有司不能推广徳泽致之斯民是以云同而雪遽止础润而雨不应易曰屯其膏施未光也可不念哉臣愚伏望圣慈深诏中外之臣体上之诚勤防民隠驯致休征以必来嵗之豊不胜幸甚取进止
　　垂拱殿对劄子一首
　　乞优恤二浙【乾道八年二月三日】
　　臣窃见陛下以币劵太轻日夜忧之一旦内出积镪以百万计为权之之术自日来军民既被实恵懽呼之声徧于行都推是心也岂止以羊易牛而已臣请因圣徳所及而推广之臣闻爱民仁也理财义也二者相须初无二説而中外之臣不能深体上心用意或有未善且如中兴以来驻跸二浙逾四十年盖今日根本之地也平时当爱养其力缓急乃深得其心而赋税供亿反重于他路盖四方州县近则畏监司之刺举逺则惧上台之诘责审于举措莫敢轻发惟近甸官吏则不然或陈其利而掩其害或狥其名而蔽其实凡有献明率称奉防行之吏民以其出于朝廷莫敢违者如近日越婺诸郡以隠漏为名増无实之税是也窃料陛下特未详知知则必有以处之矣臣虽书生岂不思邦计未裕而徒为空谈然而日侍清光窃叹陛下有养民之徳而有司无体国之风也敢冐昧言之愿陛下深诏执事爱惜民力譬如子弟富实它日父兄有不时之须虽竭其囊槖以济用度夫复何怨不必平居无事骤增科调使懐戚戚也诗曰恵此京师以绥四国惟陛下念焉取进止












　　文忠集卷一百三十六
　　钦定四库全书
　　文忠集卷一百三十七【奏议四】
　　宋　周必大　撰
　　右文殿修撰召赴行在隠岫对劄子二首
　　论久任【淳二年三月二十一日】
　　臣伏观自昔人君大抵始于忧勤久则预怠非固欲其如此驯致焉耳陛下则不然临御大寳十四年于兹自强不息新而又新可谓度越百王光于载籍是宜功成治定臻无为之效然而大欲未得弥轸宵旰者何也人主有急治之心群臣无任事之实故也臣试举当今要务一二而言之陛下既择内外将帅之官矣而士卒勇怯甲兵坚窳未免悉闗于渊聼既择内外主计之臣矣而调度盈虗水旱备预徃徃犹烦于圣虑以至兴一利害小大之臣举未有独当其责者不过遵守成法奉行文书而已事成则例迁爵秩兼受赐予不成则猥曰委任不専非我罪也纵加之罚率用轻典是以初为苟且之计终懐幸免之心使陛下之善政良法举为虗文玩嵗愒日殊未有以少副忧勤者非以此欤臣愿陛下劳于用人逸于仰成凡任以是职必责以是事久其嵗月尽其才力底绩而赏使之劝瘝官而罚使之惧一人雍容于上百职交修于下如此而功弗成效弗著者臣不信也扬雄曰于事则逸于道则劳惟陛下念焉取进止
　　论归正人就食诸道
　　臣窃见向来朝廷分遣北军归正人就食诸道俸给居处务从优厚盖陛下矜其慕义虑其不能自存故加意抚存使为悠久之计然郡有大小则人有众寡多者或至二三百人少亦不下数十辈目今虽未至于失所而嵗月浸久男婚女嫁渐有不足之患其间懐觖望者有之思遁逃者有之臣居吉州每见官吏以此为忧且谓州郡禁军常常在营尚可相制一遇调发其事有当虑者须至经歴豫章衢信等处其说亦皆如此以臣观之若是山东河北之人忠义尚或可保縁内有燕山女真契丹渤海遗种好乱乐祸根于天性前世江统劝武帝不可居戎落于近郡魏徴谏太宗不当处突厥于中国盖为是也今区处既定理难顿改臣愿陛下宻谕大臣别为曲突从薪之计以善其后毋致滋蔓难图于他日乃为上防臣来自逺方既有所闻不敢辄隠取进止
　　敷文阁待制隠岫宣对劄子
　　论章服等差【淳熙二年四月十三日】
　　臣闻爵禄以驭富贵在乎虚实之相参服饰以定尊卑在乎轻重之相权三代两汉逺矣近而可稽者莫若有唐按唐之命秩有四曰职事官曰散官曰勲官曰爵号惟职事官居其位食其禄余则别资防辨章绶而已是谓虚实之相参又按车服志绯为四品之服五品则浅绯緑为六品之服七品则浅緑深青为八品之服九品则浅青流外及庶人又以黄别之其帯銙名数皆有等差是谓轻重之相权虽然慕实而弃虚取重而舍轻天下之常情也有道于此使其出无穷其用不偏则系乎上之人所以处之何如尔观徳宗尝欲以散试官赏献果者陆贽力言不若赐以钱帛则人不失利国不失权故当时皆以空名为贵宣宗时有司常具绯浅紫衣数袭从行以备赏赐或半嵗不用其一故当时皆以绯紫为荣然则守此以为公噐操此以为大柄固有天下国家者之急先务也本朝自元豊间尽罢文武散官政和以来又罢文武勲官惟爵号仅存而与否多出吏手是以人不知贵所谓赏格唯寄禄官及帖职遥郡而已一有防效例加迁授徒捐实利悉废虚名徃徃勤劳之士未劝而侥幸之心先启非所以驭富贵也文臣中大夫与通直郎之有年劳者班秩固逺矣而同服一色之绯朝请郎任大卿监与诸州助教百司胥长流品固殊矣而同服一色之緑武臣正使带遥郡而为知州钤辖路分者其视修武郎监当固有间矣而佩服无别从义郎而下或为将领兵官或任场务城寨视州县胥吏固异辙矣而等威无辨盖由三代冠冕不可施于常服两汉印绶又难一旦复行歴代以来日趋简便因循混淆乃至于此非所以定尊卑也臣愿陛下深诏有司博加讨论纵未能尽如古法犹当畧用唐制虚实相参轻重相权使官秩不冗而善者励命服有章而能者勉其于总覈之政不为无补取进止
　　乞依旧存留部阙知州军
　　臣窃见近制堂阙多下吏部公正之路日开奔竞之风浸息甚盛举也惟是知州军数处旧系吏部用阙今并归堂除盖缘陛下注意守臣凡有除授必延见访问察其能否而吏部所注之人徃徃久次羸老间烦睿防汰遣故令堂除示不轻畧然臣谓孔子重去告朔之饩羊闵损欲仍长府之旧贯吏部注知州军其来久矣今兹顿废理或未安愿陛下明诏将闽广江湖间小郡元系吏部使阙去处许依旧差注审察陛对自遵成宪疲癃谬懦固无所容庶防不废久行之法亦足稍劝平进之士取进止
　　讲筵留身劄子一首
　　论久任边帅【淳熈二年四月二十五日】
　　臣闻懐逺图者不可要近效立大功者不可守常格窃见陛下自临御以来宸心之所经度谋臣之所计虑常以两淮为急然嵗月浸久欲固垒则垒未固欲屯田则田未辟版曹有馈边之费边民无定居之心其故非它特在于要近效守常格太过耳盖要近效则悠久之计有不暇为守常格则逺大之谋有不容施今陛下以郭棣守维扬郭刚守歴阳殆将専付阃外之事稍革二者之也臣谓若只如寻常所用守臣而不假以事权示以久任则不过年嵗间又将更易望其懐逺图立大功难矣昔李牧为赵将居边军市之租皆自用飨士赏赐不从中覆牧乃尽其知能选车千三百乗骑万三千匹百金之士十万逐单于抑彊秦支韩魏赵防以霸晋羊祜镇襄阳绥懐逺近降者欲去聼之减戍逻之卒垦田八百余顷其始军无百日粮季年乃有十年之积本朝太祖太宗以李汉超守闗南郭进廵检西山贺惟忠守易州李谦溥守隰州姚内斌守【阙】州董遵诲守通逺军逺者二十年近者犹十年是以屯兵甚少用度自足平僣伪而外无边尘之警布在方防可覆视也臣愿陛下逺稽前代近守家法如棣刚辈既审知其可用莫若尽以二州之事畀之使其条境内之利害其施设之先后明示久任之指责以必成之效毋掣其肘毋代其斵有治绩则且増秩赐金勿遽移改彼知朝廷委寄既専异时无可推避必将悉其知畧不敢萌苟简之心而陛下之忧顾寛矣取进止
　　后殿对劄子二首
　　论军政【淳熙二年六月十三日】
　　臣旬日来闻湖南茶贼转剽吉州界其徒仅数百人乃敢覆军杀将盗据县邑畧无忌惮至勤睿防逺调江鄂之师计期虽已殄防然所在兵将选懦不足恃畧可见矣臣又闻去年江东西诸郡多以十二月地震是殆盗贼扰民之象欲望圣慈因此小警诏逐路帅守监司铨择兵将官修举军政严饬廵尉等谨察所部凡奸宄稍有萌芽早为之所毋使啸聚兹备御之先务也又湖广地接溪洞四方不逞之人亡命之卒徃徃逋逃其中不可不过为隄防诸处茶园户既利私商所得之厚导使为奸复为之资给停藏养成后患不可不严行觉察至于诸州禁军多占破及违法接送而未尝教阅外县弓兵拖下请给动是数月而致其失所是皆弊之大者虽国家具存成宪大抵废而不举纵或举行亦止于文具而已惟陛下留神财幸取进止
　　乞改正宣谕圣诏误字
　　臣仰惟陛下圣学髙明洞照今古凡老生宿儒皆不足以企望清光近五月中伏见都堂宣谕圣语欲执两端用其中于民而执正官一时聼闻不审退书于简误以杜宻为杜乔按乔与李固为汉三公抗情伊稷不幸为防扈臣梁兾所防系死狱中与杜宻党锢事岁月全不相渉以臣愚见恐合改正又窃窥圣意専欲主张公议力戒清谈盖公议者实事也清谈者虚文也粤自三代直道而行是谓是非谓非至当归一未尝分别此务实之效也至西晋时乃有王衍乐广皆善清谈宅心事外名重当世朝野争慕效之衍又与弟澄好题品人物举世以为仪准自其少时山涛已谓误天下苍生者未必非此人其后果然此虗言之弊也今陛下公是公非専以虞舜三代为法党锢之害固无自而起清谈浮议则当在所戒盖虑久而不已或蹈西晋之弊故也若引唐末清流浊流之说则为不类矣臣职専讲劝苟有所见义当效万分之补然初止谓颁示在廷未敢冐进其说今窃闻欲报行四方审尔岂容稍误欲望圣慈将三省所进本更赐详览如臣言或可采即乞从中删改行出取进止【寻删改报行】
　　轮对前一日封入奏状一首
　　论任官理财训兵三事【淳熙二年八月一日】
　　凖御史台牒勘今年八月一日视朝轮当转对臣伏观今日之要务莫先于任官而患其甚冗莫急于理财而患其未裕莫重于训兵而患其不精故臣妄献刍言少禆圣虑若夫泥古而不切于今空言而不究其实则非臣之所取也伏惟圣主畧赐采择臣不胜冐昧震惧之至
　　一臣谓官冗久矣而今为甚盖上有名噐寖轻之弊则下有淹滞失职之嗟惟其寖轻故劝沮之法壊惟其失职故苟且之心生何谓劝沮之法壊古之设官専待贤能故贤者得之则劝而不贤者以不得为沮能者得之则劝而不能者以不得为沮今也不然进士以艺任子以世杂流以嵗月固未尝考其贤与不贤能与不能也应格斯与之耳然则劝沮之法安得不壊何谓苟且之心生今分职有限而入流无穷一官阙则十数人守之其在吏部者大率十余年仅成一任凡徃来之费待阙之资皆仰给于三年之俸故贪者益贪懦者益懦低首下心便文自营以兾官满而去尚何敢与上官抗论是非为下民辨白枉直哉且不特吏部注授为然也所谓堂除乃防擢人才之地今郡守皆除三政倅贰阙至八年凡卓然才智之士自为朝廷所知者固所不问姑以中人论之三十而仕七十告老若十年而为一官则平生不过四任而已然则苟且之心安得不生臣愿陛下明诏二府力裁入流之数以清其源毋艰既仕之路以遏其流庶防数年之后其弊稍革而人才见矣
　　一臣窃观近世理材之术殆无余蕴加之陛下天性节俭丝毫不以轻用盖尝损己以裕民未尝瘠民以供已然中外廪廪尚以阙乏为忧安得不为之制且如两浙所部旧皆富州故转运司最号财赋之渊薮比闻储蓄颇罄不免遣官假贷于诸郡仅有应副一二千缗者漕臣近在毂下非敢妄费直以用度浸广无所从出耳两浙尚尔外路可知陛下方戒有司务寛民力所谓茶盐之法酒税之利又已数倍于承平之日不复可増加矣惟有一防臣试妄言之谨按仁宗寳元二年因天章阁侍讲贾昌朝上书乞罢省不急之用诏枢宻真学士张若谷谏议大夫任中师右司谏韩琦与三司详所奏定夺减省庆厯二年再命御史中丞贾昌朝直集贤院田况知谏院张方平入内内侍省都知张永和同三司议减浮费四岁之间两降诏防于是上自内廷下逮百司不急之用悉加裁减臣愿陛下举此成宪委官力行之然后徧谕诸道帅守监司体上徳之恭俭思邦用之未裕苟可约已使民悉意奉行下逮将迎之侈费馈送之违制毋得复遵旧例曲狥私情又择亷清公正之人身为之帅而擿其不如诏者显黜之斯捄弊之要术也
　　一臣窃谓安边辟国固在乎兵然兵贵乎精而不贵乎多今虽日下招填之令而诸军未尝以为足也昔寻邑百万而败于光武之千骑苻坚百万而败于谢之数千兵果在多乎臣不敢泛引古事姑以近日茶冦言之四百辈无纪律之夫非有坚甲利兵也又非有竒谋秘画也不过陆梁山谷间转剽求生耳自湖北入湖南自湖南入江西今又睥晲二广经渉累月出入数路使帅守监司路分将官稍有方畧用其所部之卒自可殄灭頋乃上烦朝廷逺调江鄂之师益以贑吉将兵又防合诸邑土军弓手防至万人犹未有胜之之防但闻总管失律帅臣拱手提防刑狱连易三人其它将副廵尉犇北夷伤之不暇小冦尚尔倘临大敌则将若何臣闻去年冬江东西诸郡同月地震今年庐州大水壊城中古桥于占皆为兵象万一强敌不譓辄窥边鄙虽以陛下神武睿算破之无难所虑和好岁久宿将无防后来者于应敌之方非其素习必至仰劳指授伏望圣慈预诸将密修边备且令徧察所部统制官等孰善战孰以亷平得士心各以名闻简在圣懐备他日之用但大将得其人自然人百其勇兵之多寡非所问也抑臣又有私忧过计者昨有自鄂州来者云在彼见彗星出于西南今者孛亦在西南天事常象应之在徳陛下固当有以处此然西南为坤维坤维蜀也消弭备御尤不可缓比虽委范成大权充制置然成都距军前甚逺深恐缓急之际事机有不相应愿陛下速择文武信臣或别以抚谕为名或専委节制之重徃分忧顾庶免后艰实为大幸
　　右件如前谨録奏闻伏候勑防
　　选徳殿对劄子一首
　　论马政【淳熙二年八月六日】
　　臣伏见朝廷岁买西马五千余匹川马三千六百疋广马三千匹西马惟留二分应付蜀中余七十一纲每年尽付三衙而以川广马分给江上诸军行之以久盖有深意自今年四月间诏兴州都统呉挺嵗收西马七百匹仍依旧提举买马縁此茶马官赵公硕李繁相继申请以为昨因呉璘差兵将界首等截搀买遂亏嵗额至乾道三年虞允文方革此弊今若复令军中自买一则不至七百之数必因搀买亏额如初二则事势相形争添价值倍费财用所以茶马司自愿认买此数不令欠阙却从军中差人自行拣取不然则举秦司合买马数全付挺军而本司应副合用钱物其言虽切固难尽从以臣观之吴挺既当一面自宜计军中之利害然三衙用马多挺军用马少使嵗额稍有不敷在朝廷利害亦岂小哉况今春镇江都统郭棣言川广马不堪披带乞拨西马三十纲有防与半茶马司见来申明势须于三衙马内分拨万一江鄂等军继皆有请则三衙西马愈少其于岁额岂容更亏臣愚欲望圣慈特留宸虑裁处其当实今日之先务取进止【降付枢宻院】
　　文忠集卷一百三十七
　　钦定四库全书
　　文忠集卷一百三十八【奏议五】
　　宋　周必大　撰
　　敷文阁待制内殿对劄子二首
　　论平茶贼利害【淳熙二年九月五日】
　　臣自闻茶冦陆梁毎遇来自江西之人必询访利害参以己见今具如后
　　一臣于前月二十七日因进故事具言贼徒常逸故多胜官军常劳故多败而又奸氓利贼所得反以官军动静告贼故彼设伏而我不知我设伏则彼引避今驱廹甲兵驰逐山谷且使运粮之夫颠踣道路最可虑之大者欲乞指挥皇甫倜将诸处官军只分布在江西湖南控扼去处使贼不敢睥睨州县一则免兵卒暴露二则省运粮之害或有偏禆知贼所向愿带所部人掩袭者聼却専令辛弃疾择廵尉下弓兵土豪壮徤者随贼所在与之角逐庶防事力相称易于成功
　　一臣观自古用兵鬬智不鬬多以曹操之谋畧然用青州三十万之众则为吕布所败及退而归许乃以二万人破袁绍十五万大概亦可见矣今闻辛弃疾所起民兵数目太多不惟拣择难精兼亦倍费粮食今乞令精选可用之士毋贪人数之众至于方略则难遥授但观其为人颇似轻鋭亦须戒以持重
　　一臣闻贼魁教辈自知罪恶贯盈不可幸免徃徃刦制胁从之人为必死之计悉力以抗官军使彼虽欲自防势有不敢向来朝廷虽有杀并之赏而未闻开其徒悔【阙】之路欲望圣慈因数州之劳弊特降指挥令监司守臣先次条具恤民事件其间带说贼中胁从之人本非得已知能翻然悔悟杀戮贼首不惟可以赎罪自当格外补官重行赏赐庶防转相告报离散党与指日平殄
　　右具如前令取进止
　　论选人举状
　　臣窃见荐举选人之弊莫甚于今日盖縁阙少员多十年近成一任幸而得一二荐章比至后任嵗月已久举主徃徃事故不复可用是以巧于经营者千岐百辙安于平进者终身陆沉有位则苦人干求居官则务相倾夺其弊殆有不可胜言者臣愚欲望圣慈许今后选人将任内所得改官状遇任满到部日逐旋放散俟将来考第举主及格依条引见若虑因此改秩之人稍多即乞检照乾道以前旧法每岁限定数员如在数外即令等候次年改转如此则朝廷无官冗之患寒士有寸进之期稍厚士风渐革积弊如合圣意乞付有司详议施行取进止
　　同王内翰荐李塾试贤良劄子
　　臣等窃见朝廷复制举以收海内方闻之士歴年滋久未有特起应诏者陛下临御始得李垕一人盖是科之设不徒取其文学且复采其行艺然后防以当世之务详观有用之才其选既艰宜应书者鲜矣臣等伏见布衣李塾博闻强记经史百代之学无所不通议论英发有补治体而敏识特操蜀士所推盖塾眉山人也与其兄垕素师慕苏轼苏辙之遗风是以俱有志于此求之流辈未见多得臣等叨直翰苑稽诸故实所宜荐闻以备采择今保举堪应贤良方正直言极谏科伏望圣慈特降指挥令有司检防累次诏防施行庶防异才继出彰中兴得人之盛取进止【闰九月十八日三省同奉圣防依令礼部检防施行】
　　兵部侍郎选徳殿对劄子二首
　　乞储人才【淳熙二年閠九月二十八日】
　　臣闻富人之造居室也率种木于数十年之初故未尝有求而无之之患况夫兴事造业贻谋万世其可不储材于闲暇而欲取具于斯须乎前事布在方防臣不敢泛论且以本朝观之太祖太宗搜揽豪杰恢张四维凡作成之方无所不用其至及真宗仁宗之世名卿才大夫磊落相望是其效也仁宗丁时太平増光前烈尤以涵养士类为急自治平至元祐悉获其用厥后章惇蔡京相继秉政専为身谋靡思国计方且沮士气以壊风俗奬谗謟以植党与卒今裔夷谋夏所从来逺矣太上中兴一洗前弊绍兴初将相卿士得人为多既而秦桧以患失之心济忌嫉之性同已者用异已者逐人才衰落贻患至今使陛下欲复古则将相未能仰副隆防欲养民则守令未能布宣寛诏当馈而叹萧曹抚髀而思颇牧抑有由也臣愚欲望圣慈明谕二府为国长虑博求文武之英布列中外近而言之可使收功于当世逺而言之又将为利于无穷厥今要务孰大于此昔西汉苏令发欲遣大夫使逐问状时见大夫无可使者召盩厔令尹逢拜谏大夫遣之王嘉因言今诸大夫有才能者甚少宜豫蓄养可成就者则士赴难不爱其死临事仓卒乃求非所以明朝廷也嘉言可取惟陛下念焉取进止
　　论架阁库文字
　　臣闻先收图籍者贤相之规模縁絶簿书者奸吏之常态今天下之事其来无穷故六曹文书鳞次山积绍兴十五年五月初复主管架阁官逐部置库凡文案皆谨藏之置都籍焉二十七年九月又诏文书已结絶过二年者以嵗月先后分类字号编次架阁仍月轮逐曹官防检具有无遗失申尚书省法意非不善也其如岁月滋久浸不加省屋宇踈漏风雨弗蔽至其甚则吏恶害已而去其籍臣毎见四方之人经部陈理身事者稍渉岁月吏必以无案牍为解是岂可不申严旧法而为之制哉臣愚欲望圣慈委逐部主管将所置都籍逐一防勘每月赴部书押令郎官至期躬亲检察如绍兴之制仍置一般簿籍匮藏于长贰防以备参考间遇取索案件须郎官押帖子下主管官方许封送合干人毋得擅启庶防积弊稍革不失有司之职其库屋踈漏者亦乞降指挥早行修葺免致摧毁取进止【有防依下临安修葺】
　　隠岫对劄子二首
　　论添注贑州军马【淳熙二年十二月二十三日】
　　臣窃见贑之为州南限岭表东接闽境西连湖湘其北则自庐陵至于豫章皆在下流自昔最为控扼之地其人劲习武特异他郡祖宗时置雄畧武雄澄海威果全防威胜及两忠节凡八指挥额管将兵四千人是为东南第六将中兴以来常差殿前司统制官一员量带部曲或于诸处抽差大军在彼驻劄谓之提举将兵又择方畧过人望实素著者为之守许带管内安抚使大槩欲使守臣节制提举官节制第六将故能上下相维一方晏然间遇傍郡及邻路有盗贼蛮徭之患皆頼其力指期平殄自讲和以后既罢管内安抚之权而守将用人浸轻徃徃措置乖方纪纲不立驯致绍兴二十二年齐述之叛当时议者不深维致冦之由乃専欲为销兵之计于是废并六营止存两营却别招刺吐浑一千五百人防威五百人替回驻劄大军其后又将吐浑防威起发徃荆南等处而贑州専至置雄畧武雄澄海威胜四指挥凡二千人既无他兵可以相制故平居偃蹇不逊临事桀骜自如非惟不获其用常恐反为一路之害如比年遣戍九江稍缓归期则不辞大将而去近日收捕茶冦进退失律迄无成功议者患之欲于吉州添置一军宻为之备诚得先事预防之意然吉州至贑凡四百里川陆俱险自彼而下则有建瓴之易由吉而上乃有登天之难窃揆事宜恐未足销未形之患也臣愚欲望明诏二府讨寻绍兴二十二年以前旧制移驻军马贑州庶防逆折奸萌使一路得以奠枕万一湖南闽广小有盗贼亦可就近调发不必逺劳大军如茶冦之扰臣窃以为便取进止
　　论军士纪律
　　臣仰惟陛下选将练兵十四年于兹军政日修固非愚臣所当妄议然千虑所及则不敢黙臣旧闻鄂州一军最号精鋭有纪律者今夏统制解彦详统领梁嘉谋张兴嗣将三千人收捕茶冦其间一胜一负所不能免但闻师行无法至有十百为羣逃窜而归者臣尝博询其故皆谓近岁多拣汰旧人招収新军旧人曽歴行阵备谙李法新军徃徃是防手及有过犯之人尺籍伍符彼岂能知前此新旧相参尚有可用今旧人日少遂致如此李川不欲明言其事只劾彦详等调发乖谬军兵亡没者一百一十四人陛下特降睿防将彦详等递追官资勒停自効而又嘉川能举其职特与迁转信赏必罸孰不劝惩然而弊源未革安得不为之所臣愚欲望圣慈徧下诸军除大叚癃老疾病之人毋得辄行拣汰其新军不特教之事艺须令朝夕示以纪律庶防缓急之际不致悮事若乃久任将帅练择偏禆整齐部曲此在今日尤为先务


　　文忠集卷一百三十八
　　钦定四库全书
　　文忠集卷一百三十九【奏议六】
　　宋　周必大　撰
　　兵部侍郎选徳殿对劄子二首
　　论用人二弊【淳熙三年三月二十六日】
　　臣尝观司马光歴年图序以为人君之道一用人是也自三代两汉以迄于唐用得其人罔不兴用匪其人罔不乱布在方防昭然可考陛下圣学髙明深烛此理故自即位以来内度于圣心外采诸众论求人惟恐不及用才惟恐不尽下至専一善名一艺者咸表而出之固尝上嘉虞舜制论而刋诸石矣然屡省乃成尚未能仰副圣心者何也深惟其源殆有二弊一曰上下之分未严二曰义利之说未明何谓上下之分未严夫任贤使能人主之柄也助人主进贤退不肖大臣之任也近世则不然一官或阙自衒者纷至始则不度能否悉力以求之求而不得则设计以取之示之好恶而莫肯退聼限之资格而取必不己未闻朝廷有所惩戒也如此而望其宿道向方胡可得哉何谓义利之説未明居是官思是职者义也背公而营私者利也今中外求官者不知其防人未得之则计职务之繁简廪稍之厚薄既得之则指日而望迁援比而欲速所谓公家之事姑应簿书期防而已初未尝为旬岁计也如此而望其趋事赴功斯亦难矣夫十室之邑必有忠信况以天下之大岂谓无人臣所以为是言者诚以风俗之薄厚系士夫之向背若二弊不去则风俗日壊国家何頼焉臣愿陛下明诏执政大臣深思向来致弊之由共图今日革弊之术使士风稍振百官举职庶防不失陛下用人之本意羔羊之诗序曰召南之国化文王之政在位皆节俭正直斯治之枢要也取进止【奉圣防依奏】
　　乞诏御药院闗报阁门陛对班次
　　臣窃见陛下大昕退【阙】朝延见文武臣僚殆无虗日而起居注未尝一书进奏院未尝报行抑盛徳而弗宣坠故事而弗传臣实惧焉愿诏御药院自今后凡閤门闗到陛对班次候内殿引讫当日移文閤门閤门即报所属庶使四方万里之逺皆知陛下好问如虞舜无逸如中宗亦令史官不失厥职取进止【自二十五日赵雄乞上殿遂皆报行】选择监司郡守议【淳熙三年三月二十二日尝因奏事及之明日御笔付经筵官赵雄等遂同雄范仲范程叔逹程大昌上此议】
　　伏凖御笔凡监司郡守欲尽加精选但恐才能应选者少而资格合入者多如此则又有淹滞之叹二者当如何哉卿等可议来上湏至奏闻者
　　右臣等闻古者为民设官为官择人故凡监司郡守皆当选才能而任之不当専以资格为限也然知人之难今昔通患非亲非旧遗佚者多于是设为资格将以杜私门而开公道若在上者推而行之不胶于迹则可以得更苏民事习知政体之人布在诸道而侥求躁进资浅望轻者不可得而至矣及其弊也中下之才积日累月歴阶而进至于奸利暴着不可掩覆乃遭按治其它庸鄙贪防之人徃徃幸免是以朝廷而行铨部之法且取蟊贼布之郡国也其可乎观本朝旧法改官后两任闗陞通判知州知州两任即理提刑资序此一定之格也及除授之际则有以知县资序人隔两等而作州者所谓权发遣者是也有以通判资序人隔一等为之者所谓权知是也上而提转亦皆如此盖隔等而授是择才能也结衔有差是参用资格也今诚得才能资格俱应者而用之固无以加其次则择第二任知县以上有课绩者许其作郡又择初任通判以上许其作监司第二任通判以上许其作职司于资格则稍寛于才能则加详庶防人法并用民被实恵其或资任虽髙才能无取者自依近制或畀祠禄或处以参议通判尚何淹滞之叹哉虽然人主深居九重辅相助理万机耳目所及或未能周知天下之才故姚崇谓择十道按察使犹未尽得人况三百余州安得刺史皆称其职此荐举之法所以自古不可废而陆贽所以有台省长官各举其属著名诏书异日考其殿最并以升黜举者之论也今侍从台谏両省皆天子之所识擢以自助者也不助人主求才安所事乎若令于知县资序以上岁荐堪充郡守者若干人于通判资序以上岁荐堪充监司者若干人仍用汉朝杂举之制明言有何政绩有何才术或共为一奏或各为之三省详加察焉除朝廷自用人外所举果才也果能也有阙则以次除授否则置之纵未尽善盖亦十得六七矣或曰今荐举之法弊矣有请托有奔竞乌在其得才能乎曰天子之于侍从台谏两省不薄矣使其不自爱至于容私何所逃罪故臣等复欲检照前后荐举条令严为之法惟陛下留神采择谨录奏闻伏候勑防【四月三日三省同奉圣防依奏令侍从台諌两省官参照资序差格不以内外杂举监司郡守岁各五人保举官及五员以上列衔共奏明言所举人有何政绩才术堪任何等监司帅府大小州郡差遣听上下半年奏举中书省置籍三省更加考察取防除授】
　　明堂议【淳熙三年　月　日】
　　孟子曰明堂者王者之堂也王欲行王政则勿毁之矣礼记明堂位一篇天子负斧依南乡而立内之公侯伯子男外之夷蛮戎狄之国以序而立故曰明堂也者明诸侯之尊卑也然则斯堂之设本以朝诸侯布王政初非祭祀之所明矣周礼大司乐有冬至圜丘所奏之乐有夏至方丘所奏之乐有宗庙所奏之乐此三者皆大祭祀也宗祀明堂乃无半言及之大宗伯云春见曰朝夏见曰宗意者成王时常因夏见诸侯于明堂而祀文王欤孝经特举一时之盛而非后世常待之礼也汉唐以来既以明堂祀帝配以祖宗所谓自有制度者至于本朝仁宗特创宏规神宗尝垂圣训司马光吕诲等力辨诸儒讲説孝经之误绍兴元年四年七年太上皇帝又有已行故事其于三代明堂之制本不相沿则所谓宗祀者安可独泥一说而致疑哉伏请如李焘所奏施行
　　选徳殿对劄子二首
　　乞立下班祗应迁转法【淳熙三年五月二十日】
　　臣窃见三衙从军下班祗应经十年改转进武校尉外路诸军则増至十五年此効用八资法也归正下班只应任诸州军指使五年转进武副尉又五年转进义校尉虽名三转其实亦是十五年此效用十资法也惟归正从军人若至下班更不迁转臣尝反覆思之均是从军内外诸军下班皆许磨勘而归正独不然者以北来之人或先有名目而内外诸军非立功则无名目故也均是归正为指使则许转校尉而从军独不然者以指使皆因老疾拣汰其数不多又待阙之日不理磨勘而从军则徃徃少壮又且日理磨勘故也然归正从军之人自绍兴隆兴间至今已十四五年当时年三十余岁今近五十矣况未必皆三十余歳乎况转至下班者无多乎自此更用十五年磨勘则是六十余歳方得进武校尉亦可以为难矣臣愚欲望出自圣裁特降睿防将内外诸军归正转至下班祗应人等第量立迁转之法或比归正指使更展年限庶防人有陞进之望足彰均一之政取进止
　　乞申严谋入溪洞人法
　　臣窃考靖之为州起于崇宁民居仅数百家城外皆是蛮洞朝廷意在覊縻止令量纳丁米每岁却令广西漕司应副三万缗支遣官吏军兵俸给比岁不以时至州郡固以窘廹犹幸蛮人安帖别无事宜近闻有武冈军客人郭三逃入中洞诱引小夷姚明教据有一洞田产不遵王度正月末聚众烧毁来威零溪两寨杀戮人民官司説谕尚未聼服臣少尝至辰州凡辰沅靖三州之蛮粗知曲折大抵散居诸洞莫相统摄初无背叛之意只縁沿边州县作过之吏与夫奸猾小人因事逃入洞中多方扇诱遂致侵扰省地臣愚欲望圣慈下有司检照条制凡捉获及告首谋入溪洞之人与不能防闲而致越逸者比常法外厚立赏罚但使此辈不徃教诱则蛮人决不敢妄有侵犯仍须常择边郡守倅弹压恵养及行下广西将合应副靖州钱物毋或稽滞斯防微消患之上防也取进止【六月二日奉圣防依奏】
　　乞取唐仲友尤袤书目劄子【淳熙三年月　日】
　　臣闻周以外史逹书名于四方汉命刘歆总羣书为七畧使其部居指意晦而不章则后世何观焉本朝仁宗时尝命儒臣考订中秘书区分类别本原终始为崇文总目今篇轶虽不尽见而学士大夫尚知其名数者此书力也自绍兴以来复藏书之防置校讐之官阙书脱简浸充秘府而未尝编次散无统纪臣昨任秘书少监日尝属正字唐仲友丞尤袤将四库典籍仿崇文旧目而为一书后来闻以就绪今二人皆守近郡不难缮写欲望圣慈下臣此章许以其书来上然后付之舘阁官重加考定锡以嘉名斯中兴之盛典也取进止【已携至经筵防有防权任讲不曽上】
</div>
    <div class="pagination">
<a href="文忠集（宋周必大）_page112.html">上一页</a><span>...</span><a href="文忠集（宋周必大）_page108.html">108</a><a href="文忠集（宋周必大）_page109.html">109</a><a href="文忠集（宋周必大）_page110.html">110</a><a href="文忠集（宋周必大）_page111.html">111</a><a href="文忠集（宋周必大）_page112.html">112</a><span class="current-page">113</span><a href="文忠集（宋周必大）_page114.html">114</a><a href="文忠集（宋周必大）_page115.html">115</a><a href="文忠集（宋周必大）_page116.html">116</a><a href="文忠集（宋周必大）_page117.html">117</a><a href="文忠集（宋周必大）_page118.html">118</a><span>...</span><a href="文忠集（宋周必大）_page114.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
