<!DOCTYPE html>
<html>
<head>
    <meta charset="UTF-8">
    <title>杨升庵集 - 第 50 页/共 140 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杨升庵集 - 第 50 页/共 140 页</h1>
    <div class="content">傅玄称孔明
武侯格言 
飞兔龙文 
黄东发评王导 
王导贼臣 
阳明纪梦诗
杨轲 
贾易 
补陆贽对德宗 
陆贽忌才 
蒲禹卿
赵普 
苏长公次公
半山诗 

太史升庵文集四十九卷 成都杨慎着　从子有仁编辑 后学赵开美校 
八士考 
周有八士马融以为成王时人刘向以为宣王时人他无所考汲冡周书克殷解乃命南宫忽振鹿台之财乃命南宫百达史佚迁九鼎三巫疑南宫忽即仲忽南宫百达即伯达也尚书有南宫括疑即伯适也则八士者南宫氏也以为成王时人□之尚书南宫之姓与汲冡书南宫之姓合伯达伯适与仲忽之名又合似是无疑聊笔之以谂慱古者 
季随 
萧颖士蒙山诗子尚捐俗纷季随蹑遐轨季随即周八士中一人也蒙山有季随隐迹事未知所出亦奇闻也 
严子陵 
范晔严光传以光为余姚人而云少与光武同学光武何尝至余姚哉晔着任延传云延会稽都尉到郡先询延陵季子时天下新定道路未通避乱江南者未还中土如董子仪严子陵等皆待以师友之礼则子陵侨居避乱江南明矣又按故迹遗文有严子陵碑云子陵新野人避乱江南娶梅福女因居会稽以此考之与任延传相合【严光当作庄光避汉讳也】 
焦光 
后汉焦光字孝然河东人也隐于焦山窜河渚间作一蜗牛庐处其中冬夏袒卧遭大雪亦不移人以为死就视如故或问皇甫谧曰焦光何人曰吾不足以知之矌然以天地为栋宇闇然合至道之前出群形之外入玄寂之幽犯寒暑不以伤其性居矌野不以苦其形遭惊急不以迫其虑推荣忧不以累其心损视听不以污其耳目羲皇以来一人而已 
田千秋 
汉武帝征和二年大鸿胪田千秋曰方士言神仙者甚众而无显功请皆罢遣之上曰大鸿胪言是也遂有天下岂有神仙尽妖妄耳之说实千秋启之也鸣呼千秋能申戾太子之冤而罢方士之妄亦贤矣世犹以一言取相少之何其不恕耶 
章邯未可轻 
方万里云高祖自汉中东出司马翳董欣望风稽颡独章邯坚守废丘踰年不下至于引水灌之然后破此岂脆敌哉惜其不知所事身名俱灭严尤之于王莽道覆之于卢循皆一律也 
景毅 
景毅蜀郡人为汉侍御史子顾为李膺门徒未有录牒不及于谴毅慨然曰本谓膺贤遣子师之岂可以漏脱名籍苟安而已遂自表免归汉末耻不与当人不独皇甫规也 
韦叡 
六朝人才韦叡为冠司马温公曰其临阵也勇其执事也敬其律已也廉其与人也惠其居官也明功成身退明哲保身齐梁之世乃有若人邪是时武帝方锐意释氏天下从风而靡而叡独不与呜呼叡亦豪杰之士哉 
女状元 
女侍中魏元义妻也女学士孔贵嫔也女校书唐薛涛也女进士宋女郎林妙玊也女状元蜀黄崇嘏也崇嘏临卭人作诗上蜀相周庠庠首荐之屡摄府县吏事精敏胥徒畏服庠欲妻以女嘏以诗辞之曰一辞拾翠碧江湄贫守蓬茅但赋诗自服蓝衫居郡椽永抛鸾镜画蛾眉立身卓尔青松操挺志坚然白壁姿幕府若容为坦腹愿天速变作男儿庠大惊具述本未乃嫁之传奇有女状元春桃记盖黄事也 
韦孝宽薛仁贵 
后周韦孝宽参麟趾殿学士考校图籍唐薛仁贵着周易新生本义四卷二子皆勇将而精意经术如此 
王逸少经济 
王逸少其在东晋时盖温太真蔡谟谢安石一等人也直以抗怀物外不为人役故功名成就无一可言而其操履识见议论闳卓当世亦少其比公卿爱其才器频召不就殷深源辅政劝使应命遗之书曰足下出处正与隆替对岂可以一世之存亡必从足下从容之适逸少报曰吾素志无廊庙王丞相欲内吾誓不许之手迹犹存由来尚矣不于足下参政而方进退自儿婚女嫁便怀尚子平之志数与亲知言之非一日也及殷侯将北伐以为必败贻书止之殷败后复谋再举又书曰以区区江左所营综如此天下寒心久矣自寇乱以来处内外之任者疲竭根本各从所志竟无一功可论一事可纪任其事者岂得辞四海之责哉若犹以前事为未工故复求之于分外宇宙虽广何所自容又与会稽王笺曰今虽有可欣之会内求诸已而所忧乃重于所欣以区区吴越经纬天下十分之九不亡何待愿令诸军皆还保淮湏根立势举谋之未晚其识虑精深如是其至恨不见于用耳而为书名所盖后世但以翰墨称之艺之为累大哉 
王维谈名理 
王维云古之高者曰许由挂瓢巢父洗耳耳非驻声之地声非染耳之迹恶外者垢内病物者自戕此尚不能至于矌士岂入道之门也维之谈名理如此岂减晋人邪 
孔北海 
孔北海大志直节东汉名流而与建安七子并称骆宾王劲辞忠愤唐之义士而与垂拱四杰为列以文章之末技而掩其立身之大闲可惜也君子当表而出之 
裴頠王坦之 
晋世人士皆尚虚无而裴頠作崇有论皆尚庄学而王坦之作废庄论二子之言可谓卓然自立不随俗尚矣然夷考其所为裴之欲而无厌自取伊戚徒能言之耳坦之风格忠鲠始终不易殆不愧其言云 
审已 
晋陆□拜侍中谓宾客曰以我为三公是天下为无人唐郑棨闻拜相曰郑五作相天下无人矣二子审已量力其视力小任重折足覆餗而犹不知止者有异矣 
刘琨刘栖椘 
晋金谷二十四友有刘琨唐八关十六子有刘栖椘其中行独复者乎 
王朴 
五代人才王朴为冠其平边策攻取先后宋兴之初先平江南晚定河东次第不能易也外事征伐内修文治其论星历宋定钦天历不能易也其论乐律宋作大晟乐不能易也其言有曰彼民与此民之心同是与天意同契天人意同则无不成之功近于知道矣五季之世而有若人邪 
李白墓志 
范传正作李太白墓志云白常欲一鸣惊人一飞冲天彼渐陆迁乔皆不能也及其谪退乃叹曰千钧之弩一发不中则当摧撞折牙而求息机安能効碌碌者苏而复上哉用是脱屣轩冕释羁缰锁因肆性情太放于宇宙间意欲耗壮心而遣余夫此数语足以尽太白为人刘全白有李翰林墓碣记云太白广汉人性惆傥知纵横术善赋诗才调逸迈往往兴会属词恐古之善诗者亦不逮裴敬有李白墓碑曰白为诗格高旨远若在天上物外任华送李白之曹南序曰彼碌碌者徒见三河之游倦百镒之金尽乃议子于得失亏成之间曾不知才全者无亏成志全者无得失进与退于道德乎何有以上诸文附见李白集古本有之今不传矣全白指太白为广汉人盖唐世彰明县属广汉郡故犹举郡为称耳 
方望贤于范增 
方望为隗嚣军师后嚣不听其言望以书谢之曰范蠡收责句践乘扁舟于五湖舅犯谢罪文公亦逡巡于河上望之无劳固其宜也望闻乌氏有龙池之山微径南通与汉相属其傍时有奇人聊及闲暇广求其真愿将军勉之望之见几乱邦托迹方外飘然行遁邈焉莫追贤于范增远矣 
氷泮氷合 
汉光武渡呼沲河俄顷氷合真有神助矣其后帝命其处为危渡口示天幸不可恃以戒子孙此其大度何如也石勒击刘曜济自大堨以河氷泮为神灵助号为灵昌津此其去光武远矣石勒自谓遇光武当并驱中原未论胡汉仁暴只兹一事绝尘莫攀胡羯何其大言无忌耶其代王什翼犍击刘辰河氷未合乃以苇絙约流澌而氷合复恐未坚又散苇于上氷草相结有如浮梁出其不意遂大破之此则以人力迎天者也 
杨补之 
杨补之子云之后自蜀而移家清江善画梅秦桧求之竟不与也有逃禅老人词一卷兵尝题其画梅谱一诗云逃禅老人杨补之清江世业锦江移承家不愧草玄后艺苑岂独梅花师神交早与逋仙素清节不受桧赋缁请看麝煤鼠尾外更有玉佩琼琚词 
鄮山正论 
黄鄮山答蜀人黄制参有大书曰考亭于介甫爱而不知其恶于东坡憎而不知其善迹则诚有之然特激于汪玉山一时往复之书然尔玉山极口称誉东坡考亭方辨之玉山再护东坡则考亭遂深求东坡之短遂有宁可取介甫之说介甫因此得考亭救得数语考亭有性气此一时有激不平之言非平日议论之正也介甫亦可谓侥幸甚矣然其苗脉亦从为伊川护法中来甚至介甫作诗骂昌黎而考亭亦以其诗为是平生克治其身如考亭因为门庭有此等偏处亦不自觉则后学可不深自警也哉鄮山朱子门人之门人也其言如此可谓朱子之忠臣矣然朱子此论非特有激于汪应辰其阴拱介甫之意往往发见余观张南轩与朱元晦书曰闻兄在乡里因岁歉请于官得米储之而春秋赏其所取之息或者妄有?林?攵?青苗之□□闻之作而言曰介甫独有彗?攵青苗之一事是耳奋然作社仓记以述此意某以为过矣是乃意之所加不自知其偏者也不可作小病看异日流弊恐不可言南轩此论可谓朱子之诤友矣朱子他日又录安石为名臣而跻之韩范富欧之间此岂亦有激于何人乎呜呼于东坡乎何损于半山乎何益独可为大儒惜耳朱子学孔孟者也孔孟平日之论曷尝誉驩兜而贬元凯乎朱子尝谓陈同甫跻汉唐于三代是精金顽铁作一锅销朱子以安石与韩范齐名何不分别金铁之甚邪 
穆姜特谥 
妇人皆从夫谥而穆姜乃特谥观其致女论诗之言盖有才智之哲妇也文姜亦特谥 
秋胡妻 
刘子玄曰列女传载秋胡妻者寻其始末了无才行可称直以怨怼厥夫投川而死轻生同于古冶狥节异于曹妷此乃凶险之顽人强梁之悍妇辄与贞烈为伍有乖其实焉予按小说载刘伯玉妻闻其夫诵洛神赋遂投洛水而死名妬妇津事与秋胡相类秋胡妻可为贞烈则当祠于妬妇津以刘伯玉妻配享可也 
徐淑 
予观艺文类聚见东汉妇人徐淑与夫秦嘉两书又观玉台新咏见其与夫诗皆丽则可诵又考史通称其动合礼仪言成规矩夫死毁形不嫁哀痛伤生可谓才德兼羙者也范晔后汉书作列女传乃舍淑而取蔡琰何见哉 
冯夫人锦车 
汉书西域传冯夫人名嫽汉宫人也善史书乘锦车抾节和戎而归按此事甚奇而六朝唐人无入篇咏者惟刘孝威诗云锦车劳远驾骆宾王诗锦车朝促候刁斗夜传呼徐坚诗云摇锦车节月照角端弓仅一句一联而巳此事可画可歌胜于咏明妃之失节文姬之伤化多矣 
浣花夫人 
成都浣花溪有石刻浣花夫人像三月三日为浣花夫人生辰倾城出游地志云夫人姓任氏崔宁之妾按通鉴成都节度使崔旰入朝杨子琳乘虚突入成都宁妾任氏出家财募兵得数千人自帅以击之子琳败走朝廷加旰尚书赐名宁任氏封夫人 
锦伞夫人 
冯宝妻洗氏封石龙夫人战则锦伞宝幰至老未尝败年八十而终智勇福三者全矣古今女将第一人也绣旗女将与李全战者见金史可对锦伞夫人 
党籍碑 
宋元佑党籍碑成于蔡氏父子其意则王安石启之也安石尝作东?日杜诗以寓意谓神姧变化自古难知辨之而不疑者惟禹鼎焉魑魅合谋盖非一日太丘之社其亡也晚盖以喻新法异意之人将为宋室之祸也其后门生子婿相继得政果铸宝鼎列元佑诸贤司马光而下姓名于其上以安石比禹绩而以司马诸公为魑魅吕惠卿载诸谢章曰九金聚粹画图魑魅之形自此党论大兴贤才消伏卒致戎马南骛赤县丘墟一言丧邦安石之谓也【慎】按安石之恶流祸后世有如此宋之南迁安石为罪之魁求之前古奸臣未有其比虽后汉晚唐党祸不若是其烈然彼乃宦者阉奴身为恶而显遭戮国史明着为奸臣矣安石以文济奸党恶又众至于后世是非犹舛朱晦庵作宋名臣言行录以王安石为名臣与司马光并烈夫司马光与安石所争者新法也新法之行是则谏沮新法者非安石为名臣则司马光不得为名臣矣今著名臣录自拟于春秋而光与安石并列则是石碏与州吁皆为忠臣崔杼与晏婴皆为义士而孔子可与少正卯同列孟子可与仪秦齐班乎其微意不可知岂暗用绍圣调停之法于史册之间乎朱子平生功业不可见而去取如此可疑也且司马作通鉴书诸葛亮入寇公作纲目正之当矣然通鉴所书因乎陈寿名臣录公之进安石则未有因也公之特笔而天下后世虽儿童走卒未有一人之见同焉者也或曰公之取安石憎而知其善也为其护细行有经学与文章也噫是又不通之甚矣憎而知其善者小恶而可改者也若夫引群邪害众正误人主亡社稷此元恶大憝虽有小善不足言矣王夷甫禇彦回未尝不护细行孔光张禹未尝无经学李斯曹操岂不能文章史固未尝假借之也予又见他书载金兵入汴见铸鼎之象而叹曰宋之君臣用舍如此焉得久长遂怒而击碎之夷狄犹知恶安石而大儒朱子反尊崇之何故安得起公九原而一问之邪 
龙头虿尾 
三国志云管宁为龙头邴原为龙腹华歆为龙尾余谓华歆为虿尾近世山西以乔白崖王虎谷王琼为河东三凤评者谓白崖虎谷为二凤王琼为一枭 
刘须溪 
庐陵刘辰翁会孟号须溪于唐人诸诗及宋苏黄而下俱有批评三子口义世说新语史汉异同皆然士林服其赏鉴之精而不知其节行之高也余见元人张孟浩赠须溪诗云首阳饿夫甘一死叩马何曾罪辛巳渊明头上漉酒巾义熙以后为全人盖宋亡之后须溪竟不出也与伯夷陶潜何异哉同时合志者如闽中之谢皋羽徽州之胡余学慈溪之黄东发峨眉之家铉翁自以中国遗人不屈犬羊不知其几宋朝待士之效深矣附须溪丁酉元夕宝鼎现词云红妆春骑踏月花影于旗穿市望不尽楼歌舞习香尘莲步底箫声断约彩鸾归去未怕金吾呵醉甚辇路喧阗且止听得念奴歌起○父老猫记宣和抱铜仙清泪如水还转盻沙河多丽滉漾明光连邸第帘影冻散红光成绮月浸蒲桃十里看往来神仙才子肯把??麦花扑碎肠断竹马儿童空见说三千乐指等多时春不归来到春时欲睡又说向灯前拥髻暗滳鲛珠坠便当日亲见霓裳天上人间万里此词题云丁酉盖元成宗大德元年亦渊明书甲子之意也词意凄婉与麦秀歌何殊○尹济翁寿须溪风入松词云曾闻几度说京华愁压帽檐斜朝衣熨贴天香在如今但弹指兰阇不是柴桑心远等闲过了元嘉○长生休说枣如瓜壸日自无涯河倾南纪明奎壁长教见寿气成霞但得重携溪上年年人共梅花 
高士 
严僖与许由为友蜀之严道人隐雅州见蜀本纪应曜隐居淮上与四皓同征而不出见海录碎事挚峻字伯陵隐于汧山司马迁以书招之不从见高士传牛牢魏郡人立志不与光武交其风节又峻于庄光矣而世不知之也其事仅见于寰宇记侯馥晋代泸州人不屈于李雄史亦失纪而见于地志国初有徐舫刘基宋濂往访之荷蓑笠以见示不用于世也史皆逸其事然则巢父之徒古今岂少乎 
荀彧裴枢 
荀彧为曹操谋主弒械巳成矣一旦受九锡或乃以为不宜竟为曹所害唐裴枢既受朱全忠之荐为相又刦迁昭宗于洛阳全忠除一太常卿枢乃持之不与全忠杀之白马驿二事正相类文中子犹以彧及其子攸比殷之三仁欧阳永叔以枢一卿尚惜其肯以社稷与人乎呜呼文中永叔可谓愚矣荀裴二人既与曹操全忠同为逆谋非一日矣其靳九锡惜一卿欲微示异同以掩时人之耳目其心必曰吾巳许其大其细者不许彼未必怒也操与全忠之意必疑曰彧与枢之意中变矣细者如此况大者乎遂逞其忿杀之不恤也昔有孀妇私一恶少许其窃赀以逃而未有隙也一夕恶少赌慱欲薄取以偿戏债妇坚不与恶少曰是此?夕少尚吝其肯以全赀?我乎乘醉夜半杀之彧与枢类之矣若以彧为仁枢为忠则此妇亦可为贞为烈乎甚矣文中永叔之为愚也 
傅玄称孔明 
傅子云孔明诚一时之异也入无遗刃出有余粮 
武侯格言 
武侯曰势利之交难以经远士之相知温不增华寒不改叶贯四时而不衰历夷险而益固 
飞兔龙文 
田巴奇鲁连曰鲁连乃飞兔也岂直千里驹哉杨津目杨愔曰此儿驹齿未落巳是我家龙文更长当求之千里外驹齿未落巳是龙文騕褭之中更齐飞兔 
黄东发评王导 
王导在江左为一时偷安之谋无十年生聚之计陈頵劝抑浮竞不能从也王敦杀周戴不肯救也卞敦不赴国难不能戮也郭默害刘胤不能问也庾亮召苏峻不能止也石勒寇襄阳大疫死大半弊不能乘也葛陂滛雨三月不止困不能袭也晋帝拜其妻曹氏不能辞也又阴拱中立以观王敦之成败而胸怀异谋观敦与导书平京师日当亲割温峤之舌非素有谋约者敢为此言敦巳伏诛当加戮尸污宫之罪又请以大将军礼葬之敦死后导与人言恒称大将军又言大将军昔日为桓文之举此为漏网逆臣无疑徒以子孙贵盛史家掩恶以欺万世谓之江左夷吾管氏舆台亦羞之矣近日阳明王公后渠崔公皆有此论与愚见不谋而合因观黄东发之言昔人已有此评矣不厌重着之 
王导贼臣 
余尝反复晋书知王导心事与王敦一间耳真贼臣也元帝永昌元年敦称兵向阙人臣无将非反而何而导于敦伏诛之后犹谓其义同桓文不知桓文何尝称兵伐周何尝戮周之大臣乎敦问周顗于导三问而三不对是借剑于敦而杀顗也非敦反乃导反也又与王含书云昔年侫臣乱朝人怀不宁其曰侫臣指刁恊刘隗恊与隗不合于敦而欲诛之者也导于明帝太宁二年敦反迹大彰而犹为此言非贼臣而何晋朝姑息不振王导族党大盛是以一时反以逆贼为忠贞千载而下人犹不悟世亦易欺哉余每读史至此不胜愤与余同此见者安阳之崔子锺耳其后明帝崩成帝即位而导称疾不入朝郗鉴责之曰大行在殡嗣王未立岂人臣辞疾之时又郭默怀逆而不能讨乃曰遵飬时晦陶侃责之曰是乃遵飬时贼也以此观之导既无济世之才又无人臣之节不膺诛戮亦已幸矣 
阳明纪梦诗 
慎尝反复晋书目王导为叛臣颇为世所骇异后见崔后渠松窓杂录亦同余见近读阳明纪梦诗尤为卓识真见自信鄙说之有稽而非谬也其自序曰正德庚辰八月廿八日卧小阁忽梦晋忠臣郭景纯氏以诗示予且极言王导之奸谓世之人徒知王敦之逆而不知王导实阴主之其言甚长不能尽录觉而书其所示诗于壁复为诗以纪其畧嗟乎今距景纯若干年矣非有实恶深冤欝结而未暴宁有数千载之下尚怀愤不平若是者耶诗云秋夜卧小阁梦游沧海滨海上神仙不可到金银宫阙尚嶙峋中有仙人芙蓉巾顾我宛若平生亲欣然就语下烟雾自言姓名郭景纯携手历历诉衷曲义愤感激难具陈切齿尤深怨王导深奸老猾长欺人当年王敦觊神器导实阴主相缘夤不然三问三不答胡忍使敦杀伯仁寄书欲拔太真舌不相为谋敢尔云敦病已笃事已去临哭嫁祸复卖敦事成同享帝王贵事败仍为顾命臣几微隐约亦可见世史掩覆多失真袖出长篇再三说觉来字字能书绅开窓试抽晋史阅中间事迹颇有因因思景纯有道者世移事往千余春若非精诚果有激岂得到今犹愤嗔不成之语以筮戒敦实气沮竟殒身人生生死亦不易谁能视死如轻尘烛微先几炳易道多能余事非所论取义成仁忠晋室龙逢龚胜心可伦是非颠倒古多有吁嗟景纯终见伸御风骑气游八垠彼敦之徒草木粪土臭腐同沉沦郭景纯梦中诗我昔明易道故知未来事时人不我识遂传躭一技一思王导徒神器良久觊诸谢岂不力伯仁见其底所以敦者仇罔顾天经与地义不然百口未负托何忍置之于死地我于斯时知有分日中斩柴市我死何足悲我生良有以九天一人拊膺悲晋室诸公亦可耻举目山河徒叹非携手登亭空洒泪王导真奸雄千载人未议偶感君子谈中及重与写真记固知仓卒不成文自今当与频谑戏傥其为我一表扬万世万世万万世 
杨轲 
晋有杨轲者石虎遣使征之不应亲驾往视亦高卧不起石虎谓沙门道集曰朕乘舆所向天沸地涌何匹夫而长傲耶道集对曰昔舜优满衣禹造伯成魏式于木汉美庄光管宁不应曹氏皇甫不屈晋代岂可令史无隐遯传耶虎悦其言而止余谓杨轲固高士石虎始能枉驾终能优容亦岂寻常之虏哉此事见法苑珠林而史不载故表出之 
贾易 
贾易言苏辙制科试文谬不应格而滥进是时辙方不合于君相而易因诬之夫以辙之文章而犹曰谬曰幸曰滥小人之无忌惮何所不至 
补陆贽对德宗 
唐德宗曰人言卢木?巳是奸邪朕独不觉其然陆贽之对婉矣而未尽也奚不曰古之所谓奸邪者莽操懿温是也其人皆有功于国有善及人时君倚之以成其恶是真奸邪也卢木?巳则异木?巳之为人无寸功于国无片善于身事事蠹政害民时时妨贤病国始则保朱泚之不反终则致朱泚之簒立车驾播迁宗社几灭幸而反正天所赞也原木?巳之情与抽戈犯跸者同定木?巳之罪与误国无上者等寸斩不足以谢天下族诛不足以谢朝廷圣代之枭獍皇家之鲸鲵也奸邪二字不足以尽之臣以为陛下改过当如太甲惩患当如成王而曰朕独不觉其然是以枭獍为鸾凤鲸鲵为龟龙也王言如纶其出如綍天下闻之谁不解体前事之不忘后事之师陛下勿以宗社再试哉世传宣公对上语多讷曰容臣退而思之故张南轩云宣公只是词臣非宰相才盖指其为相不能行而徒屡疏其言也 
</div>
    <div class="pagination">
<a href="杨升庵集_page49.html">上一页</a><span>...</span><a href="杨升庵集_page45.html">45</a><a href="杨升庵集_page46.html">46</a><a href="杨升庵集_page47.html">47</a><a href="杨升庵集_page48.html">48</a><a href="杨升庵集_page49.html">49</a><span class="current-page">50</span><a href="杨升庵集_page51.html">51</a><a href="杨升庵集_page52.html">52</a><a href="杨升庵集_page53.html">53</a><a href="杨升庵集_page54.html">54</a><a href="杨升庵集_page55.html">55</a><span>...</span><a href="杨升庵集_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
