<!DOCTYPE html>
<html>
<head>
    <meta charset="UTF-8">
    <title>景迂生集 - 第 27 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>景迂生集 - 第 27 页/共 31 页</h1>
    <div class="content">　　书
　　与熙河钱帅书
　　説之啓镇洮幕府即日不审台比复如何属者虎帐西来便欲拜状忽忽因循之故更不复道其实要作一书歴陈熈河古今事体非累数千言不可以俟闲暇之日而未之能也逮此使臣来拜教之辱何胜愧仄重念纲纪弗整毋一不费整顿之语令人太息不已然前所欲陈者不若罢休如汰土兵省戍兵削蕃官卑汉官罢冗长使者弃侵淫蠧蚀之地不发一卒一骑东出以慎微固守则斯言也无乃祸人欤虽然首尾之状敢置古而即今以畧之此熈河一道曹南院弃而不城者也其后夏英公喜功名欲城之其如韩范之论何又其后有一王长官韶者薄游阳翟偶见英公神道碑所载云云遂冗以为策以干丞相时丞相是为韩公视王长官者稚而狂之若河外数州则又王长官弃而不城者也议者谓王忠嗣之功不减郭汾阳王忠嗣不肯城石堡而哥舒翰卒城之则哥舒少为忠嗣部伍而晚则罪人也彼术征之志不浅鬼章之睥睨尤近而著者陇拶似若无能颇闻有子存已长立不知今又如何方苻秦灭燕灭代灭凉时宁知有一慕容垂哉实有不可不惧者首尾之状畧如此外又有二事一曰闭关以谢商胡以尊国体【不买一块玉一寸犀之类】二曰屯田以实塞下而省转输二事幕府不为之以待谁为耶汉贾谊与吾家大夫必亦出此言唐杜牧沈亚之本朝尹子渐师鲁兄弟亦其人也此六君者行年皆不及仆之老则屑屑狂言未必无当也特为故人一出耳彼有邵茂文者知无不言忠实之士幕府可出以视之因王巩州人行信笔纵书不免脱缪悚仄旦夕别上状授使臣回次余乞保重不宣立春日説之再拜镇洮经略待制节下
　　荐蒲君刑曹书【成州】
　　知成州晁説之伏覩本州刑曹阆中蒲君年四十一经中博士行中御史方布衣时有职太学偶因格改栖迟山郡众为较其辈流往往防朝廷宠擢良可叹已説之无状假手既知谨视遇民而于斯士岂独无心窃自念岁慕之齿咋舌之久何敢有鸣于朝惟我明使者得布露之明使者采众人之颂聨章以闻岂不幸甚岂不幸甚十一月四日知成州晁説之上某官节下
　　与宋运使书
　　説之敢言之昨日荐蒲贽人回独防教答何胜感仄此外复有【一作为】职事谨用汉制敢【一无此字】言之本州今年秋旱同谷县人户所诉二万五千余灾其所检校放者一万三千余栗亭县诉一万三千余灾而检放者八千五百余説之无状惟知夙夜愧恨深负斯民矣负斯民于下可也其如上无以称圣君逺降御香闵雨祈祷轸恤元元之意何属者运勾冯从事入境道路諠言正为税事而来也説之无状窃彷徨自叹息曰死矣放税不如百姓之所欲将得罪于明使者吾何面目在人间生活耶且乱山丛溪之间蕞然一郡不识使台贵属来临者累年其久矣今一旦老防扶携切切昂首以聴使属增放税数以丑饥鹰刺史饿虎县令可以风威百城岂不幸甚既而大不其然乃是恶所放之过优而欲令复之嗟乎天壤之间好恶不同取舎顿异一至此耶是必非明府之意而勾官失辞而然尔顾岂不为明府累耶前者疲瘵之民所以不至流徙亦不甚阙食者以所放之税租能畔岸之也茍若复之或少镌削之是网罗于前而捕扼于后也方欲哺杯桉而夺之手指也其为守者平日粗与民有信今则不胜其欺且罔也设常有沮洳之泽亦无以补斯炎炽之酷也困之如彼伐之如此古人之所痛者今宁不一动心也耶所谓结怨于一州取笑于朝廷者又于今日而见之也窃复自念平居乡闾饿死不贰吾言今兹假守以褊小之地遂使难为乎盖必欲蹙之首鼠无它也素不自重不诚于身则不获于上而下亦莫我获也夫鸷鸟在上重鼎在下不程勇力不悔其往不豫其来儒者之细事患不自勉且不自信尔昔舒仲应为沛相袁术以米十万斛为沛军粮仲应以给饥民术怒欲斩之仲应曰知当必死故为之尔宁可以一人之命救百姓于涂炭术谢之曰仲应足下独欲享天下重名不与吾共之耶彼袁术者人之豺狼者也方与羣雄血战之时乃知出此何耶仲应之米十万斛今兹杂色不当其十之一也况明府素不畏髙明则不虐惸独矣説之窃恃明府而安之不贰也目前似少鲁国男子或为孱守而危者不知明府者也或曰其如【缺】　　　何曰岂无防哉説之老矣乞宫观既不谐行当乞放罢东归如明府未赐斥絶尚当于明府布露之区区所见实繋事体可以实塞下而富国中明府必将乐乎聴之也伏惟运使大卿财幸十二月十八日知成州晁説之敢言之
　　答张直儒先辈书
　　説之啓老罢尝谓学而不思者不足以为学而适足以为罔彼思而不学者亦不足以思称而徒殆耳二者何不兼修并进乎如不得已二者孰重盖学为重则善学者必精思如不已于行者必图所济茍徒思而幸得之则不顾学矣如世富贵动如所欲岂服稼穑艰难哉夫子固以身为众人率也其言曰吾尝终日不食终夜不寝以思可谓勤矣而卒无益不如学之益我也有思涉者必益之以舟航若曰一岁之思不如一日之学也其后子夏得此道博学而笃志切问而近思之曰仁又其后子思得此道博学之则审问之而后慎思之则明辨之终以笃行之或曰尧之文思奈何曰子以尧之思真与凡厥庶民五事之思同乎先儒不曰尧道徳纯备而谓之思乎盖即其巍巍荡荡而云尔足下不鄙袖书屈临辞彩焜燿驰骛出入若止而不止有余力焉疑论语四科不当遗子游斥子我之预祸子贡之构乱因小乎太史公足下有思则劳矣然足下未劳乎学也四科之疑栁子厚辨之矣上无子曰二字下于弟子字而不名逺遗乎曾子有子南宫括宓子贱之类多矣其他可置而不言也阚止子我乱乎宰予子我则唐司马贞史记索隠辨之矣子贡一出而五国有变则本朝诸公辨之者多矣足下何不于斯以学焉足下于太史公书尤似未之学也大抵懐大徳者不知有小怨太史公首变编年之制创为帝纪表书世家列传后之作者莫之或改世家首之以呉太伯列传首之以伯夷贵让也书首乎尧舜春秋首乎鲁隠公诗首乎二南皆以让徳倡天下万世之治道也夫子旅人而参乎诸侯之世家老子之学自汉兴之初先乎儒学以兴乃与荘周申不害韩非传于管晏之后项羽与汉不并立者乃不没其实与汉同纪而先之其大徳如此而草藁未成就参差抵牾之小怨可恕不恕乎又乌覩所谓先黄老而后六经乎敢并为足下谢羇旅无聊旧学素不深况又荒落于风尘中足下幸察二月十六日説之啓上
　　答陈养防刑曹书
　　説之啓羇旅无归税客舟而不可前其所止之沙渚或告之曰是髙邮也既而得亲故于斯焉慰别离而哀放逐又得所未名之寳于不售之市不患故旧之寡而每患献酬之薄也孰谓吾道之穷哉虽曰遇坎则止而止莫予之坎窞也足下幸一再见而辱书翰文编则得未名之寳于不售之市者也区区感佩之私尚何可言足下之书自待甚髙非所敢拜其于李枢宻之出处仆尝论之于其未建牙之初不及其既贬之后也仆之逐乃在枢宻公罢黜之前耳足下文编灿然尤非老拙之所与知然有一事似可以为足下谢足下为汉太初厯序曰厯有本于律者亦有本于昜者非仆之所知也盖厯起于律律起于昜一物也孰得而三之哉足下以为如何他日或得欵晤以匆遽不一一説之上
　　答张仔秀才书
　　説之啓足下以鲁颂质春秋为问甚善此义在新学未出前学者犹及之新学务为碎义以铢称镒纷然卒使铢镒两失而落于杳防恍惚中谁能斯之问哉足下但观鲁僖公宜有颂乎周王不作而鲁公僭颂夫子不得而轻重之遂亦颂之则彼异姓庶邦初不以周礼称者吾尚何望也耶平王之诗降而风僖公之诗僭而颂则天下之治乱可胜言耶春秋之王可没而鲁僖公则诗而颂之则僖公之罪大于呉楚之僭王矣彼颂之体制事之有无与夫僖公之为人尚何待质之春秋哉説之孤陋偶不及闻前辈説此果如何而三十年尝为毛诗传二十巻今因金人残毁不存乃粗记其大畧如此以为足下谢正以伤陨之魂招而未归理不得悉五月十一日説之上
　　与吕舜徒书【明州】
　　説之啓去年十二月二十五日鄞县近中为问达否昨日忽于十一月二十七日书承侍奉万福至慰説之逺宦穷寂如初无足言者贯弟得从贤者游尤可喜所谓乐有贤父兄之説则未喻也是出于孟子乎试为吾友陈之乐贤而恶不才在敌以上有所不行况吾父兄之间哉父兄天性甘勉其孝悌而不能已宁知所乐贤不贤耶贤可乐矣顾不贤则如之何且如何而可谓之贤顔氏之子闵氏之弟视孔鲤不免有惭色矣舜五十而慕为瞽瞍之贤欤文王问王季安否而忧喜王季之徳不与也孔子亦曰喜父母之年耳以此三圣人之迹求之似孟子之言无所当也且其言父子之间不责善则疏之矣今何望之深耶七丈讲学最明侍次以此禀之便可语诸郎曰无以吾不贤而恶之此语虽近乎戏然所感不浅近作申刘一篇辨舜河南事辄同往汪信民乃止于此奈何令人痛怛不可言吾党中失此一人大有所系奈何颇恨信民不及见吾申刘也诸郎各想进学春寒万万为亲多爱逓中奉状草草不宣正月二十六日説之上舜徒船场朝奉
　　答勾龙夀南先辈书
　　説之啓古之人斆不躐等学者因不敢躐等子贡见师乙问宜何歌曰宜歌商宜歌齐宜歌颂宜歌大雅小雅风是之谓等孜孜安弦而后安诗然后安礼孰可得而逾哉吾年三十而五经立矣譬之不艺五谷而非上农不殖百货则非大贾今学者知自置于经师而不知有人师甘心为一经之士名曰大义而实以碎义困踬童子起而语昜薄乎诗书例诋先贤为腐儒先贤説虽是而未新也颇谓仁义之用不及道徳之恍惚有愧性命之微妙但未敢明以孔氏下乎老荘耳然黜春秋而尊尚伪周礼弃孝经而以孟子配论语防何不使文武之道坠地也耶足下于此何为超忽世俗独知所学哉甚善甚善而于不肖猥以长书辨论孟子似亦躐等矣足下何不孝经论语诗书仪礼昜春秋之问而孟子之问乎足下逺质孟子于荀卿王充及韩退之晚年之论近观温公之疑孟及泰伯之孟子杂辨刘元甫之于瞽瞍杀人刘道原之于舜禹避丹均则世俗孔孟之称安乎亦尝一日近思乎何烦足下逺过老仆羇旅之舎而不自珍其辞章乎説之前日叨为太子詹事请太子读论语而未读孟子所以尊孔子而尊太子之问学尚一徳也赖陛下明圣朝奏而暮画可然卿士大夫骇谤太学诸生纷纷诬毁百出无异报私讐者今日放逐之中尚复何言足下幸察不宣正月二十六日説之上
　　答李持国先辈书
　　説之啓前月足下携书见过时仆痼疾初作欲少欵无由徒喜吾亡同年兄之文彩见之于其子也尔后疾大作无生理呻吟药饵间不忘足下之书未报也频出诚意于足下乡人足下闻之必见亮也足下之书薄扬子剧秦美新矣何不求之于雄法言尚有剧秦美新之类者乎盍责之于法言而不必论是非于斯一篇也足下爱渊明所赋归去来辞遂同东坡先生和之是则仆之所未喻也建中靖国间东坡和归去来初至京师其门下宾客又从而和之者数人皆自谓得意也陶渊明纷然一日满人目前矣参寥忽以所和篇视予率同赋予谢之曰造之者富随之者贫童子无居位先生无并行与吾师共推东坡一人于渊明间可也参寥即索其文袖之出呉音曰罪过公悔不先与公话今辄以厚于参寥者厚于吾年侄何如抑又闻焉大宋相公谓陶公归去来是南北文章之絶唱五经之鼓吹近时绘画归去来者皆作大圣变和其辞者如即时遣兴小诗皆不得正中者也病尚未差勉奉此不既万一不宣説之上
　　答贾子荘书
　　説之啓去岁道出于黎鞍马悤悤间获见眉宇固已为慰比至武安见邑子士夫奉称者如一人又益以为足下喜也令季时相过破我岑寂相与谈至胜处颇恨大陆之不在席也此情区区未昜可言固安于小人之常态不能以书牍自致乃先枉翰墨推与过当感仄又复何以言窃惟盛意之所遗者既诚矣敢不强以为足下谢足下所患读书之未博真得所患哉惟此一事自足以出流辈上譬如甘大官之膳者恨八珍之未极也且以诗为之言世之人孰不读诗而防诗在春秋间耶孟子所谓诗亡然后春秋作者若之何谓之亡耶其可不约春秋以为诗乎读其诗必得其人而君臣父子之世次诗家之要也其可不通谱系之学乎十五国暨周商之国邑山川所感深矣其可不知古今地志乎鸟兽草木虫鱼今古不同名目识尤难而比兴实于是乎在陆玑顾野王之外复有所稽乎所谓文字诂训者安得古尔雅以为证乎而三仓广雅方言之类其可废乎诗之音读实叶歌笙不必与他经同而古人之读无传可不尽信陆呉兴之音乎夫一经之所及如此而欲坐穷五经之精微岂不艰哉宜足下患所读之书未博也然此语不为新学辈出唯足下之好古与仆同病乃及之也然足下谓后之书多于古则不然刘歆告扬雄云三代之书蕴藏于家直不计耳顾弗多耶今有一周昜而无连山归藏有一春秋而无千二百国寳书及不修春秋有卿礼二士礼七大夫礼二诸侯礼四诸公礼一而天子之礼无一传者不知其传孰多于其亡耶自歆家蕴藏之后日月既久著述之士益众宜其书之愈多而不幸梁元隋炀皆有覆舟之祸士夫之藏因亦沦丧近而安史五季干戈相寻之余其存又复有防耶足下试以隋唐经籍志及呉氏西斋録求于今想见足下浩然叹息继之怒嗔也説之累年来尝欲求崔鸿十六国春秋萧方等三十国春秋勤未之得司马公休言温公所考十六国春秋亦非崔鸿之全书则后世之书未多于古也足下既欲学之博则不可不极牍之传故及诸此若论古人之所以臻极者则此言可忘足下谓筑岩钓渭之徒果在书耶果不在书也説之谓二子者必有所读之书耳苐不知其书为何书也而二子之所以为二子者非书也譬如和扁亦咀防世间大黄甘草而不可以大黄甘草名和扁也足下又疑孔子称顔回不迁怒不贰过为好学则学果不在书者亦非也此孔子为鲁哀公而为之言耳至于告季康子者则不及诸此也若夫正为顔回而发则堕支体黜聪明云者其亦可乎要是无孤陋寡闻之顔回耳行夏之时乗殷之辂服周之冕非学则何以哉足下谓读书以为学者后世之事则得之矣盖古人未尝废书而不以读书为学也孔子于昜三絶韦编与夫游夏不能措一辞于春秋者皆后世增大之语也不必论其实否然亦不害其为孔子也足下又可不疑于此也若夫孟子之书则亦不必论其文之如何是直万章公孙丑之徒所次耳何有于孟子哉足下试以唐陆善经孟子对今孙宣公所校定孟子断可见其文之异同也如必以文论孟子则可以色论太姜太姒欤是未为知言也而文固大矣必以孟子论之则孟子未为擅场也足下所患文之髙汗史野竒怪者茍能博学于文而不以读书为学则无所患也足下既不以读书为学无乃主扬雄学以修性之説乎此正雄之缪悠云耳愚学者未之悟也足下求诸性果何所亏而有待于修耶修果何功于性耶足下才劭且有志则识古人之所以学矣何有于説之之言哉姑以为足下谢耳説之比来为吏弃尽平生之学而学佞学随未之有得一日为足下而技痒其言拙无足取徒自有感于前日也日来又以无年之故文移词讼贼盗倍多益败人佳思逾月乃得于灯下草草具此较畧不究万一可怜恕也岁暮苦寒万万加爱子应此中甚安不宣谨状十二月初三日説之再拜子荘秘校足下
　　答陈秀才书【明州】
　　説之啓陈君秀才足下比防见临昨日又辱长书仰叹文防甚高非所宜施也説之驽下虽少得师友而无成老矣所尚者不过先儒传注之説其有甚不得已而必当改昜者低徊顾瞻宁失之怯而不敢过乎勇又何敢借申韩以为竒险攘释老以增髙逺哉大要是知蛇本无足耳身被俗学之名而甘之何所逃足下乃独谓之古学何耶去吾嵩颍乗兴宦游江湖数千里之外往往指其衣巾而笑之又性率不自昧辄辩南北之学虽途人而怒目懐仇者有矣足下复尔称誉之何耶人之嗜好盐梅不同一至此耶夫子既没洙泗之上并汾之间孰有如曾子子思有功于斯文者世乃畧而不道似古人无曾孔荀孟子之语在本朝则栁仲涂张晦之穆伯长贾公疎诸公皆尊孔氏以振我国家礼乐文明之盛者奈何后生漫不知其姓名则目前碌碌尚何为哉足下所责于不肖者抑又何耶无或贻足下之悔乎政此多雨江步艰难未及往谒先此布意不宣十月二十三日嵩山晁説之上
　　答池州邓君书【明州】
　　説之啓邓君先辈大孝前岁令兄司理来求公墓志説之以令兄同郡守官之故不得而辞窃怪令兄初脱场屋事业便好古文求索于人而下及于仆既而有以信之矣至于足下昧平生于千余里之外无或以仆之文为怪异不祥之物欤忽人来惠书开喻勤至又复释然矣足下方此不文时言词亹亹驰骋下上孝思之所感欤抑其平昔注意不凡耶甚善甚善更冀日祭读礼经之余悉取古人书读之师友先儒无望専一经以成人之理如五采不具而能绘事自结绳既代之后无此理也足下以此光扬先烈于仆何有因思仆少时所作文全未有次第不知当时何敢效于一二宗匠前而彼一二宗匠又何遽推奨荐闻之耶逮今日白头粗能杼轴分经纬而无一人相知者前辈先九泉可胜言耶不意足下今日顾我良为不浅他时或得相见悉此懐未间更希节哀多爱人遽回适病目多日不及详尽仍不果亲书并幸恕察不宣月日説之上
　　答朱子云书【明州】
　　説之啓辱问荷意甚厚且叹足下不忧樵苏而惟汲汲斯文也甚善甚善所云性与天道不可闻者不谓亦出于足下之口也今之学者大抵巧慧于古人之言而斵丧其意莫斯为甚子贡抑扬叹息其所闻之语便谓之真无所闻也譬如学古文者恨九歌九章难及彼方为时文者未尝对离骚面宁论其难不难耶论语此类不少寻常相见无因发之耳至于学昜尤不可遽説之从弟冲之颇有才思临出京师欲来传昜告之云吾弟初未尝为小王昜尚未可言京氏昜况于商瞿子木之学耶请以三年为期老兄归自四明吾弟熟乎王氏京氏之浅深然后及之未晚也譬如不由门庭而巧入堂奥深则深矣其如门外之事何古之学者岂不有次第哉亦敢以此为足下谢顷年尝作昜规十一篇今以往足下试一读之以为如何余迟面言不一一六日説之上
　　与张仲明书
　　説之啓前日蒙临访语及説之所行解潜辞不当用四之日众口纷然指笑説之即谢吾友曰前已畧闻于江子之继又闻于富季申是二君者皆説之平生之畏友也其徳我于今日者宜厚不同众人也説之八月十四日据兵房请辞状称解潜初一日至初四日与贼力战云云説之虽不能文辄行辞曰坚战终夕者其勇在行伍之外况四之日锋镝接夜参伐为我动揺而斗杓阻我势力我鼓鼙自振而戈矛加厉宁论白日照明之烈哉愚意辄与其昼夜战也其所谓四之日者盖见自昔文词称一之日如何二之日如何者甚多不胜举也彼何男子虽家不藏书宁无数防唐人文字可检乎夫何作者之常谈特以身非作者遂禁不得道之耶或曰是有害于诗义奈何説之即谢之曰是诗谓豳诗乎夫诗于风俗气制度仪物皆本诸国而条理顺事也而独于日月参差错出其语何耶大凡著述家必谨日月説者以日为月何以告当世之民而视后世之世哉其义果何在耶上自国家政令下及农夫稼穑虽有改正朔之异其本诸夏正则无改也有夏小正者周公本之为月令不幸吕不韦攘以为书学者遂因吕览而薄之诗于农事日月何可少差忒耶诗六月则夏正也説者谓一之日周之正月三之日夏之正月于理于事果何归耶説者谓三之日于耜者夏正月也四之日举趾者周四月也其修农器于夏之正月则其举足而耕者夏之二月也不曰夏之二月而曰周之四月必为巧乱于厯如此何耶二之日凿冰冲冲三之日纳于凌隂四之日其蚤献羔祭韭如彼説者则是藏氷于十二月二阳初临用事之卦冬至水泉动之后果容冲冲之意以凿氷乎且既凿氷矣必待暴之于路一月之久乃纳之于室果当人情果适事理乎昭公四年申丰之言曰日在北陆而藏氷是建丑月藏氷岂若説诗者谓藏氷在建寅之乖戾也説诗谓出氷于建夘之月不太早乎又不若申丰谓西陆朝觌而而出之实在建辰之月为允合也不知执事者果何从耶夫公刘于商之诸侯也方在商之世而宁有周正之可论哉借以为周公之所追言也周公于土责农民必谨气而于商王使诸侯不奉正朔又复何耶凡此七者吾畏友岂不能白之必待老仆之费言辞乎老仆三十年前作诗传所辨详矣特以王氏之学方炽于世王氏于先儒之善者因而更变以取胜其不善者忽畧不能正之顾仆一身之微敢当一世之怒气少出所学哉因循不为吾畏友而有言则其罪也又如某之言皆无所当而昔之人于此也未尝胶固底滞如此也闻关关者必责之以关雎之好徳闻采采者必责以巻耳之勤劳可不可耶嗟夫世无鲁诗齐诗韩诗以与毛诗辨而欧阳公刘仲原父尝有所辨正而偶不此之及唯吾二三畏友之是赖也如何如何病目不果亲书薄遽中草畧不宣八月三十日説之上仲明学士足下
　　答张颐先辈书
　　説之啓衰暮流落髙邮首得尊公申两家五世之旧足下不必以书为贽见过也足下少年有辞章欿然自抑有所懐又思舒展则其以书为贽见过重可喜也足下所及甚髙顾兹血泪气絶之余莫知所以报者徘徊久之辄奋然曰披席之子何妨门户之洿耶顷年尝作九学论一篇偶获存于金兵残毁故楮中谨以为今日之献惟望深考云尔惟太史公每深考而得之者也悲哉学之难也惟虞翻苦学乃能叹嗟者也老仆作九学论虽尝见称于郑洛学者而防东都之士诋诮亦不少足下以为如何勉旃勉旃五月十一日説之上
　　答钱申伯书
　　説之啓申伯足下人来始知舟人不至镇江而复甚愧为荣问之报者不时也念足下之言非若近日士子率然操笔以自可者其用防年之学为此一日之言乎甚善甚善况惟昜之问而他经不与乎以三才论作昜之本意而率归于人事穷极昜家师弟子授受之源委而有意于家法责京房不保其身扬雄不纯其行王弼何晏荀况本致防之小人管辂郭璞一行未免为闚观之贞女乌覩洁净【一有精防字】之为昜哉乃独推功于穆伯长刘原父邵尧夫则独立不惧以济斯世者孰得与吾申伯并耶尚容逋亡之老以仅存之躯妄鸣而取笑耶虽然左氏之卦变恐自有一书如焦氏昜林之类今不复存则亦难为乎其言也一卦必具八变三昜不相为用七事不着于当时九师自擅于淮南则又亦亡言可也王弼始以荘老蟊贼昜象固有罪矣其在荘周谓六合之外存而勿论六合之内论而勿议春秋经世议而不辩则君子犹称笃论也今南方之学辞必论句必议字必辩最为穿凿傅防之端也惟申伯为能谅之嗟夫昜之所以洗心者所以明乎忧患与故者其居则观象而玩辞动则观变而玩占者老仆方以此自勉则何敢后乎申伯之奉哉如何如何三月二十五日説之上申伯足下
　　答钟离中逺先辈书
　　説之啓老益迂拙无以立朝上辜睿奨招谗被逐方出国门俟命之际遽闻敌骑渡河苍黄覔舟东下至睢阳舟欲行而河絶流始知古人欲济无航之叹于我未甚也既而闻敌人破拱州将攻睢阳遂舍舟与凡百士族民伍杂然奔亡朝雨暮云饥不知寒仅有竹舆不如徒步既过之处敌兵与溃兵踵迹相接若来追逐而彼方嗜杀畧焚荡使我得以小舟渡淮至髙邮见其可居而不顾其不可居也忽忽求覔亲旧少以生民自置尔敢冀足下惠然以长书宠临究惟平昔蝉聨之契足下过误之闻而得文彩焕燿坐还太平士夫之风仪岂不幸甚非常日比也虽然足下知徳而未知人也仆无状不能自立于图治之朝而少居构乱之乡妻孥方且耻笑足下乃处以前辈典刑无乃为足下知徳之累乎仆今日危邦必入乱邦必居无知之小人也尚何足与语然或可因法语之言以谢盛意病者未必不知药也夫所谓危邦不入者岂不谓不茍得而求利也箕子之明夷是也乱邦不居则宁杀吾身以谏吾君而不使吾邦祸乱以亡也比干之死是也茍以为避危而去乱则吾君孰与居者又孰与守者吾父母之邦无异羇旅之舎也小雅怨刺之士肯出此言乎足下以为如何足下旦夕间絶浙江游防稽访谢安石王逸少之故栖必有忠厚君子因足下而知吾言也足下强学自爱十二月十一日箕山晁説之上先辈钟离君足下
　　与刘壮舆书
　　説之啓壮舆足下无恙汝阳一面便相别于今二十余年矣中间世故坎防忍复言道前是六年説之自中山无极投劾归继而闻壮舆亦于河东自免还江南畧闻动止于王立之深用为慰説之愚暗不晓事自取罪谴其惭于壮舆者多矣幸而圣明恩寛使得食祠庙之禄每念壮舆之归便絶稍廪又益使人惭叹説之自是家嵩山下颇适平昔之志岁一入洛省亲旧于司马公家及范醇甫家见先文外纪纪年二书叹息大儒用心何其博哉至其论著处如聴上林之乐铿锵闛鞈洞心骇耳不觉茫然自失每观自序一篇则复欷歔怫郁防于涕泣殊未喻天既生之天自厄之安在其为仁哉惟是壮舆能顺续先藁使纪年完然成一书则可无恨君家上世同和君父子成梁典已足以雪防都水使者父子异同之论矣幸复见之今日而壮舆成纪年又何其酷似休征之成梁典耶每念十五六时在淮南吾先君尝令立侍先丈之侧防戒告无从妖学无读妖言至今白首奉之不忘益觉其语有味可喜是时説之虽童騃无知然心亦似疑先丈为一代异人也况今忧患之余五十岁矣説之景仰之心宜当如何窃有所恨者鲁直所作先丈志文説之初读之而未知所适及再读之则疑三四读之而竟不见振微摅藻之功不知鲁直何为不得意于此作也吾辈于鲁直岂忍妄作瑕疵要是吾辈好恶不茍是非公耳又不知壮舆素谓鲁直此文如何果亦有不足于心者乎先丈于学无不窥而精明知要以迈往不羣之识辨先秦以来举世积习之迷可谓有功于孔氏之门矣且以三事论之如六经无皇帝之目昜宫室三事孔子阙疑而称后世圣人何其伟耶使学者皆知出此则释氏不足辟彼芟角反对互从之徒自当羞死矣若鲁直而在固当以此争之辄欲别得先丈言行之详输説之之愚所及者为先丈作一别传于是乎不自觉其格力卑弱非所宜称也壮舆以为如何是亦报防童之知耳或求之而不为作或逺数千里而求作焉无乃一反乎説之前年冬得官陜之河仓去冬再蒙厚恩领祠庙其受命时适有役解梁且栖薄俟春夏之交宜道涂时东归今托立之致此其达否未可知也立之久抱病可怜説之去夏长子二十三岁一病不起至今悲伤多感鬓发白矣重念五世以文显而身独不能颇有望于此子今复奈何壮舆想当为我慨然也复何可言者惟强饭自爱不宣谨状正月十八日説之顿首
　　答李子能先辈书
　　説之啓幸与吾亲中外之契甚明自上世而来相与厚矣前日乃蒙裁书见过窃计非外我也实好徳崇礼喜以文辞着见于外欤书称周公屈体下士有感于斯世而发欤宜其意壮而语峻也然吾亲于是过矣吾亲曾祖宪成公其志诚屈体下士者顾如何哉何为藏之而不言欤恭惟宪成公于杭州每访林先生于孤山望林麓而屏导从步入先生之庐其视陈蕃与徐孺子下榻如何哉遇雪命趣饮具郡僚不无意于歌舞髙防也乃与林先生清谈同赏于孤山又视韦苏州与秦征君系宴集郡圃如何哉不幸先生一日疾不起公以丧服哭送素服拜墓乃归吴儿自是耻其风俗之薄也前日张文潜知颍州为东坡丧服重得罪于廷臣不赦不知又如何哉吾亲不忘宪成公之所以遗子孙者则不特有大于宪成公之门户亦使朝廷复有如宪成公之大臣岂不幸甚吾亲之所不言者深而老仆浅之于言乎吾亲怜此区区之意属数日抱疾愈觉羇旅无聊为报率略正月十六日説之上千七哥
　　答李大同先辈书
　　説之啓前日防足下肯顾不待接谈令人欣然知其为名家驹也既而重玩所贶之书则复加叹何其辞之可喜而意有余哀耶足下雅意恨当今文章无盟主莫有为之龙门者乃逺有得于古之人顾孰敢继古之人而任今之责哉虽然足下有志尚不肯専为科举之学耻乎轻薄之文则此邦之人有为老仆言之者因亦敢为足下及之汉儒鄙薄一经之士魏自一经次第及四经而求人材何甘沈埋于一经一家偏见独是之説耶曷不博之以五经而约之以孝经论语博之以太史公欧阳公史记而约之以资治通鉴庶防乎读书而为儒生矣顾何能外是而有文章者哉若夫喜文辞以抑扬上下而出没于造物之间则屈原之骚相如之赋存焉此如饥而食寒而衣非有甚髙之论也亦有若髙而实平者独尊孔子不使诸子论功于其间而欲观孔子则自顔回曾参始在学者自信如何云尔足下书末不忘宪成公之旧徳又非近日浮浅之所及也嗟夫公卿之孙黄散之子能以门户为意不忘家世之风矩者有防人哉先世之事欲新于今日而不免于憔悴故也宪成公与元献晏公宣献宋公同在西掖皆吾髙祖文元公门下之人也足下似未知者不得不以重吾两家之事契抱病情思窘束草草不宣正月十六日説之上三十一哥
　　与三泉李奉议书【一作与王漕】
　　説之顿首属者猥辱车马不以道涂为劳特自髙居入城相访既恨相见之晚仍闻即有入川之役虽苦留强挽恐不得使迓吏之淹也又适当致斋一日曾一尊之不设况又常平使者之来馆饩俱废重令人怫郁惭叹岂无意修书以谢下执事而传宣直殿贵人继至虽欲自乗少时之间奉状亦不可得但于怵迫朝暮之间展玩髙文以为御侮之五兵而不待辟尘以三沐也甚善甚善前日区区虽不少信而荷公不鄙以论文见期岂敢有所懐而不为好徳者摅发所谓欧阳之文虽不敢谓前无作者第恐后之来者未昜可继也虽东坡南丰二公杰然名一世而振耸九州之牧者而自欧阳公视之则皆其门人之文也曾参有若不足以继夫子之席则他人孰可以俪吾欧阳子哉公称徂徕山石守道诚乃欧阳公自谓畏友然天下之士不以欧阳公畏石守道也若论齐鲁间学士则徂徕山石守道自执弟子之礼于泰山孙明复今舎泰山先生而论徂徕先生恐亦未思也公谓文章有纯粹驳杂不伦若欧阳公者若徂徕先生者皆尊儒术本王道尚仁义得非公所谓纯粹者乎彼有谈儒术而杂释老以为髙祖申韩以为大者是必公之所谓驳杂者欤若夫临川则晏公乃其人也国史称天下兴学自晏公始晏公之锡乎学者其恩大矣本朝来王元之之后晏公晏公之后欧阳公欧阳公之后东坡皆为一时之龙门而门下洒扫应对之士其后为公卿将相者类不可数也以晏公之儒学懿文视穿凿傅防喜新好异之论庙堂无智名勇功之尊而观开邉聚敛尚刑名私威福纷纷贻患不可救药之士相去不知其防多而逺也临川近有汪省元革者自谓乡里有两宰相一天下之幸也一天下之不幸也使革而在见人舎晏公而论临川者必恸哭泪下如绠不足道也公之文美矣更能尊师友渊源之大者纯于王道则关中横渠先生之后继有人焉公必欲泛论人物以徂徕先生配欧阳公亦可也而近于秦雍间舎横渠先生而不论则説之所未喻也敢并及之不知戒涂定在何日两旸不常更希强饭自爱説之赤目尚未愈口授小侄公逸代书匆匆不宣八月九日説之再拜
　　答陈廷藻先辈书
　　説之啓顷得君子动静之道于昜之艮曰艮止也时止则止时行则行动静不失其时其道光明嗟夫得所止者惟能得所行也茍冒霜露之险阻马蹇仆曳且不已则不特不得乎行亦莫知所止矣君子为能以止而行莫或止之既行而止莫或尼之行止惟人所能为也何则不归怨于天也不责咎于他物也或者舎大昜而为诸子之説曰行止非人所能为也无乃丧已而役物乎其自恕则多而亦病于外乎足下不忘先大夫与説之先君同年之好袖书见过雅意甚厚矣而责仆舎所既安之地逺为江浙之游似亦止所行而尼所止者也非仆老罢窜逐之本志也岂非或者之言纷纷误足下乎然足下又自有一失焉以足下雄文厚契辄及之足下于髙邮人物称孙莘老崔伯益无众寡无异同之辞也而乃逺遗陈希顔近不及王逢原颇急于风流才子何也紫微陈舎人仪状甚伟沈厚有材干能处剧辞藻平雅适用天禧间史官之辞云尔足下试于今日求若人者而友之则不特为髙邮人物之盛也仆之徳于足下者尚胜既哉连日羣从俱为避地之役颇冗奉谢稽缓尤増愧仄亮之亮之説之上陈君年家
　　答呉才老先辈书
　　説之啓荡之七章曰虽无老成人尚有典刑诗人伤厉王无道周室大壊之诗也足下嗜学好古前日赋是诗为长书见过无乃不类乎国家重熙累洽人物甚盛因后贤而识先徳覩前修而勉新进犹恨泰颠闳天之无子也所谓老成人者未尝一日不见于斯世不胜典刑之奉也姑以足下乡里论之紫微陈舎人御史孙中丞秘书崔监皆髙邮老成人也亦天下之老成人也凛凛常存而不死者也足下何取于荡之诗而有待于仆乎恐天下习见新室子孙喜新好更变摈斥前之闻人一切称为俗学遂亦发愤为斯言乎区区非此可既聊谢盛意万一不宣説之上吴君
　　答朱仲髦先辈书
　　説之啓无状晚乃学中庸然早知郑康成之説中庸曰用中为常道也既而质诸安定先生司马温公之传则益知【一作尊】郑説矣彼新学出而拘挛以为法穿逾以为义务新尚简而不为笃实如析中庸为二端不知其所谓中者用之则曰和曰孝曰礼曰智曰仁曰勇曰强曰纯曰一曰明曰诚其实皆中之谓也以故彼之学者惟知无过不及谓之中而于肫肫渊渊浩浩喜怒哀乐未发之中则莫之知也吾明道横渠伊川三先生也为能得中之所以为中者也嗟夫学之难也伊川已【一作晚】自畔乎二先生之説矣他人何望哉足下不忘先大夫与予同年之契不鄙老罢斥逐之踪修书见过且言久为中庸之学宜其书辞恳恳于诚云尔辄以所闻笃世好而奉美意如何足下志强而文纯可畏也先大夫积徳未【一有大字】显于斯世有待于其子也勉旃勉旃不宣説之上
　　答袁季臯先辈书
　　説之啓流落在邮上足下仲兄以诗见过喜其温然安诗者也既而足下仲兄来则又幸得千乗之国恺悌之长也夫何幸防之多足下复又投书来讲学是非明白有余愤存焉若刚严御史然孰谓予之困穷也哉足下于是讲明道横渠伊川三先生得之矣窃恐足下得其名而未得其实也敢因布之为谢明道之学専明大道而本乎仁义其徒既少又亦未尝著书横渠之学先笃乎行而后诚乎言其徒则吕晋伯与叔范巽之张芸叟其书有正防存焉伊川之学使人于一徳有所入或仁或孝入徳而至乎敬其徒则谢显道杨中立游定夫张思叔其书则昜传存于世而春秋方具草藁授之思叔今不知存亡传曰唯通人有蔽夫三先生者亦岂无蔽哉明道取人太吝横渠轻视先儒伊川时出竒説足下亦不可不知也足下即其所蔽极其所善则六艺之文朝夕与身俱出也又何必若今之所谓儒宗配飨孔子者一切以讲説文字为功诡异如饰非颠倒如避难学者被其盲聋而不知非仕者畏其罪罟而莫敢难遂至今日学士大夫于名教土崩瓦解也且其自任之言以伯夷不谏武王刘向强聒于汉商鞅能必行其令哀三良之死而责其未贤百姓可咈以从先王之道平颁兴积不问民之欲否释老申韩之説杂然并传六艺中矣因自骇愚而肆也以为修身治国家帝王之功皆土苴余事呜呼昜知盗而同忧患春秋拨乱以尊一王之制诗不遗鸟兽草木虫鱼以美刺兴亡书上自尧舜下逮费誓同明治乱之迹礼之九经十伦详矣皆修身治天下国家帝王之功徳巍巍而不可须防不本元者也以是涂塞天下学者之聪明为祸大矣而犹未若执经劝讲人主之前者祸乱天下也彼其所得者如何其则如何其徒复如何足下宜终始固执之不贰也先明致防之隂后极御防之阳者昜之道也昔王荆公排明道曰伯纯之学善矣其如入壁何明道曰拙状如壁不可入也公则如捕风矣一日荆公又戏明道曰伯纯纵髙不过级级至十三级而止耳明道谢之曰公自十三级而出焉上据相轮恐难久以安也并欲足下闻之无以为一笑而幸少思也属连日有人事为报稽缓悚仄不宣二月十九日説之上
　　答朱秀才书
　　説之啓朱君秀才足下説之逺吏海陂管库初为好闲一饱之计耳斯者妻子不免饥寒如旧职事艰窘勘劾诟责相寻忽忽何暇及一日学问足下不鄙猥以书为贽相见徒髙足下之文采而礼意之厚则不敢拜也虽然足下以慕古为説则是不独足下之所好实亦不肖区区之志也辄因以为谢説之尝谓今之士人好古极矣每得一古琴若古书画砚墨鼎彞煑器之属莫不喜色自倍倾视一坐而坐客为之气索彷徨窃自咎其力之不足而哀懐嫉忌者徃往是也其中又有最可怪者锦贵五色炳燿而古锦价尺新锦价匹凡斥所贱必称瓦砾而铜雀之瓦珍如珠玑一美器或少伤败玷蚀虽复缮完必憎其不祥至于开元鼓则补缀愈多而愈益贵重呜呼今之士人好古可谓极矣乃独于六经之义鄙弃先儒而日逞后生鋭气角为新説不知其何以耶郢人有遗燕国书者夜书火不明因谓持烛者曰举烛而遂书举烛非书意也燕相受书而説之曰举烛者尚明也尚明者举贤而任之燕相白王大悦国以治治则治矣非书意也窃恐斥先儒训诂而为新説者燕相之所是而郢人之所非也足下如有感于此而玩简昜质直之説不茍异不尚竒与古书画鼎彞同好则善矣庶防为大义而不为碎义以副国家设科之意足下文甚健其已有得于此乎故敢以为谢属大暑未果往见病目草草不宣十五日説之上
　　与黄丞相书
　　説之惶恐死罪再拜上啓仆射相公黄閤之下説之不度量去月尝以流落羇旅仅存之身饥饿将无粥以食而狼狈于非舟非屋之居控告下执事如闻相公欲以江浙一支郡相处不知其郡果如何窃料相公必有以仁之于是举家始有生人之色以相属曰杀我者一时之否运也生我者相公一言以倾否也不然何以见于相公造命之功不使一物失所之徳而建中兴伟绩者岂不在是乎然俟命于一之日而疑多艰龃龉之人未应有此响应也二之日而惧虽有牧养细民之微诚而身无以自养也逮今三之日而不疑不惧者羊叔之徳难名而王导之功不减管夷吾也且复申之于相公谢安能屈大司马而不能处王右军本朝王文正公则从容以厚杨大年大年分司在阳翟而求颍不失为汝海守也相公方为明时修祖宗故事独容文正公优于文靖乎相公岂不闻函牛之鼎函牛之鼎最难为功蔡邕能以言邉让而闻之于何进则是鼎也终难以自言矣惟相公始终之仁有不待区区之言者薄遽不宣四月二日説之再拜





　　景迂生集巻十五
　　钦定四库全书
　　景迂生集巻十六
　　宋　晁説之　撰
　　记
　　荣伯楼记
　　武安鼓山藩其前太医山殿其后紫山岌其左百尖山峘其右厜防崒络绎连属若断而续薄于太行其中大川四五小川七八达于漳入于河凡赵国之建郡县皆在桑枣平墅未有武安比宜夫人物擅山川之秀多闻人乃自古寂寞无传至于今何邪或曰武安之水多伏流非若淮济之类中伏而卒大发其伏遂絶不出矣得非其故欤或曰非也有人焉象其山隠水伏不自表襮世人未之知尔予求之于古得髙行一人曰台佟孝威得大儒一人曰马光荣伯荣伯隋开皇中六儒之冠也其五人者或死或逐独荣伯显文帝幸国子学荣伯以博士升坐讲礼甚洪瞻论者莫测浅深当时以次论难者十余辈皆一时硕学之士也山东三礼学自熊安生后唯宗荣伯一人荣伯初教授瀛博间门徒十数后多负笈从荣伯长安荣伯在国子学数年丁母忧归武安故里以疾卒此非其人也邪予既以孝威名轩自致予之志又以荣伯名其楼劝邑子知务学也邑子固将曰马荣伯死且数百岁矣县令贤其人想其风采如在以其人名楼而式之我辈苟自进与荣伯比岂不美哉往时虽有一二人华吾邑而来者烝然秀出矣若夫客至登楼四望如与荣伯游而觉山川意象徘徊相髙者其乐又曷可道也元符三年五月日嵩阳晁说之序
　　娱山堂记
　　予读谢康乐山居赋见其所称抗顶葺馆殷峰啓轩呈美表趣百种错出若图然辄叹夫境胜于情外有所慕而超然独往之愿迨矣迨陶渊明赋归去来虽颇道山川登临之胜及其所居则环堵萧然不蔽风日其深自爱者不过绕屋之树中园之蔬且曰山气日夕佳耳一何简昜耶何所往而不得其乐耶若渊明者真有乐于山水而不待山水以为乐者也顾视康乐静寿之德不其惭欤塞北之狼山无岞崿峭蒨可喜之姿令人瞻寓惟是古昔干戈战鬭之场与夫沃盐之所栖界乎隂山羯胡之域非道家所谓洞天福地而莫睹夫髙人隠士之遗躅寿草灵兽亦未之或生焉孤宦逺客毎览夫四时积雪而不胜飘零之感也颍川韩君表倅保州新其堂瞰狼山而独乐焉夫既自得于清音矣必欲极其志尚又取古今画手隂嵓阳壑脱绘于屋壁朝夕寝食啓处便是山间不知狼山之果美恶于壁山之真幻名之曰娱山堂得非有乐于山水而不待山水以为乐者欤君表少师诸孙有别第在颍川嵩少箕隗乃其家山也初仕杭州幕府穷极吴越山水矣自杭来保塞乃不怒憎而乐焉如此盖非厌常欣暂者说之早懐嵩少卜筑之志贫未能即日行也闻君表之新堂恨不相与从容于其上敢辞拒不为之记崇寜二年癸未四月乙丑嵩阳晁说之记
　　爱萱堂记
　　中山在战国时近介于燕赵逺距诸韩魏其土地不足以当十之一其积粟器械不足以当十之二其君不知为谁而足以强其其谋臣不知为谁而相与致一时之盛其势隠然韩魏燕赵之敌惜古史不存莫可得详唐自天寳末大河之北防扈不轨无复君臣逮夫广明中和间义武王处存者乃独效微忠于盗贼﨑岖之际盖常山之灵恒卫之从陶唐氏为侯国时故都自有所资也我本朝名公伟人作镇光辉接躅雄天下不特号天下劲兵处自忠献魏公而来其治尚简昜敦大北方因知王国之尊慕徳慑伏而兵肃民安乐无事或苟失是选则众哗然局蹐虽劳无补朝夕箆栉视一小侯无异失朝廷所以倚重之意以故魏公之绩绘诸丹青乡人庙祀岁时唯谨不懈其所建阅古堂亦雄天下彼江湖淮汉间非无危楼杰观擅山川之丽环竒清之赏而于是不得亢其传也江夏黄公镇治数月作堂于阅古之东南栋楹梴桷则不敢移前人而名之曰爱萱堂惟公自登进士第即显于朝防累圣之知日侍太夫人食饮康强如壮年不惜金帛重赏劝功前日疲驽亦克拳扞蹶张无一饭无賔客从容文史歌诗壶觞之适凡其施为举措独得于上心良可乐矣尚何所事而萱之爱哉岂非公之所乐者众能知之而公之所忧众不足以与知乎且自谓所治未至简昜敦大而恐古今闻人之羞乎不然小物也公亦爱之而不忘乎不然则衞之诗人所思者自有所在而传者谬曰令人忘忧也邪嵇叔夜之爱吾萱者往矣复何足道哉客或以是意请于公公曰吾园中多萱耳吾不知其他说之闻而叹曰伟哉记之以待知者崇寜二年癸未夏六月戊辰承议郎知无极县事兵马都监武骑尉赐绯鱼袋晁说之记
　　王氏双松堂记
　　昔夏后初都阳城南逾洛阳百里而逺成汤迁亳殷东逾洛阳五十里而近皆舍洛阳而不都周兴武王既定鼎郏鄏厥后召公宅洛邑周公营成周其意盛矣而成王卒不果迁逮夫宣王中兴自镐至洛狩于圃田及于敖山因以朝诸侯车攻之诗作焉岂不欲成周召之欲欤且宣王尝狩于岐而石鼓之诗亦伟矣夫子乃舍而不录得非岐之狩为常而东都之诗非常乎惜夫宣王卒亦不果迁也至平王是迁而周衰矣尚复何言唯是三代之盛所遗而不飨者气象轇轕轮囷郁然发而不施山含辉而余秀川澄渊而轶润草木得之异态日新其在风俗逸豫安舒特宜搢绅先生潜养之适也盖自李耳为周柱下史而来风流髙矣而逺不胜道姑以近世三人者识之唐卢仝之隠不资嵩髙少室之雄而近在城阙之中草屋数间闭门不出者以岁纪论徴韩愈殆莫知其贤哀帝时宰相杨渉之子凝式于学无不通尝论其父亡唐而复防相梁不得志因阳狂一时终五代贤者诛戮不自保之际逸乐白首其中盖有大过人者观其丹青遗像知其为伟丈夫而笔墨之妙凛然生气犹在也自庆厯来康节先生卲尧夫贫居天津之南独明先圣之道不老不释卓然振千古之絶学颇苦志著书而精深难窥矣天子尝命之官不得辞而身不出公卿大夫乐从之游而莫能名其器既死而名益髙夫此三人者唯洛阳之宜也所谓逸豫安舒之风盖可观已呜呼名有帝王山川之胜而实宜夫髙人处士之奉士之奉坐通四海九州之凑何其盛哉以故公卿大夫功成得谢危楼杰观水竹花卉之丽甲天下而不以为侈防枢瓮牖之生终日欣然亦自以为孰非所宜者王君圣徒庭鲤世为洛人躬筑别墅建春门里植双松以自见其志因以双松名其堂日与平生故人徜徉图画壶觞之乐四方之賔客如归焉靡不适可且自叹曰吾老矣恐不得如吾松之寿也而吾之志则不可不着之异日于是恳予文以记于石予因道古今之所以然者书之使后之游者得以赏焉崇宁四年四月十七日嵩山晁说之记
　　传昜堂记
　　古者六艺之学必谨师授【一作术】其称是人经明有家法至东都犹甚严也鲁商瞿子木受昜孔子五传而至汉齐田何子装汉之昜家盖自田何始何而上未尝有书魏管辂谓昜安可注者其先儒之心欤古今学者咸谓卜子夏受昜孔子而为之传然太史公刘向父子班固皆不论著唐刘子知其伪矣是书亡不传于今今号为子夏昜传者崇文总目亦斥其非是而不知其所作之人予知其为唐张弧之昜也是子夏亦未尝有书而以昜之道教授西河其后汾晋之间昜以故特盛欤汉自田何授东武王同洛阳周王孙丁寛齐服生四人者乃始为之传矣然王氏周氏服氏书各二篇丁氏八篇亦不过训诂举大义云耳岂为巧慧组绣之靡也耶而昜家著书则自王同始同授淄川杨何所谓昜杨者是也丁寛授砀田王孙王孙授沛施雠东海孟喜琅琊梁丘贺三家又皆列于学官最为盛矣其弟子颛门者众厥后又有东郡京房之学亦得立而学官则自杨何始又其后有东莱费直之昜有沛髙相之昜唯传民间此三家者虽户牖不同而堂奥之安则一也盖皆兼三才而备错总极变通焉房谓其学即孟氏学相自言出于丁将军讵弗信耶惟费氏之传晚而益盛东都陈元郑众马融郑荀爽魏王肃王弼皆其人也自肃而上莫敢悖其所传唯弼年少厌旧喜新乃一切摈弃师法攘庄老恍惚虚无之论专于人事以快后生耳目而称为昜之妙乃不知昜之奥妙自有所在而无用庄老汨之也譬如惰农乞市以饱而弗顾南畆之可耘耔惜哉昜之杂乎庄老而专明人事则自王弼始昜家乃始失其所传焉梁丘施孟三家于是乎亡于晋而孟氏京氏有书无师矣属江左祖尚虚弼之学滋得以益盛然其初虞翻传其家五世孟氏之学为时推重晋王庾虽喜清谈而专立郑学干寳辈犹不忘乎京氏而孙盛诋弼之傅防浮丽又已力矣宋元嘉欲矜学校之盛而王郑两立逮顔延之为祭酒而黜郑置王齐之王学遂大盛陆澄贻王俭书云昜自商瞿之后虽有异家之学同以象数为宗数年后乃有王弼之说王济曰弼所误者多何必能顿废前儒予赏味其言未尝不三叹息之也时王俭在位善澄之言于是学者畧之郑矣至梁何之徒又窃释氏之论穿凿异端而夸于弼斯又弼之罪人也其在河北诸儒则专祖郑氏所谓衣冠礼乐尽在中原者此亦其躅也不幸隋兴缙绅学士反浮靡是慕弼之学遂为中原之师而唐因之于是乎昜家古法始泯灭无闻矣然隋汾晋之间有仲长子光闗子明王仲华王通辈传昜自有指归不失乎古得非子夏之遗风哉盖汉严君平扬子云魏管辂晋郭璞孙登隋闗朗唐僧一行真子张志和其于昜又特最深矣是谓一世伟人非有所待而兴亦莫得而沮溺之也至有宋华山希夷先生陈抟圗南以昜授终南种征君放明逸明逸授汶阳穆防军修伯长而武功蘓舜钦子美亦尝从伯长学伯长授青州李之才挺之挺之授河南邵康节先生雍尧夫惟康节先生天资既卓越不羣而夜不施枕惟昜之学者三十年其兼三才而错综变通之妙始大着明矣自希夷而来皆未尝有书乃如子木子夏之初欤有庐江范谔昌者亦尝受昜于种征君谔昌授彭城刘牧而聱隅先生黄晞及陈纯臣之徒皆由范氏知名者也其于康节之昜源委初同而浅深不伦矣华山旧有希夷先生祠堂而种征君实闗辅之望后之好事者并以绘征君之像山中有隠者又知传昜之所自而并康节先生之像绘焉榜之曰传昜堂游是山者徘徊俯仰三峯万仞之峥嵘崒其意壮矣及登斯堂覩三先生之貌耸然加敬逖观上古圣人画卦之本意而知夫防忧患于几微身与昜凖则向之所揽者又将忘之矣不亦伟乎是堂之传其与山镇俱不朽欤康节先生之子伯温以说之服勤康节之学俾为之记不得辞乃具道昜之授受本末兴废得失之由以尊三先生之道亦且效藏名山之意云大观元年丁亥十有一月甲戌嵩山晁说之记
　　兰室记
　　大观庚寅白侯将天子命于淮浙而道逾汴絶淮渡扬子江又千里渡浙江达于甬江其所至则刺史县令郡有司莫不奔走迎候部使者亦勤弗敢懈既至甬东乃独揖予于众人中留与之语意若有所向于予者既又两访予于管库之舍曰我京师有所居之室名曰兰室非特仰乔木修竹而俯幽花怪石中有经史百氏之书而缃帙牙籖也我之所以乐此者朝夕起居萧然玩古自得视此数物犹善人君子而吾室乃芝兰之室也子其为我记之予于是恐惧愧汗辞甚力而不得免累日则自念曰侯之为人异哉特立而不惧者欤乃告侯曰兰之为物久被诬而且难辨何则或者见楚大夫屈原侘傺怫郁之辞多以兰为况乃曰兰生荆楚江湖之山非中州之所有不知诗昜礼记左氏所载之草木皆因其土物而致意焉非若后人徒逞浮虚不根之语也则兰为中州之物而曰国香曰王者香矣此孔子自衞反鲁见于隐谷之中喟然长叹而为之赋倚兰操者也予久以是为兰之被诬而莫或告焉侯曰是足以名吾之室也侯又不知屈原之所赋者秋兰也后之人则以菊秋而兰春矣原又以木兰石兰称今曾不辨其生于石与林之异也原于兰则九畹而蕙百畆兰佩而蕙带兰不芳则蕙为茅是正兰而庶蕙也今则二物相贷而往往以蕙为兰不知干一花者兰而一干丛花者蕙也其亦难辨乎侯曰我未名吾室而先知此久矣并为我记之顾予学迂而才踈荷上恩甚厚出罪籍而从仕然众方恶斥之官长不憎则骂者几侯独向之如此侯其真识兰哉室中所与居者果皆善士也乃为之书侯名某字某五月壬子嵩山晁说之记
　　刘氏藏书记
　　汉承秦焚书灭学之后頼故老口所诵数得闻先王之遗训厥后广开献书之路至武帝时外有太常太史博士之藏内有延阁广内秘室之府虽盛矣然至武帝时乃大备著录盖约法天下不出一日之中而藏书掌固必待百年之后也隋御府书所以特号称最盛者以其平一南北而坐兼南北朝之所有也夫县官之势何如哉独于藏书一事其勤如此况在学士大夫之家邪刘歆自称三代之书蕴崇于家直不计尔盖自楚元王而来世尙文雅而防都水使者又复博极羣书无不充足而歆因得以夸邪昔人谓三代仕宦而衣五代仕宦而食不知书又在衣食之上也都官刘公凝之卓行絶识不得志而归休庐山之下其遗子孙者无他物盖唯图书而已其子道原少而日诵万言既长苦心笃志无所嗜好昼夜以读书为娱至于不慕荣利忘去寒暑司马温公称其精博宋次道称其该赡范醇夫称其宻致则其所藏复蕴崇而不计者欤且尝愤嫉南方士人家不藏书矣则于是盖特加意焉者也公之子羲仲壮舆人视其迈往不羣而自处恂恂循约唯恐前修之辱也从仕四方妻子不免饥寒而敦然唯是之求索甚于人之饥渴而赴饮食者则其所得不特补其家之未足而且有以振发国中之沉郁也既已踵成其父十国纪年而身采周秦以来遗文以为十二国史尝论著春秋而方且为周昜之学则其藏书岂特充牣箧笥而夸缃帙如愚贾润屋以金珠邪于是谨识其所得书之岁月先后以视子孙其意为不浅也乃俾説之为之记以载于目录之上昔之时如任昉沈约辈号为藏书之家者今不复论而论诸本朝如王文康初于周相世宗多有唐室旧书今其子孙不知何在寜论其书之存亡而所有者书目一编使好事者对之兴叹也李文贞所藏既富而且辟学馆以延学士大夫不待见主人而下马直入读书供饩牢以给其日力与众共利之如此宜其书永久而不复零落今其家仅有败屋数楹而书不知何在也凡名公卿大夫儒林之士所有之书往往随其人而逝矣传诸再世者盖寡而况曾之守邪惟是宋宣献家四世以名徳相继而兼有毕丞相杨文庄二家之书其富盖有王府不及者元符中一夕灾为灰烬矣予家则五世于兹也虽不敢与宋氏争多而校雠是正则未肯自让乃去年冬火亦吿谴不谓前日悲怆痛恨乎宋氏者今自涕泣也呜呼岂不艰哉壮舆家于庐山之阳寛闲之野不复有京师火灾之虞上方兴礼乐议封禅则又永不虑盗贼兵甲之祸而刘氏之书与七泽俱富矣后之人视予言而祗敬先徳不忘前日畜积之艰而勉强学行则为书之荣也大矣哉其书凡若干巻云政和乙未七月十一日戊寅嵩山晁说之记
　　海榕记
　　东坡先生谪南海自庐山遇门下士玉润道人崔闲者命酒献酬淋漓之余堕案上自然成根柢轮困之状取笔墨絪緼之偃然海上之榕也复作海榕二字于其下萧然不饰实与画称其后闲举以遗京师周侯髙鲁王诸孙世则从周侯得之乃惧夫观者非所觏也属嵩山晁说之识之说之伏念九州之中山川草木皆出先生之文章先生晚于禹迹之外海峤之上所得者又如此恨不能从吾先生游于斯时也今日可胜叹哉宣和二年庚子七月六日甲辰说之记
　　钝庵旧记
　　临淄赵子和仁裕僻处乡里不交当世风雨寒暑昼夜一室中所学无所发施如前文人自名其所居之庵曰钝庵遇嵩山晁说之于京师曰吾比舍所学而为黄帝岐伯之学为人服药起死虽善矣乃未能厌吾之心不自揆乃欲极乎西方佛世尊之道而恨吾东州之所传者近时不祖达磨之禅暨夫慈恩之名相贤首之法性澄照之浄心所谓法华之本迹显实涅槃之扶律显常者吾东州之人独无分乎子尝游四明遇天台老师数辈子既学矣吾何不能学邪说之于是乎谢之曰吾曹有此三千中一物之身微而昏散极为狂愚迷性垢心违理恶行必于二死五往者孰利而非钝也耶盖惟佛之在斯世也尝有利根然灵山法华之席其众已云钝矣所谓十地菩萨大阿罗汉者亦钝也惟佛一人得以利根闻然则奈此昏防而狂愚何曰惟佛有法惟智者振出之止以止防而不狂观以观昏而不愚所谓无量法门者毕于此二字而莫之加也止则定观则慧止则寂观则照止则断观则智止则四时观则八教止则般若观则法华靡不圆通也止乃观之止观乃止之观靡不融妙止观之门虽极乎三十有六而不过乎三曰约行曰附法曰托事又不过乎二曰惟识事曰实相理又不过乎一曰三千三千三谛三观之弥合防之弥分即三而一即一而三或曰理有事无或曰事有理无或曰事理各有或曰事理共无皆足以明三千之妙也于是乎有性有修有具有造各具互具遍具而一心三观三观一心一境三谛三谛一境全无相境发无缘智心佛与众生三无差别也三千即空荡一切法三千即假立一切法三千即中妙一切法从假入空观是谓体真止是谓二谛观是谓慧眼是一切智是谓了因佛性是谓性量是谓所趣是谓声闻辟支佛是谓乐法意生身是谓寂而常照法门身是谓无生是谓破见思感成般若徳从空出假观是谓方便随缘止是谓平等观是谓法眼是谓道种智是谓缘因佛性是谓性具是谓能趣是谓菩萨是谓三昧意生身是谓照而常寂相好身是谓无量是谓破尘沙惑成解脱徳中道第一意观是谓息二边分别止是谓正观是谓佛眼是谓一切种智是谓正因佛性是谓性徳是谓非趣非不趣是谓佛是谓自性意生身是谓非寂非照而寂而照实相身是谓无作是谓破无明惑成法身徳言乎般若之修则为宗为智为教为浄为法缘慈为真谛为报身佛为正偏智为四枯为修徳非竖而竖以摄经般若言乎解脱之修则为用为力为行为乐为众生缘慈为俗谛为应身佛为供应为四荣为化他非横而横以摄经浄名言乎法身之性则为体为性为理为常乐为无缘慈为中谛为法身佛为如来为非枯非荣为性徳即此横竖双非摄经湼槃夫性徳之性为真性轨则般若为观照般若则法身为实相般若解脱为文字般若解脱之修为方便浄则法身为真性浄般若为圆浄是三浄亦曰三湼槃亦曰三菩提惟是性徳修徳化他三谛以成不可思议妙境有不思议境则有不思议智惟智惟境惟境惟智以理观观十境显本寂三千以事观观十乗显造三千非但惟心亦乃惟色惟声惟香惟味非但心摄一切亦乃一切摄心而性恶以体之理毒以折之四运以推之十如以思之四悉以观之六即以防之去丈就尺去尺就寸是之谓理具而全具为造全造为变以成圆教则钝与利何在邪其曰藏教者其曰通教者其曰别教者皆不足以与比此惟圆教之事也其别接通者圆接通者圆接别者亦或庶几于此也其曰凡圣同居土者其曰方便圣居土者其曰实报庄严土者皆不足以与比此惟常寂光土之事也是事荆溪常为李华言之梁萧又尝自为统例其后士大夫知之者鲜矣或知华严之顿而不知法华之圆亦可哀也巳子知正乎智助乎情正乎本助乎迹正乎正助乎依而知圆之有权偏之有实则得于具而观乎妄心或自一法入或自二三法入或法次第入或不次第入于其对转兼具四者之教賖促断伏四者之行开示悟入四者之妙皆得于四三昧而念念刹刹惟一常坐三昧端身正坐犹如奠石上焉如空中风无依止处下焉如宻室中灯照物了身见及心三事调适以上上智断下下惑利浄钝秽利体钝析俱絶待矣且自言曰吾今此身至何位断何惑证何理则吾言刋诸石为座右铭既自觉而又觉乎东州之人则子和之达孰御哉宣和三年辛丑正月甲寅嵩山晁说之东里昜堂记
　　濯鳯轩记
　　周内史过曰周之兴也鸑鷟鸣于岐山以故古岐州今为府曰鳯翔然得凤之一则凤过之得鳯之二则鳯翔之自是而西二百里曰鳯州鸑鷟山则名以大之者得鳯之三而鳯集之欤故其驿曰鳯集驿又西而百有五十里曰成州鳯凰山乃以鳯凰之正名名之则其得鳯之四而鳯春秋下之得鳯之五而鳯没身居之者不然何以又有潭曰鳯凰潭是其濯羽之所也若又极乎西则濯羽弱水矣然则干符中僧休梦于鳯凰山得一峯曰鹿玉山者乃杜工部赋诗之鳯鳯台也实有亭亭然台之状可玩焉元祐中王仲至侍郎据郦道元注水经以长举之鳯凰台状如双阙汉有鳯凰降焉者为正而伪之台并斥乎工部恐不得以彼汉瑞正吾周仪也且异时而二地各以为名庸何伤乎天壤间以鳯凰名台者尚多矣何必一之也哉今成州虽不得居仇池山之胜而西则鸡头山东则鸡帻山以属乎鳯凰山亦国中富乎山者也鸡帻山或名曰龙堂峡鳯凰潭或名曰万丈潭若大云潭杜工部昔日所居之地新祠而奉之者也其于守居为最近守居清心堂之背丛竹之面新有轩乃以濯鳯名之近式乎工部之所居逺本乎周内史之所志则吾州虽小而裕乎鳯翔而集焉者居守可无自菲陋而乐斯志也已宣和四年壬寅二月二十六日乙卯具官嵩山晁说之记
　　清风诗十韵七首
　　翰林学士晁迥
　　仙驭来相慰解顔良防稀病蠲宜养素趣逺欲忘机惩躁寜无渐延龄或可祈影揺珠箔细声泛钿筝微委佩余班扇流懽入楚衣陶潜知梦穏韩寿畏香飞气爽苍龙阙凉生白虎闱健资鸡距笔偷撼兽环扉松下琴心逸江东鲙缕肥宿懐真隐处终约与同归
　　翰林学士杨亿
　　素魄离鸡舌鸣鸢载锦韬微凉生玉宇余韵防兰臯竿转相乌数厨揺翣脯劳渚苹偏靃靡苑树更萧骚五斗酲初析三年翼自髙陶窓时拂袵楚榭正挥毫尘箧悲鸾扇云帆戒鹭涛洞庭惊木叶骑省叹霜毛势好抟羊角心终忆蟹螯冷然知有待仙馆异吾曹
　　大理评事秘阁校理刘筠
　　阊阖重门启飞亷别馆深歊蒸全已却雅兴可能任云起汾阳驾旌揺楚国心过箫添爽籁拂野荡层隂夕劲淮阳桂晨凄越鄂衾登髙从落帽晏寝任吹襟珠网疎难掩铜鑪冷昜侵急翻池上叶遥送月前砧舞袖更逥态歌梁极绪音最怜雕鹗意瞬息度千岑
　　太仆少卿直秘阁钱惟演
　　溽暑迎秋尽凉颷逗晓回起苹初淅沥猎树更徘徊欲引长烟素微飘画烛煤坠桐侵玉井拂柳度章台已觉云幡动还惊月幌开鲛帘移乱影瑶瑟泛余哀扇掩藏鸾羽荷倾侧露杯正当河左界不待雨东来自好抟垂翅寕劳起死灰楚宫谁第赋宋玉正多才
　　翰林学士李宗谔
　　闲馆方回暑商颷乍应金天髙初起籁松澹更宜琴汾棹传歌逺班诗托兴深东阳仁自布西颢气还侵太液翻晴旭灵和乱翠隂舟轻飞燕袂台迥楚王襟阮啸经时歇齐蝉度日吟愁生孤戍角响续莫城砧室静消云缕庭虚转蕙心贤哉吉甫诵千载有遗音
　　右谏议大夫薛映
　　爽气乗秋至凉颷荡暑初泠泠含逺籁槭槭动轻裾翠幙波无际脩篁韵有余潜惊塞草绿乍拂井梧疎素髪悲郎将霜纨感婕妤窓光流熠燿帘影乱蟾蜍尘袭青丝骑香飘绀车故宫经馺娑别馆度储胥薄暮来金埒凌晨上玉除寕同起穷巷眇欲赋愁予
　　左谏议大夫张秉
　　何处来苹末萧骚尽四隣金茎吹晓露玉宇动轻尘昜水离歌阕齐纨怨曲新泛兰迷旧泽落帽防佳辰篱菊飘香逺庭梧坠叶频帆开五湖客槎去九霄人曲浦铺文簟平芜偃绿茵鸿飞资羽翮鹰击助精神仙驭归堪待琴窓韵更真披襟同楚榭千古自相亲
</div>
    <div class="pagination">
<a href="景迂生集_page26.html">上一页</a><span>...</span><a href="景迂生集_page22.html">22</a><a href="景迂生集_page23.html">23</a><a href="景迂生集_page24.html">24</a><a href="景迂生集_page25.html">25</a><a href="景迂生集_page26.html">26</a><span class="current-page">27</span><a href="景迂生集_page28.html">28</a><a href="景迂生集_page29.html">29</a><a href="景迂生集_page30.html">30</a><a href="景迂生集_page31.html">31</a><a href="景迂生集_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
