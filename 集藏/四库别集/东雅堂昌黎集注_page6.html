<!DOCTYPE html>
<html>
 <head>
  <meta charset="utf-8"/>
  <title>
   东雅堂昌黎集注 - 第 6 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   东雅堂昌黎集注 - 第 6 页/共 23 页
  </h1>
  <div class="content">
   杂诗【文选王粲曺植皆有杂诗李善谓遇物即言不拘流例是也或作杂言非此诗乃离骚经所谓离心远逝道夫昆仑已而临睨旧乡曰国无人莫我知兮又何懐乎故都盖此意云】
　　古史散左右诗书置后前岂殊蠧书虫【蠧书或作书蠧】生死文字间古道自愚憃【陟降切或作戆或作蠢】古言自包纒当今固殊古谁与为欣欢独擕无言子共升昆仑顚长风飘襟裾遂起飞髙圆下视禹九州【禹或作防】一尘集毫端遨嬉未云几下已亿万年向者夸夺子万坟厌其巅惜哉抱所见白黒未及分慷慨为悲咤【陟驾切】泪如九河翻指摘相告语虽还今谁亲翩然下大荒被髪骑骐驎【或作麒麟古书如战国防多用骐驎字其义一也东坡为公潮州庙碑终篇实取此意】
　　寄崔二十六立之【贞元四年侍郎刘太真知举放进士三十六人立之中第公甞为立之作蓝田县丞壁记元和十年也记所载立之战艺出人及言事黜官皆与诗意合又有赠立之诗乃在元和元年而此云别来就十年盖自元年后方相别至是作诗为寄亦当在元和十年也】
　　西城员外丞【西城谓蓝田元和初立之以前大理评事言事黜官再转为蓝田县丞】心迹两屈竒【谢灵运诗心迹双寂寞屈或作崛或作倔淮南子圣人无屈竒之服髙诱曰屈短竒长也言服之不中汉广川王扬雄传选西征赋皆只用屈竒字　今按汉书注屈竒异也其勿反】徃歳战词赋不将势力随下驴入省门【唐进士皆骑驴少陵诗有骑驴三十载旅食京华春公与孟东野诗亦曰骑驴到京国欲知薫风琴】左右惊纷披【纷或作分】傲兀坐试席【陶靖节诗兀傲差若颖王维诗兀傲迷东西惟公与李义山诗傲兀逐戎旃皆作傲兀字用】深丛见孤罴文如翻水成初不用意为四座各低靣【一作回】不敢捩眼窥　【捩音列抝也苕溪诗话云音丽瑟琶拨也谓左右窥】升阶揖侍郎归舎日未欹佳句喧众口考官敢瑕疵【或作玼避重韵而误改也】连年収科第若摘颔防髭廻首卿相位通途无佗岐【途或作逵或作逹】岂论校书郎袍笏光参差童稚见称说祝身得如斯侪軰妬且热喘如竹筒吹老妇愿嫁女约不论财赀【约不或作不约赀或作资亦避重韵之误此诗用二疵字二斯字不独此也】老翁不量分累月笞其儿搅搅争附托【搅搅或作扰扰】无人角雄雌由来人间事翻覆不可知安有巢中鷇【音冦选陈琳檄文譬犹鷇卯始生翰毛而便陆梁放肆】插翅飞天陲【陲邉也左氏防刘我邉陲音垂】驹麛着爪牙　【麛音迷着音灼】猛虎借与皮汝头有缰系汝脚有索縻防身泥沟间谁复禀指防不脱吏部选可见偶与竒【古人以遇合为耦不遇为竒偶与耦通用霍去病传诸将常留落不耦李广传卫青隂受上指以为李广数竒顔曰言广命只不耦合也　竒居宜切】又作朝士贬得非命所施客居京城中十日营一炊逼廹走巴蛮【鲍明逺诗逼廹聚离散】恩爱座上离昨来汉水头始得完孤羇桁挂新衣裳【周庾信对烛赋灯前桁衣凝不亮　桁音行又下浪切】盎弃食残糜茍无饥寒苦那用分髙卑怜我还好古宦途同崄巇【虚宜切】毎旬遗我书【遗以醉切】竟歳无差池【左传何敢差池差楚宜切】新篇奚其思风幡肆逶迤【幡或作旛】又论诸毛功劈水看蛟螭【劈或作擘】雷电生睒防【睒音闪防音释二字或从日说见永贞行】角鬛相橕披【或作枝亦以重韵而误改也】属我感穷景抱华不能摛【蜀本作把笔不能摛不能或作能不方从杭本云班固答賔戏摛藻如春华盖公得崔诗正当冬月故感穷景而不能摛发其春华耳上文诸毛乃谓笔也既隐其词则此不应又直言之故作把笔者亦非也　今按方本及说皆是但其词有未足者故今略为补之论诸毛功必是为毛颖传而发但蜀本之误不待以此为辨而自明耳】唱来和相报愧叹俾我疵又寄百尺防绯红相盛衰巧能喻其诚【巧或作功方从唐蜀本云列子矜巧能修名誉　今按巧能喻其诚言崔遗我书并新篇防帛巧于能逹其意犹言工于某事云尔非以巧能为二字相连如列子之意也方说误矣】深浅抽肝脾【鲍明逺诗肝心尽崩抽】开展放我侧方餐涕垂匙朋交日凋谢存者逐利移子寜独迷误缀缀意益弥举头庭树豁【头或作颈】狂飚巻寒曦迢逓山水隔何由应埙箎【诗何人斯伯氏吹壎仲氏吹箎注土曰壎竹曰箎】别来就十年君马记騧骊【诗騧骊是骖注云黄马黒喙曰騧説文云骊马深黒色　騧音骊音离】长女当及事谁助出帨缡【帨音锐缡音离】诸男皆秀朗几能守家规文字鋭气在辉辉见旌麾摧肠与慼容【或作居或作眉居当为容字之讹也眉特以意定耳慼作蹙亦通孟子其容有蹙】能复持酒巵我虽未耋老【僖公九年左氏伯舅耋老无下拜耋谓年七十也】髪秃骨力羸所余十九齿飘飖尽浮危花着两眼视物隔褷防【上所宜切下吕支切方云离褷毛羽初生貌字本海赋然离字书无从衣者惟王维诗有独立何防褷嵇康琴赋作离纚古乐府作离簁陆羽茶经作籭簁义皆通今此作褷防岂古连绵字或可倒用不然褷字自入韵岂传者误耶姚令威曰唐本作视物剧隔褷不知谢本何以不出　今按所见谢本寔校作剧隔褷下注澄字然义亦未通恐当作视剧隔褷防物字乃剧字之误而又重出遂去防字以就五言耳然亦无据不如且从方说徐更参考】燕席谢不诣游鞍悬莫骑敦敦凭书案【敦敦或作孜孜今从阁杭本作敦音都回切】譬彼鸟黏黐【丑知切用以黏鸟宋幽明録多买黐以涂壁】且吾闻之师不以物自隳【自一作相】孤豚眠粪壤【眠一作服或作伏】不慕太庙牺【荘子或聘于荘子应其使曰子见夫牺牛乎衣以文绮食以刍菽及其牵而入于太庙虽欲为孤豚其可得乎】君看一时人几辈先腾驰过半黒头死隂虫食枯骴【骴残骨音疵】欢华不满眼【欢或作权】咎责塞两仪【魏人章防云福不盈眦祸将溢世退之则曰欢华不满眼咎责塞两仪盖工于前也】观名计之利【或作实　今按此句难晓窃意计犹校也言观其所得之虚名而校之以实利不足相补也】讵足相陪禆仁者耻贪冐受禄量所宜无能食国惠岂异哀癃罢【史记臣不幸有罢癃之病上音隆下音皮】久欲辞谢去休令众睢睢【说文睢仰视也汉五行志万众睢睢惊怪连日】况又婴疹疾【又或作自选思百忧而自疹注疹疾也集韵疢疹三字通用　丑刄切】寜保躯不赀【后汉书不足以偿不赀之身　赀即移切】不能前死罢内寔慙神只旧籍在东都茅屋枳棘篱还归非无指防渭扬春凘【流水为凘从水非离骚九歌流凘纷兮将来下】生兮耕吾疆死也埋吾陂【也一作兮】文书自传道不仗史笔垂【不或作奚选典论古之作者寄身于翰墨见意于篇籍不假良史之辞】夫子固吾党新恩释衔羁去来伊洛上相待安笟箄【尔雅鱼罟谓之罛江东呼小笼为箄诗施罛濊濊鱼网也箄亦取鱼器　上音孤下音卑】我有双饮其银得朱提【朱提汉县名属犍为郡县有朱提山出银纲汉朱提银八两为一流直一千五百八十他银一流直一千是为银货二品　朱音殊提音时】黄金涂物象雕镌妙工倕【荘子工倕旋而盖防矩注云倕尧时巧人也音垂】乃令千里鲸么麽微螽斯【班彪曰么麽不及数子诗螽斯注蚣蝑也蝗类以股鸣言工人之巧能使千里鲸鱼小如螽斯也　麽忙果切螽之中切】犹能争明月摆掉出弥【弥大水貌选渺弥湠漫　上弭沼切下音眉】野草花叶细不辨薋菉葹【离骚经薋菉葹以盈室王逸注资音咨蒺藜也菉音緑王刍也葹音施枲耳也】緜緜相紏结状似环城陴【音脾城上垣也】四隅芙蓉树擢皆猗猗鲸以兴君身【或作兴居状或作状兴居皆非是荆公本作状君身近之唐本作兴君身乃得其正盖兴犹比也君□崔立之而言】失所逢百罹【诗逢此百罹百忧也】月以喻夫道僶俛励莫亏【莫或作其】草木明覆载妍丑齐荣萎【丑或作臭】愿君恒御之行止杂燧觿【杂或作亲或作新皆非是但洪本云澄作杂燧觿见内则言当常御此杂于所佩燧觿之间也此乃得之】异日期对举当如合分支【通鉴元魏熙平元年立法在军有功者行台给券当中竪裂一支给勲人一支送门下以防伪巧今人亦谓析产符契为分支帐即此义也公以双之一赠崔故末句如此】
　　月蚀诗效玉川子作【李本无诗字或谓舘中本效作删汪彦章本同　陈齐之曰退之效玉川子月蚀诗乃删卢仝冗语耳非效玉川也韩虽法度森严便无卢仝豪放之气】
　　元和庚寅斗插子月十四日三更中【四或作五此元和五年十一月十四日夜也作五非是】森森万木夜僵立【森森或作临临殊无义理按卢诗乃作森森盖自森转而为林自林转而为临也今改作森】寒气屃奰顽无风【选西京赋巨灵赑奰　屃平秘切奰虚器切屃奰诸夲作赑屃或作屃赑方云卢诗虽作赑屃然公多不用卢本语赑屃用力貌屃奰壮大貌诗传不醉而怒谓之奰其义尤长　今按诸本不同未知孰是姑两存之】月形如白盘【李白诗少时不识月唤作白玉盘】完完上天东【诸本作貌貌或作皃皃今从杭范荆公本作完　今按完字说见酬卢云夫望秋诗洪本亦云古书完多误作皃此又转皃为貌耳】忽然有物来噉之不知是何虫如何至神物遭此狼狈凶【神异经狈无前足附狼而行选亦狼狈而可憼　狈音贝】星如撒沙出攅集争强雄【撒方作摋云侧手撃也卢诗作撒今本从之非也　今按侧手撃沙于义不通公于卢语固有损益然改此字却无文理当只作撒】油灯不照席是夕吐焰如长虹【如长或作长如】玉川子涕泗下中庭独行【独下或有自字】念此日月者为天之眼睛此犹不自保吾道何由行甞闻古老言疑是虾蟆精径圆千里纳女腹【白虎通曰日月径千里】何处养女百丑形杷沙脚手钝【把或作杷音义同】谁使女解縁青冥黄帝有四目【诸本黄作皇方从杭本云帝王世纪谓黄帝用力牧常先等分掌四方各如已视故号黄帝四目一曰李贤后汉注汉人书黄多作皇皇字亦通洪以黄帝为尧则非也】帝舜重其明【淮南子曰舜二瞳子是谓重明】今天只两目何故许食使偏盲尧呼大水浸十日【十日事见淮南子】不惜万国赤子鱼头生女于此时若食日虽食八九无嚵名【嚵或作馋】赤龙黒鸟烧口热【黒鸟未详或谓日中三足乌也鸟一作乌】翎鬛倒侧相搪撑婪酣大肚遭一饱【楚辞众皆竞进以贪婪注爱财曰贪爱食曰婪婪与惏同卢含切】饥肠彻死无由鸣后时食月罪当死天罗磕帀何处逃女形【磕帀或作□匝磕或作訇或作防或无女字】玉川子立于庭而言曰地行贱臣仝【或作今汪本云仝字当句断亦与卢诗合】再拜敢告上天公【上天或作天上】臣有一寸刄可刳凶蟇肠无梯可上天天阶无由有臣踪寄牋东南风天门西北祈风通丁寜附耳莫漏泄薄命正值飞亷慵【吕氏春秋云风师曰飞亷汉书音义云飞亷能致风】东方青色龙牙角何砑砑从官百余座【此下或有从应二字荆公删去】嚼啜烦官家月蚀汝不知安用为龙窟天河赤鸟司南方尾秃翅觰沙【觰或作陟加切角上张也字亦作作讹】月蚀于汝头汝口开呀呀【或作齖齖齿不正也音牙与开口义不合此当音呼加切唐韵唅呀张口貌也　今详或改此字亦避重韵而误也】虾蟆掠汝两吻过忍学省事不以汝啄虾蟆于莵蹲于西【左氏楚人谓虎为于莵于音乌莵音徒蹲音存】　旗旄卫毵防【上音参下音沙】既从白帝祠又食于防礼有加【礼记天子大蜡八迎虎谓其食田豕　防助驾切亦作蜡】忍令月被恶物食在于汝口插齿牙乌龟怯奸怕寒缩颈以殻自遮终令夸蛾抉女出【列子帝命夸娥氏二子负二山注夸娥盖有神力者也蛾或作娥今从列子校抉或作扶非是】卜师烧锥鑚灼满板如星罗此外内外官【汉天文志经星常宿中外官百一十八名七百八十三星】细不足科臣请悉埽除慎勿许语令啾哗并光全耀归我月盲眼镜净无纎瑕【全或作金瑕或作霞皆非是】蛙拘送主府官【或作毙今按蛙犹卓茂言敝人也不然则当改从毙字盖此时蛙虽未毙而其罪已当死矣】帝箸下腹甞其皤【或作蹯皤腹下白处也蹯足蹠也当作皤左氏宣公二年皤其腹　皤音婆】依前使兎操杵臼玉堦桂树闲婆娑【酉阳杂俎月中有桂高五百丈】恒娥还宫室【方作堂】太阳有室家【礼记君之与后犹日之与月盖室家之义也】天虽髙耳属地感臣赤心使臣知意【臣知或作知臣　今按下文云虽无明言潜喻厥防则此句乃谓天感悟臣心使臣黙知天意耳诸本多作使知臣意非是其下所云有气有形以下即天意也】虽无明言潜喻厥防【明或作口】有气有形皆吾赤子虽忿大伤忍杀孩稚【大或作天】还汝月明安行于次尽释众罪以蛙磔死【磔音责方云卢诗新史以为讥元和逆党然稽之歳月不合盖元和初宦官已横恣故讥之非为逆党也　今按卢韩二诗必有所为而作但未有以见其所指为何人何事耳新史固谬方说恐亦未必然也】
　　孟生诗【诸本孟下有先字此诗以篇首二字为题作孟先生非　东野志云年几五十始以尊夫人命来京师从进士试而登科记东野及第在贞元十二年此诗未第前作以其下第送之谒张建封于徐也贞元四年建封镇徐州李习之常以书荐东野有曰郊将为他人所得而大有立于世与其短命而死皆不可知二者将有一于郊他日为执事惜之其后韦荘请追赠不及第人郊在其中而摭言谓荘以郊为不第者为误且曰郊贞元十二年及第佐徐州幕卒则东野果为建封所用矣今考新旧史及公所志东野墓甞佐郑余庆于东都余庆镇兴元奏为从事辟书下而卒未甞佐徐也摭言误耶将用之未及而为余庆所得耶卒如习之所料耶按史建封卒以贞元十六年而东野后建封十四年卒或者建封将用之未及而已卒亦未可知也时东野亦有答韩愈李观因献张徐州诗有富别愁在顔贫别愁销骨云云】
　　孟生江海士【生一作郊】古貌又古心甞读古人书谓言古犹今【甞或作常】作诗三百首窅黙咸池音【荘子黄帝之乐曰咸池诸本窅作冥李习之与张建封书引公此语亦用窅字】骑驴作京国欲和薫风琴【家语曰舜弹五弦之琴曰南风之薫】岂识天子居九重郁沉沉【王维哀词连金华与玉堂兮宫阁郁其沈沈】一门百夫守无籍不可寻【籍者为二尺竹牒记其年纪名字物色县之宫门按省相应乃得入也】晶光荡相射【前汉太阳之晶晶亦光也　射食亦切】旗防翩以森迁延乍却走【汉王商传单于仰视迁延却退】惊怪靡自任【如林切】举头看白日泣涕下霑襟朅来游公卿　【朅音掲】莫肯低华簮谅非轩冕族应对多差参【艺苑雌黄云古诗押韵或有语顚倒而理无害者如退之以参差为差参以玲珑为珑玲是也汉臯诗话云韩愈孟郊軰才豪故有湖江白红慨慷之句后人亦难仿效】萍蓬风波急桑榆日月侵奈何从进士此路转岖【王褎洞箫赋岖嵚岿﨑　音区钦】异质忌处羣孤芳难寄林【顔延年吊屈原文物忌坚芳人讳明防太白诗羣沙秽明珠众草凌孤芳】谁怜松桂性竞爱桃李隂朝悲辞树叶夕感归巢禽顾我多慷慨穷檐时见临【檐或作阎考荀子史记子贡传阎字为正】清宵静相对髪白聆苦吟【聆或作耻或作怜】采兰起幽念【束晳南陔诗言采其兰采兰言念亲思归也起或作赴】眇然望东南【望或作思】秦呉且阻【秦长安吴东野所居】两地无数金我论徐方牧【张建封也方一作州】好古天下钦竹实鳯所食【诗义防曰鳯非梧桐不栖非竹实不食】徳馨神所歆【书黍稷非馨明徳惟馨】求观众丘小必上泰山岑【孟子孔子登太山而小天下　岑锄簮切】求观众流细必泛沧溟深【孟子观水有术必观其澜竹实徳馨秦山沧溟皆言建封也溟或作海】子其聼我言可以当所箴既获则思返无为久滞淫卞和试三献【琴操卞和得玉献楚懐王刖献平王又刖平王之子立复献之中果有玉封陵阳侯】期子在秋砧
　　射训狐【唐五行志鸺鹠一名训狐或曰训狐其声因以名之此诗贞元中作时徳宗以强明自任倚裴延龄韦渠牟等啇天下事自谓明而卒陷不明士之浮躁干进者争出其门诗意端有所讽也梅圣俞集有拟韩吏部射训狐诗亦各有所寓意云耳】
　　有鸟夜飞名训狐【名或作呼】矜凶挟狡夸自呼乗时隂黒止我屋声势慷慨非常麤安然大唤谁畏忌【唤或作唳曺子建鹞雀赋不肯首服烈颈大唤】造作百怪非无须聚征妖自朋扇摆掉栱桷頺塈涂【桷或作角选栾拱夭矫而交结书惟其涂塈茨　摆补买切掉徒吊切暨音洎】慈母抱儿怕入席那暇更防鸡窠雏我念乾坤徳泰大卵此恶物常勤劬纵之岂即遽有害斗柄行拄西南隅谁谓停奸计尤剧【尤或作犹】意欲唐突羲和乌【羲和日御五经通义日中有三足乌】侵更歴漏气弥厉何由侥幸休须臾咨余徃射岂得已女两眼张睢盱【列子而睢睢而盱盱上音虽下香于切】枭惊堕梁蛇走窦　【枭音浇走一作入】一夫斩颈羣雏枯【夫馆夲作矢方云或谓矢何以能斩颈也鲍明远诗黄间潜彀卢矢直刎绣颈碎锦翼诗人之语顾随所用耳　今按方说虽有理然以诗考之似只是公亲徃射而枭惊随梁故佐之者得以刃斩其颈耳不必改字强说也】
　　将归赠孟东野房蜀客【蜀客名次卿】
　　君门不可入势利互相推借问读书客胡为在京师举头未能对闭眼聊自思倐忽十六年终朝苦寒饥宦途竟寥落鬓髪坐差池【晋陶侃曰老子婆娑正坐君辈坐字原此也坐或作生】颍水清且寂箕山坦而夷【嵇康髙士传曰许由字武仲尧舜欲让以天下由乃遯耕于中岳颍水之阳箕山之下此即公祭老成文云当求数顷之田于箕颍之上之义也】如今便当去咄咄无自疑【后汉咄咄子陵晋史殷浩为温所废终日书空作咄咄怪事四字疑或作痴亦通一作女无痴则误矣】
　　答孟郊【东野集有别公诗此篇疑公所以答也公贞元十二年七月佐董晋于汴州】
　　规模背时利【模或作谟或作谋】文字覻天巧【此效东野酬樊宗师云梁惟西南屏山厉水刻屈此效宗师鲁直云子瞻诗妙一世乃云效庭坚体盖退之戏效孟郊樊宗师之妙以文滑稽耳覻七虑切】人皆余酒肉子独不得饱才春思已乱始秋悲又搅【古巧切】朝餐动及午夜讽恒至夘名声暂羶腥肠肚镇煎煼【初爪切杭字煼作俗字也】古心虽自鞭【鞭字盖荘子从其后而鞭之者也】世路终难拗【张衡浑仪拗去其半于绞切】弱拒喜张臂猛挐闲缩爪见倒谁肯扶从嗔我须齩【选口齩霜刄此聫即公志子厚墓所谓落防穽不一引手救反挤之又下石焉者是也　齩五巧切】
　　从仕【贞元十七年公始从调京师】
　　居闲食不足从仕力难任両事皆害性一生恒苦心黄昏归私室惆怅起叹音【惆一作怊】弃置人间世【或作事汉张子房愿弃人间事从赤松子游耳】古来非独今
　　短灯檠歌【本或作灯檠姚令威曰古诗灯檠昏鱼日读檠为去声集韵檠渠映切有足所以几物又檠音平声榜也非灯檠字韩诗墙角君看短檠弃亦误也按灯檠昏鱼目乃唐彦谦诗李啇隐诗亦有九枝灯檠夜珠圆是唐人固以去声读也然白乐天诗有铁檠移灯背自注曰檠去声读则知唐人夲二声通用古檠只用檠字晋宋诸人集尚可考】
　　长檠八尺空自长短檠二尺便且光黄帘緑幕朱户闭风露气入秋堂凉裁衣寄逺泪眼暗搔首频挑移近牀太学儒生东鲁客二十辞家来射防夜书细字缀语言两目眵昏头雪白　【眵音】此时提携当案前【携方作挈】看书到晓那能眠一朝富贵还自恣长檠髙张照珠翠【髙张或作焰髙珠或作朱】吁嗟世事无不然墙角君看短檠弃【苏诗有云免使韩公悲世事白头还对短灯檠苏时谪于黄其侄安节下第逺来故云】
　　送刘师服【公诗有赠刘师服至是又冇送刘师服按石鼎聮句元和七年十二月道士轩辕弥明自衡山来旧与刘师服进士衡湘中相识将过太白知师服在京夜扺其居宿则此诗与前送进士刘师服东归其八年夏作欤然考登科记无有刘师服集中又有刘师命者岂其兄弟欤】
　　夏半隂气始淅然云景秋【淅或作晰亦作晳又作晢明也之世切髙唐赋晰兮若姣姬扬袂障日而望所思晰与晢同故今本讹为淅也今按淅为淅沥凄凉之义晢为明义此诗上云隂气始下云云景秋则与晳义不相应而宜为淅□之意矣盖由淅而误为晰又因晰而转为晳也】蝉声入客耳惊起不可留草草具盘馔不待酒献酬【待方作持】士生为名累有似鱼中钩　【中陟仲切见一巻赴江陆途中寄三学士诗】赍财入市卖贵者恒难售【汉宣帝毎买饼所从买家辄大雠雠与售同】岂不畏顦顇【选顾仆夫之顦顇　上音樵下音悴或作久憔悴】为功忌中休勉哉耘其业以待歳晚収










　　东雅堂昌黎集注巻五
　　钦定四库全书
　　东雅堂昌黎集注巻六
　　古诗
　　符读书城南【城南公别墅符公之子孟东野有喜符郎诗有逰城南韩氏荘之作按公墓铭及登科记公之子曰昶登长庆四年进士第符岂昶之小字耶元和十一年秋作】
　　木之就规矩在梓匠轮舆【孟子尽心梓匠轮舆能与人规矩不能使人巧】人之能为人由腹有诗书诗书勤乃有不勤腹空虚欲知学之力贤愚同一初【同一或作一同非是】由其不能学所入遂异闾两家各生子提孩巧相如【提或作啼非是巧或作两】少长聚嬉戏【少读如多少之少汉贾谊匈奴东平王传三见公此诗与刘统军李虚中志亦三用】不殊同队鱼【山谷次韵髙子勉有云忽作飞黄去顿超同队鱼皆用公语也】年至十二三头角稍相踈二十渐乖张清沟映污渠三十骨骼成　【骼音格记掩骼埋胔】乃一龙一猪飞黄腾踏去【选张景阳七命整防云辂骖飞黄】不能顾蟾蜍一为马前卒鞭背生虫蛆【鞭背或作背上非是】一为公与相潭潭府中居【陆唐老曰退之不絶吟六艺之文不停披百家之编招诸生立馆舎勉励其行业之未至而深戒其责望于有司此岂有利心于吾道者佛骨一防议论奋激曽不以去就祸福囘其操原道一书累千百言攘斥异端用力殆与孟轲氏等退之所学所行亦无愧矣惟符读书城南一诗乃骇目潭潭之居揜鼻虫蛆之背切切然饵其幼子以富贵利逹之美若有戾于向之所得者矣】问之何因尔【或作耳】学与不学与金璧虽重寳费用难贮储学问藏之身身在则有余【则或作即】君子与小人不系父母且【诗巧言悠悠昊天曰父母且且语助也　且子鱼切】不见公与相起身自犂鉏【阁本作不见公与汝幸免自犂鉏今按阁本之谬有如此者它可尽信耶】不见三公后寒饥出无驴【荀子虽王公大夫之子孙也不能属于礼义则归之庶人庶人之子孙也积文学正身行能属于礼义则归之卿相士大夫】文章岂不贵经训乃菑畬【易不菑畬尔雅田一歳曰菑三歳曰畬吕原明杂记云少陵诗云文章一小技于道未为尊文者载道之器安得谓之小技顾所用如何耳韩退之诗曰文章岂不贵经训乃菑畬此说有可取焉　菑畬音淄于】潢潦无根源【左氏潢汚行潦之水潢胡光切潦音老】朝满夕已除人不通古今【或作今古】马牛而襟裾行身陷不义况望多名誉【音欤】时秋积雨霁【方作阕】新凉入郊墟灯火稍可亲简编可巻舒岂不旦夕念为尔惜居诸【居诸谓日月诗日居月诸】恩义有相夺作诗劝踌躇【鲁直甞书此诗防其后曰或谓韩公当开后生以性命之学不当诱之以富贵荣显涪翁曰熈寜元丰间大儒之过也又何学焉孔子曰齐景公有马千驷死之日民无得而称焉伯夷叔齐饿于首阳之下民到于今称之韩公之言其于劝奨之功异趣而同归也】
　　示爽【谱系公子侄无名爽者疑为韩湘小字湘登长庆三年进士第】
　　宣城去京国里数逾三千念汝欲别我解装具盘筵日昏不能散起坐相引牵冬夜岂不长逹旦灯烛然座中悉亲故谁肯舍汝眠念汝将一身西来曽几年名科揜众俊【名科或作科名】州考居吏前今从府公召府公又时贤时辈千百人孰不谓汝妍汝来江南近里闾故依然【汝来或作此来故或作固】昔日同戏儿看汝立路邉人生但如此【但或作得】其实亦可怜吾老世味薄因循致留连强顔班行内【行胡郎切此诗当是知制诰时作】何实非罪愆才短难自力惧终莫洗前【音笺】临分不汝诳有路即归田
　　人日城南登髙【荆楚歳时记正月七日为人日董勋问礼俗正月一日为鸡二日为狗三日为猪四日为羊五日为牛六日为马七日为人城南公别墅所在以故亲交子侄来为人日之集也】
　　初正才兆涉七气已防霭霭野浮阳晖晖水披冻圣朝身不废佳节古所用亲交既许来子妷亦可从【妷一作侄】盘蔬冬春杂罇酒清浊共令征前事为【东汉贾景伯有酒令九篇今不传刘贡父云唐人饮酒喜以令为罚今人以丝管讴歌为令即白傅所谓醉翻襴衫抛小令是也其举故事物色为令即所谓令征前事为是也　令去声】觞咏新诗送扶杖凌圯阯【或作址】刺船犯枯葑【荘子渔父言吾去子矣乃刺船而去葑菰根江东有葑田梁庾肩吾诗黒米生菰葑刺七亦切葑方用切】恋池羣鸭廻释峤孤云纵人生本坦荡【论语】
　　【君子坦荡荡】谁使妄倥偬【楚辞愁倥偬于山陆注倥偬犹因苦也　上音控下音粽】直指桃李防幽寻寜止重【幽寻犹作寻幽】
　　病防【说文防鸢也鸟之贪恶者其性好攫而善飞公意盖有所讥也】
　　屋东恶水沟有防堕鸣悲青泥揜两翅【揜或作淹又作渰】拍拍不得离【东方朔传撃之拍拍】羣童呌相召瓦砾争先之计校生平事杀却理亦宜夺攘不愧耻饱满盘天嬉晴日占光景髙风送追随【或作恣追飞】遂凌紫鳯羣肯顾鸿鹄卑【遂或作拟紫或作鸾鸿鹄或作鹄鴈今按紫鸿是假对】今者运命穷逢巧丸儿中汝要害处汝能不得施于吾乃何有不忍乗其危丐汝将死命【丐或作救又作与丐兄弟死命冦恂传语】浴以清水池朝餐辍鱼肉暝宿防狐狸自知无以致防徳久犹疑饱入深竹丛饥来傍阶基亮无责报心【亮或作谅】固以聼所为昨日有气力飞跳弄籓篱今晨忽径去【径或作劲】曽不报我知侥幸非汝福天衢汝休窥京城事弹射竪子岂易欺勿讳泥坑辱泥坑乃良规【良或作汝非是】
　　华山女
　　街东街西讲佛经撞钟吹螺閙宫庭广张罪福资诱脇聴众狎恰排浮萍【资或作恣狎恰唐人语白乐天樱桃诗洽恰举头千万颗或作恰似非是】黄衣道士亦讲说座下寥落如明星华山女儿家奉道欲驱异教归仙灵洗妆拭靣着冠帔白咽红颊长眉青遂来升座演真诀观门不许人开扃不知谁人暗相报訇然振动如雷霆　【訇音轰】扫除众寺人迹絶骅骝塞路连辎軿【后汉□軿耀日　音菑萍】观中人满坐观外后至无地无由聼抽脱钏解环佩堆金叠玉光青荧【诸本青作晶字本西都赋】天门贵人传诏召六宫愿识师顔形玉皇颔首许归去乗龙驾鹤来青冥豪家少年岂知道来绕百帀脚不停云窗雾阁事恍惚重重翠幔深金屏仙梯难攀俗縁重浪凭青鸟通丁寜【汉武帝故事七月七日上于承华殿齐正中忽有一青鸟从西方来集上问东方朔朔曰此西方母欲来有顷王母至有三青乌如乌夹侍王母旁诗意盖取此青或作三云三鸟王母使见山海经楚词九叹江文通杂诗　今按陶诗云三青鸟则青字亦未为无据也或怪公排斥佛老不遗余力而于华山女独假借如此非也此正讥其衒姿色假仙灵以惑众又讥时君不察使失行妇人得入宫禁耳观其卒章豪家少年云雾阁翠幔金屏青鸟丁寜等语防慢甚矣岂真以神仙处之哉】
　　读皇甫湜公安园池诗书其后【公集有和湜陆浑山火及书公安园池诗后今考持正集二诗皆亡其他诗亦未甞有一传世者偶然逸耶抑皆不足以传世也刘贡父云持正不能诗掎摭粪壤间公所以讥之岂或然欤湜甞为陆浑尉仕至工部郎中分司东都留守裴度辟为判官此诗当在陆浑尉后为郎中前作】
　　晋人目二子其犹吹一吷【荘子恵子曰吹劔首者吷而已尧舜人之所誉也道尧舜于戴晋人之前譬犹一吷也注防戴晋人梁之贤者姓戴字晋人　吷音血】区区自其下顾肯挂牙舌春秋书王法不诛其人身尔雅注虫鱼定非磊落人湜也困公安【公安县属江陵】不自闲穷年枉智思掎摭粪壤汚秽岂有臧【古本只如此一本不自闲下有其闲字粪壤下有闲字蜀本闲字下有粪壤多字岂字下有必字有字下有否字又一本无必字否字而臧字下有不臧字谢本穷年作至闲而注云近本増足八字不知所校之自语浅俗非韩文胡元任云我有一池己下当为别篇恐或然也　今按此诗多不可晓当□或云世有石本与今本同知旧本脱误明矣谓有所増八字也然诸公校本皆不言不知果然否也】诚不如两忘但以一槩量我有一池水蒲苇生其间虫鱼沸相嚼日夜不得闲我初徃观之其后益不观观之乱我意不如不观完用将济诸人舍得业孔顔百年讵几时君子不可闲
　　路傍堠【元和十四年春出为潮州作】
　　堆堆路傍堠【堆堆或作拆拆唐本作堠堠皆非是】一双复一只迎我出秦关送我入楚泽千以髙山遮万以逺水隔【远或作大】吾君勤聼治照与日月敌臣愚幸可哀臣罪庶可释何当迎送归縁路髙歴歴
　　食曲河驿【驿在商邓之间公之潮州自蓝田关入商陵将过邓州而作】
　　晨及曲河驿凄然自伤情【凄或作凄】羣乌巢庭树【乌或作鸟】乳雀飞檐楹而我抱重罪孑孑万里程亲戚顿乖角【或作】图史弃纵横下负明义重【明或作朋　按杜诗于公负明义作朋非是】上孤朝命荣杀身谅无补何用答生成【用或作由】
　　过南阳【南阳邓州公赴潮州日作】
　　南阳郭门外桑下麦青青行子去未已春鸠鸣不停秦商邈既逺湖海浩将经孰忍生以慼吾其寄余龄【慼或作蹙】
　　泷吏【元和十四年赴潮州作】
　　南行逾六旬始下昌乐泷【昌乐泷溪名水湍浚为泷昌乐诸本作乐昌今从杭蜀本云欧公甞以刘仲章言攷归旧本蒋颖叔云李君谓乐昌五里有昌山有乐石泷在县上五里　今按欧云县名乐昌泷名昌乐也泷闾江切又音双】险恶不可状【唐本作乐昌险恶状非是】船石相舂撞徃问泷头吏潮州尚几里行当何时到土风复何似泷吏垂手笑【东坡诗泷吏无言只笑侬】官何问之愚譬官居京邑【或作譬如官居北一夲作牧郡邑】何由知东呉【一作京都】东呉游宦乡官知自有由潮州防处所有罪乃窜流侬幸无负犯【吴人称我曰侬音农】何由到而知官今行自到那遽妄问为【妄或作妾非是】不虞卒见困汗出愧且骇吏曰聊戏官侬甞使徃罢岭南大扺同官去道苦辽下此三千里有州始名潮恶溪瘴毒聚雷电常汹汹【楚辞聴波声之汹汹　汹音胷】鳄鱼大于船【永州记曰鳄鱼大者凡数丈善食人一生百卵及成形则有为蛇为为蛟者甚灵公有祭鳄鱼文　鳄五各切】牙眼怖杀侬州南数十里【数十诸本作十数谢本作数十方从阁本作斗数云杭斗作防义同史记书盛山斗入海斗絶也　今以地里考之谢本为是此句舆斗入海文意絶不同方说误矣】有海无天地【海或作水】飓风有时作【飓风见一巻赴江陵途中寄三学士诗注　飓音具】掀簸真差事　【差音诧】圣人于天下于物无不容比闻此州囚亦有生还侬官无嫌此州固罪人所徙【阁本作官嫌此州恶固人之所徙】官当明时来事不待说委【李本作官当来时事不待说而委】官不自谨慎宜即引分徃胡为此水邉神色久戃慌【楚辞心戃而不我与】慌【上他朗切下胡晃切】防大缾甖小所任自有宜　【防居郎切又或作瓬音仿周礼有瓬人义不相近】官何不自量满溢以取斯工农虽小人事业各有守不知官在朝有益国家不得无虱其间【诸本虱作风今从唐杭荆公洪谢本云商君二十六篇大扺以仁义礼乐为虱官曰六虱成俗兵必大败洪庆善引阮籍语亦非也】不武亦不文仁义饰其躬【饰或作饬躬或作奸】巧奸败羣伦【杭蜀本如此奸或作躬羣或作其羣伦方从阁本作伦羣云谓败其伦败其羣也羣伦谓无义　今按伦羣不词而冠乎羣伦乃扬子云语又正与其躬为对不可谓之无义】叩头谢吏言始慙今更羞厯官二十余国恩竝未酬凡吏之所诃嗟实颇有之不即金木诛【荘子为外刑者金与木也】敢不识恩私潮州虽云逺虽恶不可过【虽恶方作惟　今据洪谢本皆作虽下注澄字其义差长盖再叠上句虽逺又接下文而言也二字或又作惟思虽亦可通然与下文不相应】于身实已多敢不持自贺【持或作特】赠别元十八协律六首【或无别字　元十八于诗不见其名栁子厚集有送元十八山人南游序亦不着其名樊泽之谓元十八集虚见乐天集游大林寺序桂林伯裴行立也此诗赴潮州道中元和十四年作】
　　知识久去眼【去或作絶】吾行其既逺瞢瞢莫訾省【阁蜀本作毁史记胶西王传遂为无訾省苏林谓为无訾録无所省録也今按苏注不可晓而顔注又以为不省訾则亦非是礼记不訾重器毋訾金玉成器注皆云思也详此盖以訾为思虑计度之意云　瞢莫东眉登母亘三切訾音紫】黙黙但寝饭子兮何为者冠佩立宪宪【诗显显令徳礼作宪宪校夲多读宪为显诗又云无然宪宪传曰犹欣欣也】何氏之从学兰蕙已满畹【已或作以】于可翫其光以至歳向晚治惟尚和同【老子和其光同其尘治惟或作时治】无俟于謇謇【楚辞余固知謇謇之为患注忠正貌音蹇】或师絶学贤不以艺自挽【周礼辇车组挽注人挽之以行　挽音挽】子兮独如何能自媚婉娩【上于阮切下无逺切一本作媚婉婉】金石出声音【荘子曽子居卫緼袍无表曳縰而歌商颂声满天地若出金石】宫室发闗楗【老子善闭者无关楗而不可开】何人识章甫【荘子宋人有资章甫而适越越人断髪文身无所用之】而知骏蹄踠【选东都赋马踠余足踠跌也于阮切】惜乎吾无居不得留息偃临当背靣时【公祭张员外文亦曰解手背面遂十一年】裁诗示缱绻【上音遣下苦逺切】
　　英英桂林伯【裴行立元和十二年以御史中丞为桂管观察使伯侯伯也】实维文武特【诗百夫之特】逺劳从事贤来吊逐臣色南裔多山海道里屡纡直风波无程期所忧动不测子行诚艰难【行一作徃难一作险】我去未穷极临别且何言有泪不可拭【何或作无】
　　吾友栁子厚其人艺且贤吾未识子时已览赠子篇【子厚集有送元十八南游序公甞有书与子厚谓见送元生序己览赠子篇盖谓是也】寤寐想风采【汉霍光传天下想闻其风采】于今已三年不意流窜路旬日同食眠【旬日或作兼旬】所闻昔已多所得今过前如何又须别使我抱悁悁【诗中心悁悁于縁切】
　　势要情所重排斥则埃尘骨肉未免然又况四海人【又况或作况又】嶷嶷桂林伯【史记其徳嶷嶷嶷鱼力切】矫矫义勇身【诗矫矫武臣矫居夭切】生平所未识待我逾交亲【逾或作如】遗我数幅书继以药物珍药物防瘴厉书劝飬形神【形一作精】不知四罪地【书四罪而天下咸服】岂有再起辰穷途致感激肝胆还轮囷【前汉邹阳传蟠木根柢轮囷离竒　囷去轮切】
　　读书患不多思义患不明患足已不学【已或作以足已而不学史记周亚夫賛论】既学患不行子今四美具实大华亦荣王官不可阙未宜后诸生嗟我摈南海无由助飞鸣【南海一作海南】寄书龙城守【栁子厚时守柳州龙城栁州也】君骥何时秣峡山逢飓风【峡山山名飓海风名见第一巻将赴江陵途中寄赠翰林三学士诗注　飓音具】雷电助撞捽【荘子齐人之井饮者相捽也　撞宅江切捽昨没切】乗潮簸扶胥【南海神庙碑曰扶胥之口黄木之湾】近岸指一髪両岩虽云牢木石防飞发屯门虽云髙亦映波浪没余罪不足惜子生未宜忽胡为不忍别感谢情至骨
　　初南食贻元十八协律【元和十四年扺潮州后作】
　　鲎实如惠文骨眼相负行【恵或作车山海经云鲎形如车文见玉篇骨李本云疑当作背岭表録异黉眼在背上雌负雄而行地里志云交阯有鲎形如惠文冠】蚝相黏为山百十各自生【岭表録异云蚝即牡蛎也初生海邉如拳石四靣渐长髙一二丈者巉岩如山　蚝音豪字书无蚝字董彦逺云五代潘崇彻败王逵兵于蚝石亦地名不应不见字书盖阙误】蒲鱼尾如蛇【蒲鱼即鱼也】口眼不相营【方作萦】蛤即是虾蟆【夲草注云青蛙鼃蛤长脚蠼子皆虾蟇之类】同实浪异名章举马甲柱【释音云章举有八脚身上有肉如臼亦曰章鱼马甲柱今江瑶也即郭璞江赋所谓玉珧】鬭以怪自呈其余数十种莫不可叹惊我来御魑魅【左氏传云流四凶投诸四裔以御魑魅公言其贬斥也】自宜味南烹调以咸与酸【以或作之】芼以椒与橙【诗左右芼之芼亦调也张协曰燀以秋橙　芼音冐橙除更切】腥臊始发越咀吞靣汗骍【思营切赤色】惟蛇旧所识实惮口眼狞【尼更切】开笼聴其去郁屈尚不平卖尔非我罪不屠岂非情不祈灵珠报【搜神记隋侯行见有大蛇伤者救而活之其后蛇衔珠以报淮南子所谓隋侯之珠者是也】幸无嫌怨并【无或作不】聊歌以记之又以告同行【记或作寄】
　　宿曽江口示侄孙湘二首【湘字北渚老成之子公兄弇之孙元和十四年赴潮州作】
　　云昏水奔流天水漭相围三江灭无口其谁识涯圻暮宿投民村高处水半扉犬鸡俱上屋不复走与飞篙舟入其家暝闻屋中唏【音希哀而不泣曰唏】问知歳常然【知或作之选陆机叹逝赋经终古而常然】哀此为生微海风吹寒晴波扬众星辉仰视北斗髙不知路所归
　　舟行亡故道【亡或作止】屈曲髙林间林间无所有奔流但潺潺嗟我亦拙谋致身落南蛮茫然失所诣无路何能还答栁栁州食虾蟆【公在潮州子厚在栁州时元和十四年也】
　　虾蟆虽水居水特变形貌【下水字或作未方作水云言于水族之中特异其形貌也今按此字此说皆不成文理阙之可也】强号为蛙蛤于实无所校【或作较或作效】
　　虽然两股长【然一作云】其奈脊皴疱【脊皴一作背脊疱匹豹切】跳踯虽云髙意不离泞淖【左氏晋戎马还泞而止又有淖于前意或作竟　今按文义作意为是下文又有竟不字不应复出　泞音佞淖音閙】鸣声相呼和【胡过切】无理只取閙周公所不堪洒灰垂典教【周官蝈氏掌去鼃黾焚牡蘜以灰洒之则死洒与洒同】我弃愁海濵【方作渚】恒愿眠不觉【古孝切】叵堪朋类多【叵或作颇】沸耳作惊瀑【音豹】端能败笙磬【一作磬钟】仍工乱学校虽防句践礼【韩子越王伐呉欲人之轻死出见怒鼃乃为之轼从者曰奚敬于此王曰为其有气故也】竟不闻报效大战元鼎年【汉武帝纪元鼎五年秋鼃虾蟆鬭】孰强孰败桡【或作挠字从木左传畏君之震师徒挠败杜云挠曲也】居然当鼎味岂不辱钓罩余初不下喉近亦能稍稍常惧染蛮夷失平生好乐【方从唐夲如此诸本或作平生性不乐阁本作不好　今按此句未详当阙礼有所好乐　好呼报切乐五教切】而君复何为甘食此豢豹猎较务同俗【孟子鲁人猎较孔子亦猎较　较音角】全身斯为孝【礼曰父母全而生之子全而归之可谓孝矣】哀哉思虑深未见许廻櫂
　　别赵子【赵子名徳公为潮州刺史时摄海阳尉督州学生徒者东坡所谓潮人初未知学公命赵徳为之师即其人也公自潮移袁诗以别之徳潮人公欲与俱而不可耳】
　　我迁于掲阳【掲阳汉县属南海郡至唐为潮州治广州记云大庾始安临贺桂阳掲阳为五岭韦昭音曰掲其逝切师古曰掲音竭】君先掲阳居掲阳去京华其里万有余【万有余荘子语】不谓小郭中有子可与娯【诗郑风聊可与娱】心平而行髙【汉宣元六王传韦元成经明行髙】两通诗与书婆娑海水南【晋陶侃为荆州刺史将归顾谓王衍曰老子婆娑正坐诸君辈】簸弄明月珠及我迁宜春【元和十四年七月已丑宪宗上尊号大赦天下十二月二十四日公自潮州量移袁州郡即宜春郡也】意欲携以俱摆头笑且言【一作不可】我岂不足欤又奚为于北徃来以纷如【北或作此非是以或作各】海中诸山中幽子颇不无相期风涛观已久不可渝又甞疑龙鰕果谁雄牙须蚌蠃鱼鼈虫　【蚌音棒蠃卢戈切与螺同】瞿瞿以狙狙【诗狂夫瞿瞿注无守貌　瞿音衢又音屦】识一已忘十【已一作以山谷谢夲以皆作已今从黄谢】大同细自殊欲一穷究之时歳屡谢除今子南且北岂非亦有图人心未甞同【左传人心之不同如其面焉】不可一理区【或作驱】宜各从所务未用相贤愚【务或作好或作胜相一作分】
　　除官赴阙至江州寄鄂岳李大夫【谓李程也公元和十五年九月公自袁州　拜国子祭酒行次盆城作】
　　盆城去鄂渚【浔阳记盆水出青盆山因以为名离骚经曰乗鄂渚而久顾鄂渚今鄂州】风便一日耳不枉故人书无因帆江水【帆诸本作泛今从蜀本云帆去声少陵诗浦帆晨初发】故人辞礼闱旌节镇江圻【旧史程元和十三年四月拜礼部侍郎六月出为鄂州刺史鄂岳观察使程自礼闱出镇明矣】而我窜逐者龙钟初得归别来已三歳望望长迢递咫尺不相闻平生那可计我齿落且尽君鬓白几何【鬓或作须】年皆过半百来日苦无多少年乐新知衰暮思故友【衰或作嵗】譬如亲骨肉寜免相可不我昔实愚憃【或作戆愚憃见礼记汉书多用愚戆字　今按说文憃丑江切戆陟绛切】不能降色辞子犯亦有言臣犹自知之【左僖二十四年子犯曰臣负覊絏从君廵于天下臣之罪多矣臣犹知之而况君乎】公其务贳过　【贳始制切】我亦请改事【左氏宣十二年郑伯逆楚之辞曰使改亊君夷于九县君之惠也孤之愿也】桑榆傥可収【汉光武劳冯异曰可谓失之东隅収之桑榆】愿寄相思字
　　南山有髙树行赠李宗闵【防诗意鳯凰谓裴度挟丸子谓李徳裕李绅元稹也据宗闵传裴度伐蔡引为彰义观察判官蔡平知制诰长庆初钱防典贡举宗闵托所亲于徽李徳裕李绅元稹共白徽取士不以实坐贬剑州刺史俄复为中书舎人由是嫌怨显结缙绅之祸四十余年不觧此诗及下篇盖长庆初作也此诗当是宗闵初贬公为祭酒时作后篇当是宗闵复入后作也详诗意可见新史云宗闵初为裴度引用及度荐李徳裕可为宰相宗闵遂与为怨韩愈作南山猛虎行防度荐徳裕在公殁后五年史误矣苕溪渔隐诗话云退之宗闵俱裴晋公征淮西时幕客也退之作南山有髙树及猛虎行赠宗闵皆略尽其终身所为然退之无恙时宗闵才为中书舎人所为尚未暴自钱徽贬后牛李之憾始结至其为相则退之死久矣遂有封川之行所谓前汝下视鸟各议汝瑕疵鸟鹊从噪之虎不知所归者何其明騐也】
　　南山有髙树花叶何衰衰【考张衡南都赋当作蓑蓑】上有鳯皇巢鳯皇乳且栖四旁多长枝羣鸟所托依黄鹄防其髙众鸟接其卑【接或作栖】不知何山鸟羽毛有光辉飞飞择所处正得众所希上承鳯皇恩自期永不衰中与黄鹄羣不自隐其私下视众鸟群汝徒竟何为【众鸟方作羣鸟　今按下有羣字不当复出】不知挟丸子心黙有所规【或作窥规图也东坡五禽言去年麦不熟挟弹规我肉本公语也】弹汝枝叶间汝翅不觉摧或言由黄鹄黄鹄岂有之慎勿猜众鸟众鸟不足猜【蜀本以猜不入韵校作疑按公此二诗皆视古用韵古音齐与灰皆通支用如诗维叶萋萋黄鸟于飞又则不我遗先祖于摧又天子是毗俾民不迷是也】无人语鳯皇汝屈安得知黄鹄得汝去婆娑防毛衣【方云阁本作婆娑　今按阁本之谬乃有如此之甚者方虽不从而亦不敢明言其谬也】前汝下视鸟各议汝瑕疵汝岂无朋匹有口莫肯开汝落蒿艾间几时复能飞哀哀故山友中夜思汝悲路逺翅翎短不得持汝归【得或作能】
　　猛虎行【诸本有赠李宗闵字今从唐阁蔡李本云蜀本縂题误以上题赠李宗闵四字缀猛虎行之上后人因之其实后诗不为宗闵作也猛虎行乐府旧题非前诗类也新史又谓裴度荐李徳裕宗闵怨之为作此诗荐事在大和三年公没久矣不可据】
　　猛虎虽云恶亦各有匹侪羣行深谷间百兽望风低身食黄熊父【文王囚羑里散宜生得黄熊以献纣免西伯之难熊或作能奴来切非是下同】子食赤豹麛【楚辤乗赤豹从文貍　麛莫兮切】择肉于熊豹【或作罴】肯视兎与貍正画当谷眠眼有百歩威自矜无当对气性纵以乖朝怒杀其子暮还食其妃匹侪四散走猛虎还孤栖狐鸣门两旁【雨或作四注云山谷本四作两　今按门只有两旁作两为是山谷盖以唐本定也】乌鹊从噪之出逐猴入居【诸本皆如此方从旧监本潮本倒此両句又从杭蜀夲以猴为猚云居当音姬传本不考古音多以乌鹊从噪之一语易置于其上质之旧本非也猚音垒似猴而大　今按诗意盖谓狐鸣鹊噪于外虎出逐之猴乃入居其穴而虎不知所归耳狐鸣鹊噪能使虎出而不能使之失其归猴既入穴则又不待鹊噪而后虎失所归也方以旧本古韵之故必欲倒此二句而不顾其文理之不顺不若诸本之为当也又猚字本作蜼字虽见于礼经然非常有之物亦不若作猴之为明白而易知也】虎不知所归谁云猛虎恶中路正悲啼豹来衔其尾熊来攫其颐猛虎死不辞但慙前所为虎坐无助死况如汝细微【坐或作兕如或作知皆非是】故当结以信亲当结以私亲故且不保人谁信汝为





　　东雅堂昌黎集注巻六
　　钦定四库全书
　　东雅堂昌黎集注巻七
　　古诗
　　雪后寄崔二十六丞公【崔二十六斯立也斯立是时为蓝田县丞其曰蓝田十月元和十年十月也孟郊已死张籍病眼故有诗翁壮士之句有怀立之且念朋友之不振也】
　　蓝田十月雪塞关【蓝田关汉时峣关也斯立为丞于此】我兴南望愁羣山攒天嵬嵬冻相映【嵬嵬诸本作崔嵬】君乃寄命于其间秩卑俸薄食口众岂有酒食开容顔殿前羣公赐食罢骅骝蹋路骄且闲【郭璞云骅骝色如华而赤骝赤也】称多量少鉴裁宻【裁去声】岂念幽桂遗榛菅【榛或作蓁　蓁侧诜切菅居顔切】几欲犯严出荐口气象硉兀未可攀　【硉卢骨切崖皃】归来陨涕揜关卧心之纷乱谁能删诗翁憔悴劚荒棘【诗翁谓孟郊　憔音樵悴音萃劚陟玉切】清玉刻佩聫玦环【玦古穴切】脑脂遮眼卧壮士【壮士谓张籍】大弨挂壁无由弯【诗彤弓弨兮　弨招切挂或作擐云擐贯也言擐于壁而不用也】乾坤惠施万物遂　【施音弛】独于数子怀偏悭朝欷暮唶不可解【楚辞长叹息而増欷后汉遥望见舂陵郭唶曰气佳哉欷许既香衣二切唶子夜切】我心安得如石顽送僧澄观【澄观建僧伽塔于泗州诗语详之公贞元十六年秋在洛阳作】
　　浮屠西来何施为扰扰四海争奔驰构楼架阁切星汉夸雄鬬丽止者谁僧伽后出淮泗上【李邕泗州普光王寺碑僧伽者龙朔中西来甞纵观临淮发念置寺既成中宗赐名普光王以景龙四年三月二日示灭于京淮方作雄云雄言特出也　今按上句已有夸雄字下句又云尤恢竒则此作雄非是】势到众佛尤恢竒【恢或作魁方云恢竒字见史记公孙洪传此诗今本以恢为魁又恶上语意同遂易雄为淮非也　今按作恢亦不免与上句相犯况淮之不可为雄自避上句夸雄字初不専为此也】越商胡贾脱身罪【或作献今从谢校本】珪璧满船寜计资清淮无波平如席栏柱倾扶半天赤【柱一作槛】火烧水转扫地空突兀便高三百尺影沉潭防龙惊遁当昼无云跨虚碧借问经营夲何人道人澄观名籍籍愈昔从军大梁下【贞元十二年公佐宣武军幕】徃来满屋贤豪者【屋或作目满屋字见世说】皆言澄观虽僧徒公才吏用当今无后从徐州辟书至【十五年公从事徐州节度张建封幕】纷纷过客何由记人言澄观乃诗人【人言或作又言】一座竞吟诗句新向风长叹不可见我欲収敛加冠巾洛阳穷秋厌穷独丁丁啄门疑啄木【诗伐木丁丁　丁中茎切啄门或作打门疑或作如】有僧来访呼使前伏犀插脑髙颊权【后汉李固顶角匿犀　颊古协切权或作颧选洛神赋张敏俳文髙权长头髙权古字只作权】惜哉已老无所及坐睨神骨空澘然【睨音诣】临淮太守初到郡逺遣州民送音问好竒赏俊直难逢【直或作实】去去为致思从容
　　山南郑相公樊员外酬答为诗其末咸有见及语樊封以示愈依赋十四韵以献【郑余庆元和九年为山南西道节度使樊宗师以前检校水部贠外郎为副志传不书而见于公荐状及此诗李肇国史补曰元和以后为文竒诡则学于韩愈苦澁则学于樊宗师公此诗及樊墓铭语奇而澁皆所以效其体也】
　　梁维西南屏【诗大邦维屏梁州在唐为山南西道治所徳宗兴元元年改为兴元府维或作惟】山厉水刻屈禀生肖勦刚　【勦音巢防也荆公山谷本作劲】难谐在民物荥公鼎轴老【余庆封荥阳郡公作荣者非】烹斡力健屈【斡或作鲜非是烹取老氏治大国若烹小鲜之义斡谓斡旋犹言宰制也选云假倔强以攘臂　倔渠勿切】帝咨女予徃【书云帝曰俞汝徃哉予一作俞】牙纛前坌坲【或作拂坲尘起貌字见楚辞九叹　纛音导坌蒲闷切弗音拂】威风挟惠气盖壤两劘拂【劘司马子虚赋上摩兰蕙下拂羽盖文选作糜贾山传賛自下劘上序传只作摩古摩靡劘字皆通用扬子劘虎牙荘子喜则交颈相靡汉衡山王賛臣下渐靡使然今集韵摩下不出靡字非也拂诸本作刜】茫漫华黒间指画变怳歘【华黑或作茟墨非是华阳墨水惟梁州谓山南所领也】诚既富而美章彚霍炳蔚【易大人虎变其文炳也君子豹变其文蔚也】日延讲大训龟判错衮黻【定八年公羊传寳者何璋判白龟青纯何休注判半也半圭曰璋】樊子坐賔署演孔刮老佛【刮或作乱字见剧秦文】金舂撼玉应厥臭剧郁【易其臭如兰与郁金皆香草】遗我一言重跽受惕斋栗【书夔夔斋栗跽巨已切】辞悭义卓濶呀豁疚掊掘【疚或作疾疚劳也　呀虚加切掊普厚切掘渠勿切】如新去耵矃【新或作初耵矃耳垢也从目非】雷霆逼飓防【飓或作防或作防防字书未见或与防同　飓音巨防越笔切】缀此岂为训【此或作作】俚言绍荘屈【庄周屈原也】
　　奉和武相公镇蜀时咏使宅韦太尉所飬孔雀【武元衡韦臯也诸本无奉字　元衡以八年三月召还秉政其诗镇蜀时作公诗则召还后追和也】
　　穆穆鸾鳯友何年来止兹飘零失故态隔絶抱长思翠角髙独耸金华焕相差坐防恩顾重毕命守阶墀
　　感春三首【元和十一年三月为中书舎人时作】
　　偶坐藤树下暮春下旬闲藤隂已可庇落蘂还漫漫斖斖新叶大珑珑晚花干青天高寥寥两蝶飞翻翻【或作翩翩或作翩翻】时节适当尔怀悲自无端
　　黄黄芜菁花【即蔓菁也】桃李事已退狂风簸枯榆狼籍九衢内【狂一作强】春序一如此汝顔安足頼【汝或作去】谁能驾飞车【竒肱国人一臂取百禽作飞车从风逺行见山海经】相从观海外
　　晨逰百花林朱朱兼白白栁枝弱而细悬树垂百尺【树或作对】左右同来人金紫贵显剧【或作极】娇童为我歌哀响跨筝笛【跨或作夸非是】艶姬蹋筵舞清眸刺剑防【张文潜云东坡言退之诗不解文字饮惟能醉红裙疑若清苦自饰者至云艶姬蹋筵舞清眸刺劔防则如此老子个中兴复不浅　刺七亦切】心怀平生友莫一在燕席死者长芒生者困乖隔【生者或作生存】少年真可喜老大百无益
　　早赴街西行香赠卢李二中舎人【卢汀李逢吉】
　　天街东西异只命遂成游月明御沟晓【御沟或作沟水】蝉吟堤树秋老僧情不薄僻寺境还幽寂寥二三子【寥或作寞】归骑得相収
　　晚寄张十八助教周郎博士【张籍周况也籍字文昌时为国子助教况娶礼部侍郎韩云卿之孙开封尉俞之女盖公之从婿时为四门博士或无郎字】
　　日薄风景旷【薄一作落方云薄追也国语今防日薄矣恐事之不集　今详语势但如白乐天所谓旌旗无光日色薄耳方说非是】出归偃前檐晴云如擘絮新月似磨鎌田野兴偶动衣冠情久厌吾生可防手叹息嵗将淹【方云淹当作殗残也淹延之义不可通用今人书殁作没殂作徂多互用李白诗东溪卜筑歳将淹又逺行歳已淹字皆讹　今按古字通用者多方何独知此独不可通用也】
　　题张十八所居【张籍居长安西街孟东野诗所谓西明寺后穷瞎张太祝也】
  </div>
  <div class="pagination">
   <a href="东雅堂昌黎集注_page5.html">
    上一页
   </a>
   <a href="东雅堂昌黎集注.html">
    1
   </a>
   <a href="东雅堂昌黎集注_page2.html">
    2
   </a>
   <a href="东雅堂昌黎集注_page3.html">
    3
   </a>
   <a href="东雅堂昌黎集注_page4.html">
    4
   </a>
   <a href="东雅堂昌黎集注_page5.html">
    5
   </a>
   <span class="current-page">
    6
   </span>
   <a href="东雅堂昌黎集注_page7.html">
    7
   </a>
   <a href="东雅堂昌黎集注_page8.html">
    8
   </a>
   <a href="东雅堂昌黎集注_page9.html">
    9
   </a>
   <a href="东雅堂昌黎集注_page10.html">
    10
   </a>
   <a href="东雅堂昌黎集注_page11.html">
    11
   </a>
   <span>
    ...
   </span>
   <a href="东雅堂昌黎集注_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
