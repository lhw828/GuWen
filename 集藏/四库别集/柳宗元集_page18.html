<!DOCTYPE html>
<html>
<head>
    <meta charset="UTF-8">
    <title>柳宗元集 - 第 18 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>柳宗元集 - 第 18 页/共 27 页</h1>
    <div class="content">　　伏惟睿圣文武皇帝陛下覆载无私，迩遐同致，复升平之故事，继前圣之高踪，中外践更，出入迭用。臣以虚薄，叨受恩荣，徒竭夙夜之心，未申朝夕之敬。（传曰：朝不废朝，暮不废夕。）天威咫尺，（《左传》僖九年：王使宰孔赐齐侯胙。孔曰：“天子以伯舅耋老，无下拜。”对曰：“天威不违颜咫尺，小白余敢贪天子之命，无下拜？”）诚寤寐而无违；云汉昭回，（《诗》：倬彼云汉，昭回于天。）固瞻仰而何及。是以前在朗宁，（朗宁，邕州。）封章累上，及移临桂，（临桂，桂州。）星纪屡周。（下卷有《代上中书门下状》云：理戎典郡，十有四年。顷在邕州，累陈诚恳。又云：自领桂管，又逾再周。即谓此也。盖自八年十二月至十年是月，为再周矣。）微衷尚隔于戴盆，（《司马迁书》云：仆以为戴盆何以望天。）积望徒悬于窥管，（《庄子》：用管窥天，用锥指地。《东方朔传》：以管窥天，以蠡测海。）葵藿之诚弥切，犬马之恋逾深。人欲天从，于兹未验，下情上达，终冀不诬。敢黩宸严，罄陈丹恳。伏乞赐臣除替，许至阙庭，厕蹈舞于群僚，备班行于散地，足趋中禁，目睹大明。俾成九族之荣，以尽百生之幸。非敢窃国宾五献之礼，希康侯三接之恩，（《易》：晋康侯，用锡马蕃庶，昼日三接也。）一觌龙颜，万死为足。无任恳迫激切之至。（至十一年，方以裴行立代咏为桂管观察使。）   
　　○代柳公绰谢上任表（公绰，字起之，京兆华原人，史有传。元和六年作。）   
　　肃恭休命，晨夜趋程，祗荷宠私，不遑寝食，以月日到所部上讫。（宪宗元和六年六月，公绰自御史中丞为潭州刺史，兼御史中丞，充湖南观察使。）   
　　臣闻古之制爵禄者，爵以居有德，禄以养有功。臣本书生，（贞元元年四月，公绰再中贤良方正直言极谏科。）官不期达，值某皇帝，（睿圣文武皇帝。）文明抚运，大阐玄猷，搜采众材，幸忝甄录。（甄，居延切。察也。）历践中外，星霜屡移，曾无涓尘，上答鸿造。忘其薄陋，委以雄藩。顾无绥驭之能，谬忝澄清之寄，（公绰先为西川节度判官，召为吏部郎中，逾月拜御史中丞。今又兼中丞，为观察，故云。）将何以敷宣皇泽，普谕天慈？唯当察慝以为防，视俗而为教，蠲除细故，务安黎献，庶几清静无扰，以慰远人。臣不胜忝冒荷恩之至。   
　　○代李襄州谢上任表（，陇右临洮人。元和十二年，夜入蔡州，擒吴元济。十一月。有诏进检校尚书右仆射，为襄州刺史、山南东道节度使。然襄州与岭表辽绝，而公自柳州为作谢上表，恐非公之文。）   
　　捧对丝纶，（《礼记》：王言如丝，其出如纶。）惭悸无地，拜命兢悚，不知所裁。臣凡贱琐材，智略无取，幸赖先臣绪业，（即西平王晟之子。晟有大功于唐。）累忝国恩。天泽曲流，遂司节制，（元和十一年十二月，自宫苑闲厩使，拜检校左散骑常侍兼邓州刺史，充随唐邓节度使。）寄深分阃，任重专征。顾无将领之才，谬处众人之上。岂谓宸私轸念，仁育为心，霈泽无涯，德音屡降，士众感悦，咸思竭忠，遂得潜师，暗入贼境，不意凶渠就戮。此皆圣谟，岂敢叨天以为己力？（《左传》僖二十四年：介之推曰：“窃人之财，犹谓之盗。况贪天之功以为己力乎？”）仰荷殊造，重于丘山。臣以月日上讫。谨当敷宣皇化，普谕圣慈，绥抚三军，安百姓。冀以尘露，上答鸿私。臣（云云。）   
　　○代节使谢迁镇表（节使不可考，表谓“率励远人”。此在永州作，次元和九年文后。）   
　　鸿私曲临，独越夷等，祗荷明命，寤寐不遑。臣才非器能，谬膺仕进，虽竭尽驽劣，力效忠勤，冀寡愆尤，敢望宦达？某宗皇帝（德宗。）不以臣儒术浅薄，超授礼官，寻迁正郎，遂忝符郡。某皇帝（顺宗。）不遗臣小善，擢处谏曹，叨承厚恩，备职藩翰。顾惟琐劣，多惭负恩。伏遇陛下（宪宗。）德绍唐、虞，无私庶政。臣尸素岁久，谴谪宜加，岂冀褒升，更迁重镇？再忝澄清之寄，仍同献替之荣，将何以上答天慈，下安氓庶？臣当务修农稼，率励远人，锄其奸慝，以副勤恤。无任（云云。）   
　　○为刘同州谢上表（刘同州未详。德宗贞元十八年，以同州刺史刘公济为州刺史、坊丹延节度使。岂即此人耶？当在京师时作，次贞元十六年文后。）   
　　臣某言：伏奉某月日制，除臣同州刺史兼本州防御、营田、长春宫使，某月日到州上任讫。臣初奉纶言，震无极，及临所部，惊惧逾深。投躯莫报于乾坤，陈力无稗于造化。臣某诚惶诚恐，顿首顿首。   
　　臣出自诸生，不习为吏，有忄匡懦之质，（忄匡，音匡。懦，弱也。）无区处之能。托忄匡儒门，乏仲弓南面之德；（《论语》：雍也可使南面。雍，字仲弓。）委身郎署，阙冯唐论将之对。（《汉书》：冯唐以孝著，为郎中署长。文帝曰：“吾居代时，吾尚食监高祛数为我言赵将李齐之贤，战于钜鹿下。吾每饮食，未尝不在钜鹿也。父老知之乎？”唐曰：“齐尚不如廉颇、李牧之为将也。”云云。）尝惧叨冒清列，芜秽圣朝。岂意天听忽临，鸿恩荐及，八命作牧，（《周礼》：一命受职，再命受服，三命受位，四命受器，五命赐则，六命赐官，七命赐国，八命作牧，九命作伯。）一麾出守。（颜延之《五君咏》曰：屡荐不入官，一麾乃出守。）拔自下位，寄之雄藩，非臣庸琐，所宜膺据。况冯翊密迩王都，古称三辅，（汉世左冯翊、右扶风、京兆，谓之三辅。冯翊，即同州郡名。）爰自近代，命秩逾崇。有兵食之虞，有宫室之制，（同州防御、长春宫使，同州刺史领之。）皆公卿将相出入由之。仰征甲令，（《汉书·吴芮赞》：著于甲令而称忠也。注：甲者，令篇之次也。）俯窥图记，无地，以兢以惶，恩重命轻，不知所效。庶当刻精运力，（一本作“元刂精毕力”。）夙夜祗勤，上奉雍熙，旁流恺悌。以日击月。倘或有成，庶几之心，懔懔增惕。徒望云而就日，（《史记》：放勋其仁如天，其智如神。就之如日，望之如云。）喜近帝乡；（《后汉》：南阳帝乡，多近亲。）将击壤以成风，共歌尧代。天威咫尺，敢布丹诚。无任悃恳屏营之至。   
　　○代裴行立谢移镇表（行立移镇，在公卒后，表盖他人之文，误编在此。）   
　　星言即驾，（《诗》：星言夙驾。）便道之藩，祗荷宠荣，不敢宁息。臣某爰自弱龄，即忝推择，阶缘试吏，累忝清资。先圣以臣粗知兵要，俾统师徒。交蛮ㄈ扰，黄贼不驯，奉诏俾臣，扑灭氛。（元和八年八月。以蕲州刺史裴行立为安南都护。安南，汉交趾郡也。十二年，迁桂管观察使。十四年，令行立讨黄少卿。）士众贾勇，（《左氏传》：高固曰：“欲勇者贾予余勇。”）思酬渥恩，冀因此时，得立微效。岂谓时多疫疠，不副忧勤。知臣特深，复洗瑕责。夙夜感戴。捐躯有期；徒增愤勇，力未从愿。微臣不幸，衅故重重，泣血摧肝，载崩载咽。陛下龙兴御极，（元和十五年正月庚子，宪宗崩。闰月丙午，穆宗即位。）寰海永清，道畅八埏，（地有八埏。八埏，八际也。相如《封禅书》曰：上畅九垓，下溯八埏。埏，音延。）威加九域，鸿和普洽，靡不周泰。伏蒙累垂休命，遂越等夷，循省何人，过膺抽擢。（是岁二月，行立自桂管复徙安南。）况臣比临此镇，备更夷险，故材旧壤，宛在目前。（盖言前为安南经略，今复为都护也。）虽则殊乡，还同衣锦。量巨鳌之力，未足负恩；犹蚊蚋之微，焉能报德！将何以宣扬圣造，抚慰疲羸？唯当遵守诏条，贬弃奸慝，平匀徭赋，示以义方；持清静以临人，守无私以奉国；重修前志，再砺戈矛，展驽骀之效，申鹰犬之用。庶荒陬夷獠，尽沐皇风；率土生灵，备闻斯庆。微臣之志也。限以（云云。）   
　　○代韦永州谢上表（公谪佐永州，州刺史之见本集者六人：元和元年，刺史韦公，见《贺改元表》二；三年，刺史冯公，见《修净土院记》；元和五年以前，刺史崔君敏，见《南池宴集序》及《墓后志》；又有刺史崔简，未上，被罪，见《简墓志》集文等篇；元和七年八月，刺史即此所谓韦永州也。表云“旷牧守于再秋”，正言简以罪去后无其人耳。表当作于七年云。）   
　　臣某言：伏奉月日制书，除臣永州刺史，以月日到州上讫。（“州”，一作“任”。）受命若惊，临职弥惧。   
　　臣以无能，累更事任，神州赤县，（《史记》：邹衍：“中国名曰赤县神州。赤县神州内自有九州，禹之序九州是也，不得为州数。中国外如赤县神州者九，乃所谓九州也。”神、赤，皆美言之。）实所备尝，过量逾涯，每深兢惕。不谓圣恩推择，滥驾朱轮。（《汉志》：中二千石、二千石，皆皂盖两朱幡。）禄秩徒增，讵施乳哺之惠；服命虚受，宁兴襦之谣？况此州地极三湘，俗参百越，左衽居椎髻之半，（孔子曰：“微管仲，吾其被发左衽矣。”陆贾使南越，南越王尉佗结箕倨见贾。，即“椎”。结，即“髻”。古字通用耳。）可垦乃石田之余。（《左传》哀十一年：子胥曰：“得志于齐，犹石田，无所用之。”）旷牧守于再秋，弥骄犷俗；（犷，古猛切。）代征赋于三郡，重困疲人。分灾本出于一时，（《左传》：凡侯伯，救患、分灾、讨罪，礼也。）积弊遂逾于十稔。抚安未易，知法出而奸生。（董仲舒《策》曰：法出而奸生，令下而诈起。）子育诚难，惧力劳而功寡。夙夜忧切，不敢遑宁。庶当宣布天慈，奉扬神化。以日系月，倘或有成，少裨恺悌之风，用答生成之造。无任感恩陨越之至。   
　　○谢除柳州刺史表（诸本表首云：“伏奉三月十三日制，除臣使持节柳州诸军事、守柳州刺史，六月二十七日到任上讫。”惟《通鉴》云：三月乙酉除命，而长历乙酉为十四日，此云十三日，字误。）   
　　早以文律，参于士林，德宗选于众流，擢列御史。（贞元十九年。为监察御史。）陛下嗣登宝位，微臣官在礼司。（宪宗即位时，为礼部郎官。）百寮称贺，皆臣草奏。臣以不慎交友，旋及祸诬，圣恩弘贷，谪在善地。累更大赦，获奉诏追，违离十年，一见宫阙。亲受朝命，牧人远方，渐轻不宥之辜，特奉分忧之寄。铭心镂骨，无报上天，谨当宣布诏条，竭尽驽蹇，皇风不异于遐迩，圣泽无间于华夷，庶答鸿私，以塞余罪。（云云。）   
　　○柳州谢上表（贞元中代人作。此表恐伪。）   
　　臣某言：伏奉诏书，授臣柳州刺史，以今月二日至部上讫。   
　　臣前岁以久停官秩，去年蒙圣恩除替，便欲裂裳裹足，趋赴京师。（公为柳州，正月已召至京师，三月方出。表谓“蒙恩除替”，乃在去年，非公作明矣。）以旧疾所婴，弥年未愈，逮及今夏，始就归途。襄阳节度使于ν，（贞元十四年九月，以ν为襄阳节度使。）与臣早岁同官，见臣当暑在道，恳留在馆，寻假职名。意欲厚臣，非臣所愿。伏惟陛下光被之德，道已洽于区中；忧济之勤，心每遍于天下。常以万邦共理，必藉于循良；一物不遗，尚延于愚藐。（莫角切。远也。，病也。“”，一作“痛”。）某皇帝以某威惠茂著，自某州刺史俾之抚临。（是月，宪宗以唐州刺史桂仲武为安南都护。）夙夜经行，尽除兵器，贼徒识恩，党种归义，炎荒之俗，靡不底宁。（仲武至安南，杨清距境不纳。清用刑惨虐，其下离心，仲武遣人说其酋豪，数月间，降者相继，得兵七千余人。）后改镇容州，（长庆二年十一月，以仲武为容管经略使。）勋效弥显，澄清庶类，迈德前修，深负能名，合迁重镇。臣自惟凡懦，不逮前人。伏乞天恩回授某，非惟旌德，是亦饰能。庶微臣免尸禄之忧，某获无私之举。   
　　○奏荐从事表   
　　某绩茂戎轩，才优管记。操刀必割，（《贾谊传》：日中必{火}，操刀必割。）岂谢犀？（王褒《圣主得贤臣颂》曰：巧冶铸干将之朴，清水其锋，越砥敛其Ф。水断蛟龙，陆犀革。王粲《刀铭》云：陆犀兕，水截鲸鲵。）落笔不休，（傅毅，字武仲，为文下笔不休。）宁惭倚马？（《世说》：桓宣武北征，袁虎从行，时被责免。会草露布文，唤袁倚马前令作，手不辍笔，俄得七纸，殊可观。李白《与韩荆州书》：请日试万言，倚马可待。）况早登科选，夙洽时谭。匪惟词艺双美，抑亦器能多适。比于流辈，颇为滞淹。辄敢荐陈，伏希奖录。   
　　○代广南节度使谢出镇表（《郑传》：初拜中书侍郎、加集贤殿大学士，转门下侍郎。宪宗初，励精求理，与杜黄裳同当国柄。黄裳多所关决，首建议诛惠琳，斩刘辟，及它制置。谦默多无所事，由是出为岭南节度观察使、广州刺史。）   
　　鸿霈曲临，惶骇交集，捧对纶，（音绋。）不知所图。   
　　臣闻萧、曹佐汉，六合为家；、望匡周，万方同轨。（《记》曰：书同文，车同轨。）臣幸以刍贱，累忝殊荣。天德荐临，遂加台政。不能翊宣明圣，增日月之光，俾凶渠剿绝，（《书》：天用剿绝其命。剿，子小切。）人用康宁。实由臣不称职，使此艰患。（“使”，一作“役”。）《伐檀》兴议，（《诗·伐檀》，刺贪也。在位贪鄙，无功而受禄，君子不得进仕耳。）负乘招讥，（《易》曰：负且乘，致寇至。负也者，小人之事也。乘也者，君子之器也。小人而乘君子之器，盗斯夺之矣。）常怀覆饣束之虞，（《易》：鼎折足，覆公饣束。饣束，鼎实也。饣束，音速。）敢望专征之寄。（元和四年二月。罢为太子宾客。五年二月，除岭南。）   
　　献俘未远，展效有期，希此微功，上答殊造。无任。（云云。）   
　　为杨湖南谢设表（德宗贞元十八年九月，以太常少卿杨凭为潭州刺史、湖南观察使。癸亥，宴群臣于马山池，上赋《九日赐宴诗》六韵，赐之敕设。岂亦此时耶？）   
　　臣某言：中使某乙至，奉宣圣旨，赐臣长乐驿设者。恩荣特殊，宴饮斯及，顾兹厚礼，猥集微躬。臣某诚欢诚庆，顿首顿首。   
　　臣以多幸，属此昌时，任重方隅，职忝文武。甘受素餐之刺，（《诗》：彼君子兮，不素餐兮。“餐”，一作“冫食”。）知无肉食之谋，（《左传》庄十年：齐师伐我，庄公将战，曹刿请见，其乡人曰：“肉食者谋之，又何间焉？”刿曰：“肉食者鄙，未能远谋。”）以忧以惶，寤寐无措。岂谓鸿恩继至，丰膳爰来，陆海兼陈，（陆海，即水陆也。）饴醴皆设。（饴，米蘖煎也。醴，酒名。饴，音怡。一作“酒”。）庶当奉扬圣泽，覃布远人，流恺悌于皇风，均乳哺于赤子。少陈微效，上答殊私。无任感恩欣跃之至。   
　　○为武中丞谢赐樱桃表（武元衡，贞元二十年迁御史中丞。公集有《诸使兼御史中丞壁记》，曰“武公以厚德在位，甚宜其职”。遂命其属书之。明年二月，公已迁礼部，元衡亦罢为右庶子。此表当在二十年夏作。）   
　　臣某言：中使某乙至，奉宣圣旨，赐臣樱桃若干者。天卷特深，时珍荐降，宠惊里巷，恩溢圆方。（圆方。谓俎豆。）臣某诚喜诚惧，顿首顿首。   
　　伏以含桃之羞，时令攸贵，（《礼记·月令》：仲夏之月，天子羞以含桃，先荐寝庙。）况今采因御苑，分自天厨。使发九霄，集繁星而积耀；味调六气，承湛露而不。（《诗》：湛湛露斯，匪阳不。，乾也。）盈眦而外被恩光，（眦，疾智、才诣二切。目也。）适口而中含渥泽。顾惭素食，（《诗》：彼君子兮，不素食兮。）弥切自公，（《诗》：委蛇委蛇，自公退食。）岂图君子所先，遂厌小人之腹。（《左传》昭二十八年：愿以小人之腹，为君子之心，属厌而已。）无任。（云云。）   
　　○谢赐时服表（此表代人作。当是在京师时也。）   
　　祗荷宠私，启处无地。（《诗》：不遑启处。）臣久忝朝行，历职无效，荏苒星纪，偷荣岁时。不能少益圣猷，以副深奇，致使贼遗君父，（《后汉》耿征张步，帝在鲁，闻为步所攻，自往救之。未至，副将陈俊谓曰：“剧虏兵盛，可且闭营休士，以须上来。”曰：“乘舆且到，臣子当击牛酾酒以待百官，反欲以贼虏遗君父耶？”）艰难未息，合处严宪，以正国章。伏以陛下恢天覆之恩，广地载之厚，不循彝典，俾同冕绂，重剧丘山。捧戴以入闺门，空知夕惕，（《易》：夕惕若厉。）裁缝而为衣服，固可昼行。（项羽曰：“富贵不归故乡，如衣锦夜行。”）内省疲驽，将何答效。   
　　○谢赐端午绫帛衣服表（公在柳州。亦代它人作，）   
　　纶言曲临，宠服荐至。跪捧殊锡，庆耀交并。臣谬典方州，效微涓滴，叨承大贶，荣重丘山，非才忝恩，俯伏惭荷。朱明启节，（《尔雅》：夏为朱明。）御府赐衣，沐圣泽而溟海方深，被仙衣而鹤龟齐寿。驰心向阙。影望天，惭分五岭之忧，（裴氏《广州记》云：大庾、始安、临贺、桂阳、揭阳，是为五岭。五岭者，西自衡山之南，东穷于海，一山之限耳，而别标名，则自五焉。）莫副九重之诏。臣无任。（云云。）   　    　        　    　 
●卷三十九·奏状 
○为广南郑相公奏百姓产三男状（郑相公，郑也。元和五年出为广南，九年为工部尚书。此状当六七年作。） 
　　右臣所部贞节坊百姓某妻产三男者。臣详究往例，实谓休征。（《洪范》：曰休征。征，验也。）已量事给绢三十疋，充其乳养者。   
　　伏以陛下勤恤黎元，感通天地，灵心昭答，景福已兴。（《诗》：介尔景福。介，大也。）方使亿兆繁滋，区夏充刃，（音刃。满也。）故表祥于字育，是启运于升平。事杳化源，庆延邦本，鳞羽之瑞，曾何足云。臣幸列藩维，尝叨枢近，私贺之至！   
　　○为薛中丞浙东奏五色云状（元和三年正月，以湖南观察薛苹为浙东观察。韩文。元和十二年，薛戎拜越州刺史，兼御史中丞、浙东观察使。未详孰是。此状当在柳州作。然两地相去辽绝，亦可疑云。）   
　　右臣得管内台州奏，（浙东管越、睦、衢、台、明、处、温七州。）月日五色云见者。一州官吏僧道耆老悉皆瞻睹，已具奏闻，并写图奉进者。   
　　伏以景云上瑞，（景云，庆云也。孙氏《瑞应图》曰：景云者，太平之应也。一曰庆云。）王者祉符，（“祉”，一作“祯”。）焕彩彰之在天，知圣德之昭感。伏惟陛下化孚有截，（《诗》：相士烈烈，海外有截。《注》：截，整齐也。）道洽无垠。承天地之贞明，（《易》：天地之道，贞明者也。）导阴阳之和气。遂使纷纷郁郁，（《史记》：若烟非烟，若云非云。郁郁纷纷，萧索轮，是谓卿云。）自东而徂西；若烟非烟，一旬而再至。征诸古谍，（音牒。）事罕前闻。伏乞宣付史官，以昭简册。   
　　○为裴中丞奏邕管黄家贼事宜状（裴中丞，桂管观察使裴行立也。前卷有《代裴中丞谢讨黄贼表》。）   
　　右今月四日，邕管奏事官严训过，（谓过桂州。）称押衙谭叔向等与黄家贼五千余人，谋为翻动，虽已诛斩，犹未清宁。当时差本道同十将某至邕管界首宾州以来，迎探事宜，兼为声援。昨得十四日状，并严训状报同，其黄家贼并已退散，各归洞穴讫。   
　　伏以鼠窃狗偷，非足为患。陛下威灵远被，神化旁行，遂使奸猾之谋，（“猾”，一作“狡”。）先期而自露；回邪之党，不戮而尽夷。伏恐飞章已达，吉语未闻，尚轸天心，犹烦庙算。臣谬居方镇，忝接疆界，所得事宜，不敢不奏。   
　　○让监察御史状（公拜监察御史里行，诸本于此状首尾或载名衔，无“里行”字，后人妄削之耳。）   
　　右臣伏准名例律，诸官与父祖讳同者，不合冒荣居之。（《律》十二篇，《名例律》其第一也。节文诸府号官称犯父祖名而冒荣居之者，免所居官。）臣祖名察躬。今臣蒙恩授前件官，以幼年逮事王父，礼律之制，所不敢逾，臣不胜进退惶恐之至。谨诣光顺门奉状以闻，伏听敕旨。贞元十九年闰十月日，承议郎新除监察御史臣柳宗元奏。（一本无“承议郎”止“宗元”十三字，只作“具位臣某奏”。又一本“议”作“奉”。）   
　　奉敕新除监察御史柳宗元，祖名察躬，准礼，二名不偏讳，不合辞让。年月日检校司空同中书门下平章事杜佑宣。   
　　○为京兆府昭应等九县诉夏苗旱损状（或曰：贞元十九年自正月不雨至于七月，时京兆尹李实也。然史传谓“关中大歉，而实为政猛，顾百姓所诉，一不介意”，其说恐未必然。按贞元二十一年二月，以鸿胪卿王权为京兆尹。此状诉夏苗旱损，而首云“谬领京畿，已逾两月”，疑与此合耳。）   
　　右臣谬领京畿，已逾两月，政术无取，诚恳莫申，遂使雨泽愆时，田苗微损，夙夜兢惧，寝食靡遑。今长安一十四县，（当作二十四县。）并准常年例全征。（“并”，一作“皆”。）其昭应等九县，臣各得状，并令详审，各绝隐欺，谨具别状封进。臣当府夏税，通计约二十九万石已上，据所损矜免，只当三万石有余。恤人则深，减数非广。伏以圣慈弘贷，悯念蒸黎，臣忝职司，不敢不奏。无任惭惧之至。谨录奏闻，伏听敕旨。   
　　○为南承嗣请从军状故某官赠某官南霁云男某官承嗣（一作“故某官赠某官某乙男某乙”。按承嗣以元和元年谪永，至三年量移澧州，集有《送承嗣序》，王承宗事在四年，此状必四年以后作。）   
　　右臣亡父至德之岁，死节睢阳，（至德二载十月，安禄山陷睢阳，霁云死之。）陛下每降鸿恩，必加褒宠。（霁云初赠开府仪同三司，再赠扬州大都督。）臣自七岁，即忝班荣，（承嗣七岁为婺州别驾。）垂五十年。常居禄秩，再守遐郡，（历刺施、涪二州。）绩用无成，终贻官谤，甘就严谴。（承嗣为涪州，刘辟反。承嗣以无备谪永州。集有《送南涪州量移澧州序》云：始由施州为涪州，捍蜀道寇。敌畏不敢犯。然而刀笔之吏，以簿书计校盈缩，受谴兹郡。盖谓永州也。）无以负荷先志，（《左传》：其父析薪，其子不克负荷。荷，音河。）报效殊私，以惭以惧，陨越无地。   
　　伏见某月日敕，以王承宗负恩干纪，命将徂征，（元和四年十月，制削夺成德军节度使王承宗官爵，以神策左军中尉吐突承璀为招讨处置使，讨王承宗。）雷霆所加，殄灭在近。臣窃不自揆，思竭忠诚，（“诚”，一作“效”。）愿预一卒之任，以答百生之幸。庶得摧锋触刃，摩垒搴旗，冀获尽于微诚，倘不坠于遗烈。踊跃之至，夙夜不宁。敢希皇明，俯鉴丹恳。   
　　臣闻周官考艺，国子置车甲之司；（《王制》：有发，则命大司徒教士以甲车。）汉道推恩，孤儿备羽林之用。（事详注《南府君睢阳庙碑》及《送南涪州量移澧州序》内。）千秋思奋于事越，（《汉·南越传》：粤至武帝时，独其相吕嘉不欲附从。韩千秋奋曰：“以区区粤，又有王应，独相嘉为害，愿得勇士三百人，必斩嘉以报。”）仲孺期死于奔吴，（《史记》：灌夫，字仲孺。张孟尝为颍阴侯灌婴舍人，得幸，故蒙灌氏姓为灌孟。吴、楚反，灌何为将军，属太尉，请孟为校尉。夫以千人与父俱。孟年老，死吴军中。夫奋曰：“愿取吴王若将军头，以报父仇。”夫募军中壮士所善愿从者数十人，驰入吴军。）义激君亲，名高竹帛。臣虽无似，有慕昔人，虽身涂草野，死而不朽。披肝沥血，昧死上陈。无任恳迫忠愤之至。谨录奏闻，伏候敕旨。   
　　○进农书状（《农书》三卷。）   
　　右伏奉某月日敕，宜以二月一日为中和节，所司进《农书》，永以为恒式者。臣伏以平秩东作，《虞书》立制；ㄈ载南亩，周《雅》垂文。此皆奉天时以授人，尽地力而丰食。（“而”，一作“于”。）自陛下惟新令节，益励农功，既立典于可传，每陈书而作则。耕凿之利，敷帝力于嘉谟；稼穑之难，动天心于睿览。勤劳率下，超迈古先。凡在率土，不胜幸甚。前件《农书》，谨函封进。谨奏。   
　　○代人进瓷器状（瓷，才资切。陶器之致坚者。公集有《元饶州书》，在元和八年。饶州尝贡瓷器，此必为元作也。）   
　　瓷器若干事。（一无此句。）右件瓷器等，并艺精埏埴，（埏，和土也。埴，黏土也。《老子》：埏埴以为器。埏，式延切。）制合规模。禀至德之陶蒸，自无苦窳；（音愈，病也。舜陶河滨，器不苦窳。）合大和以融结，克保坚贞。且无瓦釜之鸣，（《贾谊赋》：黄钟毁弃，瓦釜雷鸣。）是称土之德。（土，瓦器也，以盛羹。《韩非子》曰：尧、舜饭土留，啜土。又《司马迁传》：尧、舜饭土簋，ヱ土。，音刑。）器惭瑚琏，（力展切。瑚琏，祭宗庙之器。夏曰瑚，殷曰琏。）贡异丹。（《书》：砺砥丹。，音奴。）既尚质而为先，（《礼记》：器用陶匏。尚质也。）亦当无而有用。（《老子》：当其无有器之。）谨遣某官某乙随状封进。谨奏。   
　　○柳州举监察御史柳汉自代状（公元和十年三月，出为柳州，六月二十七日到任后作。）   
　　右伏准从前赦文，（元和六年十月十七日敕。）常参官上后，（上三日后。）举一人自代者。伏见前件官，颇有才行，长于政术，久历岭南使职。臣之所知，敢举自代。无任恳迫之至。   
　　○上户部状（元注云：左降官员外置同正员俸料，旧用户部省员缺官钱充，今请改授正官，占缺不用上件钱，每年约计数万贯。柳州作。）   
　　右伏以左降官是受责之人，都不厘务，户部钱是准敕收贮，不合别支。又所授员外官，亦非旧制。宗元在永州日，见百姓庄宅公验，有司户李邕判给处，足明皆是正官。今请悉依故事为准，并废员外所置。凡在贬黜，授以正员，责其成功，俾无虚授。贮钱既免，支用加数，足应军须，实冀货不滥分，官无旷职。谨状。   
　　○柳州上本府状（元注云：莫诚救兄莫荡，以竹刺莫果右臂，经十一日身死，莫诚禁在龙城县。准律，以它物殴伤二十日保辜内死者，依杀人论。本府，谓桂管观察府也。）   
　　右奉牒准律文处分者，已帖县准牒待秋分后举处分讫。（“举”，一作“与”。）伏以中丞（谓裴行立。）慈惠化人，孝悌成俗，属吏所见，皆许申明。至公之下，敢竭愚虑。窃以莫诚赴急而动，事出一时，解难为心，岂思他物。救兄有急难之戚，（《诗》：兄弟急难。）中臂非必死之疮，不幸致殂，揣非本意。按文固当恭守，抚事亦可哀矜。断手方迫于深哀，（汉王修谏袁谭曰：“兄弟左右手也。将斗而断其右手，可乎？”）周身不遑于远虑。（周，防也。）律宜无赦，使司明至当之心；情或未安，守吏切惟轻之愿。（《书》：罪疑惟轻。）况俟期尚远，禀命不遥。伏乞俯赐兴哀，特从屈法，幸全微命，以慰远黎。则必阖境荷慈育之恩，岂惟一夫受生成之赐。傥以律文难变，使牒已行，则伏望此状便令废格。（音阁。）轻肆尘黩，惶战交深。谨录状上，奉听处分。   
　　○为裴中丞伐黄贼转牒（裴中丞，行立也。次前《谢表》作。）   
　　当管奉诏，（当管，桂管。）与诸管齐进，（诸管，谓容管、邕管、广南等路。）诛讨邕管草贼黄少卿。汉军马步等若干人，各具兵马数及军将若干，前牒奉处分。   
　　窃以天启昌期，大功毕集，神开兴运，微恶尽除。黄少卿等历稔逋诛，举宗肆暴，（注见前表。）恃狡兔之穴，（《战国策》：狡兔有三窟，仅得免其死耳。窟，穴也。）ㄣ伏偷安；（王文考《鲁灵光殿赋》曰：狡兔ㄣ伏于付侧。ㄣ，徂顽、庄缘二切。）凭孽狐之丘，（《庄子》：步仞之丘陵，巨兽无所隐其躯，而孽狐为之祥。孽，妖孽。祥，怪也。）跳踉见怪。（跳，音迢。踉，音良，走也。）以为威弧不射，（《易》：弧矢之利，以威天下。）天网可逃。（《老子》：天网恢恢，疏而不失。）侵逼使臣，隳犯王略，恣其毒虐，速我诛锄。敌国尽在于舟中，（《史记》：吴起谓武侯曰：“君不修德，舟中之人皆敌国也。”）还师已期于席上。（赵充国上屯田十二事，其一事曰：治隍ɑ中道桥，令可至鲜水，以制西域，信威千里，从枕席上过师。）谓宜投戈顿颡，面缚乞身，（《左传》僖六年：许男面缚衔璧。面缚者，谓缚手于后，唯见其面。）归郡邑于王官，效黎献于天吏。（《书》：黎献，黎民之贤者。又曰：天吏逸德，烈于猛火。）而乃缮兵补卒，增垒闭途，正当天讨之辰，（《书》：天讨有罪。）更积鬼诛之罪。（《庄子》：为不善于幽暗之中者，鬼得而诛之。）众轻斗蚁，（晋殷仲堪父尝患耳聪，闻床下蚁动，谓之牛斗。）勇劣怒蛙。（《韩非子》云：越王伐吴，欲人之轻死也，出见怒蛙，乃为之轼。从者曰：“奚敬于此？”王曰：“为其有气故也。”事亦见《吴越春秋》。）纤缟当强弩之初，（《韩安国传》：强弩之末，不能入鲁缟。缟，素也。）孤豚偾肥牛之下。（《左传》昭公十三年：牛虽瘠，偾于豚上。偾，仆也。偾，佛问切，又音愤。）事同拾芥，力易摧枯。杪忽蜂腰，虚见辱于齐斧；（《易·旅卦》：旅于处，得其资斧。子夏传及众家并作“齐斧”。张轨云：齐斧，盖黄铖斧也。张晏云：整齐也。齐，侧皆切。）突梯鼠首，滥欲寄于旄头。（旄头，胡星也。天子前驱。）剿绝有时，（《书》：天用剿绝其命。剿，子小切。）不索何获？（《左传》：吴光云上国有言曰：不索何获。）   
　　某（行立。）拱稽致命，（《吴语》：拥铎拱稽。注云：拱，持也。稽，戟也。或云：稽，计兵名籍。）执锐忘生。（被坚执锐。锐，兵也。）车甲既备于小戎，（《诗·秦风》：小戎，美襄公也，备其兵甲以讨西戎。注云：小戎，兵车也。）鲸鲵岂逃于诛戮！（《左传》宣十二年：古者明王伐不敬，取其鲸鲵而封之，以为大戮。鲸鲵，大鱼名。以喻不义之人吞食小国。）窃观上略，（兵法有上中下三略。）总制中权。（“制”，一作“帅”。《左传》宣十二年：前茅虑无，中权后劲。权，谋也。中权者，谓中军制谋。）战士义激于身心，列校势成于臂指。蹶张之技，（《汉·申屠嘉传》：申屠嘉以材官蹶张，从高祖击顶羽。如淳曰：材官之多力，能脚踏强弩张之，故曰蹶张。师古曰：弩以手张之曰擘张，以足踏曰蹶张。蹶，音厥。）尽出于山林；拔距之材，（《汉·甘延寿传》：投石拔距，绝于等伦。颜师古曰：拔距者，有人连坐相把据地距以为坚，而能拔取之。）遍征于川洞。（南夷皆居洞穴，故曰川洞。）赏悬香饵，（《黄石公记》曰：芳饵之下，必有悬鱼；重赏之下，必有死夫。）令布疾雷，莫不鼓舞戎行，虔恭师律。（《易》：师出以律。律，法也。）投躯不愆于羽檄，（汉高祖曰：“吾以羽檄征天下兵，未有至者。”注：檄，木简，长尺二寸。用征召，急则插以鸟羽，示急也。）足惟俟于牙璋。（《周礼·典瑞》云：牙璋以起军旅，以治兵守。注：牙璋，彖以为牙。牙齿，兵象，故以牙璋发兵也。，举踵也。，去智切。）   
　　今月某日，奏事官米兰回捧受诏命，神飞首勇，足蹈心驰，欢声洽于万夫，胜气横于千里。国容不入，（《司马法》曰：古者国容不入军，军容不入国。）屦且及于寝门；（《左传》宣十四年：楚使申舟聘于齐。及宋，宋人杀之。楚子闻之，投袂而起，屦及于窒皇，剑及于寝门之外。窒皇。寝门阙也。）家事勿关，土已填于左阖。（《国语》：勾越伐吴。入命夫人，自今日以后，内政无出，外政无入。内有辱，是子也。外有辱，是我也。王出，夫人送王不出屏，乃阖左阖，填之以土。）即以月日全军出次，（《左传》庄三年：凡师一宿为舍，再宿为信，过信为次。）分道并进，所期戮力，敢告同心。孔大夫（御史大夫岭南节度使孔。）贞直冠时，清明格物，（《礼记》：清明在躬。又曰：致知在格物。注云：格，来也。物，犹事也。）全体许国，一心在公，兵精食浮，（浮，足也。）为日固久。容府杨中丞（御史中丞容管经略使阳。本误作“杨”耳。）以义烈为己任，勋袭太常；（太常，以纪成绩。）安南李中丞（御史中丞安南都护李象古。）以英武为家风，（象古，嗣曹王皋之子。）业传彝器。（彝，谓宗彝。）并膺邦寄，克达皇威。南则浮海济师，共集堂堂之阵；（《孙子》：勿击堂堂之阵。）东则横江誓众，用成善善之功。（《孙子》：见胜不过众人之所知，非善之善者也。《诗·缁衣》：以明有国善善之功焉。公此语，义取《孙子》，而句取《缁衣》。）以此鼓行，坐观尽敌。刑惟勿喜，诛有可哀。征侧之勇冠一方，竟就伏波之戮；（《马援传》：交趾女子征侧及征贰反。于是玺书拜援伏波将军，南击之。军至浪泊上与贼战，遂大破之。援追征侧等，斩其首，传洛阳。）吕嘉之威行五岭，终摧下濑之师。（汉武帝时，南越王愿欲内附，独其相吕嘉建德反。朝廷于是命路博德为伏波将军，杨仆为楼船将军，及归义粤侯二人为下濑将军，共讨之。嘉遂与其属数百人亡入海，寻复追斩之。南粤乃平。见《南粤传》。）嗟此陋微，自贻擒灭，勉成良画，速致殊勋。虽荒徼之地，固不劳于有征；而升平之年，将自此而何事。书之竹帛，实谓扬名。事须移牒邻管，以成犄角。（《左传》：譬诸捕鹿，晋人角之，戎人掎之。）举牒者。   
　　○贺诛淄青逆贼李师道状（一作“贺中书门下”，下同。次前《柳州贺破东平表》作。）   
　　右今月三日，（元和十四年三月初三日。）得知进奏官某报前件，贼以前月九日（二月九日斩李师道。）克就枭戮者。   
　　伏以天启圣期，神资良弼，（《书》：梦帝赉予良弼。）必有惩讨，以致升平。蠢尔凶渠，（《诗》：蠢尔蛮荆。蠢尔，动貌。）敢行悖乱，缔交于雷霆之下，（缔，音帝，结也。时宪宗讨吴元济，李师道、王承宗阴党援，乃伏盗京师，刺用事大臣。）效逆于化育之辰，逞豺声以欺天，（《左传》：蜂目而豺声，忍人也。）恣狼心而犯上。（《左传》：狼子野心。）嘉谟克协，威命旁行，破竹宁比其发机，（杜预伐吴曰：“今兵威已振，譬如破竹，数节之后，迎刃而解。”）走丸未喻于乘胜。（《孙子序》：如丸之走盘。）浊河清济，（浊河，黄河。）曾无沟洫之虞；大岘琅邪，（刘裕伐南燕慕容超，公孙五楼请据大岘，超不从，遂败。河、济、大岘、琅邪皆淄、青间山水名。岘，胡典切。）不闻崖岸之阻。天兵四合，贼众屡摧。然后赦劫胁之辜，许其归复；宽诖误之典，（《汉·文帝纪》：济北王反，诖误吏民。诖，古卖切。）期以抚循。外怛皇威，中感圣德，虽在枭镜，（《郊祀志》：古者天子祠黄帝，用一枭、破镜。孟康曰：枭，鸟名，食母。破镜，兽名，食父。枭，坚尧切。）岂不知归。是以未极诛锄，遽闻内溃。鲸鲵已戮，见东海之无波；氛尽消，（，音戾。）仰太阳之普照。功格于天地，化合于阴阳。一德方继于《商书》，（《书》：咸有一德。）降神自同于周《雅》。（《诗》：维岳降神，生甫及申。）遂使垂白遗老，再逢大宝之安；（“大宝”，一作“天宝”。）绅诸生，远期贞观之理。   
　　某特承朝奖，谬列藩臣，常以突刃触锋，未为效节，膏原润草，岂足酬恩，寤寐抚心，不遑宁处。今则削平之际，惭无尺寸之功；开泰方初，徒受丘山之宠。无任愤激屏营之至。舞欢庆，倍百恒情。   
　　○贺平淄青后肆赦状（注见上。）   
　　右伏奉二月日德音，（一本云二十二日。）以淄、青削平，庆赐大洽，率土之内，跃无穷。   
　　伏以周灭三监，俱明诛放之罚；（《书》：武王崩，三监及淮夷叛。《汉书·地理志》：周既灭殷，分其地为三国，《诗·风》邶、、卫是也。邶，以封纣子武庚；，管叔尹之；卫，蔡叔尹之。以监殷民，谓之三监。）汉平七国，更严斩杀之科。（《景帝纪》：七国反，太尉周亚夫、将军窦婴将兵击破之。斩首十余万级，追斩吴王濞于丹徒，胶西王等皆自杀。六月，诏曰：今濞等已灭，吏民当坐濞等及逋逃亡军者皆赦之。楚元王子艺等，与濞等为逆，朕不忍加法，除其籍，毋令污宗室。）未有翦覆凶渠，抚存疑类，威暂行而德洽，诛才及而恩加。操兵者悉获归休，秉耒者更闻优复。与之种食，分以货财，疾苦尽除，鳏孤咸育。葬战死之骨，增以赏延；怜刃伤之肌，存其廪给。涤山川之旧污，申节义之余冤。功多受三事之荣，（《诗》：三事大夫，莫肯夙夜。注云：三事，谓三公也。元和十四年二月丁巳，斩李师道。壬戌，田弘正奏捷到。癸酉，加弘正检校司徒同平章事，故云。）节著有十连之宠，（《礼记》：十国以为连，连有帅。是月庚午，以淄青都知兵马使刘悟为义成军节度使，故云。）较然逆顺，益以彰明。和气远周，罢七旬之干羽；（《书》：舞干羽于两阶。七旬，有苗格。）仁风溥畅，收六月之车徒。（《诗》：六月栖栖，戎车既饬。）寰海永康，夷夏均庆。   
　　某忝司戎旅，获奉升平，当伊尹无耻之辰，（《书》：伊尹曰：予弗克俾厥后为尧舜，其心愧耻，若挞于市。）见咎繇惟轻之德。（《书》：罪疑惟轻。）跃之至，倍万恒情。无任庆贺之至。   
　　○贺分淄青诸州为三道节度状（一作“使”。注见前卷《贺分淄青三道表》。）   
　　右某伏见某月日制，分淄青诸州为三道节度、都团练、观察等使者。（元和十四年二月，命户部杨於陵为淄青宣抚使，并分师道地。於陵按图籍，视土地远近，计士马众寡，校仓库虚实，分为三道，使之适均。以郓、曹、濮为一道，淄、青、齐、登、莱为一道，兖、海、沂、密为一道。）   
　　害气尽除，和风溥畅。（一作“远畅”。）裂壤既分其形胜，经野必正其提封，（《周礼》：体国经野。注云：经，谓为之里数。）河、济异宜，（《书》：济、河惟兖州。）海、岱殊服。（《书》：海、岱惟青州。）八命作牧，（《周礼》：八命作牧，九命作伯。）无闻威福之源；十国为连，（见前篇注。）已肃澄清之政。鼠无夜动，（《左传》襄二十三年：夫鼠昼伏夜动，不穴于寝庙，畏人故也。）变好音，（《诗》：翩彼飞，集于泮林。食我桑椹，怀我好音。）惠泽岂俟于崇朝，仁化宁期于必代。（孔子曰：如有王者。必世而后仁。）遂使琅邪即墨，田生无虑其异谋；（汉高祖六年，田肯贺上曰：“齐有琅邪、即墨之饶，南有泰山之固，西有浊河之限，非亲王子弟莫可王齐者。）聊、摄、姑、尤，晏子但闻其善祝。（《左传》昭二十年：晏子曰：“祝有益也，诅亦有损。聊、摄以东，姑、尤以西，为人也多矣，虽其善祝，岂能胜亿兆之诅？”聊、摄，齐西界也。平原聊城县东北有摄城。姑、尤，齐东界也。姑水、尤水皆在城阳郡南入海。）   
　　恭以相公谟参禹绩，（《诗》云：丰水东注，维禹之绩。）制出萧规，（《扬子》：萧也规，曹也随。）光辅圣神，永康黎献。某获逢开泰，忝守方隅，跃之诚，倍百恒品。   
　　○为裴中丞上裴相贺破东平状（裴中丞，行立。裴相，度。亦次《表》作。）   
　　右伏以逆贼李师道克就枭擒，已具中书门下状贺讫。某忝居末属，（行立与度同族。）特受深恩，踊跃不宁，辄复披露。窃以自古中兴之主，必有命代之臣，一德同功，以叶休运。故申、甫、方、召，（邵，当作召。谓申伯、尹吉甫、方叔、召虎。）成宣王复古之勋；（《诗·车攻》，宣王复古也。）吴、邓、寇、耿，（谓吴汉、邓禹、寇恂、耿恂。一作“寇、邓、耿、吴”。）致光武配天之业。此皆上下齐志，中外悉心。虽成功则多，而陈力甚易。岂若阁下挺拔英气，迈越常流，独契圣谟，以昌鸿业。庙略初定，异议纷然，诋讪盈朝，萋斐成市。（《诗》：萋兮斐兮，成是贝锦。）阁下秉心不惑，定命弥坚。（《诗》：︳谟定命。）讨淮右之凶，则下车而授首；（淮右，谓吴元济。）服恒阳之虏，则驰使而革心。（恒阳，谓王承宗。度在淮西，布衣柏耆以策说度曰：“元济就擒，王承宗破胆矣。愿得书往说之，可不烦兵而服。”度遣之。承宗惧，请以二子为质，及献德、棣二州。）况师道恶稔祸盈，鬼怨神怒，恣行悖慢，敢肆欺诬。天兵四临，所至皆捷。次又舍其将校，许以归还，罪止一夫，恩加百姓，豺狼感化，枭镜怀仁。（枭、镜，注已见上。）自致诛夷，以成开泰，万方有庆，四海无虞，遂令率土之人，尽识太平之理。盛德大业，振古莫俦。然则布政明堂，勒功东岳，光垂后祀，辉映前王。神化永属于圣君，崇勋实归于宗衮。庆贺之至，倍万恒情。   
　　○为裴中丞上裴相乞讨黄贼状（韩本标曰：“赵本与上裴相状合为一篇”。次前《谢讨贼表》作。）   
　　某材质无堪，授任非次。当有事之日，忠恳莫施；遇成功之辰，惭愤空积。陈力之志，誓死不渝，伏惟仁恩，终赐展效。   
　　今者中华宁谧，异类服从，唯此南方，尚余寇孽。伏以黄少卿等，凭培娄以自固，（自关而东，小冢谓之培娄。又云：小阜也。培，薄口切。娄，郎口切。）合脆以为强。（，寸卧切，斩刍也。脆，此芮切，易断也。一曰“”当作“辶”，七戈切。《选》：禀质<辶>脆。《广雅曰》：<辶>，亦脆也。）劫胁使臣，侵暴列郡。虽狐鼠之陋，无足示威，而蜂虿之微，（虿，丑迈切。）犹能害物。必资翦伐，方致和平。庶尽驽蹇之劳，以答恩荣之重。抚心踊跃，夙夜不宁，私布丹诚，敢期明鉴。无任感激屏营之至。   
　　○为桂州崔中丞上中书门下乞朝觐状（中丞，崔咏。一本作“上宰相状”。次前《请朝觐表》作。）   
　　右某幸遇文明，叨承委寄，理戎典郡，十有四年，瞻恋阙廷，神魂飞越。顷在邕州，（注见前表。）累陈诚恳，谬尸进律之宠，（《礼记》：有功德于民者，加地进律。）未遂执之愿。（《左传》：朝聘有圭。《诗》：以其介圭，入觐于王。）相公膺贤辅圣，大叙彝伦，（《书》：彝伦攸叙。）中外之臣，出入更践。某自领桂管，（元和八年十二月，咏迁桂管。）又逾再周。（注并见前。）企鸾鹭于紫霄，独无羽翼；仰星辰于黄道，（《浑天图》：天有黄赤二道。《礼记》疏：日月四时游于黄道，其方不同。）徒竭丹诚。（“丹”一作“精”。）况正月会朝，远夷皆至，六岁来见，要服有期。（《书》：六年，五服一朝。《国语》：要服者贡。注云：要服，六岁一见。）岂使班超之望长悬，（《东汉·班超传》：超以久在绝域，年老思归。十二年上疏曰：太公封齐，五世葬周。狐死首丘，代马依风。夫周、齐同在中土千里之间，况于远处绝域，小臣能无首丘依风之思哉！）子牟之恋空积。（《庄子》：魏公子牟曰：“身居江湖之上，心驰乎魏阙之下。”）伏乞特申微愿，录受冗员，征故事而不遗，揆夙志而斯毕。入天子之国，愿附礼于小侯；拜丞相之车，（袁盎为吴相，告归，道逢丞相申屠嘉，下车拜谒。）敢希荣于下客。（“下”，一作“上”。）无任恳祷屏营之至。轻渎威重，战汗伏深。谨状。（一本止于“下客”，无后数句。）   
　　○为南承嗣上中书门下乞两河效用状（次前《请从军状》作。）   
　　右伏以越败夫差，多会稽纳宦之子；（《越语》：孤子寡妇疾疹贫病者，纳宦其子。注云：宦，仕也。仕其子而教之。）赵摧栗腹，即长平死事之孤。（《赵世家》：武成王十五年，燕王喜使丞相栗腹约欢于赵。还报燕王曰：“赵壮者皆死长平，其孤未壮，可伐也。”燕师至赵，廉颇逆击之，破杀栗腹。）何者？义烈之余，色气猛厉，上将效于国用，下欲济其家声，所以愤激凄怆，常思致命者也。   
　　某先父死难睢阳，（事见集中《南霁云庙碑》。）事存简册，累降优诏，荣及子孙。爰自纟强纟保，超升品秩，（注：见前《状》。）肉食廪给，未尝暂停。顷守涪州。属西蜀遘逆。（永贞元年八月，剑南度支副使刘辟自为节度留后。）将致死命，以尽夙心。寝戈尝胆，志愿未究。会刀笔之吏，置以深文，（事见集中《送南涪州序》。）首级之差，（冯唐对文帝曰：“云中守魏尚，坐上功首虏差六级，陛下下之吏，削其爵。”）今复谁辩？薏苡之谤，（马援征交趾，常饵薏苡，欲以为种。军还，载之一车。后有上书谮之者，以为前所载还，皆明珠文犀，光武大怒。）不能自明，犹赖旧勋，谪居乐土。（时承嗣谪永州。）食人力之粟，守无事之官，拳拳血诚，无所陈露。伏见明制兴师，讨伐恒、冀，（注见前状。）蔑尔小丑。尚欲逋诛。某材非古人，志慕前烈，愿得身当一队，（李陵曰：“臣所将屯边者，皆荆楚勇士奇才剑客，愿得自当一队。”）效死戎行。竭平生之忠恳，申幽明之冤痛，抚剑心往，发言涕零。   
　　尝闻汉法，有奋击匈奴者，诸侯不得拥遏。又况丞相总军国之重，定廊庙之谋，固当弘奖，无所弃捐。伏乞哀悯收抚，以成其心。无任恳迫惶恐之至。   
　　○柳州上中书门下举柳汉自代状（与前《举监察御史柳汉自代表》同作。）   
　　右伏准元和六年十月十七日敕，常参官授上后，三日内举一人以自代。便具所举人兼状上中书门下者。今奏请前件官自代，谨连状。   
　　○为长安等县耆寿诣相府乞奏复尊号状（注已具三十七卷《请复尊号表》。）   
　　长安县耆寿某乙若干人。（一本无上文。）右某等伏以生长明时，游泳皇泽，鼓腹且知于帝力，食毛敢忘于君恩。（《左传》：食土之毛。谁非君臣。）窃见近者祥瑞所陈，周于百郡，丰稔之报，均于四方。有以知上玄降灵，诞告嘉应，彰我君文明之化，仁育之恩。大道既行，鸿名未举，是以殷勤昭著，如斯而不已者也。某皆陶煦纯仁，（煦，吁具切。温也。）成此老，生既无补，死而何求！唯愿上闻帝阍，复建尊号，用彰圣德，以报皇慈。披露血诚，伏守天阙，糜躯碎骨，犹生之年。谨以今日诣光顺门辄进表讫。（“表”，一作奏。）   
　　伏惟相公赞翊明主，（“赞翊”，一作“协赞”。）共致太平，而使名号尚郁，天人失望，草野愚鄙，窃有惑焉！伏望敷奏之际，开陈其要，俾下情允达，大愿克从，退就泉壤，乐而无恨。轻黩相国，伏待典刑。谨状。   
　　○为京畿父老上府尹乞奏复尊号状（此当在前《状》前作。）   
</div>
    <div class="pagination">
<a href="柳宗元集_page17.html">上一页</a><span>...</span><a href="柳宗元集_page13.html">13</a><a href="柳宗元集_page14.html">14</a><a href="柳宗元集_page15.html">15</a><a href="柳宗元集_page16.html">16</a><a href="柳宗元集_page17.html">17</a><span class="current-page">18</span><a href="柳宗元集_page19.html">19</a><a href="柳宗元集_page20.html">20</a><a href="柳宗元集_page21.html">21</a><a href="柳宗元集_page22.html">22</a><a href="柳宗元集_page23.html">23</a><span>...</span><a href="柳宗元集_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
