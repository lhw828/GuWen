<!DOCTYPE html>
<html>
<head>
    <meta charset="UTF-8">
    <title>卢溪文集 - 第 1 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>卢溪文集 - 第 1 页/共 26 页</h1>
    <div class="content">　　钦定四库全书　　　　　集部四
　　卢溪文集　　　　　　　别集类三【宋】
　　提要
　　【臣】等谨案卢溪文集五十巻宋王庭珪撰庭珪字民瞻庐陵人政和八年进士第调茶陵丞与上官不合弃官去隠居卢溪胡铨谪岭南时庭珪以诗送之有痴儿不了公家事男子须为天下竒语后坐是流岭南至孝宗朝召对赐国子监主簿乾道六年复除直敷文阁年九十三卒巻首载胡铨等序后附録周必大等志状题跋叙述始末甚详生平著述颇富有六经论语讲义易解语録及沧海遗珠凤停山丛録等书今多散佚惟此集犹传庭珪抱经济才郁而未发故雄直之气时流露于诗文间刘澄评其文在庐陵可继欧阳之后杨万里尝从之逰谓其诗出自少陵昌黎大要主于雄刚浑大盖亦得其近似云此本首载古近体等诗二十五巻次载书序及各种杂文二十五巻其脱稿不全者则附于简末云乾隆四十四年七月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　　费　墀










　　卢溪文集原序
　　昔人以文章比珠玊六经言珠玊多矣然易不过干鼎之卦诗不过瑱佩六珈衡琚瑀书不过璿玑玊衡蠙珠璆琳琅玕天球而已春秋不过寳玊龙辅剥圭纪瓛玊鬯佩橤而已唯戴记周官之书言之为详且悉有以璧为贵者如谷璧蒲璧苍璧圭璧加璧之类有以圭为贵者如土圭镇圭桓圭信圭躬圭青圭瑑圭珍圭驵圭琬圭琰圭祼圭谷圭端圭白圭广圭大圭之类有以玊为贵者如玊敦玊齍玊帛玊爵玊几玊豆玊兆玊笄玊瑱玊簋玊璂玊璅玊瓒玊醆玊斚玊戚玊镇之类又如服玊佩玊祼玊苍玊赤玊白玊玊瑜玊嘉玊之类有以璋为贵者赤璋瑑璋圭璋牙璋驵璋大璋边璋中璋之类有以璜为贵者如璜琥璜大璜夏后氏之璜之类有以多为贵者如两敦两圭四琏四圭六瑞六瑚弁十有二玊璅十有二旒之类有以瓉为贵者如玊瓉璋瓉圭瓉之类有以竒为贵者如山水苍瓀珉衡牙衡笄鬰鬯不琢有邸璧羡渠眉之类有以大为贵者如大圭大璋大璜之类有以长为贵者如信圭躬圭谷圭边璋七寸瑑璋圭璋八寸桓圭琬圭琰圭璧琮大璋中璋九寸镇圭祼圭四圭尺有二寸土圭尺有五寸大圭长三尺之类又有五徳焉润泽以温仁之方也防理自外可以和中义之方也其声舒长知之方也不挠而折勇之方也锐而不技絜之方也又有十一徳焉温润而泽仁也缜宻以栗知也廉而不刿义也垂之如队礼也扣之其声清越以长乐也瑖不揜瑜瑜不揜瑖忠也孚尹旁达信也气如白虹天也精神见于山川地也圭璋特达徳也天下莫不贵者道也呜呼珠玊之可贵如此而以文章空言配之不已夸乎卢溪先生以明经中科而宦不达落落与时左凡忧悲愉快窘穷喜怒思慕怨恨无聊不平有感于懐必于诗文发之绍兴壬戌秋铨坐不肯与金人议和且乞斩主议大臣二人铨削爵窜岭表先生送行诗有云名高北斗星辰上身落南州瘴疠间人争传诵至达权臣耳奏下江西帅司鞫治乆之窜辰州时绍兴己巳秋七月壬午也先生贬八年防权臣薨得防自便先生思益苦语益工盖如杜子美到虁府后诗韩退之潮阳归后文也人得其片言只字寳蔵十革虽玊府所谓珠盘玊敷未足为珍由是观之以文章比珠玊未足过论先生自隆兴癸未至乾道辛卯凡两赐对对必坐免拜玊音谆谆问劳欵欵退则赐茗药束帛不赀书生之荣至矣铨顷于榻前论先生人物云虽老宰相材也盖用狄梁公荐张柬之语上不以为过然则上之知先生深矣傥未死其见用于时殆未易量也乾道壬辰六月长沙布衣刘君光祖与其弟绍祖寓书安成彭君叔夏走千余里抵庐陵乞为先生集序固辞弗获遂书以畀叔夏先生姓王名庭珪字民瞻云敷文阁直学士降授左通直郎提举江州太平兴国宫庐陵县开国男食邑三百户赐紫金鱼袋胡铨序
　　李杜诗多于文韩栁文多于诗世之不知者便谓多者为所长少者为所短此殆拘牵之论而非圜机之士夫贤哲之于世学以为主用之则行其发而为言有所谓不得已者其将激于中而发于外者乎即是而为诗即是而为文文即无韵之诗诗即有韵之文所以三百篇之美刺即十二公之褒贬盖本一致如此则李杜可名长于文韩栁可名长于诗又奚可以一偏观耶卢溪先生王公民瞻江鄊大手以诗文驰声者盖六七十年其少时志尚已高视功业如拾芥既龃龉则发而见诸纸上皎如日星铿如金玊芳如芝兰浩如江河自然有一种竒趣他人之所强勉而公则信手拈来浑然天成公亦非有心于此是乃所谓激于中而发于外者其诗之多于文非此长而彼短也儒林于诗乆以厌饫而文乃未广有友刘江伯深慨然编集诗也文也相与并行于世然后公之所以无穷者不遗矣书铭记序诸篇严厉有法而上皇帝书并盗贼两论其经纶宏杰不减陆贽杜牧岂徒文而已哉伯深欲余为序余喜伯深之识而不可黙也书而冠其篇首淳熙丁未腊月甲申朝奉郎试右谏议大夫谢谔书
　　绍兴八年故资政殿学士胡公以言事忤时相黜又四年谪岭表卢溪先生以诗送其行有痴儿不了公家事之句小人飞语告之时相怒除名流夜郎时先生年七十矣于是先生诗名一日满天下里之士爱先生者谓诗之祸从古昭昭也先生不戒又欣然犯之适以济权臣之威成小人之名此先生之祸也亦先生之过也或曰先生何过哉先生言直而诗工耳言不直诗不工世无传也世有传矣不见媢于明必见媢于幽故庭草随意之诗空梁燕泥之诗飞燕昭阳之诗不才多病之诗言非直也诗工而已耳诗工而言非直犹且小者逐大者死况先生之诗工而言直耶先生何过哉济权臣之威亦稔其恶先生成小人之名未若小人成先生之名先生何过哉未几时相殂先生得归又未几上践阼初召除国子监簿再召除直敷文阁年余九十耳目聪明赋诗作文不见老人摧頺之气朝廷想闻其风天下传诵其诗祸先生者何知其非福先生者乎嗟乎天人之理其紊也或胜之其定也或正之不观其定而观其紊则古之圣贤厄于小人者皆过也独先生之过也乎先生王氏讳庭珪字民瞻登政和八年第调茶陵丞与上官不合弃官去隠居卢溪者五十年自号卢溪真逸少尝见曹子方得诗法盖其诗自少陵出其文自昌黎出大要主于雄刚浑大云清江刘清之子澄评先生之文谓庐陵自六一之后惟先生可继闻者韪焉先生之孙澹及曾孙澂及其门人刘江铨次先生之诗文凢五十巻将刻枣以传而太守朱公子渊复刻其诗于郡斋澹属万里序之万里尝侍先生之杖屦闻先生之诲言者欲辞敢哉淳熙戊申九月晦日门人朝奉大夫新知筠州军州事杨万里序


　　钦定四库全书
　　卢溪文集巻一　　　　　宋　王庭珪　撰古诗
　　题宣和御画
　　王鎻宫扉三十六谁识连昌满宫竹内苑寒梅欲放春龙池水暖鸳鸯浴宣和殿后新雨晴两鹊飞来向东鸣当时妙手貎不成君王笔下春风生长安老人眼曾见万歳山头翠华转恨臣不及宣政初痛哭天涯观画图徽宗皇帝临御日乆海内无事唯不忘翰墨之娱见者知其为御画也臣既获仰观抚巻太息思宣政间当国家太平极治之时景物宛然不觉流涕乃再拜稽首而赋是诗绍兴丙寅三月望日小臣王庭珪谨题
　　仙人春宴曲
　　高楼玊佩摇春风银槽压雨珍珠红天留晓月十分魄飞光下照仙人宫瑶姬半醉挝鼍鼔防鳯吹笙黄鹤舞双成翠袖织藕丝麻姑行厨擗麟脯金盘烧蜡夜未央从妃进果蟠桃香坐上花开人未老他日重来花更好三千年后忽相逢再约羣仙醉蓬岛
　　观骆元直经进江南形势图
　　异时汉网疎天讨邉马来囓江南草石头重戍岂无兵将军不识丹阳道至今战骨埋秋霜伤心不忍问耆老龙蟠虎踞昔何雄赤壁濡须在眼中浔阳江水射蛟处旌旗拂天来向东艨艟塞川不敢下昔人曾此破曹公横江九道波翻屋试请轻兵渡淮曲夜入长安人不知应见画图心已熟他日将军按此图鼓行而西如破竹
　　长沙北禅览古【寺有吴王女坟】
　　明湖涨天光春云如粉碎吴王宫女罢吹箫象牀玊椀今安在桃李初开映緑池緑池水暖摇花枝闻道只今池上月照见吴王繁盛时当时粉色艶月彩今日古坟烟草衰草衰不见吴宫事唯有月下孤猿啼猿声哀苦闻不得又恐清晓催黄鹂
　　方外庵聴惠端弹琴明日赴李似矩尚书招
　　浮云卷尽天无风青山衔日犹半红谁弹乌啼夜鹤怨平明结客长安中大颠初识韩吏部清檗亦叅裴相公尚书意欲清邉圉手挽天河作霖雨响泉韵磬应自携昵昵莫为儿女语为陈古操有平戎此曲聊堪佐旗鼓
　　游青原呈王元勃舎人周秀实监丞
　　异时黄鲁直尝赋青原诗至今青原山名与星斗埀自从有宇宙孰能磨灭之昨日从大斾上读前人碑欲学下一语自觉落笔迟我等如淇辈后世谁复知治君千载人治中同一时两公俱大手妙语仍崛竒得句未肯吐神物懢护持光艶出月脇当留照岩扉
　　舟次白沙
　　朝发螺浦湄暮宿白沙口初为夜行计有物应掣肘山云四面起风涛半江吼落防危石矶就枕不敢乆林深鸣鹤鹊村逺闻鸡狗梦觉知月明破篷见牛斗起视天色清解防欲放溜浪头聒天响掀簸入我牖蒲防未及张篙师复回首渡头有古祠壁画杂怪丑舟人相与言劝我酬神酒出处本细事隂晴亦常有我固不问天岂问土木偶
　　寄胡邦衡兼简陈佥判黄书记
　　斯文乆寂寞谁应擅雕龙万事问伯始今复得此公涛澜翻笔舌锦绣蟠心胷平时吐佳句逸气如长虹制防收俊异行当推选锋元龙湖海士江夏无双童词彩俱秀出春葩发青红铿锵排律吕纯音玊琤琮草木吾臭味坐隔神螺峰遥闻玊荆产长松想清风安得贾余勇提戈噪其中且愿试音响径湏撞巨钟
　　向衡州生日【今右相与公同生日】
　　嵯峨阊阖西风回赤霄夜半天门开昴星麒麟下穹昊两家同日生公台两公为谁张与向人物堂堂真汉相愿公接武未央庭禁直金銮对方丈
　　张持操携徐献之侍郎书见访兼出示著述中兴论诸杂文为赋诗一篇以文轴还之他日亦録寄献之也
　　君不能徒歩上书献天子又不能移书帝城结王公欲将笔力扛九鼎纸上有说能平戎宣和治极乆忘战北来邉马嘶淮甸是时犹屯百万师无人北向放一箭大臣搏手知何为草间公卿儿女啼至今谋国无上防读君断藁令人悲君家人物照青汗曲江犹识胡雏乱他年论事要回天应向荆州寻好汉
　　过萧泷庙
　　泷江欲度虹为桥泷涛舂撃蛟鱼跳泷头有庙非一朝泷民犹传神姓萧殿脚挿入白鹭腰青原舞翠挹岧嶤朱甍日出烟雾消碧瓦不动磨青瑶忽然飞电掣紫霄天为借怒生竒飚游龙挥雨洗泬寥桂花堕落香云飘百年古木号防魈鼍能击鼓鸾吹箫官船贾舶胆欲焦庙前泊橹不敢摇楚词跪奠设浆椒泷之灵或可招
　　送陈邦直知县
　　道边车马来不休倾城出送陈太丘太丘爱民如父母故令民作婴儿愁各持杯酒塞行路众人欲挽我独不我记殿前初射防胪传高名落九州同年衮衮上防省公独执板拜督邮况兹小县天一陬不烦细民遮道留绣衣飞章动冕旒行必召对螭坳头君王端问活国计大畧要洗儒生羞
　　赠别黄超然
　　我生不识黄太史犹及诸老谈遗事蓝田生玊海生珠谓君眉目无乃似谁作江西宗诗如今传法不传衣句中有眼出月脇宻付嫡孙人未知宗风后必喧人口云梦更须吞八九他年拈此一瓣香狮子窟中狮子吼
　　寓郡斋过清閟轩与高虞卿夜话
　　户牖隣清閟深夜客扣闗开门见脩竹人与竹俱闲雨竹外响风从屋头还羡君屛百事读书苍翠间刺口谈治乱笔挟风霜寒更览珠玊文洗我氷雪顔归来兴未尽危坐聴
　　赵逢源今春当赴省试以事失期乃督钱纲往行在且欲观母后回銮之庆作诗速其行
　　去年秣马望行宫飘然气若摩霄鸿不学提携百金劔不倚能弯两石弓徒夸读书饱藜苋笔阵欲敌千人锋要登月窟取官职不使官出兠鍪中丈夫功名自有日春闱已过落花风今当献计随羣吏到时万井欢声沸慈宁殿前催趂班看君入贺鸣靴鼻
　　送向宣卿赴朱相公参议
　　旄头彗天天狗堕一日中原作竒祸金竿突绕都城光鐡马横嘶御街过迩来十年不解兵盗贼军书急星火将军藩身养脇疽帝命相公期必破指挥貔虎下天来奋臂一呼皆袒左相公元是帝股肱提师辟士收豪英君才累试当剧郡羣凶落胆知威名麾下传闻有飞将一箭曾射欃枪星公谋岂止当十万要挽天河洗甲兵君不见河阳军乌重参谋初防温处士遂令冀北马羣空石洪亦自河南至又不见裴晋公取淮西幕下正用韩退之乃能夜防吴元济至今留得平淮碑如今相公开幕府岂减乌公与裴度席巻江湖波浪清貂鼎勲庸归自取
　　送吴叔举主簿往清江受纳秋苗
　　田头作谷催入塲一半白着输官仓庐江主簿喜懐檄放船椎鼓开防樯萧滩老农公事毕夹道欢呼罗酒浆笑言归去唤妻子今年租米两平量
　　秋夜西园独歩
　　清夜游西园竹影乱秋月穹色湛虚明林光益竒絶人间睡正着那知此时节坐观衡阳移顷刻风烟别沆瀣洗天宇一饮醒毛髪气与南山高青苍助施设池塘收緑净星斗转空阔微云防太清须臾亦自灭明朝问此境胜处不可说却恐鸡三号开门走车辙
　　刘晞扬贫甚防烟不属而读书不辍作诗遗之以激其志因叙其贫之所以然冀当涂有闻之者
　　荷锄初读书中原已鼎沸辍耕仰太息衣食尚卒歳喧呼传防丁田庐忽湮替产尽犹索租从何出租税乃知天寳后信如石壕吏君门九重深旗防森兵卫朱轓背相望莫肯察凋弊赖子天资高追琢自成器时能从诸生扣门来问字长篇烂溢目春葩吐竒丽饥虽不堪煮要自饱风味廼翁昔好事賔客常满位小儿听客语炊甑忘着箅岂虑饭成糜迩来糜亦废时能馈升斗与子黔突喙
　　送王舍人超武
　　王郎逺器冝庙堂胡为奔走天一方吴越相望峙雄垒防旌再开南斗傍手携仙人緑玊杖坐褰刺史赤帷裳平生广莫意万里眼高四海无相当舎人旧班紫宸陛天马岂受青丝缰骑驴到部正阅歳飘然鹄举摩天翔婴儿十万啼塞路各遮马首持杯觞忽闻半夜发轻舸追走不及徒悲伤绣衣飞章有巨力不须州民投皂嚢正恐君王知治状便向劔履趋明光鳌头蓬莱在平地日边除书细作行















　　卢溪文集巻一
　　钦定四库全书
　　卢溪文集巻二　　　　　宋　王庭珪　撰古诗
　　和刘美中尚书听寳月弹桃源春晓
　　何年凿源开混茫桃花两片吹红香烟消逺浦生微阳渔舟误行溪水长溪回岸转山隙光疑有綘阙仙人房居民争出罗酒浆花间笑语音琅琅抱琴释子眉髪苍响泉韵磬鸣长廊能谈徃事悲孟尝昔时防沼今耕桑又如勇士赴敌塲坐令逰子思故鄊清猿抱木号鸿荒孤吟划见丹鳯翔曲终待月西南厢重调十指初不忙如见古画秦衣裳春天百鸟争颉颃桃源归来今已忘弹到落花空断肠
　　和李巽伯少卿见懐【巽伯靖康中以少卿使金】
　　骑鲸仙人本仙胄不应暴落饥蛟口长庚却复下人间岛瘦郊寒皆缩手篇章迈往无古初不共曹刘辙俱蹂此邦虽陋江山雄异时间出欧阳九公今诗句满江山似觉衰容得春酒笔端猎猎生风雷胷次煌煌焕星斗生儿了事正作痴亦恐痴儿未能了顷年敌骑猎夷门兵拏不解谁当剖大臣荐公来洛阳舌翻波涛惊朝堂飞龙借马出建康北兵夜走尘沙黄是时帝坐八绮拟歌风起云飞扬
　　寅陂行
　　安成西有寅陂溉田万二千亩岁既乆官失其籍大姓専之陂旁之田岁比不登邑丞赵君搜访耆老尽得古迹廼浚溪港堤阏躬视阡陌灌注先后各有绳约俾不可乱是岁绍兴十三年适大旱而寅陂溉万二千亩苗独不稿民赖其利咸颂歌之国家方下劝农之诏法有农田水利实丞职也然縁是而伪自増饰以防褒显者世不为怪由是水利为虚名今寅陂功绩崇崛丞不肯自言部使者终不及省察某出城别君东门外逄寅陂之民寒路涕泣言此为叙其事作寅陂行不复缘饰皆老农语也冀当世有采之者绍兴癸亥十月望日书
　　安成城头乌夜宿啼乌未起鸡登木倾村入城来送君马首摩肩袂相属但有厐眉不识名何物老翁出山谷老翁持酒前致词家住西村大江曲大江两岸皆腴田古有寅陂置官属自从陂废田亦荒官中无人开旧渎公沿故道堰横流陂傍秔稲年年熟今年虽旱翁不忧田头已打新舂谷谁云此陂防当复老父曽闻两黄鹄嗟哉如君不负丞躬行阡陌劝农耕监司项背只相望风謡满路胡不听胡不聴寅陂行为扣天阍呌一声
　　庐陵行【并序】
　　庐陵别驾谢公前年初下车适萧富二盗作乱州人震恐别驾提兵不阅月两巨冦缚致麾下境内遂安今当还朝州人懐之卢溪王某为作庐陵行以慰其懐思之意録以为别
　　庐陵地控防与洪孤城斗絶吴楚东连年贼兵塞官路烽火照夜旌旗红治中来时正逢此自请按行山谷中禾州吉水方震动缚取两渠来衅钟凶徒披靡拜麾下愿持田器为良农凯歌归陈破贼状防书飞入甘泉宫甘泉侍臣知姓氏天子徃往闻其风谓当到阙问边事边上如今尘不起但把长牋造鳯栖莫说渡河挑马棰此公淹乆佐一州安用州民遮道留州中老人错料事此公行立螭坳头
　　和程子山舎人赠高虞卿
　　南宫四海英俊塲阅人虽多无此郎御史传呼主司出遥瞻紫案金炉香帘垂咫尺断还送闭户设棘围髙墙巻堆封弥充栋宇笔浸沧溟开混茫麟防学士喜得子【时子山为舘阁】如获寳鼎聨芝房明日都城始传榜声名烜赫无三张平生知巳万不一世有若人安可失方调鼎味荐盐梅桃李何心并【满浪反】佳实论经射防未足论挽取功名看他日同门笑语夜相过起看北斗挿天河凌晨鳯阁拜座主门生来贺争肩摩一时人物尽豪杰太平为寳非嘉禾
　　题罗畴老家明妃辞汉图【李伯时作明妃丰容靓饰欲去不忍之状】
　　明妃辞汉出宫门丰容靓饰朝至尊至尊左右皆动色明妃欲语咽复吞三千蛾睂塞天阍帝独不识王昭君顾影徘徊复良乆尚冀君王一回首当时自倚絶世姿不将赂结毛延夀可怜朱网画香车却来逺嫁呼韩邪不如归州旧村女三幅罗裙两髻了陌上花开大隄暖细雨春风归缓缓宁从禁籞落胡沙长路漫漫碧云断忽看汉月照氊裘泪湿弹丝锦臂韝龙眠防作无声句写得当时一段愁
　　送向宣卿往衡山兼寄胡康侯侍讲【朱陵衡岳仙人所居公是行縁胡文招隠公有雪寃録歴诋诸监司】
　　海内甲马未尽休豪英为时当出谋天生竒才必有用何乃相率居岩幽胡公人品今第一汗漫乆作朱陵游朱陵窟宅倚苍翠此公招隠安可留九庙今谁起頺压四方正尔烦诛求我闻昔时元刺史舂陵地分天子忧少陵作诗颂其事至今人传元道州公为道州绩尤伟谁为再作舂陵讴孤城疲卒捍狂贼高论力诋庸儿羞安得如公数十辈叅错天下为邦侯京洛腥羶不难扫潢池冦孽不难收愿公早请尚方劔先斩佞臣张禹头
　　赠齐轩仲素老【并序】
　　齐轩仲素老自安成至京师游螺川凡十余年暇日偶过其居齐轩面东一山峰曰秀岭烟云草木翠色依然真逸老人戏作诗招之以代东山移文云
</div>
    <div class="pagination">
<span class="current-page">1</span><a href="卢溪文集_page2.html">2</a><a href="卢溪文集_page3.html">3</a><a href="卢溪文集_page4.html">4</a><a href="卢溪文集_page5.html">5</a><a href="卢溪文集_page6.html">6</a><span>...</span><a href="卢溪文集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
