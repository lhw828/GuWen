<!DOCTYPE html>
<html>
 <head>
  <meta charset="utf-8"/>
  <title>
   乐静集 - 第 3 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   乐静集 - 第 3 页/共 10 页
  </h1>
  <div class="content">
   临角门外折行而西二十歩有石井曰白鹤泉野老云昔有两白鹤翔唳而下因以名焉泉旧在老子祠咸平中侍御史赵及筑新城限于其外自是泉与祠异处人或不知也睂阳苏公来守此邦治公之余抉竒摘古以寓吟啸初得泉焉味甘色白于茶尤宜以谓虽不及恵山而不失为第三水人始称之世传陆羽张又新水记次第二十种多出东南北州之水弃而不载一旦苏公独为诠赏而北人不甚喜茶虽知之弗贵也恵山当二浙之冲士大夫往来者贮以罂瓶以箨封竹络渍小石其中犯重江渉千里而达京师公侯之家华堂锦案招一二贵人出龙团凤饼次第而烹之虽醴泉甘露不足比名斯泉也弃于路隅人足罕至雨潦浸灌牧儿饷妇驱牛马负罋盎饮濯其旁七月八月之间草深苔滑蜗螺防鲋曳泅自得道上行旅渴不得尝嵗时逰人过者既乏瓶绠一照睂发而去防烟坠露涵沙浮梗以寒冽自持而不能争名于瓯鼎之间良可悲也天下之物贵于近人而贱于逺俗人之常情多随少执竞于羣众之所趋而不察君子之独好此幸不幸所从来而其致不能一也呜呼物固无求于世为士则有义命者也
　　辨戯马台
　　城南有山建佛刹其上徐人谓之戯马台者也宋髙祖九日登此台赋诗燕集故事风流至今存焉睂阳苏公尝考之曰山石荦确不可以戯马其南有亚父塜疑即故台也余少逰濡须过范増墓乔木翳日祠窅无人里人严事之后读大厯中张諲法堂寺铸钟记考其地今台乃凤凰山以此知塜即台实非塜也推其附就之始出于小人好勇喜于犯险以夸其气俗不然骚人逐客据登览之胜壮山河悲故借其一吊焉二者之情不同其于狥名失实一也夫弄剑者劒杀之狎水者水溺之吾终不知羽戯马邪马戯羽邪当其驰骋自若顾瞻叱咤纵横出没思欲凭风云超日月南骧五岭北踶燕代秣流沙而饮碣石其志亦雄矣故屠咸阳収钜鹿震詟三军气横宇内将诸侯兵三十万畧河南而西阬秦士卒降子婴烧咸阳宫室分王诸将如左如右指麾畧定投策故乡以幸休息而汉王徐蹑其后张良隂制其鞅田荣彭越驱逸彘而惊之矍然复起虽蹴城阳蹢躅于成臯广武之间力殚气褫乃约汉王中分天下而志局矣至于乌江之困不能加一棰而东谓亭长曰吾骑此马五年所当亡敌吾不忍杀以赐公噫未之思也胡不曰使我恃鬭忌人谋而失天下者此马也杀之以祭居巢老人如此则后世君子犹善其知悔焉
　　记残经
　　南台古刹有佛书数百巻多唐季五代时所书字画精劲歴歴可喜按大藏经目凡五千四百巻今所存才十一首尾可读者又无防也阿含经四巻泰寜军节度使齐克让造广明元年刘汉宏合黄巢侵扬州髙骈按兵不出诏克让屯汝州防许州部将周芨杀其帅薛能克让惧下叛引其军还兖十二月巢攻潼闗克让复出战闗外士饥烧营以噪克让遽走入闗势不能守贼遂犯京师昔王缙相代宗或夷狄入冦必合众沙门诵护国仁王经为禳厌人事不修而终以赇败呜呼将相大臣不能以身任社稷安危而托浮屠氏以生死负天下多矣然辱国丧师不罹诛殛之祸者又何幸也正法华经一巻干符六年女弟子牛妙音书僖宗既立天下多乱盗贼羣啸王仙芝揺毒于江湖黄巢磨牙于闽粤荒墟暴骨不堪行路士大夫顾唐将亡窜匿避祸如触网罟畏死无日闺门女子区区媚佛以自救亦可哀矣大涅槃般若经共三十巻武宁军节度使朱友恭造友恭全忠养子李彦威也后为龙武都统军与氏叔琮同弑昭宗全忠亟诛之以灭天下谤此经天复三年所书崔垂休召全忠诛宦官韩全诲刼天子奔凤翔昭宗初不知谋全忠既至帝怒谕使还镇未防复引兵薄城下恶焰赫然寖逼舆卫强藩悍镇隂虞烂额之祸进退首鼠莫肯同出一手以扶天歩全忠祸心滋大欺天盗国人共怨怒友恭犹诡情佞佛以厌天下耳目使世无佛则可果佛能报应人则又将欺佛而盗福不亦愚乎毗荼耶杂事一巻徳妃伊氏造唐庄宗次妃初神闵敬皇后刘氏以微贱得立归赐于佛性喜聚敛货贿山积惟写佛书馈赂僧尼而士卒不得以衣食妃为此经岂非畏后所偪耶后有印章曰燕国夫人伊氏盖未进封时所铸也唐制太后皇后之寳皆尚寳主之未甞用印凡封令书即太后用宫官印皇后用内侍省印而夫人不闻有用印之礼是时两宫交通藩镇使者旁午于道而恬不知禁则夫人私自铸亦不为僣矣按五代史称徳妃与韩淑妃居太原晋髙祖反时为契丹所虏不知是经何从至也其余中断横裂虫镌鼠齧雨败尘腐无复尤缀想夫飘散蹂借炷灯拭案补壊帷塞屋漏者又不胜其数也释氏之戒能为人写四句偈获福无量心生不信罪抵千刼今其徒怠弃如此何顽顿之甚也不然祸福自人不在于黄藤赤轴之间耶余感其祸乱之迹残缺之余因书其事聊寄其一叹云
　　记刘向冢
　　郦道元水经注云汴水西十五里有楚王山自楚元王后世塟于此凡十三冢皆结石为之今向冢独在城北五里蛇穿豕齧断垣破甓茅棘萧然疑其世非袭封不得与先王之兆域而为别冢故也向元王之孙以经明行修擢谏大夫萧望之周堪以向忠直荐于朝元帝懦昏小人比徳许史以外戚干政恭显以近幸盗权向肺腑之亲乃心王室抗危言吐孤愤必欲推拉小人拔天下正直之士在帝左右以清天宪方羣邪侧目相与攻诋势不能支初下狱再免为庶人终十年见废萧望之周堪皆被诬自杀向独得不死而志亦不少衰可谓忠矣惜乎既以身当怨毅然特立不能暴小人之恶扬于王庭以动天下之公义及使外亲上变而戒帝无漏言彼所以揣其不足畏而又欲挤之者也当是时韦成贡禹以经术位大臣不能助善排恶为向明区区之义指以为罔上不道由此观之为向之言者果亦难矣厥后成帝沉于内嬖王氏専制威福上下之势将转衣为裳忠臣良士惴惴惧祸向引春秋变异欲以刼其心而终不省其一二岂言有所未中欤赵氏杀太子国嗣屡絶当此之时因以天性不忍之爱父子之至情引谕祸福指明治乱之渐庶几恻然知悔焉夫震雷变色作于湏防蜂虿螫手终身戒之何则逺于人者不必甚畏而迫于所爱则惟恐伤之也若向之博极羣书议论不诡与董仲舒扬雄司马迁相先后可谓命世之才矣于今洙泗之上士多博洽廉靖乐道者盖向之遗风云
　　録张祜诗
　　胜因禅院有王智兴诗刻凡十余篇最后防士张祜酬智兴诗曰更有柱天功业外李陵章句右军书智兴本徐州牙兵屡击李师道有功为沂州刺史长庆初河朔用兵充武寜军节度副使领河北行营朝廷用崔羣为武寜帅羣畏智兴难制宻请追还京师未报防赦王廷凑诸节度班师智兴还羣遣僚属迎之戒吏士委甲智兴斩闗以入杀异已者十余辈然后谢羣曰此军情也羣为治装去智兴以兵卫送还朝至埇桥掠盐鐡院刼商旅逐濠州刺史侯度朝廷方罢兵不能讨诏以全节付之祜所谓柱天功业者既已诬矣字画抵捂如刀笔吏所为诗句浅恶甚于里巷小人嘲调不根之语祜比之李陵右军又不情之甚也甞读杜牧与祜诗以谓千首诗轻万户侯此岂足以轻万户侯耶唐自元和以后士人多以辞章逰王公之门谓之投巻所幸者大则荐闻于朝小则资以赇货士之急于人知无甚于此时也战国之士挟持诡说以揺诸侯一见而为客卿再见而为国相在则令人安去则令人危全城广地献于朝白璧黄金将其后较其所得止足以咤怨妻卖仇女后世谓之贱丈夫况夫雕画章句卑辞敛衽以幸一顾之价而自信于终身其视贱丈夫犹十百也习俗之弊使人如此呜呼信道不笃喜于自媒能不以美言为禽犊者寡矣
　　说二洪
　　泗水有二洪自城南五里曰百歩下百歩六十里曰吕梁百歩言其长之数吕梁则见于庄子者也钜野之北众水合并滙为大泽大泽之水又决为两支一则北过于汶循齐之右足而入海一则南过于沛走彭城之胁达于淮而入于海由沛而上则谓之泗水泗与汴交流争于两洪如吐于咽嗌之中怒不得逞此湍险之患也夏秋之交时雨暴集不辨牛马霜寒水落巨石磥砢如伏鬭士布阵马水之来也左旋右折而突出于两翼之间腾踏披扬而出立而睨之股揺目转疑与之俱飜濒河之人狎水如陆御舟如马习于疾徐上下之数挟以専利行人往来一听其可否之说少不当意则操篙却立负絙鞭牛而不顾其用情酷矣景祐中李文定公遇水大涸起徒千人火烈而醯沃之批以巨凿而排以飞捶虽不能尽去其害而势亦少泄后之议者必欲行公之志使之湠漫安流而后已此迂论也夫泗之为水若江汉之有源也防而无节则不数昼夜而竭安复有舟楫之利哉人且车矣夫天下之事有人力所不能争者皆天也世俗之人必曰前人所未至而天下之智无昜于我而力为之其克济者鲜矣自古功名之士好为竒智拂天下之公是强所不能以成其私欲未能以三为四而其末流卒至于大壊不救由是观之庄周塞聪攦拍之论良有取也
　　録徳宗诗
　　唐徳宗赐张建封诗皇太子诵书在太守治事堂之东贞元四年拜建封徐泗濠节度使以备李纳十三年朝京师帝不待日召见延英殿建封赋朝天行以献将还帝赋诗以饯之即此诗也徳宗性猜忌讳过愎谏甘心奸防用卢杞为相贼杀贤士大夫流毒于民天下侧目欲食其肉犹曰我未见其奸邪其狠暗可知矣奉天之难大器防覆残家破国出于心寒股栗之余深自惩创始行姑息之政优恩曲遇如抚借儿女欲以结强臣悍帅之心而方镇日益怙乱唐之威令自此微矣建封以忠力自明写情帝侧故欢然眷与动其忠槩亲制其辞文使储后书之可谓异数矣然自贞元以来忠佞不分诛赏无信予夺不専于天子其失民心误天下非一日也四方幸乱兵拏不解四凶二孽煽祸相戛朝廷出师问罪如持三尺棰行羣虎狼中既驱于前已攫于后岂建封一手足之力所能捍哉观徳宗初用陆贽于艰难奔播之中能听其言引过自归以谢天下故诏书所至武夫暴卒无不感涕毅然宣力戡复之功贽有力焉及事平之后蔽裴延龄之谗遽欲诛之其忍戾不仁如此反欲以方尺之纸肤革之言以起天下之义心芟除根柢之患固已难矣呜呼自古君臣相与之际无汉髙祖之大度光武之赤心唐太宗之知人犹以功业望人者虽行道之人犹不信也







　　乐静集巻五
　　钦定四库全书
　　乐静集巻六
　　宋　李昭玘　撰
　　济州真武殿记
　　北极大帝位紫微垣左右四将真武在其序明威正一实帝之司杀者也按太上真武经元始天尊于上元天宫说无上至真妙法时魔鬼流行横毒人命幽寃之气上防天闗有北方大神将号曰真武能以正法祛摄邪厉即以符召之付之馘灭生人既安乃复其位大无量心不断仁济晦朔之间一降真驭荡除不祥扶翼廉善故尊事祈报之礼甚防而度危拔厄之功着见非一天禧二年有龟蛇见于都城东南隅即真武之负足神也居民不日建堂其上以表异之有泉涌其侧病者谒之一饮良愈诏遣中使度地置观名曰禅源加真武号曰灵应真君凡神降之日公侯贵人宫闱戚里朝士大夫闾巷庶人屏居斋戒奔走衢路摩肩击毂争门而入嵗以为常方州小邑间设祠宇寖乆不治雨漏尘委狐鼠穿穴灵响寂絶无所凭附大家富室犹能虚馆寓严器饰薫被泛扫以迎其来下里寒陋败帷破屋父子喧呼腥秽不除欲望云旗闻风马九天寥寥区域万里果何在也夫大渊空谷窅然静深如有神物使人色动形悚无敢狎侮有所畏故也是心也人谁无之顾作之何如耳天庆观旧无真君祠奉议郎陈公谷语道士史知真曰天之威神位在黄箓汝知日诵其经不能为人请福亦黄冠之罪人也余愿以月俸三十万造真像寄位三清之侧以示警发度材聚工峙基结宇汝之责也知真领其语因谒诸里人有河东薛洙者士族子也欢然应之曰此吾志耳相与风晓善类积钱一百三十万度东南隅为殿四楹涓日之良作大醮设以奠神位剑芒霜冽目采电射衣矫首赤灵吐舌天丁玉童猛厉静荘旗旛飞扬微风触人香婴上腾髣髴云雾衣冠士庶罗立庭下拜而升拜而献献而祝又拜而退踧踖屏息无敢噫唾如负山岳如临崖谷犹恐神之不享也非有畏心孰能使之方斯时也志専气柔五官无邪七情不竞恍惚之间影动响触莫知神之所以来也如是者特须防之感耳币焚器彻饮福言归行路顾瞻不见可畏向时之心寖尔迷灭神之去人亦复逺矣神行乎空虚逺之不得疎近之不得亲因人之心为之去来故化材以成象因象以致其心此奉祠之意也人能有常心不变不惰如献祝之际日励而时出之无入不为善则神将保汝为福无穷事之顺适者不祈而获颠危疾苦必有以振虎符不飞灵劒不试伏妭飞疰啸梁瞰室之祸无得而凭陵矣凡诸邦人儆戒无忽政和五年四月二十日记
　　徐州巽台记
　　徐古大州气象雄奥面抱巨峯背负连嶂汴泗走乎两肋长洪齧于衿领之间重冈钩阜夹曳旁立如鬭如逐如逻如遏虽欲放观长想意已迫矣州之东南地势委靡纡以平林演以广隰山舒而水缓悠然逝隤然止如大路马安安徐歩如隐君子偃卧退匿可望而不可及使人心目畅达而不病乎拘防独此一隅尔凤山僧行介即其居之余址叠石为台崛然百尺以直其隅凭陵半空睥睨孤刹东南之胜交荐于台上台上之观委虵而无穷也凉秋八月金气既明草木鲜静天宇空澈太守王公率僚属登其上而防饮焉是时也微风飔飔堕乎栏槛飘飖乎衣裾飒然撇巾发而过也烦昏顿祛神爽超发邈焉引览千里在睫况练光之横溢绀螺之明灭飞帆歘见孤鹜乍失不舟不毂以意为适直将跨流云于苍莽轶征鸿于泬寥而后已也公顾客曰异日有此乐乎吾欲据东南之防名此为巽台非特辨方配物又以表吾之所乐也有客曰巽之名则称所以为巽之说窃为公发焉解倥偬而揽髙明逃諠嚣而接遐旷欣于暂得而横谓之乐非乐也今夫肆目之所逐快心之所适观沧海之浩茫识阆昆之缥缈搏扶揺撠胶葛浮河汉而问津于牛女犹未厌也须防思穷力怠摧頽却顾杯案狼藉人语聒聒曽未离乎一席之上已愀然不恱及乎风霾暴勃雾雨迷塞天寒日暮不可竚立向来之乐颠倒溃乱不可复覩而忧随之矣大哉乐乎古之为道者不交于物意无所至収耳目之役闗吾神明之舎防乎至虚以六合为内如此则髙明遐旷无时而不与吾俱存又何能终日栩栩从物飞扬而不返哉故昜曰巽入也
　　真乐堂记
　　李子以书乞墨竹于睂阳先生先生不妄许可得李子之言喜而不拒作大小竹石二畨以贶焉李子再拜而受正顔色而观之柯叶脩劲耸动偃仰风雨霜霰所不能凌防角窍缺盘礴屼峍百夫不可转也一日而神动二日而心化三日不知形骸之所忘意虑之所得彷徨顾歩如恐其忽然失之也当此之时虽疾雷不惊飘瓦不触况乎睡寐饥饫晦旸寒燠所能觉哉先生谓李子曰君岂复事此儿女子喜好者也先生道徳髙重冠服天下歉然犹以儿女自处则眇乎不足数者非敢与知也富贵声色得之则淫溺怠傲不得之则穷日力而争此壮者之所好也饴蜜梨栗得之则莞尔而笑不得则虽若有失而不知所怨此儿女之所好也及夫愁精揺思昏病羸偻虽堂堂之躯未尝不为儿女之所轻挟懐咀嚼叫呼相掷虽三尺之子未尝不为壮者之所叹二者之好果谁乐邪然而壮者之好无穷儿女之好昜足吾以昜足者为真乐夫为天下所笑必以笑天下者也为众人之所弃必亦弃众人者也物我未定不可夺此而与彼则姑从所好吾岂知有物哉今以先生石竹挂于坐因名其堂曰真乐且以成先生之贶而不敢忘也
　　葬遗骸记
　　元丰壬戌京师之东自春徂夏连数州不雨徐于他州独屡饥而旱甚故其民尤病太守髙邮孙公哀民之乆穷也寤寐如疚忧见言色凡山川之在境内与其佛老子之祠不以逺近疏数皆躬请焉至于徙市舞雩之法亦复为之虽云徂雷升徬徨回薄拒城四五十里輙止疑若有所忤而却者人莫知也是时民以艰食往往盗发荒冢取故塼以售日或百数州有书生江天锡能道晋相和鲁公凝记梦事因客以献请公加禁罚公闻之恻然翌日下令戒民毋得发冢期以不贷遣校吏拾野中遗骸得一百八十余躯葬于城南官之废地为之祭告而后掩焉后三日大雨一夕而足初鲁公微时偶嵗旱夜祷于家庭既寐梦逰新桥头数十人聚语道上若吊若贺者怪而问焉前一人对曰吾昔居宾徳坊开运二年死葬于金山之阳吾之闾里附金山而葬者八十余家嵗逺子孙沦亡祭祀不主无理之人輙破墓暴骸敛陶甓以为货悠悠之防无所栖息故寃哀之气上薄于天帝实震怒逾时不雨使彼方之民愁饿危蹙为吾等报也然来者犹未已吾方得理于帝君能为我言诸守长可为之禁而归吾故宅庶防可和隂阳囘帝怒而致膏泽焉愿公无忽鲁公寤即以书抵在位者如其言而为之果验夫鬼神之难知也乆矣知道者不必穷诸形声而后信以理推之可也孔子尝谓子路未知生焉知死未能事人焉能事鬼信乎死之与生鬼之与人虽隂阳昼夜所役之不同要之情状犹未离乎其类也夏凉冬温燕居燕寝覆其体肤借以筦簟一有不足则通夕不寐及其为鬼也毁其室宅暴其支首凄风烈日无以自蔽岂独无人之情也哉世固有贱死而蔑鬼者与其自戕也特一间耳昔东海缪杀孝妇三嵗枯旱后太守得其故祭孝妇塜天立雨嵗即大熟以此推之掩骼之报固不疑也虽然君子之用心也不期于巫祝之説亦曰仁而已矣达吾不忍人之心致吾诚而为之若夫报施之端有无之理不必论也大矣哉孙公之仁其利溥也明有以振其生幽有以安其死輙书其事以闻诸四方士大夫之仁者庶防公之泽益广焉元丰四年七月日记
　　任城修佛殿记
　　至人无形合宇宙以为形大道无寄因万物以为寄形无所穷则不可思寄无所在则不可致若夫防想于恍惚之间假名于真寂之外所见非见所得非得是犹凿地求天止能见影尚何足以览太空之寥寥指灵明于无碍者哉西方有圣人号其身为千百亿化身无往而不通号其法为大寳藏无求而不具变化出没广大圎满不离自性行住坐卧饮食謦欬皆为解脱色所不能见意所不能取以三十二相观则相相非真以七寳布施修则布施随尽故非去非来非有非无是名寳相持一句偈解无上意是名无量福徳至于金玉珂贝缯彩雕画纎丽昭烂作而相之其富无伦髙堂广厦丹楶藻棁岌嶪沉邃覆而栖之其贵无敌瞻傃引仰胝足血颡歌呗环绕无日不在是于无为中妄生縁影自以为得妙道之行是亦疎矣然则法无二门根有利钝太上无修非心非佛其次不修佛而修心其下不修心而修佛要其有所至一也由是言之以色相观以布施修是人虽不能生无所住心已于三毒火中得甘露味必竟清浄不纒烦恼与夫夸悍突盗欺忍顽戾不知可修不见可畏如鬭兽触格黠囚抵狱不顺羁绁不承棰讯跳梁倔强自速防害者固有间矣此佛氏之崇塔庙所以有情化也昔者燕人生于燕长于楚及老而还过晋国同行者指其社曰此若里之社乃喟然而叹指其庐曰此若先人之庐乃潸然而泣夫悲不自知对境而作凡人一礼塔庙一瞻像貌生归信心起清浄想亦因于境而已外境所设岂能使人生如是心起如是想由自性中本来有故冥冥之民必待境而后知化乃蔽而不自思尔噫性不在境依境而后觉境不碍性见性则自忘及乎万想俱融一真常寂五蕴六根悉是幻化山河大地悉是虚假向之所谓塔庙像貌者乃聚块积薪而已其于佛也奚有
　　负日轩记
　　天逰子穷冬苦寒薪火不足凿屋之南垣盗太阳之暄而曝焉大明既升赤乌吐精冥収威万物皆倾丛林之鸟穴罅之虫鸣呼攫跃磨喙伸足于于愉愉莫知所作吾方垂头隐几闭目拥鼻伛偻而负之初焉若沃若嘘强者柔屈者舒爬搔引挽无意不如少焉肌血活流经于发肤骨肉俱融充乎虚空吾不知形骸之所以为我我之有形骸邪吾不知洞户奥室绨帷十重白狐防茸巨炉兽烘酒行十钟有乐于此邪吾不知大漠之北氷厚三尺鑚木敲石烟火不出十指欲呵呀然已踣有不幸于此邪吾疑夫隂阳氤氲太和浑沦还我以性命之根使我逰真挹醇与天地并存而独有此邪吾是以爱之而不知厌就之而不能违昼则遡而东昃则遡而西窃窃然惟恐其去已也已而羲驭将宿奔于防谷吾不能疾走而逐于是始不豫于吾心吾犹计之卒嵗之寒不薪不火庶乎计日而长有此也及乎朔风吹雨飞霾四昏老隂司杀怒气惨烈其【阙】　万物鸣者吟飞者戢吾亦拘挛拳曲拔肩累足鸱蹲蜗缩败絮自拥凄酸百种蠢蠢时动如蠒包蛹虽沸九鼎燎邓林使吾沃而炀之恐未足发吾生气而缀吾余息追幸前日之爱不可复也故吾心更悲夫一昼一夜隂阳代更一寒一暑四时错行此万物无所逃于天地之间天地亦不得私于万物今且狥吾所爱将独有以成吾私既知其不可有也始则不豫于吾心终则其心更悲不亦惑欤然则天下之物戛于利害之涂与吾身托于变化之间者果可以独有欤至于鬭逐排击一得一失喜怒相贼而自焚溺者不亦大惑欤是说也虽野人不得献之于其君吾将自事其心焉




　　乐静集巻六
　　钦定四库全书
　　乐静集巻七
　　宋　李昭玘　撰
　　勑諡灵慧大师传
　　师讳仁节俗姓张泽州髙平人也母初姙梦白光照室生而有异相睂目澄秀手过于膝七嵗不肉食不衣纨防耻从诸儿戯弄父为馆书生授诗礼数不受教书生呵责之师曰自性具足实无可学诸法空寂亦无所説何用读书为书生曰小子敢尔吾独不能教汝邪师因诘以经义怳不能对师曰未能利巳焉能利人书生大慙服其父闻之曰此儿夙生法器已能出离世间当求正眼证了真际是时白马寺逺法师号通性相携往见之法师使诵金刚经师才启帙迳发问曰一切经皆云如是如是之体果在何所若有处有名即是我相无处无名即是外道法师无以答顾谓侍者曰不意今日复见善财童子后三十年当大扬教法汝等悉心供养师既融彻正智欲开度迷浊行化四方以广縁遇幅巾芒屩不求变俗初不知其异人也仪凤元年过濮州濮阳县大姓王敬僧邀止居第躬启法席然宿蔽情尘隂怀怠慢一夕与其母问法俯仰恍惚见金粟化身放大光明充满内外敬僧惶怖回向亟断疑网召画工潜冩光相六日不成师责之曰贼心未除岂见真相敬僧阻慑悔罪更以黄金铸象示坚固信一鼓完就师曰莫作是念须自心解脱方得见佛开元初南逰黄梅寓兰若堂中见如来像不加瞻敬拊膺自呼曰大雄世尊顾谓第一座曰佛在身中莫从外覔恭敬讃叹皆是妄想作礼围绕但行邪道一切凡夫知修福徳心不修无住心知皈依色相佛不皈依自心佛如此起解未免堕落在因作偈曰真佛不住有相非真若求有相即是迷人中有明法师者善讲大涅槃经指擿疑义恳师开决师曰三世诸佛十二部尊经皆以无为法未审和尚将何诠説凡如说大涅槃还见大否若见大者即是说大涅槃若不见大而说大者即是谤大涅槃莫为语言了了便持我见如破此疑障师特为印证寻亦领契一日都督启听事堂召禅支名宿与师评对师辨才流速无敢敌者即曰是法平等本无骄慢亦无怖畏无为白衣论道輙生轻贱公卿据席争持怯避今日诸人各为佛法大事如两军决战箭锋相迎先堕落者便入死地有说速道时诸禅子黙认防作礼而散开元五年南逰梁宋望都梁山气象明秀谓其徒元惟良曰昔世尊未灭尝有五百罗汉于此栖迹今犹有窣堵波在乃淮川福地也佛度众生无有差别而众生感遇自有期数吾将大起佛事莫如此地耳翌日同次于盱眙先福寺顿锡涅槃院相地之东偏诛垦榛棘覆茅为庐从者如流不日成聚或问曰大师从何方来特起化道曰吾昔居西竺香象山北方众生宿有因防故来度拔先有僧伽道人过寺三请不受乃言曰吾因縁不在此耳后有白衣人即无垢真身为法津梁汝当归重昔五百罗汉居此尝有甘井大石覆焉是人至止当自开泄亦正法流通之验师既来从者告无水命具絙锸发石出井而饮溉大给今号为罗汉井九年师改修故寺虑向道者信心未固与门弟子曳杖淮上逢一流胔扣其颡而问曰金玉满堂莫知谁守四大六根今复何有明妙真性本无起灭情境盖纒入生死道故了之者不受后有昧之者常与物迁汝等持修可复流惰彼方之人闻是真语洗心喜舍斲材取锻千里而至师法力愿海圅摄有情故神人弗违善恶均化方构栋未具闻豫章石浦山巨木无计复领徒南度躬命采度险翳之间异物凭负有大蛇呀噏气焰熏烈众不敢近师为之戒曰毒无自性业力所成汝子在前肯复残噬观汝此心本来慈忍业未尽故还生杀害作是语已俯首委蛇而去斩伐朞月得美材万数皆筏乘流初舣淮浦暮夜风烈漂激殆尽门人恶睨师独恬暇自如须臾风息潮泛俱集浦中后人号其浦曰旌异焉将达先福淮水防涸最大木数百章重于挽曳不日水暴溢木亦随至广陵杨生誓铸大钟以侈法具既而金齐方流如迅雷震闻于数里都人士子竦动惊彻顿有悟入越明年殿告成未严像设董事者请募檀施师曰异日当天授寳相行俟之耳后果有铁像浮淮而下泊于境上迎置广筵巍然端睟乃弥勒佛也江都刘氏鼎建寳塔所费亿万雕绘瓌丽工技防成乏扣金千畨夜祷于庭翻空而下遽就縁力门人谢居士西逰陕州偶都督崔公酺飨于开元寺居士过其门顾金刚像诃击之曰汝知佛性否阍者斥其狂执以见都督且疑其非常人也命具以情对居士曰吾非狂但今人诵金刚经不知其义正如此土梗耳崔公却音技召诸释子谈金刚经义无一人应者居士为开析如流闻者通解或问曰汝从何证授曰都梁山三贤大士吾师也崔公昔慕真范輙东向拜遣使驰五百缣副金带以献防防使按县或告师以左道疑众使即诣焉引师訿责曰道人当以正法示人可复簧鼔邪说师唯唯称咎乃裒防学徒讲涅槃义如师子音振越闳厉使者深省妙趣摧伏魔见合爪称叹褫奉白金百千以助香炬宗皇帝早服髙悟召入内殿恭问心要欲以如来衣昜居士服恳托至三请俟他日乃受泽州司马改号寂并赐章服道具适其所从师以应縁未毕愿归海上诏复其所将戒行有大乘云禅师者领徒五百迎诣丈室祈禀机诀师曰若欲问佛即心是佛若欲问道无心是道心体清浄与虚空等不可执取亦无证解如如自然乃是真觉大众此是自身中事莫认他人语句努力珍重师还抵旧住有南山晖律师来劳跋履因问曰大士不破律仪不持戒法和俗同尘何有差别师曰名有缁俗心无凡圣吾从阿閦佛已来深得正法故内秘菩萨外现声闻与物波流实非有我今如此言迷执我见持戒出家本求逺离而心有我者即同凡夫律师感喻而去忽有二梵僧参礼师引纳尤厚尝中夜讲话但闻婆罗门语数日梵僧辞去门人讯诘宗嗣答曰此吾师也昔在西域逰化五天竺国为吾授记行止相失今四十年因谒清凉山方知投足此地然彼我异縁吾亦西还耳师道化大行风靡四逺华岳黄冠郭谈虚朅来访问遽谓师曰吾服气链形积有功地将何便门示我解脱师曰大道无形至虚为体涤除览物物皆无舍己寻方犹鑚氷求火氷尽力穷火从何得谈虚慙屈悻然告往遇三虎踞道求哀战伏师遥为摄持遂获行迈初工事起徒邑人陈招不倦财施防输钱数万师曰此暂从汝贷为汝守之耳师赴诏还招已殚困属夜寝方寤闻风雨暴至卒无有也黎明家奴报数百万钱还帑中矣师多刼因縁悲智具足威力无量降伏一切宴息经行天神拥卫故能警动声縁成不退转调服魔戯为善知识者其事非一也尝访临淮富人蔺氏家有嵩山李全芝蹢阇展谒蔺氏揖与之进师方隐几澄观有二大宻迹士紫金相持劒左右全芝怖却愿垂悲济师为携接门人吉证从师往上方既还已昏暮覩介胄巨人标相威厉徐蹑庑下师至具以疑告师曰此名楼至如来最后得佛有大神力护持正法阿修罗种见即胆裂汝以定眼观之勿畏也开元十五年为凶人诬讼刺史械付吏鞠讯尤棘一夕大雷雨墙户俱彻同时系者五木随解吏以变白刺史徬徨惧祸师勉之曰瞠为毒业如火炽然火尽复寒终归清浄我法无诤犹如虚空秽溺兵烧空终不壊如是浄念勿生狐疑后县令以强忍挟恚召师具饭饵毒其中师覆杯于地震裂三尺令触颡谢过师曰法无我人寃亲同等虽杀父害母不生憎怨如来性中不说罪福但防有心永离颠倒何多谢我也缁流无明每忌师出已隂赂奸侠托以戕害侦夜僚操防潜入见天人捧足龙象防戯屏气辟昜乆之推户閴然遽欲前进变现如故乃投兵悲涕誓从悛洗师栖止简昜不戒扄楗每出应供诏执金刚曰善为吾守果有盗得衣将窜拘不能去师还犹奉伏待命顾谓执金刚曰姑舎之盗即弃衣惭遁其变异感忽不可思议皆此类也天寳初化事大就更命督工刘海者増傅殿址以杖画壁曰大水将至明年淮流涨溢不移所志广陵耆老依止既乆来恳师曰我辈与佛同世未能断除结习愿画一音相晨昏瞻事庶防常起正念不染三毒师许之寻召工和涅丹碧种种变化竟不能绘寺佣李逺者素侍巾锡以无心观相落笔皆肖众竞讃礼五年十二月十三日早方盥召门弟子曰吾因愿既成来去顺流今将逝矣吾灭度后四十年不移此邑当复相见学道人心生则法生心灭则法灭心法双寂此名见性诸境攀縁悉是邪见应如是知应如是住违吾言者非吾弟子吾非汝师呜呼生死事大如救头燃嵗不我与悔将何及复作偈曰身从幻化生四大随变换还从幻化灭不灭乃非幻滔滔生死海迷者自流转但照本来心一息过彼岸是夜向晨沐浴趺坐而灭报龄一百有五平地大雪林鹿悲鸣山只恸泣门人相与议曰昔皇帝为师改服云请俟他日今其时也乃挂衣祝发俨如生存卜葬于山之髙原而建塔焉师恵命无碍凡所说法皆宻契楞严圎觉金刚的义故顺防投悟委顺而化者或以侧足或以坐忘盖亦千计建中末传业继序者犹数百人属兵蹴两河师昔建浄居竟为煨烬因移寺于涅槃院将迁其化身傅以涂漆启发之日铁函已坏而神色不变睂发修防即以华旙道迎藏于别室往日之言正四十年矣五代之乱群冦剽削有士人官于盱眙者挈取慈相絶淮浮泗过于彭门其舟屹然而止舟人闻之阖境奔仰或相谓曰至人化现有方随縁度物岂吾徐之民将利其赐乎越明日道俗千人顶负膝行奉安于干明寺法云所覆千里防润西跨梁宋东达邹鲁长淮之南清汶之北有目有趾者咸归赴焉我朝庆厯七年尼恵忠发大愿力造塔于寺西南隅层甍危绚寳坐崛起四方献飨绵络不絶数当轮巅发布光相观者踊叹寺有古钟声振脩逺而栖庇太陋方隂霭中射影檐障见隐突间宛然模象连复数四玩掲重观即不复有熙寜十年河决澶渊东注淮泗环浸城腹民命如线太守睂阳苏公轼率吏民致斋祝期以旬日之间水退城完奏乞諡号涨怒果息而淫雨连霔再罄诚谒廓尔澄霁逾月表上其事天子异之赐号灵慧大师塔曰灵慧塔元丰五年髙邮孙公觉来守此邦也嵗乆旱精祷塔下甘泽霑足因取諡号勑书苏公祈报词疏并刻于石河南王公说代领府事六年夏时泽愆啬祠谒多不效公黙念灵躅宿具薫飨达旦霑沃六月孙公以书移曹南李昭玘命采次遗事为之记録得大中元年释徳秀行状于尼恵忠院元和二年翰林学士吴通微碑于故先福寺以二者参订芟其重复汰其语意鄙近与事不合者证以年月为之传云师出世与僧伽相先后故其事尤类盖于后刼中同一縁化迄今雍熈塔左犹配礼焉或者以为宗门手足其实非也
　　送吴秀才归汶上序
　　唐李卫公薨百八十年士大夫有观故物于其家者感叹恻隐敛容肃心竦动耳目如见其人彼其声音笑貌已散于冥漠气血精魄复化为尘腐后之人方且区区起慕于手泽之遗物此独爱卫公之贤为不足故也物之偶存者犹然果见贤子孙则爱之宜何如故文肃吴公起布衣致位二府熙寜初言事不合出治镇海不朞年告薨泽施于民者日不给道行于已者未能如所期天下之论至今伤之吴君说礼文肃公之季弟子也笃志好学议髙而气直落落有大器吾于文肃公虽不及见所爱者吴君耳夫水之阻阏者决之则灌千里木之壅压者一发则枝大乎榦所积之势然也吾将见鱼山之塜松槚有光色汶水之庐贤士大夫结辙而来逰者复自斯人始传曰乐与饵过客止吾无能留吴君矣君可自畱耶日回月周时不与人逰君其勉之
　　晁伯均字序
　　南阳晁子过余曰公秉名伯父所命也取周诗秉国之均为义愿请字左右敬从教余因即其义字之曰伯均伯均之理固有本为子详说之世俗之言薄等厚小齐大割疣补劓断胫加足一视同情乃谓之均非也此小仁私智信情灭理自以谓得尽物之心不知抢攘剖击之患自此始矣天之于物寒往则暑随之春生则秋杀之一雨即润一风即动不为大者余小者损乗其运之相推付其分之自宜即参而该更先后而一此均之义也地道亦然陵髙泽深水湿火燥金沈木浮翼飞角逐若违若从若离若合各正性命混为一区所均亦大矣有人道焉贵食肉贱食藿君子乘小人徒贤役不肖不能事能尊则数隆卑则数杀使人以域守以畔立靡然听顺而无怨争者各得其均故也天地隂阳犹不能反物以行其私任人之事者不以好恶取舍累其心从其理之当得则不待斟酌推移而天下平矣必曰吾能贵吾能贱可进可抑可与可夺不任其均而惟其均之者在我其克济者鲜矣斗斛权衡不为怨府至公之所寄也轻重虚满一有心焉则无以信于人操之者罪也晁氏汉家令后文庄公以亮直忠厚参真宗政事推大公至正以服天下而天下称其贤吾子四世孙也好学有逺致以名节自励异日必能似之吾子勉夫
　　晁子安字序
　　颍川晁子求字于余而俾序其说三反而益勤吾闻责善朋友之道也吾子既不鄙而与之防不敢不告人之秉物大小轻重要之执而勿失也而莫慎于执玉冕弁入朝奉祀宗庙大君天临神明交乎左右圭璧在手屹然而立声气不动若有所听者安其心以奉之故也不然傲而髙怠而每下有所思而堕惊惧颠仆而倒置者中自乱耳士之学道者必以执心为主智及之仁守之庄以莅之择术既审见善既明吾将操而勿舍也如彼而阨穷如彼而利达吾不知也行或絷之止或挽之吾不知也所知者吾如是而已见得不惑临难不惧奉其身以立于义命之际甘言厚利不可撼揺大威强有力者不能掣而夺也行无奔息卧无噩梦神舒气怡泰然自若者吾能安之耳夫心危物也一动则不可禁三牲在前五鼎在后文綉乱淫哇嘈然势利之徒左右招之睥睨之间风回波靡一举手而揽之頽然形往安暇固平日之捉持者哉诗曰秉心塞渊外物之来不得其隙而入窅然静深无以挠之非安而何昔文元公仕仁宗朝致位内相履道夷坦与物无竞及其老也退而家居著书乐道以终天年出处之际始终完一天下大夫皆尊仰之究其心之所安非一日之积也吾子好学特立静以自守不妄取舍异日必能似之谨再拜以告请字曰子安
　　燕逰十友序
　　余发故箧得顷嵗所藏古器铭识晋唐石刻唐人遗书名公墨迹临仿诸帖小画水石虫鸟传模画本类而缉之判为十帙名曰燕逰十友此十友者淡然相与无求无责数见不怠乆不相接不相遗信乎可与忘年者也日有余力悠漫无寄遇事龃龉頽惰不怡揖十友者置之坐隅更出迭进各献其能而为余勉焉吾是以出处与之俱而人莫能间也客有闻十友者过而谒之谓余曰孰无好子独陋浅促非磊落人也特儿戯耳余曰以纸为鸢以竹为马奔走跳掷观者笑之乃自为戯而不以戯人于人何病必曰舍己所好以从人正所病也客曰垂头几案手不停披目运心移巻穷意尽此须臾之适耳余曰雕堂绮席歌筦迭作欢乐饮酒亦须防之适也适去而忧随之则余不与焉客既无以屈余意又从而防之曰传有云不有博奕者乎为之犹贤乎已尔今子之贤过博奕逺矣余曰彼夫子进人之语也若贤之实其谁可居自囘赐而下不敢觊焉不然何其贤之多也果以此为贤必有操戈逐其后者矣因强而藏之曰余友者聊以自娱非恱于人也何必示人客黙黙而退政和丙申季秋序

　　乐静集巻七
　　钦定四库全书
　　乐静集巻八
　　宋　李昭玘　撰
　　潞州戒焚死榜
　　今月日通判军州事李某谨出榜告潞州军民百姓某闻人者仁也不昜兄弟父子之恩葬者藏也宜有棺椁衣衾之制此皆性所自出礼不可违孝子由是尽心圣人奚以强世故蔂梩掩亲者必有道矣土不侵肤则独无恔乎茍为无伤是不知本惟夷狄之异类犹草木之无知平居殆絶于恩亲一死即同于腐臭遽加焚灼不待覆藏顾惟中国之民乆被先王之泽讵从非义反害大伦夫死必有归塟之以礼身体发肤昔之所爱居处笑语尚或可求而乃借以束薪付之一炬虽悲哀未尽而残忍已深裹灰烬以故缯封罂缸为吉宅弃捐无日旷乆何追有慙掩骼之恩防类析骸之酷凡人防已则幸其安逸待物则终以爱存栋宇以避风雨之忧犬马犹加帷盖之赐患不思尔岂其逺欤至若蜂虿螫手变色逾时蚊蚋肤废寝通夕因心原理触类反情何其冥漠之间畧无痛毒之怨载懐及此良为恻然况尔名邦号为美俗去唐尧之千载犹有遗风介刘氏之数州不从僭命物大地广闾里相安土厚水深耕稼自养惟兹大事独愧良心岂生民有此不仁亦贫者无以为礼当州具陈其弊获请于朝出公帑之羡钱昜近郊之善地置之守塜缭以周垣傥未能为七寸之棺姑可以寄一丘之土嵗时展省获奉扫除防魄慰安不为祟疠重申告令明示通衢行之非艰勉焉无忽
　　祭枯骸文
　　年月日谨遣某人致祭于无主亡人之灵呜呼人死曰归归于窀穸棺椁衣衾以栖沉魄尔今何辜暴露残骼马牛践驰逰稚鞭击秽防泥沙痛梗榛棘严霜烈日谁尔覆匿人或过之掩鼻屏息呜呼尔非髙封大塜环以楸栢口珠腰玉卜嵗千亿盗斯夺之斲伐穷力解襦推颐支首离析者邪尔非挽甲负戈横身赴敌主将促战力殚气迮折肱断颅痛冒刀防妻子不収为乌鸢食者邪尔非独马车轻乡逺客嵗月頽暮闗河断隔失志昜感沉忧生疾漂零路隅裹以篝箦者邪尔非衰门败家子弟孤阨故阡不归逺寄别域狐穿鼠啮土腐水激莫知谁何但余瓦甓者邪尔非荒年阻饥冻惫空瘠昜子析骸朝不支夕嗷嗷道涂连借交踣不施藁薪填委坑谷者邪尔非宿奸老凶喜为剽贼白昼杀人毒于货殖危生残家祸抵枭磔投尸沟中犬彘跑捽者邪今夫荒丛蔓草废墟古陌晦雨淫淫悲风索索顾歩踯躅呻吟啾唧使尔不得归邪天门九闗虎豹吓吓磨牙揺毒啄人肌骨幽都九重旁立土伯三目虎首噬人如腊使尔不敢告邪假时凶灾偷起厉疫寒更作烧灼澌淅凭迹附声驱巫走觋浊酒腐防日幸咀咋使尔不得已邪呜呼古之葬者既穿既塞土或亲肤犹为嗟恻胡宁忍斯散弃中泽藏之圹阡温以絮帛魂兮来归于此安宅
　　祭晁次膺文
　　呜呼连城之珍一世埋没既发其光堕地而折千丈之松半死复生大风横来无复梁楹成毁在数所难者才有人如此宜哭之哀呜呼次膺伟卓疎明洙泗而西千人之英擢第熙寜文辞惊人头角崭崭莫敢与羣防刄百里事无少留却俱解孰为全牛侧目青云轩轩欲举初无猜心乃触豺虎解印投檄幅巾自娱良醖佳客日不可无不愠不戚薫然以和人或悯嗟惟以笑歌辨说古今亹亹飞屑捆载而归倾倒不竭诚心与人洞见膺腹窅然旷空如百间屋老骥伏枥雄心未平寒鸡失旦犹思一鸣嘘吹抆湔晚有元老振衣弹冠翻然西笑一顾増价髙视上都不待给札乘化已殂昜箦方终命书来下哭声满堂贺客回驾奔命之初促装晨发荷夫褰裳嘶马漂沫素车东来徒御行泣双轮不膏旒旐如湿哀乐相寻曽不逾月感忽之间星流电灭投分兹乆情均弟兄一日不见鄙心已萌清风皎月每与我期髙山流水谁复我知华馆昼掩啼猿晓惊时见堕叶不闻履声死生往来聚沫遗蜕造物者谁以我为戯魂兮归来勿起遐想八荒愁人跳踉焉往瞿昙老人有国无碍子甞注心胡不遄迈鱼山嵳峨天衣来盖清流在旁下贯淮海宛宛其中亦既筑室此焉归骨百世之吉大事将举已告日时歆我肴醴一恸长辞
　　祭晁无咎文
　　人初有生岂独无死死而可哀孰不涕泗维公人豪标度翘伟妙峯千寻玉海无底九流百家逺探旁贯白羽一挥倾倒河汉骋辞流离躏轹韩栁人皆仰之维北有斗名卿钜人未识为媿牛童马走喜道姓字海岱千里翩翩孤鶱中路摧委垂翅十年大恩生成复请试吏穷陬小垒直为贫计昜官淮泗往绥疲民坐席犹冷讣音遽闻故园来还三径扫迹猿悲鹤怨松兰改色念昔握手笑语道隅今拜堂上凭棺以呼骊珠沉海曽叹遗墨茂陵残编尚寄他日我有防酒魂兮能来防此一觞莫知我哀














　　乐静集巻八
　　钦定四库全书
　　乐静集巻九
　　宋　李昭玘　撰
　　问黙
　　庄周曰道无问问无应然则即理而问则问不在言即物而应则应不自我此之谓无问无应而问黙所以作也思先生僻居离羣不诵书不应宾客不呼奴不叱鸡狗坐如寐立如斋行如有所失而未得防三年门无车庭无屦人皆怪而莫敢过有客升其堂扣其几而问曰先生何为者也先生支颐自若客下堂三呼而三招之先生防然不顾客将去为之歌曰明者塞而智者迷哀今之人兮似是而非先生矍然而起不待纳履竭蹷而追之曰吾居三年口未尝言而心之所潜意之所至畧自得于成心矣若夫逐者之阗阗聚者之讙讙故不能挫吾精而败吾思今子反以为似是而非子犹有至道之精挈我而上趋邪将强聒迷缪而过诋我耶客曰吾尝相先生之形左耳目聪明而右耳目不达殆非隂阳不和而有偏伤之患先生幸以尝覩闻者告我我因药其伤而起之先生曰甚矣人之多言也言不若黙黙而识之是谓大得故天无言圣人欲无言一言以为彼二言以为此三言以并彼此道未尝有彼此者亦未尝无彼此也各操而议之果奚在夫言之一出至于三言而未能定则是非之相杂爱恶之相攻复防千万言而后已言之愈烦离道愈逺使天下之人沉伪而失真摭华而去实者言之罪也噫言之为患已甚而又悲夫言者之自害也南方有羽虫利喙而善鸣鸣亟益哀咀血而死北方有介虫服气而善息至潜而不躁其夀千嵗今夫哓哓之口驰心气而擢精神挠静渊而泄和理反以害其生则吾之黙黙者岂特畏罪哉亦谨养吾生而已客曰先生可谓能黙者也夫以言为无累邪言多则数穷以言为有累邪言虽满天下而吾道寜防天地之于万物也雷震风鼔雨流川激百兽以羣嘷昆虫以类鸣有形之相磨有气之相触未甞息也然则太空寥然至虚漠然又何累焉故有道者无所言无所不言终日言而非言终日不言而亦言其于言黙也奚择浮屠氏号为居士者问其徒以不二法其徒解析连类操三十二说以献謷然不答而三十二心皆化不害为能言防人学老耼者著书数万言谬悠之说无端涯之辞连犿而无伤恣纵而不傥稽之无度逐之无宿不害为能黙能言而不能黙能黙而不能言是乃据道之一偏而非夫泊然大通者也射者之恶蚊防则志静奕者之思鸿鹄则志动以静对动则静者胜然域于静则失也古莽之民善眠故多息阜落之民常觉故多劳以息代劳则息者胜然狥于息则非也今先生能黙而不能言犹拘于所域而蔽于所狥是以有偏伤之患而不足于冲和之气以吾观先生之不言殆恶夫与物争而先生之志犹未出乎争也有人曰长于蛇白狗黒犬可以为羊鸡三足此形色名数之非其实者也茍知天下之物不出于形色名数之异则天地之间同一物耳不足辩也故横心之所念横口之所言亦不知彼之是非利害欤亦不知此之是非利害欤如此则七窍流通百体俱融尚何钳吻结舌闭心一气譬犹食未下喉噎不得吐如此复自快耶至人之出言也与物去来随起随灭如鸟度空如风过物可见而不可逐可觉而不可执方且趯趯然从其后而掇之不亦惑欤先生曰子之说然矣是言犹黙也黙犹言也敢问非语黙之时孰辨曰吾智浅意迫不能知请询之黄帝孔丘先生曰黄帝孔丘今亡矣将焉问客趋出先生颔之而不谢
　　书邓先生石几
　　先生避地者也不以世故累其心人亦未尝以所狥而干先生之好低囘隐逺以自完洁不愿闻乎时时亦不知先生果何人也城隍之东北其地阜以髙先生即而筑居焉葭蒋蕉蓼之披折鹙鸧鳬鹜之上下乃数十年之废墟先生不以荒汚穷僻不可居也覆茅为庐四面环堵凿户如窦伛偻而出入不闗不钥无食器无卧榻席地而坐隐几而观书草深苔滑虫鸣螽跃断人足音人不堪其陋先生幸是以遯其身未甞厌也一日先生出有盗过其庐弃书掲几而去先生曰吾不逰井里不受声利是非之束缚荣辱之陷溺富贵之侵忍权门之凌咄吾逃之乆矣而盗不容尚何遯吾之穷也夫盗之取吾几或售而食或析而炊吾不知然盗生扵所利利生于所用埋黄金于地下不若瓦棺之能乆无取于利故也吾今琢石为几坚厚重大絶臂不能移以利则甚贱以为用则大迃吾庶防保焉以是语天逰子天逰子应之曰先生以昔之有所利而不可保过为坚厚重大使不能移先生虑则胜矣先生之迹未免为诲盗也天下之物适来适去行流散徙不可捉而有也故逹道者宾之而不主得之勿喜防之勿悲先生不能随物去来方且强梁去智而与物争吾恐先生不能遯而犹区区为盗者守也壑舟之藏其下千仭勇者或负而趋之则物有所不能固北山之险其上九折愚者必垦而平之则力有所不能屈今先生固我有以屈人之力吾是以知先生未免为诲盗也先生姑无其几无意其存亡适为几之义以达之于性命之际庶防有所有而万无防也几之为器凴之以安石之为物置而不动先生凭而安之且不动也由是外观万物之芸芸内观一性之明妙则知天地贼我隂阳夺我亦不甚毒耶先生防是心以超乎天地隂阳之外虚而遨逰虽万变迭陈乎前而湛然常寂是几也流落乎千载之逺或为柱下础或为冢上碣霆震风折水泐火裂块而砾虀而尘防归磨灭亦不足以防先生之所存又果可为先生物哉
　　跋阁本法帖
　　太宗皇帝治定余暇逰意翰墨甞遣使购古帝王名卿墨帖集为十巻诏镂板藏禁中每大臣登二府即赐焉嵗乆寖不复赐元丰中嘉王尝从神考借其板模拂防百本王府官尽得之士大夫间亦尝见一二初长沙僧希白再郭填刻石河东潘氏御史刘次庄又作别本识者谓希白善书不甚失真潘复昜次间以他书御史所模尤疎濶夫独前者纵学歩者拘因人之迹而又加意焉则目乱而心疑神已亏矣故终不近也天下之物亦有以伪冒真者亦不能与真并行盖有公是存焉自此尤以阁本为贵
　　跋三代款识
　　篆出而正书作正书作而行草兴非独古异以为竒亦所变之势然也字画之工初盛于魏晋魏晋之间江左惟逸少尤着世数辽絶散落腐壊之余出于物数之幸存日力之必能保者时一见于好事之家良可贵也昔韩退之作石鼔诗以为俗书失之姿媚亦至论也纡余鲜妍粲然动人无复髙古之遗态此姿媚之过也余故以三代款识为诸帖之冠呜呼冠剑丈人朱铅女子难以并观狐裘纯俭【或作约又作白】绣衣粲错不可同笥而进识者自有别矣士固有陋古而排独好者亦未昜晓也【一作士之学道不能自信陋古而变其所习以排其众人之好君子不道也】
　　跋东坡真迹
　　昔东坡守彭门尝语舒尧文曰作字之法识浅见狭学不足三者终不能尽妙我则心目手俱得之矣观其用笔凌厉驰逐出入二王之畛域而不见其辙迹晚年独与顔鲁公周旋并驱而歩不许退也长牋大幅风吹雨洒如扫败壁十目注视排肩争取神气不动兀如无人譬诸解衣磅礴未尝见舟而操之莫知为我莫知为人非神定气闲孰能为之必曰三折为波隐锋为防正如团土作人刻木似鹄复何神明之有
　　跋郭填诸帖
　　余尝读张彦逺法书要录载二王书犹有四百六十余帖以今所存考之十无二三此模书不可废也陶隐居曰郭填萧益曰响榻人空郭存声散而响未阕故踪余韵歴歴可据慰人多矣蠒楮弱薄一出囊笈则没身朽壤初因传模后来者传窥其髣髴与夫为去臣铸金与亡国继絶盖有不忍之心存焉智巧之徒防渍穿缺缀以印章年次欺众人之耳目不知而受者徒为人发笑知而受之又挟其欺以迷世榜牙冠玉袭以文锦冒好古之名掠人之好已复何心哉
　　跋孟仲寜画莲社圗
　　舒城李伯时作莲社圗士大夫传以为佳玩谓可与辋川并驰颍川晁无咎复得遗意颇加损益集古名笔以缗工孟仲寜为之曰可曰否如左如右猎竒撷妙变化随出虽摩诘复生恐不能过也夫意之所诣为难了人之意亦非昜伶人吹管假工捻窍直肆横出抗厉厌抑终不如律使其心运指应皆与神防则无不谐矣古之任事者尝患不得其人为用用或非其人故余于此画特有取焉耳
　　跋石曼卿诗后
  </div>
  <div class="pagination">
   <a href="乐静集_page2.html">
    上一页
   </a>
   <a href="乐静集.html">
    1
   </a>
   <a href="乐静集_page2.html">
    2
   </a>
   <span class="current-page">
    3
   </span>
   <a href="乐静集_page4.html">
    4
   </a>
   <a href="乐静集_page5.html">
    5
   </a>
   <a href="乐静集_page6.html">
    6
   </a>
   <a href="乐静集_page7.html">
    7
   </a>
   <a href="乐静集_page8.html">
    8
   </a>
   <a href="乐静集_page9.html">
    9
   </a>
   <a href="乐静集_page10.html">
    10
   </a>
   <a href="乐静集_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
