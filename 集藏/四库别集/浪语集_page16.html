<!DOCTYPE html>
<html>
<head>
    <meta charset="UTF-8">
    <title>浪语集 - 第 16 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浪语集 - 第 16 页/共 25 页</h1>
    <div class="content">





　　浪语集巻二十
　　钦定四库全书
　　浪语集卷二十一
　　宋　薛季宣　撰
　　书
　　上汤相论边事
　　某窃见国家宵衣旰食思备边之计更年积月迄无成规此封疆之臣不能逺虑深思以称庙堂倚属之意也某小生晩进安知军旅然窃食近塞经涉四年见之既详究之亦悉故敢辄以鄙陋之见思补庙谟之万一非敢自谓必得惟所裁择而弃置焉冒渎钧严某下情无任惶惧之至某闻之兵法勿恃敌之可胜恃吾之不可胜是故先为不可胜上策自治此不可胜之畧也今北鄙之弱甚矣窃聆边人之语谓敌之谋内侵者凡有三説其一屯田淮北使我困于飞挽而彼坐收其弊其二分军并进以夺我之江流其三压唐邓而袭蕲黄上游可不战而取虽道听涂説未足深信使彼计果出此亦危道矣敌今屯军汴宋许蔡诸郡在形势最为要切数年以来见我军戍单弱往往分军轶出觇我空虚我军奔走而趋之其去已逺犇命之役未尝一日无之先人制人恐不如此敌既未有可乗之隙而我之不可胜者又皆若是日复一日惧难悠久某尝窃论当今之急莫若因形势而列屯营宿兵聚粮分戍险阨来不与战去则据险而要之重镇诸屯首尾相救自处闲暇不奔命于敌人非惟足以自防而制人之术在其中矣敢以近边形便闻见之所及者疏其要畧条于左方
　　一两淮为北门屏翰旴濠梁实当敌冲今魏公已有成规不容复议有如敌出顺昌下蔡则夀春合淝为之冲合淝之南濡须之坞夹石之戍乃吴时歴阳皖城之险要在议者不可不讲中流为荆阳之要领敌出上蔡则武昌夏口当其冲在建炎间敌尝出此以袭江西矣其地里比诸州特近又坦夷无絶险宜戍麻城白沙而以黄之旧州为重使与安陆之军互相应接比缘两淮荆襄各有分域此道遂亢而不虞庙堂之间尤所当虑信阳光州亦古重地可以藩蔽徳安黄州然而防御颇难粮运亦逺若以轻兵杂土人而守聚忠义军辈屯之亦可弥缝上游中流之阙而为之斥唐邓四战之地在我与敌有之皆难为守盖屯重兵则粮运回逺轻兵则不足以自立然我失之则襄郢暴露沔北尽为敌境运输屯守尤难为力如欲坚守二郡则方城襄阳之戍所不可轻似闻议者以为无险可凭第欲镇守唐邓薄险要而保城郭切恐用骑之地尤非我之所长徳安北接随唐东黄南鄂西接荆郢亦江汉间一都防也其东北有三关之险道皆出于信阳而大寨岭为平易其南旧镇直黄陂及旧黄陂州为不逺西南侔落乃徳安漕舟屯泊之地泛涢而下不三日可达武昌鄂州虽徳安屯军亦在其后此不可不虞者荆襄上游之根本吴蜀咽吭之地国家最为要切向来未得唐邓守备颇严今既移戍于边内镇亦弱由枣阳以涉贾堑取荆南为径捷晩唐黄巢盖尝出此而内乡顺阳西接嵩洛最为襄阳要害亦宜豫为之防金屋南蔽防峡西接梁洋荆梁之间一控扼也国初征蜀尝由此以袭防州比年用兵亦尝调其士马入蜀甚非良算今其兵力幸众更宜为之区处使之専守一靣不复轻为调发
　　一忠义军士率多淮蔡间人与敌结怨既深必能尽力于我其将非武勇廉俭亦无以得其士心然多自负其长不能弥缝上下故正军诸将好攻其短正须曲加抚纳毋使猜贰然其军无粮饷不免剽掠取资以此失北人之心甚非吊民之意更乞朝廷熟议裁处
　　一上游粮饷由沔而达襄郢由涢而入安随二水通流则转输无阂然此二川方春才有数月之水秋水涸漕舟不可上通濡滞转般费广而中有不给之患军须急阙不免役及于民役民运粮其弊有不可胜言者若为措置使运输所向如二水之类者皆以春冬之际集于江口一岁之食必令及春而办其寛民力不可胜计惟庙堂察之
　　一某窃观歴古南国战守之计未尝不保据城壁虽南唐之弱当周之胜犹能歴嵗坚守此无他郡县之兵盖与国兵为二一専为守一専为战则事集矣伏自国家渡江以来専以大军为重大军一去无复坚城夫民岂不念其室家盖无法以自保矣某观江汉淮南之俗其民敦实雄健涉歴世故颇知用武若朝廷不惜少少赋入蠲其田租畧以陜西弓箭手法维之使之人自为战制其勲赏一同正军亦严边之一术也比年议者稍知措置保甲及山水寨然初无豫定之法可以必行缓急无以相维散者不可复集考汉鼂错之防似可施用于今如蒙朝廷熟虑而急图之使其坞壁粗立平时可保妻子而不废农桑之业缓急足以自卫国家既收其用全生之赐亦大矣一长江之险以人为固今我兵力单弱进战则无守御之备万一事出意表可为寒心尝论防江之民习于舟楫之利如能蠲其徭役使水手自为团结立之部伍假以舟以时肄习而无害其农功使之稍识旗鼓専保乡社守之勿懈则数万之众可以不费粮饷而集异时兼正兵而用亦守江之一助也然此非廉干之吏少假事权久任责成不能办也不然徒为文具扰而无益行之不如其已伏乞钧照
　　再上汤相
　　某前任鄂州武昌县令自县境至蔡州小路三百余里行商络绎又尝转输至信阳境上颇闻北事之详葛王当海陵屠翦宗戚尝三以计免包藏晦迹遂成缵绪故海陵入淮甸时已称尊燕京能绥行者之家除前苛虐之政诸军之还一日斩万户二十七辈张忠彦久不受代乃因益戍而代之陜西之人不觉易帅其他施设类能濶略从寛凡邉事所当施往往不俟申请而朝命已下故虽称尊未乆号令颇行其大臣惟张浩宋满最为旧人其余如萧安逺麻都监耶律元帅二韩将军之属类皆拔之小官不次而用萧等皆佼佼后进知向慕仁义以立声名其持军御下亦和而整计非万全不动虽非尼玛哈罗索等軰然亦未易败袭中原机防未有间罅可乘诸处所遣间探之徒例皆不能深入纵能深入又不能察其事情还则揣所乐闻以恱其上故如符离之役金人固已先有勿焚积聚以待南军之令邉逺皆知其意而淮南顾不知之虽以某之愚亦尝为荆襄督帅言之矣凡事本无深逺而贪功喜事之臣役于私意故虽庙堂之上未易悉察也况当讲战未定其间何所不有又况今日之弱由前日之和自古国无外患而能安不忘危者殆人主之所难故尝有害而无补和之不成我之幸也如以前此数事以为南北之势已成中原不可复得是乃不知义命之论徼功轻举又为非计某谓方今将骄卒惰邉障不修备御之方率多施之无所用功之地至所当务亦未必知此朝廷所当虑者窃尝论为邦之道自治为急敌之强弱非所当问又况敌情深阻易为骄怠我能为自强之计政事修重材用名实不戾刑赏有章则夫机防之来庸有穷尽伏惟某官图维鉴念以为天下社稷无穷之计去十二月都堂新有敕榜颇陈邉计泄事机之禁某疏逺贱吏身不足以膏斧钺今也犯此两禁以渎上公未见顔色而言其为狂瞽愚聋甚矣然某窃念天下一家孰非身事逰谈靡靡徒丽心目事功无补亦何堪用然拘牵讳忌又非士夫之节自非在上者以天下为度心无适莫而洞照事情者亦不足与言也间者某不避僣越妄以邉事琐屑干听方惧得诛絶之罪伏蒙某官不赐鄙斥呼召使前既去虽不及亲足见其开之以言也此而不言非惟有负门下自负其心矣然此所陈事状似谈邻敌之美在蚩蚩薄俗摇手知禁者深所嗤笑而某辄露悃臆而索言之者诚以某官量包天地忠贯日月至诚体国乐闻人所难言而近世士风习为软美之态此等情状窃意有知而不言者事情何自而察哉如某又不敢言则是终无言者使国家遂轻此敌岂为经久之计以故忘其微贱冒昧而陈之耳诗曰采葑采菲无以下体又曰人之为言胡得焉此言大人君子不间寒逺视言之所从来也伏惟某官察其狂狷而来刍荛之末论覆其瑕疵而勿为人所闻知此区区之愿也干渎钧听某下情极恐惧战栗之至
　　代上汤相书
　　某闻千里之马困于盐车顾伯乐而一鸣立能为之増价寒谷之间不生五种邹衍为之吹律坐令和煦生春士之遇合于时有如此者乡令寒谷不遭邹衍伯乐不値盐车马亦不鸣谷寒如故毙于车下废为不毛理所当然知复何憾幸而二子其力足以感气致和其识足以空羣拔骥而我未免盐车之厄处幽阴之地适当其防不能顿颡求伸废弃于时亦其分也士当圣天子大有为之秋其才虽不足以一日千里至其自许犹不秪于驽骀然方困顿车轭之间谷于穷寒之地有大君子以道光明于时开物之功鍳裁之亮非直孙阳邹衍比也又耻一民不被其泽乐汲后进而为之吹嘘不为一鸣何以自见以求脱于困穷之地此某所以三日斋五日戒膝行而进而求谒于典客之前也某东嘉之鄙人耳大父某官于先太师复有齐年之旧先父亦阶科级不幸蚤弃诸孤先祖之终家门寥落甚矣自惟颛蒙小丑曽无足以接先武之后箕裘之事不免无师独学无所依归终窭且贫不免求仕乡者奉祠窃食信为蠧耗太仓居间得以读书要为一身之幸家有老母望切倚门窃思有以荣亲之途未之得也仰惟某官以仲尼之文行周公之事吐握下士乐就成之一介之微非所捐弃士蒙一眄之遇则能立去穷途暖律囘春价増十倍未足为拟也为身之计舍门下何归乎踊跃陈书惟某官财择
　　与陈左相
　　即日首夏清和恭惟燮调元化尊主庇民天实相之钧动止万福某洊蒙命召非望所及此惟造化甄陶之内都无弃物虽如樗散亦有瘿壶之用落落难合终不忍捐某乡也未尝扫门一拜亦无牖间半面之雅得之知识者已蒙钧慈睠眄之防厚甚收召亡补重惜其去行不旋踵而弓旌之赐已及门矣求之于古惟名徳之相所以进豪杰之士者如此某小丑其何足以当之顾今英豪未闻尽用虽曰昭王致士先自隗始旌显卜式风示天下某又非隗式之贤独蒙睠睠如许缁衣之好将无示人之不宏乎窃恐不肖之进贤者怠矣愿囘兹施推之贤于某者庶防周士济济上格圣心以兴底平极治之功天下幸甚天下幸甚某敢沥肝胆仰干钧听某曩尝蒙赐对矣学术浅陋不能有所禆益改秩不谢大为人士所非今犹乡者之人才不加进贪冒荣利深畏友朋之非议己也己具劄目仰告庙堂得蒙敷奏许之莫大之幸君子爱人以徳钧慈念之某前诣阙庭伏蒙礼遇甚宠请违主客已涉二年虽依仰黄扉如川流百折之未尝不东以为闲居小官不当奏记相府两闻册拜只与有识之士相庆于下而函牋贺悃顾不复陈素蒙知眷之隆必当不以虚文督过之也鳞畨诇候不敢自同众人幅纸通勤敢乞钧照
　　与虞右相
　　某岁在辛巳癸未间试鄂之武昌令伏遇元戎督视闗陜道出境上初与齐安郡官旅谒津步夙仰声谊遂获一觇钧表已剧私幸既而螭舫东返又率戍县诸将迎见于大江中流伏蒙略去等威席艕而坐酌以巵酒出示地图虽悤悤拜违接余论之末欵然蒙钧慈礼遇之礼意盖不与常人等矣当时戎行之士同泛而归论公之贤至有加手于额者仰窥所以制服诸将式遏乱略参功微管者岂徒然哉感叹之私中藏亡已嗣以名位悬隔道路阻修詷问之函从不复贡虽聆大拜亦不敢修贺主书然而每与士夫共论当世王公未尝不及鄂陆之所亲见莫不吁嗟称叹以为近世之所无也敢谓精意人物不遗菅蒯兹者洊蒙命召实出造化鑪锤之力收之既去诚出过恩非分得之秪深媿仄顾今异昔伏念之某既蒙特达之知诇之议不敢自同疏逺之士赤纸奏记敢冀钧詧
　　与梁枢宻
　　某一介寒逺前此虽仰斗山之望未尝趋谒下风曽无寸长非有左右先容之助己蒙论荐于上特达之知近所未有此风之不作也久矣贤人在上引其类者岂曰无之然多有求而后及也至于精意人物不欲恩出私门人非识面不竢有求而举初不之告自非王公大人以天下为度者未有是事求之前軰政可一二数耳是在古人所以收召豪杰之士某小丑其何徳以堪之乃者洊被弓招又出造化财成之赐睠言感媿铭在心腑云云某间者入都才得再谒门下仰瞻钧表以慰平生敬仰之私迫行虽一告违适当谢客属朝辞已越日不克留名逺去门墙每怀怅惘自以闲居逺外不当通记辇下达官故虽恩门亦废承问之礼侧闻贰公之拜云云
　　参宰禀目
　　絶不奏记隔年矣斗山之仰徒切下情伏蒙希世特达之知必不以苛礼督过之也即日春晩暄妍恭惟论道调元寅亮贰公夷夏邕睦有神显相钧动止万福某仰恃幈幪敢有诚恳某属者伏蒙甄陶引拔猥有审察之命一时同召类被不次超擢独某顾慙羣彦屡伸终任之请仰荷睠怜敦促数四三公之贵降意下士之末列兹事行之逺古为徳之盛寂寥久矣斐然狂简何幸亲闻正始之音内顾凡庸何可当也矧士之求达人情所同如某厌于宰县之难宁不愿为时用而复逡巡逊避岂有他哉自惟所以处己未诚苦乏感物之诚曩者盖尝赐对蔑有补于聪明虽蒙采録豪末之言又为有司析言沮格惧涉崖异受爵不辞每一思之泚焉背汗上念圣主有作名宰辅相方与收揽天下豪英之士以备使令俊乂如林固不乏用某腹背之毳无与重轻进备一官竟亦何补惟有修其进退廉隅之节或可微动九重有如少感听闻谓亦可为贤大臣致君一助某虽退而穷处所获已多况未为当世弃材不为无补于政此古之君子爱人以徳所为动心者也不与其退直得前軰进贤不进不已之意某褊迫之见尚愿取其一端况某久次食贫乡于之官道中被召因客异县困不能归其眡古人妇儿无裈不韈之穷不过是矣常熟当上以有前命未可以行逺念在武昌时以罢羸数千户外应营筑馈输之繁内事战军戍批支百役虽幸不以罪斥愧负已深代还十年又苦多病今此京辅剧县其可以虚愚妄处之邪自知百不如人百念久已灰冷徒以世仕未能退耕而食室家蛰蛰所不免者尚仰禄耳已具状申朝廷丐陶铸一祠或且许令之任得蒙借重九鼎一赐敷奏获如鄙志其为终始成就大矣干渎钧听某不任栗栗未有阶云云
　　张枢宻劄子【不克上明年复用卒以前章抵之】
　　某窃以南风之不竞也乆矣卿士大夫安故玩常不以为辱往坐论流品猎取髙位事业无见为世嗤鄙陛下拨去晩唐数百年頺靡之习举枢宻而任之政固已四方耸动想闻风采恭惟盛徳大业时措之宜所以上当主心下副物望者在规模中自有次第诚非晩生寒逺之所测知然此任为不轻矣宜当大有以塡服天下非为人所不能为者不可也某尝谓今日之事纪纲为急不庭为后天下大务不过数端振而起之在执政大臣反掌顷耳王伯之道安强之术固无如此者枢宻其图之某狂易僣率敢以迫切之恳仰干钧重某昨以余论吹嘘之赐洊蒙审察之命自顾学术浅陋曩尝荐对无补祗冒宠章欲进趦趄屡伸终任之请仰荷庙堂敦促数四所求迄未听许窃念某家贫累重前年被召于之官道中因客毗陵困不能返待阙十岁贫病交攻趣召且乏桂玉之资穷处固无糊口之计困瘁之状不敢缕缕渎尊今常熟县见任人代期只在夏间某以有上颁恩防难以专輙交政已具朝廷公状丐一祠庙差遣或许且令之任得蒙借重九鼎特赐敷奏俯遂鄙志得获少沾寸禄一家免于倒垂之急不胜大幸
　　与王公明
　　伏审光膺纶制塡抚都畿寓直西清仰惟庆慰切以首善之地诸夏父母国家之选非才猷兼懋望高朝著者不居今日之除可以卜知简心所在得无欲使翼翼之化极于四方然后拔诸禁途引以自辅以服天下之心邪某蒙睠异常兹叔祖又得交政于大君子闻之私喜明发不寐惟天邑之浩穰素称难治奉上接下百冗纷沓方叔祖之未至其为之者非涖之以严猛则或防于近名濌琐常才又所不到曲相承奉怨起寒凉事君以忠难能弥甚比絶不闻二汉之吏良以此乎尝窃论之上下虽殊无过一理人情可见何至乖违凡絶物以干名既为贤者之过依阿骫骳又非君子之所为自非事上以恭临下以简加之遇事不苟周旋中度所不得已能比义而行之而求跂及前人万无是理某官囘翔之乆夙有政事之称处之裕如自其旧学而某又言之者实翘想于恩旧之门僣越轻犯死罪死罪某伏自拜违台范涉四岁于今矣前时拜书自蒙枉答之后又复不敢徒以牋记芜尘听览其为仰止匪懈惟台慈幸察其衷其率意輙以乡邑猥事拜禀大非获己天下酤久矣永嘉未闻深病太守莆田人也忽欲以其闽中万户酒法行之于州闽中初不赋钱今以田赋酒禁之弛惟市中游手与坊场之败阙者便之某始亦谓可省私酿之刑详之乃不大便酒额止敷税户郡中所以处之不疑然而此法一行上户必专酤之利中产尚可贫户但干出钱亦欲为之则糊口已不自给百用单窘何能争利于富家平时富家犹或强以私醖卖与贫民况复贡有田赋肆其裒敛必将自此公行赋钱以率计之是为加一免役之赋民苦不供常赋则今未免督之以刑市人日得钱酤是益其过以是为省刑罚将无百倍于前乎税产移割之不时则又有无穷之害温地不宜秔稻常仰客米之给从今种糯必广饮酒必多民饿且贫常自此始伤败风俗则又未易单言唐晩有博徴之科以盐与民易帛今盐绢故在也县官以复催盐万户之酤安知异时不类是也为政者乐得民誉其势似不可遏某虽旧曽相识然絶不诣官寺虽欲忠告言轻必无听用之理数日间不免从卿大夫一见或庶几其改之万有一奏请于朝敢乞一言之重达此意于版曹漕使其为隂徳甚大万告不以人废言也
　　与刘枢宻
　　某伏蒙钧谕奏劄副本谨缮冩封纳首劄上劘君徳在庙堂无可施行既不付外敢乞毋示于人某被召而来蒙朝廷汲引之意良厚所愧学术浅陋不能有所感悟负于鉴裁慙仄多矣如某世味澹泊素无改官之望冒荣京秩实出造化然而涓埃亡补谊不当受犹赖第三劄子降出辞之恐非人情宁受伤廉之讥不敢不拜敢望钧慈鉴念力为主张行之勿使尧舜之民尚供无业之赋为施甚大某叨窃不为无名
　　与王枢密公明
　　某伏蒙钧谕【同上】某狂妄无庸于恩地初无一面之雅防遇东鄂已荷特达之知今此荐章又蒙钧衡题品被以恬不干进博学有守见事敢为之目某非不知借重先容可以一言遇合所恨学术芜短不能感动天聪涓埃亡补实累知人之明亦复何言犹幸不失品题之意而已某之畴昔所以趦趄而不敢进者正为此耳冒荣京秩兹某平生梦魂所不敢到今也既对清光又此叨窃恩座之成就某者顾不大哉惧涉近名之累不敢复辞感荷之私铭在肝膈尝思为门墙计欲救今日荐某之失惟有多方收拾天下英豪之士非某所伦拟者置在人主左右以成格天之业虽有某之玷不足言也
　　与王枢密公明
　　某兹蒙钧衡引拔反累知人之明既改京官又叨剧县之寄慙顔如甲感切于心念一念二日继诣府第请违少叙谢悃承以刘同知去国引咎自归欲与之俱不胜叹服此风之不作也乆矣道不虚行存乎徳行虽不获瞻望钧表乃心不无怅怏然而与兹伟观在门下士与有光焉某仆仆而来亡毫髪补外补而去行已淹迟昨既朝辞不容更留辇毂之下度量事势见恩座不得其职必不久留此者圣眷方渥殆将即日大拜礼成皆在旬日之外某留俟则固不可决以去就之谊不免遂行引领崇墉不任依恋惶恐之切不以三公易介囘既倒之狂澜在道学固自从容况治乱安危之机天下之所仰望于元臣者义命之重惟枢相以身任之大人之格君心之非其端在轻爵位盖不如是不足以有为也狂言僣渎幸加寛贳某方得小官私谓不当无故通问宰府自此起居之问必无由上逹然某久次失禄邈然未知糊口之计前此幸逃旷败知将得罪无疑矣既蒙朝廷见处未敢遽辞旬月间恐不免有岳祠之请豫此陈禀尚望赐陶铸以便其私饥寒而得衣食之资贤于万钟之赐矣某前日尝草具一劄子欲以仰补聪明之万一漫此呈纳得蒙采察欲以仰闻又闻韦叡之迹淝水可以灌合肥累见偶遗忘之不敢不告心之精微有不能宣于口者要非笔舌可尽并防钧察
　　与王枢使公明
　　乃者一辞墙仞緜歴三时仰徳虽勤顿絶主书之问匪怠也谓当然耳螭西泝略获迎拜道周悤悤立谈遂成万里之诀仰蒙恩顾情若睠睠焉者何物小子而独得此于众客中邪尝从郡将请达不克瞻望不胜犬马之恋囘首又数月矣不知棠隂憩息何地钧用何如即日燂暑庚伏恭惟申伯行迈周道逶迤自天降康钧动止万福计日元戎将已善达西陜布宣君徳抚接戎夏宜当有以填服人心慰安黎庶施实泽于下者遐想旌旗异彩垂白相庆恨不得亲目兹盛西首歆羡而已某伏蒙造化甄陶之赐窃食京廪虽侨客异县甚窘而未及于穷饿者糊口之计实为有所资仰矧惟改秩之望不萌胷次久矣得之非分岂不知所自哉此意此恩何所论报比者侍郎叔祖伏蒙钧翰仰荷曲成之意犹未已也惟小朝廷之选所以处天下士乃欲引取无似侧迹其问窃知賛育甄陶在鑪锤中靡有弃物某小丑将何以称仙舟之望然蕖池清泛其谁不欲跳跃从之况蒙啄菢之私谊不惮逺所恨牵于孤弱势不得西向来迎见之初尝以此面禀矣受之如此不当顾行迹之间即某当时可以参陪从骑纵公之不见命固将自賛请行且三川多才宁少若某者公行永久想衮衣非晩来归溲勃鼓皮固已为药笼中物大冶之铸何迟暮之恨邪上负恩私不胜怏惘媿畏之剧蜀汉事难豫度不敢妄有尘献参相雅髙人物之鉴善于通达下情敬恭不怠而重施之绰绰有余裕矣天下实幸
　　与王枢使公明
　　某自毗陵驿舍请违诲席两阅年岁徒剧山斗之仰而跧伏村疃无从奏记主书中间叔祖侍郎尝捧钧翰伏蒙赐问踪迹欲以賔筵处之自念一介凡庸所以受知门下类非人力虽有憸腐谗射无能间鬭其间睠注之隆日以滋至邮置之语未售蕖池之辟随之此意此恩未知安报尝以尺书因亲戚寄叔祖附递少叙巻巻谢悃数日计筭意谓已闗听览经年之后其人复以见归乃知万里之情端未易达自此絶意不敢复兴拜书复伏念自处踈外之地不识钧慈能谅之否某无似之迹竟缘借重九鼎福唐丞相先以邉鏁论荐自顾凡鄙无以仰称所知待阙十年家贫急禄又复前对无补尺寸叨冒阅岁有半七辞终不得请丐祠不许敦促频至而代者以过交期求去不免强顔以朝蒙恩廷尉典书诚出厚幸狂踈且负素飡之惧媿赧殊切宠命重沓岂不知所自邪即日颢秋澄肃恭惟华辂徂齐威徳并用天人是予钧动止万福某比者伏覩抗章有请颇闻钧用少失调养不胜詹念惓惓然以天佑善人定应勿药有喜虽差有以自遣终以未知谢遣毉药为望兹者伏审光膺显策进陟元枢秩视三公顾未足为恩地庆然而文武之道本无二途璿玑有人社稷増重今日之事真夷吾复见时也岂惟故吏门生抃跃之私诚亦率土溥天翘首之冀闗陜吴防各天一涯隃度既难某不敢有狂瞽之献乃者传闻尝建出师之议此固道听涂说要此一着不容再错敌情何若惟审处之为宜傥中原未能一举平之则与残民以骋无异枢使身任天下之重愿无贪欲速之功宏逺规模毋俾终溃于成则宗社苍生之所仰赖其狂易僣越复有人物之献欲以仰报盛徳惟一听而加察之善类之幸资守邓良能韬晦练达昌元令何师心通明善处事皆不喜于衒当路知之者寡某虽未之识然于朋友之可信者闻之为详有如钧慈采访广博必能得其为人拂拭举之或备一鹗二鹏也人材难得母蹈不先之悔无以仰醻知己轻言是媿邈未有参侍之便
　　与王枢使公明
　　即日仲冬作寒恭惟华辂同辕神天是予钧动止万福某春首齐安窃尝奏记典书附置以行不识闗钧听否还都竟出遂失嗣音依仰门墙不秪川东斗北之为颛也兹者伏闻九重渴伫以衮衣归有识颙颙日俟中台之正其为庆抃非时门生故吏之惓惓旌斾之东跋涉劳止未审次舍何许不胜翘跂之诚昨者将命淮肥主意至厚奉宣无状所立至微庐黄官庄安集都不迨七百户寿春赈业归正亦三数百家流移自占与客于大姓者盖无虑三千五百家言之腼顔诚惧不称圣君过听职秩皆蒙超次之宠霅川剖竹尤为非据自惟无以取此于上实由造化甄陶之素故获叨冒之牵聨耳心骨镌铭言不尽意顾如吴兴近辅前此非才望不处然而州将数易法度荡然府藏空空讼檄纷至绵薄无似强顔居之恐累知人之明日有旷瘝之惧赖云天之不逺帡幪犹有赖焉愿赐成丝无大之幸元圭造朝定须爰立以圣君之英睿又得贤相辅之太平之基骎骎方立然而为治之根本要在枢臣之正众贤之多此事之难方劳庙筭某叨与下客之数谓此不可后耳敌势见闻何若料须己有一定之规模某诹度淮壖所覩人情事力曾不若昔时逺甚大将号可倚者类不足以当大任调度如许何以加人启沃告犹惟觊重之谨之而已人之患在贪官爵故每动而有悔枢宰素无是累故敢言之妄言愚瞽诚出狂奴故态乐以善告亦思报之万一也万乞钧念方舟至止漫以赤书迎辅垣益近自此声闻当日通矣区区慰抃之私未可以笔舌陈也令亲陈圣功县丞吴兴见顾一书附贡并此申纳未占觐侍履舄惟祈云云















　　浪语集巻二十一
　　钦定四库全书
　　浪语集巻二十二
　　宋　薛季宣　撰
　　书
　　与汪参政明逺论岳侯恩数
　　某闻燕王市骏马之骨贤者归之勾践揖怒螳之臂士为必死是皆推诚异类犹感切于人心施诸功臣焉有不格恭惟皇上即位之始首雪岳飞之寃天下知与不知无不称庆逮今数月宜人人有报效之心求诸军情乃反有纷纷之论此议者过也日者樊建以晋武帝知邓艾之寃而不能直知其得诸葛亮而不能臣推恩于飞宁不类是使飞果反朝廷不当昭雪为之昭雪是非真反苟非真反则亚保之礼不当有废国家纵不能归其赗赠追加封爵犹当反其田宅畀之恩数亲降黼座临奠其防防其子孙以礼归葬使人知为子孙之利则为善者犹有所劝今独不然惟复其封而已改葬之礼非复典彞官其诸孙仅同卒伍今夫庶官之死延赏犹世其家而独于飞偏有所靳以求人心之感不亦难哉徳寿中兴之成不过张俊韩世忠刘光世秦桧四人而已四人之终礼有异数今其子孙或位孤卿飞之功勤不已加于四子毙于非命自乎既往追之来者乃至于斯人之多言亦可畏也昔魏佛狸饮马步宋文帝临江而叹以为檀道济不死虏不至是曽不能追録其后识者有以卜其世祚之修短金兵南侵金人自为岳飞不死大金灭矣之语然则所以激劝士伍者安可不厚仰惟都督参政相公以道事君以诚体国明飞不反公议攸归恩礼不加想当未惬于钧重建言宸极在乎謦欬之间使优孟不至笑人则人知乡善之利矣某鮿生晚进不知政体伏念先子荐飞为将伯父参其军府今日之事不忍不为一言顾飞已死何有逰说徒为国家惜此举措不厌人心管仲所谓知善而不能赏之与郭公之亡何异是则雪飞之寃而取众怒不若不为之为愈也行府信能终始兹事史策当不负人人之归本朝又安知不在兹举也况今行营将士往往故飞部曲求其死力莫此为善惟钧慈濶略鄙夫之妄决而行之不胜至幸
　　与汪参政明逺论屯戍
　　某比者伏蒙钧斾视师沔鄂经从下县得获迎拜道左深慰久违瞻恋之诚自惟寒贱小官参谒相府不敢越次上干掌客区区之情有所未尽然某去岁伏蒙眷遇之礼优出伦軰感徳之厚未尝一日敢忘苟有知而不言实为负恩于下故敢輙尽底蕴仰触钧严某昨馈输信阳自黄陂而北地形平易实所备覩徳安虽有军戍其外并无藩篱古之三闗漫不复守仵落漕舟数百沙碛不可上通急缓出口既难适足济师资防早来得信阳周判官初九日报云陈蔡之兵来者日益或有侵突当为可胜以待之如仵落东入阳罗西通汉口顺流而下不及数程某自孝感而归再宿而达县界今也光黄既无师众徳安又弱如此使三闗屯守犹恐无险之可依不蚤图之窃恐无以豫备不测万一敌以万人侵犯安陆则我军与之相持别军取仵落之舟粮道可以兼得顺流南略则武昌夏口为可深忧不知行府可以先成侯之来为区处否至于黄州一路去岁申禀已详更乞钧慈俯赐照察干冒僣越不胜战栗兢兢某窃闻行府非晚视师汉上此固先务然闻蔡兵日急区区之见以为此行犹可少缓要当严戍襄郢固守徳安东防武昌以须成侯之来然后钧斾西引有如幨车遂发万一徳安而东忽有警报此既未有主师恐失事防愚瞽献言敢乞恕其狂妄
　　与汪参政明逺书
　　某闻待敌之计和与战攻与守而已也四者交修可以无敌于天下又其次者择一而固守之然后事功可立未有四者并弃苟安朝夕以待敌人之自毙而事能克济以终得志于中原者中兴以来是为极弊昔先大夫右史尝为赵相国言之曰今待大敌而规不素定安危付之一决进退系之临时愚窃为朝廷危之也近岁用兵弊则弥甚国之兵力况加怯于前时以此图功乌能保其必胜此其所为寒心丧气废寝食而忧之也为今国家之计和攻之事盖难言矣惟战与守皆不得已而后动是特不可废者东西万里虽分之大帅其董帅宣慰非公相则侍从之臣也战守之具可谓略举不幸事出虑表再朞之内刘锜东弊呉璘西蹶淮蜀为中流之臂今防失所恃矣荆襄之地独赖都督参政相公威徳昭著鎭抚六师隠如长城折冲外侮安危之寄可谓获有所托岂惟生民之福实宗庙社稷无疆之福也愚者之虑然有若可言者浮光以西商洛之东地非不逺也而严备未设敌骑万羣飚散云集而计略未定设敌乘西师之胜而耀兵淮泗穷中原之力而径薄江湖批亢捣虚惊南备北我师犇命之不给而四顾累然亦有可忧之势矣事至而虑虑将无及及今先事数月不若早有所定料将帅之勇怯察地形之险易可守可战豫为之谋应敌之方较若画一使彼计无所出则将送命于我生之杀之惟我所制比之临事而动其得失固未易以一二计也惟某官图之某寒贱晚生初无片善之可取伏蒙钧慈眷遇超迈等伦方当辞违庸敢不效其碌碌以孤恩宠于黄扉之下顾敢輙尽底蕴凡平时所不能自释于中者仰惟某官陈之如蒙恕其狂愚不赐诛絶庶防千虑之一得幸听而熟思设为宏规以泽天下则凡覆焘之内均服兹赐岂惟某一人独被帡幪而已思报恩徳不知言之浅深伏惟钧慈财察大幸
　　与汪参政明逺
　　伏自湖口请违舟御适遭甚雨不得一望钧光中心歉然迄今四阅月矣依仁仰徳可胜朝夕之私自惟位下人凡乡也窃食樊楚得托钧芘伏蒙宠遇推许之意良厚殊非庶防之所敢觊此恩此报何日忘之昨自孟秋抵乡窃知钧斾至止临海即欲僣具函牍诇问兴居而家贫乏人百冗交至故区区之志有所未伸诚非敢慢想必蒙钧慈洞察之也迩辰不审钧用复何似大抵大臣遇合进退系国盛衰动静之间必与数防此不可为时俗道而可以消息观也大人君子立乎本朝患道不行去留固非所恤某官乡秉钧轴视师襄汉适当北马南牧之际萧刘二冦跳梁邉鄙当时诸道负宿望拥重兵者犇逃逋窜之不暇某官谈笑而却之如呉拱之弃襄阳自非力障頺靡则上游之地岂复有如今日又如变故之后人情安于故习某官力主大义屯田襄郢实为无穷之利大音寡和宜众人之不识也宿豫之事与夫出处之节蕲阳拜侍某官固已言之洞识防先世所无有岂呫呫口语可为轻重君子不可罔以非道公论行即自明仰惟深造道真处之当裕如也某自归乡闗虽人事日接尘坌可厌而无在官役役之念始觉此身之为已有亦懒者之私便但自动之静乍然自适乃人情之常何足为某官道然辱眷素至窃敢及尔敢乞钧照某窘于寒饥秋冬之际不免赴调武林时方倒悬某官必非久于外者伫聆宰司之召别陈贺悃有如车骑未发尚当取道丹邱拳拳之诚并图面禀
　　与汪参政论邉事
　　薄闻敌以重兵戍许昌遣将攻皇甫倜倜军无储粟援兵理不可缓观敌揭榜陈蔡虽若有善意然其深谋诡计似别有指政当静以待之襄邓地连汝洛不得不以为虞光黄邓屯兵不多尚当益备不识麾下诸将尝有及是言者否此等进见尤不厌数如蒙赐之坐席接以温言使人人自谓己亲可以收其死力仰惟寛慈谦厚于此端不待言某违逺匪遥所见不敢不尽
　　与汪参政明逺
　　去冬趋造钧屏伏蒙谦尊降接略去等威己为过分重以燕犒勤缛下情不胜愧荷之私自为一介晚生初无蟠木先容之绍武昌一见遂承顾遇如此逾久不替退而循省何自得之有以见大人君子急贤好善之心诱掖后进虽菅蒯之贱乐成就之无所捐弃世衰道丧达官闻人不以富贵自骄已为盛美况能下士而又假之顔色实为旷世希濶之事力振頽风知有人矣如某微物何足以当盛意知为当今之士得所依归为喜也悤悤请违又复半年虽引领门墙惄如饥渴而滞留钱水者再月稽延武进者歴时附便无从而记室之问遂阙如也怠惰之责固无所逃徒以雅辱睠知不责小人之礼有以自恕想必蒙洞察之也即日中夏炎溽恭惟浩养琳宫天人交相钧动止万福某区区之迹仰托钧庇切自夏初旋里即欲走介诇问兴居偶家室暴病颇危愆延遂尔虽然仰望星斗乃心未尝一日不在赤城之下也武林诸绪大凡如昨言之非惟无益徒使人情遗愤所可虑者公论不立时无一定之谋士夫务快其私以权相轧邉庭备御因兹而废虽一时望人其名少称其实其间号称遗直素以劲正闻者察其所言不过矫俗而已施之于时未见其益敌情大略可见顾皆以愚懦待之比武昌同僚及寄居自湖右至者其言大帅经制虽不甚悉然其事亦可概见如罢屯田一事率尔而行耕牛农具之属散失防尽朝士亦知其谬此独事之细者又如议弃襄邓退军鄂渚虽三尺童子咸知不可而持之甚坚牢不可破李横虽少直辞取怒然其议赖此而格况又虚骄自处下情不通某官既去之思不殊召伯在江汉之间也某乡在临安虽不敢求见当路间有亲故在列不得不一见之尝为某官询访异时飞谤之所从来大抵所传皆妄要之言者以公于前揆路有所厚善彼尝不利于已故率意而骋采之舆论则皆知其非矣君子之不可罔以非道理必有然者何足计哉何足计哉某辄不自量顾惟受知门下苟有愚见不敢不布腹心临海士夫想不无时造屏著者窃量其意不能不无所希大者不过宛转欲求荐章细者亦各望其所欲某官守道不阿岂无拂其意者谤生觖望理所宜然颛蒙之心以为不若一切不见之为善也况为大臣方释事权平地风波易成横议纤细之隙不得不防自非却扫杜门谢絶郡县小礼则小人利口何自塞之某蒙被眷怜雅出伦等昨在钱塘逆旅偶有所闻某官亷节素髙曽何足为盛徳累在某出入门下闻之不敢不禀乡非兼容广纳虽某亦不敢言也伏惟钧慈是监是察在今讲战未决待人而定某官至诚逹道简在二宫召册之颁匪伊朝暮此士夫黔首引领而须者参侍尚阻敢乞对时倍万保合为吾道斯民珍重
　　与汪留守明逺
　　窃闻北朝讲解议定诚可以寛目下之急在国家亦一幸事虽然敌情万变恐未必得其要领断国论者平居无事鲜能推贤让能与之图天下事卒有意外之虑则必逡巡退缩诿其素所难者与人窃惟社稷重臣在江外者其声名威着固无加于钧望异时委寄断可知矣如以宗祏之幸径还国秉格天之业由中及外盖有不待言脱有事如前虑则今莫府部郡地尽江表循江以北皆其障蔽如地形之险易罗落之疏密将帅之勇怯兵旅之精惰有不可不豫察者帷幄之论想以素定投机合变防当决胜于庙堂疏逺之臣然犹有不能自已者妄陈瞽说敢惟不赐厌斥而采察之凡今之究敌情者例不喜闻其实图邉事者偷为一切之计充饥画饼财足自诳大臣忧国力之所不逮者固无可奈何有如得志得时行其素蕴上之正君治国内清朝廷下之泽物仁民填安华夏是皆道学余事当次第而行之近时浅俗之夫类皆见不及逺方邉隅无事则趋时乡背歌颂升平一遇兵兴则又髙谈克复其说信美然实非今所宜至如屯田淮南所以守卫中国如鼂错何承天之所建白似可施之于时而人无或图之此又大不可晓者自治之说在所不论比闻大政有礼官失于探讨政府未能裁正者所系甚大处之当必有方待人维持众论固有属矣私心愤发不觉深言之惟大度容之
　　与汪枢使明逺
　　某顷自丹丘拜状之后跧伏里闾间便无从复奉记典签中间尝以侄子防牒江东寓书以行而已得试上庠遂不果进旋闻衮衣归国正席西枢以为旅贺盈门要非有补故不欲随众人之后况小官待次宜当自缩辄以姓名闗达相府似非举措用是迹絶主记媿负何言微末诚无所布露惟是岩瞻斗仰驰切于衷雅蒙度外包容必不以此为过比者伏闻超然逺引力辞公辅之位睿眷方渥顾欲倚为社稷之镇优诏裁抑士论休之咸谓数十年来兹事罕见讵止激薄俗直可诒法后世甚盛举也某雅曽出入庭所伏蒙睠宠隆至咏叹喜跃岂易伦哉然而区区之情私忧过计辄有管窥之见偶不同于众者欲遂缄黙则思异时受知之厚苟为有益钧听不当以嫌过自屏絶故效悃愊伏惟钧慈采察而审思之如君子之所为非小人之所识者亦惟曲赐掩覆恕其狂易伏自某官趋拜归诏始以十事要说九重虽古大人正格君心何以加此士夫引领日迟台席之正乃闻尚绾枢轴増重本兵有识之情颇复疑恠之矣仰惟明谟堂陛密勿万几必有至靓至深非天下可得而闻者四方之人想当隂受其赐人情不能知感造化曽何取于文成房杜之门哉窃维自更官制以来右府不置大使间或除拜则非元臣不居由执政躐为之盖前此未有一人所以宠正枢极人意其旨自有在某官徊翔引去可谓进退有节勉为留处弥见从容然思今日之朝似可一言而断有如君臣道合足为明良之防兴起徳化正在今日设不至此又何疑焉谁无功名之心于所不可则当以礼为重虽古明圣宁易是乎日者献替之初能如姚元之司马公之举从违自可立见若不得已宜可一如富公在治平间牢辞故事不以三公易介在某官固优为之不然日又一日勲庸未着善人失望易成诋訾人之多言亦可畏也过涉无咎犹为不益于人即今日以观方来可不占而见矣敢惟不弃堂下之说少加轸念所系匪细不可忽也寻思此来頽靡之俗士夫以言为戒受人虚已居显位者尤切难之某非以旧沐大恩未尝以言得罪仰知某官包括之量安敢及此率然披露心曲不思深浅之避未知钧度宏廓果能鉴其狂简也邪未见顔色厉切薰心牋牍常仪徒为尘渎不敢以此干戾伏乞钧照未期侍见伏乞若时体道懋毓太和以为社稷无疆之休伫调中鼎慰此黎庶不备
　　与汪枢使明逺
　　梅霖蒸润恭惟浩养琳宫优游里第天实相之钧动止万福伏审超然逺览解去政机难进之风高视前古仰惟庆慰窃以公辅之官尊荣莫二先贤虽以建功立事而闻人名士昧于防微此空名失其所守用招覆餗之累者其亦众矣孰有对掌大钧之臣睿眷方宠中鼎虚席而能力自引去四方之人想望风采咸谓鳯翔千仞无以复加虽雅不知我公为人于此无不心服称叹是可贺也虽然君实去矣如苍生何踈逺狂生所以为时而喟也伏自钧斾分正别都之后某以贫甚不能专介诇问起居尝于便中一拜禀目行者中道辄返持以见还及闻宥密之归某以寒微不欲通名相府且谓旅贺无益不复上牋后以淹久西枢人士不无二三之论某不敢自顾形迹窃尝奏记仰賛见防之作迄不知浮湛未审果曽千钧听否意者某官进退之节上通神明天方赐予善人故非悁悁寒人可得而与微踪寖若疏外愧负多矣惟有拳拳之诚未尝一日不在屏着之下也钧慈遐察不以深见罪乎永嘉时有山东人归言北方剏食粮水军厚募以收江海亡命且营战舰疏漕沟阅步兵教强弩虽未必诚是然以人情料之必无久和之理何者前时所欲必随要以信誓彼尚寒盟首事不以为难今虽屈意如前间罅多矣其主沈鸷既不与前主同其不请盟必以我为厌于多事一遣使介足令上下解体以待彼之事集它时大举不为造端观其缵袭之谋亦足以见其谋虑之深也吾国太平久矣民力单匮今年又复霖潦秋稼必损无事尚可过此柰何某官之去阙庭徳望弥洽衮绣旋返斯人盖翘企而俟尝论平居少事从容难于用贤恐惧之求进若寘诸怀者其必然之理矣如不得已甲兵粮食犹可随急取办所深患者无才之用耳世以居官当事比之棋弈动民于静故谓当局者迷顷张魏公在湖湘天下意其知人必富起无应时之用物望阙然勲业声名随辄扫地某官硕徳重望为世尊仰谢事高举安得恝然于世纵公兼忘天下天下将即公矣均逸居闲无非暇日是可益懋经纶之业称量人物兹也其时无求备于一人此周之所以收八士之用近来责人太备抡材不审位寘乖迕故不闻有适用之才某以为从政才难何但今日略其所短谁无一长絶利一源则虽聋瞽之人视听犹十倍之盖以驱羊而使尧舜曽不若一小童韩滉掌盐铁时有故人子上见滉命之饮察其才无所堪然而终席身不动摇未尝旁睨而语使典门禁危坐府门而卒吏无敢擅出入者用人如此世宁有弃物邪今诚收録贤杰它日随才之用将无适而不宜古之良毉所以收治之效者以其蓄药良备且知所以为方起死之功初非一日之积盖如牛溲马勃皆素有之鸡苏豨苓有时而帝视之阙用乃见其窘然则药笼中物储畜可不素邪相公称物观人近同衡镜而某又言之者实有望于勉之吐握之勤惟兾常以自广法圣虚受如此公岂久外者邪宰相职在命官上而正君正国进贤退不肖下攘外侮以泽天下者非人无自集也旁观者见事常审某何敢自谓之知起为苍生真庶防于大人君子而已伏惟钧慈少加轸念宗社生灵之福也某有言狂僣似教大匠之斵不敏之责亦惟寛而察之某归自武昌及今正三岁矣虽穷居闾阎曽无官守之责得以修理旧学良有乐处然子侄皆已及冠食指猥多伏腊不供久无禄食之助今待官次尚两年余为吾者殊若可累然思世防即不我逮盖未能无妻子之畜以斯自处亦聊可以安贫雅辱睠怜故敢道其踪迹未期承望几舄伏乞为时为道保合太和愿俟衮衣之归慰天下望
　　与汪枢使明逺
　　拜违履舄倏忽三春引领崇墉如隔霄汉乃心瞻跂朝夕以之伏自分正别都尝一奏记行李中止弗克上通后承牢让机衡又凭叔祖侍郎便行拜状旋闻琳宫得请复因洪丞相壻许教授仆附问起居既邈不知浮湛府第逾逺家贫不办遣力有同自絶恩门略其迹而察其心或庶防乎雅量之兼容也即日炎夏郁蒸恭惟弭节维藩神明所相钧动止万福窃以宛陵古之重镇于今辅郡之雄非朝重臣无往均佚兹地是来开府礼则宜之虽然賛相弥纶之才谁逾公者剖符尚尔岂圣时求治意邪衮衣之归想不逺伊迩也某辄有浅近之说敢荐几格之前尝谓于民为亲莫如守令令职卑贱制不由己为民夏屋惟守能之故自出镇大臣下至铨补之吏虽官有贵贱其为守郡一也抚字之职宁当有二事哉迩来贵人守藩移于崇髙之习养重絶物比比有之平易近民所未之见责以吐握之事则古今异世矣夫自处太高则下情无复上逹不与物接则于利病何所闻知是故小人得以蒙蔽为奸发政动多过举人情赴愬无所怨谤之所生使人不以君子之道期之岂惟处已之过民社之寄宁不负所托邪枢相出视六师内颛枢辖待人接物尚乃温温其恭以此偃藩谦尊可想而见巻巻之望犹愿常以周公自广戒于诸公之作则下情尽而百事理小人无以阻间于其间矣比年理财诸公设为奉上之说侵渔至于竭泽郡县习以相髙至民事则缓之殊失所谓奉上理财之意为国深计可为忧之所赖名臣力变浇俗尝论下苟信服财且不劳而办居上而能节用此理财之本也即掊敛以充谿壑之用亦何庸穷尽哉某前拜番阳禀目尝以平居无事可以收拾人才溷渎听闻不知果曽达主记否今日庙堂又与前异人情疲于金谷之问则于其他势不暇讲枢相名徳兼重夷夏耸服揆之事势宁久外也在药笼惟防多所采纳以待他时之用立邦家之基某不胜区区大愿如此非公至诚好善某亦何敢忉忉怛怛至于是邪
　　与汪枢使明逺
　　春间使中伏蒙答赐钧翰如侍函席忻如之何然惟丹丘请违忽复六岁引领墙仞有同川流百折而未尝不在东也窃闻士夫之论谓所以治宣城者威而不猛和而不流今吏之良己不易见大臣出镇永有誉者尤为希有孰知政所自出盖非众人拟议所到大贤居之固裕如尔非徒下吏私喜社稷为有望焉甚幸甚幸即日仲秋乡凉恭惟黄阁燕清宜民岂弟天相神佑钧动止万福某樗散之质曽无毫髪所长固已絶意改官梦魂亦所不到蒙恩召对冒荣京秩顾惟学术浅陋而于应对进退尤非所能无以感悟天聪秪増媿惕实王枢公明之举其为睠怜推挽之赐有所自来矣中心铭感何日忘之然而待次六年典质以济之官就道承命于行欲进趦趄退固不可不免走介情告政府求终金华之任遂自富春舍舟问道余杭寄家延陵以就亲戚辞不见听黾勉此来叨窃腼顔厚如重甲蒙恩补县诸公虽以阙许之然殊无阙可填又须数年之待幸脱选调言之如无厌足矣久贫失禄亦茫然未知糊口之计前此精力尽于作县其可再乎冒昧居之旷败无疑矣夙蒙爱怜敢抒胷臆某是来皆荷诸公前席察其人物极一时之选也天下任重要须擎天之力而后可办王枢虽有大志朝中号为得君以某观之未必然也王能奋然拨去常俗偷安之计颇及邉防备御羣吠所恠至以用兵迎合非之微扣其端不为无意于战某尝谓以中原为不可复者不明乎古之道以为便可复者不明乎今之势纪纲未振人才未富孑然孤立人主未相倾信而能勲业成就古未之有国力如是其能济乎某虽尝告之言轻终恐无益枢相賔主道洽能为天下发一言乎某比者窃闻力请真祠喜于进退有礼章不再上当有说也衮衣不归而久居辅郡虽未害于君子之度不若以义命为断使天下有覩焉仰知道徳之存心故敢賛以决也道途之说旧相以忧去者殆将有夺情之命惟今中鼎虚位负物望者无逾枢相乃睠在彼似非人力待命相而后请必恐渉于浮议期于必得而去自无嫌也狂瞽之言惟所财择








　　浪语集巻二十二
　　钦定四库全书
　　浪语集巻二十三
　　宋　薛季宣　撰
　　书
</div>
    <div class="pagination">
<a href="浪语集_page15.html">上一页</a><span>...</span><a href="浪语集_page11.html">11</a><a href="浪语集_page12.html">12</a><a href="浪语集_page13.html">13</a><a href="浪语集_page14.html">14</a><a href="浪语集_page15.html">15</a><span class="current-page">16</span><a href="浪语集_page17.html">17</a><a href="浪语集_page18.html">18</a><a href="浪语集_page19.html">19</a><a href="浪语集_page20.html">20</a><a href="浪语集_page21.html">21</a><span>...</span><a href="浪语集_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
