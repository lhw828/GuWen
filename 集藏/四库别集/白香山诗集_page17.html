<!DOCTYPE html>
<html>
<head>
    <meta charset="UTF-8">
    <title>白香山诗集 - 第 17 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>白香山诗集 - 第 17 页/共 63 页</h1>
    <div class="content">　　百嵗几廻同酩酊一年今日最芳菲愿将花赠天台女留取刘郎到夜归
　　宿杨家
　　杨氏弟兄俱醉卧披衣独起下髙斋夜深不语中庭立月照藤花影上堦
　　醉中留别杨六兄弟【三月二十日别】
　　春初手春深散无日花间不醉狂别后何人堪共醉犹残十日好风光
　　醉中归盭厔
　　金光门外昆明路半醉腾腾信马数日非关王事系牡丹花尽始归来
　　游云居寺赠穆三十六地主
　　乱峰深处云居路共蹋花行独惜春胜地本来无定主大都山属爱山人
　　和王十八蔷薇涧花时有怀萧侍御兼见赠
　　霄汉风尘俱是系蔷薇花委故山深怜君独向涧中立一把红芳三处心
　　再因公事到骆口驿
　　今年到时夏云白去年来时秋树红两度见山心有媿皆因王事到山中
　　期李二十文略王十八质夫不至独宿仙游寺
　　文略也从牵吏役质夫何故恋嚣尘始知解爱山中宿千万人中无一人
　　酬赵秀才赠新登科诸先辈
　　莫羡蓬莱鸾鹤侣道成羽翼自生身君看名在丹台者尽是人间修道人
　　过天门街
　　雪尽终南又欲春遥怜翠色对红尘千车万马九衢上廻首看山无一人
　　惜玉蕊花有怀集贤王校书起
　　芳意将阑风又吹白云离叶雪辞枝集贤雠校无闲日落尽瑶花君不知
　　【立名按周必大玉蕊辨证唐人甚重玉蕊花故唐昌观有之集贤院有之翰林院亦有之皆非凡境也】
　　春送卢秀才下第游太原谒严尚书
　　未将时防合且与俗浮沈鸿养青冥翮蛟潜云雨心烟郊春别逺风碛暮程深墨客投何处并州旧翰林
　　长安送栁大东归
　　白社覊游伴青门逺别离浮名相引住归路不同归
　　送文畅上人东游
　　得道即无着随縁西复东貌依年腊老心到夜禅空山宿驯溪虎江行滤水虫悠悠尘客思春满碧云中
　　社日关路作
　　晚景函关路凉风社日天青岩新有鷰红树欲无蝉愁立驿楼上厌行官堠前萧条秋兴苦渐近二毛年
　　重到毓材宅有感
　　欲入中门泪满巾庭花无主两廻春轩窻帘幕皆依旧只是空堂欠一人
　　乱后过流沟寺
　　九月徐州新战后悲风杀气满山河唯有流沟山下寺门前依旧白云多
　　叹髪落
　　多病多愁心自知行年未老髪先衰随梳落去何须惜不落终须变作丝
　　留别吴七正字
　　成名共记甲科上署吏同登芸阁间唯是尘心殊道性秋蓬常转水长闲
　　除夜宿洺州
　　家寄关西住身为河北游萧条嵗除夜旅泊在洺州
　　邯郸冬至夜思家
　　邯郸驿里逢冬至抱膝灯前影伴身想得家中夜深坐还应说着逺行人
　　冬至夜怀湘灵
　　艳质无由见寒衾不可亲何堪最长夜俱作独眠人
　　游仙游山
　　闇将心地出人间五六年来人怪闲自嫌恋着未全尽犹爱云泉多在山
　　见尹公亮新诗偶赠絶句
　　袖里新诗十首余吟看句句是琼琚如何持此将干谒不及公卿一字书
　　长安闲居
　　风竹烟松昼掩关意中长似在深山无人不怪长安住何独朝朝暮暮闲
　　早春独游曲江【时为校书郎】
　　散职无覊束羸骖少送迎朝从直城出春傍曲江行风起池东暖云开山北晴冰销泉脉动雪尽草芽生露杏红初拆烟杨緑未成影迟新度鴈声涩欲啼莺闲地心俱静韶光眼共明酒狂怜性逸药效喜身轻慵慢疎人事幽栖逐野情廻看芸阁笑不似有浮名
　　秘书省中忆旧山
　　厌从薄宦校青简悔别故山思白云犹喜兰台非傲吏归时应免动移文
　　凉夜有怀【自此后诗并未应举时作】
　　凉风吹枕席白露湿衣裳好是相亲夜漏迟天气凉
　　送武士曹归蜀【士曹即武中丞兄】
　　花落鸟嘤嘤南归称野情月宜秦岭宿春好蜀江行乡路通云栈郊扉近锦城乌台陟冈送人羡别时荣江南送北客因凭寄徐州兄弟书【时年十五】
　　故园望断欲何如楚水吴山万里余今日因君访兄弟数行乡泪一封书
　　赋得古原草送别
　　离离【一作咸阳】原上草一嵗一枯荣野火烧不尽春风吹又生逺芳侵古道晴翠接荒城又送王孙去萋萋满别情【立名按尧山堂外纪白乐天初至京以所业谒顾著作况况覩姓名熟视曰长安来贵居大不易及披巻首篇曰咸阳原上草一嵗一枯荣野火烧不尽春风吹又生乃叹赏曰道得个语居亦何难前言戏之耳因为延誉声名遂振又云长安冰雪至夏月则价等金璧白诗名动闾阎每需冰雪论筐取之不复偿价日日如是】
　　旅次景空寺宿幽上人院
　　不与人境接寺门开向山暮钟寒鸟聚秋雨病僧闲月隐云树外萤飞廊宇间幸投花界宿暂得静心顔
　　长安正月十五日
　　諠諠车骑帝王州覊病无心逐胜游明月春风三五夜万人行乐一人愁
　　过髙将军墓
　　原上新坟委一身城中旧宅有何人妓堂賔阁无归日野草山花又欲春门客空将感恩泪白杨风里一霑巾
　　宿桐庐馆同崔存度醉后作
　　江海漂漂共旅游一尊相劝散穷愁夜深醒后愁还在雨滴梧桐山馆秋
　　江楼望归【时避难在越中】
　　满眼云水色月明楼上人旅愁春入越乡梦夜归秦道路通荒服田园隔虏尘悠悠沧海畔十载避黄巾
　　除夜寄弟妹
　　感时思弟妹不寐百忧生万里经年别孤灯此夜情病容非旧日归思逼新正早晚重欢防覊离各长成
　　感芍药花寄正一上人
　　今日阶前红芍药几花欲老几花新开时不解比色相落后始知如幻身空门此去几多地欲把残花问上人
　　晚秋闲居
　　地僻门深少送迎披衣闲坐养幽情秋庭不扫藤杖闲蹋梧桐黄叶行
　　秋暮郊居书怀
　　郊居人事少昼卧对林峦穷巷厌多雨贫家愁早寒葛衣秋未换书巻病仍看若问生涯计前溪一钓竿
　　为薛台悼亡
　　半死梧桐老病身重泉一念一伤神手携稚子夜归院月冷房空不见人
　　途中寒食
　　路傍寒食行人尽【一作絶】独占春愁在路傍马上垂鞭愁不语风吹百草野田香
　　题流沟寺古松
　　烟叶葱茏苍麈尾霜皮剥落紫龙鳞欲知松老看尘壁死却题诗几许人
　　感月悲逝者
　　存亡感月一澘然月色今宵似往年何处曽经同望月樱桃树下后堂前
　　代邻叟言怀
　　人生何事心无定宿昔如今意不同宿昔愁身不得老如今恨作白头翁
　　自河南经乱关内阻饥兄弟离散各在一处因望月有感聊书所怀寄上浮梁大兄于潜七兄乌江十五兄兼示符离及下邽弟妹
　　时难年荒世业空弟兄覊旅各西东田园寥落干戈后骨肉流离道路中吊影分为千里鴈辞根散作九秋蓬共看明月应垂泪一夜乡心五处同
　　寒闺夜
　　夜半衾裯冷孤眠嬾未能笼香销尽火巾泪滴成冰为惜影相伴通宵不灭灯
　　寄湘灵
　　泪眼凌寒冻不流每经髙处即廻头遥知别后西楼上应凭阑干独自愁
　　冬至宿杨梅馆
　　十一月中长至夜三千里外逺行人若为独宿杨梅馆冷枕单床一病身
　　临江送夏瞻【瞻年七十余】
　　悲君老别我霑巾七十无家万里身愁见舟行风又起白头浪里白头人
　　冬夜示敏巢【时在东都宅】
</div>
    <div class="pagination">
<a href="白香山诗集_page16.html">上一页</a><span>...</span><a href="白香山诗集_page12.html">12</a><a href="白香山诗集_page13.html">13</a><a href="白香山诗集_page14.html">14</a><a href="白香山诗集_page15.html">15</a><a href="白香山诗集_page16.html">16</a><span class="current-page">17</span><a href="白香山诗集_page18.html">18</a><a href="白香山诗集_page19.html">19</a><a href="白香山诗集_page20.html">20</a><a href="白香山诗集_page21.html">21</a><a href="白香山诗集_page22.html">22</a><span>...</span><a href="白香山诗集_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
