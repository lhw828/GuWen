<!DOCTYPE html>
<html>
 <head>
  <meta charset="utf-8"/>
  <title>
   牧斋初学集 - 第 73 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   牧斋初学集 - 第 73 页/共 115 页
  </h1>
  <div class="content">
   （寿福清公六十序） 
阁师少保台山叶公以万历戊午寿六十，举初度之觞。记曰： 
    六十始寿。公辅政八年而后归，归五年而始寿。徐步赐金之桥，燕游福庐之山，衮衣达屦，角巾布袍，道路聚观指目，以谓神仙宰相，并为一人。而公亦忻然顾笑，计其焦劳拮据，八年于黄阁之中，犹噩梦之在宿昔也。嗟夫！人知公今日之乐，而不知公之有今日则甚难也。方公由南吏部入参大政，天子高居九重，应门沉沉，莫可扣击。而甘陵南北部之争，纷如于下。公廉平以牧身，诚敬以格主，纡回以酬物，忧心，茹荼含蓼，卒以结主知，镇国论，委蛇进退于功名之会。噫，何其难也！先是福王犹未之国，一妄男子上书指斥宫禁。中外震恐，以谓大狱将作。公密揭再三上，请瘐死其人，勿下其章究问，以伤国体。上感悟，其事得寝。而公因其间得以力请之国。次年，事乃决。方议之殷也，言者责公邀九卿伏阙死争，公孙谢不可。而上犹欲缓之国期，使中使谕意公。公涕泣极论，夜分封还御札者再。上始不格公请，而言者或未之知也。公意有所不得行，深夜屏营，涕泗沾渍，甚至比政地于丛祠，夷阁臣于土偶，以庶几明用讯之心，而冀将伯之助。由此观之，今之得以休沐称寿，爰笑爰语，岂不为厚幸哉？长年三老，中流遇风，忄堇而获济。当其舣舟停楫，酌酒告劳，舟中之人，莫不ん呶相应和。然其风涛相う，捩柁呼号，与阳侯争一旦之命，岂舟中之人所能知也哉？公于今日，亦其舣舟酌酒之时也已。公之别自号曰台山。考于诗，南山有台，乐得贤也。得贤则能为邦家立太平之基，故曰：乐只君子，邦家之基。今夫山之有台也，用以为蓑笠草属之微者也。然而时雨将至，则蓑笠之覆盖，不小于夏屋，何者？诚庇之也。公迂身救时，补苴扌耆柱，以养和平之福，而卒能不震不动，贻宗社万年之安。公之蓑笠天下也大矣。蓑笠覆盖天下，而天下弗知。时雨既降，胥委而去之，甚且践踏之弗顾，而蓑笠之用自如也。公所为邦家之基者，覆盖之效。在乎再世，又岂必使沾体涂足之人，交口而颂之哉！ 
    谦益对制策，公读卷为总裁官。而缪子昌期以癸丑举南宫，皆公门下士，荷公覆盖日久，不敢自后于道旁指目及舟中叫呶之人。故谦益敢称南山之诗，以献于公。诗人之乐得贤也，必归美于君，故其诗曰：万寿无期。又曰：遐不眉寿。公称觞之日，北向稽首，为天子诵万年，谦益称诗，独取南山有台，庶可以陈于工歌之末矣夫！ 

    （赠文文起宫相六十序） 
    自古国家当昌明顺豫之世，保大持盈，必有老成耆艾，敦庞魁硕之人，应运而出。而人臣之当大任也，亦非可以捷得而骤至，往往纡回盘错，备尝历试，老其才以有为。盖天之生才，国之养士，与士君子之善自为养，兹三者相须而成，相求而应，有识者可以按而知之也。 
    吾友文君文起，弱冠举孝廉，束修厉行，垂三十年。胪传之日，儿童妇女，皆知其名，指目为忠孝状元。遭逆之祸，阽危濒死，忄堇而得免，然后登进于天子之讲幄。君以伟望宿学，精诚启沃，天子心知为真讲官，改容礼之。而君抗疏劾巨奸为党护法者，引经义，切时弊，其言皆中名实。于是海内咸服君始终一节，其所为引经论道者，不徒托之空言，旦夕引领宣麻，喜而相告也。君使事既竣，将奉英荡之节以还讲筵，而适会其六十之诞辰，称觞祖道者趾相错也。君之婿严生┉，谓余不可以无言。余观君为孝廉时，其风采骨干，既可以为天子之大臣矣。顾久之，然后及第，既第而谴逐随之。盖神、熹之际，天之生君，与国之所以养君者若此。及其起废籍，遇明主，则又抗言极论，几不欲与宵人邪类一日并立于本朝，君岂不知雍容平进，赴功名之会哉？则君之所以善自养者，可知已矣。秦穆公之悔而自誓也，询黄发，思良士，而致叹于截截善谝言。汉李固亦言一日朝会，诸侍中并皆年少，无一宿儒大人可备顾问者，诚可叹息。夫君德之成败，生民之利病，国家社稷安危之故，岂少年狷佞利口捷足之徒，可以侥幸而尝试哉？以寇菜公之贤，张忠定谓其用太蚤，仕太速，且曰苍生无福。然则人才之生，其用之早晚，盖有天意，非人所得而主也。君之善自养亦久矣。天之生君与国之养君，亦至是而可矣。过此以往，君且为黄发，为寿。今兹之始寿，犹日之拂于扶桑也，何足以为君贺哉！ 
    宋元佑间，苏子瞻指文潞公谓契丹使曰：“使者见其容，未闻其语。其综理庶务，虽精练少年有不如；其贯穿古今，虽专门名家有不逮。”更二十余年，余将书此语授简于严生，以申前贺，然而不独为君贺而已也。 

    （李本宁先生七十叙） 
    云杜李本宁先生，以词林宿望，回翔藩服者四十余年，而始登七十。谦益于先生，史馆后进也，礼当有辞以祝先生。 
    因念国朝史馆，莫盛于庄皇帝之戊辰，而先生以文章擅声，然卒不能免绛、灌之忌，先生出，史馆之局夷矣。天子不御讲筵，积有岁年。故时史官更直侍立，典持缣牍之地，尘凝网积，不可辩识。史官间骑马之九衢，与六部大臣扬鞭相揖，控马之隶，皆捧手愕眙。此谦益入史馆时事也。天子文学侍从之臣，皆在禁林，前代比之蓬池道山，其体貌不宜日降。以宿儒钜公焯焯如先生者，不亟还之禁近，馆阁之重，何可几也！先生服官史馆，在隆庆与今上初，新郑、江陵之间，九变复贯，先生历历如指掌，以今时政观之，则又有高曾规矩之叹矣。天子一旦讲求初政，咨嗟号兆，垂裳绨几之时，左右顾视，求宿儒大人，议论通古今，可顾问者，先生又岂徒为史馆之重而已也。海内人才雕落，故老旧德，相望如晨星，而先生与焦弱侯先生，皆在金陵。金陵，旧京也。丰水、镐京，大雅之所咏歌也。高皇帝作人未艾，山川灵淑之气，不至衰歇，而贻二老于旧京，岂偶然哉？剥之上九曰：硕果不食，君子得舆。不食之果，天之所以贻国家也。君子之得舆，吾有望矣。余之祝先生者如此，姚子孟长辈善是言也，以荐于先生，歌南山有台之章侑焉。而余又窃闻之于人，先朝文章，尽在馆阁。王、李之徒，以馆阁相訾，海内靡然从之。先生起而禅王、李之统，丰碑典册，照曜四裔，文章之柄，乃复归馆阁，其有功于馆阁甚大。文章不朽之盛事，必有如韩、欧其人者出而定之，固非后生小子所与知也，是为序。 

    （史玉池太常六十序） 
    义兴史玉池先生，初官谏垣，谔谔持正论，与执政抵牾。归卧阳羡之山若干年，起家太常寺少卿，奉使至中途，抗疏救刘御史及请蚤立皇太孙甚力，上切责谴归。余遇之吴门，劳苦先生。先生蹶然起立曰：“孟麟言事无状，天子幸宽之诛。且人臣无狗马积诚足以动主，至烦人主震怒，其又敢自为名乎？”余微窥先生，视益下，息益深，忧国恋主，盖低回不能置也。名节之盛，莫如后汉。当其时，树立风声，抗论忄昏俗，士有不谈此者，则芸夫牧竖，已叫呼之。夫所贵于名节者，以卫国也。而卒以殉国，则亦其为之魁者，自之意胜，而忧国之心微，朋徒部党之气重，而灵修美人之思薄与？今天下内无刑人腐夫，外无甘陵南北部。士君子之视名节也，如象之有牙，牺鸡之有尾，惟恐不锄而去之，亦无有刻石立，以激扬题拂为事者。而钩党之忧未歇，涣群之君子，卒不可期于世，此何故与？先生忧国忠公，犯颜极谏若彼，而深思易气，厚自克责若此，岂犹夫世之君子与？天下当士气颓也，国论峭急，譬之中流遇风，舟中之人，叫号惶怖，而长年三老，不震不动，捩柁开船于怒风崩涛之中，乃克有济。令长年三老，叫号惶怖，比于舟中之人，其不沦胥者亦鲜矣！时之讠翕訾尊沓，以钩党为事者，皆叫号惶怖之人也。天其将有意于先生，以是为国之长年三老与？汉鲍宣为谏大夫。尝上书言朝臣亡有大儒骨鲠白首耆艾魁垒之士，论议通古今，喟然动众心，忧国如饥渴者，请急征何武、师丹、彭宣、傅喜。疏再上，卒纳宣言。今之大儒骨鲠白首耆艾魁垒之士，先生其选也。天子诚欲建教化，图安危，如鲍宣所云云者，先生欲不为长年三老，其可得乎？ 
    先生今年六十，汤子鹤翔等征余言为先生寿。先生道德文章之盛，谈之者侈矣。余独著先生忧国之心，而又祝其兴起在位，以为邦家之光如此云。 

（邹彦吉七十序） 
    昔刘伯刍、陆鸿渐列水次第，皆称惠山寺石泉第二。今扬子江南零水为江水所没，而庐山康王谷水，道远莫致。邹彦吉作惠泉亭记曰：名虽第二，不啻第一，盖笃论也。彦吉以学宪家居，为园于惠山之下。客过无锡，必惠山水粉枪末旗，谭品泉记水之事。已而游愚公之谷，吐纳其风流，徘徊不忍去。于是彦吉之名，与石泉相上下。彦吉之论水也，盖其自论云耳。 
    今年彦吉年七十，翁子兆吉以称寿之辞属余。余不娴于辞，不能如世之文章家以巫祝之言进也，则请以泉品品彦吉。喷薄诡激，其源沸汤者，彦吉之诗与文也。氵亭泓间止，可辨眉发者，彦吉之鉴裁也。且鼎且缶，以饮以ヱ，苏兰薪桂，蠲病析酲，挹注无已时者，彦吉之风流弘长，而衣被万物也。彦吉以盛年谢事，放情涤虑，徜徉山水之间。奇石美箭，步武错迕，清歌妙舞，耳目眩易。欧阳子之记浮槎山水，以谓富贵之乐与山林者之乐不可得兼，而彦吉得而兼之。自有慧山以来，听山溜之潺，饮石泉之滴沥者，不可胜数。如彦吉者，复几人哉？以此为彦吉寿可矣。彦吉虽老，肤神清令，视履不少衰。或者以膏肓泉石，不竟其用为恨。少陵之诗曰：“在山泉水清，出山泉水浊。”陆鸿渐之论水，江水取去人远者，井取汲多者。而彦吉之记惠泉以遇而多累，为斯泉之不幸。彼固各有指也。令彦吉为出山之泉，则品彦吉者不能与石泉相上下，固已明矣。彦吉岂以彼易此哉？兆吉曰：“善载！余方酌慧山石泉，吹嘘鼎鬲，为先生称寿，以子之言佐茶事可也。” 

    （毕封君八十寿序） 
    天启元年七月，为新安毕太翁之诞辰。士大夫之官京师者，先期属谦益为其叙。谦益于太公之子府丞公有道义之知，又辱诸大夫之委，不敢以辞。未几，建州夷陷我河东，畿辅大震。府丞公以知兵见推择，衔命募兵江、淮。又未几，以削杖归。诸大夫来告我曰：“府丞衔恤归矣。虽然，太公之称寿，终未可以已也。子无忘子之绪言。” 
    谦益闻太公行事于府丞公最详。太公少倜傥有大志，于书无所不窥，以国子生久次，主宁武簿，廉辨得民，以礼致仕。左图右书，哦诗问字，归休乎一亩之宫。今年八十矣，府丞虽以削杖归，览揆之辰，易衣破涕，与诸弟舒雁行列，奉觞上寿，太公当为之听然笑语。卒获又以其间杖策黟山，浴轩辕之汤池，访容成之丹鼎，修登真度世之事，太公之景福未艾也。虽然，太公仁人也，退不忘君，东方之事，其负国耻而怀主忧也深矣。辽城之肉薄也，辽水之血殷也，混同、黑水之波沸而浪蹙也。主上东顾旰食，而吾忍称觞而沃洗乎？辽之父老子弟，与四方材官健儿，骸骨撑柱，肝脑涂裂，而吾忍与吾之子姓燕笑于一堂乎？太公顾语府丞，停丕叹息，必不以家乐而遗国恤，知其不能舍然于此也。而吾又有以为太公贺者，府丞之为人，其身退然，如不胜衣，一旦奋臂而出，愿为国家敌忾雪耻，此太公之教也。太公优游杖履，出其老谋，以与府丞参伍握奇、车攻之事，教射可以饮酒，行陈可以列俎，兵法可以部勒宾客子弟。府丞祥琴之日，仗钺专征，出而受，归而饮御，用太公之教，举而错之，东事不足办也。夫如是，太公日称觞燕笑可矣，又何以不舍然乎？太公善为歌诗，府丞他日执讯告成，太公自为铙歌鼓吹之曲，播于管弦。余将登太公之堂，按节而歌以为寿，问太公之不舍然者，今如何也？是为叙。 

    （江兆豫侍御六十序） 
    新安方万里尝论有宋之人才国运，以谓元人才非不盛，而符、观、宣、靖世运衰，以章、蔡消之也。庆元、嘉定、淳亦尚有人才，而世运愈衰，以、远、清、嵩消之也。宋之人才非不长，而宋之权臣消之。消人才，所以消世运。消至于贾似道，则运无可消而有所归矣。 
    余每诵其言，未尝不嗟咨叹息回翔于盛衰消长之际也。我神祖享国长久，于国运为极盛。至于晚年，而人才有日消之叹矣，消之以逮系，消之以贬斥，消之以废弃，消之以淹抑。消之之法，不一而足。然逮一再传而老成登用，班行充斥，人才蔚然，足以供数世之用，则孰非神祖之所诒也哉？神祖之于人才，生成长养，惟恐不及，雨露雷霆，无非至教。恒以其消之者长之，而非如宋之所谓消者，消之以权臣，而一消不复长也。记有之：丰水有芑，武王岂不仕。诒厥孙谋，以燕翼子。数世之仁也。斯神祖之谓也与？今天子元二之间，辟门开窗，群贤竞进，恭己虚怀，从谏弗弗。然一时敢言直谏之士，以次谪降，如侍御江君兆豫辈，不下数十曹。识者窃忧之，以为国运当维新之时，而人才有渐消之象，无乃非圣主之意与？无几何，诸谪降者，强半召还，而台省推毂兆豫辈者，章满公车，始而切责，已而报闻，今且将转圜矣。于是人始知向之摧折言者，晓然非人主本意，而圣天子追惟丰芑之深仁，绍述祖考，以生成长养为事。人才国运之滋长者，殆将百世而未艾也。于是兆豫年六十矣。其里人某，以余为同年进士，且相好也，属为称寿之辞。余惟汉永和中，李固尝上疏言，朝廷聘杨厚、贺纯等，待以大夫之位，以病免归。一旦朝会、见诸侍中，无一宿儒大人可顾问者，诚可叹息。是日有诏征用厚等。汉永和中为夷之初旦、虹霓扬，犹能以固言征用厚等，况今日哉？兆豫旦夕召还，其以人才国运消长盛衰之故，为圣主极言之。李固之叹息于永和，与万里之痛惜于元、庆元，其意指不同，皆万世之殷鉴也。遭逢不讳之朝，发抒未竟之志，使圣主鬯丰芑数世之仁，而国家收宿儒大人之用，余之所祝者远矣。乡里颂祷之常辞，岂足道哉！ 
    昔人称新安地势斗绝，其地平视天目尖，故其山川雄秀而人物卓伟。今新安士大夫负风节者，后先相望，余获交其人多矣。当兆豫初度之日，胥会而称寿，睇视壁间之文，诵万里之言而深思之，其亦有嗟咨叹息如余者乎？知其不徒燕饮而相乐也。 

    （按察使黄公八十寿序） 
    庐陵海茹黄公举进士高第，为令畿辅，以治行第一，擢拜御史，扬历中外。拂衣高卧，归享山林之乐。又十有余年，而称八十之觞。吉为文学道谊之邦，万历以来，前邹后李，所谓龙宗有鳞，而凤集有翼也。余辱交于邹、李，邹、李亟称黄公为其乡之淑人君子。余与公后先仕途，未及抚尘接席，而熟闻其声迹，在赤县则以循良显闻，在台班则以笃诚自矢，不以钩距钓奇，不以鸷击愉快，正直忠厚，兼而有之。信邹、李之为笃论也。公长西台，晋卿寺，通显矣。一旦中谣诼以归，耕闲钓寂，识者有锢人圣世之叹。然而二十年之间，朝野之际，亦多故矣。沙路甫筑，而翰音之凶已闻，旌节方悬，而槛车之征旋及。钩党则身录饮章，禁锢则名隶刻石。当小明悔仕之时，而抱大夫不均之叹。求如公之优游止足，游乐邦而栖化国者，有几人哉？商侯昆弟，蔚为国宝，于公之高门，何氏之赐策，公盖于其身亲见之，斯可以为公寿也已。公不闻悬车之说乎？古者大夫七十县车而致事。车之为物也，负重致远，行千里不契需，器之有用者也。致事则县之于屋壁，譬之既雨之衤发衤，既获之桔槔，以为无所用之云耳。当其无，有有之用，就县车之后，而察识其轮辕辐毂，固无一而弗具也。语有之：高车驷马带倾覆。又有之：仕宦不止车生耳。行乎万里之涂，恃其有用而不知止息，则必有偾辕折轴之患。岂若县之于屋壁，以其无用为有用也哉？古之君子，仕而归乎其乡，即为乡先生。先王制县车之礼，所以优贤养老。抑亦以此著止足之义，俾以教其乡人子弟与？余之知公久矣。而公亦时时念余。余遘党祸，幽于请室。商侯推公之意，不远三千里，诒书见存。余高商侯之谊，幸公之有子，而益知公之家风为可尚也。于公之称寿，为县车之说，以侑一觞。吉之士大夫，如余所谓后李者，登堂介寿，览余之文，得无有徘徊叹息者乎？知其不徒献酬而旅退也。 

    （寿侍御汝瞻兄八十序） 
    万历庚申十月十七日，余兄侍御史汝瞻八十之诞辰也。汝瞻之诞以十月，而称觞上寿，先期至者，嗔阗闾左。颂祷之文，金相玉轴，衔错壁间。 
    余欲为汝瞻寿，而惧未有以当也。虽然，汝瞻，余宗老也，而又修明谱牒，习于钱氏之故。请征吾钱之故以寿汝瞻。钱氏之有声文苑，若文禧之试学士院，以笏起草；若希白之试崇政殿，日未中而就。世皆艳称之。汝瞻为诸生，即以文藻擅江左，其在西台，衡文齐、楚，士子至今传写，奉为科条，斯可书也。钱氏之以吏治，著者代不乏人。而安道为宁海军节度推官，治平末为殿中侍御史，时人因苏子瞻诗，以铁肝御史目之。汝瞻由广州司理入为御史，侃侃奉职，其官阶与安道悉合，斯可书也。宋兴以来，三世制科者，独钱氏一家，而易、明逸皆掌书命，史臣侈为盛事。今汝瞻子孙科第，高门绰楔，相望步武间。宋公垂之序传芳集，所谓青油畅毂，追次服儒者，几萃于一门，斯又可书也。唐李翱著卓异记，凡臣下盛事，家世徽范，辉昔而照今者，皆备载焉。吾钱之有汝瞻，其亦可以附于卓异之后乎？然吾考安道出台后，家贫母老，至丐贷亲旧，以给朝晡。文僖蚤历贵要，晚年郁郁，恨不得于黄纸上押字。汝瞻挂冠以来，荡涤情志，游娱于园池歌舞之间，四十年于此矣。汝瞻所得，与文僖孰多？况安道哉！夫人生之有富贵寿考，犹车舆之能载物也。文僖诸公，其于富贵寿考，亦各有所负载矣。未有全而举之，倍任而不倾，如汝瞻者也。岂天之称量殊耶？抑汝瞻之为轮毂者厚耶？钱故有宣靖公若水者，少游华山，陈希夷谓之曰：子神清可以学道，不然当富贵，但忌太速耳。宣靖知命有节度，卒恳避权位，此亦通于察车之道者也。知宣靖之所以诎，则知汝瞻之所以赢。然则汝瞻之寿，岂可量哉？余故征钱之故以寿汝瞻，而又归本于天，著其所以寿者，以为宗之人告焉。夫钱之先，有斟雉羹而飨帝，受寿八百，枕高而视远者。希白之著书，称后人，此亦钱之故也。为汝瞻寿者，宜必有取于此矣。然而余之文略焉，为其比于荒也。姑取其信而有征，著于谱牒者如此云。 

    （陈中丞六十序） 
    陈公谢中州节钺，家居五年，而春秋六十。览揆之辰，邑之荐绅大夫，相率举觞上寿，而以祝嘏之词属余。 
    公自举进士，令剧邑，擢南台，扬历清卿，以至今官。生平砥节首公，鞠躬尽瘁，知有君父，不知有身家，知有道义，不知有身名。其在中州，冒锋刃，触机械，誓欲以七尺殉贼。今得以优游田里，长筵称寿，而可以无祝乎？盖公任事之难，非独当将╂卒惰，师老饷匮之日，左右支吾、俯仰布置之难也。当国者以豫为陷阱，有强寇，无重兵，调发则不应，奔命则不给。以豫委公，而不忧豫事之或偾也则难。以公为孤注，分其柄，掣其肘，切责则夺其所杖，中制则乖其所之。以公委豫，而惟恐公事之不偾也则尤难。公曰：“吾奉诏讨贼，朝受命而夕致身，他何恤焉。”大帅之尾贼也，在二百里之内，督抚之尾大帅也，在二百里之内，迁延宿留，以为故事。公侦贼所至，轻衣免胄，匹马先驰，而大帅无复有拥兵观望者矣。冲泥淖，冒风雨，上下山坂，出入贼巢穴中，以草棘为馆宇，以鞍马为席荐，以黄尘为糗粮，以白汗为汤沐，与士卒共甘苦，同死生，疮痍相抚摩，死伤相慰吊，而士无有不踊跃用命，愿为公死者矣。公作吏以来，所至不名一钱，无毫厘铢两不以佐军兴享士卒。流贼闻其风，为咋指曰：“陈都堂，清官也。”以故迄公在事，斩获独多，招抚独众，而河南北无一城失守。令久留公于豫，贼岂足平哉！小人之计门户也，深于计疆埸，且借疆埸以快门户驱除之计，公其如彼何？公志在报国，独立行壹意，宁奋臂目，致死于疆埸，而无宁容头过身，求生于门户。彼其如公何？小人之谋困公也，中山之书盈箧，白帝之言空市，岂不几幸其旦夕一跌，以入吾股掌之中。然而不能者，天也。上之神明，与公之精诚交相感格也。易曰：天之所助者顺也，人之所助者信也。履顺而思乎信，天助之矣。弛担释负，角巾布袍，人伦东国，而燕喜西都。回思在事之日。戎马交于前，坎陷阴伏于后。忧危满眼，进退惟谷。如宿昔之噩梦，醒而思之，犹为之汗流魂悸。今之得称寿于此堂也，岂非天哉？ 
    公年六十，齿发郁然，谈论娓娓竟日，既有老谋，而又有壮事。流氛日炽，王师在野，圣天子拊髀颇、牧，朝野之推毂者无虚日，公其能久居此乎？公行且强起为天子灭奴荡寇，经营告成，然后退享山林之乐未晚也。昔宋文潞公以耆年宿德，出镇西都，王荆公为诗饯之，有曰：“功业迥高嘉末，精神如破贝州时。”自今以往，更二三十年，当有称荆公此诗以为公寿者。余虽老矣，从诸君子之后，登公之堂，尚能赋而颂之。 

    （谢象三五十寿序） 
    鄞县谢君象三，举进士高第，知嘉定县，治行第一，入为监察御史。会叛贼孔有德据登州，天子震怒，兴师致讨，命西台择御史有文武大略者，遣往视师。众皆股栗莫敢应，君慨然请行。督励将士，指授方略。解莱围，复登城，叛人衔尾从海道遁去。于是东省底定，长安解严。天子嘉其功，拜太仆寺少卿以旌异之。而君以太公之戚归，既免丧，优游里门，不乐仕进。今年五十，以九月为览揆之辰，其长君孝廉宣子属余为其叙记。 
    君初为举子，余在长安，东事方殷，海内士大夫自负才略，好谭兵事者，往往集余邸中，相与清夜置酒，明灯促坐，扼腕奋臂，谈犁庭扫穴之举。而其人多用兵事显，拥高牙，捧赐剑，登坛而仗钺者多矣。久之则暴骨原野，填尸牢户者，项背相望。求其经营告成。振旅而饮至者几人哉？君于今日，列长筵，开昔酒，亲朋杂Ш，丝竹交奋，追行间之辛苦，思事之艰难，如噩梦之获寤，而旅人之得归也。不可以盍然一笑，举觞而目寿乎？日者奴孽稽诛，流氛孔亟。天子拊髀侧席，以思封疆之臣。君故息影自匿，有息机摧ㄅ之思。君之受命而东也。客从长安来，言君方从客燕，理巾舄，整书帙，若无有所事者。余喜曰：“谢君必能办贼。”今之退而息影，悠然而抱膝也，将终焉而已乎？抑将幡然而起，出其已试于东者，为铅刀之再割乎？晋人有言：好以暇，好以众整。天下事固非抚剑疾视，怒目哆颐者之所能办也。史称谢安石虽受朝寄，东山之志，始终不渝，从容宴ぅ，折秦鞭而安晋鼎，此亦整暇之效也。余无以寿君，举谢家故事为君进一觞可矣。遂书之为叙，以复于宣子，君无效昔人捉鼻，余他日亦不如新亭之朝士，以苍生安石相。君其颔之否也？ 

    （宋太公七十寿序） 
    长洲宋君令申，举进士，为武陵令，治行高等，擢给事中。为权奸所不说，左官于外，量移南大理评事。而其父太公春秋七十览揆之辰，郡中诸公，咸具羊酒往贺，而属余为称寿之词。余以谓生辰为寿，非古也。人生百年，幸而当称寿之日，亲知过从，耄稚错列，相与谈世事，感时叙，留连往复，举酒相属，此亦人情所不能已也。日者天下之网尝密矣。佞臣鄙夫，构秋荼束湿之网，罔上而行其私。当此时，给谏在夕垣，矫尾厉角，以抗当涂之人。太公燕居深思，忧圣世，念壮子，其必有减匕箸，停杯酒，中夜屏营，扶床而抚枕者矣！天子一旦翻然感寤，尸巨奸，解密网，旬日之间，天晶日明，乾坤轩豁。而太公七十称寿，适当其时。览揆之日，长筵纷列，五音繁会。给谏悉数而告曰：“圣天子今日行某政，明日用某人，今日捐何田租，明日理何刑狱。”太公炷香北向，祝天子万年。退而举给谏之觞，与亲朋觥筹交错，赋既醉而称未也，斯不亦人世之极欢，吉祥之善事乎！自今以往，圣天子之盛德大业未艾，太公之寿亦未艾。而给谏以其时发摅志气，鼓吹休明，于是乎逆奴埽冗，蛾贼授首，礼乐兴而弦歌作。天子临雍拜老，安车蒲轮，迎致太公，行养老乞言之礼，太公之引满愉快，又何如也？ 
    吾郡之耆老，昆山有周寿谊翁及毛翁，皆年百有余岁，称为人瑞。周翁历元及明，所谓生长兵间者，不足以当太公。毛翁生当国初全盛，及见其孙之举鼎元，可谓奇矣。吾谓毛翁如人年壮盛，康强无疾病，不足以为喜。以太公今日方之，譬如当桑榆之景，有羸老之忧，一旦霍然良已，脱沉疴而复少壮，其为庆幸，岂啻拔宅度世而已哉？余与给谏有道义之好，书此以为太公侑一觞。自兹每十年一祝天子圣政之记，与太公记年之历，考之国史，征诸野史，固可以互见而错举也。是为序。 

    （永丰程翁七十寿序） 
    永丰程使君九屏，由南曹郎出守镇江，治行为天下第一。天子念东南要地，慎重监司之官，特简为按察司副使，治兵苏、松。而使君之父太公，以今年寿七十，丹阳荆大彻往在使君宇下，与诸绅往称百年之觞，而属余为序。 
    余观生辰为寿之词，不过铺张盛美，称引人世吉祥善事，而州民之祝其邦君大夫，则曰登彼公堂，万寿无疆。虽原本雅颂，亦比于巫祝之聒耳，君子弗道也。若太公之矫志励行，淑其躬而教其子者，则余请得而书之。太公起自孤生，零丁荼苦，依其继母，以有成立。束修自好，不赢其躬，再世而始大。太公孝，故能教其子以忠；太公俭，故能教其子以廉，太公慈，故能教其子以惠。今自甄胄以北，京江以南，襦兴歌，而鸿雁息哀者，其孰非太公之德教所与被乎？当逆奄之时，邑掌故承大吏风旨，持簿籍，醵金为奄建祠。太公奋臂大言，声泪俱咽，毁其簿，抵之于地，恸哭于先圣之庙而出。当是时，奄祠庙遍天下，开府巡方者，争怀砖负土，趋事惟恐后。太公一老逢掖，能引大义，不顾生死，斯已奇矣。使君在郎署中，以风节显闻。岳峙山立，人以为巨人长德，太公之家教积习使然也。余读史记，万石君以恭谨世其家，子孙皆为二千石，尊宠举集其门，史家艳称之。然考其家教，不过使其子孙驯行孝谨，浣厕、数马足而已。无他忠言大略，可以法今而传后者也。而汉之风俗，斤斤长厚，以保家门、守富贵为能事。陈咸谢其父曰：“具悉所言，不过教人谄耳。”孔光、张禹之流，保身持禄，依附名行，至于欺君父、卖国家而不知悔。则岂非内行修谨、立名非真之流弊耶？太公一老逢掖，毅然以风节为己任，终发闻于子。由此观之，太公之教其子，视万石君岂不有径庭哉？盖吾夫子恶乡愿，思狂狷，而史亦称李固之节，视胡广、赵戒犹粪土。吉州道义之乡，欧阳永叔而后，文章节义，澹、诚斋之流风在焉。太公之所以教其子者，方诸西汉，此亦千古得失之林矣。自今以往，使君之名行益高，太公之家教亦益著。天子将见百年养三老行释奠乞言之礼，国史当谨书其事，推明国家风俗教化之盛，迥异于西汉，而以太公之家教为质的焉。余之执笔而称寿，自附于史之后者，固将不一书而足也。是为序。 

    （范太公八十序） 
    广陵范君┆羽，以吏部郎引疾家居，凡数年，天子即家起为尚宝司司丞。而异羽之父云从翁，以今年八月为八十之诞辰，异羽方办严趋召，乃回翔里中，为太公称百年之觞。 
    盖自神庙之末年，天子深居，小人用事，唱为甘陵、雒、蜀之议，公然以钩党为名。海内士大夫，凡负名节，持议论者，靡不以一网锢之。而┆羽为吏部郎、汲汲以辨论官邪，登用正直为能事，此所谓芳兰当门，不得不锄者也。┆羽慨然移病归侍太公，太公笑谓曰：“吾为庆云令，不五月而趣归。岂愿若久据要津哉？”于是┆羽日起居太公，修闲居侍奉之乐。匡床坐谭，石鼎联句。融融泄泄，父子自为知己，不复知人世间风涛喧う作何状也。今天子辟门开窗，简用遗佚，言者首惜异羽，是以有尚玺之召。而太公八十称寿，实惟其时。追惟数十年来枯菀之交集，陵谷之推移，错互倏忽，其可为停杯而叹息者亦多矣。太公之诞辰以八月，枚乘所谓八月之望，与诸侯兄弟观涛于广陵之曲江，此其候也。夫广陵之涛，天下之至奇也。向令乘舟弄潮，随波出没，与阳侯争顷刻之命。比其免也，气尽魄夺，欷息劳，安得所谓怪异诡观者而发皇其耳目哉？太公有道人也，结绶未几，而脱屣去之。彼其纵览于人世，不似置身曲江之上，登高而极目者乎？数十年来，菀枯陵谷，譬诸广陵之涛恤然足以骇者，以太公观之，适足以澡概胸中、洒练五藏而已矣。自时厥后，太公之寿，如川之方至；而异羽之功名，亦未可纪极。犹涛之气所谓以神而非者三也。太公亦举觞属客，为之浩浩焉落落焉而已矣。于停杯叹息，又何有哉！太公闻余言，顾视异羽，殆亦为辗然而一笑也矣。 

    （沈翁八十序） 
    吴郡沈先生，今年八十。四月十一日，为其诞辰。吴之孝秀陆履长、许孟宏、陆彦修与其子伯叙、玉当游，请余为祝寿之词。余之稚子孙爱方授经于伯叙，而伯叙兄弟又缪以一日之长事余。则夫登堂为寿之客，宜莫先于余矣，而可以无言乎？余惟人生百年之内，其欣慨多端。至于生辰为寿，亲知杂Ш，杯酒劝酬，则遭时抚事，傍亻皇感叹之意为多。今天下方多故，胡马逼淮水，洪河灌汴京，闯贼踞襄、汉，都会丘墟，江流横绝。而吾吴介恃天子之宠灵，男耕女织，仰父附子，垂白之老，不见兵革。翁当此时，席长筵，列孙子，浮杯乐饮，抗音高歌，为太平之幸人，岂不快哉！ 
    吾闻翁之生平，孝友节侠，仁心为质，好谭说两汉两宋忠义磊落之事，每高吟张睢阳闻笛诗、文文山正气歌，使诸孙属而和之。遭时艰危，圣主侧席。酒酣以往，感江上之烽烟，怅中原之板荡，其何忍养青龙、骑白鹿，置时事于局外哉！吾读《六月》之《诗序》，以为《南陔》废则孝友缺。《白华》废则廉耻缺。驯至于《小雅》尽废，则四夷交侵而中国微，然后知《南陔》《白华》之诗，《采薇》《采芑》诸诗之所自出也。孝友廉耻之士不立于朝，则法度废，阴阳失，为国之基队，诸夏衰而夷狄盛，必至之理也。伯叙兄弟，服习翁之教诲，崇《南陔》之养，而厉《白华》之节，一旦得时而驾，在帝左右，经营车攻薄伐之业，于奴寇乎何有？《诗》曰：文武吉甫，万邦为宪。又曰：侯谁在矣？张仲孝友。孝友之臣，于车攻薄伐，迥不相及，而诗人连比言之，岂偶然哉？《班》《史》称车千秋销恶运，遏乱原，因衰激极，道迎善气，传得天人之佑助。而郭汾阳当吐蕃入寇，车驾东幸，其论奏以为抑竖刁、易牙之权，任蘧瑗、史鱼之直，则黎元自理，寇盗自平。此其说与《小雅》之序，固可以比类而互观也。繇此言之，国家求《南陔》《白华》之臣子，亦已亟矣。伯叙兄弟出而为张仲、方叔也不远矣。来归饮御，い鳖脍鲤，其所以为翁寿者，当尤盛于今日。而余之为翁祝也，既称道其父子，间且以《小雅》之义，遍告天下之为臣子者，盖亦颂祷之法宜尔。诸君子皆学古之道，必不以余言为赘也。 


初学集卷三十七 
    ○序（十） 

（江阴李贯之七十序） 
    江阴自葛文康父子以文学显于宋，而陆子方、王元吉，孙大雅之徒相继而起，故其乡多博雅好古之士，如贯之李先生其人也。贯之之为人，孝友笃诚，束修励行，衣冠俨然，不苟訾笑，有古先民长德之风。至其读书好学，老而益坚，则有如尤延之之所谓饥以当肉，寒以当裘，孤寂以当友朋，而幽忧以当金石琴瑟者。残编翰，寤寐访求，横经籍书，朱黄错互。虞监之亲钞，杜侯之手跋，充栋宇而溢机杼，江以南艳称之。晚尤研精于礼学，自汉、唐以来所谓共氏而分门，同经而异注者，盖将会而通之，以求得乎先王之遗意。经学之不讲久矣，如贯之者，其可谓强学蹈道，卓然而不惑者也。 
    贯之今年七十矣，顷年史局弘开，诸荐举布衣方闻有道之士，章满公车，顾未有及贯之者。人或以是为愧，且以为贯之惜焉。而余以为是非知贯之者也。贯之守其朴学，不屑为雕缋补缀之学以讠叟闻动众，故世之知我者希。而坚坐于荒江寂寞之滨，漠然而自贵。令其游光扬声，有哗世钓名之志，世苟知我，而其中之所存者已薄矣。宋之常秩，以经学为欧阳公所知，比秩从荆公之招，遂匿其所著春秋学不以示人，欧阳公深愧之，而荆公亦心薄焉。今之处士，其明经未必逮秩，一旦逢世，则其不为秩者，亦或寡矣。贯之经明行修，忘贫屏贵，使乡邦之士友，有所矜式考问，而获免于面墙。著书礼，讨论异同，使先王之遗书，与先民之话言，犹不至于澌灭。令世有欧阳公，亦必真以处士相题目，而王平甫亦不复有春秋倚阁之戏。世之不知贯之，斯世之愧也，又何足以为贯之惜乎？余与贯之，皆有好书之癖，每从贯之借书，未尝不倒庋相付也。余不喜为生辰称寿之词，而于贯之不能以无言，故为序其意如此。昔葛文康好借书，尝以酒券从尚公辅假太平御览，词林至今以为美谈。余之文岂足以代文康之酒券乎？抑亦如谚之所云借书一者，聊以博贯之之一笑而已矣。 

    （于润甫七十叙） 
    神宗末，士大夫奋臂钩党，而金坛于中甫尤为世所指名。中甫之弟润甫，以明经佐建宁郡，三年大计，当上考，冢宰欲黜之，藩、臬长争之力。冢宰笑曰：“吾亦知其贤。顾安有于某之弟，可尚系仕籍者耶？”竟坐党人弟免官。而润甫亦先事拂衣归矣。润甫归，与中甫优游结隐，不关人事。中甫营梵川。润甫营云林，皆极水木园池之胜。巾车棹舟，追逐云月，若未尝有牵连左官之累者。中甫殁又十余年，润甫之名德益高，其神情益王。所谓云林者，水益加浸，木益加章。其子姓之兰茁其牙者，亦皆鸾鹤停峙，称其家儿。而润甫年已七十矣。余尝谓中甫之为人，如乔松千尺，节目磊，未至其下，已知其有回挽万牛之势。润甫如千金之玉，肉好若一，温润清越，廉而不刿，璋特达，人可以望而知也。二甫之性量节度不同，至其慷慨引大节，急病让夷，重然诺，则固未尝少异也。当诸公结交之日。缪仲淳以布衣称长兄，仲淳没，润甫经纪其后事，恤其寡嫠，奋身为之，不以烦显贵人。余再起再踬，己巳被逐，相知者缩颈莫敢过其门，润甫独冲风过余，执手相慰劳。余叹曰：“此与妖书大索时，中甫之周旋归德，何以异哉！”润甫之志义卓荦如此。萧闲澹漠，不自表异，若无所与于世，而世亦罕有知之者，斯可为一叹也！虽然，余窃为润甫幸焉。凡人世之荣华富贵，与夫美名奇节，皆造物者之所吝惜也。咎誉悔吝，往往相感相攻，终身羁绊，而不能自解释者多矣。王荆公，宋所谓党人之魁也，用新法以斩艾元之贤者，几无遗种，可谓得志于时矣。然其登茅山之诗，感嘉平之改腊，怀子房之高风，盖霜筠雪竹，归与投老之思，其托寄不一而足也。陶隐居，世所称山中宰相也，处齐、梁之乱世，逃名于外兵，奋笔于别录，微窥其中，殆亦有忧患焉。润甫所居，去茅山百里而近，咏荆公之诗章，览隐居之遗迹，俯仰今古，其能纵浪尘世，脱然而无累者，有几人哉！尝试与润甫闲窗静夜，细数三十年来升沉死生之故，不过目睫耳。如中甫者，崎历落，固已终身为劳人矣。彼四明诸公，炎炎隆隆，弥天而蔽日者，今又安在哉！润甫有器而不见贾，有才而未尽试，归余恶盈，不争于造物，而得全其天年，亦已足矣。隐如陶贞白，显如王介甫，彼皆有然如不足者，而况其它乎？以此为润甫寿，不亦可乎？余将轻帆过润甫，信宿云林之下，酌良尝之醴，访福地于虚台、便阙之间，归与投老，从润甫而后焉，润甫其许之否也？ 

    （于润甫八十序） 
    当润甫之年七十也，余为其称寿之词，叙述其兄弟间牵连钩党、左官禁锢之故，与其暮年结隐，子侄秀发，园池花鸟之乐，家庭门第之盛。润甫喜而张之于璧。登堂称寿者，睇视其文，皆相与颂述，以为美谭。 
    今年壬午，润甫寿八十矣。润甫以目疾坚谢贺客。客揣其意，更欲得余之一言以侑一觞。夫生辰为寿之词，一而足矣。是固韩子所谓千岁万岁之声聒耳，而归熙甫以为横目四足之徒皆可为者也，是亦不可以已乎？虽然，十年以来，阴阳人道之变，润甫之经心而动目者，不为不多矣。以余一人而言之，牢修、朱并之狱，钳网于前；李、舒定之章，谩谰于后。当其录牒旁午，蜚语错互之日，润甫之为余中夜屏营，当飨而叹息者数矣。介恃圣主，保全伸雪，得以收召魂魄，复为平人。高天化日之下，得与润甫燕喜称寿，称一尊以相属，岂不幸哉！当圣明全盛之世，权臣忮相，障咫尺之天，兴五里之雾，高下在心，生杀在手。曾未几何，偃月之堂，格天之阁，殆将化为飞尘，鞠为茂草矣。传灯护法之流，有再拜赐死，涕泣雉经，求属其首领而不可得者矣。有彤弓卢矢，专征出镇，欷仰药，苇席裹身者矣。其气焰之赫奕，譬之飘风之怒号，而暴雨之骤至也。其声利之熏灼，譬之木槿之朝荣，而蜉蝣之夕化也。润甫以局外之身，静观而纵览之，不当为之盍然一笑，满引而自寿矣乎？润甫虽病目眚，动止须人，然其神益王，齿发益壮茂，而所卜筑云林者，千章之木，百亩之竹，清池曲台，甲于江左。杖屦时至，歌咏间作，执化人之祛，而游于清都紫微，默存而自失。所居所游，犹向者之处也。润甫从游于憨山、紫柏，发明心地，其知所谓无目而视，无耳而听者乎？其知所谓眼如耳，耳如鼻，鼻如口者乎？废心而用形，以至于六根互用，则谓之浑身是眼，亦无不可。而区区目眚，何足以为病欤？余姑书之以为润甫寿。更二十年，而润甫之寿益高，其目当复明，如唐之张水部。余以老年稚弟，从君于名园绿水之中，当咏韩退之诗所谓“喜君眸子重清朗，携手城南历旧游”者，以将百岁之祝，润甫更为一笑也。 

    （康文初六十序） 
    往金坛于中甫、长兴丁长孺、常州沈伯和以交诣闻于海内，而常熟缪仲淳、松江康孟修，幅巾奋袖，称为长兄。诸公晚托末契于余，余因以识孟修，且交于孟修之子文初，斯所谓交在纪群之间者也。今年文初年六十，吾里中与文初游者，索余文以为寿，且曰：文初老而不遇，皇皇旅人，意盖有不舍然者，愿得余言以解之。嗟乎！自于、丁诸公，相继殂谢。文初俯仰今昔，西州之恸，东阁之感，往往而是。至如余之不肖，削迹窜逐，固无足道者，每不胜赍咨叹息，以为斯世之忧。盖文初之不舍然者如此。顾独以为悲穷叹老，负忧生之嗟而已，此非知文初者也。虽然，当试与文初妄言之。 
    夫于、丁诸公，感概立节，坎谣诼，之死而未已，斯所谓天民之遑遽者也。有人于此，视诸公之乘辕而反之，朝秦而暮楚，东食而西宿，曰：余曷不至于公卿？虽然，幸而至焉，亦已愧矣。繇此言之，效诸公之所为，是天之劳人也。反诸公之所为，是又天之小人也。无一而可也。文初虽老而不遇，然读书谭道，修先人之一行，以遗其子，进不纟圭于网罗，退无于形影，斯殆造物之私人也已。其不舍然也，又何为乎？余之为劳人久矣，近始偕孟阳为耦耕终老之计。而文初侨居金坛，时从道人逸老，寻四朝七真之迹，吾两人欲招之而未能也。然吾考陶隐居真诰，会稽淳于斟入吴乌目山中，遇仙人慧车子，授以虹景丹经，修行得道。乌目山者，虞山之别名也。安知慧车子及淳于，不时时往来于其中乎？文初从我而隐，安知其不旦暮遇之乎？人生百年，如风狂电掣。向所谓不舍然与舍然者，又何足道哉！诸友曰：善。请以此言寿文初，且属孟阳为诗以招之。 

    （汪君六十序） 
    嘉定程孟阳尝为余言，弱冠时薄应举之业，崭然有志于功名。偕年少十数人，学骑射击刺，骨腾肉飞，如饥鹰饿鸱。今老矣，追思少壮事，殆如隔世。而廿年来十数人者，独总戎钱君与汪君在。汪虽老田间，度其才略，可使将数千人者也。嗟夫！天下承平久矣。世所重独射策甲科，而豪杰倜傥之士，往往以文法屈抑。钱君固东南宿将也，平壤之役，绌于李氏，有功不得封。又数强项，与文吏争，故数起数踬。而汪君身授农书，衣衤发衤，从事于污坳沮洳之间。微孟阳之言，余故不知君之能若是也。今天下不可谓无事矣。钱君既被推毂当训练之任，犹格其请未下。而所谓网罗豪杰，破资格以备缓急者，仅见诸条议而已。余思孟阳言，未尝不窃叹于汪君，又思夫污坳沮洳之间，辍耕而太息如汪君者，固不少矣，惜乎予之不能尽知之也。余观宋靖康之事，王正道献决围之策，受命不两日，得数万人，皆愿效死。而张仲友以下第举子持空名帖三十，逾旬而解鼎、澧五州之危，易于反掌。此两人者，其缓急有用，视射策甲科，从颂卿相者，相去如何也？正道之策不克用于宋，而仲友既解围，终不愿为宋用。夫有才如正道而不克用，则天下之士，不愿为世用如仲友者必多矣。此又可以深惧也。今天下方急才，如汪君者，其可使长为农夫，终老于污坳沮洳之间也耶？余之知而窃叹者，亦与有罪焉耳矣。君今年六十，其称寿以岁之十二月。田家作苦，禾稼既纳，酌冻醪，烹伏雌，与比邻故旧，契阔谈宴，闻余之言，其不盍然而笑者几希！ 
    虽然，酒阑客去，秉烛夜读，亦未必不有感于余言也。孟阳方游泽、潞之间，古称天下之脊，战争形胜之地也。天寒风急，贳酒高歌，曩之壮心，得无有奕奕萌动者乎？余将以斯文寓焉。 

    （溧阳彭翁七十序） 
    江南称园亭之胜，以溧阳彭氏为第一。往余过溧阳，穷冬Ё寒。冰雪弥望，思一游而不可得。既而过投金之渚，感贞义女之故事，以谓此邦之人，风流激厉，意必有倜傥感概，伏其身而不出者。顾独以园亭之胜，有闻于江左乎？盖又为忾然停车，低回久之而始去也。 
    今年春，溧阳彭老廉明甫介张┆度、龚渊孟谒余于长安，属为其尊人翼予翁称寿之辞。问所谓彭氏园者，园之主人，则明甫之群从也。问其尊人之年，曰已七十矣。其家距园可数里，步さ往还，壶觞谈笑，未尝不颓然于其中也。问翁之生平，则以明经待诏公车，孝友笃诚，不侵为然诺。与人交，生死寒暖，不相背负。七十之诞辰，通家子姓，从明甫之后，执爵而拜于堂者，非分宅之遗孤，则下泣之稚子，翁所为翼而长之者也。翁其真贞义之乡人，不愧丈夫女者与？向所为倜傥感概，伏其身而不出者，翁殆其人与？翁既不得为世用，而孝廉圭璋特达，射策甲科，高明显融，所以寿其亲者未艾。高文大篇，祝嘏之辞，其必有取于此矣。虽然，翁惟老于明经，抑没不为世用，故其倜傥感概，精华壮往之气，宽然而有余。而优游难老，长有其山林花鸟之乐，富不如贫，贵不如贱，翁既已知之矣。则夫高明显融，世俗之冀望于子孙者，何足以满翁之一笑乎？人亦有言：名与身孰亲？贞义之女，全人以自沉。视世之死名死权者，其与几何？繇此言之，翁之倜傥感概，诵义无穷者，翁视之犹昔梦也，而况其它乎？此可以为翁寿矣。余不习为祝嘏之辞，姑书是言以复于孝廉。他日归耕，访翁濑之上，坐彭氏之园，命觞而长啸，翁其以余为知言也夫？ 


    （陈孟孺七十叙） 
    欧阳子既作《集古录序》，因自称每有所作，谢希深、尹师鲁伸纸疾读，便得深意，而叹二人者之不及见也。欧阳子之于文至矣，而拳拳于谢、尹若此，岂文章之道，作者难而知者尤不易与？虽然，固未有不能作而能知者也。余冠首时，每一属笔，不能自休，抽黄对白，东涂西抹，未尝知学为文也，而见者交口谀之。浸淫二十年，始自悔其少作，尽抹去之，以庶几求当于作者之旨。字钅术句刿，缩恧不能出。间以示人，人或反唇相斥笑，有蒙耻自愧而已。 
    里中陈孟孺先生，独称余文不去口。有斥笑余文者，必面叱之。居常语余，必我也为子谢、尹者。余闻之滋愧。然余犹不能废作，间犹出以示人，博人之斥笑而不辞者，徒以陈先生也。嗟乎！孟孺之肆力于文章，不可不谓深且笃矣。高文丰碑，崇论博辨，以跻于世之文章家，如所称州大函者，固知其不愿为辈行矣。以孟孺之能作，则固不可谓之不能知也。以余之不能作，而累孟孺之能知，将孟孺繇此而损能作之名。此又余之所大恐也。然孟孺之为人，长者不妄许可，出游长安，遇文章巨公，未尝少贬辞色，而独以谢、尹借余，则余终不能自已于愧矣。今年戊午，孟孺年七十。徐生于王过余曰：“愿得一言寿陈先生，先生固欲之也。”念无足为先生言者，逡巡久之。而又有感于欧阳子之言，所谓后生小子，未经师友，苟恣所见，其病盖莫甚于今日。以孟孺名德岿然，长为祭酒，乡邦之士友，有所考问，其犹可免于面墙乎？先王之遗书，与夫先民之话言，尚不至于澌灭，而横目二足之徒，其犹知有典刑矣乎？余虽不能为欧阳子，而欧阳子之忧，其可免矣。虞伯生以为学之说告蜀人，而曰乡人昆弟子孙之在东南者，因集之言有以推先世之学，则区区恭敬桑梓之微意也。然则余之寿陈先生者，其亦有厚望于桑梓也哉！ 

    （似虞周翁八十序） 
    似虞翁以医名吴中。吴、越之间，以为彦修、原礼复出也。方数百里，争延致之。翁美须眉，善谈笑，所至辄倾其座客。昆山有魏生者，精于度曲，著曲律二十余则，时称昆山腔者，皆祖魏良辅。翁与魏生游旬月，曲尽其妙。每中秋坐生公石，歌伎负墙，人声箫管，喧呶不可辨。翁一发声，林木飘沓，广场寂寂无一人。识者曰：此必虞山周老，或曰太仓赵五老。赵五老者，良辅高足弟子也。翁既以医游贤士大夫，又时时游少年场，与游于酒人，轻衣骏马，美酒食，列歌从，如承平王孙。而行义斩斩，有古一行之风。浔水董宗伯，尝邀翁过其第，置酒高会。苕上吴允兆闻翁善歌，且不能酒，为令章以难翁。朱太史文宁故不能歌，允兆重困之，欲以令翁、太史为歌。一诗罚筹胃毛，促数竟夕，不得一当翁而罢。允兆归卧舟中，翁晨登其床，起之曰：“君殆欲伶人我乎？如令章巧避我何？虽然，君知我者，今可以歌矣。”允兆跣而起，按节相和，歌声袅袅沸浔水。日上舂，乃刺舟而别。凌锦衣者，尚书公子也。年少豪举，雅客翁，晚而食贫，座客皆掉头去，翁每岁必载钱米遗锦衣家。锦衣时时过翁，流连浃旬不听去，锦衣为余言翁，至泣下也。翁今年八十矣，所至全活人无算。倾囊倒庋，好行其义自如。中秋必泛舟虎丘，睛雨无间。婆娑按节，不减少年时，而又有佳子孙酌酒称寿，如翁者岂易得哉？ 
    予尝叹天下方太平无事，而吾闾井之近，忧虞烦苦，尝蹙蹙刺人眉目间。尝试入翁之庭，木秀而花明；登翁之堂，酒香而食甘；挹翁之语笑，坐舒而带缓，不自知其犹在今世也。翁岂如武陵之人，不知有汉者与？抑亦上皇之民与？化国之日，宛宛然在闾井间，而予特未之睹与？诸君子之奉觞寿翁也，属余为之辞。余既稍叙翁生平与其行义，而又及闾井之近事，徘徊感叹若此，使夫闾井之人，知翁之所以养生尽年，优游耄耋而享太平之乐，盖有所本焉，非苟而已也。 

    （寿何峄县序）
  </div>
  <div class="pagination">
   <a href="牧斋初学集_page72.html">
    上一页
   </a>
   <span>
    ...
   </span>
   <a href="牧斋初学集_page68.html">
    68
   </a>
   <a href="牧斋初学集_page69.html">
    69
   </a>
   <a href="牧斋初学集_page70.html">
    70
   </a>
   <a href="牧斋初学集_page71.html">
    71
   </a>
   <a href="牧斋初学集_page72.html">
    72
   </a>
   <span class="current-page">
    73
   </span>
   <a href="牧斋初学集_page74.html">
    74
   </a>
   <a href="牧斋初学集_page75.html">
    75
   </a>
   <a href="牧斋初学集_page76.html">
    76
   </a>
   <a href="牧斋初学集_page77.html">
    77
   </a>
   <a href="牧斋初学集_page78.html">
    78
   </a>
   <span>
    ...
   </span>
   <a href="牧斋初学集_page74.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
