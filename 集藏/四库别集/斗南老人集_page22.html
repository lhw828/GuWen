<!DOCTYPE html>
<html>
<head>
    <meta charset="UTF-8">
    <title>斗南老人集 - 第 22 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>斗南老人集 - 第 22 页/共 36 页</h1>
    <div class="content">　　七马来自流沙西二十有八玉凿蹄时平四海罢征战华山之阳春草肥一匹龁草两匹洗刷临清谿中有两匹络青丝奚官傍立不敢骑明当进入天门下一一金鞍盖黄帕汉家不用千里才只许将军看画圗
　　送禢二令弟秉徳还南雄迎父
　　买船何之之南雄洞庭木落生秋风大帆中流夹双橹南望庾岭青丛丛禢郎去家五千里白云日日山头起浩荡春晖一寸心深恩较比三湘水湘水有时尽此恩何时忘上堂进甘旨下堂食防榔防榔可食鱼可脍白发明年过吴防长安桥边杨柳青马上看花同一醉
　　题望峡轩
　　巍巍乎紫薇之山兮双峰并峙乎西东上干织女之银浦下瞰蛟人之贝宫天鸡三唱海日红云窓雾阁风玲珑俞家兄弟构华屋空翠飞落轩楹中堂上有亲顔色好长年服食金光草笑倾阿母九霞觞啖以安期玉文枣三年仲子在成均回望天南多白云每凭海鹤附书至遥见两峰如见亲俞生俞生忠孝者行看赤车驰驷马前度刘郎未足夸重来还对紫薇花
　　赠太医院使戴元礼
　　戴先生好神仙朝侍玉皇之香案暮游金华之洞天采药不上蓬莱船餐青霞链丹砂骑云翱翔太清家九重日月生光华千秋万年乐无涯
　　祷雨歌赠杨链师
　　杨链师爱神仙乃在碧海之东偏仙人魏伯阳丹成上青天灵符玉文洞链师得之寳其传凝神专气合自然前年在袁州夏秋大旱不得雨山泽草木生炎烟去年海若犯河伯秋潮涨沙坼田今年魃也肆恶如火烧平原万口嗷嗷不自活命如一发千钧悬链师不笑亦不言仗劒一呼龙出渊手挽天河注长川雷公电母相后先己巳及辛未一歳祷一雨遂令老穉饱饭歌丰年杨链师通神明长身玉立方瞳青公田及私秋有成功不自受归冥冥灵风吹旗海气鮏醉骑黄鹤吹瑶笙请以海门山前龙眼千尺浪和我一曲空歌声
　　代王奉祠赠别友人之京
　　春风吹江春雪晴茶官放船明日行奉祠过我索长句把酒出饯钟陵城沈郎有母华亭住三载思家不归去侧身东望白云飞长绕九龙峰顶树今年报政上京华还种北堂藼草花不学江州白司马直将哀怨寄琵琶媿我梁园老賔客与尔从来未相识稍待金芽入贡余纱帽笼头共煎吃
　　送知县陈仲信之建昌
　　朝游甘棠堤夕游甘棠堤堤上夜来雨秋风闻马嘶借问向何处驾言南康去香鑪生紫烟五老欠延伫山中瀑布水散为九江流江流二千里还归东海头海中有鲤鱼好寄平安字手把钓鼇竿时时候书至
　　铁箭辩
　　凤凰山下通江门钱王铁箭今尚存世传当时有三箭两箭沈沙俱不见唯留一箭在江头此箭不随江水流壮士摩挲撼其镞根株下贯金鼇足出地曾无一尺髙定知作则捍波涛始丰先生真好辩直指是幢非是箭雨淋日炙四百年孤星煌煌长在天
　　题东山清隠圗
　　南山莫采菊北山莫移文西山食薇终不饱听我且歌东山之白云白云宛在山之下卜得陂坑葬郎罢三年返哺学慈乌千里按圗求骏马关山漫漫霜露多谷口秋风吹女萝侧身南望不归去白发倚门愁奈何东山之圗不盈尺时见山头白云白山有荔枝江有鱼儿在天涯重相忆只今冠佩登鹓行谁种忘忧当此堂安得仙人缩地诀日日称觞慈母傍
　　寒食行
　　江南三月梨花雨寒食邻家哭儿女阿爷战死长兄存二十年来别乡土存无信息死无归胡蝶春风泪满衣纸钱空挂枯杨树存者不知埋骨处一百五日年年来天外游魂何不回
　　北邙山头生白云北邙山下多古坟借问谁家埋白骨此中半是洛阳人陌头夜夜铜驼哭冢上萧萧悲宰木家贫无地葬遗骸忍见乌鸢啄人肉白日短短云无根翁仲百年当墓门花落春风一杯酒几家寒食见儿孙
　　送丘朝宗还黄岩
　　百年三万六千日先生行年今半百文章自守一氊寒勲业频看二毛白我持我酒为君歌四十九年东逝波只今富贵须自致锦衣行昼毋蹉跎我生亦是东方朔往往尊前恣懽谑得钱痛饮即忘形抵掌论交宛如昨呼儿手折蔷薇花山缾潋灔送流霞处士星当霄汉上异乡吾土挹光华
　　题雪雀圗
　　老竹生棘间冻禽来上栖山空雪深相因依相因依歳将暮朝阳别有凤凰雏长在髙冈碧梧树
　　题三桂堂
　　吾闻戴家三儿翩翩如鴈行家有三桂之髙堂堂中八月风露凉三儿读书三桂傍黄金月中树白玉天上郎人言教子有义方东家牡丹好池馆何如三树歳歳凌秋霜
　　题琴轩
　　山髙髙水深深中有太古之徽音姚君手抱緑绮琴挥我弹彻天地心弦中一曲南风调千载无人识其妙水深深山髙髙此乐只许柴桑陶
　　题古木圗
　　萧萧疎疎木叶下歴歴落落霜树髙丹崖寒深老石裂山风吹月清猿号当年画史笔最好冩得乾坤秋气老圗中转手夺天工始信黄金未为寳
　　题氷谿送别
　　氷为谿玉为山芙蓉幕府山水间夫君三载主画诺云是能诗谢康乐雅懐英英玉在璞清姿皎皎氷出壑玉以比君徳氷以清我心笑呼麻姑酒载歌长短吟春雷送雨章江浔一夜水髙三尺深君今报政朝天阙十幅蒲帆挂明月氷谿迢迢东入浙白头病起难为别因风寄谢鲍参军氷玉相期保明哲
　　题李将军九虎圗
　　李将军家有先世所藏之画圗圗中大小九于菟一豹驯狎与之俱丹崖翠谷行防防朝游长林夕负嵎冯妇见之应下车将军佩以黄金符爪牙捍御洪崖都愿为麒麟与驺虞此圗传家真不虚
　　赠人入浙
　　老夫暮倚襟江楼青山西来当屋头白云洗空凉雨过明月不随银汉流槐里弟兄交有道季方更比元方好敲门蹋月夜相过玉树清风满懐抱笑呼麻姑靑玉浆仰天邀月月在觞须防各饮数十月月复挂在天中央伯也尊前重告别明日放舟东入浙我身愿为帆上云我心愿作桮中月云随帆去不相离月落桮中时见之画舫西湖载歌舞荷花杨柳总相思老我不归今四夏近闻湖上多清暇竹雪能临内史书武唐解冩王维画故人东老最工诗兴绕南枝与北枝若见诸贤烦问讯梁园词客待多时
　　次凯南清见寄诗韵
　　白云出山无定姿白云还山无定期乾坤清气不常用海内复见汤休诗昨夜大江深几许弹舌沙中作龙语碧桃红杏满湖开仿佛云间散花女上人正自曹谿归星斗错落环璿玑挥毫烂冩懐素草霹雳应手蛟龙飞我今已遂三生梦石上因縁何足论明当载汲洪崖泉煮茶谈空共栖遯
　　奉张公子歌
　　戚里张公子古貌又古心面若一尺玉心如百链金碧树阴阴绕茅屋不惜黄金买书读有时梦到羲皇前河洛圗书看不足白昼呼童扫落花髙闲真似野人家堂上灵椿八千歳防服裁为五色霞白头邂逅洪都市令我见之心即喜今人容貌古人心一曲长歌吾老矣余辤老还家作中秋见月歌一章留别张公子
　　我行钟陵道五见中秋月明月流中天既圎还复缺月圎月缺可奈何今年照见病维摩举头见月发大笑白发较比来时多来时黒发今尽白玉兎有丹医不得百年三万六千朝愿照年年好顔色张公子留侯孙临风共尔倾一樽今古乾坤有清气此趣勿与它人论明当载月东呉去挂在海门山顶树唯有相思一寸心夜夜莫忘看月处
　　题时习斋
　　天行九十有万里日月循环若流水人之为学亦犹尔夜以继日恒不已譬诸行逺必自迩跬步千里自兹始为以九仞一篑止半途而废良可耻文江有士复质氏人言是父生是子古来圣贤疾没齿我其铭之吁老矣


　　斗南老人集巻四
　　钦定四库全书
　　斗南老人集卷五
　　明　胡奎　撰
　　七言絶句
　　简员外张士谔
　　画省题诗白昼闲春寒系马百花间船头载得官缾酒来防江南雪后山
　　题扬州翫月图
　　好月多情不待招满江风露夜迢迢分明记得扬州见只欠琼花与凤箫
　　蔡河闻鴈
　　白鴈南来第一声蔡州城畔最多情闺中此夜应闻得不道郎行到汴京
　　题钩勒竹
　　谁冩南唐金错刀秋风叶叶动林皋湘灵昨夜云中过吹落丹山白凤毛
　　题双蠏图
　　公子无肠玉作膏毕生偏称左持螯画中偶见十六跪正及黄花秋兴髙
　　题红梅
　　葛洪井畔是仙家链得芙蓉伏火砂玉骨年来都蜕尽不须更服海东霞
　　题钓鱼图
　　万里清波一镜开白鸥分占石矶苔客星只在桐江上若个闲人钓得来
　　题桃花流水图为刘山人作
　　一片飞花水上头九盘十折涧中流胡麻饭熟千年后却笑诗人也姓刘
　　挽员外张士谔
　　二仙坊里张员外头白相逢只论诗今日过门君不见小楼春雨燕归迟
　　西子湖头碧草春天留山水葬诗人老逋泉下应相见为説梅花冩得真
　　题雪峰
　　湘妃庙前江水深鹧鸪夜啼斑竹林峰头积雪髙千丈不隔思家一寸心
　　郎家住在雪峰前湘水湘云若个边一片布帆侬防使浪平风静早回船
　　避暑图
　　五月芙蓉水殿凉红绡新制舞衣裳班姬不用题纨扇咫尺阶前玉树霜
　　题鸡冠
　　昻然綘帻倚东阑絶胜丹山五色翰想得飞鸣天上去玉皇分赐紫霞冠
　　闰三月清明
　　今年又改清明火此地重防一月花多费酒钱三十日尽留春色在诗家
　　题髙士听琴图
　　一弹太古无弦调只有柴桑处士知回首苍梧呌虞舜南风何日到朱丝
　　东园晚兴
　　雨晴阶下防宜男自汲清泉漱晚酣队队云收天一半纎纎月在屋西南
　　题武夷图
　　武夷何处覔仙踪一一林峦紫翠重世祀干鱼真可笑最髙应是大王峰
　　题黄鹤山人画竹
　　黄鹤仙人去不返可恨此君相见晚髙堂六月生秋风见画令人意萧散
　　渔舟夜月
　　水底青天洗玉盘一蓑风露夜生寒鸥波不动明如镜此处停舟最好防
　　闻樵笛
　　防罢仙人一局棋自将短笛晚来吹白云遮断无寻处正是东山月上时
　　题系马图
　　日日黄尘淹马足谁能占得午隂凉天闲刍豆无多恋好解青丝八尺缰
　　题蕨
　　一拳打得地皮穿握住东风不放拳直待杜鹃啼血后展开凤尾始朝天
　　题银杏双鸠图
　　鸭脚叶青银杏肥双鸠和梦立多时日长庭院无人到呼雨呼晴总不知
　　题枇杷山鹊图
　　翠衿丹嘴雪为衣立在卢家雨后枝不是少年金弹子一双来往莫相疑
　　题梅花白头公图
　　谁冩罗浮梦里云飞来山鸟意相亲傍人莫笑头如雪占得江南第一春
</div>
    <div class="pagination">
<a href="斗南老人集_page21.html">上一页</a><span>...</span><a href="斗南老人集_page17.html">17</a><a href="斗南老人集_page18.html">18</a><a href="斗南老人集_page19.html">19</a><a href="斗南老人集_page20.html">20</a><a href="斗南老人集_page21.html">21</a><span class="current-page">22</span><a href="斗南老人集_page23.html">23</a><a href="斗南老人集_page24.html">24</a><a href="斗南老人集_page25.html">25</a><a href="斗南老人集_page26.html">26</a><a href="斗南老人集_page27.html">27</a><span>...</span><a href="斗南老人集_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
