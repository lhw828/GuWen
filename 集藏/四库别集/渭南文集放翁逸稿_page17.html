<!DOCTYPE html>
<html>
<head>
    <meta charset="UTF-8">
    <title>渭南文集放翁逸稿 - 第 17 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>渭南文集放翁逸稿 - 第 17 页/共 30 页</h1>
    <div class="content">　　跋唐卢肇集
　　子发尝谪春州而集中误作青州葢字之误也题清逺峡观音院诗作青州逺峡则又因州名而妄窜定也前辈谓印本之害一误之后遂无别本可证真知言哉病马诗云尘土卧多毛已暗风霜受尽眼犹明足为当时佳句此本乃以已为色犹为光壊尽一篇语意未必非妄挍之罪也也可胜叹哉庆元庚申二月三日放翁灯下书
　　跋居家杂仪
　　王性之言熙宁初有朝士集于相蓝之烧朱院俄有一人末至问之则王元泽也时荆公方有召命众人问舍人不坚辞否元泽言大人亦不敢不来然未有一居处众言居处固不难得元泽曰不然大人之意乃欲与司马十二丈卜隣以其修身齐家事事可为子弟法也某闻此语六十年矣偶读居家杂仪遂识之庆元庚申五月四日书
　　跋皇甫先生文集
　　右一诗在浯溪中兴颂傍石间持正集中无诗诗见于世者此一篇耳然自是杰作近时有容斋随笔亦载此诗乃曰风格殊无可采人之所见恐不应如此或是传冩误尔庆元六年五月十七日龟堂书
　　跋南堂语
　　予入蜀时南堂入灭已久独有一二弟子在然皆破斋犯律诸禅皆诋訾之予亦以众毁意薄其为人及其死也乃卓然颍脱人亦不得而议是诚未易测也庚申五月壬戌书于龟堂
　　跋注心赋
　　世之未通佛説者观此亦得其梗槩矣庆元庚申七月庚申龟堂老人书
　　跋朱新仲舍人自作墓志
　　秦丞相擅国十九年而朱公窜峤南者十有四年仅免僵仆于炎瘴中耳以此胸中浩然无愧将终自识其墓辞气山立向使公谄附以苟富贵至莫年世事一变方忧愧内积惟恐闻人道其平日事其能慨然奋笔自叙如此乎庆元六年秋社日笠泽陆某谨书
　　跋黄鲁直书
　　老子曰豫兮若冬涉川犹兮若畏四邻山谷此巻盖有得于此庆元庚申重九日笠泽陆某书













　　渭南文集巻二十八
　　钦定四库全书
　　渭南文集巻二十九
　　宋　陆游　撰
　　跋兰亭序
　　观兰亭当如禅宗勘辨入门便了若待渠开口堪作什麽识者一开巻已见精麤或者推求防画参以耳鉴瞒俗人则可但恐王内史不肯尔余平生见佳本亦多然如武子所蔵不过三四真可寳也庆元庚申重九日笠泽陆某书
　　跋李少卿帖
　　宣城李氏自推官至今八九世诗人不絶盖时有如少卿者振起之也庆元庚申九月二十日笠泽陆某书
　　跋乐毅论
　　乐毅论纵横驰骋不似小字瘗鹤铭法度森严不似大字此后世作者所以不可仰望也庚申重九陆某书
　　跋东方朔画赞
　　胡唐臣僧孺少汲直孺兄弟为江西名士其朋友亦皆知名朝议公盖其一也庆元庚申重九日陆某书
　　跋东方朔画赞
　　元丰间有徳州士人携画赞示东坡自言二百年前本家蔵数世矣东坡为题之曰画赞世多本惟徳州者第一君所蔵又为徳州第一或晓之曰此言君是徳州人耳其人虽不伏亦大笑止因观武子所蔵聊识巻末庆元六年九月甲子陆某务观书
　　跋李虞部与范忠宣公啓
　　某家蔵先大父遗书其椟背多当时士大夫牋啓刺字不过曰尚书左丞或曰左丞中大而已数十百人无一人异者此建中靖国之元也上距元祐又十余年风俗淳厚可知况丞相忠宣公与虞部李公之相与亲厚者乎宜其不为謟也诸公或以今日耳目求之过矣夫庆元庚申九月二十一日陆某书
　　跋范文正公书
　　观文正范公书札如欲与韩魏公同荐李泰伯见其进贤之诚戒余安道石守道避祸见其爱惜人材之意于虖贤哉然泰伯卒弃不用安道守道俱陷患难或至死不解志士仁人至今以为叹信乎明哲保身之难也庆元庚申九月二十九日笠泽病叟陆某书
　　跋东坡帖
　　成都西楼下有汪圣锡所刻东坡帖三十巻其间与吕给事陶一帖大略与此帖同是时时事已可知矣公不以一身祸福易其忧国之心千载之下生气凛然忠臣烈士所当取法也予谓武子当求善工坚石刻之与西楼之帖并传天下不当独私囊褚使见者有恨也
　　跋卢衷父絶句
　　客懐耿耿自难寛老傍京尘更鲜欢逺梦已囘窗不晓杏花同度五更寒
　　右卢衷父絶句衷父名蹈青社人今寓犍为郡夹江县佳士也
　　跋四三叔父文集
　　先楚公捐馆时叔父未成童已从章贡黄先生安时学丧礼覆讲无小差盖天资精敏如此谨附书于遗文之后以示后人
　　跋王右丞集
　　余年十七八时读摩诘诗最熟后遂置之者几六十年今年七十七永昼无事再取读之如见旧师友恨间阔之久也嘉泰辛酉五月六日龟堂南窗书
　　跋欧阳文忠公疏草
　　庆厯之盛盖庶几汉文景矣而贤人君子犹如是之难文忠公之奏议非独不明诸公之防也身亦堕排陷滁州之谪是已于虖悲夫嘉泰二年人日笠泽陆某书
　　跋盘涧图
　　绍兴己夘庚辰之间予为福州决曹延平张仲钦为闽县大夫朝莫相从后四年予佐京口仲钦佐金陵数以檄往来于钟阜浮玉间把酒道旧甚乐又二十年予使闽中仲钦间居延平数相闻方约相过而予防恩召还遂有生死之异言之怅然仲钦之子为西和守寄此轴来求诗盖又二十余年予年七十有七矣嘉泰改元嵗辛酉五月十九日陆某书时予纳禄已三年居防稽山隂之三山
　　跋为琛师书维摩经
　　郷僧琛上座求予书维摩诘所説法欲刻石施四众以荐其母防予病不能即如其请琛十返不厌孝哉此僧吾徒所乐从也乃力疾为书嘉泰壬戌正月二十一日放翁书
　　跋东坡谏疏草
　　天下自有公论非爱憎异同能夺也如东坡之论时事岂独天下服其忠髙其辩使荆公见之其有不抚几太息者乎东坡自黄州归见荆公于半山剧谈累日不厌至约卜邻以老焉公论之不可揜如此而绍圣诸人乃遂其忮心投之岭海必死之地何哉此疏蔵冯氏三世八十年矣真可读哉嘉泰壬戌二月七日笠泽陆某谨书
　　跋东坡代张文定上疏草
　　张安道实一时伟人以其论新法谏用兵则不得不为忠以其力排吴育深恶石介欧阳文忠公司马文正公斥之于前吕正献公抑之于后则似有可议者然东坡此疏则自与日月争光安道之为人不与焉元祐初尽起旧老安道独置不问近臣请加恩礼亦不报更夺其宣徽使议者以为多出正献公之意云嘉泰壬戌二月七日笠泽陆某谨书
　　跋杨处士村居感兴
　　一壶村酒胶牙酸十数胡皴彻骨干随着四婆帬子后杖头挑去赛蚕官
　　右毕仲荀景儒所记杨处士诗也四婆即处士之配也苏峤季真家有处士夫妻像埜逸如生恨不曾传摹得之他日见苏氏子孙尚可毕此志也嘉泰癸亥放翁书于三山老学庵北窗
　　跋朱氏易传
　　易道广大非一人所能尽坚守一家之説未为得也元晦尊程氏至矣然其为説亦已大异读者当自知之嘉泰壬戌四月十二日老学庵识
　　跋晁以道书传
　　晁以道著书専意排先儒故其言多而不通然亦博矣凡予家所录本多得于以道孙子阖子阖本自多误予方有吏役故所录失误又多不暇校定及谢事居山隂欲得别本参攷又不能致可恨也壬戌四月十八日老学庵记时年七十八
　　跋嵩山景迂集
　　景迂鄜畤排闷诗云莫言无妙丽土稚动金门盖鄜人善作土偶儿精巧虽都下莫能及宫禁及贵戚家争以髙价取之丧乱隔絶南人不复知此句遂亦难解可叹嘉泰壬戌四月二十四日放翁识
　　跋任徳翁椉桴集
　　徳翁感遇篇云言行身不用无乃我所欲长沙地卑湿正可髙阁足其议贾生可谓善矣所抱如此排摈至死天下之不幸也壬戌五月一日老学庵书
　　跋洪庆善帖
　　某儿童时以先少师之命获给扫洒丹阳先生之门退与子威讲学则兄弟如也每见子威言洪成季庆善学行然皆不及识今获观庆善遗墨亦足少慰衰病废学负师友之训如媿何嘉泰二年五月丁夘陆某谨题
　　跋蒲郎中易老解
　　易学自汉以后寖微自晋以后与老子并行其説愈髙愈非易之旧宋兴有酸枣先生以易名家同时种豹林亦开门传授传至邵康节遂大行于时然康节欲以授伊川程先生乃拒弗受而伊川每称胡安定王荆公易传以为今学者所宜读惟此二家王公乃自毁其説以为不足传著论悔之易之难知如此夜读蜀蒲公易传老子解喟然叹曰公于易与老子盖各自立説迹若与晋诸人同而实异也书以遗其族孙申仲试以予言请问信何如也嘉泰二年九月丁夘笠泽陆某书
　　跋陆子彊家书
　　吾友伯政持其先君子家问来读之累日不厌使学者皆能如此孰得而訾病之虽有訾者吾可以无愧矣乃令子聿钞一通置箧中时览观焉嘉泰壬戌十月二十三日宗人某书
　　跋子聿所蔵国史补
　　子聿喜蓄书至辍衣食不少吝也吾世其有兴者乎嘉泰壬戌闰月几望放翁记时年七十有八以同修国史兼秘书监居六官宅第六位
　　跋火井碑
　　予昔在征西幙府尝得小挍言火山军地枯燥不可耕鉏犂入地不及尺烈火随出今江吴间穿地尺余则见水北人闻之亦未必信也夜读蜀彭君火井碑乃知天地间何所不有亦喜彭君之善记事也嘉泰壬戌闰月十有五日山隂陆某务观书
　　跋韩晋公牛
　　予居镜湖北渚每见村童牧牛于风林烟草之间便觉身在画图自奉诏防史逾年不复见此寝饭皆无味今行且奏书矣奏后三日不力求去求不聴辄止者有如日嘉泰癸亥四月一日笠泽陆某务观书
　　跋画橙
　　嘉泰癸亥四月十六日两朝实录将进书予以史官兼秘书监宿卫于道山堂之东直舍茶罢取此轴摩挲久之觉香透指爪此物着霜时予归镜湖小园久矣山隂陆某务观书
　　跋临帖
　　此书用笔霭霭多态度如双钩钟王遗书可寳蔵也笠泽陆务观跋时年七十九当嘉泰癸亥四月二十八日居于六官宅老学行庵
　　跋米老画
　　画自是妙迹其为元章无疑者但字却是元晖所作观者乃并画疑之可叹也嘉泰癸亥四月二十九日陆务观书
　　跋潘老帖
　　潘老诗妙絶世恨不见其字今见此巻无复遗恨矣癸亥五月一日笠泽陆某书
　　跋芗林帖
　　先少师使淮南实与芗林向公为代芗林作雍煕堂于廨中堂之前有井泉甘寒宜茶洪驹父闻之寄诗云何如唤取陆鸿渐石鼎风炉来试茶诗与除代堂帖同日到芗林大以为异手书报先少师今尚在也伏观公移文奏牍稿大节贯金石然诸公所书已可传世赘书之亦屋下架屋耳而某家世所传足补芗林逸事者则不可不书以遗后人嘉泰三年五月十日陆某谨书
　　跋陈鲁公所草亲征诏
　　绍兴辛己壬午之间某由书轴西府掾亲见丞相鲁公经纶庶务镇服中外有人所不可及者然犹不知此诏为出于公也后四十有三年某行年且八十偶幸未先犬马获见公手稿于虖公之谦厚不伐与露才扬已者相去何啻千万哉追懐盛徳大度如巨山乔岳凛然犹在目前为之霣涕嘉泰三年五月十二日门人前史官陆某谨书
　　跋蔡忠懐送将归赋
</div>
    <div class="pagination">
<a href="渭南文集放翁逸稿_page16.html">上一页</a><span>...</span><a href="渭南文集放翁逸稿_page12.html">12</a><a href="渭南文集放翁逸稿_page13.html">13</a><a href="渭南文集放翁逸稿_page14.html">14</a><a href="渭南文集放翁逸稿_page15.html">15</a><a href="渭南文集放翁逸稿_page16.html">16</a><span class="current-page">17</span><a href="渭南文集放翁逸稿_page18.html">18</a><a href="渭南文集放翁逸稿_page19.html">19</a><a href="渭南文集放翁逸稿_page20.html">20</a><a href="渭南文集放翁逸稿_page21.html">21</a><a href="渭南文集放翁逸稿_page22.html">22</a><span>...</span><a href="渭南文集放翁逸稿_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
