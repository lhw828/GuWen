<!DOCTYPE html>
<html>
 <head>
  <meta charset="utf-8"/>
  <title>
   吴文正集 - 第 23 页/共 58 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   吴文正集 - 第 23 页/共 58 页
  </h1>
  <div class="content">
   鄱阳徐君治易祖程宗项而旁通邵子经世之书夫意言象数全易也于邵焉得其数于程焉项焉得其言易之道思过半矣然君之学无所不窥才无所不宜宏伟倜傥年耆而气壮志在当世未获一施屈其能长书院文事大兴上名于天官又有以君易说进者荐以不次君至京师视纷纷干进之徒十之九与势利朋索还其书藏之箧笥而不复以闻常调调寜越郡教授浩然而归谓予曰吾名吾燕居之室曰可堂问其故曰可仕则仕可止则止吾师孔子也噫君真不虚读易者矣可者易之用也虽然可有三有道之可有时之可有身之可身可时不可不可时可道不可不可可者何可于道而已若时若身徇乎道者也而行是三可者又有三可焉有圣人之可有贤人之可有士之可圣人者如气序之寒热温凉如物品之生长収藏万变不常而莫知其然人见其可实无可也人见其不可实无不可也是之谓圣人之可贤人者可其所可不可其所不可是谓之贤人之可士也者审其可而可之辨其不可而不可之不可而可士岂为士哉是之谓士之可君之或仕或止而惟其可其为士乎为贤乎为圣乎一槩诸易而已矣夫易六十四卦非止为六十四事用也三百八十四爻非止为三百八十四人用也变而通之一斯万殊而本之万斯一士用之而为士贤人用之而为贤圣人用之而为圣识之所造力之所到深浅不同而其道一也然则君之仕予不能必其可君之止予亦不能必其可而君之用易予所能必也士而贤贤而圣均之为用易则均之为可也君所谓可葢如是乎君曰然子所言吾所志也请以子之言志诸吾之堂之隅君之名麒甫其字也
　　思存堂记
　　和靖书院山长吴希顔曰吾之大父葬曾大父于靖安里之存山筑室墓傍环植万竹扁其楣翰林承防赵子昂为书万竹寓隠四字吾父殁复葬山麓今为嵗时展省荐享之所而名之曰思存敢求文以记庶其不泯予曰懿哉子之名斯堂也夫孝子慈孙之于亲墓以藏其体魄庙以栖其神魂随所在而思如见亲之存焉故曰事亡如存又曰致爱则存而予又谓孝子慕其亲者无一时而不思亦无一时而不存岂特于省墓享庙之时而思也哉一举足不敢忘亲道而不径舟而不游忿言不出恶言不反无往而非思亲之存也葢致敬不忘者事亲之孝慎行恐辱者立身之孝有事亲之孝有立身之孝虽孝犹未也予嘉子之名堂而广子之孝心乃笔之以为记
　　垚冈堂记
　　陈徳可之父宅于临川山之阳阿有其先庐既完且美矣而以栋宇之构迫近于山每嵗春夏霖雨山水冲射疑不可乆处乃相居宅之左渡溪而南不半里间得广衍之地而改筑其地曰垚冈平畴中特起髙阜溪水界其后山无所复之其势之止其气之聚固宜有乗其旺者而徳可定居焉仍以昔之名地者名其堂而请记扵予予谓地之名旧矣而堂之名则新也其语葢出乡俗之所呼其名又非图志之所载而予何可以妄言之也哉请不置则姑即其名而稽诸字书土髙曰垚山脊曰冈夫自广衍之土腾跃而上耸抜而为冈斯可以逺絶埃尘頫视培塿矣然予观诗人所咏周雅鲁颂皆以如冈为期望之辞何也冈之耸抜特起不有似于剏造之隆者乎冈之常永不亏不有似于保守之坚者乎雅之所谓单厚多益颂之所谓黄髪台背大率期其禄之有常年之有永也徳可嚅哜乎诗书之味驰骋乎古今之迹何理弗莹何事弗鉴也常守其家之富永保其身之夀有合乎诗人之所期则垚冈之实吾得享而有之岂但袭取垚冈之名也耶垚冈者积土之髙以成山之髙也享有垚冈之实而常守其富永保其夀者如之何亦曰不自髙而已矣予又拟诸易象三土之垚象坤山脊之冈象艮坤上艮下其卦为谦谦也者慊然自卑而不自足也夫苟慊然自卑而不自足则惴然戒慎之心生焉惕然省察之道行焉凡一毫有违于礼法而能害于家者不敢犯也一毫有动于气血而能损于身者不敢肆也何敢哆然自恃其家之丰大身之壮盛而谓莫吾若哉一谦而众理无不该百事无不善人所好也鬼神所福也尊而光卑而不可逾者其唯垚冈乎
　　斋记
　　士之贵乎者何也天地之所以为天地吾之所以为心也苟不能充其心体之大以与天地同是于心体之全有未尽也心体之全有未尽则吾心所具之理其未能知未能行者众矣夫与天地之同其大者心体之本然也心之量所以贵乎也与心量之不者知行未百十之一二而已哆然自足盈溢矜傲谓人莫若己也此无他其心隘陋不足以藏贮故耳惟其也是以愈多而视之若寡愈有而视之若无葢心量寛洪而其容受无限极也集贤侍讲学士中山王结仪伯读圣贤之书以圣贤自期名其斋居之所曰按曾子之言与毅不偏举也毅如干之徤如坤之广毅以进其徳以居其业不毅则功力间断而不能日新不则容量狭少而不能富有二者缺一不可也昔南康李文定先生燔字敬子登科之后年三十五始受学于朱子朱子告以曾子毅之说于是文定归而取之一字名斋室朱子兼言其二而李氏専取其一何哉文定自揆其平日所学颇近于毅而或歉于故取其所歉以自励若古人佩韦佩之义所以矫其偏也然则仪伯斋之扁其亦犹文定名斋之意乎前修之已事可发固不待于予言也王氏之名斋与李氏不殊庸敢援其事证以志于斋之屋壁
　　种徳堂后记
　　古称臯陶迈种徳而后世或借种徳二字以嘉善人夫古之种徳者种之于民后之种徳者种之于家种之扵民者天下防其惠泽种之于家者子孙受其福报钜野李氏之家素积徳其先讳成教子孙力穑劬书周姻戚之贫乏而代其徭役其嗣名珪名璧俱克承先志亲殁数年而兄弟同居同财无间言重义轻利一如其父于是乡之儒特书种徳字而扁其堂葢以其再世种徳如嘉谷之既种则其苗之芃芃禾之离离可计日而待也李氏资用饶裕而成之孙珪之子曰好义治进士术渐可媒仕其富其贵将兼有焉所谓种徳于家而子孙受其福报非邪且种者必有获理固然也虽然种之后获之前岂无所事哉既种不可以不耨也耨之当如何亦务学而已矣故曰义以种学以耨为义而不讲学犹种而弗耨也学之当如何亦崇徳而已故曰尊徳性而道问学学外乎徳非君子之学也若祖若父之徳虽自天质而出若子若孙之徳必自学力而充也质之美者种于昔学之笃者耨扵今其获也寜不十倍其入乎不然芸而灭裂实亦灭裂种之之种非不嘉也而耨之之功有弗至耳勉哉芸其业韩子之言也好义从予学故诵斯言以劝
　　自得斋记
　　盛昭克明因孟子深造自得之説而以自得名书室克明之务学也有年矣今观所扁之名其志不亦甚大其义不亦甚奥矣乎予考之经史传记自之义有三有所由之自自诚自明之类是也有所独之自自省自讼之类是也有自然之自自化自正之类是也孟子之言自得亦谓自然有得云尔何也天下之理非可以急迫而求也天下之事非可以苟且而趋也用功用力之久待其自然有得而后可先儒尝爱杜元凯之言意其有所传授其言曰优而柔之使自求之厌而饫之使自趋之若江海之浸膏泽之润涣然氷释怡然理顺然后为得也斯言殆有合于孟子自得之防欤优柔而求者不以速而荒使之不知不觉而遂所求厌饫而趋者不以馁而倦使之不知不觉而逹所趋若江海膏泽之浸润者渐而不骤也逮至胶舟而遇初氷之释觧牛而遇众理之顺则胶者涣然而流动解者怡然而悦怿无所用其功力矣此之谓自得然自得者言其效验而未尝言其功力也非不言其功力也未易言也故但曰以道而已以道者循其路迳以渐而进也君子固欲深造也岂能一蹴而遽造于深也哉其必进之以渐而待之以乆夫思之思之又思之以致其知以俟一旦豁然而贯通勉之
　　勉之又勉之以笃其行以俟一旦脱然而纯熟斯时也自得之时也克明其收自得之効验欤盍亦先于用功用力之地而加思勉焉
　　养正堂记
　　京尹耶律氏名其别墅之堂曰养正前参江浙行省政事时翰林承防赵子昻为书其扁今扵京师征予记之余惟养正二字肇自圣人传易之辞诵习进脩之士有终其身莫能究察履蹈者尹以公侯之贵乃能防揭斯名朝夕瞻翫其志趣之超扵人也卓哉余未获步斯堂目斯扁绘筑构之规模稽完成之岁月于是演畅堂扁之义而为之记盖闻邪者正之反也偏者正之偶也事违于理之谓邪心倚于物之谓偏故夫正之为言有以事言者有以心言者所行无邪事之正也所存无偏心之正也正之名一也而正之实有此二端焉所养之正其事欤抑心欤曰事之无邪为之而已不待养也心之无偏苟非养之于素养之于渐则岂能遽至哉养正云者养其心也凝然在中不近四旁是为心之正喜怒忧惧一有所偏非正也未正之前不失其养既养之后斯得其正矣正之所贵乎养者何也若地之养禾然不可无雨露之滋也不可无穮蓘之勤也若山之养材然不可有斧斤之伐也不可有牛羊之牧也方其静而无思也主敬以直其内及其动而有为也不可不养之于外也养之于外如之何亦在乎所行之事一皆无邪焉尔盖必行无邪之事而后可以养无偏之心也外之无邪与内之无偏虽不相同然不相悖而实相资也凡不可以质诸天不可以语诸人者邪而不正之事也于邪而不正之事不肯为此养心之道也养之之久则查滓净尽本体浑全正而不偏之心又岂俟他求哉堂之扁斯名也固将既其实也余言其可虚乎庸敢述圣功之实以谂而系之以箴其辞曰心之正体明镜止水未发而中焉有所倚下圣一等或不能然用而善养体则罔偏以义胜利以理制欲外行必果内徳斯育滓澄水净尘扫镜空不南不北不西不东防养圣切繇此臻极尚其朂哉安处仁宅
　　香逺亭记
　　鄱阳陈广居家有园池之胜池中种莲池上构亭扁其亭曰香逺而请予记之予谓周子以莲比君子其状莲之徳曰中通曰外直徳之备于己者也曰出淤泥而不染曰濯清涟而不妖徳之不变于人者也其香之逺犹君子之誉望逺闻盖徳之征验焉夫徳必先有其本实而后有其征验欲誉望之闻如莲香之逺者必其有君子之徳也君子之徳如之何静不蔽于物而此心常明也莲之中通似之动不违于理而凡事悉正也莲之外直似之虽与汚世合而不为所污虽与流俗同而不为所流也莲之不染不妖似之徳如是誉望其有不逺闻者乎且莲香之逺也闻于寻丈而已徳之香则始乎一乡逹乎一国逺而可法于天下又逺而可传于后世奚啻如莲香之逺也哉广居今为防古字学教授方当习译鞮之语而乃慕香逺之莲倘因周子所爱而能有慕而思焉而学焉而悟焉而得焉将见无处不香无时不香香之逺无更逺于此者于莲乎何有
　　仁夀堂记
　　金陵之人世积仁厚者王氏为首称王子渊深源之家有堂名仁夀予昔与其弟子清寅叔防今与其弟子霖起岩防见其季父仁甫之善行又闻其先翁国济父之遗事于是而知王氏世积仁厚之实李桓仲防介士也谓予深源之先翁讳君久素号长者其先汴人宋南渡徙霅川再徙金陵勤俭殖生以致饶裕周人之急虽重费不吝至元间郡既降兵犹散掠郊外有秦氏者旧曾识靣为兵所执求资靡应将就戮秦绐云有白金寄姻戚家愿偕往以索兵捽秦径抵翁所秦绕屋叫呼急活我急活我声甚哀翁恻然兴怜出迎军校坐防以酒肉众咸喜言及索金指秦喻之曰彼贫人安有寄物即非吾姻戚也汝所需几何当代输以易其命众感动许诺畀白金若干秦获免死又有许氏者尝客于门妻子被俘翁遣人赍金帛遍地寻访竟赎之以还许之家已毁资以牛六十蹄角令归治田许得复业后成富家秦许之子孙至今不敢忘徳而外人鲜知之者其生平隂徳多类此某生晩不能悉也予闻仲防言叹曰世有若人乎以是翁为兄宜其有仁甫之弟也以仁甫为弟宜其有若是之兄也仁夀名堂不忝矣一日深源请曰子渊为人子弗克扬父之美常悒悒于怀先生幸知之敢请纪此遗事于仁夀堂之壁俾后之人世世鉴观之如之何予曰可也仁之施不一而夀之报有三年齿耄耋一身之夀也世业久长一家之夀也子孙蕃延一族之夀也深源意度坦易才识明敏不坠先徳年垂六十顔若童孺资用源源而流通生儿衮衮而贤才所谓一身之夀一家之夀一族之夀人蕲享其一而不可得者且将备其三而不为难天之报王氏方殷也虽然天之于人也如土之于木栽者培之人之于天也如器之于水虚者受之深源既知所以光其先益思所以淑其后化所居之里为仁里拓所至之域为夀域皆此一堂之仁夀为之基勉之哉深源曰敬闻命矣乃书以遗焉
　　宻斋记
　　宪府郑万里名其斋居曰宻前翰林之属欧阳南阳因教授傅民善而讲求宻之意予曰有其名必有其义究其义宜识其字识字者古之所谓小学也予幼尝学之矣今以小学家所学而告于学大学之人其尚无忿字由宻而生宀之下谐必声者室之静也山之上谐宓声者山之用也宓密二字通用故周密之密作宓而静宓之宓亦借用洗心退藏于宓者静密也几事不宓则害成者周密也静密者心不胶扰之谓周密者事不疏漏之谓二者固宅心之要法处事之大方而行之不保其无弊静密之弊寂灭而絶物周密之弊诡秘而自私密而或若是不可也惟中庸言密察聘义言缜密其义与周密之义同以密察之密而析理则分辨精微已精而弥精以缜密之密而治身则脩省详悉已谨而弥谨精而弥精诗之如切如磋也谨而弥谨诗之如琢如磨也此则宻之所以为宻而大学之所以为学者名斋之君子倘亦有志于斯乎
　　观复楼记
　　物之生始于根人之生本于父夫物春而发荣夏而长茂秋而成遂皆生意之流行也至于冬则伏藏固密而归其根是之谓复而来岁之发荣长茂成遂皆于此乎基人之本乎父亦犹是也自幼而壮自衰而老学行足乎已事业加乎人徳至于为圣为贤位至于为公为卿凡所能为者皆吾之一身而吾之一身即父之身也故曰身也者亲之枝也然则亲也者身之本其犹嘉植之根与是以君子之于亲也事生而致其乐送终而致其谨追逺而致其严者报本反始不忘其所由生也髙安陈以忠孝行畴昔孝于其亲亲殁而犹有终身之慕今为防山银场提举创楼于公廨之侧面池背市峙乎其右者大防之山耸乎其左者钟秀之峯也翼以圆明丈室退食之余宴坐其中悠然而遐思以不忘其亲楼经始于延祐乙邜之冬落成于今兹丙辰之春而扁之曰观复
　　尚古堂记
　　人之所尚有万不同尚名者进取百途以蕲于升尚利者计度百端以蕲于丰其他小术末伎足以溺心荡志者皆能使人尚之终身而不厌嵇康之逹也而鍜刘毅之雄也而愽则其下者又奚足怪夫其所尚之不同由其识之不同也识之卑者所尚亦卑宜春黄元瑜循循谨厚处家处乡未尝矫激以求异于人而其尚自有与人不同者若名若利若小术若末伎凡世人所好一切不之尚作堂于所居之偏聚群书及法帖名画充牣其中而扁其堂曰尚古予闻而嘉叹焉盖人之所尚者今而元瑜之所尚者古彼尚今者喜其快已喜其衒俗而笑尚古者之澹且迂夫孰知澹中之至味迂中之至乐哉孟子言读其书诵其诗论其世尚友古之人斯堂之名于孟子之言有合也其识不亦髙乎元瑜之所尚固已髙于人而予又为之次其品法帖名画古矣而未为古也古者莫如书书之有集有子有史古矣而未甚古也甚古者莫如经春秋古鲁史非司马迁班固以来之纪也仪礼古周制非叔孙通曹褒以来之仪也风雅颂古乐歌非苏李张平子以来之五七言也书经为上古之书易经为三古之易古莫古于此孰有出其上者黄氏之子若弟沈浸乎是含咀乎是因古经之辞学古人之道得古人之心则居今之世而与今之人异此尚古以淑其子弟之效也其与尚今以误其子弟俾日趋而日下者相去之逺奚啻九地之视九天也哉元瑜名璧为防茶都转运司属官在江州为予言其作堂之意而予笔之以为记云

　　吴文正集巻四十四
　　钦定四库全书
　　吴文正集巻四十五
　　元　吴澄　撰
　　记
　　庆原别墅记
　　新淦龚翊舜咨贻书云去家三十里许介新淦乐安之间有名山隆中形势回复山麓有湫四时不涸心乐其地营别墅焉将逸吾老于斯他日幸得全其天年而归于斯也榜其屋曰庆原敢蕲一言以疗吾癖予素闻舜咨喜佳山水今庆原之扁宁不谓人杰因于地灵而期演子孙无穷之庆乎阅书竟与龚之客邹志宏可道言曰前儒或诋葬书本骸得气遗体受防之説盖未之思也程子知道者以为地之美则其神灵安而子孙盛若培拥其根而枝叶茂此言与葬书之説何异夫以庆之原于地为非者非也以庆之原于地为然者亦非也得地于今延庆于后是庆不自天而可以人力致也然则庆果有原乎抑无原乎吾夫子言之矣积善之家必有余庆善者庆之原也何也地之吉可遇不可求也其遇不遇由善之积不积尔尝见富贵之家礼葬师择吉兆自谓子孙可保数百年富贵然不旋踵而遂陵替祖父之用意福其子孙者乃所以祸其子孙也此无他善之不积天其肯以吉地福之乎凡兴盛之家其始曷尝有意于求地哉而天自畀之非人之私意所能求而得者也邹可道曰舜咨弱冠失父卓然自树能亢其宗万变纷纭而生业愈拓苟有一善辄称父训家之宝器必识父之名号于底母宋氏早丧结庐墓侧展省如孺子慕刘令君将孙文其碑辞极悲怆初叔父与其父同甘苦立门户父既终尊奉叔父如父叔父亡又恭顺其兄兄亡又扶植其孤慨世降俗薄族人不收疏逺之属就髙祖葬处构追逺亭嵗时率族罗拜谱一族之昭穆刘提学岳申为叙其意派出乐安龚坊程承防钜夫书淦龚坊三字表其闾不忘所本也长子卫大幼子衢任石城县教官生三孙命第三孙为长子后其于伦纪之笃有如此者招致名师接待四方賔友来者既众居不足以容则改辟増创园池亭馆诸贤皆有诗文花木游观之美非専以奉己也暇日领客焚香啜茗观画共赏清胜花晨月夕觞咏相驩其于交契之厚有如此者尝授天全招讨使经厯不赴一造京师谒中朝诸公不干进而去识者髙之比其南还多有赠言其器识之不于外慕有如此者读书通古今为诗句律穏妥集名桃原渔唱竿牍往来辞翰俱优而犹以记未博语未文自慊其志趣之不厌于内脩有如此者予谓可道所扬舜咨之善予所欲闻也令复举善之一言指为庆之原者盖善也者仁义礼智之根于心也舜咨尝以心一倅其字心之一则其固有之善具存而处已应物一一纯乎天理之公略无纎毫利己之私若其伦纪之笃交契之厚器识志趣之不羣固皆善中之一端也夫如是则心合乎天而天之福龚氏者如水之汨汨滔滔而来也斯其为庆之原也欤地之吉不待求而自遇其庆也非原于地之吉原于心之善也可道曰大哉言矣其可惬舜咨之所蕲也夫请书以遗于是系之以诗诗曰猗欤舜咨挺拔之资有光其先超越等夷广交好贤劬书工诗表表已伟谦谦益卑靡靡俗学夸博尚辞予谂舜咨学不在兹本心至善天命之性孳孳为善古有大圣鸡鸣而起未与物应为善伊何曰惟主敬曷其谓敬心一不二吾闻舜咨以此自励一者无适一者无欲惟心之一万善具足涵养扩充达泉决川净尽已私上合于天惟心之一惟心之善其原深逺其流迤衍其流迤衍施及孙子孰为庆原心一是已
　　十章章四句
　　相泉记
　　吾乡吏部侍郎李公家在巴山之隂山下有源泉自南而北可十里许达于宅西乃自西而东绕宅之南合于大溪而复北流侍郎之从子阳春令涛工于诗扁吟屋曰防泉以其泉自山下出也阳春之孙允思追念祖先扁所居曰相泉盖乡人敬汉尚书栾叔元山巅祠之为仙山麓祠之为神叔元讳巴尝为沛国相避神之讳故谓巴山曰相山而巴山下之泉谓之相泉焉昔阳春以卦名名泉者疑取果行育徳之象今其孙以山名名泉者不忘继志述事之孝也夫不舍昼夜盈科而后进孟子称泉之徳行如此固阳春之所愿果育者也允思持已温谦应务通洽所继所述无忝于祖吾将见其如泉源之有常吾将见其如泉流之有渐斯泉也防卦所象也亚圣所称也孙之所名即祖之所名也其源混混其流涓涓世世不竭是为李氏之相泉乎允思字汝徳云
　　墨庄后记
　　庄之为字草下谐壮声盖草之盛也假借而他用容貌之致饰曰庄路途之交防曰庄与夫田业之所在曰庄皆有盛之意焉农之业在田士之业在书士之书犹农之田田谓之荘则书谓之墨庄可也然农之治庄其用一以养其生而已士之治庄其用亦一自世降俗陋而其用力或不同用之以明义理而为圣贤者上也用之以资博洽而为词章者次也用之以媒利禄而取富贵者下也庄一也而用有三志之髙卑各异尔古先圣王之率其民以义种仁获者无不由夫四术之教书之用甚大也后人谓经训乃文章之菑畬抑末矣况以青紫之拾推本于明经车马之防归功于稽古何为小用其书如此哉宋初三司磨勘刘公夫妇目其家所蔵书为墨荘而朂其子以学殖逮一传再传果以笃志勤学成名登进士科累累特余事磨勘之孙集贤学士公是先生敞中书舍人公非先生攽学贯古今名塞宇宙而芳百世遂称江西儒宗所以用其墨庄者固已占上等之次次等之上而二先生之族曽孙清之与新安朱子契犹恐人疑其治庄之志出于下等也乃请朱子发挥其先代之所望于子孙者盖在上而不在下卓哉斯志乎中书之冑一派居抚之金谿其八世孙自得自持朱子墨庄记来示蕲予増益其语予迟迟数月而不敢僭其请不置于是书此于朱记之左夫士之立志在我人莫能夺也畴昔墨庄之子孙每从知道之大儒游继今读书防防乎不志于下遡公是公非二先生之学以上达于周公孔子吾于刘氏之庄何幸及观其道畎之春畊仁谷之秋熟也邪
　　西园记
　　园池之胜非有补于治道也而君子之观治或以验焉岂不然哉临川山水清逺不以险固为恃田畴之力完厚嵗之出者敏博其风俗尚文雅昔多大儒先生以为之仪则而又涵煦国家徳泽之盛者数十年居是郡者宜必有名胜之士治亭榭树花竹以极视听之娱者焉然而予数过之未闻有园池之可名者也将昔人之风流渐泯莫或继之将孤迥自处者以山川之竒为己足厌薄于役心事耳目耶将敏为生徇势利而不暇为此也以江左之名郡而又当国家太平极盛之世几复有寡陋之叹者何也延祐戊午余复过焉客始以棠溪饶睿翁西园为言者于是知其缔构之壮丽树艺之瑰异賔客之盛游览之乐而又得园之主人能以文学世其家嗟夫余固疑其有是而予未之闻耳夫力足以为西园者非止一棠溪也而饶氏独以西园名者存乎其人也棠溪之为棠溪非一日矣而西园之胜独见名于今日则遭时升平故也不然其孰能有此而乐之也哉予将求访于西园之下上以歌咏圣朝安富之盛而下为棠溪极其盛以赋焉则俟予重过可也
　　小隠源后记
　　抚州金谿县东二十里朱氏族望于其乡昔有倜倘不羁之士前乎崇宁大观之时挟弓劒防骏马走大梁之墟意将颉颃取世资竟不偶则归治园池亭馆植竒花异木名之曰小隠源日与賔客饮食宴乐而以仙翁自号身既死子孙不能保其族人所有垂二百年其族之贤子孙得之新园池亭馆如旧仍其名不改也有客过之言曰夫所谓隠者道不行身不用潜伏而不见也非求显不显之谓所谓仙者链气销质不寒不饥离羣絶俗髙骞逺腾逍遥乎山岩海岛之中缥缈乎烟霞云雾之表人不得以见其彷佛闻其依稀其视人间一切所有同于查滓粪壤污秽臭腐之物弃之若遗而恶得有如朱翁所有者哉今子复能有翁之所有而不改其名也何居主者曰小隠吾家旧物也物如旧名亦如旧奚以改为且昔吾仙翁乐于此吾将于此延师儒讲义理聚宗族乡党子弟来学飬而教之其乐又有大于昔吾于仙翁之小隠名虽因实则革矣客曰伟哉子之是举也因先代名徳之厚也不私耳目之乐于已而公理义之乐于人识之殊也虽然子之志安在或谓五代窦禹钧尝为是举多所造就一家五子俱显于宋初此为可慕若子之志如是则陋矣五代之季干戈纷纭弦诵息絶窦氏于斯时笃义方之教而及乎人亦为可尚当时所教者何人所学者何事一家所成不过如仪俨辈奚足多慕邪今文轨大同自京师至郡邑诗书理义之教洋洋盈耳子兴私塾以助明时大有禆益而后可何也所教所学必有异乎今之所教所学者也主者曰可得闻与客曰干淳绍庆间大儒学徒徧东南今其书行天下人人诵説然其所教所学往往非世儒之所与知与能子之是举将以助于时也将以光于宗也充此志也所造所就果有如洙泗之门颜曽闵冉其人乎上也果有如伊洛之门谢尹游杨其人乎次也不然昔之源既徒为是诡激假托之名今之塾又秪为是卤莽灭裂之实后视今犹今视昔也其何能有以光于宗而亦何能有以助于时也哉以斯源也为斯塾也教者何以教学者何以学非可以卤莽非可以灭裂此朱氏也彼朱氏也安得起云谷遯翁于九原而问诸主者曰客之言是也小隠翁曰子平今主者元善元善之弟受益来游为予道其颠末遂记之
　　景云楼记
　　初毛侯总戎柄长万夫居松滋二十余年其弟自广平奉二亲就养官所侯之悦其亲者无不备至有游处之地有寝息之室又建一楼以极登临眺望之乐二亲既以夀终礼葬毕侯驱驰王事于外弟留佐戎幕守坟墓越数年楼敝敞而大之以书问名于伯氏侯然曰吾尚忍名斯楼也邪斯楼也吾亲畴昔之所登临眺望者也吾尝观唐史狄梁公登大行顾瞻白云孤飞而曰吾亲舍其下怅望久之而去古人怀亲追逺之心无一时而或替今吾亲已殁而楼复新吾尚忍名斯楼也耶无已则取梁公顾瞻白云之意而名之曰景云志不忘吾亲也时侯年逾六十而有孝子终身之慕侯于是过人逺矣临川吴澄曰汉诸葛孔明自比管乐人莫之许惟知孔明者信其然孔明卒无忝于二子而又有光焉侯之窃效梁公亦犹是梁公唐社稷臣其忠之盛皆孝之推也侯厯官临事悉心竭力固已得移孝为忠之槩俾当大任决大疑其不为梁公矣乎然则侯之自期岂止名一楼而已哉侯名渊字巨源弟名洧字巨济楼之未名景云也曰先月楼
　　山间明月楼记
　　龚舜咨居于新淦之逺郊志气卓越尝游京师将有命自天而登仕版矣一旦幡然而去别予于禁林曰吾欲归玩栖碧山中之月予甚髙之赠之以诗末句有云浩歌归去浑无事栖碧山前月上东舜咨既归而余亦归过客来言舜咨有楼扁曰山间明月予味其楼之名益髙之夫万古常峙者山也万古常明者月也眉山苏子指山间明月为用不竭之无尽蔵是矣又谓月之盈虚如彼其卒莫消长则不无疑焉月固无消长也而岂有盈虚也哉古今人率谓月盈亏盖以人目之所覩者言而非月之体然也月之体如弹丸其遡日者常明常明则常盈而无亏之时当其望也日在月之下而月之明向下是以下之人见其体之盈及其也日在月之侧自下而观者仅得见其明之半于是以之月为半亏及其晦也日在月之上而月之明亦向上自下而观者悉不见其明之全于是以晦之月为全亏倘能飞步太虚旁观于侧则之月如望乘凌倒景俯视于上则晦之月亦如望月之体常盈而人之目有所不见以目所不见而遂以为月体之亏可乎知在天有常盈之月则知人之曰盈曰亏皆就所见而言尔曽何损于月哉登楼玩月其亦有悟于斯乎若夫春之花月夏之竹月秋之桂月冬之梅月影淡香清兴致无极足以快赏心足以供乐事如苏子之所谓用不竭此众人之玩月者而已客喜予言书以诒舜咨龚之主与客试其登斯楼对酒浩歌而以予之所言问诸月
　　蛾眉亭重修记
　　姑熟之水西入大江其汭有山突起曰采石横遏其冲江之势撞激齧射浩荡而不可御山之骨峻削刻露巉絶而不可攀其下有矶曰牛渚晋温常侍峤然犀烛怪之所也其上有亭曰蛾眉宋元祐张守环之所创也俯眺淮甸平晲天门一水中通三山旁翼修曲如蛾眉状亭之所以名也据险而临深凭髙而望逺水天一色景物千态四时朝暮变化不同虽巧绘莫能殚也频江竒观未能或之双者元祐至今余二百年亭嗣葺盖亦屡矣延祐五年秋予舟过之又得寓目而嘅亭之将敝也明年夏留金陵姑孰郡侯命其客持书抵予曰采石镇距郡三十里自昔号为重地多事之际英雄豪杰鹰扬虎鬬承平之世韵人胜士醉吟醒赏流风槩可想见防恩守此土幸与千里之民相安境内凡有前代遗迹不可坐视其废坏蛾眉亭三间榱之朽者易矣瓦之阙者补矣壁之圮者今以甓矣涂之以垩缭之以楯肇谋于嵗初讫功于春杪一时闻者乐趍其事中朝达官大书其扁亭与名额焕然一新重修嵗月不可以无述敢徴一言惟侯尝仕江西行省绰有令誉其牧郡也防正如江西时声实孚于上下郡事治而心思靡所不周一亭之防可以观政他日郡民思之触目皆遗爱也岂特四方来游来观之人唶唶叹美而已哉乌乎近年气习日异仕而无媿耻者十八九也旦夕蠒丝其民苟获盈厌则翩翩而髙翔官府犹传舍尔事之当为者有不暇为况可以不为者而肯为之乎如侯之为其识虑逺矣然侯之声不待今而着也侯之实又岂以久而渝哉侯名铁柱亚中大夫太平路总管翰林学士承防司徒公之子也是嵗五月丙辰记
　　道山记
　　崇仁山在县之西北一名罗山巍然髙大为一邑之镇县郭之南阜横如几案与罗山正对前无障蔽极目逺眺尽见县北峰峦之秀山下之水北流而东至南门外潴为大池渟涵如镜是谓南湖湖山之北为乐安县尹李氏所有尹之子道新构面湖臂山地据南郭之胜山有神馆以祠既往之仙灵以俟方来之仙隠而名之曰道山道山之主人谂于客曰尝闻海中蓬莱诸山飞仙所宅人迹不得而到汉以来图书秘府清严幽邃众所尊慕视山如道家蓬莱山故秘府有道山之称彼拟其似此期其真山之名同而所以名者异也客曰幸哉兹山之得斯名也乎道也者大而天地莫能载小而人之日用莫能遗未易以言语绘画也唐韩子略言其用于原道之篇盖自尧舜禹汤文武周公传之孔子以至于邹孟氏周之衰也世丧道失柱下守蔵史著书五千言论道其防以清静无为为本孟子既没孔道失传人但见老子所言超乎末俗因是专以老氏为道家学孔之徒名曰儒家者流而不得与于道之名韩子作原道虽极其辩而卒莫能夺比及宋代孔道大明于下非汉唐所可等伦然老氏専道之名犹如昔也战国之际燕齐之间目蓬莱三岛曰三神山后世遂易神山之名为道山焉道云道云神仙云乎哉清静云乎哉山之主人家世皆出仕同乎孔氏用世之道异乎老子之清静无为也况道家之流一降而为神仙再降而为法术为符箓为科教愈降愈卑逺于老氏矣是乌可以名道也今也治民能言游之爱治材能冉有之艺无一非孔道之用何羡乎图书秘府之拟于蓬莱者哉语曰仁者乐山又曰义重如山有乐山之仁而人防其惠有如山之义而事合其宜则道山之道韩子所谓合仁与义而言者也彼老氏去仁与义而言之道又奚足云于是道山主人冁然而笑曰客之言是也深契我心之所同然请笔之以为道山记
　　静虚精舍记
　　心学之妙自周子程子发其秘学者始有所悟以致其存存之功周子云无欲故静程子云有主则虚此二言者万世心学之纲要也不为外物所动之谓静不为外物所实之谓虚静者其本虚者其效也江州栁从龙云卿家阛阓之中厌喧嚣之聒择幽旷之地为蔵息之庐晨省之暇燕休其间饱玩圣贤之书而扁曰静虚将俾外物不能波其止水之停窒其灵府之空也卓然斯志云卿年长矣而学于予予故为之陈其槩周子言静而程子言敬敬者心主于一而无所适也夫苟主于一而无所适则未接物之前寂然不动非静乎既接物之后应而不蔵非虚乎静虚二言敬之一字足以该之学静虚者亦曰敬以存其心而已所存之心何心哉仁义礼智之心也非如异教之枯木死灰者仁义礼智四者统于一一者仁也仁者天地生生之心也而人得之以为心故爱人利物之心满腔皆是而伤人害物之心一毫无之由父母兄弟而宗族婣戚朋友乡里欲人人各得其所温然如九州四海而为春视人之所愿成全之视人所患救防之盖同生天地之间皆吾之同气同体也或伤害于彼而便益于我且不为也况无便益于我而伤害于彼者其肯为哉周子所谓前之草与已之意思一同程子所谓静后见天地万物自然皆有春意者即此也能存此心则妄念不起恶事不留此心廓然豁然与天地同其静虚圣学之极也然岂易至哉期学而至之惟当主敬以存吾心之仁此其大槩也其悉则有周子程子之书在云卿跃然翻然于此实用其力再见之日其必有以异于今













　　吴文正集巻四十五
　　钦定四库全书
　　呉文正集巻四十六
　　元　呉澄　撰
　　记
　　梅峯祠记
　　抚崇仁之境环南西北百里间山之耸起而髙大者五俱有仙灵神异之迹寄托其上最南一山曰华盖由华盖而西北一山曰夫蓉夫蓉之北支迤而西曰杯山杯山之东北曰罗山夫蓉之东支迤而东曰巴山巴山之东北为梅梅峯者世传以为因汉梅子真而得名子真昔为南昌尉而此地在汉南昌或子真所尝经行栖息或后人祠之于此而以名其山葢不可详已子真讳福九江夀春人少明尚书春秋成帝时外戚王凤擅权京兆尹王章以忠直忤凤下狱死人莫敢言王氏愈炽五侯僣侈新都受封宗室刘向极谏成帝叹息悲伤其意而不能用永始间子真上书引吕霍上官三危社稷为鉴乞抑损外戚之势其逺识深虑逆知王氏之必不利于汉以遐方小吏越职言事可谓忠君爱国之至者矣其后贼莽势成遂弃妻子变名而遯有人见之于防稽竟莫知其所终或传以为仙云葢贤人哲士沉困下位不忍坐视移国之祸而力不能救则洁身全命逍遥物外髙风凛然犹将使百世之下闻而兴起省想其遗迹所在敬仰而祠祀之此好徳之良心不可冺没者也人以仙祀子真宋代封灵虚妙应真人既合祠于巴山又専祠于梅峯故吏部侍郎李公刘家梅峯之隂暨弟愽古捐赀筑室买田备诸器物度胡守真为道士奉其祠其子修从子涛又度罗日新为道士以嗣胡期于永久不替而中更防燬守者失次有乗间而据有之者侍郎之曾孙允思言之于官始克复旧乃度邹嗣昌为道士以嗣罗求余文记其颠末余谓子真忠清而仁箕子伯夷之流亚固不以祠不祠为轻重而梅峯峻防特立气之钟聚而秀美者山之灵异配子真之名莭亘古亘今同其永久也宜李氏子孙善继先志能得道流之勤谨者世守此山其事皆可书也是为记
　　相山四仙祠记
　　凡山之巍然髙峙者其气盛其气盛则其神灵大而五岳次而五镇下而一郡一邑苟有挺拔耸起之山为一方之望往往灵异而祷祈者趋焉古礼惟诸侯得祭境内名山今庶人以上俱有祷祈然其所祠不主于山之神而假托于人以为灵若山之所托必曰仙其所谓仙非必御风乘云飞腾天宇之中或其功行术法有可济人利物则祠之矣抚州之西南其县曰崇仁崇仁之南六十里其山曰相山所祠之人曰梅曰栾曰邓曰叶谓之四仙考之史传梅尉南昌栾守豫章山在所治境内邓叶皆唐开元天寳间道士方伎之流也山初名巴唐时号临川山而俗称不改其旧巴乃栾仙名也佥曰宜避而栾尝为沛相故易名相山云山巅有祠屋其地髙寒雷风之迅烈云雾之湿润氷雪之凝沍木石不能堪易于朽腐摧裂屋虽频修而不久复敝住山道士黄守正集聚材木未及营造而去泰定丙寅六月黄本初来贰其职增益所储之材七月巳未构新屋十有八楹从之深曰寻衡之广如其深而羡一尺适上清孙庆衍被防长是山遂底完美本初来言曰仙祠一新黄师实肇其始孙师实成其终本初获效微勤相其投愿刻石记嵗月以为后之葺治者劝予观宋咸淳之季郡守黄侯震为道士罗端英作仙祠记叹典祠之人攘取微利是思今山之提防提举不私其利不私其名公其心为永久计是可书已况此山迥絶人境超出物表有地之灵宜有人之杰居山者倘虚吾之心不便有一毫埃尘滓之留六合内扶舆清淑唯所収拾以实吾之腹逍遥逺近坚固久视且将与四仙合灵兹山亦道家分内事也因及之以为今之奉祠者勉
　　玉华峯仙祠记
　　吾家之南有山名华葢祠浮邱王郭三仙逺迩祷祈奔趋如市竟嵗弥月无休息时抚吉两郡之境山之秀特者必设分祠往往以华为号清江郡东南之三十里玉华一峯耸立防起水旱疾疫有求輙应里俗相传亦曰王郭二仙所憇则与华盖所祠同此仙也然华葢有屋以祠而玉华之祠无屋山近郭氏敬神好善父子再世拟搆仙殿而未果及孙汝贤汝敬继承先志乃聚木石乃兴工役泰定乙丑九月丙辰垦辟基址十月乙未竪架楹栋山形险絶俯晲岩壑跂翼翚飞冠冕其巅不劳人力若或阴相俾陈道人掌其洒扫吾友人皮溍范梈为之请记予家华葢山之下数世矣祷祈之盛目见耳闻而莫能究仙迹之实窃尝思之自古名山有功于民者受报而唯诸侯得祭境内之山今下逮士庶既皆可祭古诸侯之所祠其人不祠其山庶犹未至于黩乎盖山气之欝发众心之归向必有所寄寓故其灵托诸超离氛埃翺翔寥廓之仙始能与山之孤峭峻削者称唐诗人谓山有仙则灵予则以为仙因山而灵也玉华之峯予虽未至而尝至者言葛仙之岫令威之坛拱其左雷公之壁瑞云之巘揖其右扆其后者圣岭烂柯卓其前者凌云一峯暨三十六峯也竒花幽草嘉生之祥不类凡品其尤足以骇人观聴起人敬信者旦暮之圆光静夜之天灯也夫其灵异之迹大率与吾鄊华葢同而郭氏兄弟近亦有出而从事于时者克成其父之志孝也予又重皮范之请是以记之云尔
　　涂山庵记
　　涂山庵者抚宜黄涂君允瑞墓所之庐也涂之得姓本自涂山故生时以之为号而其墓所仍以之名庵焉宜黄之涂由豫章徙彬彬文献之盛百有余年矣允瑞名立可以宋咸淳丁邜六月庚子生其先三世鄊贡进士曽大考骥子绍定辛夘贡大考良佐嘉熙庚子贡考登寳祐乙邜贡而开庆己未入太学涂姓固为一邑之望允瑞尤为一时之杰盖诗书芳润克绍于昔而才识经纶足称于今者也其孝友恭让也规矩绳墨从容礼法之内然英游豪彦契如胶漆莫或病其其俊迈倜傥也精神意气潇洒尘埃之表然纯儒庄士亲宻如弟兄罔或议其纵东西南北往来太夫士以成交获识为荣筑亭江臯俯临遐眺因其浦防寺钟影响之彷佛而扁曰小潇湘三字其趣逺矣哉一兄一弟早逝抚其孤教育冠昏之与己子无异子埙子均子坦俱务学其二人尚防天厯己巳七月乙亥卒十月丁酉邑南仙桂鄊之上池迩先茔也尝自营构于其侧题曰于斯其子复名曰涂山者盖于斯如见其父也予每过宜黄允瑞礼予若其父师及其卒也逺近莫不叹忆以为不复有斯人而予亦云然其将也友人侯恭述之以状其既也宜春夏镇志之而铭坦传二兄之意求庵记乃为冩予之所以嘉于允瑞者如右而所已述己志者不再书
　　豫章甘氏祠堂后记
　　爵之为公侯伯子男官之为卿大夫士皆有庙以奉其先古制然也自封建罢郡县置人臣之有国者鲜矣驯至叔末虽处卿大夫之位或以官为家而终身客寄于外岂复有国有家而有庙以惬其报本追逺之心乎秦汉而下惟宋儒知道河南程子始修礼畧谓家必有庙庙必有主而新安朱子损益司马氏书仪撰家祭礼以家庙非有赐不得立乃名之曰祠堂古者庶人荐而不祭士无田亦然盖度其力之有不足故尔遵朱子家礼而行亦惟荐礼而已视古祭礼则为简然古之卿大夫士祭不设主庶士之庙一适士之庙二卿大夫亦止一昭一穆与太祖而三今也下达于庶人通享四代又有神主斯二者与古诸侯无异其礼不为不隆既简且便而流俗犹莫之行也豫章甘君景文独拳拳于报本追逺推其族之统系以记其家之祠堂建昌州学正曾仁复述其意俾予一言予谓奉先之礼孝子慈孙之所当自尽者奚以人之言为哉虽然礼乆废之余而君之好礼甚非其质之得于天者厚而然与非其识之超于人者逺而然与君豫章奉新人先世自丹阳徙其族蕃而乆以儒吏出仕持身谨恪惧辱先也初从事宪府继为郡牧之属云
　　雪崖书堂记
　　临江贡士黄先生钺宋淳祐壬子寳祐乙夘戊午咸淳丁夘四贡于鄊议论慷慨才猷卓荦无曲士龌龊之态今袁州路儒学正良孙其子也曩从予游家有阁扁曰同予拟予经过则馆于其中嵗久敝壊学正在袁时冡子振祖新之又于阁后创书堂将以祠其祖其父归而嘉其意今年五月访予山间请为之记越数月振祖复来温请予叹曰孝子慈孙之厚于其亲也如此哉贡士君四举无成子若孙堂而祠之者欲其名之永存也然名之存不存不系祠堂之有与无记文之传与否也盖闻显其亲者在于立其身而已身能自立则身之名扬而亲之名与之俱显所以立身者学也而非如今世之士所谓学今世之学不过应举覔官幸而得焉志愿毕矣必欲永存其名殆未可也立身扬名之学窃尝闻之先儒而未之能振祖资质粹美可进于是倘欲闻之乎他日当为言之雪厓者贡士君所自号也
　　临川饶氏先祠记
　　饶氏先祠者临川唐坑之饶施田于武林寺将以久存其展墓之礼也古之大夫士家有庙而墓无祭近代非有赐不得立庙先儒定家祭礼遂易家庙之名为祠堂而墓祭之礼亦从俗然既祭于墓而又立祠于僧舍不知于礼为何如礼未之闻而孝子慈孙之心不能不然者其意可悲也何也古者居不离其鄊各姓皆族墓之地域有墓大夫之官时巡其茔限而无相侵且设官寺于中以守其墓防宅兆禁樵牧不专诿其家之子孙也时世非古人家守坟墓之子孙或游宦或迁徙不能不去其鄊矣纵使不去而家业或不如前则嵗时展墓之礼岂无废坠之时哉深思逺虑者谓人家之盛终不敌僧寺之久于是托之僧寺以冀其永存其意不亦可悲矣乎予昔在金陵同一达官游钟山寺见荆国王丞相父子三世畵像香灯之供甚侈达官怃然兴叹焉盖以二百余年之久荆国子孙衰微防处而僧寺之祠独不冺絶此孝子慈孙爱亲之意所以不能不然者与临川唐坑之饶为着姓也旧矣居士君元衍讳从木从区卒里之叶方叔旸讳鐆者其子也中神童科又中嘉熈庚子鄊贡苐一晚以特恩授廸功郎主石城县学卒里之武林武林寺距墓不逺施田入寺以祠居士君石城君二世其孙文甫讳成功祔葬居士君之兆其曽孙睿翁讳璿祔石城君之兆其孙熈又增施田并祠髙曽祖考四世饶自石城君以来种学绩文笃行好义至于熈益进益修有隆无替表表在鄊闾间可谓世济其美之家已初施田者熈之大母黄氏增施田者熈与也寺僧曰慧顔曰妙碧熈请作先祠记殆又欲托之文以永其祠予嘉其爱亲之笃也深思而远虑故不以古礼所未尝有而没其美云
　　灵杰祠堂记
　　有蜀西草木之秀是以产蘓氏父子之才名有江东山水之竒是以毓孙氏兄弟之雄畧其见于经则甫申之生者崧髙之岳也人杰之系乎地灵尚矣爰自后世术行而人家之盛必归功于地之美其説曰本骸得气遗体受荫某事某应牵合防碎甚于汉儒洪范传之所云致逺君子或厌其説之泥而莫之信然譬之于木本根得所托者枝叶茂虽程子盖亦云然则其説未可少也夫古人冨贵福泽徃徃推其苗裔所出故世有本系族有谱牒其兴必有所由后世或徒歩而取卿相白屋而拟封君无可推原不归功于本根所托之地则无其説矣抚金谿之世族视他邑为盛与宋祚相为始终奚啻数十至于国朝而邑有王氏代兴焉望于乡党礼于官府资甲一邑而名齐二三百年之旧家非地之灵而能若是哉于绕城者君杰也其子谦亨谦道构堂墓侧为嵗时展墓奉祠之所扁曰灵杰而谒记于予予谓地之灵已往而已然人之杰方来而未艾葢人之特立如木之特起者曰杰王氏子孙骎骎向文学充其所到如苏如孙如甫如申分内事尔衍于后所以増光于前修于人以増重于地兹杰之方来而未艾者乎余将有俟












　　呉文正集巻四十六
　　钦定四库全书
　　吴文正集巻四十七
  </div>
  <div class="pagination">
   <a href="吴文正集_page22.html">
    上一页
   </a>
   <span>
    ...
   </span>
   <a href="吴文正集_page18.html">
    18
   </a>
   <a href="吴文正集_page19.html">
    19
   </a>
   <a href="吴文正集_page20.html">
    20
   </a>
   <a href="吴文正集_page21.html">
    21
   </a>
   <a href="吴文正集_page22.html">
    22
   </a>
   <span class="current-page">
    23
   </span>
   <a href="吴文正集_page24.html">
    24
   </a>
   <a href="吴文正集_page25.html">
    25
   </a>
   <a href="吴文正集_page26.html">
    26
   </a>
   <a href="吴文正集_page27.html">
    27
   </a>
   <a href="吴文正集_page28.html">
    28
   </a>
   <span>
    ...
   </span>
   <a href="吴文正集_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
