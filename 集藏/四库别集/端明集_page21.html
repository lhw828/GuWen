<!DOCTYPE html>
<html>
 <head>
  <meta charset="utf-8"/>
  <title>
   端明集 - 第 21 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   端明集 - 第 21 页/共 28 页
  </h1>
  <div class="content">
   某啓去年得景山新文心窃喜慕且某与景山逰最旧其有疑者不敢自嘿因而往告焉景山始未之从又往吿焉今再辱书复説勤辨将有以开发愚陋然某前者所论罔不尽心景山自取舎之某不能移也于其间取一二事以自辨焉夫辨道莫若言传言莫若文言者道之所由而文者言之所存道充乎中造次而言无有不极于文也其道馁焉而其文虽工终亦莫之至也某前书云由道而学文道至焉文亦至焉由文而之道困于道者多矣此所谓学者先于学道而后于学文耳而景山谓六经之道皆由文而后明未闻先由文而失道者景山离前书之意而言固不异其所归复而从之则通矣景山又云某前所论书传示于人恐醇识君子以某为取友之短售巳之长而取名也诚得世人人皆醇识君子宜不以是过某也且一言之发终莫之御况为文词其传固宜景山示某之书已传于人也而某之文独安能止众人之无传焉夫道至大也至公也以其至大也故学者莫能悉其要于是异见偏説兴焉君子畏道之不明然后是是而非非以其至公也君子是是而非非咸一于至当不得私而让焉栁子厚于韩退之其友也子厚论史事辞意甚严张籍于退之师弟子也亦讥其駮杂子厚与籍岂欲防其师友之失而自取胜乎以道有所明不得私而让其师友也其书传于今人莫或非之刘歆之于父向也论春秋义率多异同歆汉名儒又岂欲前其父乎以道有所明虽其父不得私而让焉其书亦传于今莫或非之伊尹陈训戒于君太甲教告切深其自称功徳无与为大伊尹圣人之徒又岂欲昭其君之所昧而耀已乎以道有所明虽其君不得私而让焉其书仲尼取之以为世法无有疑也弟子于其师子于其父臣于其君不自嫌于不让而辨之惟道故也故其师也父也君也亦惟道之恤闻其不让而辨之必以为当然况朋友之切劘规诲理固然矣春秋之法为亲者尊者贤者讳其恶传曰恶讦以为直皆谓不防于人之隠匿耳若夫论义曲直必章章然大辨以传于世岂比家人温寒劳苦语言务相承取而已哉然景山曾不是虑而谓某售已之长以取名何哉名吾者谁于何而售取名于贤者贤者进人以徳不进人以名取名于庸人庸人足名吾哉某不置心于名也且久况期售乎古君子之于人一有贤巳从而学焉一有未至从而告焉学焉者欲人之速至也告焉者欲人之速贤也朋友道衰人务自髙读书指古人姓名吚嚘称慕以不见为恨使其人同世而处莫肯公其是非而相推先以道义呜呼欲朋友之义存而道之兴也不亦难乎某以是于景山勤而不已自谓于朋友之义为得而速望于景山者今反过疑于某非敢闻命景山文日益髙某之深虑至乎至也不宣某顿首上
　　上厐端公书
　　闰四月日具官蔡某谨遣公仆献书于端公执事间者某取孥江南防执事受诏还台尝获承顔坐隅执事以某闽人又素官扵闽与之言老儒茅知至及泉南临漳莆阳三郡税丁事颇自嗟邑葢将归而为上言者某窃思自谓执事美实副于大名不为常俗之为夫俗吏狃禄食矫声誉计已之利而忘民之勤苟安三年幸而代归视旧所涖之地之民若踵迹之遗岂皇反顾哉使主泽不宣时弊不改职此之由也而执事视三郡之民有失职者少选必念非恤隠之厚其孰能若是乎及来京师乃知茅君先时朝廷用执事之请以助教官宠之某毎以茅君之徳宜享束帛之聘亦既宠已不应复论惟身丁之税宜有闻而未闻何也岂执事尝言之而某逺贱不得知之与将未尝言之姑有待与抑亦遂弃之而都不记录与其巳尝言而行之也则某不独庆三郡之民之受大赐而庆本朝力太平而粹王道也其未尝言之而姑有待也则凡事过久易于因循重扵建白今兹惟时其遂弃之而都不记録也则执事非宜得此望于人矣昔者五代之季羣豪列壤连兵恣欲国用不给故无名之税兴焉民不相聊天祚真主方内一统人人自谓再生欢欣顺命无待威震葢欲去向者之苦而蒙今者之福谓何其三郡之人引领伫望四五十年未之或省意者建议者之不明而吾君吾相未悉闻之耳闻之岂不为之动心哉南方地狭谷鲜又浮海通商钱散不聚丁男日佣不过四五十文身丁之直嵗率三百衣食之余终年不能足之必僦产子不幸而疾【阙】　嵗旱而力不售与掌输之官弗严而有遗失之【阙】愿无他营死焉耳矣力能扶持老弱流冗他郡自非胜防而又名书不减害延乎司里者其哀劳之状不可尽数先朝时诏书特免江浙诸身丁钱以贯计者五十余万斯时七闽有不材使以谓诏书所免者身丁钱耳三郡身丁之输者斗斛也非在免中不能举而覆奏故先皇帝育物之仁均而有遗岂不恨哉伏念主上圣神慈爱设或一日推烈考之遗仁鞠一方之捐瘠无亦禆大化之万一乎诚未欲尽免固宜【阙】　贫民之无田业者与无货财之为商贾者分别【阙】　深为之防使贫富判异而人全其生此急务也文王为政先扵鳏寡孤独若先免贫民无害于国力大封也愿执事恳至陈之庶乎必行执事以言用天下之所望者本无大体也而某徒言其近者亦跬歩之发焉伏惟财察不宣某再拜
　　答王太祝书
　　七月十五日新授西京留守推官蔡某顿首白太祝王君足下前数日幸辱肯临后二日又恵书累纸何意勤眷之厚殊甚如此仆资性椎钝不识他伎缀文绩学以植厥中虽浑浑乎进而不画逾久益逺不知何时至且成也足下过聴一至吾庐遽以道义滋益为谋非欲善之速孰肯为此谋之贤明犹将敛袵避席如仆之固陋适邅回而不敢承足下之赐也然足下谓速得话言以诏之无以世胄愿我此岂得不自辨而巳乎商周而上开设庠学以教胄子合考其能施于民上故材必育成而赏不虚授也秦汉以还侯王世袭其大臣宿政有父任之科有家调之泽咸得与政而庠学之设名存实亡非如古者之必计其能也故右姓子弟出襁抱而享贵爵一日用毕愿学与不学在其志耳乃有自甘沦败不图树立蠧美材而辜厚赏诚可嗟愤至于道义砥焉惟能者之所存非有布衣纨袴之异而彼轻此重也处约者虑深意满者志肆虑深故能图树立志肆故善甘沦败虽常人之情未足为贤材议然由此而立由此而败者岂少哉足下家故相旌躬为善官退托穷约好学乐闻树立于斯时也有日矣仆何敢置长短于鄙心也穷通不实于中毁誉必至于外而足下惜仆仕宦之未达而自叹名誉之不彰此宜仆与足下皆不得怵其心者葢非我营者吾不能知也如何如何穷居多故不时前谢具舟旦夕东下必造门为别不宣某顿首白
　　寄尹师鲁书
　　某顿首上师鲁十二兄去年春平凉之役官军失利师鲁时为经畧判官兵事始末宜得其详若耿傅者忠死而毁尤可哀也初朝廷褒傅以谏议大夫而官其五子于是浮谤兴焉谓傅迫诸将进军以败行赏过厚某窃以谓诸将多大官而进退之令宜有所从出傅之官微仅为其部督运粮馈于势安能制迫诸将哉借使与谋于其死也不犹愈于临危苟免保宠自安者乎然谈者籍籍徒以私智称度无所据依莫之辟也乃谒告还家造辞参政晁公方以西事为念称叹没者之忠节因言耿傅始以书劝诸将勿轻进兵择利而动诸将之议不一遂战而没某乃以傅之所以死者明白无疑也道中作耿谏议传报书一通寓扵欧阳永叔比某归京师则见者多矣是非或参焉然某所以云云者非特弭傅之谤抑亦为忠义唱也虽羣非无愧况有是焉者耶近闻师鲁着辨诬悯忠二文其辨诬一篇为发也虽未得其书以观而推迹其名之所谓从可知巳或曰师鲁于耿傅同事西鄙相得甚厚不应作文以辨葢类夫私与者某对曰诚而无私君子之志也以嫌为避硁硁者之为也诚而无私也者不以亲疎置于其间惟其公而巳矣以其相得之厚嫌而避之反乃私也且疎者不知而知者不言则死者之志于何而明哉或者遂解师鲁居忧河南时某为留守从事始识耿君其为人材智勇敢固已推重若夫道义则交渐劘之今者惟义之恤而死焉不避某以是自疚于知耿君之为未至也嗟乎体节殊处适以招毁甚哉世人莫肯树夫善也唐安禄山之乱顔杲卿陷贼支解中桥至死骂不休而小説者以杲卿前已向贼既而悔之就令杲卿始向而终悔何为仇贼之坚如此万万无是杲卿忠烈贯扵幽明而垂之无穷而好事者忍加诬之亦何种人也观古人之遭诬常为之痛愤以亲识其人而审其故得不为之动心也顷见师鲁为耿君作其先君墓铭其祖盖亦死国者今録其传以往愿増补之幷辨诬篇还以为贶幸甚幸甚不宣某再拜
　　答赵内翰书
　　某再拜叔平内翰七丈足下伏防示下众荐黄晞奏草晞闽人与之防甚久以书自喜不苟于人诚髙世懐道之士足下荐之于朝庶乎盛时无有遗材足下之存心不特为晞发也然其奏曰石介在国子监时请晞表率生徒晞以介诈善不直为事非是遂拒之弗徃乃晞之先见知人识虑髙逺也某以谓斥介而引晞意所未喻介好论议当时人物故众毁丛至原其所以为心欲君侧无奸邪人人为忠孝百姓无疚苦教化明白信周公孔子之言谓太平可立致而不度世务行之难易此介之所以修诚立节之大略也所抵牾者夏竦党辈耳一旦介去朝奸人巧伪百端构造谤毁必欲赤其族然后快意頼天子圣明辨是非故介久而自白嗟乎谓介诈善何也夫诈善者将图富贵取名誉也介生不免寒饿而死防斵棺子孙流离诈善者固如是耶守已见信道而不顾世俗者伯夷叔齐是也死且数百年孔子称之其论遂定若介信道而守死者也其亦有待于后世乎昔介之存某以同年进士兄事而友之自介之亡未见有如介之自信者介复生当师事之不敢以苟容无所自立为责况敢毁之晞避介聘为学正不肯为介下耳此特小小者岂足为晞髙识逺虑哉足下与介疎知之不至然天下公议固当有闻足下语论众所瞻望讵可雷同今毁介之人满朝使某箝口固不为少虽开口明介介岂遂明然卖死友以合权此某所不为而足下所见知之者也近为寒气薄中日再食粥者矣奉教不知疲惫感叹颠倒不宣某再拜
　　上集贤相公书
　　十二月十七日某再拜上书集贤相公阁下伏自阁下入总台衡天下慰庆况素辱公知遇者然不得奏记左右以导恳恳盖私门多故以至是耳公之为相伏计进説以助聪明不可胜计髙论者不可为为之无成卑论者不可用用之败名惟是二者称量世务因事有作正当今之急要者伏惟留意某自六月去都至南京遽丧长子寻以妻室病患道路就医处处留滞至衢州比又丧亡半年之间再罹凶苦生意防尽上愿慈亲年余八十强安神情以悦老者昨自开封府以母老得请便郡经嵗犹未到官某有所虑者恐朝廷因有差除而明公不遗姓名或有移易某母亲年髙矣乡土去京四五千里侍亲而行则不可委亲而行又不可设有一旦之命适足以趣某□隠也又念食禄理无自由思欲归休以奉晨夕生平不能为生无田可耕仰俸自给以供甘防舍官而养遂为穷人傥台造为之守郡便安而不移则重赐矣设或圣人尚记犬马而公以此开説当亦可解下诚区区幸冀财悉不宣某再拜
　　修太平驿堂贻乡人书
　　太平驿当吾里中南走泉漳广粤里人之仕宦者还家与之官莫不説此然舎馆卑陋墙隤木腐相因补治数十百年某初为漳州从事庆厯中以谏官商度盐利寻知福州迁转运使及自泉移福徃来数四唯是乡邦父师耆徳率相过从堂房之隘不可以少留前无防事不可以修集防之礼今年知县事大理评事许君杭乃新防事而堂室仍故葢调民而作有简书之畏某谓乡人之已仕与业文学而未仕者相与完之异日徃还使其中可以休息其外可以延賔亲其庭可以陈旌防而鸣鼓角斯亦吾里之佳事幸留意焉至和三年六月十八日枢宻直学士起居舎人新授知福州军州事蔡某书
　　答欧阳永叔书
　　某啓防书以集古録序见托书之于石集古之勤且十八载而得千巻幷包夷夏数千里行厯周秦汉魏以来数千百年贤圣功业贼乱事迹徃往史传之外证明伪谬其于所得之多虽劳有益岂特比于犀珠金玉世人之所欲者以永叔之文章与所趣尚举而行之极于不泯岂假书字之工而后传哉然古之碑铭桓表亦有以书而传者观其人莫不勤苦毕世乃成其艺某之所能特浅浅者尔乡者得侍陛下清光时有天防令写御撰碑文宫寺题防世之人岂遽知书特以上之使令至有勲徳之家干请朝廷出勑令书某谓近世书写碑志例有资利若朝廷之命则有司存焉待诏其职也今与待诏争利其可乎力辞乃已某非以书自名而取髙诚以不相知者以利见临也葢辞其可辞其不可辞者不辞也如公之文与所尚诚得附名篇末以永其传兹其幸也其敢辞焉不宣再拜
　　寄欧阳永叔书
　　月日孤子蔡某泣血言某罪恶深重不自死灭延祸先妣防丧南归指日待尽犹以塟期尚在中冬所存余喘以哀号于公之门下幸垂聴焉夫丧者托事也又欲永其传焉必有志铭若得钜公文之今世荣之后世信之是殁者果有传而生者果可托也母氏孝行闻于鄊里约素而严诸子甘贫而自力仕宦无过皆母氏之训也三十年禄养今其已矣鲜民之生复何为哉适以阁下蹔临近辅居有闲日诚能辍一食之顷纪其平生以为哀苦之人罔极之报则恩徳莫加重矣谨録行状一本上呈可否惟命不次某泣血上






　　端明集巻二十七
　　钦定四库全书
　　端明集巻二十八
　　宋　蔡襄　撰
　　记
　　羣玉殿曲宴记
　　嘉祐七年十二月二十七日上幸天章阁召辅臣近侍出太宗游艺集真宗文集以示之又出瑞物石之类五一曰赵二十一帝二曰真君王万嵗三曰天下太平石本如拳皆隠起成字四曰石佛像石一面平有黑理如浮屠像五曰软石状如界尺可长五六寸持其两端而曲之木之类一不知何木长一尺许中分之白质黑文曰大连木竹断两节直剖之双弦属其上下命曰君臣合欢竹龙凤卵二龙卵可容三升凤卵可一升皆中空以黄金饰之为瓶状金珠之类四生金山一重七斤十四两嵌嵓峭突有山状丹砂一重十二斤八两色黑若鐡间有芙蓉头七星珠一径寸之四分有北斗星文旁出辅星皆隆如粟粒褭蹏金三汉武帝诏所制以应祥瑞者凡一十三种既已移幸寳文阁亲书飞白四十余字遍赐羣臣遂宴于羣玉殿是日名香珍【阙】金缕防花皆自中出宣谕以太平无事卿等尽醉乃索鹿头酒易以大杯丞相韩公得金蕉叶一饮空杯上举醆以属曰可更饮否又引一杯上喜甚左右顾令尽饮恩意隆厚伏惟陛下临御天下四十一年宴享之勤未有如羣玉曲宴之盛羣臣感激际防咸进诗歌称咏其事明年正月八日翰林尚书吏部郎中知制诰权三司使臣蔡某谨记
　　赐御书记
　　天子即位之明年建仁宗皇帝别庙于景灵宫三司户部副使张焘修奉九月三日御篆题榜曰孝严之殿命焘誊摹既成即以其本赐之伏惟陛下思慕孝烈躬洒宸翰岂特以字画纯厚势力端劲髙出前古以为美观盖所以昭示孝诚于外而令臣民瞻谛知天子念亲之深追逺之谨如此其着靡然而化者也焘以职事首荷恩赐虽丘山之冠无以喻其重传之子孙为盛时之荣遇也三司使给事中蔡某记
　　新泉记
　　功不益于世望不悚于物抱美而渊潜者盖徯昌于时期大于人而已徯得乎昌期得乎大则益世之功悚物之望固不加少若新泉者斯之谓耶予顷年求荐天都道武阳之西鄙暮抵蘧庐时适新忧思以绠泉煮茗招神宅府而所居之民啜浆熟饍日汲溪隅之水帚遗而沟泄者有之足涤而面沬者有之则向之绠泉之发莫有所防焉循溪而下巨石盘互有罅然中断者平沙之间泉窦如流缕润数咫若披而决焉若培而浚焉激乎浑然止乎洼然甘出天味清鉴人骨焚葭植鼎且偿昔意既而莫知其为瓦砾之遂堙乎为罂缶之给用乎五年于今矣不意解官就道迹追旧赏所谓新泉者砻石以环植宇以覆居者行者且引且酌徳哉泉乎独曰惟其时乎则日迁稔革孰泉之顾独曰惟其人乎则氷莹玉澈孰泉之有泉莫克明予得肆辨间使弗披而决弗培而浚诚有甘出天味清鉴人骨兹焉之美适以下滋蛰蚓之壤上沃栖鳬之莽岂复居者行者且引且酌之为利哉且夫崪天之干惟工之斧剸玉之锋惟工之砥物莫不然斯亦固然予倡厥初是为新泉记云
　　逰径山记
　　记径山之逰临安县之北鄙直四十里有径山在焉山有佛祠号曰承天祠有碑籒述载本初唐崔元翰之文归登书之石今传于时云始至山之阳东西之径二登自其西壁絶襟绕轿行少休松桧交错盘折防翳寻丈之间独闻语声跻棱层披翠蒨尽十里许下视来迳青虬蜿蜒搏嵓腾霄且及其巅峡束洞隠几不容并行已而内括一区平林坦壑四面五峯如手竖指一峯南絶卓为巨擘屋盖髙下在掌中矣其间小井或云故龙湫也龙亡湫在嵗率尝一来雷暝曀而鄕人祠焉者憧憧然环山多杰木丝杉翠柽殆千千万万若神官苍士联幢植葆骈邻倚徒沈毅而有待者导流周舎锵然璆然若銮行佩趋而中莭者由西峯之北数百歩矻然钜石屏张笏立上下左右可再十尺划而三之若川字文曰碣石嵓其石甚神并傍岩被谷修竹茂宻尝以契刀刻竹两节间成景祐三年十二月十五日字云尔由东迳而往坎窞为池游鱼旷空其西迳东折蹴南峯领脰之间平地砥然盈亩而半偃松一本其髙丈其防四之横柯上竦如芝孤生松下石激泉成沸甘白可爱即之煮茶凡茶出北苑苐品之无上者最难其水而此宜之偃松之南一日千里浙江之涛可挹越岫之桂可攀云驳霭褰状类互出若图画虫蠧断裂无有边幅而隠显之物尚可名指羣山属聮呈露冈脊矫矫翦翦咸自意气若小说百端欲圣智之亢而不知其下也临观久之魁博通幽之思生焉古人有言曰登髙能赋可为大夫防乎哉予于斯见之矣曷止大夫之为也大凡言之天隣地絶山囘物静在处神巧举可人意虽穷冬閴寂未睹夫春葩之荣薰风之清秋气之明然取于予者犹在也既归无几何而曩所歴者重钩复结无一见焉追而言之若觉而言梦使人悄怆而不知其自也同逰者建安黄瑊君度岳阳朱师徳宗哲又君度之侄曰子常子美甥杜沂皆从游其前与谋而后以事已之者朱宗哲之兄师道希圣杜沂之父叔元君懿掲阳卢几举之三人莆阳蔡某一与之善惜乎不及俱也书所经见往贻之人一通尝刻竹两节间之十字其游之年月日也
　　通逺桥记
　　隋都洛阳负城封地以为苑圃唐全盛时距城西絶谷水治两上阳宫梁其水以通之益修临幸观游也馆囘绕几百里禁民无得至者自天子在沛河南为别都悉弃故苑囿地与民耕而为田复旧梁以达东西道焉谷水发源甚近于其常也特渐车之渎然北并山阜乗积雨支流之势湍注益悍虽钜木丛贯而力不堪植漂浮判散行者艰济即又新之辄复壊若是嵗或再三焉寳元二年资政殿大学士礼部尚书常山公既莅河南视民之所以利与其所以病必兴且置之物制事办罔不脩举其夏谷水败桥公曰道吾疆而有病渉者孰使然耶吾思惩数劳而图久利无所事木必伐石为之乃可于是命三班奉职勾当桥道司王懐吉専董其役复以内侍髙品监修大内任修已府推李昭逢总其区处考规度商功费谨财用庀工徒罔懈以力始作于八月丁亥迨十月癸未以既事告公谓某曰桥抵宫城七里旧以七里为号今新矼益壮大子其择所宜称者名且记之某退而次其道所从来盖西属于陜达于秦雍尽关中地方数千里又西南逾襄汉通巴蜀其王官之奔职邦士之修贡传邮之将命商旅之迁货若方外羌夷荒忽之域涵泽而内附凡东走京师以往来者车蓄背负蹄轨相轧莫不出此逺哉其为利乎请以通逺名之古诸侯国咸有史官事小大悉存于简册鲁新作延廏而书之春秋盖无不録也后世州郡无以纪事职其官者有所兴治非特识焉则泯昧而不传焉某谨载其实掲石道周异日职方氏访通逺桥作之所始于是乎考十二月二十五日留守推官朝奉郎试大理评事蔡某记
　　导伊水记
　　伊水出伊阳县西南山北流至阙塞折东防于洛自阙塞治渠酾水行一十八里以贯郡城伊濒大山属连数百里其生植深逺无穷多材木林竹薪蒸橡栗之饶嵗取之设方泭以载浮伊而下循渠引行萃于城中物众售平人用頼焉其后渠废水涸昔之可浮而至者悉载且负久之莫或复也寳元元年今振武军节度使知延州范公以资政殿学士吏部侍郎居守西都首图伊渠之利乃命知河南县事尚书虞部员外郎王益恭右侍禁皇城廵检李昭庆迹视其故计费度功以三班借职监竹木务刘信河南主簿欧阳昱总庀工徒秋九月二十七日始作冬十一月十六日役休纳石竹落以障大川更起隄防壅其来势及城且五里洛渠横前不得絶其流而度编木为槽承以石趾架而通之向之载负者复舍陆而浮矣官寺民舎往往支取其饶溉注园池碾硙为利滋博其年公持节守边明年以书与某俾述渠以遗后人庶完治勿壊某窃谓近世官守亟更易无常处所临之郡官称姓名适在人耳目则又罢去虽良吏势不能施发徳恵积染风俗之久而必从三年而迁视其地与民置之若遗迹非志于民者孰去而思之耶公方専制羌虏蚤夜设方略审机势以攻取决胜为事今乃勤勤洛人之利而不忘可谓志于民者矣二年十二月日留守推官朝奉郎试大理评事蔡某记
　　白波发运使防壁记
　　唐开元中裴耀卿建言濒河设仓廪治舟以漕湘衡吴楚淮泗之粟水行数千百里浮鸿沟达河泝渭以食长安用是国富以强其后刘晏修旧制费益损而力益赡号为材能自天子居其大梁南方之饶萃而不西乃取闗中地水以东下而三门白波河隂咸设官莅治发运之职其治白波者増使名而重之金部员外郎陈君既总使职凡邦计之所頼货财百物迁徙上下必精思以行之故事无留者因视其所治介于河洛之间南北有嵩山少室天坛太行羣山絶特之美逺近环合登临而观之可以娱逰而宴处于是累髙以为台诛榛以为圃植宇聮属互作佳致啚志记书盈溢几案官事且休日出其下彷徉而自适夫治繁而简者其中有余以静而动者于外无累君处尤剧之务而未始离乎淡漠其为心也岂不裕哉
　　谢公堂记
　　副阁舎人阳夏公天圣中通判府事首议以河南天子西都学馆宜鉴唐故事建名比上京遂请易其号为国子监延致旧儒讲解经术以教学者公雅以文重于时又躬与诸生立程凖评辞章毎更品目声闻辄随而上下咸益奋厉业成而登仕者比旧加众自公捐世诸生日相视嗟戚皆曰孰从而求导予者既又曰逝者不作而思者无穷昔后魏刘道斌治常农脩建学校郡人追绘其像于孔子祠唐杨玚为国子祭酒其徒即而立颂称载休徳今或图公像于学以厌羣慕不为无所则乃疏其说于府而遂图之以时礼焉公气和志直内外修眀文章谨于法度叙史体述制命尤为深约典重临事通敏虽众所难能论致公前立断可不可已而皆宜设于政治依放物情裁以教义故所至令顺而民懐乐推进人善器其所存不强其力所不逮士无贤愚一造门下满意而归议者以公材全而徳盛使且贵显必霈然大施呜呼享年之薄天下所以重为之哀悼况洛之士民亲【阙】而薰者于是举也宜矣公讳绛字希深以寳元二年十一月终于邓州春秋四十六其年十二月二十五日留守推官朝奉郎试大理评事蔡某记
　　安州孝感县井记
　　【阙】阳君【阙二字】始作安州云梦尉自以事辨治如何岂【阙】官【阙二字】为【阙】乃厉精举职庆厯元年今资政殿大学士【阙】右丞范公时将其州表君才能移孝感孝感之【阙】饮旁渎若嵗潦溢汲者罂缶颠道寒【阙五字】逺难致君至则令其民曰吾将井以【阙四字】者百姓奔哗皆曰能是瘉我病矣相与出雇钱陶塼治佣以须君为之相所宜地发之得泉甘美其年夏秋不土膏干燥他水日索而泉出愈甘源来无穷民益异之又相与砻石乞文以识其始古有厮陂渠教农种殖货财或功利饶于人而资于国者前史书志皆特载而详言之以法于后以君之智力使有能知而用之者尽所谋为则功利一【阙二字】名氏宜得附书志以显复井上铭耶然尉之【阙二字】莫得自効因井之利而纪之以永其人之思且君后果用是以验云二年十一月十六日记
　　临安海防寺殿记
　　杭州临安县海防寺梁大同中始作号曰竹林及五代正明之初呉越王又新之王县人也少尝往来里中困甚已而跨有全呉名贵地大私念所从来岂非隂有相我者耶且竹林最得山水佳趣因大治之益广前制当是时呉中浮图居虽百千数无是伦【阙】大中祥符间例易天下寺名遂锡今额天禧五年冬十月火通夕而墟其徒散去摠持僧有明愿思惕然以兴所废为已务毎说于众曰吾师之法或资于塔庙福报之来称其所出今殿适谋始而大家力饶不能厚施异时名氏不齿篆载反索气于后人其可乎于是盛仁俊张从实先输而唱之又从而和之数十百人以圆监元一盛张兼筦度材砻石暨茨阶级之役积费钱三千万役一十年而后已既成列像其下皷钟其中防合邑子而落之墟者复庀而散者还集昔钱王以一国之资基之于前而有明以一已之志继之于后可谓能且勤矣庆厯三年正月十五日记
　　福州修庙学记
　　【阙六字】地险而壮福州之治尤据其胜势为薰渍劘【阙】日以滋众然庠校之兴前无著者自五代钱呉越王制専甄治分子弟以莅之乃作新宫号为使学本朝太平兴国中转运使杨公克让始立孔子庙以【阙】春秋景祐四年通判谢君微权职郡治遂表建州学仍请赐田五顷以久众处诏书报下谢适罢去逮范公亢许公宗夀更守此邦参择曹椽之能者东南一都防其风俗尊向儒术唐之友盛间有重人【阙】黄中方峤继任其事商工度材歴五载而大备公帑之泉计费千万植宇之楹总数六十中设孔子与其徒髙第者十人像又绘六十子及先儒以业传于世者皆傅之壁曰九经阁以蔵旧所赐书曰三礼堂以图舆服之制祭享之器黉舎斋庐旁翼两序庖次幷饮百用资给今尚书都官员外郎沈公之来入而拜出而叹曰学成空不居无以育贤才而起风化乃与监都太常博士陈君议増美田充所赐数迎旧儒敷解经术又立此业凖程羣居约束掲为众则以侯官尉呉及兼总之于是远近学者靡然従慕初公至精究疾绳治强豪人用震防既而譬晓士民教之六艺以是知公摧凶枿而培善本威与恵并施有所归頼更口滕道厉戒幼小无或失业咸愿刻文于石垂延久后遂相与来请某为之记已又作诗曰于戱生民角翼者羣上圣有作才治人文执道之中立世之纪厥后迷谬乖离本始躬服儒方偶嫓言词専用于神乃文之疵入齿王官出知法令不失有罪乃政之病然于当时咸着能名使二者失由学弗明学斯谓何忠义悌孝政斯谓何礼让风教譬如大鼎量入于钟龠石百数罔不兼容在学于政先其大者言词法令进【阙】之假唯州有学邦君实谋駈汝闽民来处来逰象图严严记书整整衣冠肃雍室庐閟静敦为人父敕戒而子往焉问闻弗往攸耻孰为人师啓率其徒开陈统要罢诎巧诬【阙二字】废兴属于继承益完勿圯惟贤者能
　　葛氏草堂记
　　葛君公绰即其居之东园植竹桧果花防万本又因其髙下以为丘池疏渠行水于其间冠丘于亭跨池以梁作堂其中可以安处而逰息焉予尝过之公绰指而谓予曰宅于山虽有嵓壑靓深之趣然以人逺欲从贤豪逰不可得也至于都城虽与人近然俗尘时溷人意欲自亲迈不可得也吾不晦于山不汩于城堂中储书数百千帙先生当前子弟羣植考经义之微咀文章之华如是者吾所以学为业也若夫花飞而草长竹隂而泉鸣蟹鱼果蔬俛仰掇拾登临据倚醉欢笑歌此吾所以从賔逰也賔既休矣虫鸟幽幽树林暝色而烟归荷芰泛光而月来此吾之所以闲燕而自适也若东园之胜吾専有之吾无负于斯矣予谓之曰子之兄子雅君而下皆以文艺中科走官四方子之嗣叶日益新又将仕矣然则所谓东园者殆与仕而老归者为谋子安能専有之而且不负也皇祐四年二月日记
　　杭州新作双门记
　　杭州二浙为大州提支郡数十而道通四方海外诸国物货丛居行商往来俗用不一自钱氏専有呉越治兵蓄财日为战守政出临时朝廷除刺史以来盖八十年其风流治迹有足称者要之起废弊变繇习斯亦难已至和元年资政殿学士给事中孙公自枢宻副使来抚是邦六月署事曰此吾故乡也敢易治之【阙】里之税嵗糜中产余二十家为之籍其地而出其资市贾谩欺取予不均为之正量衡而一之富黠倚强蚀贫诛利为之索其党而逐之盗侠闭蔵出没无常为之根株而去之俗尚浮屠归施无节严以约束妇人女子洁防其行宠以衣珥髙年旧徳或复诹访数月之间所部逺近莫不竦动迎向公训公知众之已悦也随所譬谕勉之于善秋八月语其僚曰诸侯台门以髙为贵盖以尊天子所命而示等威也昔钱氏于山阜为治所而双门置县木锢金鐡用为敌备今方内统平吾为守臣于以遵化而流泽毎大号令从官属陈兵校防州之士民即门首张次班列而布宣之门圯而地狭又非礼制岂所以重方面之体乎吾将易而新之即以其説谋之转运使资以羡钱又询之于民良家大姓愿以力助于是商其用而裁取之凡金埴竹木之材必可其直塈陶盖梓之功必当其佣十一月甲戌兴作明年五月讫工十有五日壬申合乐燕饮以落之至于下邑旁郡携扶老穉阗溢郛郭相与观聴指是巍然者曰上之命令由是而出下之情伪由是而入一有不诚重为门羞吾属戒焉是年某出刺清源州人遮余而言曰我公之为治固有闻于执事矣始者革弊屏恶人畏其明已而拊养鳏惸教勑子弟及其治成井市童儿不收落钱田丰海熟人得其职公作双门我实与之公归有时我思无竆愿为纪所作之始而刻之石庶几传之子孙益远不忘初公定邕广大寇还请莅杭上以其能让而不伐中道召司宥宻未防以直议不能与众合遂伸前请至则励精夙夜决事不以宴息自处其忠义进退之莭与所施为若千里之绩固不足书然州人过余再三称颂懃懃不书无以慰其志九月二十日枢宻直学士起居舎人新授知泉州军州事莆阳蔡某记
　　亳州永城县庙学记
　　孔子之门人顔渊最为髙第其称之曰有顔囘者好学不迁怒不二过昔之所以教人与其所以为学者类斯道尔孔子没其书传于后而学者繇其言以之道顾有不至者非道之逺葢利汩之也战国以材智相倾士以儒文其身而挟其私术趋时向利独孟轲荀况颛其所守而不屈于当时汉以明经射防六经之徒自名其家颛务师説是非或戾于大中然决大事尚傅经以正其义故其治迹文质有可观者由汉以来曲褒孔子至列王爵而庙郡县奠其春秋用尊大其道以劝民学而取士之路以【阙】词为进士以数字为明经中其选者相蹑为公相显荣天下天下承流其徒以千万数至不可胜计其师弟子皆以仕进之具相从幸如博奕苟入科则禄士或以孔子之教人者倡于其徒则为穷师以顔子之所谓学者学之于人则为穷人数百年间虽大贤功业班班见于史载而其风化之美不臻于三代之隆盖其源流异也亳州永城县孔子庙居城西隅庳陋不完皇祐四年大理评事杜君谊知县事杜君以孝行闻而治民有诚信以谓均赋徭辨曲直剔奸弊兴美利斯材吏之易能孰若教明以善道而使渍于仁义乎眀年出奉泉迁庙于东南直汴之阳作文宣王及兖国公而下十人像笾簋之数率据典礼又旁庙设学舎数十区将以教育人材于是县人之为学者各以其力相之冬十二月庙学成杜君録其本末以来请文予谓居其舎者师若弟子皆知其所以为学之本勉而求之能以是治其心而立其身所谓进士明经之术者庸有不能哉呜呼瞻于庙防于学以思其道斯可谓之学矣舎是而言学学斯为利学其利乎斯下也已
　　修驿记
　　兴化军仙游县太平驿在唐为风亭馆【事载皇华四达记】今门有新题而鄊俗犹名其旧葢所繇来久矣嘉祐元年始作防事六月某自泉移福诒书鄊人共完堂室二年再临泉州时殿中丞知县事阎君仲甫来况行舎曰此吾所治也于是上葢旁立不完与正者易之闳廉隘狭椽甓缺朽者去之治材于公民不知劳旬月而大备使者行部王人乗传之南者以舎息便安之美为言予嘉邑大夫能修其职适事之宜又思自幸扵东归也与夫鄊里有徘徊之顷实被其利斯可忘哉因取诒鄊人书兼载所造列之屏着之侧昔人邮亭不修见讥前史惟事毋小乃政之纪五年五月二十八日莆阳蔡某记
　　万安渡石桥记
　　泉州万安渡石桥始造扵皇祐五年四月庚寅以嘉祐四年二月辛未讫功絫趾于渊酾水为四十七道梁空以行其长三千六百尺广丈有五尺翼以扶栏如其长之数而两之靡金钱一千四百万求诸施者渡实支海去舟而徒易危而安民莫不利职共事者庐锡王实许忠浮屠义波宗善等十有五人既成太守莆阳蔡某为之合乐防饮而落之明年秋防召还京道繇是出因纪所作勒于岸左
　　杭州清暑堂记
　　京师东南千里入呉越杭于呉为一都防其地倾而属海又多陂池以故善湿方春夏时梅雨蒸欝础甓皆汗披纎衣覆大厦犹鼻息奄奄不得旷快非有髙明之居曷以御之于是清暑之堂作焉清暑者负州廨之左直海门之冲其风逺来洒然薄人日以决事佚而忘劳至者莫不悦之或曰昔者邵伯将营邵以居重爱民力暴处逺野庐于甘棠之下而聴断焉百姓思之作甘棠之诗以羙其事今斯堂也度面势掲崇宇前有江海浩荡无竆之胜潮涛蚤暮以时上下奔腾汹涌蔽映日月雷震皷骇方舆动揺浮商大舶往来聚散乎其中朝霞夕景不缋而彩翠旁走羣山濵山而湖崖溓弥漫幷包钜泽岩岫崒峍圾乎江汉之上苍烟白云少顷万变茂林香草冬荣不雕此所以娱君之视聴也及夫夏日此室烦燠方且披轩闼据髙凉放荡于无何翺翔于至极萧然而自适或賔従环次鸣管揳瑟酾酒均饵歌呼晥醉此所以怿君之心意也于民乎何有岂不与昔人庐乎逺野者异哉余谓之曰惟人之情不得其适则慌然余于是堂也愈吾疾亦于是休吾心焉体康志宁然后究民之不至而教之度民之所有而用之去其所不愿就其所便安如得其本于为恵也亦大矣乗其闲也燕賔友接和好是亦为政也且邵伯之治或失其平虽木栖露寝民莫之思甘棠之政后世仰而慕之甘棠之茇不可常也遂以其説为清暑堂记平治三年九月十八日端眀殿大学士尚书礼部侍郎知军州事蔡某撰

　　端明集巻二十八
　　钦定四库全书
　　端眀集巻二十九
　　宋　蔡襄　撰
　　序
　　御书碑序
　　皇祐五年秋陛下以真宗皇帝奉神述再刻之碑亲誊篆额勑臣模写终篇既成奏御防赐臣御书一轴臣輙刋颂章上述防义又辱奨诏明年春刋本上之特赐臣母仁夀郡太君卢氏冠帔臣歴考故事未有列官侍从而宸毫赐字不缘名品而象服及亲独臣恩荣前无比例伏惟陛下性资孝诚覆养万物精通经谊防适艺文矜优髙年原本慈恵毎观先帝睿文若临宗庙志容必尽亲勒题顔恭记一十九字念思勤勤以臣得与翰墨之间探春秋褒劝之法稽虞书谟谋之义神笔飞动妙入无迹敦尚老老推及臣亲日月之光下烛幽昧盖繇陛下根于仁厚而形于政事岂愚者之虑所能诵道哉窃念臣出入省闼向余十年其间居言诤触贵权所以获全而器使之悉頼天聪今兹忝冒重叠莫知所为谨摹御书及録奨诏镌着于石臣所献诗幷亦附见传之四外垂之万世非特微臣之荣遇抑亦兴朝之盛举也至和元年六月二十四日朝奉郎起居舎人知制诰权同判吏部流内铨上骑都尉赐紫金鱼袋臣蔡某谨序
　　兴化军仙逰县登第记序
　　闽粤自唐欧阳詹始举进士以文章与时闻人亢声名为世所贵重后有慕詹者继以仕进及五代亦世有人焉然文气愈衰薄无能与詹比者宋兴复以文辞官人四方学士缅然而起其以名闻南方者郑成之其尤者也为道専一使詹且存或有所推以先之其余为名进士厯显官日益加众兴化军属县三仙逰才为中县然乡闾右学后生不儒衣冠不得与良子弟齿嵗时即先生旧徳以指授经术其为词章相与讲导鍜成一律进取科第若逢蒙之射而陶朱之贾其失中而莫售者鲜矣每朝廷取士率登第言之举天下郡县无有絶过吾郡县者甚乎其盛也哉然古之仕也取人后之人也求仕取人者宜而器之行与能前仕而可知也求仕者唯其才与科合则中焉行与能仕而后知也夫学者岂特属文辞苟仕宦哉是必先乎已立而后泽于人者也开封掾廖君悉记县之登第者姓名等级若年月日距今而上断某年以来碑刻诸石而植于孔子堂之西偏来者得以嗣而书焉予知后之升孔子堂而观者必擿名交议曰某者之为人也徳与位宜焉或位虽屈而徳伸信乎其吉士也又曰某者之为人也其徳不有加而其位过之或戾着焉信乎其非吉士也苟非其亲与仇善恶必眀是其来观也既向其善者而病其不善者使之一日载名其上必能思而畏乎后人之指数吾名犹吾昔之指数前人也率以是而自勉与廖君洁志尚古又务勉人于善将记以某有乡里之旧属之碑序其事某既道其所以非敢専警扵人亦将以自省云
　　七石序
　　雪山僧惟正涣然其居净土之西轩有七石皆因物象而名之其曰麒麟俛趋而逰曰仙凫浑礴自如曰孤鹤引吭开喙若戾而逺视曰苍鹰竦翼将击沉思而在曰飞泉碧玉莹澈素练斜落曰屏风髙丈而半广又半之曰四面其东当楹窍洞牙蘖西南北亦如之涣然极嗜而无厌予甞与寓观焉涣然指而语予曰我为释氏学洸洋无羁乐此居而留者今仅十年以事入旁郡中道思之辄罢归石乎其亦累我耶然毎至其侧叩之言不声而默告之逰不从而止我亦默焉邻而居焉忘彼之石忘已之我两皆忘焉石乎亦何累于我哉予于是知涣然甚自适也乃临石而问之曰天巧神知而寓尔形耶其亦槩陶均冶而脱然耶尔之沦显将弗然耶其亦莾不知其所以然耶名尔以器以物尔其真器且物耶其亦不为器不为物耶盍为为础乎以支眀堂太庙之楹使长而不危盍为砥乎以砺豪曹釬钺之器而使妖囬沮屈荐之阙乎以序齐民之法寘之梁乎以利艰渉之病刳而研乎以修明乎旧则伐而磬乎以登合乎太和瑱而紞之以翳乎谗搆镞而矢之以殄乎骄誖如是者皆能为之乎不然徒以洼突刓锐喜人之目何也顷之有为【去声】石言者曰无何也始谩我以名又訹我以用名与用亦时遇尔我自守而贵者天质也异夫工者镌磨镵凿之为之也天成之质可不贵乎涣然能诗善草书犹是石之贵乎天成也予甚爱其言旧闻华亭有画工年七十余而笔愈遒能致其人图此见遗亦足为洛中燕居之一适也景祐三年十二月日序
　　送王胜之西归序
　　志于道者其所以进之之心皆然而其所以为之或异者岂明有所蔽与夫意气广大者善遗俗而刚介者善仇世不视世俗屑屑走趋势利作仆奴女子态状羞不可近反髙伉脱去以矫之往往纵肆自亦离道或非之则曰不世人之非而吾非吾岂势利汩哉虽然其所以自髙者乃甚下也前有人焉其心安于仁而其发边于中宜力于其间以求至之与否廼暇与世之人准轻重而度逺近吾未见乎自处之重也今夫衣带食饮羣于人者无异焉幸而是非好恶之眀有以过之有过之之明而不能急嵗时以修其性岂不暗扵愚者愚者无知莫强其力知者或隳何从而作也予之不明用是说以省予中者久矣于胜之之行輙进予之自规者因以告之谨序
　　送马承之通判仪州序
　　唐末失御外方将帅臣闚衅辄发籍土地聚货财招俫慓勇士务刺击争鬭以为强甚者格弛天子法令専逐帅臣盗有其众患日寖长梁朱氏卒乗此势以取天下其后五十余年易四姓大率由是废兴武人绾重兵收天下安危大柄在掌握间更世移祀若提持食饮器东西左右耳于是军中气凛然腾在人上躬儒者俛首隠舌不复奋起开説古先王治道而为之莭制势久而变理固然也国家既平四方追鉴前失凡持边议主兵要内宥密而外方镇多以儒臣为之任武人剟去角牙磨治【平声】壮戾妥帖处行伍间不敢亢然自校轻重然则今天下安危大计其倚重扵儒臣乎独不知决然自当其所倚重建立经久之制者果谁哉承之以文称于交逰嘉自树立兹有西鄙之行思以竭材虑而后惬焉予观承之之文之言未始离乎忠也使力足而势大者咸以是而为心唯国之计而微躬之念事防不济且使世之人知儒者果可以天下安危大柄倚重之也
　　送张总之温州司理序
　　提封千里民堵万区加其上者独太守耳守之责无已重乎曰不若理官之重然则使死者不怨刑者甘心遂理官之责可乎曰不夺则责之可也凡县邑之民事不得其平者则平之于尹尹之不能平及事之大者咸得平之于守守视其事之小者立决之其大者下于理官理官得以考其情而弃之杀之故曰守之责不若理官之重然理官之责甚重而不得其専官有昏耄柔懦则事藂而下有偏怒竒怜则举手左右有狭中矜敖则务乎简厝日召而前頥指教勑迎合其意则喜违之则怒至有鍜錬迁就而为之使寃者不得吐其臆鞠者不得毕其虑故曰不夺则责之可也使能者为之期止于是不期于夺然每一事之下审狱具文谘于従事谋于监郡上于太守而又质之掌法者若文不比囚不直则移而谳之众皆可焉班而署之然后乃得已矣若是积三嵗而罢归其勤亦甚矣总之力学修文行之防厚复为理官使主郡者贤明不夺则其责愈重总之宜何如为心哉夫与鼓瑟者防而言操刀之事则言者之过也总之于行不敢指异事以规谨序
　　送史炤赴邠州幙序
　　陆生有言曰天下安注意相天下危注意将载之汉牒最为警语某窃谓陆生一时之辨非极论也夫将相者文武之事若手足之左右舍一不济副二乃适岂待乎安危而注意哉必安而后相必危而后将譬诸横舟中流指山木以为檝曰不殆者岂谓智乎苟有不然借今以为喻国家奄宅大区文昭武震蕃酋继好诸侯顺命然而天子移虑生民蹷财者岂不与边兵乎四方大本在扵边精卒良械遍实隂墟方输里赋径及天下而四十年间卒老于屯伍械弛于戱乐司是者刲羊酾酒蓄以驩爱国举异礼必先计兵开府库委金帛而均施之乃至反唇相稽圜目相视较分铢薄厚曰我固当得也将恩而不威兵骄而不戢时之深恨近年已来北诸侯愈难其选或取文儒加武号而长之大抵尸之谋而正者则为长利推此而度之天下虽安将可忘乎将不可忘则陆生之谈谬悠也果矣某尝欲北逰以观边事势不及往而中煇受邠诸侯之署今行矣当世之首务四方之大本可得而知也于是朝之文士咸作诗以宠其行莆阳蔡某文曰送史从事往邠州序
　　送郭学士序
　　自某来河南去家逺甚亲戚之好无一在河南焉者举河南日与之游者又未甞有交言之旧焉居常反虑自眀岂隘乎哉何其与已之少也盍求诸善容者以质乎某得足下声名且久今乃见之足下服丧退居而老官重徳嵗时使使谢问交踵门下乗传东西者止道问舎之所之暮夜必见郡之学者持文章以就衡尺得轻重长短乃去虽纷纶过前区而处等级髙下能尽得其心惟莅官于郡县者以事谘焉反自闭不知愈牢终不开一言别是非隘者质焉其亦有志于善容乎且退居闲默非有加人之势而能使人懽欣悚慕之如是使之乗加人之势曷施而不济哉于是行也某既序之巳又系之以诗云以文自髙或病为吏以吏自喜或守一器君有文【阙】不鄙吏事驱马在道爱樽其辔今天子明唯知人易必得其位而达其志
　　送黄子思寺丞知咸阳序
　　天子之尊下视民人逺絶不比【去声】然出政化行徳泽使之速致而均被者盖其所闗行有以始而终之者也恶乎始宰相以始之恶乎终县令以终之辅相天子施政化徳泽自朝廷下四方而止于县者承其上之所施然后周致于其民也近天子莫如相相必得贤故能辅其政化徳泽之施也近民莫如令令无良焉虽政教之美徳泽之厚而民莫由致之也相近天子而令近于民其势固殊然其相与贯连以为本末是必动而相济者也民知其所頼而相休养以乐其生唯令而已令之于民察其土风井闾而别其善恶强弱贫富勤惰寃隠疾苦以条辨而均治之使咸得其平焉令之负岂轻也哉今之取令率以嵗年不称其能否是故天下之令有贤有不贤天下之民有幸有不幸必尔尽天下之令无有不贤则尽治天下之民亦无有不幸矣子思黄君业儒以才名于时前此为狱官涖囚必直其情而未尝以色语威之今之为县从可知矣故予序其行既属子思以为令之重而又庆咸阳之民之幸也
　　送丘贤良序
　　人有名之曰大匠而不能植栋宇名之曰医师而不能处药石名之曰冶人陶者而器輙不坚以窳世必斥之曰是不足为大匠医师冶人陶者盖冒其名而居之也国家设科以博取天下士其敢言直节者曰贤良方正学广智明者曰才识兼茂特杰出伦类者曰茂才异等凡举是科者必自视已之能足以充其名而无愧故第言入等则天下之美誉咸归焉苟不塞其名之所谓安知夫世之人不斥其冒哉邱君仲谋学通经史且为文词穷暮而休累数千言而豪肆之气奋若未巳将挟是以与贤良士竝进固有以当其所取然仲谋诚深思谠议以塞其名之所谓则道义之归有日矣正月日莆阳蔡某序
　　林比部送行诗序
　　故尚书比部员外林公祥符中自梓州郪县罢还由大理寺迁与朝班通判蔡州事陛辞之日伏奏以父母垂老得他官不满意愿幸而补臣闽中一便地臣奋罢驽之气奉法遵职蚤暮侍问恭养以尽子道非徒伸愚臣勤恳之志抑亦广圣王孝治之体上嘉愍其诚诏改建安郡时着令自蜀还者必再为县然后升监郡公以才能为众所荐引故特升不与例比将行又以言词动人主全其孝心于是朝之钜贤咸作歌诗庆美其事初公入蜀居三年不茹荤饮酒日诵浮屠书祈幸安归以慰其亲爱慕之心岂不至哉公讳休复字某居官决治所向无留末年知漳州某适为从事间有闗白多所称奨今年被吿还家道出于闽嗣子世矩袖所蔵诗来谒序述某尝谓诗至南陔白华篇感其孝养之心求其词以讽咏不可得已而得世之诗意谓之似者亦足观矣以公之力行而作诗者咸乐于称道其嗣子又能追扬先羙是皆可书也
　　陈殿丞送行诗序
　　康定元年殿中丞陈君铸师囘通判福州且去京师朝之名卿继作歌诗以重其行师囘至官之明年发槖中所得七十二篇幷走书属某序其篇首将刻之石而传于人也夫送逺之作必称其事而附为之辞师囘以文章中甲科间十六年而为监郡然所治距家才百余里奉母夫人官舎以申孝养之志古之人有以亲故不择禄而仕者而师囘之禄足以充其养今之仕者东西南北或千万里士大夫得便其家者得相庆幸而师囘又以侍其亲然则羣公诗之足以劝夫为人子者志乎侈大而逺于孝养者不为空言也若夫闽中之胜域中三山山之下海之潮汐至焉有鱼虾蠃蚌之饶黄雀丹荔之实竝山又有竹林泉石旷清雅絶之美可以宴喜而娱游或杂言之亦诗人之博兴也庆厯元年正月三日著作佐郎馆阁校勘蔡某序
　　圣恵方后序
　　生者天地之徳成者圣人之业运化流物随之不遗生之之理至矣推本兴治安而有伦成之之道着矣是故作天下之美利者其圣人之事乎传称神农味百草黄帝録内经以除民疾其术能死者生而夭者夀以言乎功虽大禹之疏洚水驱龙虵汤武之用金革戡祸乱将救患于一时孰与无穷之頼乎故曰作天下之美利者皆圣人之事也宋当天命出九州之人于火鼎之中吹之濯之太宗皇帝一平宇内极所覆之广又时其气息而大苏之乃设官赏金缯之科购集古今名方与药石诊视之法国医诠次类分百巻号曰太平圣恵方诏颁州郡传于吏民然州郡承之大率严管钥谨曝凉而已吏民莫得与其利焉闽俗左医右巫疾家依巫索祟而过医之门十才二三故医之传益少余治州之明年议録旧所赐书以示于众郡人何希彭者通方伎之学凡圣恵方有异域瓌怪难致之物若食金石草木得不死之篇一皆置之酌其便于民用者得方六千九十六希彭谨慎自守为乡闾所信因取其本誊载于版列牙门之左右所以导圣主无穷之泽伦究于下又晓人以依巫之谬使之归经常之道亦刺史之【阙】职也庆厯六年十二月八日右正言直史馆知事蔡某序
　　侄至夫名字序
　　先君尝曰绍上同逺祖父名令改曰力字至夫恭念我祖考之修服善行孝淑谅直闻于乡党唯乃父亦克事亲以孝事长以悌祗畏惇谨以睦于家清肃【阙】毅以济厥官积学达词将以有为福不及夀孤负【阙】业悲夫汝今亦成人矣其能乃父之思【阙】名汝曰力力乎善行字汝曰至至乎善道汝唯不阙是能有【阙】于前人
　　送吕秘校序
　　予尝思古人力学为文莫不欲着见于后世然传者少而磨灭者多非至工之词至当之论不可以久也岂天啬乎才何其工且当者鲜耶及观后世之学者有文病三焉或喜自髙贤或过相称誉或与时迁移有是三病故不至焉岂天啬哉夫道至逺苟非圣智未有不由近而之者况自病乎喜自髙贤则【阙】已之朋不来斯陋矣过相称誉则怠学者之志斯【阙】矣与时迁移盖以利而动者斯下矣吕君足下【阙二字】而学博气【阙】而内修孰不愿进所有以相资矧求之勤乎若某【阙】宜资所未至不可为诪张名誉之説以予之【阙二字】乎身而修道虽逺斯至矣足下之文愈工而道愈至则其传也必矣谨序
  </div>
  <div class="pagination">
   <a href="端明集_page20.html">
    上一页
   </a>
   <span>
    ...
   </span>
   <a href="端明集_page16.html">
    16
   </a>
   <a href="端明集_page17.html">
    17
   </a>
   <a href="端明集_page18.html">
    18
   </a>
   <a href="端明集_page19.html">
    19
   </a>
   <a href="端明集_page20.html">
    20
   </a>
   <span class="current-page">
    21
   </span>
   <a href="端明集_page22.html">
    22
   </a>
   <a href="端明集_page23.html">
    23
   </a>
   <a href="端明集_page24.html">
    24
   </a>
   <a href="端明集_page25.html">
    25
   </a>
   <a href="端明集_page26.html">
    26
   </a>
   <span>
    ...
   </span>
   <a href="端明集_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
