<!DOCTYPE html>
<html>
 <head>
  <meta charset="utf-8"/>
  <title>
   诚意伯文集 - 第 36 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   诚意伯文集 - 第 36 页/共 36 页
  </h1>
  <div class="content">
   公子曰戎卒十万虎贲三千犀革之车驾以駃騠服以騊駼造父御戎乌获为右士如熊罴马如腾龙豁阚包烋殷谷訇丘挂以重铠被以鲛函炫燿冬氷烛煜晨星纯钩太阿缦理鳞雄防扬虹厹矛掣蛇舒光发辉上纒斗杓乃有角端之弓鱼牙之矢控而满月在手覆彇而蹲甲吞羽黄间谿子时力距黍九牛引挽发若雷吼于是乎白羽如茶赤羽如荭大斾鏠旗植以戈建九斿之霓旗蔚云旋而猋廻山陵为之低昻太阳为之寝光乃布天衡乃列地风云鸟蛇龙虎翕张屹兮如山俨兮若城浑浑沌沌莫窥其形吾愿与先生将之郁离子曰孔子曰俎豆之事则尝闻之军旅之事未之学也仆不愿也
　　公子曰西方之域有真人焉广大神通浩浩无涯其力可以斡造化回天地其功可以拯垫溺防罪苦起死扶生剖顽烛防窈窈愔愔荡扫六淫寂寂黙黙涤除百惑如翦草莱不遗一荄如龙用壮莫我能当不震不揺障翳自消不悚不难百怪自散如镜去尘其光粲新如莲出水净无泥滓以能不防不生长存至精不形不体无往不在放之无外收之无内幽静恬漠永享至乐吾愿与先生求之郁离子曰孔子曰攻乎异端斯害也已仆不愿也
　　公子曰太极浑浑分为乾坤乾坤翕辟结为日月日月代明播为五精二五媾真形而为人黄两间独为物灵得天全也是故轩辕黄帝访于广成子而受诀焉其诀曰穆清漻兮沕杳洞晃朗兮观吾庭扫氛埃兮驱虫蛇部署众神兮集予家时风雨兮若晦防不壅兮待其生调其行兮和厥止保其受兮为孝子收六区兮归一握仁灵芽兮苴乃核乘应龙兮入寥郭吾愿与先生追之郁离子曰语曰死生有命仆不愿也
　　公子曰愿闻先生之志郁离子愀然曰公子三王既没孔子道塞九流杨墨百家并出滛辞横説从横反覆惨害隂毒恫疑恐惑变幻白黒如猋之发可使晦日如水之激可使漂石萦纡回遹以蟊以贼此其章章者也其矫者则谓天地为蘧庐黔首为虫蛆文章礼乐皆不足为以耀以夸使人染之如膏吞之如钩虚浮谲诡诳生罔死舍形索影慢弃伦理此皆迷生之曲蹊蠧世之巨蝎也方今成弧絶枉矢交流旬始欃枪降魄流精为防为豺为蛟为蛇犬失其主化为封狼奋爪张牙饮血茹肉淫淫灂灂沈膏腻穷渊积骸连太陵无人以救之天道几乎熄矣而欲以富贵为乐娭逰为适不亦悲乎仆愿与公子讲尧禹之道论汤武之事宪伊吕师周召稽考先王之典商度救时之政明法度肄礼乐以待王者之兴若夫旁涂捷岐狙诈诡随鸣贪鼓愚儌幸一时者皆不愿也于是公子赧然頥颊发赤目眊舌彊再拜受教曰鄙人不学乃今日始闻先生之言如垢得涤愿为弟子幸甚至哉服膺无斁




　　诚意伯文集巻十九
　　钦定四库全书
　　诚意伯文集巻二十
　　明　刘廌　撰
　　翊运録
　　御书
　　御制慰书
　　今日闻知老先生尊堂辞世去矣夀八十余嵗人生在世能有防个如此先生闻知莫不思归否先生既来助我事业未成若果思归必当且寛于礼我正当不合解先生休去为何此一小城中我掌纲常正宜教人忠孝却不当挡先生归去昔日徐庻助刘先主母被曹操将去庶云方寸乱矣乞放我归先主容去致使子母团圆然此先生之母若生而他处以徐庶论之必当似徐庶之去今日先生老母任逍遥之路踏更生之境有何不可先生当以寛容加餐以养懐才抱道之体助我成功那时必当遣官与先生一同乡里荐母之劬劳岂不美哉
　　御名书
　　顿首奉书伯温老先生閤下愚与先生自江西别后屡有不祥皆应先生前教之言幸获殄灭奸党疆域少安收兵避暑遣人专诣先生前防求一来望先生发踪指示耳日夜悬悬六月二十二日尅期囘得教墨谕以六月七月间举兵用事不利先动当土木顺行金星出见则可使愚一见教音身心踊跃足不敢前如此者何葢以先生一二年间以天道发愚所向无敌今不敢违教然择在七月二十一日甲子未得吉时是以再差人星夜诣前望先生以生民为念徳教为心早赐来临是所愿也如或未可即来可将年月吉日时辰方向门户择定宻封发来实为眷顾惟先生亮察不备
　　又帖
　　郎中胡深转奉到先生喻以守备之书知人情之见山中豪杰可否尽在其书愚观先生之诚又何言也似先生有此防顾之心括城可使愚髙枕无忧矣
　　又御名书
　　顿首奉书伯温老先生閤下去嵗先生行曽言湖广之事一去便得然得不得直正月尽间二月内可得果然初至湖广贼人诈降后又坚壁不出至今未下实应先生之言矣兹者再行差人赍书诣前专望先生早为起程前来万幸希亮察不具
　　御寳诏书
　　朕闻同患难异心者末辅前太史令御史中丞刘基世居括苍懐先圣道天下初乱闻朕亲将金华旋师建业尔曽别闾里忘丘垅弃妻子从朕于羣雄未定之秋居则毎匡治道动则仰观乾象察列宿之经纬验日月之何光发踪指示三军徃无不克曩者攻皖城拔九江抚饶郡降洪都取武昌平处城之内变尔多辅焉至于彭蠡之鏖战炮声击裂犹天雷之临首诸军纳喊虽鬼神也悲号自旦日暮如是者凡四尔亦在舟岂不同患难也哉今年夏告镜妆失胭粉之容遗子防冲暂囘祀教速赴京师去乆未归朕心有欠今天下一家尔当疾至同盟勲册庻不负昔者之多难言非儒造实已诚之意但着鞭一来朕心恱矣洪武元年十一月十八日赐臣基
　　皇帝手书
　　皇帝手书付诚意伯刘基近西蜀悉平称名者尽俘于京师我之疆宇比之中国前王所统之地不少也奈何元代以寛而失朕収平中国非猛不可然歹人恶严法喜寛容谤骂国家扇惑是非莫能治即今天象叠见且天鸣已及八载日中黒子又见三年今秋天鸣震动日中黒子或二或三或一日日有之更不知灾祸自何年月日至卿山中或有深知厯数者知休咎者与之共论封来前者舍人捧表至京忙忘问卿安否今差尅期徃卿住所为天象事卿年髙家处万峰之中必有真乐使者徃而囘勿赍以物菜饭发还洪武四年八月十三日午时书
　　御制平西蜀文
　　洪武四年九月三十日朕亲纪征蜀二道总兵官功之低昻以旌忠勇有智之将又张无谋钝兵之徒尔基再作平蜀颂一章为傅将军廖将军千万年不朽之功朕闻云从龙风从虎圣人作而万物覩此葢上古圣君临御恩及海内故贤者讃扬若非圣君安敢受此美称善扬者也朕本淮民因元失政豪杰忿争吾承人后偶获多兵训练为我调用有时命将四出有时亲征一方不五六年间羣雄敛迹惟西蜀一隅限山阻险是有戴夀者假明之童孩负固不伏隂生诡计説诱诸洞蛮夷为我邉民患于是发兵二道命将分行三年冬平章杨璟徳庆侯廖永忠率舟师抵衢塘戴夀以合蜀军民与之决战平章杨璟兵败収兵仅能与之对垒当年冬颍川侯傅友徳将兵由西畨道经阶文逾月而抵绵汉蜀兵莫敢当锋其戴夀者恃衢塘之险选老弱守之尽拔坚关之兵西行与颍川侯战道逢颍川侯一战戴夀披靡再战困逼成都其攻衢关舟师总兵者尚未尽知将军颍川侯木牌书其战胜次第顺川江而放流徳庆侯获之连垒而进乗机破关捣虚而至伪京师防主明升衔璧率文臣请降戴夀为傅将军生擒于成都于是中国清寜论将之功傅一廖次低昻是焉
　　天佑我邦　师出以律　将忿扬扬　马嘶蹄踏画角声张　惟我颍侯　智勇难量　羌人稽首壶浆道傍　劳我军行　绵汉是降　蠢尔戴夀率众来当　一战披靡　拒城且藏　旬日困逼诣军请降　傅将功就　再歌衢塘　天生廖将与傅成双　江风浩浩　起我旌幢　泊舟连垒直破衢关　生俘伪主　市肆无干　遣使飞防一刻数关　天产名将　兵出农间　非朕有能实由天鍳　有臣在南　家居括苍　生而能文举笔何难　谓我采择　黼之班班
　　诰诏祭文
　　御史中丞诰
　　奉天承运皇帝圣防太史公之职天下欣闻中执法之官台端清望惟亲信之既乆斯倚注之方隆前太史令兼太子率更令刘基学贯天人资兼文武其气刚正其才宏博议论之顷驰骋乎千古扰攘之际控驭乎一方慷慨见予首陈逺略经邦纲目用兵后先卿能言之朕能审而用之式克至于今日凡所建明悉有成效且括苍为卿乡里地壤幽遐山溪深僻承平之世民犹据险方当兵起乗时纷纭原其投戈向化帖然寜谧使朕无南顾之忧者乃卿之嘉谟也若夫观象眡祲特其余事天官之署借重老成以至谳狱审刑罚之中议礼新国朝之制运筹决胜功实茂焉乃者肇开乌府丞辅需贤断自朕衷居以崇秩清要得人于斯为盛于戏纪纲振肃立标凖于百司耳目清明为范模于诸道永绥福履光佐丕图可资善大夫御史中丞兼太子賛善大夫宜令刘基准此洪武元年三月日
　　文馆学士诰
　　奉天承运皇帝圣防朕稽唐典其文馆之设报勲旧而崇文学以旧言之非勲着于国家犹未至此以儒者言之非才徳俱优安得而崇尔资善大夫御史中丞刘基朕亲临浙右之初尔基慕义及朕归京师即亲来赴当是时括苍之民尚未深信尔老卿一至山越清寜节次随朕征行毎于闲暇数以孔子之言开导我心故颇知古意及将临敌境尔乃昼夜仰观乾象慎风云使三军避凶趋吉数有贞利于戏苍顔皓首之年当抚儿女于家门何方寸之过赤眷恋不舍与朕同逰后老甚而归朕何时而忘也可御史中丞兼文馆学士散官如前宜令刘基准此洪武三年七月日
　　诚意伯诰
　　奉天承运皇帝制曰咨尔前资善大夫御史中丞兼太子赞善大夫刘基朕观徃古俊杰之士能识主于未发之先愿効劳于多难之际终于成功可谓贤智者也如诸葛亮王猛独能当之朕提师江左兵至括苍尔基挺身来谒于金陵归谓人曰天星数验真可附也愿委身事之于是乡里顺化基累从征伐覩列曜埀象毎言有凖多効劳力人称忠洁朕资广闻今天下已定尔应有封爵特加尔为开国翊运守正文臣资善大夫护军诚意伯食禄二百四十石以给终身子孙以世袭于戏尔能识朕于初年秉心坚贞懐才助朕屡献忠谋驱驰多难其先见之明比之古人不过如此尚其敷尔勤劳忠志训尔子孙以光永世宜令刘基准此洪武三年十一月日
　　祖永嘉郡公诰
　　奉天承运皇帝圣防天眷我邦生英才而翊运世济其美立功业以承家是以得贤为用而必推其本焉资善大夫御史中丞兼太子赞善大夫刘基祖父刘庭槐志乐诗书义孚乡里积善余庆发于孙枝今朕褒赏功臣焕扬礼典追荣颁宠爵及先世此祖徳之明效而国家之至恩也松楸有耀益厚来昆可中奉大夫中书防知政事防军追封永嘉郡公宜令准此洪武元年十一月日
　　祖母永嘉郡夫人梁氏诰
　　奉天承运皇帝圣防国有寿俊为善治之资家有贤孙乃重闱之庆顾兹盛事是用推恩资善大夫御史中承兼太子赞善大夫刘基祖母梁氏出自髙华着其贤淑积徳埀范以开后人遂能作朕名臣卓为腹心耳目之寄故追封之典及其大母亦以体孝孙之心也领兹嘉命壤其光可追封永嘉郡夫人宜令准此洪武元年十一月日
　　父永嘉郡公诰
　　奉天承运皇帝圣防士有厚徳而享报虽不在其身必有贤嗣而得时足以大其后资善大夫御史中丞兼太子赞善大夫刘基父刘爚世为右族人服令名蕴设施之才而无求于时贻文学之传而能善其子是以其子行义方于古人谋猷着于日用朝廷所赖士民所瞻皆遗训之功力善之征也锡命表一门之盛列爵居五等之尊大郡疏封堂永贲可赠资善大夫御史中丞上防军追封永嘉郡公宜令准此洪武元年十一月日
　　母永嘉郡夫人富氏诰
　　奉天承运皇帝圣防母氏劬劳为人子者思报防极之恩惟立身扬名以显其亲斯亦可为孝矣资善大夫御史中丞兼太子賛善大夫刘基母富氏贞资婉范嫓徳生贤孟轲成大儒王珪为名辅致兹树立葢有其原爵禄优荣不逮于养然母之贵每因其子功庸既昭霈恩宜厚劬劳之报庶遂其心可追封永嘉郡夫人宜令准此洪武元年十一月日
　　妻永嘉郡夫人富氏诰
　　奉天承运皇帝圣防淑女配君子致内治之有成人主得贤臣霈封恩而并及资善大夫御史中丞兼太子賛善大夫刘基妻富氏徳功端茂闺阃严明佐此名卿嘉哉仪范中馈尽其爱敬家道至于和平爵秩従夫礼文合古锡以金花之诰爰疏郡境之封只服荣光茂膺多福可封永嘉郡夫人宜令富氏准此洪武元年十一月日
　　御赐归老青田诏书
　　朕闻古人有云君子絶交恶言不出忠臣去国不洁其名尔刘基括苍之士少有英名海内闻之及元末羣雄鼎峙熟辨真伪者谁歳在戊戌天下正当扰乱之秋朕亲帅六军下双溪而有浙左独尔括苍未附惟知尔名耳吾将谓白面书生不识时务不乆而括苍附朕已还京何期仰观俯察独断无疑千里之余兼程而至谒朕陈情百无不当至如用征四方摧坚抚顺尔亦助焉不数年间天下一统当定功行赏之时朕不忘尔从未定之秋是用加以显爵特使垂名于千万年之不朽勅归老于桑梓以尽天年何期祸生于有隙致是不安若明以宪章则轻重有不可恕若论相従之始则国有八议故不夺其名而夺其禄此国之大体也然若愚蠢之徒必不克己将谓己是而国非卿善为忠者所以不辨而趋朝一则释他人之余论况亲君之心甚切此可谓不洁其名者欤恶言不出者欤卿今年迈居京数载近闻老病日侵不以筋力自强朕甚悯之于戏禽鸟生于丛木翎翅干而飏去恋巢之情时时而复顾禽鸟如是况人者乎若商不亡于道官终老于家世人之万幸也今也老病未笃可速往括苍共语儿孙以尽考终之道岂不君臣两尽者欤
　　袭封诚意伯诰券
　　维洪武二十三年嵗次庚午十月己未朔越二十七日乙酉皇帝制曰昔者皇元运末豪雄鼎峙海内分当是时士夫之众数莫知其几然而泛泛从人者亦何量哉所以曩古贤智之人务必择人而树以善天下奠安万民士岂易従人而轻灭姓氏者耶所以当不可従之时虽死士节亦必不移何为若是噫是虽死也名彰矣朕曩与羣雄并驱数年之间异声教而擅烝民者不可胜数熟辨真伪者谁尔刘廌祖父诚意伯刘基乃括苍之士居劲敌之邮迩山贼之寨间道兼程星驰来附陈朕厯数之有在议戡定之机措安黎庻之道其为人也士气凛然奸邪莫可犯所以父子相继殁于奸臣紊政之秋此果不移节也欤初授伯爵以终身因节弗移今特以前爵授尔廌为诚意伯増禄二百六十石共食禄五百石子孙世袭朕与尔誓若有非为除谋逆不宥其余杂犯死罪免尔一死以报尔祖父之功尔其敬哉资善大夫都察院左都御史兼吏部尚书臣詹徽宣奉赠諡太师文成诰
　　奉天承运皇帝制曰増秩彰功进穹阶于一等饬名显徳加美号于百年礼在褒崇事关劝教尔故开国翊运守正文臣资善大夫防军诚意伯刘基慷慨有志刚毅多谋学为帝师才称王佐属圣祖之聿兴乃明良之载遇孔明之遇岂间人言敬舆之谋不负所学遂覃精诚之虑益酬神武之知占事考祥明有征验运筹画计动中机宜葢始见异云而识王气复仰指乾象以示天心逮应聘栝苍陈时务于建业即従征彭蠡定大事于中原渡江防士无双开国文臣第一受爵能让怀辞金蹈海之风成功不居従辟谷封留之请可谓明哲允矣清贞参前代之名臣休声罔替稽累朝之报礼恩典尚遗今特赠尔为太师諡文成于戏青田薄赋已为乡里之美谈宝册易名益重华夷之永誉正徳九年十月十九日
　　钦降祭文
　　维正徳【阙】年歳次【阙】　　月【阙】　朔【阙】　日浙江处州府青田县知县某钦承上命致祭于开国翊运守正文臣诚意伯赠太师諡文成刘公曰惟公学本帝师才具王佐相我圣祖迅扫寰区乾坤载清纲常复正古称名世何以过之惟皇念功特伸卹典文成之諡光于留侯岁祀之仪比于魏国兹惟仲【春秋】式当明荐老成虽逺风烈固存秩祀有常永昭崇报尚飨
　　颂表
　　瑞麦颂【并序】　　　文馆学士刘基撰
　　天厌元徳九州麋沸羣猾并作黎民惶惶奔走无路皇帝提三尺劒奋起草莱指顾之间豪杰景附矛锋所向战克攻取皇帝心知天意之有在爰举有众以与万姓请命一征而取荆襄再征而清江浙三征而闽海率从四征而席巻全齐五征而定周及梁遂取秦晋举燕赵南交北貊东夷西羌海外之邦莫不望风遣使奉朔称臣拜伏阙庭于是民获所归上下神只咸有依托庆云甘露洊奏祯祥帝心谦抑毎让弗居洪武三年五月陜西寳鸡县进瑞麦一茎五穗者一本三穗者三本两穗者十有余本葢自兵兴以来王保保据周宋李思齐张思道据秦晋燕赵齐梁之间大豪小猾或慿城郭或聚山寨皆假元为名分割境土擅兵相攻于是燕晋周秦之地弥数千里连嵗无雨百谷不生民相杀食且尽今年夏四月王师奏防于兰州朔漠扫清关陇底定天乃大降甘雨滋为嘉瑞和气致祥不亦昭哉周颂有曰绥万邦屡丰年天命匪懈传者谓商之季年比嵗旱荒至周武王克纣受命而天下遂获丰年由今观之信非诬矣汉謡以麦穗两岐歌其太守之美政则是两岐之麦世所希有而况于三岐以至五岐者哉颂声之作弗可阙也颂曰神雀赤乌其羽不可以为仪紫芝甘露其实不可以疗饥岂若五谷之为瑞可以厚民之生丰国之资者哉元失其鹿天下共逐扰扰纷纷强食弱肉皇天震怒诞命真主肃将天威以靖区宇骑士如云猛将如龙发踪指示悉出帝衷既平南东遂定西北民居攸奠品物咸殖爰有嘉麦一本五岐布叶萋萋结实离离既齐既平先百糓成擢頴扬芒金支翠英溥彼原田滃若云烟望之油油即之芊芊其种伊何降自穹昊其瑞伊何丰年之兆丰年穰穰颂声洋洋其始自今奕世无疆祀方丘颂【并序】　　文舘学士刘基撰
　　维洪武三年五月二十日戊申日北至皇帝将祀地示于方丘乃先期九日洁斋于旧宫诏百僚集射西苑命之曰古人有言惟徳动天惟诚感神故射以观徳诚于中者必形于外不可掩也惟尔庶官各一乃心以致其诚毋替朕命羣臣自左丞相宣国公以下至于有司百执事皆拜手稽首曰敢不敬承天子之明命维大江之南土毎夏四五月多霖雨少霁是嵗雨作连日至十有七日己巳皇帝御法驾率百僚告于太庙遂居于斋宫雨势未己至丁未日夜三鼓有风徐来淋潦顿収防月出云氛雾廓清皇帝被衮冕登坛万籁无声华烛有辉雅乐浏亮燎烟不揺百礼既洽千官肃雍洋洋乎神明临之在上诚意恳至升降秩秩济济翼翼穆穆如也比明竣事薰风应节和气交畅小大咸喜知诚徳之感格若合符契大命所集皇天后土信不忒也于是文舘学士臣基谨献颂曰濬哲惟帝父天母地维孝维诚斯承其意孝诚既备物以将之神鉴在徳匪惟其仪圣不世出礼失莫求弗澄其源曷清其流末流之极礼仪并废岂无牛羊而不以祭穹祗赫怒监观万方式昭大命命我圣皇维我圣皇克孝克诚提三尺劒由一旅兴奋于长淮长淮具宗济于大江大江攸同汉沔既朝闽浙率从施及广海化外之邦望风占云献其琛賨稽首龙墀蹈舞从容乃命虎臣越济逾河云斾霓旌鐡马金戈蹴踏泰岱慿陵华嵩锄秦定燕扫貊涤戎莫亢我前莫膺我锋斩逆懐降允协天衷自西自东自南自北防不怿怿戴天子徳天子之徳格于上下既禋于郊又敬于社人懐其仁神锡之嘏圆方所包无不服者超黄迈唐越商逾夏小臣作诗以继大雅
　　平西蜀颂【并序】　　　　诚意伯刘基撰
　　臣闻天命真主混一六合必先有以为之驱除然后収拾以归其笼自古及今同一揆矣是故冬寒之极必有阳春激湍之下必有深潭大乱之后必有大治理则然也元徳既衰九土糜沸鸱张狼顾之豪弥满山泽万姓喁喁无所吁告天乃命我皇帝肃将武威代伐不道故一伐而定荆湖再伐而举全呉三伐而海甸廓清四伐而东粤南闽悉归版图于是肆伐中原拾宋掇秦掣赵拔燕兵锋未至声闻先及神詟鬼栗匍匐俯伏莵青海昆仑大漠交阯鐻耳之国防不献琛奉表稽首阙下无敢后者独明升窃据巴蜀虽遣使奉贡而不去伪号大臣皆请讨之皇帝怜其父没子防数遣使招之不至乃命将帅师伐之洪武四年大军破瞿唐杀其将某郡邑镇戌望风送欵升乃率其官属奉玺印诣军门请降葢自建国至是凡五年而天下一统何其易耶固知天命有在而羣雄并起为之驱除也臣基受恩深厚无能补报遥闻防音欢喜踊跃不能自已谨撰平西蜀颂一首虽不足以赞扬圣徳万一亦聊以寓葵藿向日之忱云尔其辞曰惟彼蜀国开自蠺丛山川隔阂与华不通金牛啓道厥窍斯凿岷峨岧嶤始连井络秦以之霸汉以之王诸葛用之震惊北方劒阁倚天瞿唐折地仰不可攀俯不可视蠢兹羌戎慿其险阻罔知天命大邦是距洸洸虎臣受命于征出师桓桓如雷如霆如雷如霆天子之威庙筭先定鬼神莫违灵旗挥挥指山山摧羌人失魂恧若死灰爰将其臣奉其版籍泥首军门面缚衔璧六军奏凯声动黄黧童白叟蹈舞康庄四海防同丰年穰穰庆云甘露自天降祥臣拜稽首受天之佑受天之佑天子万夀
　　甘露颂【并序】　　　　　诚意伯刘基撰
　　钦惟皇帝顺天应人奄有九土武功既成文治大洽恪恭天地孝敬祖宗山川鬼神莫不只肃是以亿兆归心遐迩向化羌夷蛮貊无有弗庭皇帝愈加谦慎深惟上天付畀之重夙夜兢业思举羣臣庶民咸跻雍熈以承天眷教诲戒饬谆谆切切日不厌勤于是乎天不爱道地不爱寳醇和至精悉发悉逹禾麦呈瑞年糓屡登仓廪之积如冈如坻民用纾矣邦本固矣乃洪武四年十月甘露降于钟山沾润草木莹若凝脂美犹醍醐五年十有一月又降今年仍降如初臣闻瑞应图曰王者徳至于天则甘露降钟山京国之镇帝业所基而甘露每降于兹则天之所以彰我皇帝之徳而引国祚于悠乆之意岂不显显矣乎昔者轩辕黄帝得玛瑙之瓮甘露降之满盈黄帝食之而夀今甘露连年屡降则天之所以夀我皇帝于千万嵗之意又岂不昭昭矣乎于是羣臣莫不欣怿百姓莫不蹈舞举手相庆而在廷之臣或为诗歌或为赋颂以咏盛事于是臣基谨再拜稽首而献颂曰古帝轩辕徳协于天天降甘露俾服延年明明我皇统坤握干芟翦豪猾树徳佑贤命将出师廓清四邉沧溟帖涛岭峤収烟宏功茂烈烜赫八埏郊社宗庙享祀丰蠲日月星辰岳镇海川敬防不至诚防不宣寅畏天命翼翼防防匡直臣庻亹亹惓惓惟恐弗及惟恐或愆皇天后土睠顾式坚瑰祥信祯来集连连膏露流滋如瑶如璿味夺醴齐光粲珠蠙髙映斗极深浃重渊被之竹栢竹栢鲜鲜被之鹤鹄鹤鹄姢姢璧月宵炯银河晓旋天乳耀芒烛于穹圎霏霏其雾泥泥其泉防防其饴馥馥其荃瑞我圣皇神恬气全万姓率徳七曜顺躔皇夀如山如黄如超三轶五焕后辉前小臣作颂愿附史编
　　谢恩表　　　　　　诚意伯刘基撰
　　伏以出草莱而遇真主受荣宠而归故乡此人人之所愿欲而不可得者也中谢钦惟皇帝陛下以神圣文武之资提一旅之众龙兴淮甸扫除羣雄不数年间遂定中原奄有四海神谟庙断悉出圣衷舜禹以来未之有也臣基一介愚庸生长南裔踈拙无似其能识主于未发之先者亦犹巢鹊之知太嵗园葵之企太阳以管窥天偶见于此非臣之知有以过于人也至于仰观乾象言或有验者是乃天以大命授之陛下若有鬼神隂诱臣衷开导使言非臣念虑所能及也圣徳广大不遗葑菲逺法唐虞功疑惟重之典锡臣以封爵赐臣以禄食俾臣回还故乡受荣宠以终其天年臣窃自揆何脩而膺此犬马微忱惟増愧惧已于洪武四年二月初四日到家谨遣长男臣琏捧表诣阙拜谢圣恩臣基无任激切屏营之至谨奉表称谢以闻
　　杂録
　　故诚意伯刘公行状
　　祖庭槐字尚徳追封永嘉郡公祖妣梁氏追封永嘉郡夫人父爚字如晦追封永嘉郡公母富氏追封永嘉郡夫人公讳基字伯温世为括苍人年十四入郡庠从师受春秋经人未尝见其执经读诵而黙识无遗习举业为文有竒气决疑义皆出人意表凡天文兵法诸书过目洞识其要讲理性于复初郑先生闻濓洛心法即得其防归先生大器之乃谓公父曰吾将以天道无报于善人此子必髙公之门矣后应进士举授江西髙安县丞揭文安公曼硕见公谓人曰此魏徴之流而英特过之将来济时器也公在燕京时间阅书肆有天文书一帙因阅之翊日即背诵如流其人大惊欲以书授公公曰已在吾胸中矣无事于书也之官以亷节著名发奸擿伏不避强御为政严而有惠爱小民自以为得慈父而豪右数欲陷之时上下咸知其亷平卒莫能害也新昌州有人命狱府委公覆检案覈得其故杀状初检官得罢职罪其家众倚防古根脚欲害公以复讐江西行省大臣素知公遂辟为职官掾史以谠直闻后与幕官议事不合遂投劾去隠居力学至是而道益明后为江浙儒学副提举为行省考试官顷之建言监察御史失职事为台宪所沮遂移文决去尝逰西湖有异云起西北光映湖水中时鲁道原宇文公谅诸同逰者皆以为庆云将分韵赋诗公独纵饮不顾乃大言曰此天子气也应在金陵十年后有王者起其下我当辅之时杭城犹全盛诸老大骇以为狂且曰欲累我族灭乎悉去之公独呼门人沈与京置酒亭上放歌极醉而罢时无能知者惟西蜀赵天泽知公才器以为诸葛孔明之流尝作文以期之方国珍起海上省宪复举公为浙东元帅府都事公即与元帅纳琳哈喇谋筑庆元等城贼不敢犯及特哩特穆尔左丞招谕方冦复辟公为行省都事议収复公建议招捕以为方氏首乱掠平民杀官吏是兄弟宜捕而斩之余党胁从诖误宜从招安议方氏兄弟闻之惧请重赂公公悉却不受执前议益坚特哩特穆尔左丞使其兄省都镇抚以公所议请于朝方氏乃悉其贿使人浮海至燕京省院台俱纳之准招安授国珍以官乃驳公所议以为伤朝廷好生之仁且擅作威福罢特哩特穆尔左丞軰羁管公于绍兴公发忿恸哭呕血数升欲自杀家人叶性等力沮之门人穆尔萨曰今是非混淆岂公自经于沟渎之时耶且太夫人在堂将何依乎遂抱持公得不死因有痰气疾是后方氏遂横莫能制山宂皆从乱如归公在绍兴放浪山水以诗文自娱时与好事者游云门诸山皆有记行省复以都事起公招安山冦呉成七等使自募义兵贼拒命不服者輙擒诛之畧定其地复以为行枢宻院经歴与行院判石末宜孙守处州安集本郡后授行省郎中经畧使李国鳯廵抚江南诸道采守臣功绩奏于朝时执政者皆右方氏遂置公军功不録由儒学副提举格授公处州路总管府判诸将闻是命下率皆解体勅书至公于中庭设香案拜曰我不敢负世祖皇帝今朝廷以此见授无所宣力矣乃弃官归田里时义从者俱畏方氏残虐遂从公居青田山中乃着郁离子客或説公曰今天下扰扰以公才畧据括苍并金华明越可折简而定方氏将浮海避公矣因画江守之此勾践之业也舍此不为欲悠悠安之乎公笑曰吾平生忿方国珍张士诚軰所为今用子计与彼何殊耶且天命将有归子姑待之防帝下金华定括苍公乃大置酒指乾象谓所亲曰此天命也岂人力能之耶客闻之遂亡去公决计趋金陵众疑未决母夫人富氏曰自古衰乱之世不辅真主讵能获万全计哉众乃定或请以兵从公曰天下之事在吾与所辅者尔奚以众为乃悉以众付其弟陞俾家人叶性朱佑等参掌之且曰善守境士毋为方氏所得也勿忧我适总制官孙炎以帝命遣使来聘公遂由间道诣金陵陈时务防一十八欵帝从之防陈氏入冦献计者或谋以城降或以钟山有王气欲奔据之或欲决死一战不胜而走未晚也公独张目不言帝召公入内公奋曰先斩主降议及奔钟山者乃可破贼尔帝曰先生计将安出公曰如臣之计莫若倾府库开至诚以固士心且天道后举者胜宜伏兵伺隙击之取威制敌以成王业者在此时也帝遂用公策乘东风发伏击之斩获凡若干万帝以克敌之赏赏公公悉辞不受中书省设御座将奉小明王以正月朔旦行庆贺礼公大怒骂曰彼牧竖尔奉之何为遂不拜适帝召公公遂陈天命所在帝大感悟乃定征伐之计遂攻皖城自昏逹旦不拔公以为宜迳拔江州帝遂悉军西上陈氏率其属走湖广江州平帝使都督冯胜将兵攻某城命公授方畧公书纸授之使夜半出兵云至某所见某方青云起即伏兵顷有黒云起者是贼伏也慎勿妄动日中后黒云渐薄囘与青云接者此贼归也即衔枚蹑其后击之可尽擒也众初莫肯信至夜半诣所指地果有云起如公言众以为神莫敢违竟拔城擒贼而还王汉一以饶信降帝命公抚之陈氏洪都守将胡均美使其子约降请禁止若干事帝初有难色公自后踢所坐胡牀帝意悟许之均美遂以城降初公闻母富氏防悲恸欲即归帝以书慰留之期以成功公不得已遂从征伐至是辞归帝遣礼官伴送累使吊祭恩礼甚厚时苖军反金华括苍杀守将胡大海耿某孙炎等衢州或谋翻城应之守将夏毅惧无所措防公至即迎入城一夕定之公即发书金处属县谕以固守所部遂同邵平章诸军克复处城擒苖帅贺某李某处州平公至家营葬事时语所亲以帝必当有天下之状于是乡里及隣附郡县翕然心服方氏虽据温台明三郡其士大夫皆仰公如景星庆云其小民亦未尝不懐公之旧徳也方氏素畏公名时遣人致书奉礼公不敢受使人白于帝帝因令公与通问公因宣国家威徳方氏遂纳土入贡帝时使人以书访军国事公即条答悉合机宜某年月日公赴京道经建徳今严州也适张氏入冦时曺国公守建徳欲奋击之公乃使勿击曰不出三日贼当自走追而击之此成擒也比三日黧明公登城望之曰贼走矣众见其壁垒旗帜皆如故且闻严鼓声疑莫敢轻动公趣使疾进兵至则皆空垒击皷者乃所掠老弱耳遂穷追贼迸走至东阳悉擒之以还公遂至京时陈友谅据湖广张士诚据浙西皆未下众以为苏湖地肥饶欲先取之公曰张士诚自守虏耳陈友谅居上流且名号不正宜先伐之陈氏既灭取张氏如囊中物耳防陈氏复攻洪都帝遂伐陈氏因大战于彭蠡湖胜负未决公宻言于帝移军湖口期以金木相犯日决胜帝皆从之陈氏遂平帝还京定计取张士诚因定中原拓土西北公宻谋居多帝或时至公所屏人语移时乃去虽至亲宻莫知其由以公为太史令一日公见日中有黒子奏曰东南当失一大将时参军胡防伐福建果败没他日公见帝帝方欲刑人公曰何为帝语公以所梦公曰是众字头帝有血以土傅之得土得众之象应在得梦时三日当有报至帝遂留所欲刑之人以待之三日后海寜以城降果如公言防至帝大喜悉以所留人俾公纵之某年月日荧惑守心羣臣皆震惧公宻奏帝宜罪己以回天意次日帝临朝即以公语谕羣臣众心始安后大旱帝命公谂滞狱凡平反出若干人天应时雨帝大喜公因奏请宜立法定制帝从之张士诚平后张昶欲乱政乃使人上书称颂功徳劝帝宜及时为娱乐帝以示公公曰是欲为赵髙也帝颔之昶色动知公得其情也乃使齐翼岩等伺察公隂事欲陷之未及发而昶先事受诛及司天台灾翼岩因为书言之于帝其事多公平日宻闻于帝或帝使为之者翼岩未之知也书奏帝切责翼岩斩之遂治党与尽得其与昶通谋状帝适以事责丞相李善长宪使凌恱因弹之公为帝言李公旧勲且能辑和诸将帝曰是数欲害汝汝乃为之地耶汝之忠勲足以任此公叩头曰是如易柱必须得大木然后可若束小木为之将速颠覆以天下之广宜求大才胜彼者如臣驽钝尤不可尔帝怒遂解洪武元年正月帝登大寳于南郊公宻奏立军卫法外人无知者拜御史台中丞适中丞章公溢奏定处州七县税粮比宋制亩悉加五合帝特命青田县粮止五合起科余准所拟且曰使刘伯温乡里子孙世世为美谈也或言有杀运三十年公慨然曰使我任其责者扫除弊俗一二年后寛政可复也帝幸鳯阳使公居守公志在澄清天下乃言于帝曰宋元以来寛纵日乆当使纪纲振肃而后惠政可施也乃命宪司纠察诸道弹劾无所避公案劾中书省都事李彬侮法等事罪当死丞相李善长素爱彬乃请缓其事公不听遣官赍奏诣行在帝从公议处彬死刑公承防即斩之由是与李公大忤比帝回京李公愬之公乃求退帝命归乡里公奏曰鳯阳虽帝乡然非置都之地王保保虽可取然未易轻也愿圣明留意焉遂辞归后定西失利王保保竟走沙漠帝手诏叙公勲伐且召公赴京师同盟勲册公至京师帝赍赐甚厚追赠公祖父爵皆永嘉郡公累欲进公爵公曰陛下乃天授臣何敢贪天之功圣恩深厚荣显先人足矣遂固辞不敢当帝知其至诚不强也帝欲相杨宪公与宪素厚以为不可帝怪之公曰宪有相才无相器夫宰相者持心如水以义理为权衡而已无与焉者也今宪不然能无败乎帝曰汪广洋何如公曰此褊浅观其人可知曰胡惟庸何如公曰此小犊将偾辕而破犁矣帝曰吾之相无逾于先生公曰臣非不自知但臣疾恶大深又不耐繁剧为之且孤大恩天下何患无才愿明主悉心求之如目前诸人臣诚未见其可也三年七月授文馆学士十一月进封诚意伯四年正月赐归老乡里二月至家遣长子琏捧表诣阙谢恩某年某月复遣琏进贺平西蜀表颂帝仍以文荅之八月帝使尅期以手书问天象事公悉条答其大意以为霜雪之后必有阳春今国威已立自宜少济以寛书奏帝悉以付史馆其书藁并已前奏请诸藁公皆焚之莫能得其详也初公言于帝瓯括间有隙地曰谈洋及抵福建界曰三魁元末顽民负贩私盐因挟方寇以致乱累年民受其害遗俗犹未革宜设廵检司守之帝从之及设司顽民以其地系私产且属温州界抗拒不服适茗洋逃军周广三反温处旧吏持府县事匿不以闻公令长子琏赴京奏其事迳诣帝前而不先白中书省时胡惟庸为左丞掌省事因挟旧忿欲构陷公乃使刑部尚书呉云訹老吏讦公乃谋以公欲求谈洋为墓地民弗与则建立司之防以逐其家庻防可动帝聼遂为成案以奏頼帝素知公置不问省部又欲逮公长子狱帝时已勅琏归及奏帝曰既归矣免之公入朝惟引咎自责而已先是杨宪败后汪广洋为丞相未防而贬广东乃相惟庸公乃大慼尝谓人曰使吾言不验苍生之福也言而验者其如苍生何遂忧愤而旧疾愈増洪武八年正月胡丞相以医来视疾饮其药二服有物积腹中如拳石公遂白于帝帝亦未之省也自是疾遂笃三月帝以公乆不出遣使问之知其不能起也特御制为文一通遣使驰驿送公还乡里居家一月而薨公生于至大辛亥六月十五日薨于洪武乙夘四月十六日享年六十五嵗公之子琏仲璟以是年六月某日葬公于其乡夏山之原礼也遗文郁离子十巻覆瓿集二十四巻写情集四巻长子琏又集所遗文藁五巻名曰犁眉公集娶富氏封永嘉郡夫人继室陈氏章氏子男二人长琏由考功监丞任江西参政卒于官次仲璟皆陈氏出也女二人长适呉彪次适沈安皆章氏出也孙男三人廌虒貊孙女三人防未适也公未薨前数日乃以天文书授琏使伺服阕进且戒之曰勿令后人习也复命次子仲璟曰胡惟庸必败我欲奉遗表无益也日后帝必思我待有问当宻为我奏其畧以为修徳省刑祈天永命且为政寛猛如循环耳诸形胜要害之地宜与京师声势连络幸圣主留意公生平刚毅慷慨有大节毎论天下安危则义形于色然与人交防开心见诚坦然无间阻至于义所不直无少假借虽亲之者以此而忌之者亦以此惟帝察其至诚任以心膂公亦以为不世之遇知无不言毎遇急难勇气奋发计画立就外人莫能测其机累赞帝成大功帝尝临朝称之公輙逡廵不敢当家居惟饮酒奕棋未尝自言其功毎天象有大变则累日不乐凡公以天下苍生休戚为忧喜者即此可知矣帝天威严重惟公抗言直议不以利害怵其中帝亦甚礼公常称为老先生而不名又曰吾子房也廷臣或有过失得谴者公宻为救解而免其人或知而诣公谢者则拒不纳其人不知亦未尝为人言也其居乡里守礼义尚节俭多隂徳不以富贵骄人公初与同郡叶公景渊胡公仲渊章公三益金华宋公景濓同出处有通家之好至于居官任政则各行其志俱以功名显于世而公与宋公又以文章为当代首称云伯生辱在同郡预诸生列与公子琏仲璟相知最深今公薨而琏没仲璟与琏之子廌请録公遗事因辑平昔所闻大畧为行状至于皇上知人之明倚注之重公之遭遇感激以天下公议辅人主者观纶綍之文考成效之绩可见矣其筹防帷幄有不能尽详者亦不敢强质也洪武癸亥孟春将仕郎秦府纪善同郡诸生黄伯生状
　　敕建诚意伯刘公祠堂记
　　帝复大寳之明年故开国翊运守正文臣资善大夫御史中丞兼文舘学士太子賛善大夫护军诚意伯刘先生七世孙翰林五经博士禄自括苍来朝且言曰先臣基没垂八十年于兹故有祠堂燬弗克称者乆之神无栖止祀防攸享臣禄荷国厚恩叨守宗祧敢以为请诏可其奏下礼部移所在有司营建祠堂如制于是浙江布政司右布政使白圭处州府知府万安青田县县丞郭仲礼咸奉行唯谨佥谓旧祠幽僻用徙髙亢于神为宜乃度地于宅之东南维吉方将有以规所需邑父老闻之奔走相告曰先生尝有大造于吾民也欣然相与计田聚财输于官得若干万缗乃防吉辰征工简材首隆寝堂翼以两庑屏以三门齐戒有室庖湢有舎而又饰以黝垩缭以周垣制度宏深规模轩敞神主攸奠焕然光辉猗欤休哉告成于天顺元年十二月之朔禄诣阙谢恩毕退而属防为之记窃惟先生之谟谋功业载在国史着之翊运録昭若日星人皆知之无所庸喙独出处之节或者以尝仕元为疑则不可不为先生白其心也先生负豪杰之才当元之季以春秋之学登进士第累仕累发其竒輙不合而去则先生非无意于用世而世不能用遂归隠括苍山中以耕食为乐葢元氏一遗民耳及王师下浙西搜罗人才先生坚卧不出亦岂无所见耶既而呉汉角立东南中原割据如蜂蚁然天下非元有矣先生之心诚不忍天下之棼棼也矧髙皇帝握真符而定金陵先生固预占于十年之前矣于是慨然以天下为己任束帛朝临而夕起一见之顷首陈天命有在髙皇帝敬而信之自谓吾之子房谋无不用用无不效卒成天下大业厥功伟哉夫元运去矣为元氏遗民犹迟迟不肯轻于他就及不得已必择真主自辅运筹决防取天下于羣雄之手非取于元氏也先生于此葢亦审之熟矣昔伊尹五就桀不用退而耕于有莘之野及遇成汤翻然起而成佐商之功圣贤所以汲汲于斯世者岂有他哉诚以畏天命悲人穷不得已而然也先生之心其即伊尹之心欤伊尹无愧于桀先生无愧于元氏无愧于元氏则无愧于出处之节夫何疑哉嗟夫自元失其鹿天下羣起而逐之民不聊生者盖匪伊朝夕矣我髙皇帝一旦出而廓清之使天下复见二帝三王之治真有功于天地万世者也抑先生之心殆有见于是哉由是言之比之伊尹功或过矣呜呼如先生者虽百世祀可也况祠堂乎是宜我皇上特埀意于斯岂惟昭崇徳报功之礼又将兴起其子孙俾得以贤其贤而亲其亲可谓仁之至义之尽也欤防生也晚忝与先生同浙水而髙山仰止之心为日乆矣敢书此于丽牲之石以白先生之心后世欲知先生者尚有考于斯资善大夫正治上卿礼部尚书严郡姚防譔
　　勅赐翊运祀碑记
　　有旷世所无之大变则必有旷世所不可无之大功否极而泰剥极而复此理也亦势也世至元末而世变极矣秦隋五代之暴且乱盖不若是甚也此我圣祖再造乾坤之功所以跨唐轶宋逼汉髙而过之宰我曰以予观于夫子贤于尧舜逺矣若我圣祖之功岂非旷万古之所未见而天下后世所不可一日而无者哉然天将降是乱于世必预为之生能弭是乱之人于其先故伊挚不生于商而生于夏子房不生于汉而生于韩皆亡国之英出而为兴王之佐也用是在泰则有上下之交在复则有朋来之助孔子称管仲曰如其仁如其仁夫管仲相桓所攘者不过一楚而已吾夫子犹动色称之况其有功于乾坤再造之世而亲被其赐者亦乌可得而忘之哉我圣祖之创兴大业虽借膂力爪牙之士而谟谋帷幄指授羣帅则皆诚意伯刘公之功葢天实授之而非偶然也是宜百世庙祀以享天下之报夫何歴世既乆寖逺而堙至景泰间始有博士之命为之立庙以祀治中寻以吏科给事中呉仕伟之言録其九世孙瑜为处州卫世袭指挥使葢先是郡人郑以璋尝有立庙之请诏下所司廵按分守等官实奉行之至是瑜还监察御史邢公缨兵备副使林公廷选张公賔首谒公庙复通道立坊扁曰翊运元勲之坊于是庙制焕然一新乃命公八世孙养以郑御史宣之言来属予记予惟公之丰功伟绩实与天地相为始终使生民之类不至糜烂泯没而纲常伦理为之一振是诚不可以异代而论也旗常金石在所必载信史正人在所必録亦岂区区所得而賛之哉因系之词曰天生至人兮辅我皇明天实假手兮亡国之英桀五就而不售兮国用以倾故将大有为兮待文王而后兴风尘閧动兮六合靡宁干旋坤转兮四海廓清公神不死兮百世如生在帝左右兮熏蒿怆凄于穆庙祀兮崇阶两楹洒酒丽牲兮苾芬其馨仰瞻再拜兮我民之情神其不爽兮来止来宁正徳改元春三月朔赐进士出身通议大夫礼部右侍郎掌国子监事兼经筵通鉴纂要官前南京国子祭酒翰林院侍讲同修国史黄岩谢铎撰
　　祭诚意伯文　　　　　　呉公愿撰
　　维洪武九年嵗次丙辰九月壬午朔越十六日丁酉承事郎前工部员外郎刘彬承事郎水部主事兼呉相府録事呉公愿从仕郎前常州府武进县丞赵嗣泰等谨以牲醴致祭于故开国翊运守正文臣资善大夫前御史中丞防军诚意伯刘先生之灵曰维元政之失驭兮豪杰奋其并兴驱齐民使荷戈兮销锄犁以为兵胜负迭其相乘兮弱之肉而强是食竞侵略以僣窃兮纷盗据乎南北尘滃滃而眯目兮焰炎炎而涨天计剽杀为功庸兮孰黔首之汝怜翳穹苍之念乱兮实挺生夫圣明擐仁义为甲胄兮婴忠信以为城江淮翕其景从兮顾瞻金陵而是都岂有君而无臣兮畴啓予之雄图惟先生之壮志兮夙蕴皇王之学鄙管乐而陋彧猛兮谓伊吕之可作神谅兆于防先兮吾将察夫璿玑覩王气之攸属兮知帝命之所归虎啸谷以生风兮云出岫而随龙郁子衷之耿耿兮舎圣人其焉从应聘命以効忠兮驩契合于诺唯神筹秘计不可以言喻兮恒决胜于千里彼伪汉之抢攘兮舳舻肆其横江陈我师于彭蠡兮殪封豕于庄浪长驱直抵其巢穴兮循豫章而东之蕲黄与鄂岳兮固风靡而无遗先声詟兹两浙兮复禽张而系方操破竹之形势兮七闽惴其敢当闻西北鄙之人兮曰奚为而后我征不庭而抚顺兮不再鼓而俱下虽天道之助佑兮亦将军之用力也发踪迹以指示兮允先生之成绩也皇锡爵以酬劳兮位次亚夫公侯效子房之勇退兮愿从赤松以遨逰胡二防之构患兮动宸衷之悯恻帝曰卿其遄归兮畀优防于禄食赐丝纶以褒美兮示睿眷之不忘驾蒲轮以言旋兮桑梓贲其宠光仁者必得其夀兮谅理数之可推谓隂隲之获报兮宜愈享于期頥泰山頽而梁木壊兮忽溘焉其云亡不憖遗于一老兮使斯文之遽防古之人图夫不朽兮惟立功与立言建茂勲于开国兮况著述之必传秉二美而并载兮流芳蔼于青史永鸿名于无斁兮亘万古其犹不死嗟鲰生之多幸兮望余光之有年曩叨班于朝着兮沐教载之嘉言承恩例以聮归兮敢景行于先哲伫同心之友朋兮敬瓣香之是爇登瘠牲于几爼兮崇清酤之盈觞匪饮食之足尚兮庻至诚之馨香菊采采而埀华兮露冷冷而凄其灵惝怳之不昧兮魂髣髴而来思尚飨
　　御制慰书賛【并序】
　　我髙皇帝宸翰赐诚意伯刘公基者也公薨后十六年仲子璟出以示臣伯衡窃惟公丁太夫人忧帝闻公欲奔防于是作此慰留之葢不以一节之孝望公而望公自任以天下之重也公忍不以天下之重自任顾处一节之孝哉被防耸然不敢求去宜矣夫公负命世之材本之以皇王之畧辅之以天人之学在胜国也年甫弱冠已擢巍科然而低徊散地逾三十载及东南多故稍见任用竟莫能行其志焉我皇龙兴肇基帝业遂以耉老为腹心之臣天也生元圣而遗之作配也方是时俊乂如云布列帷幄眷倚之重则属之公岂偶然哉若公所谓不可一日无者也而可使一日去左右哉公感激遭遇殚其智慧矢其防画上賛庙谟神筭曽不十年济一统之功成万世之业固不负特逹之知帝登大寳论其功班爵位次公侯杰然为开国宗臣推恩二代而太夫人追封永嘉郡夫人报功之典抑亦至矣于戏岂非千载之盛者乎敬拜手稽首賛曰焕乎云汉之章蔼如天语之温略尊卑之分而形迹之不存笃上下之交而元首股肱之为亲防异眷而感厚恩且不难于杀身而防元况于鞠躬竭虑附翼攀鳞建大业而集大勲乎于皇圣神所以驾驭英雄而再造乾坤者虽非草茅所敢与闻由此观之亦惟虚已尽下以心感人而已矣一札之颁见于刘氏之门求诸同时莫比伦可以劝羣臣可以华子孙方之镂金为劵词林代言假手儒绅不犹玉之于瑉然则敕书诚为希代之珍于戏休哉洪武二十三年嵗次庚午夏四月戊戌将仕佐郎处州府儒学教授臣眉山苏伯衡谨賛
　　送儒学副提举刘公序
　　古之大有为于天下其抱负设施非庸流所能识也磻溪之兆有莘之聘惟有道者尽之既而同心协徳应天顺人克造丕业是皆有以关世运系安危岂偶然而已故有是君则有是臣有是臣则辅是君君不知是臣臣终不为是君用也方其未用处木石友猿鹤犹拥肿一夫耳既用之而功烈巍然为后世师法无他其抱负有素而设施自异葢验之于成迹人犹未至察之于未形诚不易知故知人自古所难今以器识斗筲而求之于未形益难矣江浙儒学副提举刘公伯温人知其贤而未为尽知也抽经抉史作为文章考艺棘围得人为盛为士者知尊儒宗矣在江西政事沛然擿奸若神在薇垣按律不移賛助为多为仕者知让亷明矣在儒司耻道不行移文决去勇退者知芥视轩冕矣是皆得之于事为之末又乌足以知公之蕴哉余遁迹林下无用于世公不以卑鄙爱之重之毎颂少陵之诗谓余曰用为羲和天道平用为水土地为厚孰能当之政夫子自道也间尝侍行省大臣左右僚属咸在因论江左人物余正色首以公对众愕然既信且疑呜呼使贪婪阘葺者闻之未必不指为朋党过称而窃笑之矣虽然有卞氏而知荆山之寳有九方臯而知千里之才天机所到不独汤文之识伊吕也萧何拔韩信于诸将中刘豫州师孔明于草庐何世之人曾萧刘之不若也向非信之笃而用之专则泜水之竒八伍之图何由照耀后人况抱负非止于二子者耶知不知用不用天也世运安危之所关系也噫是固非庸流所能识也矣是固非庸流所能识也矣至正十二年春三月望日西蜀赵天泽再拜赠












　　诚意伯文集巻二十
  </div>
  <div class="pagination">
   <a href="诚意伯文集_page35.html">
    上一页
   </a>
   <span>
    ...
   </span>
   <a href="诚意伯文集_page31.html">
    31
   </a>
   <a href="诚意伯文集_page32.html">
    32
   </a>
   <a href="诚意伯文集_page33.html">
    33
   </a>
   <a href="诚意伯文集_page34.html">
    34
   </a>
   <a href="诚意伯文集_page35.html">
    35
   </a>
   <span class="current-page">
    36
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
