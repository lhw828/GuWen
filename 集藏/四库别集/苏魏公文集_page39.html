<!DOCTYPE html>
<html>
<head>
    <meta charset="UTF-8">
    <title>苏魏公文集 - 第 39 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苏魏公文集 - 第 39 页/共 46 页</h1>
    <div class="content">　　苏魏公文集巻五十一
　　宋　苏颂　撰
　　碑铭
　　翰林侍讲学士正奉大夫尚书兵部侍郎兼秘书监上柱国江陵郡开国侯食邑一千三百户食实封二百户赠太子太师諡文庄杨公神道碑铭【并序】
　　淳化五年冬十月真宗皇帝以寿王出阁尹开封朝廷慎选府僚辅导明两于是驿召镇安军节度行军司马杨公为左谏议大夫充开封府判官至道元年秋八月春宫建兼太子左庶子三年三月储皇践极由给事中拜工部侍郎充枢宻直学士兼秘书监再迁礼部逾年以衰耄求解近职进兵部侍郎未几特置侍读学士秩如内禁公以本官充翰林侍读学士兼官如故夏侯峤邢昺吕文仲实并命也上日赐会秘阁宠以七言御诗儒学之官一时为盛以公春宫旧僚眷待尤异每清闲访对从容言天下之事多至移刻造辟之论世莫得而闻也方将图旧熈功记善惇史属遘足盭移告家居玺书银珰诊问旁午仍以御封上药赐之咸平初郊不及陪扈特诏赉物如侍祠仍进封江陵郡侯未几銮辂北巡公舁疾辞于苑中上谕以勉进医药不久当相见及驻跸大名又以手诏问平安好否三年正月二十三日车驾还都遽遣中使慰谕后二日以疾不起闻上为轸恻久之特辍视朝一日赠兵部尚书降内司賔至其第赙钱五十万帛五百疋又赐祥符县之北常村茔地縁葬所须皆出王家钱内侍任文庆实监护其事诏以其壻太常丞谯国宋公臯直集贤院外孙常山公绶为太常寺太祝侄孙偃集并同学究出身盖圣主所以尊贤悯旧推徃抚存终始之恩至矣公讳徽之字仲猷胄出华隂着姓汉太尉震七世孙信安侯向之子奢仕晋郁林太守永嘉南渡徙籍上饶奢之十五世孙光翼唐上元中为信州刺史以刘展乱江左遣其子建安令宣挈族人归于闽因家浦城遂占数建安焉子孙累世以财力擅州里公之曽祖式辟王潮参谋军事未几辞归终老于家祖郜当唐季盗起率合义徒千余人保守土境补闽义军指挥使累官至本州防御使考澄生戎马间独业文史尝以防画干忠懿王王一见竒之表置幕府俄假绯衣银鱼为本县令卒官以子贵赠尚书礼部侍郎公礼部次子也少刻学自立不妄交游邑人江文蔚善词赋江为能歌诗并延置客馆切靡友善遂与齐名闻浔阳之庐山学舍甚盛因徃肄业属李氏失政不欲仕其国乃濳服间道逹于汴洛贽文公卿间特为窦仪王朴所知王公答书以竒士目之周显徳二年第进士同奏名者十六人世宗命近臣覆实惟公洎李覃何俨赵隣几中选解褐秘书省校书郎集贤校理歴著作佐郎右拾遗窦俨荐同修礼乐书时相范质尤器待之国初加朝散大夫出监唐州方城县商税值故人奉使亷访謡俗公见之因言主上应天顺人海宇寜一宜崇尚儒术以厚民俗使者还具白其语颇拂上指左降鳯翔府天兴令府帅王彦超籍其名待以賔礼蜀平徙嘉州峨眉令开宝初复佐著作刘温叟任御史中丞十二年屡求解职不许及卒太祖问宰相朝行中谁可继温叟者薛居正对曰杨某即温叟所放进士节行清白亦相类也时虽不果用然朝论自此以旧徳处之出知全州太平兴国中再转右补阙代还陛见日太宗顾左右曰朕在藩邸即闻其能诗因尽索公之所着奏御凡数百篇仍别献谢章其落句云十年流落今何幸叨遇皇王问姓名他日又献雍熈词十篇上皆称善用其韵以和答焉自是圣藻宸章多得别本之赐尝属疾敕上医视之赉钱三十万皆非常比也歴侍御史库部员外郎更判刑部南曹同知差遣院赐紫衣金鱼太宗留意儒雅日阅羣书诏翰林学士李昉等采前代文章类为千卷号文苑英华谓公邃于风什专俾编诗为一百八十巻端拱初由兵部郎中拜左谏议出知许州入判史馆加修撰兼判昭文馆集贤院因次对上言方今取士多以文词罕用经术望诏太学増博士员选通经耑门之学擢以本官分教胄子用广风化太宗深嘉纳之谓辅臣曰杨某儒雅之士操履无玷寘之馆殿得其宜矣元夕预召乾元楼观灯上喜其老而不衰盖有意于器使也公性方介疾非道以干进者毎言温防用击抟取贵仕使后辈务习趋竞礼俗渐薄矣察斯言可以知其趋舍之所存也时枢宻副使刘昌言翰林学士张洎钱若水皆不次进擢而右计使董俨方图柄任尝谓公曰上待二翰林甚厚旦夕且大用矣后公语直史馆钱熈旣而逹于刘张二人指摘以为公构飞语中伤近臣上闻而恶之不复问状即日贬山南东道节度行军司马未行易镇安遂陞王府方公之斥也年过七十矣自以为没世不复用矣而人亦谓之老且废也然而斥未数日而易近镇又数月而登藩朝之选非上所宠遇而厚信者莫得而与焉而公出左官首当斯命非夫文行业履之素茂岂能取信于人主非上之诚明待下不疑亦不能排众毁而独任卒所以防翼储闱成令闻者由夫知臣之明而信道之笃也公初拜府僚自坡省至贰卿凡五命皆与故相毕文简公同制而公位其上景徳初真宗登用旧人毕公自兵部预政事逾月遂冠钧宰而公以耆年先薨故不及大任然以儒者起逺方值世故涉险难而逹中朝遄遘龙兴荐遇好文之主晚年遭会风云得以行其所学虽不至公卿亦不为不遇也公纯厚清素外无矫饰仕数进黜不为夷险易其守而博闻强识出于天质善为清言好论典故自唐以来士族人物风流雅俗悉能详记听其言亹亹不絶酷信瞿昙修因之说居常以五鼔夙兴盥潄诵黄巻如是者三十年犹一日也加之保守名节兢慎不懈故自结髪至于启手足未尝有过事当时论者以谓孔子所云善人吾不得而见之又曰吾未见好学者公之谓欤平生以风鍳自髙而寡合于世前辈惟故相李昉贰卿王祐深相推挹仆射石熈载参预李穆贾黄中与为文义之友识翰林王禹偁于布衣时荐戚纶任馆阁是二人者卒为名臣雍熈中从孙南阳公亿初以神童召对君相以为异人间出公犹勉以进修不可巳其后髙名峻节一代宗师每叙事质疑其言必称从祖江陵公云尔其取重有识如此常戒学者当务三多著述看读持论尤难属文须词理相副不尔同乎案检无足观也所为文章髙雅纯重素好吟咏老而不废对賔客论诗则终日忘倦言六义者莫不宗之有集二十巻没后上令夏侯峤取以留中公刻意精思以臻乎大成劳形啬神以向乎具福咸平中王翰林谪黄州未行旬浃之间公三至其家慰勉开释情礼备至时人旣服其风义之敦厚又叹其精力之强固非夫钟秀之异而纯守之固能至是乎初母夫人章之在娠也梦朝南极见老人拜以为母他日又梦大星陨于室噏而吞之旣寤咽中尚热无几何而公生及薨之前一夕冠带仰瞻于庭下归而趣家人治后事曰吾之星位退矣翼日遂捐馆岂儒宗耆英生皆禀精文象殁则反舍于辰房乎公享年八十室中牟王氏尚书金部郎中澣之女继晋江王氏国子博士仁郁之女号太原郡君后公十三年卒自卒及葬真宗再遣中贵人以缗帛恤其家公无子一女前夫人所生三嵗而失所恃继夫人躬自鞠毓逮于筓字歴选良匹遂归谯公累封郑国太夫人贤明通书治家有法子即常山宣献公也公薨时方十龄而超异夙成克荷后事图书素业一以付之惟宣献公以文章道徳显赫两朝佐佑仁皇再登宰政号令风采为时宗工虽徳业所基本乎世阀而绪风克绍抑自外门景祐二年冬十二月宣献公奏防上前曰臣之外祖早事先帝在天府为上介在春坊为首僚际会龙飞待遇无比徂谢之日恩备始终官应定谥而故吏失于陈请二夫人配食复阙从子加赠之文窃惟圣朝敦奬世臣宜防襃贲非敢以臣备位辄觊恩荣是月制以太子太师禭章文庄公诔防告其第又以京兆太原二郡夫人追命告配室于时郑国方康寜在养躬拜纶函承顔显亲事光两族士大夫以为庆善之所及也洎宣献下世嗣子今龙图阁直学士某终养祖堂上承适重外曽冢庙继修常事自礼部以上浦城者则其邑有旧构佛祠勅号等觉禅院以为殖福之地又有施田以饭其净众今族孙进士倜主其世祀云杨氏徙建安且六世至公始显继以南阳文公其族仕者益众故尚书驾部郎中致仕赠太常少卿士彦皆公之兄弟诸孙也龙图君每惟宣献之志以谓公之赐茔宻迩都门安宅兹久而神道弗表非所以称累朝宠饰之意顾谓某尝学旧史前言徃行父祖之所逮闻也见咨譔述义不得谢又继之以铭铭曰
　　惟宋三世章圣初帝奥有真贤以相储贰储相谓谁杨公毕公朝之旧徳时谓儒宗帝旣继圣乃作毕命公老而亡不迨共政公之道义天子傅师公之操履朝廷表仪仕躐等夷政讥击抟闻公髙风俗以敦薄学者纷纭论义交错得公语言士有规矱公之云亡帝思旧勲宗无主祀女裕后昆敦恤其家干以王人孰传其业付于外孙宪宪外孙民宗国器京兆家书太史篇记浃洽旁罗遂用名世佐佑仁宗辅成至治养堂念亲欲报之徳顿首上前上为怆恻储师小君禭章诔防襃厥世臣贲于宗祏惟祖惟孙有徳有言孝承慈顔恩荣外门永锡祚嗣流其庆源殁而不朽清风尚存古之盛德必有识表繂于埏丽牲在庙公茔浚郊木拱周道揭此铭章来裔是告
　　龙图阁直学士修国史宋公神道碑
　　叙曰在昔官以世称而其事着见于后者独史氏之载籍存焉司马迁论著先人所次旧闻班固奉诏续父所撰前记皆因其绪业卒成大典后之言官守者称之谈世家者善焉国朝史官无常员惟时撰录所寄尤艰其选而宋氏二公载世典领其职起建隆讫天禧述祖宗创制致治之美洎真宗一朝实録时则尚书令燕国宣献公预焉自干兴至治平叙二帝成功盛德之事洎仁宗一朝实录时则贰卿龙图常山公继焉五朝正史二圣编年出于一门父子手笔可谓家世之盛矣传曰信哉其能成名也其常山公之谓乎公讳敏求字次道宣献公讳绶之长子也世为赵州平棘人曽祖符本州别驾祖臯尚书度支员外郎直集贤院并以宣献公任政府追赠太师中书令而集贤公又兼尚书令胙谯国公三世业履勲猷见端明殿学士邯郸李公碑志详焉公生十年而承家学摛辞防古早有过人者自经传所载师儒所传靡不旁通而浃洽而于唐世及本朝尤为练逹礼乐之因革官阀之迁次朝士大夫之族系九流百家之畧录悉能推本其源流而言其归趣雅为丞相宋元宪公所知从辟洛阳每访以故实太师欧阳文忠公领礼仪修唐史以公尝僚手书咨事自谓浅陋繄鸿博之助至于庙堂典故学者疑义莫不从而质之而后决初仁宗留意艺文参用名实寘公文馆英宗综核羣臣阅台省之久不迁者擢公修记史掌名命今上宪章百王礼文有所损益其论譔之选公未尝不在其中晚嵗付以史事未逾月纪草成与其长属奏御上特开资政殿服鞾袍读之终篇改容而谕之曰两朝丰功盛德頼卿等考求而发明之它日移疾告上方临集英防进士顾公不在列问左右宋某安否即遣中使抚问间数日又命挟医诊视仍召其子官于外者归省及以讣闻上悯然伤恻制赠尚书礼部侍郎勅府县应接其葬事皆特恩非常比也公以文雅被眷累朝才陞器使终始隆渥诸儒鲜偕最凡歴官起天圣三年乾元节以父任秘书省正字宝元二年召试学士院赐进士第庆厯三年以光禄寺丞充馆阁校勘坐赴同舍苏舜钦奏邸饮会出签书集庆军节度判官以祖母郑国太夫人髙年请解职留侍京师未几王文安公刋修唐书表公习唐旧事为编修官复校勘郑国弃养服嫡孙重去位仍许修书于家稍迁集贤校理歴通判西京知太平州入为郡牧判官开封府推官三司度支判官坠马伤足出知亳州召还充仁宗实录院检讨官步蹇不任朝谒特防蠲之由京寺七转至尚书工部郎中两以庆恩覃霈一以唐书襃赏四以考课进秩治平元年同修起居注明年知制诰同修撰实录今上登极陟兵部于时英宗大行梓宫在殡上封者请听宗室嫁娶太常议不可旣逾年又有言者公曰义服变而练可以嫁娶矣坐前后不类夺一官以知制诰知绛州未几复官召还修撰如故实录成拜右谏议大夫熈寜三年四月今枢宻副使吕公以言事罢御史中丞知颍州公以草制执政指所言易其词以进未旬日今御史中丞李公自秀州判官擢监察御史里行公言旧制博士以上再歴通判须奏举方得入台去年骤用京官议者以为非今又以幕职超拜恐弗循官制之旧即上还其制目因自陈目疾蕲解书命章再上以本官奉朝请歳中兼史馆修撰明年加集贤院学士八年特拜龙图阁直学士十年修国史其别使自校勘至右史两知太常礼院判登闻鼔院官告院尚书礼部开封府发解官锡庆院考试官契丹国信使洎陞从官歴纠察在京刑狱判秘阁秘书省尚书都省刑部工部吏部流内铨礼部贡院知通进银台司兼门下封駮管勾三班院编修宗正寺修玉牒官提举醴泉观再判太常寺兼礼仪院事洎知审官东院提举官告院定夺郊赦命官使臣罪犯编排录用勲臣子孙一为制防考试官四为殿后考覆官其专领则永厚山陵熈寜七年南郊皆为礼仪使馆伴契丹使河北祭塞河口编修阁门仪制蕃国朝贡条例详定元正朝贺仪注而省寺所涖多宣献旧服公嗣修其政有光前烈又掌均公建公牋记摄鸿胪卿护燕国公主兖王卫王葬事以疾不果行其论议则为礼官时少师石中立薨四十日而子从简又卒无他子承重嫡孙祖仁不知所以服公曰按司马操駮徐邈摄祭议是服宜三年郑康成注仪礼期出而虞防以三年是服可再制祖仁当解官因其葬制斩衰时三礼官执防不一判寺宋景文公独是公议陇西郡王李用和薨辍朝日通在太庙孟享不坐内公援石保吉故事请补其日徐国公主以驸马都尉王师约兄为侄奏官公执非是诏即正其名太常前上祧庙迭迁禧祖事巳施行旣而再三参定公言巳有前议不敢预闻遂免连书熈寜初转对上三事其一曰外官数易吏民疲于送迎愿久其职则考绩有实而恪位匪懈矣其二曰河陜举人以文词登科者鲜望因科诏令三路与诸郡列荐其行能特恩赐第则朴茂之士遝进矣其三曰顷年遣使寛恤民力减放役人而事务仍旧宜酌其闲剧省事増人庶几民蒙实惠其为修撰言馆阁四部书猥多舛驳请以汉艺文志目购寻众本委直官重复校正然后取歴代至唐录所载第为数等择其善者校留之余置不用则秘书得以完善也其论贡举请州郡置学官专职教导三歳科举取士三分以二分待糊名校试如旧式一分依元年赦勅州郡论荐监司审覈而后奏名太学则主判保荐并赴御试中格者附牓如此取之数路则羣材不遗矣秘书省论郊庙祝词语义有非当请命学士改定使河口还奏河北旱灾望蠲其夏租罢绛守言本郡嵗伐山梢八十余万其役特重请均三分一于晋泽二州以纾绛人其后官不数易太学三舍取士州郡置学官三路取百人繄公开陈其端也熈寜四年议入阁两制太常以谓此唐日坐朝之仪不足为盛礼宜削去之公请如唐坐宣政故事约阁门旧图量设仪卫以朝朔望诏可其奏今月朔朝文徳由此始也旧制台阁官被命别使即中谢后或废格公使永厚陵洎修国史皆奏复之观所举可以知其造次必于义而不失职守也其譔着则有书闱集十二巻后集六巻西垣制集十巻东观絶笔集二十卷属词谨严似权仆射论事简切似李司空训辞兼常杨之温雅篇什得元刘之清丽盖有湛深之思初宣献公辑唐大诏令未次甲乙公用十三类离为一百三十巻唐自大中世史记放絶载禩不传公缀集所闻续武宣懿僖昭哀六朝实录总一百四十八巻国朝都汴沿旧方镇府寺邸第闾里坊巷増易数矣人罕识其故处者公依韦述类例譔东京记三巻雍洛故京汉唐遗事洊罹残燬其迹熄矣公掇方志洎碑记所载撰长安河南志各二十巻奉诏编缉则有阁门仪制十三巻集例三十巻例要五巻蕃夷朝贡录十巻记当官所闻见与其应用则有三川下官录入蕃录春明退朝录各二巻韵类宗室名五巻安南录三巻元会故事一巻摭唐人物世系遗事则有讳行后录五巻纂唐文章之散逸巻部不伦者有李翰林集三十巻李北海集十五巻顔鲁公集十五巻刘賔客外集十巻孟东野集十巻李卫公别集五巻百家诗选二十巻复采晋唐人诗歌见于石者作宝刻丛章三十巻尝谓司马迁史记注解防牾学者罕通其义训悉取音义索隐正义王元感陈伯宣别注将仿顔师古西汉为集注及被诏修百官表续本朝会要删定九域志皆未克就呜呼可谓博矣公雅以善书称结字清劲得其家法前奉诏题濮安懿王王夫人神主书御制韩忠献公碑及当时公卿士人匄请题写被金石刻者多矣尝对延和上问宣献遗迹翌日奏七轴以献自公之亡未有继其书名者公姿宇浑厚乐易自得与之交久而益亲平居言笑侃侃不为邉幅表襮一遇事则毅然据正若不可犯者人亦莫窥其尺寸阔狭三为郡守皆以修书召去不得满嵗其去也民益思之喜甄奬人物前后荐士数百讫不为累郑国太夫人故太子太师江陵杨文庄公徽之之女文庄无子宣献逮公继主其祭事嵗时不絶尝欲勒碑神道病革犹戒其子亟成之家书数万巻多文庄宣献手泽与四朝赐札藏秘惟谨或缮写别本以备出入退朝则与子侄繙讐订正故其收藏最号精宻平生无他嗜好惟沈酣简牍以为娱乐虽甚寒暑未尝释巻早与仲弟都官君敏修文章学问互相开发子侄辈悉能奉循世范熈寜三年昆弟三人同年登科士大夫着为衣冠盛事公久在禁垣时叹荣滞而恬然裕处未尝以世务婴虑病中手疏治命止戒子孙勤约清白以绍世风幼子未官而推遗泽以及从孙兹又可以见其所存云耳母夫人常山郡太夫人毕氏故相文简公之孙公又娶其侄光禄少卿从善之女号京兆郡君室则姑子家则妇姑慈和静专济美图训前四年逝公以世教浸薄礼服简废特制杖期以称哀情言礼法者善之子男九人庆曽殿中丞匪躬著作佐郎二早夭尚贤将作监主簿正功大理评事表微揆方将作监主簿处仁始名女子二人适赞善大夫王佑秘书丞吕希纯并先亡孙八人焞将作监主簿燔煜爚防煇灼皆未官孙女七人长适太常寺太祝曽说次适白马县丞范祖徳五幼未有行公年六十一以元丰二年四月甲辰终于春明坊之适寝以其年七月癸酉管城县马亭郷东城原宣献公之右次旣矣诸孤泣血奉遗事抵仆曰先人平生相知之在朝者无若翰林范公洎公之久且深其也范公铭其圹矣今埏隧所表宜得公文以载于石二者盖先志也仆惟三纪交游趣舍不异仕宦出处亦畧相等懿文美行尤详其始末衔悲纪实故质而不文铭曰
　　皇世隆儒以文致治士陶其化超然特起荆山瑾瑜乔林梓或生远鄕或出门势遭时并出蔚为邦器庙堂彬彬台阁济济如古哲王思皇多士代有名家克济其美彼美常山族茂枝繁风流儒雅奕叶蝉聨鸿都秘馆由祖逮孙言论史经父子演繙惟宣献公辅翊仁宗议论闳远词藻深雄一时标凖万事中庸经邦贰政徳爵偕隆公践世职徊翔闺掖朝廷典章礼乐沿革祖述源流贯穿今昔闻其话言士有矜式宣献之文公实嗣之宣献之博公又继之宠禄方至谋谟未施徒留故事载在攸司公登史观天子所选考纪初闻赐对清晏袍服改容覧书称善圣言襃贲委成大典公疾不朝集英遣使挟医诊治召还其子公之云亡上嗟良史赠官诏不以常比马亭之东父祖有墓丰碑重屋隐然崇阜公穴其旁不百举步双螭相望揭于衢路公之遗风士所向慕公之令子克承厥绪君子之泽何有世数施乎无穷兹丘以固










　　苏魏公文集巻五十一
　　钦定四库全书
　　苏魏公文集巻五十二
　　宋　苏颂　撰
　　碑铭
　　太子少保元章简公神道碑
　　国朝登用辅臣尽循唐旧干德二年太宗皇帝始置参知政事以贰宰职六圣继承遵守不改自干德讫熈寜百余年间得人之盛见于国策者七十有六人或以文学进或以武功显或自右枢而叙陞或由夙望而入用或以台阁久勤而次迁或以藩州治效而超拜卿材国器相望于庙堂从而正宰衡执邦柄者常什七八焉若乃耆德宿名体备数器政事为良吏表儒学为羣彦先出入藩朝旣劳且旧有如故太子少保致仕赠太子少师魏郡元章简公者几希矣公讳绛字厚之杭州钱塘人其先本危氏案崔琳姓苑危姬姓也后封于新世久寖微秦汉以来虽有仕者未甚显大其一支着临川郡之南城县世力农以财雄鄕里唐季江淮防盗充斥公之曽祖讳仔倡与其兄全讽鸠合鄕人即所居立壁垒逺近依以为援中和五年破黄巢之党栁彦章于象牙潭天子以全讽为抚州刺史仔倡信州刺史吴王杨渥克定江西抚州降吴徙江都信州奔钱塘遂易元氏生公祖讳徳昭武肃王称制用以为相官至右仆射兼侍中晋国公晋公九子其八廕补王官幼子讳守文入朝中咸平进士第官终大理寺丞知白州公之考也公幼孤流寓江湖卓然自立向学不怠九嵗谒荆州太守孙公冕面试三题以神童荐于朝贫不克行十八拔开封进士荐廷试优等以声病降同学究出仕廹于亲养不遑择禄调楚州淮隂县主簿嵗恶蟹蝗害稼民户诉灾转运使按状以为无损公亲履田畆覈实蠲租上不能夺是嵗楚之四邑独淮隂民免转徙之患鄕贡再上擢乙科授江寜府观察推官明道旱灾江淮荐饥官发廪米为糜淖以哺流民公职其事躬自给视饥病者数万皆得以济大尹李康靖公安抚范文正公上其事召见改秘书省著作佐郎连知吉州永新通州静海二县或以治剧选或以干裕荐并书课闻于朝擢江西转运判官职罢愿试繁郡会天台水溢城郭漂溺千余家被命知台州至则出公库钱即民故居作庐舍令自占期三嵗偿所逋又甓其城牐其门以捍江涛之患自是水不败城郭代还权三司度司判官属甘陵兵旱之后道殣相望庾无见储责在度支公为之校耗登调盈虚转它州赢粟给助其乏逾年出为江西转运使奏除一道民籍丁钱贫老者蒙利尤多皇祐三年广源侬蛮防二广守漕皆坐失律免官朝廷旰食为择使者就加公直集贤院充广东转运使始逾岭径趋贼冲躬相隘险濒江建水砦数十缮治诸州城楼堞戎器纎悉如法上闻特迁一官歴两浙河北转运二司盐铁副使擢天章阁待制知福州治平初拜右谏议大夫以给事中知应天府兼南京留守徙河北都转运使过都陛对奏陈中外利病英宗皇帝面称之曰论事者无如待制忠朕弗忘也神宗即位进尚书工部侍郎以待制换集贤院学士是嵗迁龙图阁直学士知广州时南方嵗凶盗炽州郡多故凡五嵗中连徙越荆郓三州皆兼一路使职未至郓召入翰林为学士公早以文学擅而久更吏剧负其夙志虽簿书填委而未尝辍简编舍翰墨晚遇知巳之主翺翔禁复得以摅发其蕴故制书诏令纯深温润切于事理至于一篇一咏徃徃出人意表秉笔之士以此多称美之加又抒思精深长于应猝初景灵宫诸殿落成须上梁文诏以属公薄暮受命黎明奏篇上上深赏激都下竞传诵之明年知开封府满一嵗罢兼侍读学士未几权三司使坐属官遗火焚省舍落所兼学士无几何复职领羣牧使熈寜八年冬拜参知政事公自预政每进对上前敷奏详悉曲尽诚欵诸公论议或同异公无所委随惟正之助而谨畏慎宻虽对子弟未尝及省中语也上雅称公文词高妙近世少儗足为朝廷光采虽在中书犹欲以辞令诿之每蕃夷书诏必令视草而后遣越三嵗告老于上曰臣年政七十矣愿乞残骸归故里前后表请面陈至逾十数上敦谕再三又遣中人持还其章他日谓曰闻卿子耆宁孝谨好学今使之校书崇文以畱卿二朞公惶恐固辞不获旣而谓亲友曰上恩如是非孤臣之福自兹吾不知税驾之所矣元丰二年春太学起虞蕃诏狱扳公尝以族人伯虎语博士孙谔风祭酒补小学教谕辞逮耆宁名捕甚遽公骇不知所谓入诉于上曰耆宁幼失所恃未尝跬步去臣左右父子更相为命二十余年矣仓卒对狱实虞非意愿纳臣平生禄职以赎其命使即讯于家事之是非轻重一切听报上恻然许之御史犹胁廹伏辜又诣府第以簿急责公公不复视遽取笔答具狱曰御史所讯皆是遂以本官出知亳州初狱成或谓公曰伯虎补职且半年耆宁未捕前数日方知以白公是岂有祷也谔又未甞造请安得私语事此一言可以自辨公曰吾大臣也旣以告上矣今若自明是前言不尽也岂有大臣对上言而二三者内省无愧复何辩为卒无一言及之至陛辞上察无它赐坐慰劳曰亳若非便易陈许可乎公谢曰旣蒙保全不诛又使择地其敢自便若圣恩不遗得支郡如颍足矣即命改知颍州曰一嵗即召卿仍使服金艾如学士以宠异之明年加资政殿学士知青州诏许入觐遂留提举中太一宫公志欲休老章又十余上告病者数四一日上临讲迩英特召公面谕曰卿志力未衰尚可备左右勉为朕留进读对曰西夕余景无几不幸颠仆而去或溘死不得归骨先陇即目不瞑矣上深喜其诚至四年以太子少保致仕旣辞上曰卿预政中立不倚比有间言者朕自知之今旣罢去无嫌可营居京师且便耆宁仕宦朕当助卿费公曰臣有吴中敝庐倘可售即如诏旨特命二子分领鸿庆洞霄二宫俾居家就养行次畿县又遣中使赐白金千两戒以早为还都之行其恩意终始隆厚如此旣至吴脱略世故不问家之有无优防宴乐吟咏情性超然若出风尘之外后三年薨于家寝讣闻辍垂拱朝一日赠太子少师初上覧遗奏谓左右曰此表必元某自为者即日驰内侍问诸孤法赙外特赐百金戒其家集平生所为文章来上凡四十巻藏于秘阁公生大中祥符已酉终元丰甲子以天圣丁夘登仕以元丰辛酉纳禄起州县歴中外华要而至丞弼自著作佐郎十三迁至尚书工部侍郎官制行换正议大夫五易封爵至魏郡公凡九镇藩郡而兼一路安抚钤辖者四六经使任而江西河北皆再至入朝典领台阁诸宫观更践省府揔十一职所至皆有治效而闽广京兆善绩尤着至今人犹称道之以二品致政耆老富贵康宁考终夀七十六在仕五十八年修洁寡过保躬全名善始令终世鲜其比薨之明年某月某日葬于杭州钱塘县某乡某里去祖茔几里所夫人太原王氏封某郡夫人蜀郡王氏封某郡夫人并祔公茔二子长即耆宁今为某官次耆弼某官兄弟孝谨善守门法敦睦友爱未尝相离出入动息如公存焉二女一适尚书司封郎中李平一一早卒五孙延祖似之早卒绍京绍直绍孝并假承奉郎公生始孩稚頴拔不类常儿乳保尝负之过佛室见所谓观音像者輙喜笑若素所熟又指黄巻中普门品经欲持取去家中止之则啼号不已闻者嗟异以谓宿习之说不妄也性至孝自幼服勤亲侧不懈晨夕太夫人尝寝疾寖亟公忧悸不知所为黙祷于天愿以已代亲所苦怳然若神示其象已而遂愈洎太夫人弃养服防毁瘠葬祭不逾礼制昆弟六人及子孙未有官者皆用公廕补入仕又市良田以赒族人之无禄者自少长拊存周至卒无异言其孝友敦笃行义如此公少歴艰苦周知物情儒术吏资葢得之天赋非勉强所能及接物极和易与人言洞然见底里至临事则严毅立断下不能以毫毛欺绐在江宁摄治府下二邑戢狡吏抚疲民治誉蔼然钟山有民妻诉夫夜醉归道为仇人折足至家而死公黙察妻泣不悲遽使归聼命旣去隂遣吏蹑迹见与一浮屠笑语立捕系一讯而得奸状实浮屠私其妻期是夕会于家旣至夫寝觉而遽起为所戕卒寘于法横山王氏子恃富不法常贼杀不辜里民目为王豹子莫敢与校一日因事追下狱公数其宿负榜杀之邻里亲戚莫不称快永新土豪龙聿者尝诱同里少年周整饮博以奸胜整千缗凖其上腴田以偿直初犹代耕输谷嵗久遂割占其田整母方知博事讼于县则母契存焉于州于使者至挝登闻鼔皆不能直公至母又以告公视契一言以辨其伪聿具伏归整田或问公以何见其伪曰始视契日月在母手印上是必得母他牍尾印以续伪契问之果然一县惊叹以为神明其典州使部不为赫赫名察见吏民隐慝纎悉不差然意本在寛情旣得则纵舍不穷其细故未尝以文致人罪有狱集十三巻揔五十五事观其书可以知公之所存皆得于平易忠恕也公病世俗靡薄朋友道防尝后巳以从众故与人交久而益亲人皆称公长者还吴日与乡闾耆旧相过从遨逰江湖处布衣野老间无辨也内外扫之日初无吉疾无治命嗒焉顺化人以为吉履之报焉公之薨也门人某官某状公之行以告于太常考功集议諡曰章简其葬也今资政殿学士龙舒王公铭公之德纳诸隂堂举是二者可以传不朽矣而嗣子犹以为未也曰状藏于官府铭置于泉涂见者葢寡礼令有碑揭于神道可以耸来世之观聼也谓予早与公周旋尤详行实假文以劖于石言念畴昔音旨如昨追而叙之一二可记公之在翰林也予方在朝廷每训辞之下及应用手笔碑表诗歌多得覧观其体制深重章句清裁传在人口皆出新意由是知公之文无所不长也又尝与公持论前言往行讲寻源流或推究天人善败之应互叩其所蓄往往更相推许由是知公之学无所不综也昔公使南海当宼钞之余经画尤多时予邕州从父守英州御宼亦与有劳尝云方宼之去也东广生聚无不被其毒者非惟獠虏之遗孽抑吏卒乘乱剽掠甚于贼锋无能摧郤者洎公之来也戢兵保民咸有条画饥冻者得其衣食流冗者复其居处与夫驱除俘馘之劳殆不侔也由是知公之防民弭患之功逺矣公之得谢也予方谪麾横海相遇都下留连眷眷几不忍别遂媾姻好至诚悃愊不以先后改观此又知公笃于旧故虽古人之所谓久要不忘者何以过此故予尝怀之未始忘也因孝嗣勤请得以详其实告于后人亦公之雅志也铭曰
　　元出于危其原自姬始有新邑世久寖微南城之族力富农赀逮公曽门遂显于时曽门弟昆殄平孽虏临川上饶析唐符土上饶入越从事伯府授氏承家实生公祖宪宪公祖遂相钱塘克大厥宗九子骞翔大理逢辰词科奋扬徳厚位卑再世其彰其彰谓谁宫保是嗣特起江湖拔出羣萃方进孤童不污下吏平津经术再登上第试政州县惠弱锄强上嘉治行寘彼周行中庸万事勤劳四方有威有惠一时之望入陟公台神皇所简曰惟汝贤恨用之晚公亦感慨倾输诚款恳辞异数惧将不免讼兴璧水谮起蚳泉刋章横逮朝聼惊諠上察非意公终不言去位未久朞年复还公屡告老章逾十上召对迩英一一咨访诏宠其归道涂赉饷官其二子使归就养公旣还吴丘园是居朝昏湖峤左右琴书耆老过从肴尊宴娱安时处顺冥然化俱公葬武林反祖旧服坟阙崔嵬江山重复过者下车敬瞻乔木诵歌遗德清风肃穆
　　钱起居神道碑
　　仁宗皇帝濬哲聪文临御嵗久朝廷治定天下晏清虽天德高明神机黙运人不可得而度思然迹其可见者虚怀纳善乐闻谠言天圣中诏复方正直言之科庆厯初増置谏官御史之员于是抱忠怀道之贤博古能言之类策虑愊臆倾输腹心启沃圣聪日月相继一言寤意则襃扬奬进聼用无间其逆防拂心诋讦过正则优容曲全甚者黜而复用终不以言废人故四十二年之间近臣尽规众职修理朝无阙政理絶名言士有特起遘辰杂遝并进登仕宻位公台出此途者葢十七八焉非特竒才异伦间出一时实由天衷乐育奬而成之所致然耳于时有若故起居舍人直集贤院知谏院会稽钱公越自朝行入奉大对受防察问五千余言推原天人指切时政天子亲覧称叹移刻考官奏第三书异等超擢台郎试守藩郡士人传槀遍于海内咸以谓仲舒之渊源刘蕡之切直刘向之发于至诚郤诜之对扬天问复见于兹时矣先是真宗皇帝景德中再辟六科公之先君翰林公襃然首举庆厯初公之亚弟端明公复中兹选后四年公又继之一门之美前世未有当时诗人咏歌有贤良方正举父子弟兄同之句士大夫载述以为衣冠卓异焉公讳彦逺字子髙系出钱塘吴越武肃王之裔曽祖讳元瓘晋天下兵马大元帅嗣国王薨諡文穆祖讳倧逊位于其弟以王爵为东南面都元帅国朝累赠太师尚书令中书令父讳易少举进士名动京师歴内外制典两朝书命累赠太尉妣盛氏江东着姓太子太傅文肃公之族属追封平阳郡太夫人公弱嵗而孤与仲氏侨居辇下执防尽礼奉养太夫人温凊弗怠刻意家学至于大成初以赏延再命将作监主簿三迁大理寺丞景祐五年登进士乙科签书忠武军节度判官公事贾许公任御史中丞辟为推直官许公预政继职者奏留倚其绳正朝列辞以四推狱官不当越职寻出通判明州在郡摘州卒谋亡窜海外者鞫会稽累年田讼数十人两郡称治遂以太常博士应诏迁尚书祠部员外郎知润州六年秋九月也是冬涉春京畿旱灾天子责躬诏访中外得失公旣以言见擢虽在外官而怀不能已复奏防三千言上塞诏意是时江淮嵗歉丹阳复苦蝗孽公募民捕掘蝗子以常平粟计升斗易之焚瘗殆尽复上其事遂着为令又平粟中价贷下户计司以为专命损上责所由备偿余直公请归罪守长金山寺主僧承前宣勅补授郡官待以客礼公至令班诸寺僧首廷见不与交语旣而寺罹火灾其徒讼库钱干没持贷籍欲汚郡官公立命焚之止坐僧罪奏厘甲乙为禅林尽革宿吴俗信巫郡官妻病巫俾出钱十万祷神请命公竟坐巫诈欺境内神祠非祀典者期一月毁撤率诸巫习医自业钱塘缮江堤转运使调木石诸州逮润报以越数州科敛其扰倍常遂止是时籍宣毅卒京步军司使者留诏须越军至同遣其众籍籍重迁公为奏就选官部阅给舟载其妻孥以西他州籍兵过城郭骚然至或罢市抵润则关外巳具粮糗薄暮舍止晨炊径度城中莫有乱行者治迹表诸道八年秋召还拜右司谏嵗中迁右史帖职公自以逢辰遇知已之主居得言之地夙夜惟念知无不言言无不尽其宻启显奏凡八十余章深动明聼今摭其十数大者足以见经世适变之画有过人者其言毋数赦曰三嵗郊霈盛夏虑囚祖宗之制不可阙自外非时曲霈不宜屡下启小人之幸择牧守曰请分望上中下州为三等上等政府择才其次吏部选任又其次依资注拟増俸以表显覈实以陞降则四方平理可待也慎名器曰文武近臣陛下宜周知其才否稍取其功状图列于别殿燕闲省覧凡遇除授案见劳恶而赏诛则朱紫自别矣侍读待制宜立定员如舎人学士格其劳臣久外当襃进者别制美名以宠之则流品分而中外辨矣议取士曰贡举法弛士不循操检宜下诏戒饬俾知所畏有不率者屏弃不齿则佻薄革而亷良进矣议法制曰法令者一民之信也不宜以小害而妨大利数有变更逺惑民聼格式者立事之纲纪也惟稍増损唐旧今律令并行则一朝之典宪备矣宫省出入宜着门籍以谨谁何卫士犯法不觉有刑不可以近臣而轻其罚则奸萌自絶矣议职制曰谏官御史旧聼风闻言事近稍沮止请举行天禧诏令所以广人主之聪明而防壅塞之弊外戚非任邉剧有显效不当授以军职所以慰三邉将帅之心大臣年至尚冒宠禄望优加名数聼其致仕所以全君臣终始之分出疆使介循次而遣苟非其人或为逺方轻鄙望加遴择无俾失辞取侮劝农之官职事不修请立考课法以垦田户口増损为殿最则吏知本而民勤力矣古者外官更代有圭节鱼符之信今则新官执勅赴上州郡别无信验请如旧制复降信勅庶几四方有所禀承而絶诈妄也监司案察自有常矩近之奉使者多事邉幅专愎不通所至鞭笞人吏信任险巧州县颇罹其毒望严加戒警俾修实効议黜陟曰赏罚之行惟均与信前年宋祁误进册告王拱辰等荐举非其人并坐罢职守郡今拱辰等巳迁用而祁犹滞留进奏院宴会馆阁职事被黜者十数人今吕溱巳陞擢同坐者未复望悉推恩以示均一内王洙尝以学术侍经幄望亟召还旧职其论朝政阙失曰先帝严涂金之令所以戒滛侈而敦质素也今近戚服用出入宫禁渐不可制宜谨旧防抵工匠法其弊当自絶也京师无名土木劳民费财望戒内外不急修造及佛祠神庙悉皆禁止须财力稍丰取旨兴造方今天下兵籍十倍祖宗时望遣使搜选罢其疲癃择精锐以实禁旅官司冒占逾制者悉罢之州县白直有虚名广占者宜着定限数溢者悉放还南亩商胡决河累嵗不塞议者欲简力就功此尤非便谓宜重责水官等预计确实功费政府议定然后起役则一举而成效见矣河北义勇巳习兵技属嵗荒徙望诏诸路招谕续食遣归以窒啸聚之渐内侍黎用臣黥原恩除环卫官致仕是罪人与周行劳旧均礼宜仍籍示有以惩肃景徳寺病僧言死而漆其尸寘旧院宜依浮屠法焚瘗郊外以释羣惑凡此并当时刓弊事有甚微而干国体议者或以耳目所熟或以流俗所蔽或以权戚所阂置而不问公直据利害不恤羣诽先事开説为上指陈或言入即行或播在台阁开广圣聪补益民务者多矣又有事系刑赏下情不得上通国宪抑而不行公以为利病较然傥言者不为绳直则抑郁徼幸终不复辨方朝廷厌西兵旣许议和元昊用事野利大将梗其谋延州青涧城使种世衡遣间王嵩谍杀之由是和议遂定延帅抑不以闻会世衡卒其子古诣阙直其事时延帅方长枢府登闻院遏不得通古以书述本末抵公公即为言朝廷按覆得实赠世衡观察使录古上县簿尉郭承祐籍旧恩至节钺领殿前亲兵旣罢为宣徽使出知应天府希恩欲留职内院公三防摘其宿负以为爵位过重犹深玷国体即日诏趣承祐行杨怀敏先职皇城不觉卫兵惊挠宫寝出为沿邉安抚又坐妄言虏事不实罢安抚犹总塘泺入奏迁延幸进旣而擢入内副都知公累章弹击及请间面陈诏录章示之令却还本任犹不行再言小人傲忲难恕朝廷纲纪须振于是责授三陵副使权幸由此知警议者谓以片言移人主之意古人以为难视公之举则无间言葢至诚悃愊圣聪察见如水投石不极不止耳于时中外泰宁上方图垂世诒燕之防一日内出手札访近辅公即日上对复数千言箴时之阙纎悉无隐皇祐元年春廷试进士公为编排官上御后庑手书博学二字赐之四月获麦后苑观三朝宝字训鍳图于内阁特旨召公预坐并赐本如近禁公精于治道每预昼访占对详尽时以京师久隂诸路大水上封援洪范传下人有谋之应愿深遏恶源消隂沴长阳德言甚切至未几步直张安挟刃埋謻门欲有诬告公因事入对上犹记前章语慰谕嘉纳面赐五品服是时安南交趾窥伺邉隙忿争细故戎泸蛮啧言妄有徼索公以为此必蓄异谋将构外患请预择守将亟徙东南重兵先事制其渐可以厌服后二年邕管有智高之变朝廷经制戎泸几数十年方帖然其前识逺图补患消难之效又可见矣天子方诹咨眷属待以不次时论亦谓纳言鸣玉髙议庙堂阶术在前步武而至矣呜呼天不俾夀年止三十七以其年季冬寝病某日终于司农之官舍讣闻上为嗟恻诏录其孤移恩于次壻张升卿释褐许州长社县主簿非常例也仲氏方尹京剧趣办襄事以明年正月已酉葬开封汴阳乡从先公之次隧夫人丁氏故相晋公讳谓之孙某官拱之女累封苏国夫人某年月日逝于子舍合祔公穴四男子勰翰林学士朝议大夫燮朝奉大夫通判临江军龢朝奉郎通判陈州临以滑州韦城县主簿卒官三女长壻奉议郎李之邵次即升卿今为朝请郎知泰州幼西京军巡判官沈述孙男十三人杲卿宣徳郎东美瀛州防御推官朝隐承事郎并前进士鲁望端已承务郎夀朋德舆廷硕賔王伯言君鱼邠老汝士学进士业孙女十人壻皆士人曽孙男女今三十一人公之风度器识奥学精艺趣尚超俗文章尔雅凡所著述其科举应诏之文为士人传诵外得遗稿摭为十五巻名諌垣集故友龙图学士宋公次道叙之详矣惟钱氏世自武肃王宅有吴越方五季纷扰羣雄割防擅胜兵僭称号戕害生聚毒甚涂炭独吴越一方包贡不絶朝廷防命恩礼如平时元帅避贤逊位有季子之节忠懿王最先入朝防邾仪之襃弭乱戢兵恭顺不失隂德有后今为信然故二家子孙累叶显赫近世罕伦翰林君继三世冞入之荣简在圣衷光昭前烈而霜露之感嵗时不愆以谓宰木已拱而丽牲未建以某于公平日从防之旧朋好尤笃嘉言美行皆耳目之闻见将图金石之刻表章门阙之路以文见属义不得辞感旧思贤托铭叙意其辞曰
　　钱氏自唐跨有吴越属时纷披羣雄僭窃惟彼武林世载纯节遘我皇运首朝帝阙吴越五君东府逡巡退栖会稽贻庆后人掌武惟子二惠惟孙贤良方正父子弟昆赫赫仁宗孳孳求谏司徒朅来大廷利见制防五千奏篇称善封章八十沃心无间惟天生德惟圣知贤荃宰契合药石功宣时亨运徃道巻名全承家有子嗣德昭前徳有报矣神所劳矣考室构矣门闾高【去声】矣春秋时思祝宗孝告巳禭九章将陞四庙言曕乔梓在汳之阳夷山拱其后京水溢其旁谂堪舆之宿兆非豨韦之能祥观金石刻兮过者必下积善之裔兮德音不忘















　　苏魏公文集巻五十二
　　钦定四库全书
　　苏魏公文集巻五十三
　　宋　苏颂　撰
　　碑铭
　　资政殿学士通议大夫孙公神道碑铭
　　有宋四朝耆德之臣资政殿学士通议大夫兼侍读提举中太一宫兼集禧观公事柱国乐安郡开国侯食邑一千六百户食实封三百户赠银青光禄大夫谥康简孙公墓在汝州襄城县永安鄕某里孙氏世为赵郡人自公之曽祖赠工部侍郎讳澄而上皆居平棘死则葬其邑祖给事中集贤院学士判西京留守御史台赠工部尚书讳冲以官终洛阳因葬襄城父赠银青光禄大夫讳旦徙占颍昌府长社县子孙遂为许人公以元祐二年正月壬午薨于京师嗣子承事郎愭护防南归卜其年五月庚申祔于祖茔之次越四年春愭袖公履歴功状泣诉于某曰愭罪逆未殒已毕祥除而终鲜兄弟独任宗事行当去逺坟墓重惟先人之大行大节则有今右丞相髙平公所撰德铭存焉然而石纳幽堂人莫得见谨案礼令官终三品立碑墓下今螭具矣敢縁平日之雅请文揭于神道使得终事死无憾矣某辱与公游且三十年昔官同省后位同列出入趣舍亦多同者纪述遗德可无言乎公讳永字曼叔生十年而失所怙大父爱育置之子行再奏守将作监主簿庆厯二年服祖重毕自列于朝正其三代而官之诏换试衔六年擢进士第补汝州襄城县尉所部列荐迁襄州宜城县令考课改著作佐郎转秘书丞太常博士歴知蔡州确山县公吏事明逹民情隐伏方俗媺恶靡不究其纎悉一有教告则民信而服在襄城修保伍相司之法而宿奸侨寇为之屏逺在宜城复长渠灌漑之利前后太守为之表章用水多寡之节刋为定令至今不改在确山立两税输纳之限不烦督责而编户相戒应期自集嘉祐二年御史中丞贾公荐公文中御史诏且下矣以母钱塘郡太夫人钱氏髙年不当任言责力辞不拜未几三司奏选为京东西淮南三路寛恤民力公所至询民疾苦得其弊在乡户吏主持物务及漕运缓急轻重不均致有亡家破产之患因考辑众论斟酌裁定着为成法上之朝廷颁行诸路皆以为便韩康公帅环庆表公管勾机宜文字英宗即位迁尚书屯田员外郎转都官府罢于审官格当注逺官亦以母故求任筦库时大司徒韩忠献公当国擢公提举河北籴便粮草逾年召为权发遣三司开拆司公事治平三年诸王出阁建府选公为侍读神宗初潜好学不倦一日出新录韩非子属府僚雠校公进白曰韩非险薄刻覈背六经帝王之旨愿勿留意神宗曰録此聊以备藏书之数非所好也明年升储以公为司封员外郎太子舍人神宗即位拜工部郎中充天章阁待制主管三班院案条束吏躬操簿籍凡有员阙取选者绩效髙下到选先后预铨次之至集注日依名唱授无复争讼出为陜西体量安抚使时诸路旱歉使者四出转粟以哺流殍公会所在仓庾军食之余悉以振赡故民頼以全活者为多值有中旨捕送叛人景询族属入西界者不以赦原公言陛下新即位首布大号恶逆者犹蠲除之縁坐者反不宥非所以考春秋谨始之义而取信于天下也歴河北陜西都转运使是时以邉用不足解盐市马别为一司外台不得干预公奏曰盐马国之大计使者耑其柄旣无统苟为非法孰从而制之耶熙宁元年秋迁龙图阁直学士充秦凤路经略安抚使知秦州时有布衣上书言邉事称防擢为判司书写秦凤路经略司机宜文字执政亦以书抵公言其才至府首谈恢复熙河之画公谓之曰边陲方静若无故搔动恐变生不测非敢闻命也遂宻防其非便旣而青唐族兵压邉境谓汉人将锢我青红盐之利公遣副帅刘昌祚驰徃喻以无是事酋豪聼命而去防新建刘构堡失守有劝公曰此帅事也戮其偏禆可以塞责公曰居敌必争之地孤军絶援兵法所谓不得而守者也尤人以全已岂将帅所为乎縁此斥去吾之幸也后竟从坐降授天章阁待制知和州三年四月以提举详定熈宁编勅兼知审官东院召还又命为契丹国信使属执政建议复肉刑事下编勅所公辞日面奏曰刻人肌肤深害仁政汉文有所不忍陛下乃欲行之何也上曰事固未决需卿北归乃定后竟不果行寻复学士出为髙阳关路安抚使兼知瀛州河决贝丘瀛冀诸郡尤被其害民户赋租前以灾伤已尝倚阁而州县拘常平法坐视流离科催如故公累章论曰臣言与法盭用事者所不便非出独断则一路之民流亡无日矣特诏从其请仍命发廪粟以助救防白沟界河常患北人絶河捕鱼巡检赵用擅引兵北渡焚荡其族帐故致数侵略境上邉郡为之震恐上闻至遣中使宻访虚实公奏南北信好无间隙但縁赵用侵暴生疑正用罪则无事矣执政继以书问息耗公答敢以一门保无他后北人军连珠等寨亘四十里谋起舟师邀邉臣会议公立遣使谕以邉吏冒禁巳系狱矣隣邦何至轻动耶答曰若罪人已治能以糒醪犒师立自归矣公命霸州遗而遣之用本沿邉安抚司所辟公虑其衔前隙复致生事遂便宜易置皆中机会有防并塞城寨官虽非所举亦聼自辟六年加枢宻直学士权知开封府畿内新行保甲训练之令縁案教所须多出编户有诉贫不能办者它官司皆拒不纳至公受而言之稍惩其弊七年春降授龙图阁直学士提举中太一宫兼集禧观公事再以亲疾求补外出知颍州又丐闲局以便晨昏改判北京留司御史台八年冬复旧职遭母防去位元丰元年服除判军器监有司患皮角不足以给造作奏重隐匿不输之科亡頼辈因此搜剔告讦至及妇女首饰者公为之请应私有皮角使人得鬻于官中度者善价售之不堪者仕其货易自是材用足而告讦者息矣冬十一月拜河东路经畧安抚使知太原府公三为邉帅务以安静为治常饬守吏谨约束毋得妄起事要功以速祸败故二境帖然戎汉未尝有相侵犯者时谓公寛以得士心信以怀异俗真治世之良帅也三年秋以判将作监召明堂礼毕特拜太中大夫充端明殿学士病不任朝请得提举嵩山崇福宫逾年起知陈州蔡渠水溢将冒城郭居民惊扰迁徙避溺者不可遏公躬自临视先严禁盗之令讫水退复故安居如昔虽匕筯亦无失者在郡兴葺学舍督教官躬课试之程于是礼教行于乡党矣京西初行保马监司趣其期冀速赏格公谕民诏限本寛不必预蓄宻奏监司违法病民之弊有防诘责使如前诏七年移知颍昌府八年覃霈迁通议大夫永裕陵役兵数万转运使请雇民舟车运许汝诸州常平粟输陵下州各数十万斛公言方佃作时调人牛数万不能无妨农之害防入而获免今上初即位太皇太后临朝共政诏求直言时政之阙公首陈保马保甲免役钱三事最敝愿一切罢之籍见马军复监牧如旧募保伍之材勇者为兵行前朝差科之政今上皆嘉纳之冬十二月诏除工部尚书兼详定役法今左仆射吕公右仆射范公大资政韩公实并命也一日召对前面谕以雇役大率上户太优下户不易所以专委卿等详定是时故相司马温公首议变法命官杂论其所宜未就而温公薨或有异议欲用输钱雇役公力陈不可状及法成多合所议元祐元年三月迁吏部选法拟旧以功过及荐者多寡为差公曰以荐者差其髙下是教人奔竞以干荐也乃定选阙惟无过有荐者不限多寡以到选为差次人皆便之未几以痼疾辞位封章连上明年正月进资政殿学士兼侍读罢选事提举中太一宫未及拜命以不起闻制赠银青光禄大夫公为人外和内劲出于天资其论议平易施设务循故常不求诡异之迹事或悖于义虽逼以山岳之势亦不为屈然亦未尝矫抗形于言色故入领台阁出典州郡职事所及知无不言言无不尽其要领前后有论数十事其尤著者初归自歴阳陛见日上问近执政建青苗助役之法将以纾民以为便否对曰法诚善矣然强民出息输钱代徭不能无重敛之患若用以资经费非臣所知也初禁仓庾吏受赇满百金则配为军京司府史有犯亦如之谓之仓法有司奉行极于峻宻上常问公曰仓法之行吏尚为奸乎对曰强盗罪死犯者犹众况配乎上曰若尔将纵之乎对曰人但畏法而不能革其心虽府吏臣亦不敢必其无犯它日有败露是臣今日面欺也赴并门日上询方今时务所切公言军器监造作倍常外议以为将有事于征讨夫兵非轻用之物鲁众仲有弗戢自焚之戒汉魏相有兵应者胜之论安危祸福之机不可不慎也上曰兵备不虞若宼戎无警朝廷岂有轻动之理卿言是也公之开陈世务切劘上意多此类也熈宁中言利者欲使都城市行输钱以免直初下开封询究便否掾曹议无不便公亦循例书其纸尾后躬访民间多言不便诏公与今大资政韩公同体问利害无何韩公出守河阳公独任其责时方行市易抵当法贷民钱以期限输息下户有取贷及期不能偿而自裁者上颇知之一日遣中使宻问姓名而提举者惧先罢免月出钱万缗矣它日公复对言市行之筭下逮锥刀之末有变其名号以昧上耳用事者知之劾奏公前书府议无不便今乃异论言不以实意在沮挠新法用是罢府河东以监牧废地招置弓箭手养官马习戎事公言应募者皆流移侨寄旣非武断乡曲之人又无爱恋闾里之意不若罢之以养正兵便忻代二州产盐苦恶不可食转运使司旣立监临増亏之格又重盗贩透漏之科巡检兵吏由是得罪者甚多公奏盐民食也不可禁兵武备也不可阙今以恶盐累防兵非所以固圉也是数者皆当时所甚患而言事者畏缩不以闻公极陈其本原深悟上聼先帝以公东宫僚旧待遇特厚凡有所陈皆加意复熟虽或行或格而察公悃愊无它益以信任初病不任朝亲遣上医调诊六命近侍问安否且宣谕云欲与卿议邉事何日可出尚虚枢宻员以待公辞不能兴恳请道宫以就颐养又遣枢宻副使孙公临问所以欲去之意公具言其状上皆从之前歳疾再作太皇太后命内侍赐御膳视所苦旣罢天官锡服升班皆如尚书及薨特遣内贵人存拊其孤赙以银绢各一千又命中使护防归颍昌府并勑颍昌汝州共办葬事其恩礼始终近世未有也公自少敏于文词尝从诸生肄业西京国子监公私试常在第一尚书公谓之曰洛阳英俊所集尔年少不宜多上人因不复令与诸生员校试自尔每有制作众皆传诵学问之余游思书画特妙行草喜晋唐诸贤帖临习逼真当时士大夫得其尺牍藏去以为珍玩碑志不得公笔子孙以为不足有集三十巻藏于家初忠献公之知公也因得其诗稿读之叹爱称誉不巳一日相见慰籍如平生谓之曰公贵人也遂见引用储僚之议它执政未有知者忠献公出其文稿示之咸曰真舍人才也曁公声称大显皆谓忠献公为知人公善与人交开懐见心中无町畦间以谈谑言婉而中理所与游者多一时伟人然于是非当否不少徇情以此或有忤时因之龃龉公亦不悔故更利害歴夷险未尝芥蔕于中心其内行尤笃与诸父之党友爱情至有无共之人不知属之亲踈也二妺以寡归养视于家教其子学以任子恩荐大甥李氏子而以张生犹未及公病亟语愭曰遗奏当先之幸上哀怜泽及张族吾目瞑矣后卒如言公娶京兆康氏某人之子封许昌郡君先七年而亡三男伯慥通直郎季悦并先卒仲即愭也五女一早卒四适人壻将作监主簿朱得象长社县尉谢愔谷城县令王士彦宣义郎通判施州燕若材孙男四曰佾曰偓并承奉郎曰倚承务郎曰俶尚幼孙女八人三适人壻曰蕲县尉张道承奉郎吕仲衍宜芳县令韩奕贤五幼曽孙二人曰计曰评惟公言行操履见于行事者葢畧得其大要顾鄙言未足以发其蕴微窃伏读某日赠制曰事上见不欺之诚治民多可纪之绩此可以见公之忠诚着于朝廷矣又读考功諡诰曰内外以爱民利物为心平生无怨仇不足之人此又可以见公之行义信于士大夫矣若是则不朽之大名大迹皦然自显不待刋之金石乃见其美实然则墓之有碑其来逺矣姑防次其所见闻者以塞孝嗣之请铭曰
　　赫赫炎宋明明神宗绍仁遐武继英烈功朱邸初开皇僚妙选孰主画诺孙公康简康简之进司徒所知擢于逺仕寘彼通闺始信其言再试之吏绩着王家明称国器公自幼龄嶷然大成文传西学名动留京初仕州县不污卑贱苟利于民瘵勦匪倦其在省台知无不为及迁御史力以亲辞左右东朝导扬三善书斥刑名经崇训典干龙天飞风云会时光华禁序启纳忠规入辅出藩在逺如迩陈戒佳兵深明治体元丰末命二圣临朝召彼故老服在大僚考工典选议役修令新书旧章自我而定凡公所言邦本为先罢租两市息警三邉人谋近计我图长利议虽屡格事迹遄济先帝知公悉心匪躬公旣感遇相亦惟终虽极九迁不登三事上思遗直宠加赙襚頴川公乡襄城公藏三世之墓茔阙相望坎堂有铭延道有表岸谷或迁令名不朽
　　皇城使李公神道碑铭
　　原武李氏冑出陇西成纪自西汉前将军广始着其邑涉魏晋至隋唐代有显者在晋则昭武王暠以英姿伟度防有梁秦是为唐室始祖王别子之后有魏尚书仆射冲以文学端亮振名一代其裔孙君威仕隋唐至礼部侍郎是尝集东晋至陈隋八书为南北史未竟而子延夀卒其业者其后失官居郑卒于荥阳县之野舍子孙遂占籍焉其居原武者曰颙颙生光光生元超并殖产不仕为乡里所敬元超生赠左骁卫大将军讳兴咸平二年冬契丹举众内寇以东班殿侍从彰国军节度康保裔戍高阳关护一旅之众与宼苦战而援兵不至军败死之朝廷赙防甚厚录其一子为西班殿侍即公也公讳枢字仲讷始七歳受父官以材敏精辩称于所部未二十年七迁为东头供奉官歴巡辖南雄韶州香药马递铺监郑州贾育山采石场仁宗初预修永定陵勤最于侪等自殿直擢泾原仪渭州镇戎军巡检徙三门徃来催驱盐纲赵僖质公罢枢密副使出知河中府举监本府酒务嵗课溢九千万方是时元昊以灵夏反陜陲用兵右职之任事者以数百人公籍籍有声班行中帅府争欲延致之初从客省使知鄜州张亢辟为本州兵马监押特旨兼主管驻泊军马公事召试弓马策略中程补阁门祗陜西四路经略使夏文庄公奏改都监再任移庆州淮安镇都监管干东西谷寨会泾原经略使夏公安期奏复瓦亭寨以援原州德顺镇戎两军请以公为驻泊兵马都监从之嘉祐初用刑部尚书李庄公应诏举提防广南东路刑狱广源蛮侬智高入宼广帅仲简仓卒不知所图即以事移公公寘其家曲江独与子昌龄间道赴难在重围五十六日出竒制变贼卒不能胜事平自内殿崇班阁门祗迁供备库副使充广南西路钤辖故太子少保元公时为转运使三奏理公于广人有大功一官赏薄不足以称其效于是又迁西京左藏库副使满秩超拜供备库使知仪州以治行优异擢知镇戎军就移成都府利州路钤辖代还例当进秩上书丐移以加赠父一官诏可又用工部尚书知广州余襄公辟命以文思使充广东钤辖就加康州刺史恩数并视三路英宗登极转左藏库使归朝迁皇城使管勾本司神宗覃恩换贺州刺史充本州团练使累表告老请致为政上察其精力犹强职事无废面谕令再任乃谓亲友曰予慿籍先人余烈遭遇四朝繇冗从无尺寸功伐次迁使持节得备宿卫年过七十有蒲城之敝庐可以佚老而天子仁恩弗忍遽弃尚使充位未遂素志虽然异时若死牖下从蒲津先人之墟墓亦不失其愿也熈宁四年年七十九卒于官所诸孤护防西归以其年九月三日葬于河中府河东县陶邑鄕仙观里骁卫将军坟之左次遵治命也公为人外和裕而内劲挺遇事无剧易处之皆有条理议论平允人不能以非义夺善与人交其游皆一时俊杰尤尚气节不为炎凉易操素善种世衡及废免劳问周防厚于平时世衡谓人曰自吾之黜不改故旧者李君一人而已自岭外归骤苦失明名医髙手咸曰疾不可为也时有蜀川道人李士宁者言事颇异一见公曰是类有隂德者疾自当愈后强治之果如士宁言夫人韩氏某官之女以某年某月卒葬某所继夫人谭氏遂州观察使赠太尉廷美之孙崇仪副使赠左金吾卫大将军继伦之女封某县君子男六人曰棻今为中散大夫知邠州曰昌龄三班差使曰蕖某官曰某官二未名与昌龄皆先亡女九人一学浮屠为比丘尼早卒六已从人壻曰某官张毅某官赵寅某官薛昌图某官鲍朝賔某官闻人通某官高宣某官刘济孙三人曰佐某官曰伟曰仅并某官曽孙几人曰垂用公遗恩今为某官先是卫将军殁后六十三年嘉祐六年某月公举其柩曁母夫人永安县太君朱氏葬河中得故相王荆公文载于碑公之葬也又得荆公之亚弟平父铭志其墓可为尽礼而尽孝也而诸子犹曰未也以谓志藏于坎人不得而见之日月旣迈则懿行伟迹久或不传而吾亲所终官在令当立碑若得铭揭于道则其传不朽矣谓仆与中散君同年进士不为无素因以事迹见属仆昔者一拜公前固已高其行义又闻平父尝称卫将军死于国事公以才谋显于邉镇中散君以词学取科第求解所居官服亲防盖亦一门之美事也因记其书斋为忠孝文武以表之诚欲叙其始卒以示后来然有雄辞大笔着于前虽欲文之亦难为工矣姑攟摭前言次而诗之所以成孝子之志也铭曰
　　李着陇西鼻于广祖系逺族分别占原武原武裔孙曰卫将军以死勤事不屈契丹公嗣厥武籍西班服劳六纪遂显厥官爰初奋迹间关小职见称巨公谓当逺蹠解池督盐贾山伐石课溢平时人亡苦役旣徙陜陲方起西师计台帅阃辟书屡移泾有戍卒叛逃外移数出侵掠捕輙窜驰公以名购得而杀之州人德公久益见思鄜守患城议徙山北命公帅师版筑勿亟曽不逾时崭崭坚壁四路开府副帅治军戎事毛宻动必咨询用其逺谋遂集成勲狱囚杀卒夜出为变公掩获焉帅欲章荐坚辞不请恐吏受谴漕台亡金搜牢甚急公曰不逺当在近习一徃即时羣偷就絷淮安近胡熟羌喜乱隂破其谋邉遂无患瓦亭当冲废久复建招怀初附悉如旧贯南使五岭刑清盗迸贺有大狱株连侪等轺车即讯重系半挺活死千余恕吏一眚侬变内侵封康道梗进逼广城帅军不整悉以诿公使当凶犷躬先士奋介马驰骋外断重围中如沸鼎缒卒突门得贼要领遂辟南闉人安市井贼梯云飞我箭火猛攻具尽摧丑徒莫逞将寻海道潜谋越境公曰归善彼有健令使子昌龄间道徃请合谋出竒荡焚棹艇腥臊夜遁海隅遂静有来自贼纳之不疑稚弱弃道拊如婴儿由是疲人赴之如归事已论功昌龄居最公曰吾子此亦何頼军赏虽优子独不逮公初进官使者屡言功厚赏薄岂足劝旃再命増秩俄亦召还送者隘途涕泣留连再领西州仪及镇戎二邦惠化夷汉怀风昔守用间谍挠其中今悉斥去逺近附从昔苦平粜边储荐空今逢乐歳囷仓积充总兵益利政成恺悌人图其像配昔贤帅广管飞章辟公副贰天子嘉之恩逾常比众謡交人浮海且至居民骇惊争出避地公曰变情吾所尝试此必奸言尔众毋避仓场夜火独驰一骑亟徃视之火亦随翳于是广人伏其强明知有预备邑居用宁还朝奏功恩留辇下典领禁城匪躬夙夜封章告老上为慰籍七十九年犹不得谢公方壮时筑室于蒲期以年至归佚吾庐志卒不就人为欷歔考终视履又何慊欤峩峩新丘在河之浒大笔摛词镵于沈础烝烝孝嗣事靡不举谓铭旣藏人孰与覩维彼丰碑揭于大逵载琢斯文饰以螭庶几遗德显扬于时用慰孝嗣终天之思















　　苏魏公文集巻五十三
　　钦定四库全书
　　苏魏公文集巻五十四
　　宋　苏颂　撰
　　碑铭
　　二乐陵郡公石公神道碑铭
　　某尝为史官躬覧国籍伏见祖宗列圣进用辅臣其选至遴虽轶才伟望或夙遭际会巳知其可用矣然犹举于众试之以事功实着见而后命之太祖皇帝以神武定天下左右将相皆文武大勲犹曰宰相须用儒生仁宗皇帝临御歳乆英豪羣萃后先命相谓学士曰前王求贤于梦卜朕为取人望盖圣主任辅相为天下公不以已私进退慎重如此居其位者有不得人手考简册之所载洎士论所传闻事迹之显著者于乐陵石公仆射少师父子见之详矣仆射自太宗皇帝潜邸歴藩僚府佐者十余年逮天飞已践左右省时谓不待资级便当入辅初政然卒以湘潭之劳陞近侍参宥府从征太原乃进上枢少师以功臣子早得名位更真宗仁宗两朝文林词禁老于近班乃预政事故主明佐良克有始卒魏郑公所云君公显号臣荷美名其是之谓乎谨案石氏之先胙土于卫邑相国于汉世都督于晋代其后自赵徙温隋唐以来又徙河洛今为河南府洛阳人唐客省副使讳质赠太子太师太师生幽州节度判官讳延威赠太傅太傅生处士讳继逺赠太师太师生仆射讳熈载字凝绩少长五代戎马间独守先代为诸生周显德二年举进士宗伯尚书窦公俨称公所试赋有致君育民之志擢置上科自是声振京洛间韬光待用不应诸侯辟命建隆初太祖受周禅太宗开侍卫府召公入泰宁军节度使幕为掌书记尹正京邑奏为府推官昭宪太后特召入见即日拜右拾遗充职再转左补阙幕府文书畿甸牒诉悉委参画凡经裁处皆合上意旣而遭太师忧方议墨衰权夺适有飞语闻朝廷遂格出除出为忠武军掌书记再徙崇义公识度沈逺不以内外为间参赞如常僚太宗践极之月召复衮职上方搜择天下贤俊黼藻人文之化命公同知太平兴国二年贡举号称得人故相司空张文定公翰林韩公丕给事徐公休复皆进士甲等也未几梅山蛮獠寇湖外偏师南讨以公权知潭州军州事督军戎拊疲瘵逾年湖岭悉平入为尚书兵部员外郎充枢宻直学士歳中以本官兼职同签书枢宻院事学士签书院事自公始也四年车驾幸河东迁给事中充枢宻副使继元衔璧即行在进刑部侍郎充职如故五年制授户部尚书充枢宻使公以纯诚结主更试中外入为心膂出为股肱夷险一节上心知其贤欲倚以为相故位秩屡进自尚书郎才二朞升省座而素苦足疾至是稍妨朝谒上亲至枢宻院视医灸久之赐告居家将护一日所苦浸剧乘舆幸其第问劳如平生勅上医旦夕诊治又赐手札有忠孝之事众所闻之之语又曰火艾久逺得力亦当大灾观诏防恳恻如此属任之意可知也公益畏盈满累章乞骸辞情切至上不能夺八年秋特制超拜尚书右仆射听解枢柄国朝故事不歴平章事未有升端揆者上以素有爰立之属故以授之宠数虽厚而疾不加损九年正月某日竟以不起闻上哭为之恸即日徃临其防罢朝葬礼皆加常等诏赠侍中有司諡曰元懿上悲叹累日顾谓侍臣曰熈载事君之心可谓纯正无它适当委用奄忽至此深可惜也近世执政旣罢而卒车驾临视亦自公始咸平二年八月诏配享太宗庙廷庆厯某年加赠太师中书令兼尚书令追封代国公夫人清河张氏南阳郡太夫人继张氏安定郡太夫人皆以子预政推恩也二子长中孚早逝次即少师也少师讳中立字表臣生十三年而仆射薨居防如礼天子欲速官之一命为西头供奉官早服名教不为绮襦事折节读书从诸儒游诵六经百家言作为词章如老成人十八献文阙下换光禄寺丞赐朝散服咸平三年以殿中丞入书馆为直集贤院属时右文天子修盛德之事君臣歌雅颂之音播四海内相杨文公一代英才主盟斯文公与中山刘公筠颍川陈公越成纪李公宗谔游其藩更唱迭和合如一律朝廷每有论譔公与诸公常在其选而公尤勤铅摘中外书无不请校有疑舛不轻涂抹一经其手四库以为善本入尚书省为员外郎以祠部判三司理欠慿由司以刑部赐银青服兵部充盐铁判官迁郎中以礼部判南曹移户部勾院仁宗即位转户部充史馆修撰纠察在京刑狱天圣四年以吏部知制诰同知贡举歴谏议大夫给事中景祐元年入翰林为学士转礼部侍郎加承防兼龙图阁学士于时公践台省几四十年近司要局文武选部无不总领朝廷典章文物无不综练两禁杂定见谓议论有余而未尝矜已上以为长者可用四年拜参知政事在位谨文墨循故事不求赫赫名明年罢为户部侍郎资政殿学士判尚书都省久之加大学士兼提举祥源观庆厯四年告老于朝以太子少傅致仕皇祐元年迁少师其年八月某日薨于私第享年七十八天子废朝有司归赙如礼太常諡曰文定夫人张氏先亡后夫人王氏封太原郡夫人七男曰居简少以文名显诸公间终太子中允集贤校理曰夷简大理评事曰昭简太子右赞善大夫皆早夭曰从简国子博士服公防甫五月以毁卒三女子长归孟氏次范氏次沈氏七孙男曰祖仁祖贤祖元祖方祖良祖温祖冲惟二公父子相继逢辰得位立朝有勲节祀大烝易大名其践掦如此若其操行履方士大夫所称道者又可得而述焉仆射事太宗由府从事至右相更中外筦枢极恭乃职一乃心造辟而言奉制而行是非好恶无所顾避上深詧其忠实委任眷待终始不间时论称其长者事继母牛太夫人服勤竭力虽躬负沈痼无一日废定省甚则扶杖而前不见疲曳之容母弟终防欲还本宗公曰在同亡别岂如存之事不听其去分赀保任与同气等其在官也主平恕通简居显要不异小职时事剧易一切倚办待士尽礼敬出已上者不能屈在下流者不使怨志欲成就人物表甥故参知政事赵公昌言少将二亲依公家躬为教诲授书学文至长立遂以大显素善梁县令萧守勲后贫困公分禄以赡及卒遗四子诿公悉为婚姻不失时如萧之存亲族之孤寡不能立者聚而衣食之僮之吉凶不能举者悯而资给之闻公之风者叹慕而则效故赵公作铭以叙其事曰公忠孝恭义惠全德具美求之古人无间然观斯言则公之行实可悉矣其家政门法盖有继述者焉少师乐易寛裕出于天资行不为崖异仕不为苟合操修施为惟才分是守自解褐挂冠未尝去朝廷淡然安所职凡领二十官五学士皆久次平除徊翔禁省几遍而不处急流平时比牒并肩或子侄行多躐取右职独无一语咨叹对上前有所问但援故实沿革复熟讲解听上裁可议者谓真得儒臣体在政府时有启奏不显斥是否或见听纳终不漏一言内制除命多不传稿其慎宻不近名如此故平生寡过惟在外制日一坐举官不如状夺修撰纠察属员旣不多取名又能协和与众故未尝为人所訾怨盖古所谓明哲保身者欤善与人交凡游从无亲踈贵贱先后辈相与宴饮笑语谐隐亹亹不穷终无一言忤物尝以论议小戻杨公退而移书引咎自责不逮及相欢如初乃已家素饶财少时悉听诸父昆弟掊取一不问有无所羡即用为賔客饮食费晚年产入比其初才二十之一亦不増殖惟待俸赐以为养退居遘疾医药殆不给仁宗知之特赐银三百两及薨第舍无存者防事待赙而后具世称其清尚书宋景文公评之曰如公才能门阀使之少事声利蕲党助啬先赀徇务近时则亟显而易富今舍是不为非蹈道者莫能辨其得失虽然初若偃蹇难进卒以长者大用是何耶圣主知人明而进贤之道广也呜呼二公之进退所存见于事业者又若君子之泽必在其后殁世五十年而显者盖寡其有待耶元祐中予为吏部尚书尝言于上仆射太宗功臣少师仁宗执政其后嗣独一孙祖温陞朝籍名臣之世宜蒙襃显祖温自尔稍见任用今为朝请大夫利州路转运判官乐陵之裔其庶几乎石氏自唐占数河南世墓皆在洛阳县宣武原二公继封乐陵郡亦不去洛薨皆归葬焉仆射食实封一千七百户为侯爵其葬也以太平兴国九年四月十三日少师食三千七百户为公爵其葬以皇祐元年十二月某日二冢并祔太师茔之次穴子孙从葬者又数世矣阙垣之松槚森然如林荡矣朝请君旣承祖重每念孤立寡兄弟惧弗克胜后事惟是修饰坟墓表章遗烈可以塞嗣人之职谓予尝有言详知本末砻石禭道求文以终其事其请甚勤至于数四故不得辞铭曰
　　宋有良臣世席台宰文学彬彬吉士蔼蔼运属勲华相惟元恺君臣一德旦暮千载西枢东府谋谟亮采武律文经光天之縡懿行清规为时模楷四朝百年遗风未改猗欤乐陵之宗德音如在艺祖天飞羣龙翼随朱邸元僚风云并驰渐阶记室试剧王畿神功求旧协赞惟几南抗州节殄獠平夷北从戎路俘元走奚奋庸宅揆同仪鼎司虽稽拜衮卒配烝彛于戏元懿之勲一何巍巍章圣治定仁皇继圣乐善好贤询咨旧姓英俊并逰义理相应鳯掖銮坡代言书命徊翔二纪不絿不竞终以夙望参毗大政难进易退委逺时柄归老都门考终顺正是为文定之行后终有庆盛矣二公孰亢厥宗象贤是继克绍余风田园将芜门阑益充巩洛天中三世丘封维祖维父坟阙相通维孙维子堂构斯崇载铭隧路丕昭世功呜呼乐陵之茔垂裕无穷
　　秘书丞赠太师刘君神道碑
　　惟刘氏世为望族盖二汉享国歳久分王子弟几遍天下千余年间小宗别子枝离析或显或晦散在四方而河间之胄自章帝之子开始胙王土传国久逺遂居河间之乐成王之十世孙通仕后魏封乐成侯乐成今乐夀是也乐夀之族其别有四一徙尉氏一居饶阳一在平昌一畱故土不去其后尉氏有仁轨以功名显饶阳有君良以孝友闻平昌有蕡以文学髙第名重当时惟乐夀之子孙最多至以刘名乡其仕者或入朝为郎官或入诸侯幕府无甚逹者侯之裔孙曰缋避地迁安陵以财雄乡邑而不仕宦安陵今曰将陵永静军之东光县累世葬其地曰五德乡遂为东光人缋之四世孙曰崇少长谨厚轻财好施予乡里称善人有子曰盛克继父业盛之子曰温潜德乡闾号称处士处士之子曰格力儒自奋治左氏春秋兼通公羊谷梁二传景德初契丹入宼瀛关郡督士民城守以功补三班奉职试书判入等改吏铨选终沧州观察推官生三子长曰允恭治毛诗次即府君也讳居正字安行季曰居业并承家学举进士府君中天圣二年丙科歴大名府馆陶棣州阳信二主簿阳信圭田之入素厚然无见土大姓有占名输租以庇里役者府君案实履亩取租无土者皆除其空簿使归役籍郡官初哂其迂且疑其独异它日讼起旁县扳援证逮连坐者千余人始悔不用其言迁汉州军事推官用荐者改秘书省著作佐郎知青州博兴县兼兵马监押剸剧析烦治为一道最邑之富民李氏子以常与进士乡贡使气任侠隂结贵要以张声势至使郡大吏移书县官蕲善遇之府君得书立捕于庭下防其前后不法事李叩头汗伏听命请自新遂戒告而释之或谂曰得情不治无乃惠奸乎对曰知过能伏释之所以劝善于是或者又叹其恕而有教就移道州江华县楚俗喜讼虽健令决之尽理犹耻不胜则又赴诉于州于使者前后相望浸不革府君则悉索新旧案牍剖析开譬使之晓然两造皆慑栗而止监司知其能多以它郡疑狱属之若衡阳谭氏讼家产事累劾不能竟府君一讯情得不复异词自是逺近信听狱讼为之衰息至嘉祐中有令曰黄照亦以防信得人其里民为之謡曰我民无忘前刘后黄至今东南人犹能诵之凡世之言吏治者莅事明察或喜于得情而以不失有罪为能持心平恕或狃于不忍而以省刑纵出为允是皆中有所徇者不中情实遂成偏党之蔽若乃明恕两得切近人情察见奸伏而舍其旣徃不自以为明治有威爱殁且二纪而人犹怀其德此其实迹明效见于事为者非夫至诚不疑内恕及物其能致是乎府君夀四十有四官秘书丞自江华千里鞫狱衡阳遘疾考终于官舍时康定元年八月初十日也夫人陈氏都官郎中希古之女先府君一年而逝生二子伯挚嘉祐四年进士甲科歴监察御史御史中丞尚书左右丞中书门下侍郎尚书右仆射今为观文殿学士知郓州兼京东北路安抚使仲周六幼不育女子四三适人壻曰梧州司理参军梁谘某郡尹之才某郡唐灌一幼亡孙男四曰跂雄州军事推官前知郑州管城县曰蹈奉议郎早亡曰迹越州会稽县主簿前监国子监书库曰路右承务郎孙女三壻曰右承务郎蔡蕃韩诚右承务郎赵仁约曽孙男七曰长吉长庚长守长厯长言长广长书而长吉长书皆右承务郎曽孙女未嫁此其家世源流之逺非积德之报孰能盛大如此乎府君好学敏文词平生所着甚多以早亡弗克编缉放失之外今有论议诗赋杂文总若干篇嗣子类次为二十巻藏于家少好书籍初模范二王后兼采唐人用笔法有得其行草帖者至今犹藏去以比李西台建中其笃学多艺虽出于天资然亦家法所渐有自来矣府君早失怙恃昆弟敦睦敬上抚下家庭雍雍世故饶财其弟年少好逰数欲析产府君弗忍亦不能夺辞所分又不得因受临津田数百亩隂畀族人佃之终不取也及官阳信买渤海田占于郡籍而躬未尝一到其歳租亦以赡族人以坟墓所在爵里惟称东光府君性庄重寡言望之若有标置而即之甚温训子极严或勉以一子盍少纵之耶答曰政以一子故不可不尔耳其亡也子才十龄夫人之季弟孝若从行在旁伯氏得讣自蒋陵走五千里抵衡阳与孝若拥孤舆榇归菆东光佛寺其孤茕然服衰寓外舍乡人共哀之伯氏曰吾弟孝友不欺鬼神所鉴岂止是而巳也士大夫知者亦曰斯人世着德义其兴未艾也熈宁四年丞相为御史谒告于朝自东光奉府君之柩自将陵迁大王父母王父母以八月庚申同葬于郓州须城县卢泉乡太谷山之阳将陵故茔封植久矣比歳数有河患乃谋改卜三世同圹用甲庚壬穴山阳重冈水出辛兊地合宝典语堪舆者咸曰刘氏其不亡矣初丞相自御史至中丞五经霈恩累赠府君自尚书屯田员外郎至通议大夫夫人自福昌县太君至颍川郡太君由执政洎元祐四年明堂恩两赠处士君太子少保妣倪氏北海郡祁国太夫人推官太子少傅太傅妣李氏陇西郡崇国太夫人府君太子少师太师夫人颍川郡康国太夫人又以宰相初拜赠处士司空妣卫国推官司徒妣定国府君太尉夫人庆国七年以殿学士郊恩赠推官太傅妣韩国府君太师夫人燕国三世墟墓以一品封域崇台筑阙如今丞相殿本邦歳时展省以牢醴奉祀又得造浮屠于茔侧勅号将陵寺曰崇先承庆须城寺曰昭善崇报每歳兴龙诞节得度净人如例追崇显赫极人臣之荣非独稽古之力抑孝诚所感神之听之信不虚矣府君殁世三十年而葬有故太常少卿任公粹为之状故参知政事元章简公为志葬之二十有三年又有今龙图阁待制赵公君锡状其逸事以告史氏于时丞相镇天平之二年将勒铭神道假文于尝僚某某与丞相逰从有素望府君为前达虽未尝接迹固亦讲闻其德义矣然于阀阅葢有不知今考三公志状与所闻皆合故得详述其本末以慰孝嗣追逺之志而系之以铭曰
　　公侯之兴有来自逺源流深长支实蕃衍武穆文昭不兴者鲜盛德有后虽微必显奕奕刘宗肇于沛丰河间乐成汉魏再封世逾十八爰逮司空系胄蝉联庆钟在公公以学仕文科丙第资适逢时儒雅饰吏婉娩通闺徊翔中秘德厚位卑光流后裔有行有言乡党称贤不取中赀无占虚田明见隐匿仁寛宿愆人谓隂德其后信然英英冢嗣国之硕辅据鼎庙堂拥麾帅路故国新邦便蕃宠数维孙曁曽禀承厥绪大谷之阳有封若堂坎庚壬申三世之藏葬以士礼朱芾银章祭则三公衮衣黼裳遗风余烈有铭在穴耽耽梵宫峩峩石阙拱木成林丰碑象碣于昭德音绵祀无絶
　　陇干姚将军神道碑铭
　　皇城使雅州刺史姚君兕与其弟西上阁门使英州刺史麟旣葬其先府君三十有五年矣会天子熈宁十年冬十一月亲郊肆赦推恩在廷得以追贲先世如故事于是列上府君前此所赠官加赠某卫大将军制书始下伯仲相语曰着令三品得立碑墓左我先人以忠义死于国事关陇莫不称其大节虽壮年凶阏不克终其功名而吾兄弟幸得承绪余班朝列防国厚恩漏及泉壤者数四矣然而丘墓未表神道不严非所以旌功烈而崇孝思乃状其阀阅丐铭史氏时予适与英州同使临潢每接绪谈必及先世因得详其本末遂揭辞于螭石云将军讳宝字某家世五原人父讳某少以武健称其挽强中逺葢有絶于人者故乡里皆以硬弓目之羌戎与相遇輙惴栗不敢校景徳元年曹武穆公玮守镇戎知其可任召与语曰若知六盘山西良田万顷久陷虏疆若能以力开拓归中原则世为邉圉将不亦善乎于是发私财募五原子弟千余人大城陇干遂辟其西境四十里筑垒其傍土人谓之姚氏堡曹公嘉之为四寨民兵巡检渐完使南牧隆消河有劳闻于朝廷未推赏而卒关陇之人咸谓功显名晦必将有后繁衍之泽其在将军将军好学知书长于骑射以翘勇继父任前后降党畱生羌破烟景云等畨部功力居最守将连章荐其材武仁宗皇帝召对便殿擢左侍禁陇干都巡检时元昊负固西师连年不解将军独乘一障志期自效康定元年春贼欲由东沿州乘夜寇邉掠近山居民将军得其要领隂募死士至期伏隘路纵贼入境居民悉迁避他境贼无所得旣归伏发皷噪迎击斩馘首众其获生口悉畱不杀亦不自言功由是邉人叹服而谓有隂德前后大小三十余战皆为先登体被数十创而勇气不詟亲友或勉之云数以孤军当贼锋万一失利饵敌何益异时遇寇冝稍居后殿以竒谋破虏足以邀美利不失为良将也将军以谓凡被坚执锐者望敌闻声便当奋击何暇自营顾虑而以躯命为计乎苟不负国家虽死寇雠吾得其所矣定川之战泾原副帅葛公怀敏与虏较者十余日官军不利将军同陷于贼朝廷恻伤优制赠某卫将军厚恤其家官诸子弟者几人是役也虽军帅失律偏师不返而杀畧戎马破荡区落葢亦相当自是元昊势益窘矣未几遂有纳降之请则诸将死战功不为薄呜呼古所谓名将帅者或建殊功或立竒节或自致富贵或不脱患祸葢义之所在不以胜败为重轻若将军起疆陲捍邉圉虽不能俘戎首覆虏巢以成其宿志然躬当矢石卒死虏境顾其平日自誓之志是岂苟免以蹈不义者耶古人所谓援枹皷立于军门使百姓皆加勇焉者其将军之谓乎其后二子以才畧相继取贵仕七孙皆用战多补官抑由忠义之训贻谋来叶卒如陇之人言云耳夫人同郡杜氏实生三子仲曰熈早卒兕麟孟季也累封夀安县太君以熈宁八年二月终于秦州季子官舍其妇德家范具于泾原帅龙图阁直学士王公才叔之志焉将军以庆厯二年冬十月二十二日殁于阵以明年闰九月某日葬于朝那县中安堡陇络川之北峗社夫人后亦合祔其圹铭曰四序殊时五方异土霜秋气劲崆峒人武夏戎不庭王师濯泾有帅有士作我长城在章圣世武穆作帅殪迁拊明威肃遐裔帅之爪牙姚出良家开斥土境革戎为华仁宗伐叛平阳血战将军从之卒同死难我虽弃军虏亦遁奔帝念邉戍复许称藩人道所贵曰生与义义苟有在死复何愧攘狄惟雄尽节惟忠世亦有人继成显庸矫矫嗣子能济其美并收战多偕取荣仕天子亲郊推恩在朝再颁防典贲彼泉蒿朝那故里泾水之涘丘坟在焉过者必止陇人有言姚为壮门功名才武父子弟昆定川之殿众怀忿怨视彼雠方终期荡殄请碑道旁以警诸羌忠义所激人思奋扬












　　苏魏公文集巻五十四
　　钦定四库全书
　　苏魏公文集巻五十五
　　宋　苏颂　撰
</div>
    <div class="pagination">
<a href="苏魏公文集_page38.html">上一页</a><span>...</span><a href="苏魏公文集_page34.html">34</a><a href="苏魏公文集_page35.html">35</a><a href="苏魏公文集_page36.html">36</a><a href="苏魏公文集_page37.html">37</a><a href="苏魏公文集_page38.html">38</a><span class="current-page">39</span><a href="苏魏公文集_page40.html">40</a><a href="苏魏公文集_page41.html">41</a><a href="苏魏公文集_page42.html">42</a><a href="苏魏公文集_page43.html">43</a><a href="苏魏公文集_page44.html">44</a><span>...</span><a href="苏魏公文集_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
