<!DOCTYPE html>
<html>
<head>
    <meta charset="UTF-8">
    <title>渼陂集 - 第 42 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>渼陂集 - 第 42 页/共 42 页</h1>
    <div class="content">
　　○渼陂镇重修石桥记 

　　渼陂镇在县西三里许人有数百家因住陂水之上故自古称为陂头云镇之西南七八里有胡公庙庙下泉水涌出东北流灌溉■〈禾巴〉稏之田又合诸泉水流于镇之东南锺而为陂空洞阔远可行舟楫唐杜子羙诗所谓半陂以南纯浸山者是已陂鱼羙可已痔漏故名之曰羙陂云羙字从水后人加之也元末兵起盗决堤岸取鱼其水散出流为数支不复为陂矣其一支北流经镇之东复转而东流入于涝水当镇之路冲处为津岸高不可径涉昔人甃石为桥一巨空以便行者屡敝屡□至是复敝镇民冯荣辈修之既成告于县令西平王□君曰羙事也不可无记其请诸渼陂大史云予少年□闻父老言成化己亥镇人杨公讳诵者以乡举士为□县令谢政家居尝重修此桥且以名其孙焉□考旧石记乃成化甲辰□民冯敬辈为之绝无一言及于杨公不知其何说也即以成化甲辰计之迄今嘉靖甲辰六十有一年矣往来车马□无虚日桥之敝坏无恠其然不有更作其曷可行斯役也用石视昔益多桥则益固功始于甲辰冬十月越明年乙巳春二月功告成□□者有四人焉不具书书诸碑阴而巳呜呼百余年后复有四人者出焉何虑乎桥之或敝也夫此渼陂者□□之奥区也自有子羙之议而其名益着□□□□磊落之士想慕风景思一游赏不可得宋□□间县令张君伋尝筑空翠堂于镇之东南冈上自为记刻诸石堂今废而石存焉每一登眺南山苍翠举在目前风景万状难以具述予非镇人也心切爱之尝自谓渼陂山人云自罢官归里舍踰三十年老且衰矣苦于赀乏不能买一亩之田架数椽之屋倘徉其间以偿吾兴尘鞅束缚不能脱去可鄙可笑不独困于赀焉尔矣故于石桥之作因并述之以纪吾过 

　　○贺邑令主君序 

　　西平蒙宇子王君以乡进士令予鄠者甫半载余矣抚台东厓翁公移檄劳之其辞曰操守无失干济可观□有司具彩币羊酒以皷吹导之政事堂所以磨砺顽钝皷舞豪杰之要术也邑中缙绅父老罔不嘉悦请于渼陂子以言为贺惟蒙宇子之莅予鄠也谓民者赤予率教则已是故以平易近之吏者手足不隳不蠹则已是故以仁礼驭之未几有疑其涉于宽者君闻而笑曰有是哉人之不我知也吾之所为宽非纵弛之谓心吾于是盖有画焉条约立而纲纪正赏罚操纵咸由于我而廉以操之诚以动之公以主之明以决之民无敢犯吏无隙之可投斯亦已矣若苛刻焉恃聦明索隐微察见渊中鱼因以桎梏人则吏民何所措手足乎不惟不可直亦不忍耳若是而有不率教之民有隳蠹之吏是侮弄我也尚可以赤子手足视之乎吾何惮而不齐之以刑也蚤夜自画求无负子斯焉耳矣邑中于是翕然称之盖未几而台檄至矣渼陂子闻而叹息曰东厓公之神识有以哉有以哉未久坐于庙堂进退人物以辅太平之治者其昉于兹哉然予观于蒙宇子之所画者宽猛相济宰邑之良规也盖其伯兄棠溪君起家癸未进进士仕为大同郡守致其政而归其得于家庭之讲授者有如是哉由是而持之不移行之无倦大慰鄠民之心以来贤能之荐应召而兴不为监察御史则部主事矣缙绅父老尚图所以展贺者宁独如今日巳哉至于藉言输悃复以相托渼陂子固不得而辞也庸拭目以俟 

　　○明故将仕佐郎河南汝宁府儒学教授致仕前文林郎直隶新河县知县王公墓表 

　　予曾祖知县府君公之祖也父处士翁讳锡予祖高年公之仲弟也母孺人葛氏生两男子公其长子云讳佑字辅弼年十二三予先大夫中宪府君为县学弟子员公从而受大学论语寻受蔡傅尚书入为县学弟子员成化辛卯先大夫举于乡是时公二十有一岁矣督学副使伍先生岁试之?之廪禄而曰诸少俊无埒王生者公自是益苦于学学日益邃每台试辄在首列然自丁酉至丙午每乡试辄不利弘治己酉予获随公入试滥与解额公乃复不利乡人于是无弗叹息称屈者云壬子夏处士翁弃飬公处困乏极力襄事人咸以为难而公则欝欝然心未慊也三年丧毕至乙卯秋公年四十有五且当岁贡矣乃入试闯然高举乡人于是复啧啧歆羡以为不可及也其年冬被疾甚危不能北上会试己未春会试下第公自念太孺人老在堂乞就教职以便□飬获授山西蒲州学正云蒲州去鄠五百里风土相官迎太孺人居之欢乐焉州士多俊伟奇异者顾差惰耳公乃以勤苦率之萃之学舍日与之临违教者痛惩不少贷诸士靡然从焉久之书声洋洋焉彻于旦暮矣文笔滚滚焉进而上矣若是者九载如一日焉其相继举者什倍于往昔矣正德己巳春秩满谒吏部简入大选升顺天府保定县知县云甫数月太孺人弃飬□归治丧是时资用稍裕公之心盖始慊无憾矣丧毕而辛未冬谒部补任直隶之新河当是时畿内盗起流刼乡邑新河城池敝坏公至忧甚乃下令曰今日之务城守为急城不完人无遗类矣城内无论齐民贵族期以是月某日上工以某日完敢后者重罚不汝贷汝其无悔于是争先趋事果及期完未几盗至公预令城内各以木物器用填塞街衢城门不闭盗见其如此乃舍之去幸以无事盗既平乃蚤怍夜思均徭理讼植良锄梗黜老吏招流亡省浮费兴学校若是者二年化渐行矣然其师儒梗直之性不善俯仰宜于百姓不冥于当道者适当甲戌述职之期廵按钱御史报公才力弗胜吏部听之遂改汝宁府学教授公怡然就道不以为戚也既至移其蒲州之教教之加伸缩焉若是者七八年士之勃然兴者亦不下于蒲州也乃其梗直之性见恶□乡宦之轻俊者谮之廵按御史公闻之自劾求致仕归未及行而病入乃遂不起其年正德庚辰九月初八日也距生景泰辛未六月十三日寿七十岁云公赋性不甚颖绝而百倍之功愈 【久弗】 懈成化末与弟价析产诸子幼公当盛夏时昼则由作甚苦夜寝至五皷复起读书观于此则其在者可知也丙午春予侍先大夫作教于蜀自蜀归应秋试年十九岁矣公扣其学颇有端绪乃每夜相就讲论疑难观其在儿侄者如此则其于贤明者可知也呜呼是宜其竟底于成乎乃今之人复有如公者乎平生勤俭特甚终其身非病未尝一日日出而后□不识愽奕不戏谑不用乐饮酒入官后燕居未尝盖□纨绮无故不妄烹一鸡盖其天性之羙如此他人□□不可能也配孺人聂氏盩厔处士讳林之女妇德母道范于乡闾先公七年而正德甲戌九月初四日病卒汝宁距生景泰壬申六月十三日寿六十有三岁生三子二女长子朝夫寿七十三岁近不幸病卒次朝用先卒次九霄青口驿丞致仕归于家女长适庆府教授同邑邢启愚次适同邑刘朝远孙男三池县学弟子员受周易屡赴乡试后蒙例授儒官爵浩善于干蛊渡县学弟子员清年苦学受周□有名予甚爱之恨公不见耳孙女四曾孙男八大木裔木秀木若木云木抡木择木余尚幼曾孙女七玄孙女一公卒之明年辛巳十二月某日合葬聂孺人□□□□□迄今二十有五年矣惟志铭有阙无以昭令□□来裔九霄等深为此惧乃请予文勒之石表公墓云予曰呜呼表公墓者今日事也公之世行梗槩具矣他日振公之业者其惟渡乎诗曰无念尔祖聿修厥德渡其朂之哉务显扬于尔祖焉斯无负矣 

　　○明故中顺大夫江西赣州府知府致仕湋川□君墓志铭 

　　君卒且葬其兄南川君为状世行乃曰亡弟属纩时□其子楹曰必渼陂先生铭我墓故敢请于执事者楹来致辞拜恳予闻之悲且叹曰嗟乎德清乃至是已耶予果铭君矣按状君讳河字德清尝自谓曰湋川居□武功县人也父赠君讳銮元配太安人高氏生邑学生浤户部郎中南川君浩义官洋继配太安人高氏生□八九岁时气质清莹如玉颖慧特甚又少子也赠君爱之过于诸子乃亲授孝经能诵且晓大义寻授四书毛诗能日诵数千言弘治壬戌君生十有三岁矣能弄笔为文章口占五七言绝句诗辄□奇语长老惊怪之以为不亚对山少年时也其年对山先生状元及第为翰林修撰矣赠君于是遣君随南川君入京师受学对山先生乃送之户部主事刘道行所道行富顺人予同年丙辰进士也通五经以毛诗起家有名见君器宇资性深奇之从游者一年遂传其学而归赠君之意未巳也复遣之长安受学于偶山田有年所乃毅然知大节矣有年亦深奇之乙丑入为邑学生正德丁丑南川君为户部主事督饷于山东水次乃召君至山东暇日与之下上占今讲论五经同异充乎其有得也既归旧游者扣知其蕴贤曰非复前日之德清矣关中相继督学者如王虎谷朱凌溪何大复予每试必置首列命受业于正学书院然累赴乡试不举人或讶之君闻而笑曰未晚也姑待之耳嘉靖壬午渔石唐公督学于兹得君之文喜甚而曰乃今康氏有三鳯矣其秋果举高第渔石公曰不但巳也明春必举进士果然释褐观政于吏部乙酉冬授户部广西司主事云明年丙戌部委管理太仓慎出纳铲奸蠹人咸惮服之丁亥泾王禄米及□卫官军月俸山东任事者前后怠绶负□至四万余□乃奏闻于朝上命户部简才能官一人往督之部尚书以君应命君至定期下令且惩且劝不数月告完国用既充民亦无□戊子部委管理兔东四马房前此虚报马数冐支刍料害不可言大学士桂公尝目击其弊题请查革上命御马太监科道官同君清查尽洗其弊岁收十省八九其秋委管苏州浒墅钞关会同廵按御史曲为清查题请除革四弊一上损国用一下伤民财一利归铺户一害及解户天子报可于是啇舶称便无间远迩己丑春转山西司着员外郎仍管钞关未几转署郎中山西司奉勑提督永平山海蓟州诸处刍饷冬主事考绩三载往年南川君主事考绩赠父如其官母俱赠太安人矣例不重赠于是给　勑命惟进君阶承德郎封其配段氏为安人君固不能无歉于怀云遮洋緫直隶德州等左卫岁运木十余万前此司纳者不得其道以致日稽舡冻运夫困守穷苦万状且误来岁兑运而边方月粮亦不得按时支给害甚大也君承委既至痛革前弊极力收纳不阅月完归两无愆期之失运军边军皆得以蒙其惠云庚寅题请于蓟州遮洋运粮内折银其半以济□饷朝议采之板之户部议单行之至今不废也又清查边仓军职侵欺之罪悉□于法题请选民职仓官代之　诏如其议君在彼者三年军士因而饱暖勇气百倍人人乐为之用惟痛革奸商报中刍饷之弊权幸者■〈女忌〉之君亦不之恤也壬辰擢山东兖州知府军士闻之老幼垂涕不忍舍去乃累凑其留竟不报廵抚都御史移咨户部请升俸留之以慰军士之望部尚书亦曰不可人有为君谋者曰乘此机阴为之所得留后必有大拜此一反手之力耳君笑曰如义命何乃翩然就道矣当是时兖州累岁蝗蝻害稼君至除苛政均徭赋雪冤疏滞植善锄恶若是者三年蝗蝻息禾稼登民家牛□一兽似麟人以君善政所感君曰不然果麟耶圣王之瑞耳于知府乎何有识者闻而韪之郡当水陆之冲将迓殆无虚日谀佞之态请托之私君皆止而不行由是谗谤兴矣乙十春北上述职竟坐此调云南之广西府未及行当道者以风土不相宜改江西赣州府云赣古虔州也壤接闽广山洞多巨盗民顽徤讼素称难治君乃因其俗而导之有威有惠不缓不激久之民安盗息矣顾科目久乏于是增学舍勤讲课诸士翕然宗之未几相继举者二人庚子春君有事于瑞州以劳瘁呕血迄秋少差矣复执事于秋闱比撤棘愈益增剧不□已与疾而归辛丑春期当述职寝疾不能北上冡宰中丞信其疾也留用之寻以人言而罢闻者咸为君惜君处之怡然不以为戚也其后疾愈乃构屋课农教子读书绝口不谈世务不干谒有司良辰霁景兴二三朋旧登山临水一觞一咏乐之终身不厌矣不幸偶重□寒溘焉长逝其年嘉靖甲申十二月辛卯也距生弘治庚戌十一月十八日春秋五十有五呜呼伤哉既屈其官复靳其寿谓非命哉谓非命哉段安人生二子一女长子楹县学生人品胷次克肖其父世受毛诗必举进士无疑次桷亦学举进士特逊其兄一筹耳女许聘中丞干州王公邦兆之子子方孙男一曰承正桷所生也楹卜君卒之年某月某日葬城南??帋房先茔之次君慷慨豪爽人也有风致善谈论见事即了了当为即为不凝滞不作寒生酸往在京予承乏翰林尝以小友呼之正德中缔姻高门每至武功相得甚欢后别二十余年及君游宦归予则老而衰矣思一见不可得谓君强壮寿祉未艾呜呼孰意铭君墓者我也君有诗若干卷及近体乐府行当刻之梓云铭曰 
　　尔之学克遂其志矣尔之仕克行其义矣彼其之子孰□尔废矣彼苍者天胡促尔逝矣尔嗣峩峩维克永世矣玄堂幽幽维尔永慰矣铭石昭昭维永弗替矣 

　　○西平县新建真武庙记 

　　西平汝宁之壮邑也正德初孽寺擅权毒流海内民不堪命乃畿内盗赵璲刘六刘七等相继聚众数万流刼乡邑不可扑灭上命太子少保兵部尚书皋兰彭公泽兼都察院右副都御史统领边帅官军相机剿杀乃辛未冬贼尝至西平攻城池屠百姓知县王佐死之明年壬申春二月贼复至西平据县北二里许汝水古栢亭桥官军前锋十有人人不幸俱死于贼贼益骄纵不可当诘朝大军继至有望气者见空中紫气隐隐覆我军及与贼战果乃大捷擒贼首□□缚之军门余贼斩首殆不可算贼惧奔溃盖自此势衰弱矣事定彭公指古栢亭桥而叹息曰嗟乎贼之盛衰在此一战今日之捷似有神明阴助之者于是父老进而告曰是诚有之空中紫气真武之神为之也神尝显灵兹土小民的知其然不敢诬不敢诬彭公亦首肯之贼既平民有贾景光者倡于众曰畴昔之战不有真武神贶吾辈糜烂久矣岂能有今日乎建庙奉祀仰酬功德义不容缓众皆欢然趋之于是鸠材僦工卜日兴事始于癸酉之秋越十年而嘉靖癸未春功乃告成又二十余年而甲辰秋西平乡进士王公训□职予鄠致其父老之意请予文纪岁月云予惟自古忠臣烈士得天地之正气生则扶翊社稷死则佑护百姓此理之常无足恠者真武颠末不暇深考自我太宗文皇帝建庙武当洪丽巍峩靡费不赀由是祠宇遍天下庸人孺子皆知真武之为烈也呜呼异哉所由来者远矣按祭法能御灾捍患则祀之西乎之民果□神贶建庙奉祀理亦宜之予于是盖有说焉夫聦明正直者神人道宜修者德德不德殃庆自以类至圣经有训炳如日星岂容以或诬也方今圣天子在位考文议礼崇正黜邪一德允修百灵效顺谓我语西平父老戒尔子孙劝尔乡党母謟于神母眤于祀勤稼穑赋税之事修孝弟忠信之行宜尔室家安尔生理幸为尧舜之民共享太平之福岂不羙哉岂不乐哉倘以予言为然请劖之石以告来者俾各知所务云 

　　○梅塘记 

　　夫梅塘者封监察御史桐城盛翁之别号也翁尝卜筑白兔河之滨有梅塘焉是故取号云尔翁嗣监察御史古泉公□□奉□□□命九思为之记夫别号者名也所以表其实□实不实名斯戾矣斯名称情其惟翁之梅塘乎夫万□资春而华惟梅为最先翁之始诞也寔维早春同其时也夫四时之春其在四德则为仁也仁之在人恻隐之心也翁弟举子五槐不幸早世翁于其嫠曲为抚恤者几四十年竟以贞节表厥宅里翁无厚蓄其亲而婚丧弗克举者疏而贫者罔不周给有隆杀焉体其仁也夫梅也者友松竹厌纷华者也翁之自洁也公室则不入乡饮则不赴所与游者乡曲里闬岁寒之大夫正直之君子耳师其操也夫万卉纷纭结实斯贵梅之有子厥□维先翁之有古泉公也间世之硕果也不亦同其实乎夫梅之于味酸也商书有之若作和羹尔惟盐梅高宗所以命傅说也岂直为鼎餗哉喻相道也惟古泉公学足以达乎圣德足以格乎君才足以用乎世量足以容乎贤公足以服乎众五羙具相道得矣其自兹往帝心简在置诸左右启心沃心对扬休命嘉靖家邦收功于盐梅之余貔羙乎傅岩之老此可以计日而待也太常彛鼎光耀寰宇显扬所天我翁于是千百岁可不朽矣九思不佞敢以是为之记且以为翁寿云 

　　○赠孺人盛母传 

　　赠孺人盛母者桐城封君梅塘先生仪之配监察御史古泉公汝谦之母也以古泉公贵赠孺人云孺人姓张氏父同邑处士讳伯暹母张氏生三子四女孺人其次女也自幼整洁不群比长动止有则不妄言笑处士君绝爱之方难于其婿当是时封君之父涧松翁徤亦方为其子择配焉然涧松处士两人行义相埒也封君之英伟孺人之贞淑咸又相埒也媒妁既通处士君闻而亟许之曰是盛家二郎君吾得婿矣弘治己酉孺人来归甫十有八岁涧松翁夫妇见而奇之曰是昌吾宗者其相语而欢亦犹张之得婿者云孺人性温栗重义□利以孝敬事舅姑以道义相夫子伯兄隆豪荡不拘小节涧松翁欲令其析产孺人同封君泣谏不听竟析之封君于是悉辞所授重酬其庐之值孺人喜曰吾意正如此居无何伯兄病卒封君厚葬之迎其嫂氏归亦卒亦厚葬之遗诸幼孤孺人于是先后抚育勤勤恳恳服食怕先已子壮而受室乃相继而夭抚育其遗如初女以妻其弟之子今头斑白语及孺人未尝不流涕也叔氏德卒遗嫠尚幼孺人与居恐其或苦而戚也每事顺适其意有一女资送甚丰嫠今年踰六袠得以完节被旌流芳百世者固封君之德化本孺人调护之力也封□□□□□内外婣党赖以□□丧者不可一二数且度置仆从出入钱帛不较盈缩由此用或屡空孺人于是节内费勤纺绩极力资助以全义举稍不可封君即怒形于色孺人不与辨含泪引慝而巳封君亦未尝不感悟也盖其性如此舅姑卒孺人哭之过哀后每值生死忌辰必恸哭终其身尊祖敬宗岁时享祀不少废尝推姑氏之意以及诸女亲爱周至姑没之后犹其存之日也适汪氏者生子然清才雅操孺人爱重之遣古泉公从之游今亦应宾贡云外家兄弟争产相讼孺人劝之曰奚至是也不见汝姊夫之待同气乎其人愧而止外家诸姊妹归石氏吕氏者咸寡居每周给焉归陆氏者有一女吴生檄欲聘之孺人闻叔氏举子言吴生羙才不可失乃强陆氏许之吴生后发科官至参政古泉公之师也孺人之训子动以义方不专姑息古泉公垂髫时归自里塾孺人心令诵其日程诵习则喜否则策励不少贷其后延师宾馆闻其讲内则欣然学之自是家政益严异往昔矣古泉公学既有成屡走场屋以花样不合而罢孺人携茗果造其肄舍慰之曰丈夫龙变自有时姑待之耳汝苦学如此后当大发我老不及见宜广种阴德为子孙地孺人深识遐览敻出人表弟疾恶太甚老而弥笃或有所触辄欝欝弗悰者累日乃嘉靖丁酉秋疽发于背亦或坐此耳古泉公举应天乡试归拜床下孺人强起笑欢曰吾甞梦汝立云霄上两鹤在侧书声彻下又梦火星入宅皆佳兆也乃今果然旋指古泉公之姊命之曰吾女不汝玷汝其善事之吾无憾矣疽寻愈乃促古泉公治装北上公不敢从乃于是年十二月四日竟以胃虚损食告终正寝距生成化壬辰正月二十三日寿六十有六岁当时权葬浅土至是封君卜投子山之兆将以己酉四月十日迁葬云孺人生二子一女长弟子员汝正文行卓卓先卒配倪有妇德哭夫而卒无嗣次古泉公举辛丑进士授行人超拜山西道监察御史振宪度秉德操蓄相体中外仰之呜呼向者孺人大发之言岂欺我哉其先见如此女适同邑义官孙文盛生四子季子朴慧甚古泉公取而育之充郡庠弟子员体母爱也古泉公配王孺人生二子三女子世皋世夔俱邑庠弟子员有名长女十七年而夭次适郎中汪居安之子彭年次许聘给事中赵鈛之子养吾继房孺人生二子世楫世霖皆于孺人为孙有曾孙□二人尚幼也古泉公按莅关陇追慕罔极乃自述状以传文命九思惟兵部尚书王公以旗都御史胡公□□□碑铭叙世行阐幽光详矣羙矣兹故不具书书其梗槩如此 
　　太史公曰妇道惟三事舅姑孝相夫子顺而敬训子贵而贤克全兹者厥惟艰哉观盛孺人古贤毋奚多让哉孺人甞吁天昌厥后呜呼即古泉公及诸子可以知天道矣庆源混混讵有涯涘哉讵有涯涘哉 

　　渼陂续集卷下 

</div>
    <div class="pagination">
<a href="渼陂集_page41.html">上一页</a><span>...</span><a href="渼陂集_page37.html">37</a><a href="渼陂集_page38.html">38</a><a href="渼陂集_page39.html">39</a><a href="渼陂集_page40.html">40</a><a href="渼陂集_page41.html">41</a><span class="current-page">42</span>
    </div>
    <div class="pagination"><a href="index.html">返回目录</a></div>
</body>
</html>
