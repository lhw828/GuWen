<!DOCTYPE html>
<html>
<head>
    <meta charset="UTF-8">
    <title>临川集 - 第 102 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川集 - 第 102 页/共 155 页</h1>
    <div class="content">
　　【枢密使张封赠三代制八道·曾祖某赠某官】

　　敕：《传》曰：“学士大夫则知尊祖矣”。若夫流泽之施于后世者博矣，则其崇报亦当有以称焉。此予所以隆宠大臣而追命之礼有至于三世也。具官某曾祖某，以武力充选，以忠劳备使。积善之施，覃及后昆。为时老成，宰制密命。帝傅之位，厥惟尊荣。今予尔嘉，举以追锡。尚其幽穸，知享此哉。可。

　　【枢密使张封赠三代制八道·曾祖母赠某国太夫人】

　　敕：祖考之富且贵，则其泽流于子孙，而诸妇与荣，子孙有爵禄之宠，则其尊归于祖考，而馈祀之盛，亦及乎其母。古之道也，后世因焉。今朕尊礼大臣，而爵命上施其三世，于经未尝有也，而岂害于先王制礼之意哉？具官某曾祖母某氏，嫔于令人，躬有驯德，积善之施，久而愈彰。至于曾孙，克协朕心，为世元老，执邦之枢。福禄之来，实维尔庆。改封大国，以宠淑灵。尚其有知，享此休命。可。

　　【枢密使张封赠三代制八道·祖】

　　敕：为吾政事之臣，所以崇宠之者备矣，于其尊大前人之志，亦宜有以称焉。具官某祖某，积行在躬，潜而不耀，畜其善庆，以赖后昆。厥有闻孙，为朕良弼，典司机要，海内所瞻。追命之荣，至于帝傅，进登师位，以极褒嘉。尚其冥灵，膺此休显。可。

　　【枢密使张封赠三代制八道·祖母】

　　敕：义莫大于尊祖，仁莫高于显亲。今吾追命大臣之考妣以及其祖者，岂有它哉？凡以称其尊祖显亲之心而已。其德博者其施远，其位盛者其报丰。具官某祖母某氏，徽柔静恭，克相宗事。佑启后世，为时元臣，执国之枢，以佐吾治。其施可谓远矣，其报可以薄哉？改锡大邦，以为尔宠。贲于窀穸，尚克知荣。可。

　　【枢密使张封赠三代制八道·父惠赠太师可赠中书令馀如故】

　　敕：朕有高爵厚禄以礼天下之士而与之共政，又本其流泽之所自而追命以尊官。岂特崇宠大臣，亦所以勉人亲之教子。具官某父某，潜德晦行，荣于丘园，积仁之庆，实在其子。终有成德，为吾宗工，践更二府，执国机要。追褒之命，登尔太师。其迁令于中书，以极褒崇之数。尚其窀穸，享此休荣。可。

　　【枢密使张封赠三代制八道·嫡母追封德国太夫人刘氏可追封许国太夫人】

　　敕：先王制礼，及后世而弥文，顾所以顺理而即人情，古今一也。夫福禄之盛，流泽尚及乎子孙，则名数之崇，追命当加其考妣。具官某嫡母某氏，柔良之行，温惠之德，辅相君子，克成厥家。以有贤息，掌予机密。及亲之宠，厥有旧章。顾尔位号，既荣极矣，其班新命，宠以大邦。贲于无穷，尚克嘉享。可。

　　【枢密使张封赠三代制八道·所生母追封庆国太夫人王氏可追封蜀国太夫人】

　　敕：《传》称《春秋》之义，母以子贵，说者或非焉。而人子之爱其亲，岂有穷哉？己则富贵而亲不与焉，固人情之甚可哀者也。当有追崇之礼，称其思慕之心。具官某所生母某氏，温柔惠和，得媲君子。克生贤佐，为朕宝臣，允于庶言，秉国枢要。追荣之典，既启尔邦，其改新封，以鸿后庆。尚其冥漠，享此恩荣。可。

　　【枢密使张封赠三代制八道·亡妻田氏可追封京兆郡夫人彭城县君刘氏可追封彭城郡夫人】

　　敕：臣之德善勋劳，称其位而有施于国，君之爵禄庆赏，畴其功而有报于家。股肱之良，参决政事，施于国者，其责厚矣，报于家者，亦宜称焉。以尔具官某妻某氏，温柔静嘉，尝配君子，遭会不淑，不终显荣。某言于朝，为尔请命。考诸恩典，厥有故常。乃疏大郡之封，锡以小君之号，所以崇贵窀穸，而副吾大臣追往求旧之心。尚其有知，享此休宠。可。

　　【枢密副使胡宿封赠三代制六道·曾祖】

　　先帝褒厚群臣，德施及乎窀穸。朕奉承遗训，不敢以哀恫之故废。具官某曾祖某，蓄德深博，久而弥兴。焯有伟人，出其后世，佐佑先帝，以暨朕躬。追命于幽，尚嘉营魄。可。

　　【枢密副使胡宿封赠三代制六道·曾祖母】

　　敕：大臣有赏于国，则爵命上施乎三世，先帝所以褒功德也，朕敢忘哉？具官某曾祖母某氏，齐严靓专，柔安婉。集有祉福，施于孙曾，为时宗工，德望休显。膺此追命，尚其知荣。可。

　　【枢密副使胡宿封赠三代制六道·祖】

　　敕：《诗》曰：“不愆不忘，率由旧章”。朕遵先帝之法以劳赐大臣及其父母，不敢以哀恫之故废。具官某祖某，躬率令德，以成厥家。有孙而贤，执国机要。膺此休显，尚能嘉歆。可。

　　【枢密副使胡宿封赠三代制六道·祖母】

　　敕：朕初即位，遵先帝故事，大赍于四海，而大臣之祖妣与焉。具官某祖母某氏，以顺为令妻，以严为贤母。集有戬谷，以诒厥孙，为时宗臣，世禄滋大。追锡休命，尚其知荣。可。

　　【枢密副使胡宿封赠三代制六道·父】

　　先帝弃万国，朕初即位，凡在廷者，皆班爵命显其亲，所以称先帝顾哀群臣之意。具官某父某，蓄积德义，以成福禄，燕及厥后，为时宗工。追锡之荣，既光大矣。褒嘉有数，其尚知歆。可。

　　【枢密副使胡宿封赠三代制六道·母】

　　先帝有大赍，必及群臣之父母，朕初嗣位，不敢有废也。具官某母某氏，以顺为妇而能正，以严为母而能慈。肆有福禄，集其后世。徙封大国，以显厥魂。可。

　　【枢密副使吴奎封赠制二道·父】

　　敕：朕初即位，班爵命以宠诸臣之父母，盖惟先帝故事，不敢愆忘。具官某父某，德善之修，有闻于世，义方之教，能大厥家。序位朝廷，既隆显矣。褒迁有典，其往钦哉。可。

　　【枢密副使吴奎封赠制二道·母】

　　敕：永惟政事之臣，天下国家所恃以安且治者也，所以褒厚及其父母，岂可忘哉？具官某母某氏，驯德淑行，来宁巨室。母有贤子，为时宗工。班命于朝，既疏名郡。徙封之宠，其往钦承。可。

　　【皇故第十三女追封楚国公主制】

　　敕：先王制礼，有卑尊疏戚之宜，惟至亲得以致悼痛之恩，唯至贵得以极褒崇之意。皇故第十三女方在襁褓，尚其有成，位号未正，奄与物化。盖王姬之车服，下后一等，而不视其夫。情文之隆，于是为称。则虽夭阏，其可弭忘？追命启封，胙之全楚，以终天性之爱，且慰幽穸之灵焉。可。

　　【故充媛董氏赠婉仪制】

　　敕：《鸡鸣》思贤妃，而《关雎》乐得淑女。永怀邦媛，内助宫闱，愍饰厥终，当加位号。故充媛董氏有德让之美，无险谒之私。进登嫔妇之官，率循保阿之训。奄忽至于大故，兹用怆于朕心。恩典宠章，以贲幽穸。尚其弗泯，知享此荣。可。

　　【枢密副使吴奎亡妻赵氏追封信都郡夫人制】

　　敕：追远念旧而不忘者行之厚，而大臣有求于此，朕岂可以忘哉？具官某亡妻某氏，柔嘉在躬，作配君子，不克偕老，兹惟永怀。能辞生者之恩，以丐追封之宠。胙以名郡，尚其知荣。可。

　　【枢密副使胡宿亡妻崇仁县君吴氏追封兰陵郡夫人制】

　　敕：妇人能相其君子，终以休显，而不与享其福禄，岂非人情之所愍恻哉？具官某妻某氏，躬率德善，嫔于大家，缵夫之荣，肇启爵邑。方吾良弼，登执事枢。嗟尔淑人，既营封壤。赐之名郡，追贲诸幽。尚其虽没而有知，亦以慰夫生者。可。

　　【故董淑妃养女御侍张氏安福县君依旧御侍制】

　　敕某氏：尔为妃所鞫而序于女御之数。启邑赐号，以广逮下之恩。往服命书，勉循阴教。可。

　　【故董淑妃养女御侍李氏仁和县君依旧御侍制】

　　敕某氏：尔以徽柔，备数女御，赐封大邑，用示褒嘉。往服宠荣，愈其淑慎。可。

　　【听宣蒋氏张氏并司言制】

　　敕某：后宫之职，各有等差。必来淑女，以赞内治。尔惠和安婉，服采维勤。迁序厥官，往钦休命。可。

　　【淑妃董氏遗表父右侍禁安内殿崇班制】

　　敕某：卿大夫之终于位者，朕所以顾恤其家，未尝不备也。永惟良淑，有助宫闱，序位既崇，则推恩宜厚。阅其遗表，为尔求迁。超进厥官，往求自称。可。

　　【德妃沈氏侄孙献卿可试大理评事制】

　　敕：朕于后妃之家，不欲以恩挠法。法之所当得，义亦无所爱焉。尔方眇然，未克有知，而以外戚之恩，得试理卿之属。时乃邦制，不为尔私。勉哉有成，以待官使。可。
</div>
    <div class="pagination">
<a href="临川集_page101.html">上一页</a><span>...</span><a href="临川集_page97.html">97</a><a href="临川集_page98.html">98</a><a href="临川集_page99.html">99</a><a href="临川集_page100.html">100</a><a href="临川集_page101.html">101</a><span class="current-page">102</span><a href="临川集_page103.html">103</a><a href="临川集_page104.html">104</a><a href="临川集_page105.html">105</a><a href="临川集_page106.html">106</a><a href="临川集_page107.html">107</a><span>...</span><a href="临川集_page103.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
