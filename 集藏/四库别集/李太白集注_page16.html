<!DOCTYPE html>
<html>
<head>
    <meta charset="UTF-8">
    <title>李太白集注 - 第 16 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李太白集注 - 第 16 页/共 36 页</h1>
    <div class="content">　　荅从弟防成过西园见赠
　　一身自潇洒万物何嚣諠拙薄谢明时栖闲归故园二季过旧壑四邻驰华轩衣剑照松宇賔徒光石门山童荐珍果野老开芳樽上陈樵渔事下叙农圃言昨来荷花满今见兰苕繁一笑复一歌不知夕景昏醉罢同所乐此情难具陈【缪本作论　谢灵运王子晋赞王子爱清净区中实嚣谊陶潜诗华轩盈道路刘孝绰诗芳樽防绪寒郭璞诗翡翠兰苕李善注兰苕兰秀也张铣注苕枝鲜明也古诗欢乐难具陈　苕音条】
　　詶王补阙惠翼庄庙宋丞泚赠别【诗题疑有舛错按睿宗子申王防开元八年薨諡惠庄太子宋泚必为惠庄太子陵庙丞者也翼则王补阙之名耳惠翼当作翼惠为是】
　　学道三十【萧本作千】春自言羲皇【萧本作和】人轩葢宛若梦云松长相亲偶将二公合复与三山邻喜结海上契自为天外賔鸾翮我先铩龙性君莫驯朴防不尚【一作向】古时讹皆失真勿踏荒溪波朅来浩然津薜带何辞楚桃源堪避秦世廹且离别心在期隐沦詶赠非炯诫永言铭佩绅【宋书陶潜尝言五六月北下卧遇凉风暂至自谓是羲皇上人韵防将与也三山蓬莱方丈灜洲也见大鹏赋注顔延年诗鸾翮有时铩龙性谁能驯李善注许慎曰铩残羽也朴防谓淳朴之风防失也王勣游北山赋荷衣薜带藜杖葛巾薜带用屈原语屈原旣为楚所放逐迁于沅湘之间作九歌其山一章云被薜荔兮带女萝葢指山而言此用其意指屈原以薜茘为带矣桃源在武陵见一巻注朅发语声详见十三巻注班固幽通赋又申之以炯戒顔师古曰炯明也论语子张书诸绅何晏注绅大带也邢昺疏子张以孔子之言书之绅带意其佩服母忽亡也以带东腰垂其余以为饰谓之绅　朅音杰薜音佩】
　　詶裴侍御对雨感时见赠
　　雨色秋来寒风严清江爽孤高绣衣人萧洒青霞赏平生多感激忠义非外奬祸连积怨生事及徂川往楚邦有壮士鄢郢翻扫荡申包哭秦庭泣血将安仰鞭尸辱巳及堂上罗宿莽颇似今之人蟊贼陷忠谠渺然一水隔何由税归鞅日夕听猿愁【萧本作怨】懐贤盈梦想【绣衣御史所服见十一十二巻注江淹恨赋郁青霞之奇意李善注青霞奇意志意高也谢灵运诗客心非外奬李善注奬劝也江淹诗得失非外奬张铣注得失由心非外物所能奬劝壮士谓伍胥按史记伍子胥者楚人也父曰伍奢为太子太傅楚平王信费无极之谗杀伍奢及其子尚伍子胥奔吴阖闾以为行人与谋国事九年悉兴师伐楚乗胜而前五战遂至郢时平王已卒子昭王出奔伍子胥求昭王不得乃掘楚平王墓出其尸鞭之三百然后已于是申包胥走秦告急求救于秦秦不许申包胥立于秦庭昼夜哭七日七夜不絶其声秦哀公怜之曰楚虽无道有臣若是可无存乎乃遣车五百乗救楚击吴通鉴地理通释鄢故城在襄州率道县南九里今襄阳府宜城县郢城在荆州江陵县东北六里林氏曰江陵郢也襄阳鄢也蟊贼皆害苗之虫也食根曰蟊食节曰贼又诗诂蟊贼一虫以禾将黄而虫害之故曰蟊贼取以喻谗恶之人楚辞夕揽中洲之宿莽王逸注草冬生不死者楚人名之曰宿莽谢朓诗无由税归鞅李周翰注税息也鞅驾也】
　　赠李十二　　　　　摄监察御史崔成甫【附】
　　我是潇湘放逐臣君辞明主汉江濵天外常求太白老金陵捉得酒仙人【按李华崔孝公文集序云长子成甫进士擢第校书郎陜县尉知名当时不幸早世其摄侍御史无考而唐诗品彚载崔宗之名成辅以字行日用之子开元中官至右司郎中侍御谪金陵与李白以诗酒倡和云云葢以成甫宗之为一人非也】
　　詶崔侍御
　　严陵不从万乘游归卧空山钓碧流自是客星辞帝坐元非太白醉扬州【严子陵事见二巻注】
　　翫月金陵城西孙楚酒楼达曙歌吹日晚乗醉着紫绮裘乌纱巾与酒客数人棹歌秦淮往石头访崔四侍御【景定建康志旧传秦始皇时望气者言五百年后金陵有天子气于是东游以厌之乃凿方山断长垄为渎入于江是曰秦淮按实録注本名龙藏浦其水有二源一发自华山经句容西南流一发自东庐山经溧水西北流入江寕界二源合自方山埭西注大江分屈曲不类人工疑非秦皇所开或曰方山西渎直属上山三十里是秦开又凿石硊山西而疏决此浦因名秦淮江南通志秦淮在江寕府上元县东南以秦始皇所开故曰秦淮有二源一出句容县之华山一出溧水县之东庐山合流由方山埭北流西入通济水门南经武定镇淮饮虹三桥又西出三山水门沿石城以达于江胡三省通鉴注石头城在今建康城西二里张舜民曰石头城者天生城壁有如城然在清凉寺北覆舟山上江行自北来者循石头城转入秦淮六朝事迹吴孙权沿淮立栅又于江岸必争之地筑城名曰石头尝以腹心大臣镇守之舆地志云环七里一百歩在县西五里去台城九里南抵秦淮口今清凉寺之西是也诸葛亮论金陵地形云钟阜龙盘石城虎踞真帝王之宅正谓此也】
　　昨翫西城月青天垂玉钩朝沽金陵酒歌吹孙楚楼忽忆绣衣人乘船往石头草裹乌纱巾倒披紫绮裘两岸拍手笑疑是王子猷酒客十数公崩腾醉中流谑浪掉【萧本作棹】海客喧呼傲阳侯半道逢吴姫巻帘出揶揄我忆君到此不知狂与羞月下【萧本作一月】一见君三杯便回桡舍舟共连袂行上南渡桥兴发歌緑水秦客为之揺【一作讴】鸡鸣复相招清宴逸云霄赠我数百字字字凌风飇系之衣裘上相忆毎长謡【鲍照翫月城西门廨中诗始见西南楼纤纤如玉钩绣衣御史所服详见十一十二巻注紫绮紫色绫也古诗紫绮为上襦王子猷雪夜乗舟访戴安道事见九巻注诗国风谑浪笑傲应劭汉书注阳侯古之诸侯也有罪自投江其神能为大波后汉书王霸至市中募人市人皆大笑举手邪揄之章懐太子注説文曰歋防手相笑也歋音弋丈反痴音逾或音由此云邪揄语轻重不同广韵桡楫也緑水古歌曲见四巻注　桡音饶】
　　江上荅崔宣城【唐时宣州有宣城县江南西道】
　　太华三芙蓉明星玉女峰寻仙下西岳陶令忽相逢问我将何事湍波歴几重貂裘非季子鹤氅似王防谬忝燕台召而陪郭隗踪水流知入海云去或从龙树绕芦洲月山鸣鹊镇钟还期如可访台岭荫长松【一统志太华山在陜西华阴县南一十里卽西岳也以西有少华山故此曰太华白虎通云西方太阴用事万物生华故曰华山是山削成四方髙五千仞有芙蓉明星玉女三峰苍龙岭黑龙潭白莲池日月崖及仙掌石月之胜陶令谓陶潜潜尝为彭泽令以喻崔宣城战国防李兑送苏子黑貂之裘黄金百镒苏子得以为用西入于秦季子苏秦字也见史记注晋书王恭尝披鹤氅裘渉雪而行孟昶窥见之叹曰此真神仙中人也燕台郭隗见二巻注芦洲旧注指为樊口之芦洲按鲍照还都道中诗昨夜宿南陵今旦入芦洲是芦洲当在南陵之下若樊口之芦洲旧传为伍子胥所渡处其地乃在武昌与南陵宣城殊逺恐未是元和郡县志鹊头镇在宣州南陵县西一百一十里即春秋时楚伐吴败于鹊岸是也沿流八十里有鹊尾洲吴时屯兵处孙绰游天台山赋茍台岭之可攀亦何羡于层城又曰借萋萎之纤草荫落落之长松　氅昌两切昌上声隗五委切危上声】荅族侄僧中孚赠玉泉仙人掌茶【并序】
　　余闻荆州玉泉寺近清溪诸山山洞往往有乳窟窟中多玉泉交流其【缪本无其字】中有【一作见】白蝙蝠大如鸦按仙经蝙蝠一名仙防千歳之后体白如雪【一作银】栖则倒悬葢饮乳水而长生也其水边处处有茗草罗生枝叶如碧玉惟玉泉真公常采【萧本作来】而饮之年八十余歳顔色如桃花而此茗清香滑熟异于他者所以能还童振枯扶【一作壮】人寿也余游金陵见宗僧中孚示余茶数十片拳然重叠其状如手号为仙人掌茶葢新出乎玉泉之山旷古未觌因持之见遗兼赠诗要余荅之遂有此作后之高僧大隐知仙人掌茶发乎中孚禅子及青莲居士李白也【方舆胜覧玉泉寺在荆门军当阳县西南二十里玉泉山陈光大中浮屠知顗自天台飞锡来居此山寺雄于一方殿前有金池一统志玉泉寺在荆州当阳县西三十里隋大业间建清溪山在南漳县临沮城界内其山髙峻东有泉潜确居类书玉泉山在当阳泉色白而莹又曰珠泉泉南为天台智者道塲卽阕帝遣工所造抱朴子千嵗蝙蝠色如白雪集则倒悬脑重故也述异记荆州清溪秀壁诸山山洞往往有乳窟窟中多玉泉交流中有白蝙蝠大如鸦按仙经云蝙蝠一名仙防千载之后体白如银栖卽倒悬葢饮乳水而长生也太白此序所谓余闻者葢本之此本草拾遗乳穴水近乳穴处流出之泉也人多取水作饮酿酒大有益其水浓者称之重于他水煎之上有盐花此真乳液也説文茗茶芽也郭璞尔雅注茶树小如栀子冬生叶可煮作羮饮今呼早采者为茶晚取者为茗吕温南岳弥陀寺承逺和尚碑开元二十三年至荆州玉泉寺谒兰若真和尚郎玉泉真公也　蝙音鞭】
　　常闻玉泉山山洞多乳窟仙防如白鸦倒悬清【一作深】溪月茗生此中石玉泉流不歇根柯洒芳津采服润肌骨丛【缪本作楚】老巻緑叶枝枝相接连曝成仙人掌似拍洪崖肩举世未见之其名定谁传宗英乃禅伯投赠有佳篇清镜烛无盐顾慙西子妍朝坐有余兴长吟播诸天【郭璞诗左挹浮丘袖右拍洪崖肩薛综西京赋注洪崖三皇时伎人新序齐有妇人极丑无双号曰无盐女赵岐孟子注西子古之好女西施也佛书言三界共有三十二天自四天王天至非有想非无想天总谓之诸天】
　　詶裴侍御留岫师弹琴见寄【岫音就】
　　君同鲍明逺邀彼休上人鼓琴乱白雪秋变江上春瑶草緑未衰攀翻寄情亲相思两不见流泪空盈巾【鲍照字明逺与休上人以诗相赠荅见十二巻注锦绣万花谷内有徳智外有胜行在人之上名上人初学记琴歴曰琴曲有幽兰白雪乐府诗集谢希逸琴论曰刘涓子善歌琴制阳春白雪曲琴集曰白雪师旷所作商调曲也唐书乐志曰白雪周曲也张华博物志曰白雪者太帝使素女鼓五十瑟曲名也】
　　张相公出镇荆州寻除太子詹事余时流夜郎行至江夏与张公相【萧本缺相字】去千里公因太府丞王昔使车寄罗衣二事及五月五日赠余诗余荅以此诗【旧唐书肃宗以张镐不切事机遂罢相位授荆州大都督府长史寻徴为太子賔客职官志东宫官属有太子賔客四员正三品太子詹事一员正三品太府寺有丞四人从六品上】
　　张衡殊不乐应有四愁诗慙君锦绣段赠我慰相思鸿鹄复矫翼鳯凰忆故池荣乐一如此商山老紫芝【张衡四愁诗序张衡不乐久处机宻阳嘉中出为河间相时天下渐与郁郁不得志为四愁诗四思曰美人赠我锦绣段云云扬雄解嘲矫翼厉翮矫翼举翼也李善文选注晋中兴书曰荀勗徙中书监为尚书令人贺之乃发恚曰夺我鳯凰池卿诸人何贺我耶慎蒙名山记商山在陜西商州东九十里一名楚山一名商洛山汉四皓隐处四皓采芝操莫莫高山深谷逶迤紫芝可以疗饥】
　　醉后荅丁十八以诗讥予捶碎黄鹤楼【阎伯理黄鹤楼记州城西南隅有黄鹤楼图经云昔赀袆登仙尝驾黄鹤还憩于此遂以名楼】
　　黄鹤高楼巳捶碎黄鹤仙人无所依黄鹤上天诉玉帝却放黄鹤江南归神明太守再雕饰新图粉壁还芳菲一州笑我为狂客少年往往来相讥君平帘下谁家子云是辽东丁令威作诗调【缪本作掉】我惊逸兴白云绕笔前飞待取明朝酒醒罢与君烂漫寻春晖【汉书黄霸为颍川太守吏民咸称神明汉书严君平卜筮于成都市得百钱足自养则闭肆下而授老子搜神后记丁令威本辽东人学道于灵墟山　杨升庵曰李白过武昌见崔颢黄鹤楼诗叹服之不复作去而赋金陵鳯凰台其后禅僧用此事作一偈曰一拳捶碎黄鹤楼一脚踢翻鹦鹉洲眼前有景道不得崔颢题诗在上头旁一游僧亦举前二句而缀之曰有意气时消意气不风流处也风流又一僧云酒逢知巳艺压当行原是借此一事设辞非太白诗也流传之乆信以为真宋初有人伪作太白醉后荅丁十八诗黄鹤高楼巳捶碎一首乐史编太白遗诗遂收入之近世觧学士作吊太白诗云也曾捶碎黄鹤楼也曽踢翻鹦鹉洲殆类优伶之语太白一何不幸耶按太白江夏赠韦南陵诗原有我且为君捶碎黄鹤楼君亦为吾倒却鹦鹉洲之句要是设言之辞而玩此诗则真有捶碎一事矣要之禅僧偈语本用赠韦诗中语非醉荅丁十八一诗本禅僧之偈而伪撰也升庵因彼而疑此殆亦目睫之见也夫】
　　荅裴侍御先行至石头驿以书见招期月满泛洞庭【方舆胜覧汪彦章石头驿记云自豫章絶江而西有山屹然并江而出者石头渚也阻江负城十里而近胡三省通鉴注石头驿在豫章江之西岸】
　　君至石头驿寄书黄鹤楼开缄识逺意速此南行舟风水无定准湍波或【一作成】滞留忆昨新【一作初】月生西檐若琼钩今来何所似破镜悬清秋恨不三五明平湖泛澄流此欢竟莫遂狂杀王子猷巴陵定近逺持赠解【缪本作何】人忧【古乐府破镜飞上天古时三五明月满张铣注三五谓十五日也王子猷用乗舟访戴事见九巻注巴陵县名属岳州古巴丘也洞庭湖在其地】
　　荅高山人兼呈权顾二侯
　　虹霓掩天光哲后起康济应运生防龙开元扫氛翳太微廓金镜端拱清遐裔轻尘集嵩岳虚点盛明意谬挥紫泥诏献纳青云际谗惑英主心恩疏佞臣计徬徨庭阙下叹息光阴逝未作仲宣诗先流贾生涕挂帆秋江上不为云罗制山海向东倾百川无尽势我于鸱夷子相去千余歳运阔英达稀同风遥执袂登舻望逺水忽见沧浪枻高士何处来虚舟渺安系衣貌本淳古文章多佳丽延引故乡人风义未沦替顾侯达语默权子识通蔽曽是无心云俱为此留滞双萍易飘转独鹤思凌厉明晨去潇湘共谒苍梧帝【杨齐贤曰虹霓指太平公主軰哲后指宗晋书虹蜺日旁气也斗之乱精汉书夫日者众阳之宗天光之贵潘尼释奠颂于穆伊何思文哲后书蔡仲之命康济小民开元宗卽位所改年号晋书天文志太微天子庭也五帝之座也尚书考灵曜秦失金镜注曰金镜喻明道也端拱谓端居拱手犹垂拱无为之义晋书阮孚传正应端拱啸咏以乐当年耳遐裔逺方也张华鹪鹩赋鹍鸡窜于幽险孔翠生乎遐裔隋书涓流赴海诚心屡竭轻尘集岳功力葢微裴骃史记集觧序譬嘒星之继朝阳轻尘之集华岳紫泥古人用之以封诏书详七巻注班固两都赋序朝夕论思日月献纳仲宣王粲字也作七哀诗南登灞陵岸回首望长安汉书贾谊上疏陈政事曰臣窃惟事势可为痛哭者一可为流涕者二江淹诗旷哉宇宙间云罗更四陈史记范蠡事越王句践句践以霸而范蠡称上将军以为大名之下难以乆居乃浮海出齐变姓名自谓鸱夷子皮耕于海畔鲍照诗登舻眺淮甸李善注李裴曰舻船前头刺櫂处也谢朓诗早玩华池阴复鼔沧浪枻广韵枻檝也沧浪枻用楚辞渔父事详六巻注谢灵运诗虚舟有超越李周翰注轻舟而进曰虚舟杨齐贤曰通蔽通塞也汉书太史公留滞周南双萍喻权顾二侯独鹤喻高山人班固覧海赋遵霓雾之掩荡登云涂以凌厉博雅淩驰也广韵凌歴也汉书息夫躬传鹰隼横厉顔师古注厉疾飞也凌厉犹横厉也方舆胜覧湘水自阳海发源至零陵与潇水防二水合流谓之潇湘吴均诗欲谒苍梧帝过问沅湘姬苍梧帝谓虞舜　枻音裔】
　　荅杜秀才五松山【萧本缺山字】见赠【旧注五松山南陵铜玩西五六里】
　　昔献长杨赋天开云雨欢当时待诏承明里皆道扬雄才可观勅赐飞龙二天马黄金络头白玉鞍浮云蔽日去不返总为秋风摧紫兰角巾东出商山道采秀行歌咏芝草路逢园绮笑向人两【缪本作而】君解来一何好闻道金陵龙虎盘还同谢朓望长安千峯夹水向秋浦五松名山当夏寒铜井炎炉歊九天赫如铸鼎荆山前陶公矍铄【缪本作攫烁】呵赤电回禄睢盱扬紫烟此中岂是久留处便欲烧丹从列仙爱听松风且高卧飕飕【缪本作飕飗】吹尽炎氛过登崖独立望九州阳春欲奏谁相和闻君往年游锦城章仇尚书倒屣迎飞牋络绎奏明主天书降问回恩荣肮脏不能就珪组至今空扬高蹈【缪本作道】名夫子工文絶世竒五松新作天下推吾非谢尚邀彦伯异代风流各一时一时相逢乐在今袖拂白云开素琴弹为三峡流泉音从兹一别武陵去去后桃花春水深【汉书扬雄传孝成帝时客有荐雄文似相如者召雄待诏承明之庭从至射熊馆还上长杨赋聊因笔墨之成文章故借翰林以为主人子墨为客卿以讽顔师古注承明殿在未央宫长杨宫名也在盭厔县中有射雄馆李善曰诸以才术见知直于承明待诏卽见故曰待诏焉唐制学士出入院例赐飞龙廐马一匹天马御廐之马也俱详九巻注古乐府青丝系马尾黄金络马头吴均诗白玉镂衢鞍黄金马脑勒文子日月欲明浮云蔽之丛兰欲秀秋风败之商山采芝见本巻注楚辞采三秀兮山间王逸注三秀谓芝草也汉书汉兴有园公绮里季夏黄公角里先生此四人者当秦之世避而入商洛深山以待天下之定也金陵之地钟山龙蟠石城虎踞详见七巻注谢朓诗晚登三山还望京邑诗防涘望长安河阳视京县秋浦水名在池州秋浦县依此水立名详八巻注唐书地理志南陵有铜官冶元和郡县志铜井山在南陵县西南八十五里出铜一统志铜官山在铜陵县南十里又名利国山山有源泉冬夏不竭可以浸鉄煮铜旧尝于此置铜官塲韵防歊炎气也元和郡县志荆山在虢州湖城南卽黄帝铸鼎之处列仙传陶安公者六安铸冶师也数行火火一旦防上行紫色冲天公伏冶下求哀须臾赤雀止冶上曰安公安公冶与天通七月七日迎汝以赤龙至期赤龙至大雨而安公骑之东南上一城邑数万人众共送视之皆与辞诀云矍铄勇健貎汉光武称马援语见十一巻注左传禳火于冥回禄杜预注回禄火神庄子而睢睢而盱盱郭象注睢睢盱盱跋扈之貎初学记小风曰飕水经注风飕飕而飗飗虞蹇诗清风送凉气薄暮荡炎氛新序客有歌于郢中者为阳春白雪国中属而和者数十人而巳锦城卽属郡成都府城详三巻八巻注通鉴天寳五载以剑南节度使章仇兼琼为戸部尚书寳刻丛编章仇兼琼鲁郡任城人官至戸部尚书殿中监諡曰忠三国志蔡邕才学显著贵重朝廷常车骑填巷賔客盈坐闻王粲在门倒屣迎之粲至年旣防弱容状短小一坐尽惊邕曰此王公孙也有异才吾不如也韵防络绎连属不絶也赵台诗肮脏倚门边章懐太子注肮脏高亢悻直之貌晋书袁宏字彦伯有逸才文章絶美曾为咏史诗是其风情所寄少孤贫以运租自业谢尚时镇牛渚秋夜乗月率尔与左右微服泛江防宏在舫中讽咏声旣清防辞又藻拔遂驻听乆之遣问焉荅曰是袁临汝郎诵诗卽其咏史之作也尚倾率有胜致卽迎升舟与之议论申旦不寐自此名誉日茂尚为安西将军豫州刺史引宏参其军事邢邵遗辛术书足下今能如此可谓异代一时乐府诗集琴集曰三峡流泉晋阮咸所作也武陵桃花见二巻注　歊音嚣睢音辉盱音吁飕音授肮杭上声脏音葬】
　　至陵阳山登天柱石詶韩侍御见招隐黄山【杨齐贤曰陵阳山在泾县西南百里乃窦子明钓得白龙放之之处按地志陵阳山在池州府石埭县之北宁国府宣城县之西三峰连接迤屈盘天柱石是其山之一峰也洪焱祖新安续志新安广録云郡西北黄山有三十六峰也宣池接境岩岫秀丽可爱仙翁释子多隐其中山有汤泉色红可以澡瀹一统志黄山在寜国府太平县南三十里昔黄帝与浮丘仙人炼丹于此山当宣微二郡界有三十二峯三十六源二十四溪十八洞八大岩】
　　韩众骑白鹿西往华山中玉女千余人相随在云空见我传秘诀精诚与天通何意到陵阳游目送飞鸿天子昔避狄与君亦乘骢拥兵五陵下长防驭【缪本作遏】胡戎时泰解绣衣脱身若飞蓬鸾鳯翻羽【缪本作翕】翼啄粟坐樊笼海鹤一笑之思归向辽东黄山过石柱巘崿上攒丛因巢翠玉树忽见浮丘公又引王子乔吹笙舞松风朗咏紫霞篇请开蘂珠宫歩纲绕碧落倚树招青童何日可携手遗形入无穷【神仙传刘根字君安如华阴山中见一人乗白鹿车从者十余人左右玉女四人执采旄之节皆年十五六余再拜稽首求乞一言神人乃告曰尔开有韩众否荅曰实闻有之神人曰我是也嵇康诗目送归鸿手挥五后汉书桓典拜侍御史常乗骢马京师畏惮五陵谓献陵昭陵干陵定陵桥陵也详见八巻注过秦论振长防而御宇内任昉诗时泰玉阶平綉衣御史之服详见十一十二巻注枚乗七发飞鸟闻之翕翼而不能去吕延济注翕敛也陶潜诗乆在樊笼里复得返自然谢灵运诗连嶂叠巘防李善注巘防崖之别名甘泉赋翠玉树之青葱列仙传王子乔者周灵王太子晋也好吹笙作鳯凰鸣游伊洛之间遇道士浮丘公接以上蒿高山萧士赟曰紫霞篇卽黄庭内景经也经曰上清紫霞虚皇前太上大道玉晨君闲居蘂珠作七言防化五行变万神是为黄庭曰内篇梁丘子注蘂珠上清境宫阙名也真诰使经师授以方诸洞房歩网之道真灵位业图栢成子髙汤时退耕修歩纲之道度人经道言昔于始青天中碧落空歌注云始青天乃东方第一天有碧霞徧满是云碧落真灵位业图龚仲阳防阳兄弟二人受道于青童君庄子广成子曰余将去汝入无穷之门以游无极之野琦按太白武昌宰韩君碑云云卿文章冠世拜监察御史朝廷呼为子房李翺韩夫人韦氏墓志铭礼部郎中云卿好立节义有大功于昭陵其事迹史传不载观此诗所谓天子昔避狄与君亦乗骢拥兵五陵下长防驭胡戎之句相合韩侍御之为云卿殆无疑矣但太白未尝作侍御何以云与君亦乗骢耶岂他人之作误采入集抑字句少有讹谬欤　巘语蹇切年上声防音谔】
　　詶崔十五见招
　　尔有鸟迹书相招琴溪饮手迹尺素中如天落云锦读罢向空笑疑君在我前长吟字不灭懐袖且三年【水经注仓颉本鸟迹为字取其孳乳相生故文字有六义焉一统志琴溪在寜国府泾县东北二里溪侧有石台相传琴高控鲤之所古诗呼儿烹鲤鱼中有尺素书木华海赋云锦防文于沙汭之际张铣注云锦朝霞也古诗置书懐袖中三嵗字不灭】
　　荅王十二寒夜独酌有懐
　　昨夜吴中雪子猷佳兴发万里浮云巻碧山青天中道流孤月孤月沧【缪本作苍】浪【一作波】河汉清北斗错落长庚明懐余对酒夜霜白玉牀金井冰峥嵘人生飘忽百年内且须酣畅万古情【王子猷居山阴夜大雪眠觉开室命酌酒忽忆戴安道详九巻注谢庄月赋素月流天沧浪犹沧凉寒冷之意广雅太白谓之长庚曹宪音释金星也晨见东方为启明昏见西方为长庚牀井栏也玉牀金井者言其美丽之饰如玉如金也陆机叹逝赋时飘忽其不再】君不能狸膏金距学鬭鸡坐令鼻息吹虹霓君不能学哥舒横行青海夜带刀西屠石堡取紫袍吟诗作赋北窗里万言不直一杯水世人闻此【一作之】皆掉头有如东风射马耳【艺文类聚庄子谓惠子曰羊沟之鸡三嵗为株相者视之则非良鸡也然而数以胜人者以狸膏涂其头尔雅翼鬬鸡私取狸膏涂其头辄鬬无敌此非有厌胜特是狸能捕鸡异鸡闻狸之气则畏而走左传季郈之鸡鬭季氏介其鸡郈氏为之金距高诱曰金距施金芒于距也梁简文帝鸡鸣篇陈思助鬬协狸膏郈昭妒敌安金距宗好鬬鸡时以鬬鸡供奉者若王准贾昌之流皆赫奕可畏详见二巻注旧唐书哥舒翰天寳七载筑神威军于青海上吐蕃至攻破之又筑城于青海中龙驹岛吐蕃屏迹不敢近青海吐蕃保石堡城路遥而险久不拔八载以朔方海东监牧十万众委翰总统攻石堡城翰使麾下将高秀岩张守瑜进攻不旬日而防之上録其功拜特进鸿胪员外卿与一子五品官赐物千匹荘宅各一所加摄御史大夫太平广记哥舒翰为安西节度控地数千里甚着威令故西鄙人歌之曰北斗七星高哥舒夜带刀吐蕃总杀尽更筑两重濠胡三省通鉴音注石堡城本吐蕃鉄仞城也宋白曰石堡城在龙支县西四靣悬崖数十仞石路盘屈长三四里西至赤岭三十里荘子鸿蒙拊脾雀跃掉头】鱼目亦笑我请【一作谓】与明月同骅骝拳局不能食蹇驴得志鸣春风折杨黄华合流俗晋君听琴枉清角巴【一作几】人谁肯和阳春楚地犹来贱竒璞黄金防尽交不成白首为儒身被轻一谈一笑失顔色苍蝇贝锦喧谤声曽参岂是杀人者谗言三及慈母惊【张恊诗瓴甋夸璵璠鱼目笑明月明月谓明月珠也穆天子传天子之骢赤骥盗骊白义逾轮山子渠黄华骝緑耳郭璞注华骝色如华而赤今名马缥赤者为枣骝枣骝赤也离骚仆夫悲予马懐兮蜷局顾而不行王逸注蜷局诘屈不行貎广韵局不伸也拳局与蜷局局义同汉书驣驾罢牛骖蹇驴兮顔师古注蹇跛也荘子大声不入里耳折杨皇华则嗑然而笑陆徳明注折杨皇华皆古歌曲也韩非子晋平公曰音莫悲于清徴乎师旷曰不如清角平公曰清角可得而闻乎师旷曰不可昔日黄帝合神于太山之上驾象车而六蛟龙毕方并辖蚩尤居前风伯进扫雨师洒道虎狼在前神在后腾蛇伏地鳯凰覆上大合神乃作清角今主君徳薄不足聼之聼之将恐有败平公曰寡人老矣所好者音也愿遂听之师旷不得已而鼓之一奏之有云从西北方起再奏之大风至大雨随之裂帏幕破爼豆堕廊瓦坐者防走平公恐惧伏于廊室之间晋国大旱赤地三年平公之身遂瘙病巴人阳春事见二巻注竒璞用卞和献玉事见四巻注司马彪诗卞和潜幽冥谁能证竒璞苍蝇即青蝇也诗小雅营营青蝇止于樊岂弟君子无信谗言又萋兮斐兮成是贝锦彼谮人者亦已太甚新序昔者曾参之处郑人有与曽参同名姓者杀人人告其母曰曽参杀人其母织自若也顷然一人又来告之其母曰吾子不杀人有顷一人又来告其母投杼下机逾墙而走夫以曽参之贤与其母信之也然三人疑之其母惧焉】与君论心握君手荣辱于余亦何有孔圣犹闻伤鳯麟董龙更是何鸡狗一生傲岸苦不谐恩疎媒劳志多乖严陵高揖汉天子何必长剑拄颐事玉阶达亦不足贵穷亦不足悲韩信羞将绛灌比祢衡耻逐屠沽儿君不见李北海英风豪气今何在君不见裴尚书土坟三尺蒿棘【一作下】居少年早欲五湖去见此弥将钟鼎疎【史记孔子将西见赵简子至于河而闻窦鸣犊舜华之死也曰窦鸣犊舜华晋国之贤大夫也赵简子未得志之时须此两人而后从政及其已得志杀之乃从政丘闻之也刳胎杀夭则麒麟不至郊竭泽涸渔则蛟龙不合阴阳覆巢毁卵则鳯凰不翔何则君子讳伤其类也夫鸟兽之于不义也尚知避之而况乎丘哉乃还息乎陬乡作为陬操以哀之又孔子尝叹鳯鸟之不至悲西狩之获麟或指此二事而言亦可也十六国春秋王堕为宰相着匪躬之节性刚峻疾恶雅好直言右仆射董荣以佞幸进疾之如仇毎于朝见之际畧不与言或谓之曰董尚书贵幸一时无比公宜降意接之堕曰董龙是何鸡狗而令国士与之言乎荣闻而慙恨防有天变荣言于苻生曰天谴甚重宜以贵臣应之乃杀堕龙荣之小字也鲍照诗傲岸平生中不为物所裁宋玉神女赋交希恩踈不可尽畅楚辞心不固兮媒劳严子陵事注见二巻説苑大冠若箕长剑拄颐史记韩信为淮阴侯居常鞅鞅羞与綘灌等列后汉书祢衡来游许下是时许都新建贤士大夫四方来集或问衡曰盍从陈长文司马伯达乎对曰吾焉能从屠沽儿耶唐书李邕字泰和扬州江都人开元二十三年起为括州刺史后歴淄滑二州刺史上计京师邕早有名重义爱士乆斥外不与士大夫接旣入朝人间传其眉目瓌异至阡陌聚观后生望风内谒门巷填隘中人临问索所为文章具进上以谗媢不得留出为汲郡北海太守天寳中左骁卫兵曹参军栁勣有罪下狱邕尝遗勣马宰相李林甫素忌邕因傅以罪就郡杖杀之邕虽诎不进而文名天下时称李北海卢藏用尝谓邕如干将镆耶难与争锋但虞其伤缺耳后卒如言邕资豪放不能治细行所在贿谢田游自肆终以败云江邻几杂志李白诗君不见裴尚书古坟三尺蒿棘居问修唐书吕缙叔云是漼又云是冕宋次道云是检校官与李北海作对非龌龊人也琦按宗朝裴耀卿为尚书左仆射裴光庭为吏部尚书裴漼为吏部尚书裴伷先为工部尚书裴寛为戸礼二部尚书裴敦复为刑部尚书凡六裴尚书太白所指称未知何人考裴敦复以平海贼功为李林甫所忌贬淄川太守与李邕皆坐栁勣事同时杖死今与李北海并称或者正指其人而言似为近之若裴冕之为尚书左仆射则又在肃宗时矣】







　　李太白集注巻十九
　　钦定四库全书
　　李太白集注巻二十
　　钱塘　王　撰
　　古近体诗共六十首
　　游南阳白水登石激作【南阳唐时郡名卽邓州也山南东道方舆胜覧枣阳有白水卽白河一统志淯水在南阳府城东三里俗名白河石激在南阳府城东三里淯水环流为一城之胜可以御水患而障城郭其坚完甃石犹在】
　　朝渉白水源暂与人俗踈岛屿佳境色江天涵清虚目送去海云心闲游川鱼长歌尽落日乗月归田庐游南阳清泠泉【一统志丰山在南阳府东北三十里下有泉曰清泠泉】
　　惜彼落日暮爱此寒泉清西辉【缪本作耀】逐流水荡漾游子情空歌望云月曲尽长松声【萧子范诗暝景促西晖】
　　寻鲁城北范居士失道落苍耳中见范置酒摘苍耳作【居易録鲁城北有范氏庄卽太白访范居士失道落苍耳中者琦按杜甫有与李十二白同寻范十隐居诗云李侯有佳句往往似阴铿予亦东蒙客怜君如弟兄醉眠秋共被携手日同行更想幽期处还寻北郭生入门高兴发侍立小童清落景闻寒杵屯云对古城何来吟橘颂谁欲讨莼不愿论簪笏悠悠沧海情疑卽此人也埤雅荆楚记曰巻耳一名珰草亦云苍耳丛生如盘今人以叶覆麦作黄衣者所在有之尔雅翼巻耳菜名也幽冀谓之防菜雒下谓之胡枲江东呼为常枲叶青白色似胡荽白花细茎可煮为茹滑而少味又谓之常思菜伧人皆食之又以其叶覆麴作黄衣其实如防耳而苍色上多刺好着人衣今人通谓之苍耳】
　　雁度秋色逺日静无云时客心不自得浩漫将何之忽忆范野人闲园飬幽姿茫然起逸兴但恐行来迟城壕失往路马首迷荒陂不惜翠云裘遂为苍耳欺入门且一笑把臂君为谁酒客爱秋蔬山盘荐霜棃他筵不下筯此席忘朝饥酸枣垂北郭寒蔓东篱还倾四五酌自咏猛虎词近作十日欢逺为千载期风流自簸荡谑浪偏相宜酣来上马去却笑高阳池【江淹诗饮马出城濠吕延济注壕城池也壕濠古字通用説文陂阪也宋玉讽赋翳承日之华披翠云之裘齐民要术藏棃法初霜后卽收本草陶景曰酸枣今出山东间云卽山枣树子似武昌枣而味极酸东人噉之以醒睡苏颂曰酸枣今近汴洛及西北州郡皆有之野生多在坡坂及城垒间似枣木而皮细其木心赤色茎叶俱青花似枣花八月结实紫红色似枣而圆小味酸梁书滕昙恭母杨氏患热思食寒本草陶景言永嘉有寒甚大可藏至春史记秦昭王佯为好书遗平原君曰寡人闻君之高义愿与君为十日之饮鲍照诗从风簸荡落西家诗国风谑浪笑傲高阳池用山简事见五巻注】
　　东鲁【缪本作鲁东】门泛舟二首【一统志东鲁门在兖州府城东】
　　日落沙明天倒开波揺石动水萦廻轻舟泛月寻溪转疑是山阴雪后来【王徽之常居山阴夜雪初霁月色清朗忽忆戴逵逵时在剡便夜乗小船诣之详见十三巻注】
　　其二
　　水作青龙盘石隄桃花夹岸鲁门西若教月下乗舟去何啻风流到剡溪【剡音闪】
　　秋猎孟诸夜归置酒单父东楼观妓【杜预春秋经传集解孟诸宋大薮也在梁国睢阳县东北元和郡县志孟诸泽在宋州虞城县西北十里周回五十里俗号盟诸泽　单父音善甫】
　　倾晖速短炬走海无停川冀餐圆丘草欲以还頽年此事不可得微生若浮烟骏【缪本作俊】发跨名驹雕弓控鸣鹰豪鲁草白狐兔多肥鲜邀遮相驰逐遂出城东田一扫四野空喧呼鞍马前归来献所获炮炙宜霜天出舞两美人飘飖若云仙留欢不知疲清晓方来旋【鲍照诗倾晖忽西下郭璞诗圆丘有竒草李善注外国图曰圆丘有不死树食之乃寿吕向注圆丘山名竒草芝草也陆机愍思赋乐来日之有继伤頽年之莫纂诗周颂骏发尔私郑笺云骏疾也东京赋雕弓斯彀薛综注雕弓谓有刻画也汉书逢蒙列眦羿氏控顔师古注控引也羽猎赋滛滛与与前后要遮説文炰毛炙肉也韵防钱氏曰凡肉置火中曰炮近火曰炙应玚诗公子敬爱客乐饮不知疲】
　　游泰山六首【一作天寳元年四月从故御道上泰山　史记正义泰山一曰岱宗东岳也在兖州博城县西北三十里山东通志泰山在济南府泰安州北五里一曰兖镇周围一百六十里自山下至絶顶四十余里上有石表巍然传是秦时无字碑】
　　四月上泰山石平【萧本作屏】御道开六龙过万壑涧谷随萦回马迹绕碧峰于今满青苔飞流洒絶巘水急【一作色】松声哀北眺防嶂竒倾崖向东摧洞门闭石扇地底【许本作低霏玉本作阺】兴云雷登高望蓬瀛想象金银【缪本作箓】台天门一长啸万里清风来玉女四五人飘飖下九垓含笑引素手遗我流霞杯稽首再拜之自媿非仙才旷然小宇宙弃世何悠哉【旧唐书开元十三年十月辛酉东封泰山发自东都十一月丙戌至兖州岱宗顿已丑日南至备法驾登山仗卫罗列山下百余里诏行从留于谷口上与宰臣礼官升山庚寅祀昊天上帝于上坛有司祀五帝百神于下坛礼毕藏玉册于刲祀坛之石磩然后燔柴燎发羣臣称万嵗传呼自山顶至岳下震动山谷宋书天子所御驾六其余副车皆驾四按书称朽索御六驾逸礼王度记曰天子驾六袁盎谏汉文驰六飞魏时天子亦驾六六龙之义本此余见八巻注鲍照诗千岩盛阻积万壑势回萦孙绰天台山赋瀑布飞流以界道张恊七命发絶巘遡长风絶巘高峰也鲍照诗合沓防嶂云郭璞诗神仙排云出但见金银台山东通志上泰山屈曲盘道百余经南天门东南三天门至絶顶高四十余里左思诗长啸激清风郭璞诗升降随长烟飘飖戏九垓张铣注九垓九天也抱朴子项曼都入山学仙十年而归家曰仙人以流霞一杯与我饮之輙不饥渴汉武内传王母曰虽当语之以至道殆恐非仙才也　巘语蹇切年上声崿音谔嶂音帐垓音该】
　　其二
　　清晓骑白鹿直上天门山山际逢羽人方瞳好容顔扪萝欲就语却掩青云关遗我鸟迹书飘然落岩间其字乃上古读之了不闲感此三叹息从师方未还【楚辞仍羽人于丹丘王逸注人得道身生羽毛也朱子注羽人飞仙也抱朴子仙人目瞳正方神仙传李根瞳子皆方按仙经云八百岁人瞳子方也徐干中论苍颉视鸟迹而作书尔雅闲习也荀子多见曰闲】
　　其三
　　平明登日观举手开云关精神四飞扬如出天地间黄河从西来窈窕入逺山凭崖覧【萧本作揽】八极目尽长空闲偶然值青童緑发双云鬟笑我晚学仙蹉跎凋朱顔踌躇忽不见浩荡难追攀【水经注应劭汉官仪云泰山东南山顶名曰日观鸡一鸣时见日始欲出长三丈许故以名焉北山移文扃岫掩云关云关者云气拥蔽如门关也初学记泰山记云黄河去泰山二百余里于祠所瞻黄河如带若在山趾】
　　其四
　　清斋三千日裂素写道经吟诵有所得众神衞我形云行信长风飒若羽翼生攀崖上日观伏槛窥东溟海色动逺山天鸡已先鸣银台出倒景白浪翻长鲸安得不死药高飞向蓬瀛【南岳魏夫人传夫人入洛阳山中清斋五百日读大洞真经顔师古急就篇注素谓绢之精白者卽所用写书之素也楚辞坐堂伏槛临曲池些东溟东海也海色晓色也俱见二巻注天鸡见一巻大鹏赋注谢灵运诗张组眺倒景列筵□归潮李善注游天台山赋曰或倒景于重溟王彪之游仙诗曰逺游絶尘雾轾举观沧溟蓬莱荫倒景昆仑罩层城并以山临水而景倒谓之倒景此篇倒景正作此解与二巻中所用倒景故自不同蓬莱灜洲在渤海中有不死药金银为宫阙详见四巻注】
　　其五
　　日观东北倾两崖夹双石海水落眼前天光遥空碧千峰争攒聚万壑絶凌歴缅彼鹤上仙去无云中迹长松入霄【萧本作云】汉逺望不盈尺山花异人间五月雪中白终当遇安期于此链玉液【缅思貎歳华纪丽泰山冬夏有雪安期生古之仙人见二巻注江淹诗道人读丹经方士链玉液张铣注玉液玉膏也】
　　其六
　　朝饮王母池暝投天门关【缪本作阏】独抱緑绮琴夜行青山间【缪本作月】山明月露白夜静松风歇仙人游碧峰处处笙歌发寂静【缪本作聴】娱清辉玉真连翠微想象鸾鳯舞飘飖龙虎衣扪天摘匏怳惚不忆归举手弄清浅误攀织女机明晨坐相失但见五云飞【山东通志王母池在泰山下之东南麓一名瑶池水极甘冽瀵沸潾瀞不竭不盈乡人取水禜雨颇騐张载诗美人遗我緑绮琴李周翰注緑绮琴名傅琴赋序曰司马相如有緑绮蔡邕有焦尾皆名噐也尔雅疏山未及顶上在旁陂阪之处名翠防楚辞遂儵忽而扪天隋书匏五星在离珠北史记索隐荆州占云匏一名天鸡在河皷东匏瓜明则嵗大熟古诗河汉清且浅相去复几许史记正义织女三星在河北天纪东天女也五云五色云也见七巻注】
　　秋夜与刘砀山泛宴喜亭池【砀山县名唐时河南道宋州睢阳郡刘葢为砀山令者也江南通志宴喜台在徐州砀城县东五十歩台上有石刻三大字相传唐李白笔砀音荡】
　　明宰试舟楫张灯宴华池文招梁苑客歌动郢中儿月色望不尽空天交相宜令人欲泛海只待长风吹【华池郢中歌见二巻注梁苑客见七巻注】
　　携妓登梁王栖霞山孟氏桃园中【一统志栖霞山在兖州单县东四里世传梁孝王尝游此】
　　碧草巳满地柳与【缪本作与栁】梅争春谢公自有东山妓金屏笑坐如花人今日非昨日明日还复来白发对緑酒强歌心已摧君不见梁王池上月昔照梁王樽酒中梁王已去明月在黄鹂愁醉啼春风分明感激眼前事莫惜醉卧桃园东【陈后主诗三春桃照李二月柳争梅谢安在东山畜妓见十巻注黄鹂今谓之黄莺儿见六巻注】
　　与从侄杭州刺史良游天竺寺【唐时杭州江南东道州有天竺寺乃今之下天竺寺详见十六巻注咸淳临安志下竺灵山寺在钱塘县西十七里隋开皇十三年僧真观法师与道安禅师建号南天竺寺唐永防中赐今额淳佑志云大凡灵竺之胜周回数十里而岩壑尤美实聚于下天竺灵山寺自飞来峯转至寺后岩洞皆嵌空玲珑莹滑清润如虬龙瑞鳯如层华吐萼如皱縠叠浪穿幽透深不可名貎林木皆自岩骨拔起不土而生传言兹岩产玉故腴润能育焉其间唐宋游人题名不可殚纪一统志下天竺寺在杭州府城西十五里晋咸和中建寺前后有飞来莲花诸峰合涧跳珠诸泉梦谢流杯月桂诸亭游人多至其间】
　　挂席凌蓬丘观涛憩樟楼三山动逸兴五马同遨游天竺森在眼松风【缪本作门】防惊秋覧云测变化弄水穷清幽叠嶂隔遥海【霏玉本作响】当轩写归流诗【萧本作转】成傲云月佳趣满吴洲【十州记蓬丘蓬莱山也梦梁録樟亭驿卽浙江亭也在跨浦桥南江岸浙江通志樟亭在钱塘县旧志南五里后改为浙江亭今浙江驿其故址也三山谓蓬莱方丈瀛洲三神山见四巻注五马古太守事见六巻注杨齐贤曰自西湖入天竺寺路夹道皆古松其地名曰九里松灵隐天竺同在一处皆由松门而进顔延年诗振楫发吴洲】
　　同友人舟行【缪本于行字下多游台越作四字】
　　楚臣伤江枫谢客拾海月懐沙去潇湘挂席泛溟渤蹇予访前迹独往造穷发古人不可攀去若浮云没愿言弄倒景从此錬真骨华顶窥絶冥蓬壶望超忽不知青春度但怪緑芳歇空持钓鼇心从此谢魏阙【楚辞湛湛江水兮上有枫目极千里兮伤春心王逸注言湛湛江水浸润枫木使之茂盛伤已不蒙君惠而身放弃曽不若树木得其所也宋书谢灵运小字客儿故诗人多称为谢客其游赤石进帆海诗有云扬帆采石华挂席拾海月李善注临海水土物志云海月大如镜色白正圆常生海边其尖柱如搔头大本草陈藏器曰海月蛤类也似半月故名水沬所化史记屈原作懐沙之赋于是懐石遂自投汨罗以死溟渤海也注见七巻楚辞蹇谁留兮中洲王逸注蹇辞也庄子穷发之北有冥海者天池也倒景见本巻游太山第四首注方舆胜覧华顶峯在天台县东北六十里葢天台第八重最高处高一万丈絶顶东望沧海俗名望海尖草木薫郁殆非人世孙绰所谓渉降信宿迄乎仙都是也絶冥逺海也十州记蓬壶蓬莱也王屮头陀寺碑文东望平臯千里超忽吕向注超忽逺貎钓鳌事见四巻注淮南子身处江湖之上而神游魏阙之下高诱注魏阙王者门外阙也所以用悬教民之书于象魏也巍巍高大故曰魏阙】
　　下终南山过斛斯山人宿置酒【元和郡县志终南山在雍州万年县南五十里太平寰宇记终南山在郿县南三十里雍録终南山横亘关中南面西起秦陇东彻蓝田凡雍岐郿鄠长安万年相去且八百里而连绵峙据其南者皆此一山也通志氏族畧代北复姓有斛斯氏其先居广牧世袭莫勿大人号斛斯部因氏焉】
　　暮从碧山下山月随人归却顾所来径苍苍横翠微相携及田家童稚【一作稚子】开荆扉緑竹入幽径【缪本作楥】青萝拂行衣欢言得所憩美酒聊共挥长歌吟松风曲尽河星稀我醉君复乐陶然共忘机【翠防山岭之色详十巻注沈约诗荆扉新且故李周翰注荆扉以荆为门扉也】
　　朝下过卢郎中叙旧游
　　君登金华省我入银台门幸遇圣明主俱承云雨恩复此休浣时闲为畴昔言却话山海事宛然林壑存明湖思晓月叠嶂忆清猿何由返初服田野醉芳樽【刘孝绰诗歩出金华省遥望承明庐蔡梦弼杜诗注按汉宫阙记金华殿在未央宫白虎观右秘府图书皆在焉故王思逺逊侍中表云奏事金华之上进议玉台之下后世以门下省名金华省葢出此也雍録翰林院在大明宫右银台门内稍退北有门榜曰翰林之门鲍照诗休浣自公日休浣犹休沐也汉律吏五日得一休沐言休息以洗沐也杨升庵曰唐制十日一休沐故韦应物诗云九日驱驰一日闲白乐天诗云公假日三旬是也杜预左传注畴昔犹前日也任昉诗叠嶂易成响重以夜猿悲楚辞退将复修吾初服刘孝绰诗芳樽散绪寒】
　　侍从游宿温泉宫作【温泉官注见九巻】
　　羽林十二将罗列应星文霜仗悬秋月霓旌巻夜云严更千戸肃清乐九天闻日出瞻佳气葱葱【缪本作丛丛】绕圣君【汉书武帝太初元年初置建章营骑后更名羽林骑顔师古注羽林宿卫之官言其如羽之疾如林之多也一说羽所以为王者羽翼也按唐制左右羽林军各置大将军一人将军三人凡八将无所谓十二将也而开元天寳之时天子禁兵有十六衞其左右卫左右金吾卫总谓之四卫若左右骁卫左右武卫左右威卫左右领军卫左右监门卫左右千牛卫十二卫谓之杂卫疑所谓十二将者指十二杂卫之主将而言以其专掌禁卫当爪牙御侮之任与汉之羽林骑相似故曰羽林十二将也晋书羽林四十五星在营室南一曰天军主军骑又主翼王也杨升庵曰唐武徳中置十二军皆取天星为名以万年道为参旗军长安道为鼔旗军富平道为戈军醴泉道为井军同州道为羽林军华州道为骑官军宁州道为折威军岐州道为平道军幽州道为招揺军麟州道为苑游军泾州道为天纪军宜州道为天节军太白葢用其事琦按通典防要诸书分阕中之众为十二卫取象天官为名号乃武徳二年事五年卽废乆矣杨説虽创揆之作者之心恐未必用此典故上林赋拖霓旌张揖注析羽毛染以五采缀以绻为旌有似虹蜺之气也西京赋重以虎威章沟严更之署薛综注严更督行夜鼔也唐防要清乐九代之遗声其始卽清啇三调是也并汉魏以来旧曲乐噐制度并诸歌章古调与魏三祖所作者皆备于史籍自晋氏播迁其音分散不存于内地苻坚灭凉始得之传于前后二秦及宋武定关中收之入于江南隋平陈获之隋文聼之善其节奏曰此华夏正声也因更损益去其哀怨考而补之乃置清商署总谓之清乐至炀帝乃立清乐西凉等九部隋室防乱日益沦缺天后朝犹有六十三曲新唐书礼乐志清商伎者隋清乐也有编钟编磬独琴撃琴瑟秦琵琶卧箜篌筑筝节鼓皆一笙笛箫箎方响跋滕皆二歌二人吹叶一人舞者四人梦溪笔谈先王之乐为雅乐前世新声为清乐后汉书望气者苏伯阿为王莽使至南阳遥望见舂陵郭唶曰气佳哉郁郁葱葱】
　　邯郸南亭观妓【邯郸县名唐时河北道之磁州】
　　歌鼓【一作妓】燕赵儿魏姝防鸣丝粉色艶日【缪本作月】彩舞袖【一作衫】拂花枝把酒领【一作顾】美人请歌邯郸词清筝何缭绕度曲緑云垂平原君安在科斗生古池座客三千人于今知有谁我辈不作乐但为后代悲【潘岳笙赋萦纒歌鼓网罗钟律韵防姝美色也顔师古急就篇注筝亦瑟类也本十二今则十三苕溪渔隐丛话艺苑雌黄云世人言度曲者多作徒故切谓歌曲也张平子西京赋云度曲未终云起雪飞子美陪李梓州泛江诗翠眉萦度曲云鬓俨成行皆作徒故切读考之前汉元帝纪赞云帝多才艺善史书鼓琴吹洞箫自度曲被歌声应劭注自隐度作新曲因持新曲以为歌声也顔注度音大各切则与张平子杜诗所言度曲异矣而臣瓒注则云度曲谓歌终更授其次则又误以度曲为歌曲夫度曲虽有两音若读元帝纪止可作大各切唐书段安节善乐律能自度曲其意正与元帝纪相合琦按太白诗意自应作徒故切读而杨注引自度曲解之非是緑云垂卽响遏行云之意古今注虾墓子曰蝌蚪一曰针一曰鱼形圆而尾尖尾脱卽脚出顔师古急就篇注科斗一名活东一名活师卽虾蟆所生子也未成虾蟆之时身及头并圆而尾长渐乃变耳史记平原君喜賔客賔客葢至者数千人又曰平原君得敢死之士三千人古诗为乐当及时何能待来兹愚者爱惜费但为后世　姝音枢】春日【缪本缺日字】游罗敷潭【王阮亭曰罗敷谷水在华州】
　　行歌入谷口路尽无人跻攀崖度絶壑弄水寻回溪云从石上起客到花间迷淹留未尽兴日落羣峰西【説文跻登也】
　　春陪商州裴使君游石娥溪【原注时欲东游遂有此赠游缪本作归商州古商国也在晋为上洛郡在西魏为洛州在后周为商州在唐亦谓之商州或为上洛郡地有商山洛水依此立名属关内道使君太守之称石娥溪当在仙娥峰下按雍胜畧商畧陜西通志仙娥峰在商州西十里峰之麓有西岩洞壑幽邃下临丹水古称栖真之地李白尝游此有诗曰暂出城东边遂游西岩前横天耸翠壁喷壑鸣红泉云云是石娥溪卽仙娥峰下之溪也所谓红泉者其卽丹水欤】
　　裴公有仙标拔俗数千丈澹荡沧洲云飘飖紫霞想剖竹商洛间政成心巳闲萧条出世表冥寂闭关我来属芳节解榻时相悦褰帷对云峰扬袂指松雪暂出东城边遂游西岩前横天耸翠壁喷壑鸣红泉寻幽殊未歇爱此春光发溪旁饶名花石上有好月命驾归去来露华生翠【缪本作緑】苔淹留惜【缪本作昔】将晚复听清猿哀清猿断人肠游子思故乡明发首东路此欢焉可忘【世説注向秀别传曰秀字子期河内人少为同郡山涛所知又与谯国嵇康东平吕安善并有拔俗之韵谢灵运诗剖竹守沧海商洛详见题注郭璞客傲无岩穴而冥寂无江湖而放浪王头陀寺碑关幽键感而遂通张铣注幽谓道之深邃也关键皆所以闭距于门者宋南平王铄诗徘徊去芳节梁元帝纂要春节曰芳节后汉书陈蕃为乐安太守郡人周璆高洁之士前后郡守招命莫肯至唯蕃能致焉特为置一榻去则悬之搴惟后汉贾琮事见十四巻注顔延年诗山明望松雪谢灵运诗铜陵映碧涧石磴泻红泉孔子歌巾车命驾将适唐都江淹诗风光多树色露华翻蕙隂苏武诗征夫懐逺路游子恋故乡汉书韩信传北首燕路顔师古曰首谓趣向也音式究反鲍照诗首路或参差投驾均逺托】
　　陪从祖济南太守泛鹊山湖三首【唐时齐州河南道本谓之齐郡天寳元年更名临淄郡五载十月又更名济南郡一统志泺水自大明湖东北流注华不注山下汇为鹊山湖又东北入于济伪齐刘豫自城北导之东行为小清河而水不及鹊山湖矣山东志鹊山湖在济南府城北二十里】
　　初谓鹊山近宁知湖水遥此行殊戴访自可缓归桡【隋书齐郡歴城有鹊山一统志鹊山在济南府城北二十里俗云每嵗七八月间乌鹊翔集于此又云扁鹊尝于此炼丹王子猷乗船访戴安道见九巻注方言楫谓之桡或谓之櫂　桡音饶】
　　其二
　　湖阔数十【萧本作千误】里湖光揺碧山湖西正有月独送李膺还【郭林宗与李膺同舟而济见十二巻注】
　　其三
　　水入北湖去舟从南浦回遥看鹊山转却似送人来【杨齐贤曰南浦在鹊山湖之南】
　　春日陪杨江宁及诸官宴北湖感古作【扬名利物为润州江寜令李善文选注药游苑晋时药□元嘉中筑堤壅水名为北湖六朝事迹晋元帝大兴三年始创为北湖筑长堤以遏北山之水东至覆舟山西至宣武城太平寰宇记武湖在升州上元县西北七里周廻四十里东西两下水入秦淮春夏深七尺秋冬四尺灌田百顷徐爰释问曰湖本桑泊晋元帝大兴中创为北湖宋筑堤南抵西塘以肄舟师也又京都记云从北湖望钟山似宫亭湖望庐岳也按安帝元嘉二十三年筑堤以堰水为此】
　　昔闻顔光禄攀龙宴京【一作重一作明】湖楼船入天镜帐殿开云衢君王歌大风如乐丰沛都延年献佳作邈与诗人俱我来不及此独立钟山孤杨宰穆清风【一作飚】芳声腾海隅英僚满四座粲若琼林敷鹢首弄倒景蛾眉缀【缪本作掇】明珠新采【一作来缪本作防非】梨园古舞娇吴歈曲度绕云【一作清】汉听者皆欢娯鸡栖何嘈嘈沿【一作江】月沸笙竽古之帝宫苑今乃人樵苏感此劝一觞愿君覆瓢壶荣盛【一作盛时】当作乐无令后贤吁【南史顔延之字延年孝武登阼以为金紫光禄夫夫汉书攀龙附鳯并乗天衢帐殿天子行幸野次连帐以为殿也沈约诗帐殿临春籞帷宫绕芳荟左思白发赋开论云衢史记高祖还归过沛留置酒沛宫悉召故人父老子弟纵酒发沛中儿得百二十人教之歌酒酣高祖撃筑自为歌诗曰大风起兮云飞扬威加海内兮归故乡安得猛士兮守四方令儿皆和习之汉书高祖沛丰邑中阳里人也应劭曰沛县也丰其乡也孟康曰后沛为郡而丰为县按顔延年有应劭观北湖田收诗所谓献佳作者未知是此诗否抑另有其诗而今逸之欤唐六典注蒋山一名钟山在润州江寜县诗大雅吉甫作颂穆如清风淮南子龙舟鹢首高诱注鹢大鸟也画其像着船头故曰鹢首也曹植洛神赋缀明珠以耀躯唐防要开元二年上以天下无事听政之暇于梨园自教法曲必尽其妙谓之皇帝梨园弟子唐书礼乐志宗旣知音律又酷爱法曲选坐部伎子弟三百教于梨园声有误者帝必觉而正之号皇帝梨园弟子宫女数百亦为梨园弟子居宜春院北梨园楚辞吴歈蔡讴奏大吕些梁元帝纂要呉曰歈王粲诗管发徽音曲度清且悲吴质荅东阿王书耳嘈嘈而无闻刘良注嘈嘈喧甚也博雅笙以匏为之十三管宫管在左方竽象笙三十六管宫管在中央宋书笙随所造不知何代人列管匏内施簧管端宫管在中央三十六簧曰竽宫管在左旁十九簧至十三簧曰笙其他皆相似也汉书樵苏后防顔师古注樵取薪也苏取草也覆瓢壶犹倾尊倒瓮之意陶潜诗取欢当作乐】
　　宴郑参卿山池【杜甫诗参卿休坐幄荡子不还家耿湋送郭参军诗人传府公政记室有参卿皆谓参军也疑唐时有此称谓】
　　尔恐碧草晚我畏朱顔移愁看杨花飞置酒正相宜歌声送落日舞影回清池今夕不尽杯留欢更邀谁【萧本作诗】
　　游谢氏山亭
　　沦老卧江海再欢天地清病闲乆寂寞歳物徒芬荣借君西池游聊以散我情扫雪松下去扪萝石道行谢公池塘上春草【一作风】飒已生花枝拂人来山鸟向我鸣田家有美酒落日与之倾醉罢弄归月遥欣稚子迎【因谢氏山亭故用灵运池塘生春草之句作映带】
</div>
    <div class="pagination">
<a href="李太白集注_page15.html">上一页</a><span>...</span><a href="李太白集注_page11.html">11</a><a href="李太白集注_page12.html">12</a><a href="李太白集注_page13.html">13</a><a href="李太白集注_page14.html">14</a><a href="李太白集注_page15.html">15</a><span class="current-page">16</span><a href="李太白集注_page17.html">17</a><a href="李太白集注_page18.html">18</a><a href="李太白集注_page19.html">19</a><a href="李太白集注_page20.html">20</a><a href="李太白集注_page21.html">21</a><span>...</span><a href="李太白集注_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
