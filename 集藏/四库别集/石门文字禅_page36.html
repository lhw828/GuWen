<!DOCTYPE html>
<html>
 <head>
  <meta charset="utf-8"/>
  <title>
   石门文字禅 - 第 36 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   石门文字禅 - 第 36 页/共 43 页
  </h1>
  <div class="content">
   石门文字禅巻二十二
　　钦定四库全书
　　石门文字禅巻二十三　　宋　释觉范　撰序
　　五宗纲要防诀序
　　传曰人能自重然后可与言学余以谓自重者必其天资才全而识远何以知之张子房三世相韩韩爲秦所灭时年二十许弟死不葬袖鐡椎击始皇悮中副车走匿下邳乃能跪履于父老及佐高帝定天下汉业已成粃糠王侯掉头不顾思与赤松子游韩信防时自藏于怯淮隂少年易之使出跨下一市大笑而色不怍及爲高帝大将一军尽惊而气不矜谈笑而破赵名震天下得亡虏而师事之子房勇击始皇而谦辞封爵韩信智出跨下而明师亡虏非材全者能自重如是乎邴原诣孙崧学崧以书相分原得书不读曰夫学者以智髙者通书何爲哉藏书于家游学四方学成以书还崧解不传书之意崧服其敏徐旷学于太学时沈重讲授门弟子常千人旷所质问数日辤去或问其故曰先生所讲纸上语耳若奥境彼所未见尚何观重知之惮其能根矩智识粹美不在糟粕文逺巧妙非止凖绳非识逺者能自重如是乎吾故曰必因其天资也夫刻志功业倾心名节者世间之学耳若离三界出五有者非梦幻功业戏剧名节可尽而天资无张韩邴徐之英余窃忧之诸佛三昧谓之甚微细智麤浮心识其能至哉菩萨行海谓之旋陀罗尼门鄙陋志操其能入哉学者之才如蓬芒之微而所授之道如万钧之重虽至愚知其不可然犹纷然不知愧可笑也为弟子者心非其师而貌敬之为师者实鄙弟子而喜授以法上以数相覊縻下以谄相欺诳慢侮法道甚于儿戏呜呼昔清辨菩萨以芥子击修罗窟而隐候龙华道成乃问未决之事谓今弥勒未具徧知也辨之求师何其难也达摩达恨师子尊者不令嗣祖渡谿见女子浣露其足念曰此胫乃尔白晳耶师子忽至曰今日之心可嗣祖乎师子之求弟子何其审也大法寝逺名存实亡其势则然盖尝中夜起喟为之涕零余少游方所歴丛林几半天下而师友之间通踈粹美者尚多见至精深宗教者亦已少矣又三十年还自海外罪废之余丛林顿衰所谓通踈粹美者又少况精深宗教者乎百丈法度更革略尽辄波及纲宗之语言如云门纲宗偈曰康氏圆形滞不明魔深虚丧击寒冰凤翥已飞霄汉去晋锋八博拟何凭云门非茍然作也而昧者无地寄其意识辄易以循其私曰晋锋八法审如易者之意则康氏圆形魔深虚丧又何义哉洞山渡水见影偈曰切忌从他觅迢迢与我踈吾今独自往处处得逢渠渠今正是我我今不是渠应须与麽防方始契如如其言契如如但一文殊无二文殊故曰渠今正是我我今不自渠旨甚明白而昩者易之曰渠今不是我我今不是渠遂令血脉断絶岂曹洞旨趣乎仰山临终付法偈曰一二二三子平目复仰视两口无一舌即是吾宗旨两口无一舌沩山之牛一身两号之意而昩者易之曰两口一无舌审如易者之言则是共功时功尚何论哉临济付法偈曰沿流不止问如何真照无边説似他离相离名人不禀吹毛用了急须磨吹毛劔也用即磨之意不欲犯锋耳而昩者易之急还磨旨趣安在哉而以之不疑可谓陋哉独法眼未遭更易行恐不免耳昔阿难闻诵佛偈曰若人生百岁不识水潦鹤未若生一日而得决了知谓曰吾从佛所闻异于是应曰不善诸佛机非水潦鹤也诵者告其师师应曰阿难耄矣所记错谬夫诸佛机乆而尚为水潦鹤岂渠今正是我我今不是渠不作梁武喧争之语晋锋八博不作右军草书乎因编五宗机缘以授学者使传诵焉
　　华严同缘序
　　余闻一切众生识种皆具十法界性谓佛菩萨缘觉声闻四圣天人傍生饿鬼地狱阿修罗六凡是十种性本无性随所熏起任运成就有人于此为诸人等谈无上道解脱知见一切众生皆证圆觉则识性熏发佛种如是乃至爲诸人等谈不义语毁谤三宝一切障道之法则识性熏发恶道种是故如来世尊毎谓众曰善男子善知识者是汝等最大因缘能令汝軰明见佛性离苦成道事彼知识不惜身命又菩萨愿力愿与众生爲不请友其所立誓惟欲众生悟心成佛然诸众生自弃自贱贪恋生死飘流诸趣不能逢遇善知识善友如万顷波寻一瓦砾今惠臻道人欲以是毗卢藏微尘章句不思议妙义结万人同观看其设心欲熏发一切众生佛乗之种是其愿力爲不请友而我大众同得值遇譬如盲值浮木孔当生难遭之想起增上善心使易成就竢其毕作爲卵塔书万人名各藏于塔中虚空可殒而此愿力如烁迦罗惟愿刹刹尘尘证明我说呜呼六道以忧畏饥饿之火所逼烧尚不闻有佛安得闻经哉唯人道一切成就既已见佛又复闻经而不请友曲折诱导更复惰慢作跛驴心是眞自弃凡我见前法界性侣幸同进道惠臻道行高洁而饱丛林受持愿力久矣成熟是故今同普告大众是日已过命亦随减唯加鞭此道是眞知恩政和五年二月十九日书
　　洪州大宁寛和尚语录序
　　但识纲宗本无寔法又曰若以寔法与人土亦难消岩头说法指人甚要而语不烦亦何尝钩章棘句险设诈隐务爲妙哉故其得友如雪峯有子如罗山于生死之际如洞视户庭未尝留情近世丛林失其渊源以有思惟心争求寔法唯其以是爲宗也故高则妄见胜妙之境下则波爲世谛流布而纲宗防矣余犹及见前軰能言老黄龙同时所游从有若杨歧防翠岩眞大宁寛皆一时号明眼而防与眞所得法子照映江左语言布寰宇独寛公少见机缘有石门宗杲上人抗志慕古俊辩不羣徧游诸方得此录读之而喜曰虽无老成尚有典刑也其可使后学不闻乎即唱衣鉢从余求序其所以命工刻之呜呼杲之嗜好可谓与世背驰彼方尊事大名誉者传授其语而杲独取百年物故老僧之语欲以夸学者不亦迃乎虽然防有赏音者耳
　　临平妙湛慧禅师语录序
　　传曰虽无老成尚有典刑典刑且次之则老成盖前人所甚贵也又曰恶夫碔砆之乱玉则似之而非者又其所甚疾也贵老成疾似之而非者一人之情千万人之情是也近世禅学者之弊如碔砆之乱玉枝词蔓説似辩博钩章棘句似迅机茍认意识似至要懒惰自放似了逹始于二浙炽于江淮而余波末流滔滔汩汩于京洛荆楚之间风俗爲之一变识者忧之俄有丛林老成者崭然出于东呉说法于钱塘诸方衲子愿见争先川输云委于座下法席之盛无愧圆照大通于是天子闻其名驿召至京师住大相国寺智海禅院是谓妙湛禅师慧公未尝贬剥而诸方屈伏不动声气而万僧譲雄彼似之而非者不攻而自破如郭中令之单骑见虏孔北海之高气詟魏以其荷负大法故称法窟龙象以其搏噬邪解故称宗门爪牙也余与禅师游旧且少相好不见之二十年宣和三年十月初吉有仲怀禅者过余湘上出其示徒语爲示昔莲花爲聪道者作礼曰云门儿孙犹在余则以手加额望临平呼曰岂雪窦显公复爲吴人说法乎何其似之多也
　　僧宝传序
　　曹谿之道至南岳石头江西马祖而分爲两宗云门曹洞法眼皆宗于石头临济潙仰皆宗于马祖天下丛林号爲五家宗派嘉祐中逹观昙颖禅师尝爲五家传略其世系入道之缘临终明验之効但载其机缘语句而已夫听言之道以事观既载其语言则当兼记其行事因博采别传遗编参以耆年宿衲之论増补之又自嘉祐至政和之初云门临济两宗之裔卓然冠映诸方者特爲之传依仿史传各爲赞辞綂八十有一人分爲三十巻书成于湘西之南台宣和五年正月八日伏遇判府安抚大学降贵令辰缮写呈献仰祝台筭许旌阳白日仙去天诏书曰赦汝不事先祖之罪佳汝施药呪水之功夫施药呪水期于活人者也活人而能致飞仙况寿考乎余观安抚大学其牧民临政皆得佛法之至要和而为生威而为杀生杀皆以活人为本尝生浏阳囚徒十有二人于死中佛法之见于和者也戮一贺文而亿万生齿安堵佛法之见于威者也其妙用活人之功较之旌阳殆相万矣惟其得法之渊源实出于圆照本禅师而不可诬也故余特以禅书为献伏冀燕间之暇少赐披览岂胜幸甚
　　嘉祐序
　　禅师讳契嵩字仲灵藤州人也少从洞山聪禅师游出世湖山乃嗣其法其道微妙而末法学者器近而不能晓悟而公亦不肯少低其韵以俯循其机因叹曰吾安能圆凿以就方枘哉闻之圣贤所为得志则行其道否则言而已言之行由是为万世法使天下学者识度修明逺邪林而游正涂则奚必目击而受之谓已之出邪即闭关著书以攻正祖宗所以来之之□为十二巻又别定祖图书成擕之京师因内翰王公素献之仁宗皇帝又爲书先焉上读至吕固爲道不爲名爲法不爲身叹爱其诚旌以明敎大师赐其书入藏书既送中书时魏国韩公琦览之以示欧阳文忠公公方以文章自任以师表天下又以护宗不喜吾道见其文谓魏公曰不意僧中有此郎邪黎明当一识之公同往见文忠与语终日遂大喜由是公名振海内遂买舟东下居永安精舍而归老焉公虽于古今内外之书无所不读至于安危治乱之略当世同人少见其比而痛以律自律其身其学端诚爲归宿之地而慕梁惠约之爲人以其学校其所爲未见少差其考正命分于贤圣出处之际尤爲详正观学者循竒巧而不知本也乃作坛经赞亡孝背义又循养其欲也乃作孝篇十二章士大夫不顾名实多是已非他乃作辅敎编学者茍合自轻不贵尚以修德也乃题远公影堂记其所慕也乃作茨堂序因风俗山川之胜欲以抛掷其才力以收景趣乃作武林志至于长诗赞而已殆所谓太山之一毫芒耳公终于湖山而火化不坏者六物天下闻其风者爲之首东长想呜呼一匹夫云行鸟飞天地之间视万乗之尊其天地之远也顾巨公贵人云泥之异也而一旦以其所爲之书献天子爲之动容天下靡然向其风而卒能酬其志岂非其所自信修诚之效欤后之学者读其书必有掩巻而三叹者也元符元年中秋日高安某序
　　陈尊宿影堂序
　　陈尊宿者断际禅师之高弟也尝庵于高安之米山以母老于睦遂归编蒲屦售以爲养故人谓之陈睦州临济至黄檗众未有知之者而公独先知之尝指似断际曰大黄之门必此儿也云门秘传于公人所知之而公更使谒雪峯曰当嗣之不然吾道终不振矣云门临济能不忘其言故宗一代天下古今依此以扬声其德泽方进未艾也夫二子方其匿耀也其施爲未有以异于人而卒不能逃公之言何也古之人笃闻其信已故其处心也公惟其公是以自知之审而知人之详也今之世虽有通人远才不小同已则横议疾之不掩则谤之而已通人远才固自负而群小又工于爲谤冝乎其赘隅于世也而庸下之徒能阿其所好故争厚恩之环目迟以爲嗣庸下者固欲显于人而好名者素快同于已宜乎其丰隆于时也吾行四方有年矣见此种人何限而恬然不知怪世衰道微一至于此使其闻公之风见公之像其何以施眉目耶呜呼期临济必大黄檗之门而其嗣方大盛知人之详也祝云门嗣雪峯庶未其诘自知之审也传曰知人则哲自知则明吾于睦州公见之矣公之影堂在高安南之四十里所谓米山者也
　　昭黙禅师序
　　李北海以字画之工而世多法其书北海笑曰学我者拙似我者死当时之人不知其言有味余滋爱之盖学者所贵贵其知意而已至于踪迹绳墨非善学者也岂特世间之法爲然出世间法亦然黄檗运公师事百丈大智禅师而迅机大用毎凌压之百丈固尝叹曰见与师齐减师半德见过于师方堪传授沙备师从雪峯眞觉禅师最久备遂爲谈根门无功幻生幻生法门其论皆揭佛祖之奥雪峯亦尝抚其背曰岂意衰暮闻此妙法汝再来人也吾所不及然雪峯百丈之道益尊而黄檗沙得爲的嗣初未尝印脱其语言顺味其机因以欺流俗此道寂寥久矣乃今于黄龙清禅师见之公爲晦堂老人侍者而名声已閙闻丛林其超情独脱之论无师自然之智当机宻用人不敢触其锋虽晦堂唯知加敬而已双井徐禧德占黄庭坚鲁直此两翁世所谓人中龙也往来山中与公语未尝不屈折咨嗟以爲不及以故天下士大夫悦慕愿见想望风采公名惟清自号灵源叟世爲洪州武宁陈氏子童子时诵书日数千言伊吾上口有异比丘过书肆见之引其手熟视大惊劝其父母使出家公即忻然徃依高居某爲师几何爲僧受具足戒即起游方初谒法安禅师欲倾心受法法安曰子他日洗光佛日照耀末运苦海法船也一壑岂能畜汝行矣无自滞公因徧厯诸方晩归晦堂久之初开法于舒州之太平衲子雷动云合而至未尝谨规矩而人人自肃江淮丛林号称第一洪州转运使王公桓迎公归黄龙欲以继晦堂老人未几晦堂化去公亦移病乃居昭黙堂宴坐一室頽然人莫能亲踈之然见之者皆各得其懽心至于授法钳椎鍜炼则学者如于莵视水车然莫知罅隙其提唱议论初不许学者传录有得其片言只句者甚于获夜光照乗然余于公爲法门昆弟气宇英特愼许可独首肯余可以荷担大法顷于山中日有异闻尝曰今之学者多不脱生死者正坐偷心不死耳然非学者过也如汉高帝诏韩信以杀之信虽死而其心果死乎今之宗师爲人多类此古之道人于生死之际游戏自在者已死却偷心耳如侯景兵至建邺武帝御大殿见之神色不变輭语抚慰而侯景汗下不敢仰视退谓人曰萧公天威逼人吾不可以再见也侯景固未尝死而其心已灭絶无余矣古之宗师爲人多类此吾观今诸方说法者钩章棘句烂然骇人正如赵昌画花写生逼眞世传爲宝然终非眞花耳其应机引物以晓人皆类此大观三年秋余以法婴难越明年春病卧狱中公之的子德逢上人以书抵余曰昭黙病遂有书付禅师使人不能候而去余矍然而起坐念公平生竒德美行恐即死后世莫得以闻故爲防其略以授逢使往谒道乡居士求文刻石于山中以传信后世云大观四年正月二十五日石门某序
　　濳庵禅师序
　　法道东来授受之际必因师弟子之贤茍非其人道不虚行如云起而龙随鹤鸣而子和其周旋之久机缘之着而特以侍者称者如鸟窠之有防通南阳有应眞赵州有文远南院有守廓慈明有海善翠岩有慕喆而黄龙有公公讳清凉洪州新建邓氏子世力田幼超卓短小精悍去依洪崖法智爲童子年二十一落髪受具足戒时武泉常宝峯月云居舜道价压丛林公游三老间皆防器许而疑终未决谒黄龙南禅师南曰昔洞山见云门门问近离甚处云查渡夏在何处曰湖南报慈曰几时离八月二十五云放汝三顿棒公闻之大惊南公又曰洞山又问适来祗对有何过而防赐棒门云饭袋子江西湖南便恁麽去商量公大笑南公问何笑对曰笑者黄面浙子怜儿不觉丑耳自是容爲入室父子言论久即令坐于防去游南岳时先云庵方出潙山与公复造积翠公爲侍者七年南公殁隐西山西山有惠严院僧死屋无像设露坐公见而喟曰古人斫山开基致无爲有忍怀不举哉乃求居以修完之不五年而殿阁崇成百具鼎新即弃去游庐山南康太守徐公闻名延居南山清隐寺寺在大江之北面揖庐山公门风孤峻学者皆望崖而退以故单丁住山十有八年元符二年秋余与弟希祖自南昌舟而东下访之晨香夕灯升堂说法如临千众而丛林所服玩者莫不具时时镢地处置爲余言先师初事栖贤諟泐潭澄更二十年宗门竒奥经论要妙莫不贯穿及因文悦以见慈明则一字无用设三关以验天下禅者而禅者如叶公画龙龙见即怖余曰毎疑三关语垂示平易而人以爲难何也公曰众生爲解碍菩萨未离觉大智如文殊师利欲问空王佛义即遭摈出以其堕艰难故起现行耳呜呼自堕艰难故起现行学者大病如人开眼尿牀平地吃攧然今化去三十年犹有悟其旨者不无损益也有僧依十有二年公举令住净众寺辞行谓曰汝虽在此费岁月实不识吾家事傥嗣法当不以世俗欺诳爲心其人乃嗣翠岩机焉南昌隐君子潘延之与爲方外友延之迎归西山而州郡文争命居天宁衲子方云趋座下一时名士抠衣问道公以目疾隐居龙兴寺房户外之屦亦满上蓝忠禅师云盖智公之子于公爲叔侄移公居寺之东堂事之如其师丛林高其谊余政和四年冬证狱太原拴缚在旅邸人讳见之而公冐雨歩至抚慰爲死诀明年南归幸复见之轩渠笑曰吾不意乃复见子公寿八十四目盲复明此其精敏于道志愿丛林所致呜呼佛法寝远坏衣瓦器之人亦有侈欲爲人师者争慕华构便软暖公独举頽坏而新之争欲坐八逹衢头以自卖其道而公独居荒远以自珍之争好势利恶丑而公独犯众恶自信而力行之毎谓弟子曰无事外之理理外之事观其措置岂其眞然之者耶
　　定照禅师序
　　逹磨之道六传而至曹谿自曹谿派而爲江西石头二宗既昭天下学者翕然从之由二宗以列爲五家于今唯临济云门爲特盛洞山悟本禅师机锋竪亚而出年代寝远惜其无传元丰中有大长老道楷者赫然有声于京洛间问其师承乃投子青华严嫡嗣青公爲大阳真子盖洞山七世孙也大观元年京师大法云寺虚席有司以公有道行请于朝愿令继嗣住持奉圣旨可其请未几开封大尹李孝寿表公谈以禅学卓冠丛林冝有以襃显之即赐紫方袍号定照禅师左珰持诏至法云楷谢恩已乃爲表辞曰伏防圣慈特差彰善阁只候谭祯赐臣定照禅师号及紫衣牒二道臣戴睿恩已即时焚香升座仰祝圣寿伏念臣行业迃踈道力绵薄尝发誓愿不受利名坚持此志积有岁年庻几如此僧道后来使人専意佛法今虽防异恩若遂忝冐则自违素愿何以敎人岂能仰称陛下所以命臣住持之意所有前件恩牒不敢只受伏望圣慈察臣愚悃非敢饰辞特赐允俞臣没齿行道上报天恩上阅之以付李孝寿躬往谕朝廷旌善之意而楷执抝不囘开封府尹具以其事闻上大怒收楷送大理寺吏知楷忠诚而适批逆鳞有怜之之意问曰长老枯悴有病乎楷曰无之吏曰有疾则免刑配楷曰平时有疾今实无岂敢借疾侥幸圣朝欲脱罪谴耶吏叹息久之竟就刑缝掖其衣编管缁州都城道俗观者如市皆爲之流涕而楷神和气平安歩而去如平日至缁州僦屋以居而四方衲子争奔随之接武于道嗟乎禅师粹然一出支洞山已頽之纲道显著于时矣而圣朝方以道治天下海内肃清旌表有德天时人事适相偶如此而楷独罹此祸可疑也夫岂斯道疑独间关至此卒不能以振兴之耶抑亦夙殃成就缘防如是耶闻之者莫不长喟余因防其事以授尝识禅师者使学者知道固如是而视欲胜天灭命者可以发一笑也
　　邵阳别胡强仲序
　　多言乃致祸器满苦不宻人有两三心安能合爲一河坏螘孔端山隤有鼋穴生存多所虑长寝万事毕此孔北海临终时诗也而其意乃若自悔何也敎汝爲恶邪则恶不可爲敎汝爲善耶则我平生未尝爲恶此范滂临刑语其子之辞也而其意乃若自疑何也徐有功方视事吏泣白曰有诏公当弃市有功置笔安歩而去曰岂我独死而诸人长不死乎三坐大辟当死不忧三赦之不喜其明见自性不悔不疑而卒以荣名终吾闻成就世出世间法特一切能舍耳有功其亦知此乎余学出世间法者也辞亲出家则知舍爱游方学道则能舍法临生死祸福之际则当舍情顷因乞食来游人间与王公大人游意适忘返坐不遵佛语得罪至此重赖天子圣慈不忍置之死篆面鞭背投之海南平生亲旧之在京师者皆唾闻讳见云防鸟惊独吾友强仲姁妪守护如事其亲自出开封狱冐犯风雪茧足相随三千余里而至邵阳犹不忍去呜呼臂三折而知医阅人多而晓相事更疑危而识交态有交如子何必多爲然强仲毎见余蓬头垢汚在束缚中饮食谈笑如平日言涕俱出曰子殆不知世间有耻辱忧患乎抑眞石肝鐡肠也余笑曰死可避乎心外无法以南北论中外则谓之失宗以僧俗议优劣则谓之迷旨失宗迷旨前圣所呵吾方以法界海慧照了诸相犹如虚空大千沙界特空华耳何暇置朱崖于胷次哉强仲高义宻行追配古人冝若知此子持此语爲我谢乡里故人此去死生一决死不失爲谷泉脱或无恙尚不失爲车中王尼他日绿锦江头相见追惟今日则尚可轩渠一笑也政和元年十二月十九日海南逐客某序
　　送强仲北游序
　　洛生郭玉得程高方脉六微之技隂阳不测之术汉和帝时爲大医王多有应効性仁爱虽贱如厮养必尽其心力而医贵人时或不愈帝使贵人衣厮养服问医辄効问状对曰医之爲言意也腠理至微随气用巧针石之间毫芒则乖存神于心手之际可得解不可得言也夫贵者以高显临臣臣以怖慑承之其爲难也有四焉自用意而不任臣一也将身不谨二也骨节不能使药三也好逸恶劳四也针有分寸时有破漏重以恐惧之心加以裁慎之志臣意且犹不尽何有于病哉此其所以不愈也嗟乎人之理患不能知之知之患不能行之观玉所论甚明而竟不能用虽得之亦失之之谓也玉盖所谓有技之医非有道之医也有道之医如庖丁之解牛但见其理不见其全牛也如孙武之诛二队长但见其法不见呉之宠姬也吾友强仲少任侠喜立竒节赴人之急难义形于色慕太史子义王义方之爲人中年学道一饭奉身爲伊蒲塞之行虽摧缩锋角而剧谈滑稽毎毎絶倒坐客强仲盖寓于技以游人间世者也而喜医贵人闻强仲跫然足音即其疾不辞而去余尝问之对曰吾治贵人有三易方视其疾以投药不知有冨贵如承蜩也不以天下易蜩之翼一也贵人必聪明可晓以避就之理二也且吾期于活人而非事于名一醉之外无所恤三也玉以四难自藏而强仲以三易自显殆所谓有道之医也王城贵人之都防强仲往游焉明年山林间闻京师有异人能生人于死中如秦越人华佗者必强仲也
　　送李仲元寄超然序
　　余至海南留琼山太守张公怜之使就双井养病在郡城之东北隅东坡北渡尝游爱泉相去咫尺而异味爲名其亭曰泂酌且赋诗而去其旁有堂名曰踈快渠渠高深吞风吐月堂之后有轩名曰俱清倚栏东望山海之胜一览而尽得之太守又构庵于后其名至远余既居之乞橄榄于旁舍判荔树于沙岸作诗其略曰整蓝乞橄榄断树判荔枝日作东坡羮有佳客至馔山谷豆腐以饷之崇宁寺有经可借郡有书万巻太守使监中之余时乞食于市作息之余发首楞严之义以爲书他日以寄吾弟祖超然使知余虽困穷于万里不能忘道也仲元将渡海不欲更作书如到京爲我一至天宁见因觉先爲余录之以寄超然且发万里一笑
　　梦徐生序
　　余窜朱崖三年既防恩泽释放政和三年十一月十九日自琼州登迈北渡将登舟有两男子来附载佐舟者识之曰此泉州徐五叔兄弟也徃来廉广归宿于琼以贩防榔爲业且见之二十年矣遂与俱载晓渡三合流无恐未及雷州岸次日北风不可进乃定石留赤岸半月日以一掬米转手送徐生爲营炊余时时弄笔砚又卧看左传徐生黙坐久之则去十二月五日风自南至天海在中日出莹碧间舟行如镜面未及晡抵亷州对岸馆于蜑叟之舍徐生尽以其贩具付偕载者使自至亷收米曰此吾女兄之子也道人脱死地万里独行庸讵知无意外忧乎愿护送归筠即爲买马顾力歩随余走七十驿而至南岳方广寺余曰子可还此山吾家也衲子皆故人虽至筠无以异此徐生固请一到高安累日不去已而曰道人乐居此则可乃拜辞问所欲曰止求舟中卧读之书余曰此春秋左传处处有之曰第与我耳因授与之五年秋八月十二日昼卧梦徐生如平日怀其人乃书以示超然曰蜀先主嗜结毦魏明帝好斧凿之声夫结毦与斧凿之声有何好而人君嗜之未易诘其所以然吾意人之相合以气亦以是哉然徐生特商贾者何从知觉范而所爲如此可不怪也
　　李德茂书城四友序
　　政和五年余自太原还南州过都下上元夕宿故人李德茂之馆德茂环积坟籍名曰书城日与笔砚纸墨爲四友余曰公通籍金阙名闻缙绅而取友乃止是乎德茂笑曰昔周公诛管蔡张陈解刎颈吾未尝不置巻长叹夫踈亲利害虽大圣不能保其亲矧以众人之器登功名之场而欲全交乎吾家濬之知之故栖迟林麓圗梁鸿老莱子之像爲友太白婆娑江湖结明月爲无情之游吾以爲白失之夸而渤失之诞也管城子吾益友也直谅多闻毎与之语娓娓不倦燕卿吾德友也气清而骨轻知白而守黑固胶漆之义重知见之香楮先生吾畏友也悃愊无华见地明白吾见之未尝不展尽底蕴石虚中吾端友也天姿刚劲琢磨以成温润而有容知言而能黙是四子从吾游神交道契忘义忘年乆矣子今乃见问何哉余曰苏易简常辅此四人之贤爲文房四宝意非其所好也德茂不名而友之宜乎同居于书城之间无厌也请书以爲序使士大夫知有友四君子者自德茂始
　　连瑞图序
　　崇仁爲抚属邑山川清华民俗茂美然封连南康庐陵熏烝之习珥笔之风或波及之以故讼繁号称剧邑自昔及今政有能声者才可倒指而数比岁仍饥令佐非正官茍简岁月以气相胜而去者数矣今年春奉议彭公思禹通佐仇公彦和聨翩下车思禹风力敏强凿奸铲猾拨烦摧剧吏民惊缩以爲神号霹雳手而彦和又能详明练逹照了罅隙以禆赞之卯衙退砌无人迹木隂覆庭终日而囹圄殆可罗雀于是令丞抵掌清语而罢卒以爲常春夏之交雨连旬早稻登场已而又雨无日民歌于阡陌之间所至相和六月癸亥有千叶白莲双葩并榦生于县之西池乙丑有芝三茎紫颖黄英生于丞署之后堂邦人聚观不厌呜呼天下之令佐其才贤使民畏服敏妙励精者所至尚多有之至兴居一室淡然无爲而使百里之内风雨时若禾黍丰登竒祥发现于花木如斯邑者寡矣使吏民畏服者人也而竒祥于花木者天也传曰人无所不至惟天不容僞盖理有固然余闻精诚之至各以类感贰师将军拔劔刺崖而飞泉涌忠之至也李善自乳其主人之子而乳湩义之至也古初护柩以身捍火而火灭孝之至也蔡顺之母龁指以呼顺而顺至慈之至也夫忠义孝慈之应如形附影如声赴响则两公推诚以莅民勤政以报国而嘉瑞并见者和之至也今同治一邑气和且尔则异日坐断国论以康济斯民宜如何哉邦人图二物以夸四方称颂令丞之贤故余乐爲之序
　　堕斋偈序
　　圆觉经云居一切时不起妄念于诸妄心亦不息灭住妄想境不加了知于无了知不辨真实如人言蜂醖百花之香爲甜耳永嘉曰若以知知寂此非无缘知如手执如意非无如意手若以自知知亦非无缘知如手自握拳非是不拳手亦不知知寂亦不自知知不可爲无知自性了然故不同于木石如手不执物亦不自握拳不可爲无手以手安然故不同于免角如人言所以甜者爲蜜耳而南泉曰三世诸佛不知有狸奴白牯却知有如人见蜜及亲尝耳曹山以堕綂三法如人以蜜触舌自知纯甜无中邉味耳南州道人本忠闻之击节赏音余曰此郎殆人类精竒追友其人于百年之上遂名其所居曰堕斋请余记之爲说三偈曰生在帝王家那复有尊贵自应着珍御顾见何惊异又曰纷然同作息银椀里盛雪若欲异牯牛与牯牛何别又曰有闻皆无闻有见元无物若断声色求木偶当成佛政和六年正月日




　　石门文字禅巻二十三
　　钦定四库全书
　　石门文字禅巻二十四　　宋　释觉范　撰序
　　送僧乞食序
　　曹谿六祖初以居士服至黄梅夜舂以石坠腰牛头众乏粮融乞于丹阳自负米斛八斗行八十里朝去暮归率以爲常隆化惠满所至破柴制履百丈涅槃开田说义坠腰石尚留东山破柴斧犹存邺镇江陵之西有负米庄车轮之下有大义石衲子毎以爲游观不可诬也世远道防而妄庸寒乞之徒入我法中其识尚不足以匡欲其可荷大法也方叠花制袜以副丝绚其可夜舂乎纎罗剪袍以宜小袖其可破柴乎升九仭之峻仆夫汗血不肯出舆其可负米乎方大书其门云当寺今止挂搭其肯开田说义乎余尝痛心抚膺而叹者也屡因法致祸卒爲废人方幸生还逃遁山谷而衲子犹以其尝亲事云庵故来相从余畜之无义拒之不可即闭关坚卧有扣其门而言者曰云庵法施如智觉爱众如雪峯出其门者今皆不然道未尊而欲人之贵己名不耀而畏人挨已下视禅者如百世之寃谄事权贵如累劫之亲师皆笑蹈此汚而去庶几云庵爪牙矣于是蹶然而起曰然则无食奈何曰当从净檀行乞亦如来大师之遗则也老人肯出则庶使丛林知云庵典刑尚存余嘉其言因序古德事以慰其意当有赏音者耳
　　薝卜轩序
　　法轮齐禅师开轩于不思议室之西薝卜林之间因以爲名门弟子告语曰吾师以异方便附物显理盖其华蕚六出所以殊众卉如心花发明诸地故其叶之寒茂所以傲雪霜如道根深固抑魔外故其色至洁因地法行盛明净故其实至黄慈悲摄物道中利故余疑其说而造焉目击而坐了无问答微风披拂枝叶参差异香郁然纯一无杂鼻观通妙闻慧现前譬如两镜相临于中无像而灯忽举知相摄入虽接武至者云拥而集当又如百千镜中各纳灯体圆备同彻更爲主客融通自在成法解脱昔黄龙三关神通游戏于语黙之外宝觉之拳独体全露于背触之间今禅师乃宴坐不言之中使来者嗅薝卜焉乃翁乃祖皆以举手动足爲佛事克家之子又以清芬转法轮非纵非横非同非异如伊之字摩醯之目非化变诸幻而开幻众者乎师之所示如月标指我作是说如绘虗空指非月体则此轩之所以构也空无受绘之曲则言语文字独何伤乎禅师抚掌大笑因戏录爲序使登之者援笔而赋盖自石门某始
　　送因觉先序
　　觉先佛照禅师高弟也佛照于世有胜缘方其在山林也则领匡山鸾谿及其游城郭也则住上都崇宁是望刹皆天下之冠盖梵释龙天之宫从空而堕者也余尝馆丈室之东见巨公要人入门下马气摩云天金朱耀日塞门如市佛照者裙才及膝吉贝纒其胫勃窣趋迎权贵不韵甚矣然杖拂之下万指随之虽往来城郭山林二十年牧僧行道如一日者觉先隂相之也觉先有智仞能立事数惷其师争曲直竟袖手还江南佛照思其贤曲折呼之觉先坚卧不动政和七年春诏易天宁爲神霄宫佛照以老病景德房寺觉先曰噫吾西矣秋八月朔来别坐有献言者曰子去京三白矣乃复往如山林桎梏之机何余折之曰慈明吾祖也而以李公故西游宝觉吾大父行也以王晋卿故亦西游是二大老天下之竒德意有所合千里从之矧觉先以师老病而西乎行矣子于义得矣觉先忻然曰敢不受敎然吾之所识皆公故人能嗣音乎余以屏迹岩丛栈絶世路宁当交公卿大夫哉脱有见问者爲言未能爲世收寒涕是矣中秋前三日某序
　　送秦少逸李师尹序
　　余久厌大梁车马之尘而思江湖渔樵之乐故自淮宋之郊再游匡庐南穷苍梧休于衡山之下爱其洞壑深防愿爲终焉之所林间有人焉望之如琼林玉树恍然如行金明绿野之郊见狂游贵公子揖而问之则此邦贤者秦少逸李师尹辈也徐扣其所蓄盖亦无所不观因结爲友与之游久而益敬防天子诏下将校艺于有司送别于碧岩之阿而告之曰前志多云并汾汝洛之间土厚水深浅井十余丈清凉甘滑土无横文色如烝麫故其俗重迟美茂士君子博学而知要古今光明秀杰之士排肩而出不可胜数大江之南荆湖之间其地卑湿人心轻浮偏急多争故士君子学问茍简切观前代能以功名冨贵终始者无几后生未进皆以其风俗素轻浮故甘自废弃余切以爲过矣昔谢安有鼻疾故咏书之音重浊当时名流慕其爲人皆掩鼻效之杨绾以清约自律而当时贵人有爲减驺从者是皆以天姿嗜好成一时之风俗东瓯之民朴野不学自古鲜有仕于朝者欧阳詹以秀才倡之至今号爲多士潮阳在瘴海之隅民未知学韩文公以赵德爲之师其俗称爲易治以是又激厉学行成两邦之美化今之学者能知之而莫能行之行之而不见其效何哉自信之不笃自重之不至耳使其能自信虽箦中之死人足以自致青云之上能自重其材则跨下之饿夫足以建立而称孤岂犇走仁义有王佐之略者而以风俗爲病哉盖士能成天下之风俗而风俗有不能爲士之病明矣诸君勉之吾将见君辈角立齿列出于卑薄之地仕而逹发其毫末犹能无愧杨谢不幸而穷蹇则犹不失爲欧阳詹赵德而已其勿以吾言爲夸也
　　送脩彦通还西湖序
　　东呉山川清胜甲于天下而湖山深秀正如美丈夫之眉目大通禅师淡然无营于林石之间而声光照曜于四海之外如晓天之日从而游者睿郎廓然焉其高秀之韵烂然相映如长庚之星吾友彦通既以父事大通而其德友廓然又如无心之云往来于湖山之上从容二老之间舒徐容曵油然自得其直谅多闻之寔道德光华之言与夫幽寻清讨之趣固已厌饫平生矣而又周游淮海浮飘大江经行于鑪峯之下久之南穷衡岳辽绕数千里吊古圣之陈迹览林壑之形胜求诸宗故老而扣之其异家入道之智差别之防无所不闻于是浩然有归欤之兴爲余留于湘江道林者一月既旦行余执其手而语之曰昔雪峯道经祝融人劝其一登絶顶掉头掣肘曰青山长在知识难逢且山林虽佳于道无所益也明矣马祖谓紫玉曰山水之秀可居益汝道气是若有益于道者何也及观兴化之论乃曰吾虽嗣临济而发药之友者大觉是已山林未暇论也而师且后之是胜侣之德其不可不重如是其甚也呜呼是三者古之人有得于一则固已夸谈于丛林而传诵于后世矧吾彦通兼取而有之可谓盛哉独余竒穷侵寻老境得一而志二相视无所逃其羞虽然于其私则若不足而能喜彦通之乐有余也诸公咸赋诗而余叙此爲赆彦通其见怜乎
　　送演胜逺序
　　余昔游大梁经陈蔡之郊郊多美木类皆修榦矗矗上干云汉浮隂纎秾蓊郁垂布时方溽暑畏日流金而影不至地弛担休于其下俯仰叹爱念封殖之勤而痛恨其何以至于此而吾不能晓也旁有薪者欣然笑曰子欲知是木所以臻此乎江南荆楚淮甸西洛山水深秀茂林硕材所至丛生年大枯倒苍崖乱壑之旁者何限而人初不知贵陈蔡之地弥望皆卤荒之壤民知美木不易有也争治其地以莳之日夕覻逻不啻如望婴儿之长也方其童及寻浆液四逹枝叶欣欣向荣时旁榦横柯举剪去唯余直根根之浆液不得旁之也聚而成美材乃今之苍然可观仰者举前日之剪洗封护者也余爱其语有理致叹曰夫断木爲棊丸革爲鞠亦皆有法士之志于学其可以外是乎故余见苦学者必语以此庐陵演胜逺方妙年志于爲道然患其才多不知收拾闻经论之可以游心则思夺席见文章之雄伟光秀则思倒志笔砚听开拓正宗则思呵佛骂祖才多之过也今过余语别且欲自匡山渡大江以问其所以出生死之要而余患其才多故录莳木之説以赆之庶他日林下争夸临济之木有再茂者定吾胜远也夫
　　送圆上人序
　　百丈爲天下福地禅宗振于兹岁月之久寺废爲荒丘大长老肃公来中兴之其子古公又能兴其家昔之败瓦朽楹今丹碧层出钟鱼轰轰衲子自远而造晨香夕灯如安养土能囘心植福于兹以其殊胜之报将如谷之答呼声也惜乎大殿之下地荒未治有荣州圆道人慨然欲阶之使登殿者入离尘三昧得佛土净登之者且尔况施帛爲之者耶圆公既出山余挽衣告之曰一切殊胜皆心所成当勇猛勿惰必有喜施之者今虽檀林吹叶防看明月满轮一人闻之发心三道便从天降圆笑之曰有是哉因书以爲送
　　送鉴老归慈云寺
　　龙安禅师之门有高弟其惊群之辩掣电之机如古风穴三圣之流元祐之初开法于西安嫚骂佛祖贬剥诸方闻其风望崖而退者不可胜数而登其门者皆一时之竒秀永安常龙安照慈云鉴又角而出无尽居士张公尝问道于师自称得法上首公以文章功业爲时名臣天下想其风采而不可得是二三友者独与之周旋忘形何脱略势位岂弟法乳之深耶崇宁二年冬公罢政府还荆南照老迎于夏口载与之俱至鄂渚而归江山清华足以供谈笑而赓酬妙语多法喜之乐余时游湘中闻之作诗与照老曰无尽龙安两勍敌大梅厐老是同参近闻赤壁同登赏想见清风助笑谈已作泛舟游夏口又成横锡过江南归来万壑松声在依旧闲云没草庵又闻鉴老去慈云从公于传庆清游胜赏厌饫其平生士大夫闻之高其爲人曰鉴公此邦之福田其可终听其去也遣使自江陵迎还以慰邦人之思遂取道西安拜塔于山与照老经行于乳峯之下而余适在焉山谷闻鸟声歌呼林泉津津有喜色而鉴老亦恋恋累日不忍去余叹曰悦公虽不幸短世门弟子何其多贤也方无尽居士国论其门可炙手也独淡若及闻其归山林则千里与相从之又皆造不忘其师背道好利者肯如是乎作两诗送之曰故人罢相归田野相见遥知一粲然陌上青山尝识面归来白塔扫頽塼勤劳世外功名事领略僧中冨贵缘又作慈云倾法雨斩新精彩照人天其次曰恱老解爲荼毒鼓平生得妙不施功欲令闻者偷心死自是羣生两耳聋兄弟赫然追父迹丛林籍尔説家风相逢一笑投针地俱是当年百衲翁此诗又叙所以南归之意而告之曰禅师天骨开张丰颜美茂竒韵逸发谈笑如雷虎穴中自不生彪然方今之世正宗甚危邪法甚炽至诚恻怛无使龙安法道下堕于地禅师其勉尔
　　送一上人序
　　无尽居士崇宁二年自政府谪亳蕲两州以宫祠罢归舟而南时龙安照禅师自西安往迎之至夏口遂与无尽俱载登赤壁余闻之作诗寄之曰无尽龙安两勍敌大梅厐老是同参近闻赤壁同登赏想见清风助笑谈已作泛舟游夏口又成横锡过江南归来万壑松声在依旧闲云没草庵明年夏无尽来招住峡州天宁辞之已而问来僧尝记觉范言句乎僧诵前诗无尽忻然和之曰心月澄澄映碧潭曾参错认作曹参若非临济具只眼争得维摩相对谈万象森罗皆拱北百城迢逓谩游南直须取惜眉毛落烧却山头洛浦庵宣和四年十二月十四日龙安之门弟子义一持无尽所作照公塔铭语句来时无尽亦殁逾年矣余游二老盖三十年今俱成千古独余身在然亦折困于梦幻数矣是夜义一先寝于坐念旧游如前身事录两诗以授之使归举似山中之耆年庶其哀余之志也
　　送严修造序
　　南昌千嶂深秀处忽生水沉竒材而万峯绕之遂名香城显观基肇而来老頥嗣事而后殿阁如幻出唯潮音演法之堂斩新营构四方衲子鴈次猊座下而恨香花之馆未具有道人严公犯众请行曰吾将化十方男女檀波罗蜜之光以藻饰之使蓬莱道山万国春囘香积城头十分月满于是瑛禅师拊手曰诺使其客甘露灭以序送之
　　四絶堂分题诗序
　　宣和三年秋七月青社张廓然罢长沙之敎官十五日渡湘将北归馆于道林寺擕家徧游湘山胜处如人经故乡恋恋不忍去门弟子相守不舍又如痴儿之嗜蜜日追随于晴岚夕晖之间笑语于千岩万壑之上二十二日防于四絶堂者十人而余适至廓然顾嗟叹息曰爱山吾天性所以迟留未发者眷此邦之多竒士也不然吾何适而不可乎余曰东坡尝曰故山去千里佳处辄迟留此语殆爲公今日之游説也于是分其字以爲韵赋诗纪其事未及防笔防余有急客至驰归廓然与诸公登清富堂汲峯顶之泉试壑源茶下鹿苑寺防坐于青林之下久之并岸而北遂经檞林坞至南台莫夜矣呼灯小酌剧谈赋诗诗成而情不尽饮少而欢有余是夕风高月黑万树秋声廓然长揖飘然而归道林余使人秉炬追送之明日诸公皆以诗来廓然曰湘西盖冠世絶境而吾客皆韵人胜士兹游也无媿山隂冶城子宜序以冠羣诗之首余曰唯唯
　　待月堂序
　　宣和四年二月辛亥湘西眞身禅寺新堂成余同道林真敎禅师鹿苑希一禅师徃登焉堂临晴湖日光下彻俯见游鱼聚立纵望湘西山云之纎秾草木之深宻一览而尽得之真敎拊栏哦曰山邉水邉待月明暂向人间借路行而今却向山邉去只有湖水无行路语未卒住持禅师妙德欣然曰吾经行诸方倦矣既老来归将爲终焉之计此句是吾心也希一请以待月名其堂而使寂音记之德公得法于智海佛印清公临济十世孙世爲泉南人朴茂而历落者也
　　德効字序
　　皇天无亲常与善人是耶非耶司马子长视德无効疑爲善未必有祐之辞也伯夷叔齐死越千载有耿光萧梁武帝亦以饿终而自瑀及遘八叶爲相与唐室相终始司马子长见于天未定之时酌其理则天之常与善殆不可诬矣譬如松柏之稚厄于牛羊杂于蒿莱人固易而疑之及其天定则傲雪霜而上青冥也南州之西岳九江之庐阜两者之麓山川之秀气所钟善人隠德之渊薮意功名冨贵者辈出而近世特未有著者士论多司马子长之疑安知尽出僧中乎高氏世爲右姓诗礼世其家有竒比丘出焉石门权巽中是已吾畏友也以高才卓识振于丛林一时贤士大夫加手足之敬其侄善祐熏烝见闻惠敏出其天姿老杜所谓毫髪无遗恨波澜独老成者也巽中使余字之余推爲德之理以酌山川之胜盛高氏之遗庆字之曰德効巽中拊手称善人序以授之
　　无住字序
　　珠之爲物体舒光而自照置于盆而未尝定衡斜圆转不留影迹众生妙心如之圆实无住龙女献之逹摩悟之良有以也君名悟珠圆明妙心之表也当以无住爲字作字説云
　　师璞字序
　　充耳琇莹瑛之佩珥夫佩珂之与琇莹皆玉之成器者也玉之在璞其质弗妙则难以致用然则能琇莹佩珂者必在璞而已矣学者质之不妙其安受道吾所以字僧妙瑛曰师璞
　　彦舟字序
　　大绎持海于净土爲亲闻如水传器鸠摩罗什于真丹爲四依如印印泥其荷负大法提擕有情之功可书法王之凌烟耶舍尊者阅重翻维摩经叹曰什公真苦海法船也不然何形容不传之妙乃尔昭著耶当时从之以游者称四圣与之上下议论校微争妙声振后世觉天之日月苦海之云雷摩肩并首趋而出可谓盛矣殆从中世陵夷贤圣窜伏迄今咸无焉可谓衰矣于佛法衰残之秋有一比丘粹然而出以法什自名其志可以支已坠之纲续将灭之慧焰吾未究其才观其志亦可以击节矣耶舍以什爲法船余字法什爲彦舟坐客肯首以爲然于是乎书耳
　　无染字序
　　起信论曰智净相者谓依法力熏习如实修行满足方便故破和合识相灭相续心相显现法身智淳净故又曰法出离镜谓不空法出烦恼碍智碍离和合相淳净明故夫破和合识灭相续心则曰淳净智出烦恼碍智碍离和合相则曰淳净明首楞严曰净极光通逹寂照含虚空皆太淳故净而明矣故太淳冝字无染
　　易季眞字序
　　季眞少俨三十岁俨入新年五十三疑我满懐揣佛法解腰抖擞破裙衫大赡终老同香火小朗平生共石岩深炷罏香待清旦偶闻残雪落高杉宣和五年问觉慈几何年齿对曰二十三时湘山雪晴五更清可掬而啜也觉慈本字敬修取以慈修身吾以谓慈皆不若真因易爲季真老俨书
　　颖孺字序
　　草木之英楩楠兰蕙也鳞羽之英鳯鸟麒麟也然则人类亦有英乎公卿士大夫也而僧之英则异是以心空爲登第以果位爲阶品颓然无求者出世间之相也横肩勃窣者大福田衣也弥天之俱载【阙】永之孤步世莫能贵贱盖所谓颖然而出者也五羊僧名惠英年二十余能折节读书工作诗而未有字余以颖孺字之
　　妙宗字序
　　顷游钟山定林读王文公壁间所书信心铭作横风斜云势知爲宗门之光叹爱久之山中故老谓余言文公絶嗜此文与衲子语必诵之曰归根得防随照失宗诸法要妙八言足矣有而弗知则失宗知而弗信其迷防余偶客石霜与客夜语及之余曰文公闻弦赏音妙合雅曲如此乃知法以不生故一如以虚明故自照唯以自照故如如知白矣如珠之光还自照珠非妙心宗不能尔也坐有嘉禾上人忻然笑曰如照我名也而适舍其义岂偶然也哉余曰尝有字乎曰未也请妙宗字其名妙宗佳妙年东呉丛林号饱参者一杖翛然如无心云殊可人也录其序以遗之
　　无诤字序
　　圣如孔子老其言不过曰后其身而身先三人行必有我师焉偕三人必欲求师之交四海必欲后其身是其致德之隆知道之奥岂止于不与物诤而已耶曰始于不与物诤故终于天下不与已诤能与夫自尧舜已来未有不知之者何特二君子爲然虽吾敎亦然契经曰我得无诤三昧人中最爲第一祖曰忘机则佛道隆夫与物诤者能忘机乎隆之字于文从降从生王文公曰降者隆之道是降屈自下者所以致隆也彦隆宜字无诤无诤生于极南志学之年则其艺已秀出流辈校于有司如探怀而取之今未壮岁又能访道四方期有所竖立以端正頽纲其才敏惠如泉之穉防如云之肤寸有雨天下逹于四海之理固吾子字之而已尚恐其以气自多故爲字説因以告之独不知是其意否乎
　　寂音自序
　　寂音自叙本江西筠州新昌喻氏之子年十四父母并月而殁乃依三峯靘禅师爲童子十九试经于东京天王寺得度冐惠洪名依宣袐大师深公讲成唯识论有声讲肆服勤四年辞之南归依真净禅师于庐山归宗及真净迁洪州石门又随以至前后七年年二十九乃游东呉明年游衡岳又三年而真净终于庵自湘中归拜塔将终藏于黄龙而显谟朱彦世英请住临川北禅二年退而游金陵久之运使学士呉开正重请住清凉入寺爲狂僧诬以爲僞度牒且旁连前狂僧法和等议讪事入制狱一年坐冐惠洪名著缝掖入京师大丞相张商英特奏再得度节使郭天信奏师名坐交张郭厚善以政和元年十月二十六日配海外以二年二月二十五日到琼州五月七日到崖州三年五月二十五日防恩释放十一月十七日北渡海以明年四月到筠馆于荷塘寺十月又证狱并门五年夏于新昌之度门徃来九峯洞山者四年将自西安入湘上依法眷以老馆云岩又爲狂道士诬以爲张怀素党人官吏皆知其误认张丞相爲怀素然事须根治坐南昌狱百余日防两赦得释遂归湘上南台以宣和四年夏释此论明年三月四日毕停笔坐念渉世多艰百念灰冷时年五十三矣追绎逹摩四种行作四偈无求行曰形恃美好今已毁坏置之世路自觉塞碍始缘饥寒致万憎爱欲坏身衰入此三昧随缘行曰此生梦幻缘业所转随其所遭敢择贵贱眠食既足余复何羡缘尽则行无可顾恋报寃行曰僧婴王难情观可丑夙业纯熟所以甘受受尽还无何丑之有转重还轻佛恩弥厚称法行曰本无贪瞠我持戒忍食不过中手不操楯风必顿息而浪渐尽离微细念方名见性既説是偈并载于此时省观焉呜呼孙思邈着大风恶疾论曰神仙传有数十人皆因恶疾而得仙道何者割弃尘累怀颖阳之风所以因祸而取福也寂音之祸竒祸也因祸以得尽窥佛祖之意不能文以逹意以寿后世则思邈之论可信也
　　记语
　　记西湖夜语
　　余旧阅洞上语句知悟本禅师一宗盖神明石头之道者也石头爲物之旨见于参同契而法眼所笺盛传世间读其词与余昔所闻多异同因跋于后以自志而吾友睿廓然见之谓余曰公以法眼之悟尚未爲知石头之论骇人视听业已出其语曷不亟谈其故而微出疑论于其后何也余曰古之圣人有所示其言未尝不略也非痛爱其法也以谓不略则学者不思不思而得者闻异论则惑非居之安之意余非敢上配作者然立言之体要自不得不尔虽前设未能别白其意者当试广之夫正传至六世而大振天下谓之宗门宗门所趣谓之防学此道者谓之学当时之人根性猛利臻其妙者不可胜数虽石头大恐后世不能完闻其説故见于语言此参同契之所由作也所谓宗旨者以三句标凖之乃体中意中句中自灵源明皎洁句意相缀延至于然于一一法依根宻分布处乃体中出又自本末须归宗开逹错综至乗言须防宗勿自立规矩处乃句中也如宗门所论以明暗相对如歩之前后以理事如函盖箭锋之相应则非无功至之防故反破曰万物自有功物之有功则可名求之乎故终其言曰乗言须防宗以此也言有上中句有清浊暗则合其言明则亦不违其句此其所以门门之境华参错囘互而寂然依位而住也自是而论盖石头以三旨趣示于此所明法眼所谈但体中而已故追逐其句辞而即解之而不复顾首尾立言之意也昔荐福古禅师论三防趣号爲明眼亦曰体中甚合法眼宗枝以其言印余之心合者甚多但不欲亟言之也今廓然之言为骇人视听且使亟言之其知我爱我之深亦【阙】　惟今不复详论之则闻者安得不以余爲夸也古之人其身可以折辱困穷之而不能屈其言者以有理也余之所谈者求理之所在初不谓有法眼也法眼而之理之所在非余之所能也人之观听虽骇亦非世所恤也廓然笑曰安得起法眼与子辩吾不能晓子矣余归述其语以连前説以示同学云
　　记徐韩语
　　徐师川曰逹磨西来自五天无别职事欲传法度生耳既不契梁高祖即北游魏面壁坐者九年得可祖而后去初不闻张大其声名聚千百闲汉爲部曲见王臣高凥而揖循廊而趋不敢仰视夫荷担如来秘宻大法得如逹磨乃可称嗣祖沙门也韩子苍曰真宗皇帝尝欲废太平兴国寺爲仓诏下之日有僧唐突以谓不可废真宗使中使谕防曰不听废寺即斩仍以劒示之祝曰僧见劒怖惧即斩不然即赦之中使如所诫僧笑引颈曰爲佛法死寔甘甜之有如是僧乃可称衲子也徐韩二公今缙绅之望皆留神内典而见识议论如此听之令人如雪中见西河诸峯不胜爽气
　　季子梦训
　　湘山逸人毛文仲盖东坡苏公江湖游旧也公殁余十年而文仲之子学成更其名曰在庭已而梦公授以字曰季子季子喜忘寝饭客疑以问余余曰孔子梦周公因慕周公晚而叹曰吾衰也久矣吾不复梦见周公则平日所常梦也明矣季子慕公而梦见之固其所也又何疑焉然孔子削迹伐树不以爲衰而以不梦周公爲衰季子僮衣纨袴谷量牛马不以爲悦而以梦东坡爲悦夫圣贤之受材相逺如天渊而其好善之同弗间毫髪也客曰以季子字在庭谓何余曰世莫知其説余独知之公于西汉尤爱贾生苏子卿非直爱其文如盎盎之春藻饰万物与其屹若砥柱荡摩惊涛也爱其知爲臣之大体而已生爲怀王傅王堕马死生哭泣至死宁独不知哭泣不能生王于死中耶其心以谓职傅而王终非其道也子卿使虏不肯辱命虽飡氊寝煴牧羊海上起止仗汉节李陵讽使降则请効死于前子卿宁独恶其生耶其心以谓职称奉使敢爱死哉东坡意若曰至士立朝之节而逺有不同然其学同出于呉季子而不可诬也季子挂劒徐公之墓不以死生背其心则稽之操履何尝以用舍背其心今死向千载其蹇蹇凛凛之姿未尝不在汉庭也公以季子字之如易之垂象意于不言之中使学者自求之耳客噫嘻曰使东坡复生不能自解免矣遂去
　　答郭公问传灯义
　　太尉都丞旨问所谓传灯录是何义对曰昔逹磨大师佩佛心印于梁普通之初至震旦时学者方以讲观相高逹磨大师乃曰吾不立文字直指人心见性成佛如来敎外别行传上根辈人始疑之久而疑信者相半艰难险阻六传而至曹溪大鉴禅师当唐神龙中天下之疑卒不疑胜信者之多于是源分别而爲南岳青原两宗枝蔓衍而爲云门临济曹洞潙仰与大法眼之五家其道遂大振于圣朝景德中东呉僧道原披奕世之祖图集诸家之语录由七佛以至大法眼禅师之嗣凡五十二世一千七百一人成三十巻目之曰景德传灯录诣阙上进奉冀流布章圣皇帝诏翰林学士右司谏知制诰臣杨亿等同加刋削俾之裁定夫所谓佛心印者众生灵智之府也其体本自妙而常明虽万类纷然日用殊趣而文彩粲然明了不差毫末其知之者谓之神通光明藏谓之光严住持其不知者谓之生死趣谓之无明始自故证发虽悟如释迦文佛亦缘然灯记莂则师承机语之自其可废也法华经曰世尊放眉间白毫相光照东方万八千世界而弥勒发问文殊决疑以谓日月灯明佛本光瑞如此持是经者妙光法师得其证者普明如来维摩经爲魔女説法曰有法门名无尽灯汝等当学无尽灯者譬如一灯然百千灯冥者皆明明终不尽如是诸佛菩萨开导百千众生令发阿耨多罗三藐三菩提心于是其道意亦不灭尽随世説法而日増益一切善法是名无尽灯此其义也又问如何是传灯防要曰昼夜分明瞒他一防也不得
  </div>
  <div class="pagination">
   <a href="石门文字禅_page35.html">
    上一页
   </a>
   <span>
    ...
   </span>
   <a href="石门文字禅_page31.html">
    31
   </a>
   <a href="石门文字禅_page32.html">
    32
   </a>
   <a href="石门文字禅_page33.html">
    33
   </a>
   <a href="石门文字禅_page34.html">
    34
   </a>
   <a href="石门文字禅_page35.html">
    35
   </a>
   <span class="current-page">
    36
   </span>
   <a href="石门文字禅_page37.html">
    37
   </a>
   <a href="石门文字禅_page38.html">
    38
   </a>
   <a href="石门文字禅_page39.html">
    39
   </a>
   <a href="石门文字禅_page40.html">
    40
   </a>
   <a href="石门文字禅_page41.html">
    41
   </a>
   <span>
    ...
   </span>
   <a href="石门文字禅_page37.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
