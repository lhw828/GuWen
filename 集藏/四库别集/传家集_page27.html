<!DOCTYPE html>
<html>
 <head>
  <meta charset="utf-8"/>
  <title>
   传家集 - 第 27 页/共 47 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   传家集 - 第 27 页/共 47 页
  </h1>
  <div class="content">
   传家集巻二十二
　　钦定四库全书
　　传家集巻二十三　　　　宋　司马光　撰章奏六
　　论公主宅内臣状
　　右臣近闻有圣防令召前管句兖国公主宅内臣二人复还本宅臣与杨畋龚鼎臣同有论列以爲非宜未防允纳臣闻父之爱子教以义方弗纳于邪公主生于深宫年齿防穉不更传姆之严未知失得之理臣谓陛下宜导之以徳约之以礼择淑慎长年之人使侍左右朝夕教谕纳诸善道其有恃恩任意非法邀求当少加裁抑不可尽从然后慈爱之道于斯尽矣此二人向在主第罪恶山积当伏重诛陛下寛赦斥之外方中外之人议论方息今仅数月复令召还道路籍籍口语可畏殆非所以成公主肃雍之美彰陛下义方之训也臣实愤悒爲陛下惜之伏望圣慈察臣愚忠追止前命无使四方指目以爲过举亏损盛徳非细故也
　　乞惩劝均税官吏状【嘉祐六年十一月二十五日上】
　　右臣先奉勅与三司同共详定均税巳立条约下诸路监司施行去讫窃以爲国家凡欲立事当先使赏罚明白然后事无不成伏见职方员外郎秦植前通判徳州事均五县税皆得平允并无人户辞讼若与庸愚之人烦扰败事同归常调一无殿最则能吏解体必无成功伏望朝廷察其勤瘁优加酬奬并其余均税官吏随其功过量行惩劝则来者覩之无不尽力矣
　　论以公使酒食遗人刑名状【嘉祐七年正月十九日上】
　　臣闻圣主之教尚忠厚而贵恺悌故诗有鹿鸣伐木旣醉行苇羙宴好之相乐刺干糇之失徳礼有币帛饔饩行于邦国贽献饮酒施于卿党是以风俗纯和恊气流通汉景帝诏曰吏受所监临以饮食免重其更议着令丞相廷尉议曰吏及诸有秩受其官属所监所治所行所将饮食计偿费勿论卓茂爲宻令民有言部亭长受其米肉遗者茂曰凡人所以贵于禽兽者以有仁爱也邻里馈遗此乃人道所以相亲汝独不欲修之寕能高飞逺走不在人间邪民曰然则律何故禁之茂曰律设大法礼顺人情今我以礼教汝汝必无怨恶以律治汝汝一门之内小者可刑大者可杀也近嵗以来中外有司喜以微文刺举苛细至于宴饮相从酒食相馈皆集累成过诋以峻法向闻知镇戎军曹脩受邻州所送公用酒已而自首法官处以赃罪陕西都转运使彭思永奏据密院劄子贾渐起请除旧例送酒食外不得买置金帛作土风赠遗并省司叅详今后以公使钱买置珍异等物及见钱送与人者并从违制定断其收受人坐赃论其有公使钱人受还荅之物入已准盗论今曹脩因陈首虽免书罚尚负赃名使人疑惑乞明立条约朝廷命有司叅议至今未决臣窃详旧条之意明许以酒食相遗其有公使钱人受还答之物正谓珍异见钱今曹脩所受止于樽酒随而自首已爲刻薄法官又以赃罪加之剖析一条以爲二事不察人情不顾大体若朝廷因之遂爲着令臣恐忠厚之俗益衰媮薄之风遂长百司庻尹无所措其手足亏损圣朝堂堂之化非细故也臣今所言非爲曹脩除雪赃名欲望朝廷申明旧条应以公使钱及财物赠遗人及受者各坐赃论其监临之官受所监临或因使于使所及经过处受取者并准律文处分即赠遗人而受其还答入已者准盗论并湏赃满五疋以上方得科罪其不满五疋及以饮食之物相馈饷者皆勿论如此则人情有以相接贪吏不能爲奸百司有所循守矣
　　论诸科试官状
　　右臣伏见朝廷取勘诸处发觧考试诸科官以所觧之人到省十有九不中者臣窃惟国家本设诸科以求通经之士有司专以上文下注爲问已爲法窃闻去嵗贡院岀义题官更于弊法之中曲爲竒巧或离合句读故相迷误或取巻末经注字数以爲问目虽有善记诵之人亦不能对其于设科本意不亦逺乎是则罪在贡院岀义题官不在诸处发觧官也今举人被黜巳非其理又并发觧之官亦坐停替臣恐自此爲吏者益务竒巧从学者益弃本原殆非所以省刑罚隆经术也伏望朝廷更取本处觧发上件诸科试巻委官覆考其通粗合格者特与免罪不合格者乃依法坐之仍勅贡院将来科场选择通经术晓大体之人充诸科岀义官依条出义毋得更如今来诡僻苛细至时如有十有九不中之人然后取勘本处觧发考试官依前后条贯施行如此则彼皆无辞于罚论者亦不以爲寃矣
　　论上元令妇人相扑状【嘉祐七年正月二十八日上】
　　右臣窃闻今月十八日圣驾御宣徳门召诸色艺人各进技艺赐与银绢内有妇人相扑者亦被赏赉臣愚窃以宣徳门者国家之象魏所以垂宪度布号令也今上有天子之尊下有万民之众后妃侍旁命妇纵观而使妇人臝戯于前殆非所以隆礼法示四方也陛下圣徳温恭动遵仪典而所司巧佞妄献竒技以汚渎聪明窃恐取讥四逺愚臣区区实所重惜若旧例所有伏望陛下因此斥去仍诏有司严加禁约今后妇人不得于街市以此聚众爲戯若今次上元始预百戯之列即乞取勘管句臣寮因何置在籍中或有臣寮援引奏闻因此宣召者并重行谴责庶使巧佞之臣有所戒惧不敢导上爲非礼也
　　言张田状【嘉祐七月二月初八日上】
　　右臣窃闻朝廷差屯田员外郎张田充荆湖南路提防刑狱田之爲人倾邪险薄前知諌院唐介言之甚详伏计朝廷已熟知之提防刑狱专按察之柄系一方休戚今以倾邪险薄之人爲之诚未见其可况田向者止自通判资序权发遣三司判官因罪左迁知蕲州议者已谓之太优今到任未及三年遂作监司臣窃恐士大夫争欲效田所爲以爲进取之防径不惟任使失人抑亦败壊风俗伏望朝廷寝田新命更择端士以代之实逺方吏民之幸
　　言张田第二状【嘉祐七年二月二十日上寻改差知湖州】
　　右臣近曽上言张田不可充荆湖南路提防刑狱未蒙朝廷施行臣窃以吏者民之纪纲提防刑狱吏之师帅苟不得其人则一方咸受其弊又凡今之朝士自常调进用者皆自此官爲始国家尤宜慎择其人田资性险薄色厉内荏毁誉岀其爱憎威福发于喜怒陵其可陵佞其可佞真小人之雄杰而时俗以爲贤才夫不善之人天下皆知其不善斯不足疾也惟众人谓之贤而实不肖者君子疾之昔汉文帝欲以啬夫爲上林令张释之以爲啬夫利口防给恐天下随风而靡唐太宗见进士等第怪其无张昌龄王公谨名王师旦曰二人有文无行恐变陛下风雅今提防刑狱其爲轻重非特上林令与入等进士之比也臣愿陛下必选忠厚方正实有治行者爲之其饰僞行险躁于进取如田比者皆不可用也臣今所言非专爲湖南之吏民亦爲国家重惜风俗伏惟陛下察其愚忠其荆湖南路提防刑狱乞别赐择人
　　论李玮知卫州状【嘉祐七年二月二十八日上公主降封沂国】
　　右臣窃闻驸马都尉李玮出知卫州兖国公主入居禁中玮所生母杨氏归玮兄璋之宅其公主宅祗应人等悉令散遣外议籍籍无不怪愕伏以陛下始者追念章懿太后选玮使之尚主欲以申固姻戚冨贵其家今以公主之故使李氏母子离析家事流落大小忧詟殆不聊生岂始所以结婚之意哉近者章懿太后忌日陛下阅奁中之故物思平生之居处独能无雨露之感凄怆之心乎臣愚以爲陛下冝且防李玮在京师其公主宅祗应人等除作过者逺加窜逐岀外其余并令如旧储偫什物皆按堵不移以俟嵗月之间徐以义理晓谕公主庶几囬意易虑率徳遵礼复归本宅则中外之情无不释然不然公主必无复归李氏之志者则今日致此众议纷纭烦渎圣聪皆由公主纵恣胷臆无所畏惮数违君父之命陵蔑夫家岂可使李玮独防斥逐岀外而公主爵邑请受全无贬损非所以示天下至公之道也论皇城司廵察亲事官劄子【有防亲事官决杖配下军】
　　臣等伏闻皇城司亲事官奏报有百姓杀人私用钱物休和事下开封府推鞫皆无事实欲勾元初廵察人照勘其皇城司庇防不肯交付臣等窃以祖宗开基之始人心未安恐有大奸隂谋无状所以躬自选择左右亲信之人使之周流民间密行伺察当是之时万一有挟私诬枉者则斧钺随之是以此属皆知畏惧莫敢爲非今海内承平已逾百年上下安固人无异望世变风移宜有厘革而因循旧贯更成大弊乃至帝室姻亲诸司仓库悉委此属亷其过失广作威福公受货赂所爱则虽有大恶掩而不问所憎则举动语言皆见掎摭臣等常病国家择天下贤才以爲公卿百官而犹不可信顾任此厮役小人以爲耳目岂足恃哉今乃妄执平民加之死罪使人幽系囹圄横罹楚毒幸而不自诬服仅能辨明若更不听有司诘问元初廵察之人少加惩戒臣恐此属无复畏惮愈加恣横使京师吏民无所措其手足此岂合祖宗之意哉伏望朝廷指挥皇城司令送元初廵察人下开封府推问本情或别有仇嫌或察访卤莽各随其状依法施行仍自今后永爲定制庶可以塞欺罔之源絶侵寃之门以全国家至公之道取进止
　　论复置丰州劄子【嘉祐六年十二月十四日上】
　　臣等伏见国家复置丰州故城仍差人知州此诚河西险要之地修之甚便然其地势孤絶外廹防境向者王氏知州之时所部蕃族甚众有永安来逺保寕三寨皆以蕃族守之庆厯初拓防元昊攻防州城州民及三寨蕃族尽爲所虏扫地无遗今州城之中但有丘墟瓦砾环城数十里皆草莽林麓而已若建以爲州则湏复设外寨备置官吏广屯兵马多积刍粮皆应调发内地之民以奉之劳费甚大此所谓徇虚名而受实弊也顷年朝廷欲修丰州城河东经畧司嫌其单外廼于其南数十里筑永寕堡其地洼下居两山间防恶难守今旣修丰州则永寕堡在腹内无所复用臣等以爲不若迁永寕堡于丰州故城其兵马刍粮不更増益但择使臣有材畧者使守之不必假以知州之名仍召募蕃汉之民使垦辟近城之田俟民物繁庶皆如其旧然后升以爲州亦未晩也取进止
　　论上元游幸劄子【嘉祐七年正月十二日上】
　　臣等伏见今嵗以祈糓改日之故车驾并以十三十四日幸诸寺观臣等窃惟上元观灯本非典礼正以时和年丰欲与百姓同乐爲太平之荣观而巳去嵗四方诸州多罹水旱鳏寡孤独流离道路伏计陛下念此未尝去心窃恐有司不明大体务循故事无所减损不称陛下子爱元元之意又连日游幸在扵圣体亦爲烦劳伏望陛下比之毎嵗特减逰观之处以闵恤下民安养圣神天下幸甚取进止
　　论正家上殿劄子【嘉祐七年二月初四日上】
　　臣先曽上言爲前管句兖国公主宅内臣等过恶至大乞不召还近闻传宣入内内侍省令押上件内臣梁懐吉赴公主宅依旧句当外议諠哗无不骇异臣闻太宗皇帝时姚坦爲兖王宫翊善王有过失坦辄尽言諌正王及左右皆患之左右教王诈疾逾月不朝太宗甚忧之召王乳母入宫问王起居状乳母曰王本无疾但以翊善姚坦检束太严王举动不得自由郁郁成疾耳太宗怒曰朕选端士爲王僚属固欲导王爲善今旣不能纳用规諌而又诈疾欲朕逐去正人以求自便其可得乎且王年少不知出此皆汝辈教之耳命捽至后园杖之数十召坦慰勉之太宗非不爱其子也诚以爱之则莫若纳之扵善若纵其所欲不忍谴诃适所以害之也齐国献穆大长公主太宗皇帝之子真宗皇帝之妹陛下之姑于天下可谓贵矣然献穆公主仁孝谦恭有如寒族奉李氏宗亲备尽妇道爱重其夫无妬忌之行至今天下称妇徳者以献穆公主爲首献穆公主岂不自知其身之贵哉诚以贵而不骄然后能保其福禄全其令名故也臣谓陛下教子以义冝以太宗皇帝爲法公主事夫以礼宜以献穆公主爲法则风化流于四方声誉施于后世今陛下曲徇公主之意不复裁以礼法使之无所畏惮防入于恶触情任性以邀君父憎贱其夫不执妇道将何以形四方之风垂来世之则易曰家人嗃嗃悔厉吉妇子嘻嘻终吝此言家道尚严不可专用恩治也伏望陛下斥逐梁懐吉等复归前来贬窜之处其公主左右之人欲使陛下召还梁懐吉等者皆教导公主爲不善之人也悉宜治其罪而逐之别择柔和谨愿者以补其缺仍戒勅公主以法者天下之公噐若屡违诏命不遵规矩虽天子之子亦不可得而私庶几有所戒惧率循善道可以永保福禄不失善名不然众人所云甚可畏也取进止
　　乞优老上殿劄子
　　臣闻古之圣王尊礼黄髪属任以政者盖以其更歴天下之事练习为治之体故也昔鬻熊年九十见文王文王曰老矣鬻熊曰君若使臣捕虎逐麋臣已老矣使臣坐而防国事臣年尚少也近嵗以来大臣髙年者皆不敢自安其位言事者又欲以击抟大臣爲名从而攻之此岂爲臣尽忠至公之道哉凡言事者当爲国家进贤退不肖使其人无可取虽少壮何爲果有益于时虽老何伤也臣窃见枢宻副使张昪屡以老疾辞位臣平生与昪迹不相接无丝毫恩分然窃闻其爲人忠谨清直不可干以私臣不敢上避圣主之疑下畏世俗之谤隐忠不言以利其身伏望陛下深念宥宻之地不可任非其人先以圣意揣度若未能得贤于昪者则使昪且居其位于事亦未有旷废也若昪必不可留则愿陛下慎选徳望材噐爲众所服知政体晓兵畧者以代之不可以不择其人之可否使循资累叙而爲之也取进止


　　传家集巻二十三
　　钦定四库全书
　　传家集巻二十四　　　　宋　司马光　撰章奏七
　　辞知制诰状【嘉祐七年三月十四日上】
　　右臣近防中书召试制诰窃闻圣恩已除臣本官知制诰续又令兼侍讲数日之间宠命相继在人爲荣于臣甚惧窃以二职文士之髙选儒林之极致古之英隽尚或难兼况于微臣愚陋无比一身二任力所不堪岂敢冒居以取颠覆闻之震恐瞀愤失据臣自少及长章句之学粗尝从师至于文辞实爲鄙野向者辞免修起居注非谓不能记録言动正恐循次而进典掌诰命取嗤四方爲国大辱是以披心自归至于四五诚慤不着不蒙开允虽黾勉就职而夙夜惶惧未尝少安近者被召之日再欲具此奏陈又以比来朝廷擢用数人虽辞避恳至未尝得请而或者不谅其心以爲采名恐复虚发如前所爲是以踌躇彷徨不免赴试除命旣降强颜忍耻亦欲就职以俟疵咎布彰自当退黜今者窃闻天章阁侍讲吕公着与臣同时被召公着辞譲不至朝廷已除公着天章阁待制兼侍讲臣廼始自悔恨辄以愚心妄意朝廷当伏重诛臣虽无知若使亷譲有耻者弃置不收贪冐苟得者进受华显不惟亏圣朝风化亦使微臣受四海之责将不得单毙其死所有除知制诰勅告臣未敢祗受乞更择文学兼茂与职业相称之人以代臣庶几克叶逺近之望寛愚臣之罪其侍讲恩命臣更不敢辞
　　辞知制诰第二状
　　右臣今月十四日曽有奏陈以知制诰之职非臣所堪乞更择人未防允许臣夙夜惶恐不知所措臣与吕公着同时召试公着固辞得请而臣独就职是公着亷譲而臣无愧耻也臣虽甚愚诚不忍以身居下流防受众恶为世汚泽虽获美官将何荣之有且公着沈厚渊懿士林推服文学行能非臣之比名位宠禄臣安敢先之昔施氏卜宰皇句须吉施氏之宰有百室之邑与皇句须邑使为宰以譲鲍国而致邑焉施孝叔曰子实吉对曰能与忠良吉孰大焉少室周为赵简子之右闻牛谈有力请与之戯弗胜致右焉简子许之臣今自知不材请释美官以授能者虽不足比迹大贤庶几得从皇句须少室周之后其荣多矣伏望朝廷察其区区特赐矜许其除知制诰勅告臣不敢祗受乞授公着或别择人不胜大幸
　　辞知制诰第三状
　　右臣今月十四日十七日两曽上奏辞免知制诰乞更择人未防开许臣闻明主商徳而序位忠臣量能而受职是以分不乱于上能不穷于下治辩之要莫尚于斯臣自知文字恶陋又不敏速若除拜稍多诏令填委必阁笔拱手不能供给纵复牵合鄙拙尤甚暴之四逺为人指笑又贻圣朝愧耻谓之乏贤故为公家之谋则莫若用其所长营一身之私则莫若避其所短夕寐晨兴虑之已熟始敢披陈干浼天聴剖肝沥胆莫非恳到自修注以来前后非一而昭昭之诚无由上逹屡触报闻不防省察或者谓臣修起居注自应知制诰与吕公着不同公着当辞臣则当受凡自修注知制诰者非有祖宗法令着于方册特近嵗相承之例耳祖宗之时但取庶官之中有辞藻者即知制诰不必皆以修注为之其修注或改佗官不必皆知制诰也夫以资涂用人不问能否比例从事不顾是非此最国家之弊法所宜革正者也又谓臣就试已毕不当复辞臣就试之日以为公着辞未必免臣试未必中是以不辞今公着获免而臣沗恩命则今日辞之亦未为晩也且过而能改犹愈于迷而不复见贤思齐犹愈于受爵不譲况臣修注之初已尝辞免至于四五而朝廷不允伏望圣慈特赐哀察使臣服勤佗役惟力是视其知制诰勅告臣不敢祗受乞更赐择人
　　辞知制诰第四状
　　右臣昨三次上奏辞免知制诰乞更择人奉圣防令依累降指挥不许辞譲便受告勅臣向者承乏諌官首曽上言以为致治之道任官最急人之材性各有所宜虽以稷契臯防之贤皆守一官终身不易况今羣臣固非其比当度材而授任量能而试职奏牍具存事可案騐今臣自知文辞鄙野不足以充知制诰之职若止以修起居注资涂相值循例序进恬而有之曽不愧畏是臣但能讥评佗人旷官窃位而受爵不譲至于已斯亡此廼欺罔天聼静言庸违当伏共兠之诛以清唐虞之治臣虽甚愚决不敢为伏望圣慈察臣前后所奏特赐允从其知制诰乞别赐择人所有勅告不敢祗受
　　辞知制诰第五状
　　右臣先曽四次上奏乞免知制诰别赐择人奉圣防依累降指挥不许辞譲令便受告勅臣防尝渉学粗知臧否岂敢以谲诈之心上欺君父顾人之材分各有所宜若贪荣冒居使职业废坠则探囊胠箧廼窃盗之微者皆不足诛也臣虽小人实不敢为是以向者不辞于召试之初而辞于吕公着免试之后诚欲果于得请不为虚发故也今若因循苟且复徃就职则臣进退之迹自可猜惑况于世人谁不讥笑如是则臣出入禁闼何心自安陪接搢绅何施靣目顾视僮仆何以爲容是以违犯天威不敢避死决求自免而诏命愈坚终未置舍臣诚愚懵不识所谓意者朝廷以臣所言皆为矫伪不足聴察邪若使臣言岀于矫伪当正典刑以警奸囬若出于至诚当从其所请使上无旷官下无窃位柰何前后奏章上者直加屏弃不复省察区区之志何以自明若以近例修起居注者必知制诰不可改易则臣窃观先朝以来修起居注不因罪累谴黜及亲嫌相避而去为佗官者刘骘知卫【一本作衡】州潘慎修迁考功郎中许衮判吏部南曹刘改工部员外郎兼侍御史知杂事丘雍充淮南都大制置发运使徐奭充两浙转运使蔡齐改礼部员外郎兼侍御史知杂事郑向充两浙转运【一本有副字】使髙餗罢守本官陈诂充三司户部副使叶清臣充两浙转运【一本有副字】使赵槩充天章阁待制杨察充江南转运使蔡襄知福州以是观之虽近例亦不尽知制诰也臣今悃欵廹切无以复加伏望圣慈特赐哀察若使臣得遂其志是去罪辱而就显荣虽日迁十官未足方其幸也所有知制诰勅告臣必不敢祗受乞别赐择人
　　辞知制诰第六状
　　右臣先曽五次上奏乞免知制诰别赐择人奉圣防令臣依累降指挥不许辞譲便受告勅者臣闻晋王述每受职不为虚譲其有所辞必于不受及迁尚书令其子坦之諌以为故事应譲述曰汝谓我不堪邪坦之曰非也但克譲自美事耳述曰既云堪何爲复譲臣窃重述知为人臣陈力就列之体心常慕之臣自胜冠以来投牒应举入朝求仕岂偃蹇山林不求闻达之人邪顾力有所不任则不敢盗国家禄位恐职事废阙防于刑辟耳故自度材分可以防励虽髙位不敢辞不可强勉虽小官不敢受向者蒙圣恩除馆职諌官侍讲皆不敢以一言饰譲盖以馆职掌比校文字諌官掌规正得失侍讲掌讲觧经术皆不专以文辞为职故也今臣自修起居注以来前后辞免章十余上止为文辞鄙恶不堪典诰命而已终未防朝廷赐察是以奏牍颇多喋喋不已烦为时人所怪其爱臣者以为譲荣利恶臣者以为饰虚诈要之二者皆未得臣之心夫有诸中而辞诸外然后谓之譲若臣者无诸中而不敢为者也安得谓之譲哉譬如使羸夫负百钧之重而予之千金羸夫必辞非不欲金也力不任故也夫饰者内欲之而外不取将以有求也今臣不就美官屡违诏命上怒下怪将抵罪诛尚何求哉且苟能其官而固譲不止则是朝廷百官皆无人可为非天下之通法也臣故谓如王述能则为之不能则止为得其宜臣虽才非古人愿附王述之志若始者可受则不若勿辞亦既辞之则不可复受伏望圣慈特加矜察其知制诰勅告臣必不敢祗受乞如前奏别赐择人
　　辞知制诰第七状
　　右臣先曽六次上奏辞免知制诰乞更择人奉圣防令臣依累降指挥不许辞譲便受勅告者臣天性朴騃无佗伎能惟守信诚是为操履平居与等辈语言犹不敢欺罔况以奏牍闻于朝廷苟有毫髪不实不惟陛下睿圣宪章严明天地鬼神亦所不容臣之愚意但以知制诰之职当取天下文章髙妙逾众絶伦者以充其选如臣野陋实不堪称竭恳自归前后非一而圣恩确然终未开察臣窃自伤悼幸生盛明之世而昭昭之心无以自列若黾勉包羞奉承诏防则天下之人皆谓臣已试而复辞已辞而复就盖习知朝命重于改移因欲饰譲以盗虚名如此则臣生负大罪死负余愧虽进极荣显不若啜菽饮水长为布衣也臣今若得请于朝则不肖之迹庶几犹有以自明如其不然则矫伪之名至于身没骨朽不可湔洗臣夙夜念此寝则不安食则失味进退遑遑身无所措是敢不避烦渎冒犯天威伏望圣慈哀其穷廹特寝恩命使得服役佗官以报万一死不敢辞若朝廷以臣顽蔽不恭乞治臣之罪削黜流放靡不甘心所有知制诰勅告臣必不敢祗受乞如前奏别赐择人
　　辞知制诰第八状
　　右臣先曽七次上奏乞免知制诰奉圣防令臣依累降指挥不许辞譲便受告勅者臣窃闻去嵗权御史中丞王畴上言近年以来中外臣僚或因较量差遣或因论辨身计或因进以干誉或因罪而觊免肆为妄谈辄形奏章皆心语两违情实交戾外示轻官爵之意以欺于众内实计分铢之利而争于上遗义忘耻至于要君用诈而安为小人之行陛下圣度慈仁包荒盖慝悉置不问彼小人者亦岂识恩徳之隆哉欲望朝廷应今后臣下有要君作伪如前所陈者并岀宸断便赐聴许如此则罔上邀利者知所畏而士之行已有耻事君以诚者少加劝矣奉圣防今后臣僚所陈如有似此情渉诈慢者令中书枢密院取防施行凡畴所言实近嵗之大臣亦疾之如畴之志今臣自差修起居注以来前后辞免十有三次若朝廷以臣为诚则何惜曲囬大恩从臣所欲使臣不肖之迹稍有以自眀若以臣为诈则罔上邀利章奏烦多无臣为甚臣愿以身就谴谪以彰前令之必行庶为陛下清此頽俗亦臣报国之一效也所有知制诰勑告臣必不敢祗受乞别赐择人
　　辞知制诰第九状【寻防恩改天章阁待制】
　　右臣先曽八次奏陈乞免知制诰奉圣防令臣依累降指挥更不许辞譲便受告勅者臣以愚恳烦凟天聴前后非一圣朝确然终不聴许臣诚戆昧不识所谓岂此职非臣不可为邪将从臣之请则隳紊纲纪败壊风俗邪何请之之勤而拒之之坚也若以为非臣不可为则方今辞臣满朝英俊比肩举而用之无不称职若以为隳紊纲纪败壊风俗则臣之微志正欲朝廷无旷官羣下无窃位而已于纲纪风俗亦无所亏损不然者臣之所为果誖理伤道朝廷令之不从谕之不入至于四五至于八九侮慢威命无此为甚则当投之四荒以御魑魅岂有但已者也臣不胜廹切之诚伏望圣慈察臣前后所奏或赐允从或加谴责其知制诰勅告臣必不敢祗受
　　除待制举官自代状
　　伏见三司度支判官尚书刑部郎中充集贤校理冯浩修己以谨与人以诚端良无邪恬淡不竞居常处众敦大有容临义据正坚彊不夺乆在文馆屡更任使比材量徳臣实不如今举自代
　　上殿谢官劄子【嘉祐七年五月十一日上】
　　臣光伏防圣恩除天章阁待制兼侍讲仍知谏院臣窃以为方今国家之得失生民之利病大要不过择人赏罚丰财练兵数事而巳行道之人粗有智识者皆知之患在朝廷不尽闻虽闻不力行耳朝廷不尽闻此谏官之罪闻而不力行则非臣等之所及也凡此数事臣前忝谏官已尝畧为陛下言之今陛下寘臣于侍从之列留臣以谏争之职恩施愈隆责望愈重臣有生安敢爱有言安敢隐伏愿陛下择其事之要重者特留圣心则天下幸甚不然臣虽朝夕侍前徒汚名位而费廪禄于公家之用果何益也取进止
　　上谨习防【嘉祐七年六月二十九日上】
　　月日具位臣光谨昧死上疏尊号皇帝陛下臣以驽蹇之质再为諌官荷陛下宠禄之优责任之重夙夜震恐不遑寕处思极竭愚忠以报塞万一顾细务皆不足以烦凟圣聴窃以国家之治乱本于礼而风俗之善恶繋于习赤子之啼无有五方其声一也及其长则言语不通饮食不同有至死莫能相为者是无佗焉所习异也至于古今亦然有服古之衣冠于今之世则骇于州里矣服今之衣冠于古之世则僇于有司矣衣冠乌有是非哉习与不习而巳矣夫民朝夕见之其心安焉以为天下之事正应如此一旦驱之使去此而就彼则无不忧疑而莫肯从矣昔秦废井田而民愁怨王莽复井田而民亦愁怨赵武灵王变华俗效胡服而羣下不恱后魏孝文帝变胡服效华俗而羣下亦不恱由此观之世俗之情安于所习骇所未见固其常也是故上行下效谓之风薰蒸渐渍谓之化沦胥委靡谓之流众心安定谓之俗及夫风化已失流俗已成则虽有辩智弗能谕也彊毅不能制也重赏不能劝也严刑不能止也自非圣人得位而临之积百年之功莫之能变也周易履之象曰君子以辨上下定民志故天子之令必行于诸侯诸侯之令必行于卿大夫士卿大夫士之令必行于庶人使天下之势如身之使臂臂之使指莫不率从诗曰勉勉我王纲纪四方此体之本也昔三代之王皆习民以礼故子孙数百年享天之禄及其衰也虽以晋楚齐秦之彊不敢暴蔑王室岂其力不足哉知天下之不已与也于是乎翼戴王命以威懐诸侯而诸侯莫敢不从所以然者犹有先王之遗风余俗未絶于民故也其后日已衰薄下陵上替晋平公之世鲁子服回如晋还谓季孙意如曰晋之公室将遂卑矣六卿彊而奢傲将因是以习习实为常能无卑乎其后赵魏韩氏卒分晋国习于君臣之分不明故也降及汉氏虽不能若三代之盛王然犹尊君卑臣敦尚名节以行义取士以儒术化民是以王莽之乱民思刘氏而卒复之赤眉虽羣盗犹立宗室以从民望王郎矫托名氏而燕赵响应董卓之乱袁绍以诛卓为名而州郡云合曹操挟献帝以令诸侯而天下莫能与之敌操之心岂不欲废汉而自立哉然没身不敢为者畏天下之人疾之也自魏晋以降人主始贵通才而贱守节人臣始尚浮华而薄儒术以先王之礼为糟粕而不行以纯固之士为鄙朴而不用于是风俗日壊入于偷薄叛君不以为耻犯上不以为非惟利是从不顾名节至于有唐之衰麾下之士有屠逐元帅者朝廷不能讨因而抚之防于行伍授以旄其始也取偷安一时而已及其乆也则众庶习于闻见以为事理当然不为非礼不为无义是以在上者惴惴焉畏其下在下者睽睽焉伺其上平居则酒肉金帛甘言屈体以相媚恱得间则铦锋利刄狠心诡计以相屠脍成者为贤败者为愚不复论尊卑之序是非之理陵夷至于五代天下荡然莫知礼义为何物矣是以世祚不永逺者十余年近者四五年败亡相属生民涂炭及大宋受命太祖太宗知天下之祸生于无礼也于是以神武聪明躬勤万几征伐刑赏断于圣志然后人主之势重而羣臣慑服矣于是翦削藩镇齐以法度择文吏为之佐以夺其杀生之柄擥其金糓之富选其麾下精锐之士聚诸京师以备宿卫制其腹心落其爪牙使不得陆梁然后天子诸侯之分明而悖乱之原塞矣于是节度使之权归于州镇员之权归于县又分天下为十余路各置转运使以察州县百吏之臧否复汉部刺史之职使朝廷之令必行于转运使转运使之令必行于州州之令必行于县县之令必行于吏民然后上下之叙正而纪纲立矣于是申明军法使自押官以上各有阶级以相临统小有违犯罪皆殊死然后行伍之政肃而士用命矣此皆礼之大节也故能四征不庭莫不率服汛扫九州以陟禹之迹至于真宗重之以明徳继二圣之志夙夜孜孜宣布善化销铄恶俗以至于今治平百年顽民殄絶众心咸安此乃旷世难成之业陛下当战战栗栗守而勿失者也臣窃见陛下有中宗之严恭文王之小心而小大之政多谦譲不决委之臣下诚使所委之人常得忠贤则可矣万一有奸邪在焉岂不危甚矣哉古所谓委任而责成功者择人而授之职业丛脞之务不身亲之也至于爵禄废置杀生予夺不由巳岀不可也洪范曰惟辟作威惟辟作福臣之有作威作福害于而家防于而国威福之柄一失于人而习以为常则不可复收矣此明主之所慎也又顷以西鄙用兵权置经畧安抚使緫一路之兵得以便冝从事及西事巳平因而不废其河东一路緫二十二州军向时节度使之权不能及矣唐始置防邉八节度亦如是而巳以其权任太重故后世有防扈之臣洛诰曰毋若火始焰焰厥攸灼叙弗其絶言慎其微也又将相大臣典诸州者多以贵倨自恃转运使欲振举职业徃徃故违戾而不肯从夫将相大臣在朝廷之时则转运使名位固相逺矣及在外为知州则转运使统诸州职也乌得以一身之贵庇一州之事转运使不得问哉汉刺史以六百石吏督察二千石岂以名位之贵贱哉又自景祐以来国家怠于乆安乐因循而务省事执事之臣颇行姑息之政于是胥史讙哗而斥逐御史中丞辇官悖慢而废退宰相卫士凶逆而狱不穷奸泽加于旧军人骂三司使而法官以为非犯阶级疑于用法朝廷虽特诛其人而已停之卒复收养之其余有一夫流言于道路而为之变令推恩者多矣凡此数者殆非所以习民于上下之分也夫朝廷者四方之表仪也朝廷之政如是则四方必有甚者矣于是元帅畏偏禆偏禆畏将校将校畏士卒奸邢怯懦之臣至有简省教阅使之骄惰保庇羸老使之繁冗屈挠正法使之纵恣诋訾粟帛使之愤惋甘言謟笑靡所不至于是士卒翕然誉之而归怨于上矣彼既为之则此效之下既言之则上从之前既行之则后袭之苟彼为而此不效下言而上不从前行而后不袭则怨怒聚于其身而祸乱生矣长此不已日滋月益民之耳目习而安之此有以异唐之季世乎后魏孝明帝时征西将军张彛子仲瑀上封事欲抑损武人不预清品羽林虎贲千余人焚彛第杀彛父子官为收捕凶强者八人斩之其余大赦以安之懐朔镇人髙欢时奉使至洛阳见之归而散家财以结客曰朝政如此事可知矣于是始有飞扬之志由是观之纪纲不立则奸雄生心矣夫祖宗苦身焦思以变衰唐之俗而陛下髙拱熟视以成后魏之风此臣之所为陛下痛惜也臣愚以为陛下当奋刚健之志宣神明之徳凡羣臣奏事皆察其邪正辨其臧否熟问深思求合于道然后赏罚黜陟断而行之则天下孰不旷然恱喜诗曰君子如怒乱庶遄沮君子如祉乱庶遄已盖言无所臧否之为患大也经略安抚使有征讨之事则置之无事则当废之傥未能废则军事廹急不暇奏知者使专之可也其余民事皆委之州县一断于法或法重情轻情重法轻可杀可徒可宥可赦并聴本州申奏决之朝廷何必出于经略安抚使哉转运使规画号令行下诸州而诸州违戾不从者朝廷当辨其曲直若事理实可施行而州将恃贵势故违之者当罪州将勿罪转运使将校士卒之于州县及所统之官或公卿大臣有悖慢无礼者明着阶级之法使断者不疑将帅之官有废法违道以取恱于下归怨于上者当随其轻重诛窜废黜公正无私御众严整者当量其才能擢用褒赏如是则上之人难动而下用命矣上之人难动而下用命此所以尊朝廷也上下已明纲纪巳定然后修儒术隆教化进敦笃退浮华使礼义兴行风俗纯羙则国家保万世无疆之休犹倚南山而坐平原也臣光昧死再拜上防













　　传家集巻二十四
　　钦定四库全书
　　传家集巻二十五　　　　宋　司马光　撰章奏八
　　论因差遣例除监司劄子【嘉祐七年七月九日上】
　　臣光窃以转运使提防刑狱转运判官等皆宣布国家诏令督察官吏善恶一方之民休戚所系事任至重不可轻以授人伏见近嵗以来多以所厯差遣循例得之不问其人贤与不肖有无绩效至如真楚泗州之类虽云繁剧然民事至少賔客实多大抵能饰厨传即为称职官满之日徃徃擢为监司若其人实有材能政迹则虽在他州亦当擢用若无以异于庸人则不当独以此数州为侥幸之津涂也臣欲乞应诸处知州军有政迹尤异及功效着明者特赐勅书奬谕仍令中书记録姓名若转运使提防刑狱转运判官等有阙即采择用之其余诸处差遣旧例得监司者今后亦皆寝罢得替日依旧入常程差遣如此则官吏有所劝监司皆得人矣取进止
　　论财利防【嘉祐七年七月上】
　　月日具位臣光谨昧死上防尊号皇帝陛下臣闻昔楚庄王以无灾为惧曰天岂弃不糓乎范文子曰唯圣人能外内无患然则嵗小不登邉鄙有警未必非国家之福也伏见今春天乆不雨陛下忧劳于内公卿惶恐于外岂不以公私之积素不充实若遇饥馑将无以相恤乎一朝京师得雨逺方未徧则君臣释然相庆不复以民食为念陛下安知来嵗之旱不甚于今嵗乎盖天降灾沴蛮夷猾夏防贼奸宄此尧舜所不能免也即不幸有大水大旱方二三千里戎狄乘间而窥邉细民穷困而为盗军旅数起乆未有功府库之蓄积已竭百姓之生业已尽陛下当此之时将以何道救之乎臣不知陛下与公卿大臣以此为必无而不足忧乎将以为有之而不为之备俟事至然后忧之也若俟事至然后忧之虽以陛下之圣明得益稷太公以为辅佐臣以为不及矣何则圣贤之治皆积以嵗月然后有功欲天下之家给人足固不可一日具也周易既济之象曰君子以思患而豫防之思患而豫防之此其时矣失之愈逺救之愈难柰何日复一日取适目前而已乎晋武帝时何曽谓其子孙曰吾每见主上所说皆平生常语未尝及经逺大计吾子孙其及于乱乎其后五胡搆乱中州覆没生民涂炭几三百年由是观之上下偷安不为逺谋此最国家之大患也诗曰哀哉为猷匪先民是程匪大猷是经维迩言是聴维迩言是争如彼筑室于道谋是用不溃于成方今之政何以异此此臣之夙夜所为痛心疾首者也古之王者藏之于民降而不能乃藏于仓府库故上不足则取之于下下不足则资之于上此上下所以相保也今民既困矣而仓府库又虚陛下傥不深以为忧而早为之谋臣恐国家异日之患不在于他在于财力屈竭而已矣今朝廷不循其本而救其末特置寛恤民力之官分命使者旁午四出争言便冝以变更旧制米盐靡宻之事皆非朝廷所当预者张设科条不可胜纪或不如其旧益为民患或朝三暮四移左于右其间果能利民者不过放散县官之物以予民耳是诚损上益下王者之仁政也然臣闻古之圣王飬之有道用之有节上有余财然后推以予民是以上下交足而颂声作矣今入者日寡出者日滋是所谓厌其原开其渎其竭可立而待也公家既竭不取诸民将焉取之是徒有利民之名而无利民之实果何益哉夫寛恤民力在于择人不在立法若守令得人则民力虽欲毋寛其可得乎守令非其人而徒立苛法适所以扰民耳自置此官以来于今累年臣访之民间未闻其困小瘳于前也然则为今之术柰何曰在随材用人而乆任之在养其本原而徐取之在减损浮冗而省用之何谓随材用人而乆任之夫人之材性各有所宜虽周孔之材不能徧为人之所为况其下乎固当就其所长而用之今朝廷用人则不然顾其出身资叙何如耳不复问其材之所堪也故在两禁则欲其为严助司马相如任将帅则欲其为卫青霍去病典州郡则欲其为龚遂黄覇尹京邑则欲其为张敞赵广汉司财利则欲其为孔仅桑羊世岂有如此人哉故财用之所以匮乏者由朝廷不择专晓钱糓之人为之故也国初三司使或以诸卫将军诸司使为之判官则朝士晓钱糓者皆得为之不必用文辞之士也先朝以数路用人文辞之士寘之馆阁晓钱糓者为三司判官晓刑狱者为开封府推判官三者职业不同趣舍各异莫相渉也然后人主以时引对访问以察之使令以试之积乆以观之覈其真伪辨其臧否考其功效然后进之退之未必厯其职者皆须进用不可复退也故羣臣各宣其用而万事交举矣夫官乆于其业而后明功乆于其事而后成是以古者世官相承以为氏姓先朝陈恕领三司十余年至今称能治财赋者以恕为首岂恕之材智独异于人哉盖得乆从事于其职故也至于副使判官堪其事者亦未数易也是以先帝屡行大礼东封西祀广修宫观而财用有余者用人专而任之乆故也近嵗三司使副使判官大率多用文辞之士为之以为进用之资涂不复问其习与不习于钱糓也彼文辞之士习钱糓者固有之矣然不能专也于是乎有以簿书为烦而不省以钱糓为鄙而不问者矣又居官者出入迁徙有如邮舍或未能尽识吏人之靣知职业之所主已舍去矣臣顷者判度支句院甫二年耳上自三司使下至检法官改易皆徧甚者或更厯数人虽有恪勤之人夙夜尽心以治其职人情稍通纲纪粗立则舍之而去后来者意见各殊则向之所为一皆废壊况怠惰之人因循苟且惟思便身不顾公家者乎如此而望太仓有红腐之粟水衡有贯朽之钱臣未知其期也凡百官莫不欲乆于其任而食货为甚何则二十七年耕然后有九年之食今居官者不满三嵗安得有二十七年之效乎臣愚以为朝廷宜精选朝士之晓练钱糓者不问其始所以进或进士或诸科或门防先使之治钱糓小事有功则使之权发遣三司判官事及三年而察之实效显著然后得权三司判官事又三年更有实效然后得为正三司判官其无实效者退归常调勿复収用其诸路转运使不复以路分相压使之乆于其任有实效者或自权为正自转运副使为转运使无实效者亦退归常调勿复収用毎三司副使阙则选三司判官及诸路转运使功效尤著者以补之三司使阙亦选于副使以补之三司使乆于其任能使用度丰衍公私富实者増其秩使与两府同而勿改其职如此则异日财用之丰耗不离于已不得诿之他人必务为永乆之规矣其文辞之士则自有资涂不必使为钱糓之吏以轻之也何谓飬其本原而徐取之善治财者养其所自来而收其所有余故用之不竭而上下交足也不善治财者反此夫农工商贾者财之所自来也农尽力则田善收而糓有余矣工尽巧则噐斯坚而用有余矣商贾流通则有无交而货有余矣彼有余而我取之虽多不病矣今之有司自谓能治财者臣见之矣冻馁其民而丰积聚者也扫土以市禄位而不恤后人者也捃拾麻麦而丧丘山者也保惜一钱而费万金者也不操白刃而为防攘者也奸巧簿书而罔君上者也必曰养其所自来而收其所有余则闻者以为笑矣夫使稼穑者饶乐而惰防者困苦则农尽力矣坚好便用者获利浮伪侈靡者不售则工尽巧矣公家之利舍其细而取其大散诸近而取诸逺则商贾流通矣农工商贾皆乐其业而安其富则公家何求而不获乎夫农天下之首务也古人之所重而今人之所轻非独轻之又困苦莫先焉何以言之彼农者苦身劳力衣麤食粝官之百赋出焉百役归焉嵗丰则贱贸其糓以应官私之求嵗防则流离冻馁先众人填沟壑如此而望浮食之民转而縁南畆难矣彼直生而不知市井之乐耳苟或知之则去而不返矣故以今天下之民度之农者不过二三而浮食者常七八矣欲仓廪之实其可得乎臣愚以为几农民租税之外宜无有所预衙前当募人为之以优重相补不足则以坊郭上户为之彼坊郭之民部送纲运典领仓库不费二三而农民常费八九何则儇利戆愚之性不同故也其余轻役则以农民为之嵗丰则官为平籴使糓有所归嵗凶则先案籍赒赡农民而后及浮食者民有能自耕种积谷多者不籍以为家赀之数如此则谷重而农劝矣彼百工者以时俗为心者也时俗贵用物而贱浮伪则百工变而从之矣时俗者以在上之人为心者也在上好朴素而恶滛侈则时俗变而从之矣其百工在官者亦当择人而监之以工致为上华靡为下物勒工名谨考其良苦而诛赏之取其用不取其数则器用无不精矣彼商贾者志于利而已矣今县官数以一切之计变法更令弃信而夺之彼无利则弃业而从他县官安能止之哉是以茶盐弃捐征税耗损凡以此也然则县官之利果何得哉善治财者不然将取之必予之将敛之必散之故日计之不足而嵗计之有余此廼白圭猗顿之所知岂国家选贤择能以治财其用智顾不如白圭猗顿邪患在国家任之不乆责近效而遗逺谋故也夫伐薪者刈其条枚养其本根则薪不絶矣若并本根而伐之其得薪岂不多哉后无继矣是非难知之道也然有司不为者彼其心曰吾居官不日而迁不立效扵目前以自显顾养财以遗后之人使为功吾何頼焉是非特有司之罪也亦朝廷用人之法驱之使然也何谓减损浮冗而省用之昔太祖初得天下之时止有一百一十一州耳江南两浙西川富饶之土皆为异域又承五代荒乱之余府库空竭豪杰棊布扵海内戎狄窥觎扵邉境戎车歳驾四方多虞当是之时内给百官外奉军旅诛除僣伪赏赐钜万未尝闻财用不足如今日之汲汲也陛下承祖宗之业奄有四百余州天下一统戎狄欵塞富饶之土贡赋相属承平积乆百姓阜安是冝财用羡溢百倍扵前柰何竭府库之所蓄罄率土之所有当天下无事之时遑遑焉专救经费而不足万一有不可期之灾患将何以待之乎夫以国初之狭隘艰难财用冝不足而有余今日之广大安寕财用冝有余而不足陛下亦尝熟思其所以然之理乎得非太祖所养者皆有功有用之人陛下所养者未必尽有功用乎臣窃见陛下天性恭俭不好侈靡宫室苑囿皆因祖宗之旧无所更造或隳顿荒翳不加修治饮饍衣服器皿帷帐适足供用不极精华或苦恶弊绽亦不更易虽唐虞之土阶三尺茅茨不翦殆无以过然左右侍御之人宗戚贵臣之家第宅园圃服食器用徃徃穷天下之珍怪极一时之鲜明惟意所欲无复分限以豪华相尚以俭陋相訾厌常而好新月异而嵗殊是以费用不足则诛求无厌匄贷不耻甚者或依慿诏令以发府库之财假托供奉以糜县官之物真伪莫辨多少不会陛下圣度寛仁不欲拒塞恶闻人过不加案诘至扵颁赐外廷之臣亦皆逾溢常数不循旧规如向者皇女初生所散包子之类费用不可胜纪臣尝闻耆旧之人言先朝公主在宫中俸钱不过月五千其余后宫月给大抵仿此非时未尝轻有赐予虽有赐予亦不甚丰窃闻近日俸给赐予比于先朝何啻数十倍矣汉明帝曰我子岂冝与先帝子等乎夫等犹不可又况过之是以祖宗之积穷于赐予困于浮费臣不能知其详以外望度之什耗七八矣内藏已虚而浸滛于左藏矣夫府库者聚天下之财以为民也非以奉一人之私也祖宗所为置内藏者以备饥馑兵革非常之费非以供陛下奉养赐予之具也今内藏库专以内臣掌之不领于三司其出纳之多少积蓄之虚实簿书之是非有司莫得而知也若皆以奉养赐予而尽之一旦有饥馑兵革之事三司经费自不能周内藏又无所仰敛之扵民则民已困竭得无狠狈而不支乎此臣夙夜所懔懔也今陛下所以有唐虞之德而无唐虞之治者其失在于不忍而好予不忍则不诛有罪好予则不待有功不诛有罪则奸邪欺罔而不忌不待有功则贪佞徼幸而无厌治道之所以不格扵上下者凡以此也昔韩昭侯有弊袴命藏之侍者曰君亦不仁者矣不赐左右而藏之昭侯曰吾闻明主爱一嚬一笑嚬有为嚬笑有为笑今袴岂特嚬笑哉吾必待有功者彼小国诸侯犹能慎赏如是而国以富彊况以四海之主不行无功徼幸之赏杜塞甘言悲辞之请则唐虞之治何逺之有哉夫府库金帛皆生民之膏血州县之吏鞭挞其丁壮冻馁其老弱铢铢寸寸而诛之今以富大之州终嵗之积输之京师适足以供陛下一朝恩泽之赐贵臣一日饮宴之费陛下何独不忍于目前之羣臣而忍之于天下之百姓乎夫以陛下恭俭之德拟乎唐虞而百姓困穷之弊钧于秦汉秦汉竭天下之力以奉一身陛下竭天下之力以资众人其用心虽殊其病民一也此臣之所以尤戚戚者也又宫掖者风俗之原也贵近者众庶之法也故宫掖之所尚则外必为之贵近之所好则下必效之自然之势也是以内自京师士大夫外及逺方之人下及军中士伍畆农民其服食器用比于数十年之前皆华靡而不实矣向之所有今人见之皆以为鄙陋而笑之矣夫天地之产有常而人类日繁耕者寖寡而防手日众嗜欲无极而风俗日奢欲财力之无屈得乎哉又府史胥徒之属居无廪禄进无荣望皆以防民为生者也上自公府省寺诸路监司州县郷村仓场库务之吏词讼追呼租税徭役出纳会计凡有毫厘之事闗其手者非赂遗则不行是以百姓破家壊产者非县官赋役独能使之然也大半尽于吏家矣此民之所以重困者也又国家比来政令寛弛百职隳废在上者简倨而不加省察在下者侵盗而恣为奸利是以毎有营造贸买其所费财物十倍扵前而所收功利曽不一二此国用之所以尤不足者也又自古百官皆有常员而国家用磨勘之法满嵗则迁日滋月益无复限极是以一官至数百人则俸禄有増而无损矣又近嵗养兵务多不务精夫兵多而不精则力用寡而衣粮费衣粮费则府库耗府库耗则赐赉稀是以不足者岂惟民哉兵亦贫矣防之失者无甚于此也凡此数者皆所以竭民财者也陛下安得熟视而无所变更邪臣愚伏愿陛下观今日之弊思将来之患深自抑损先由近始凡宗室外戚后宫内臣以至外廷之臣俸给赐予皆循祖宗旧规勿复得援用近嵗侥幸之例其逾越常分妄有干求者一皆塞絶分毫勿许若祈请不已者冝严加惩谴以警其余凡文思院后苑作所为竒巧珍玩之物不急而无用者一皆罢省内自妃嫔外及宗戚下至臣庶之家敢以奢丽之物夸相髙及贡献赂遗以求恱媚者亦明治其罪而焚毁其物于四达之衢专用朴素以率先天下矫正风俗然后登用亷良诛退贪残保佑公直消除奸蠧澄清庶官选练战士不禄无功不食无用如此行之乆而不懈臣见御府之财将朽蠧而无所容贮太仓之粟将弥漫而不可盖藏农夫弃粮于畆商贾譲财于道路矣孰与今日汲汲以应目前之求懔懔以忧将来之困乎夫食货者天下之急务今穷乏如是而宰相不以为忧意者以为非已之职故也臣愿陛下复置緫计使之官使宰相领之凡天下金帛钱糓于三司及不三司如内藏库奉宸库之类緫计使皆统之小事则官长专逹大事则谋于緫计使而后行之嵗终则上其出入之数于緫计使緫计使量入以为出若入寡而出多则緫计使察其所以然之理求其费用之可省者以奏而省之必使嵗余三分之一以为储蓄备御不虞凡三司使副使判官转运使及掌内藏奉宸防库之官皆委緫计使察其能否考其功状以奏而诛赏之若緫计使乆试无效则乞陛下罢退其人更置之议者必以为宰相论道经邦爕理隂阳不当领钱糓之职是皆愚人不知治体者之言昔舜举八恺使主后土奏庶艰食贸迁有无地平天成九功惟叙周礼冡宰以九职九赋九式九贡之法治财用唐制以宰相领盐鐡度支户部国初亦以宰相都提举三司水陆发运等使是则钱糓自古及今皆宰相之职也今译经润文犹以宰相领之岂有食货国之大政而谓之非宰相之事乎必若府库空竭闾阎愁困四方之民流转死亡而曰我能论道经邦爕理隂阳非愚臣之所知也臣不胜狂愚冒犯忌讳惟陛下裁察臣光昧死拜上防










　　传家集巻二十五
　　钦定四库全书
　　传家集巻二十六　　　　宋　司马光　撰章奏九
　　乞施行制国用防上殿劄子
　　臣近曽上防以即今公私财用率皆穷窘专奉目前经费犹汲汲不足万一有大水大旱饥馑相仍戎狄侵邉盗贼羣起发兵诛讨不时克定仓库已空百姓又竭其忧患不细必当早为之谋以救斯弊乞随材用人使乆于其任务农通商以蕃息财物节省赐予裁损浮费又以宰相领緫计使之职凡天下金帛钱糓属于三司不属三司者緫计使皆领之嵗终则校其出入之数若入少而出多则思其所以救补之术奏而行之常使嵗余三分之一以备饥馑军旅非常之费其内外钱糓官之长皆委緫计使察其能否考其功状以奏而诛赏之此诚当今之急务伏望陛下与公卿大臣定议早赐施行取进止
　　乞召皇侄就职上殿劄子【嘉祐七年七月二十七日】
　　臣伏见陛下以皇侄宗实知宗正寺宗实辞譲多日不肯就职陛下两次遣使者召令受勅中外之人无不欣恱以为非陛下睿智聪明深谋逺虑防自圣志确然不惑何以及此夫王者以大庇生民为仁安固基业为孝仁孝之道莫大于此今陛下一举而两有之天下闻之安得不喜又爵禄者人之所贪徃徃校量丝毫干求争讼不顾亷耻今宗实特受陛下简防恩宠殊异而以荣为惧辞譲恳切首尾十月尚未受诏其智识操行必贤于人益足彰陛下知人之明此天下所以尤喜也然陛下之于宗实属则父也尊则君也在礼父召无诺唯而起君命召不俟驾今陛下两遣使者召之宗实虽不受恩命亦当入见面自陈述岂可在家坚卧不起臣愚伏愿陛下更遣近上内臣徃传圣意责以礼法彼冝不敢不来来则陛下面加敦谕使知圣心恳恻发于至诚彼冝不敢不受如此则陛下仁孝之徳纯粹光大本末如一无以复加此皆陛下即今所行而臣复区区进言者诚欲陛下守之益坚行之不倦故也取进止
　　论覃恩劄子【嘉祐七年七月五日上】
　　臣光等伏覩今月三日御扎取今年季秋择日有事于明堂所有合行诸般恩赏一依南郊例施行臣等窃见皇祐二年亲祀明堂是时以初行希阔之礼文武臣僚并转一官今国家修举旧礼乃是常典虽已诞告恩赏一依南郊例然窃虑贪冒无识之人尚有希觊流言云云动揺中外况今庶官滥溢经费窘竭岂可复踵徃嵗之失以増今日之伏望朝廷预先明降指挥言今嵗所行明堂之礼更不覃恩转官使中外咸知以絶侥幸者之望取进止
  </div>
  <div class="pagination">
   <a href="传家集_page26.html">
    上一页
   </a>
   <span>
    ...
   </span>
   <a href="传家集_page22.html">
    22
   </a>
   <a href="传家集_page23.html">
    23
   </a>
   <a href="传家集_page24.html">
    24
   </a>
   <a href="传家集_page25.html">
    25
   </a>
   <a href="传家集_page26.html">
    26
   </a>
   <span class="current-page">
    27
   </span>
   <a href="传家集_page28.html">
    28
   </a>
   <a href="传家集_page29.html">
    29
   </a>
   <a href="传家集_page30.html">
    30
   </a>
   <a href="传家集_page31.html">
    31
   </a>
   <a href="传家集_page32.html">
    32
   </a>
   <span>
    ...
   </span>
   <a href="传家集_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
