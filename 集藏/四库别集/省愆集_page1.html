<!DOCTYPE html>
<html>
<head>
    <meta charset="UTF-8">
    <title>省愆集 - 第 1 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>省愆集 - 第 1 页/共 14 页</h1>
    <div class="content">省愆集 明 黄淮


　　
　　
　　钦定四库全书
　　
　　集部六
　　
　　省愆集
　　
　　别集类五
　　
　　明
　　
　　提要
　　
　　臣等谨案省愆集二巻明黄淮撰淮字宗豫永嘉人洪武丁丑进士除中书舍人燕王簒位命入直文渊阁升翰林院编修累进右春坊大学士辅皇太子监国为汉王髙煦所譛坐系诏狱十年洪熙初复官授武英殿大学士累加少保卒谥文简事迹具明史本传淮当革除之际身事两朝不免为白圭之玷史又言淮性颇隘同列有小过輙以闻解缙之死淮有力焉人品亦不甚醇然通逹治体多所献替其辅导仁宗従容调护尤为有功虽以是被谤获罪而赐环以后复跻禁近迨至引年归里受三朝宠遇者又数十年遭际之隆几与三杨相埒其文章舂容安雅亦与三杨体格畧同此集乃其系狱时所作故以省愆为名当患难幽忧之日而和平温厚无所怨尤可谓不失风人之旨故特存之以见其著作之梗概至其退直入觐归田三稿同编为介庵集者门径与三杨不异东里诸集既已着録则是可姑置焉
　　
　　乾隆四十三年六月恭校上
　　
　　总纂官 （臣）纪昀 （臣）陆锡熊 （臣）孙士毅
　　
　　总校官 （臣）陆费墀
　　
　　●钦定四库全书
　　
　　省愆集巻上
　　
　　（明）黄淮 撰
　　
　　○赋
　　
　　闵志赋
　　
　　闵予生之多故兮羌不知其所从肆遐搜而隠索兮究微末之始终繄髫年之向茂兮即有志于闻道呻呫哔而事铅椠兮夫既从吾之所好奋侯頖而跻辟雍兮谓青云平步而可登探蟾窟以擢桂兮翼黄鹄而骖鹍鹏振璚琚于天衢兮与夔龙而接武集鳯池而上玉堂兮曾衮职之莫补仰继明之垂照兮荷眷遇之日隆赉予纷其骈蕃兮实千载之奇逢誓输忱而沥胆兮觊图报于涓滴嗟夙志之未酬兮遽速衅而罹辟懐兢惕而内省兮岂持操之靡常也何弗良于行兮致颠踬之我戕也驾指南而之河朔兮遐不虞其所届结兰茝以泛溟渤兮亦罔知其攸济闻徳音之焕颁兮咸鼓腹而兴歌嘅涸鲋之枯竭兮犹未沐乎恩波意休复之有方兮契我龟而燋之招巫咸使考卜兮或开予而导之谓阳舒阴惨兮皆至仁之流形彼困心衡虑兮庸玉汝于有成亮食兆之告吉兮亦昭昭其孔彰也味贤哲之遗训兮将何修而允臧也重曰孰始而张繄帝力兮孰后而遏自贻戚兮处困而亨致命以为则兮噫嘻小子庶其无斁兮
　　
　　四愁赋（有序）
　　
　　昔张衡着四愁诗举四方以寓其所懐江淹作赋以写沉郁之情至今传诵之走也不才寘丛棘者十年矣涉歴四时无非穷苦因兼取二君子命题大意成四愁赋一篇聊以自释云耳苐以学肤才陋惧有效颦之诮然而感物兴懐托辞见志其义一也辞曰
　　
　　冲虚子索居屏迹息虑省躬因洞观夫玄化爰有感于深衷年与时驰羌景物之不异情随事变何忻戚之靡同若乃阳和煦育品彚昭融秾李芳桃耀繁华于朝日金鞍绣毂醉罗绮于春风转歌喉之窈窕蔼香雾之空蒙蹋鞠鬬鸡斯逰未已争妍索笑其乐何穷我则低摧丧气忧闷填胸虚负岁华之迁易那知花信之始终听檐外鸣禽空教梦断见墙头飞絮始觉春浓嘅穷途之寂寂奈幽思之忡忡至若兰雨传香鸥波涨绿开池馆以来南熏折荷筩以泛醽醁和白纻之新词歌采莲之丽曲或鸣琴以俯清流或岸帻而倚修竹扇影风泛兮齐纨簟纹凉透兮湘玉我则众秽流腥炎蒸藴毒飞蝱旋绕遣拂何暇于言谈流污沾濡起居不离乎裀褥纷然尘垢之侵肌蕞尔灶烟之迷目焉敢恣其趋跄岂能频于盥沐及夫序属三秋金风扇冷时维残臈素雪扬威盼乡信之沈迷目穷雁字苦凝寒之惨栗体怯鹑衣漏沉沉兮长夜魂渺渺兮亲闱警铎传声兮骇胆而栗魄残灯照影兮洒泪而长吁于斯时也尔乃鬬胜夸奇携朋拉友浥九霄之沆瀣待月南楼翫六出之奇葩张筵北牖列侍女拥歌姬荐嘉肴称寿酒婉兮媚物之情哆兮悬河之口苐恐为乐未央而盛时年貌之不留又岂知穷愁迫蹙而覊人岁月之易久也嗟夫予尝究夫庶物之理万化之原是非互见得失相沿竞侈靡纵游观则流之于放闵阨穷极愁苦复溺之于偏况消长盈虚实玄机之旋斡而穷通寿夭岂人事之能迁是故陋巷簟瓢回也不改其乐易箦待尽参乎独得其传又若陆续颠危而不忘乎孝行史迁残毁而犹校夫陈编韩退之贬潮阳而侃然正大之气上干霄汉杜子美走川峡而恳乎忠爱之情屡见诗篇此皆腾辉于污简非徒夸大于浮言复有至人道偹徳全不与时化不为物牵脗悲喜于一致安性命之自然匪棘匪徐留心澹泊之域爰清爰静游神冲漠之天斯其盛矣我愿学焉
　　
　　○四言诗
　　
　　鹿鸣在薮闵已也沉思引咎感物兴懐不能自遂焉　鹿鸣在薮鱼则川游我居孔棘伊谁之尤　鱼集于沼莺求其友我居孔棘伊谁云偶　我陟我岵有足伊阻我陟我屺有艮其趾忧心孔愈涕零如雨　孰云父母而不我私岂无良朋能不我遗静言思之怆矣其悲　襭茝为舟寘彼川流川流滔滔载沉载浮岁月于迈曷云其休　湛湛露斯如膏如饴何草不茂何枿不滋瞻仰昊天悠悠我思
　　
　　鹿鸣在薮六章二章章四句四章章六句
　　
　　奕奕者兰励志也逹不离道穷不失义君子优之　奕奕者兰于彼空谷悠悠我思曷云其榖　奕奕者兰维芳维馨我有好爵君子攸宁　兰其荣矣繁霜瘁之静言孔念中心怅而　兰之瘁矣益厚其根我之懐矣匪善奚敦　兰之瘁矣芳华载扬淑慎其身终焉允臧
　　
　　奕奕者兰五章章四句
　　
　　○五言古诗
　　
　　励志
　　
　　习苦方知乐居安鲜虑危烛理既茫昧穷独将奚为释耕待毚兎亡羊惑多岐失得焉可必徒贻达士嗤所存在耿介随寓安厥宜操持茍不贰庶以全吾私
　　
　　释闷
　　
　　木枯或载荣水浊良可澄灾祥互倚伏圣训明有征伊予秉微尚与物多所撄职业未遑着悔吝坐相仍皇仁既深广天鉴亦孔明保此固穷莭勿为儿女情
　　
　　写诚短古三章
　　
　　我心如还丹百炼光逾赤愿入紫霞浆金尊荐瑶席酌以奉君王寿与天无极
　　
　　我泪如迸泉不与泉俱竭愿作返哺乌翻飞向吴越倾情为我啼声尽继以血
　　
　　我气如长虹凝为百炼刚化为双寳剑飞精耀寒芒遏彼南箕舌万象増辉光
　　
　　白纻词
　　
　　皎皎白纻衣莹若霜与雪被服穏称身拂拭光华发物理洁易污点瑕即为疵嗟哉墨氏子潸焉泣素丝
　　
　　采莲曲
　　
　　采莲休采菱菱刺多伤手留取玉纎娇为郎纫佩玖食莲去莲心心苦难适口谁知苦心中能使根茎秀去年莲始衰今年花满池妾颜宜不宜妾心长自持
　　
　　拟古十二首
　　
　　造化毓深仁消息互来往阴凝职敛藏阳煦滋长养终始相为根于焉昭万象神圣契天心徳刑遂宣朗虞廷致钦恤百世民所仰
　　
　　寳劔埋丰城斓斑土花碧飞精上烛天红光千万尺森然丛棘中一朝遇卓识出匣觧飞腾神变良叵测借问此何如物理有恒则
　　
　　荆璞藴良质瑕瑜不相掩珠沈万仭渊光华亦辉闪淑人重名莭跬歩恒自检内顾茍不亏悔厉复何慊区区墨氏子徒悲素丝染
　　
　　寅宾启东作品彚咸昭苏寒谷有氷条萌蘖何当敷所处地自偏造化功岂殊回也陋巷士傅说版筑徒穷达安所遇名与天壤俱
　　
　　丱角粗有知自谓名可期出门道未逺车辖已载脂力行亮多艰圣训不我欺浮云起天末舒巻任所之可望不可攀伫立空嗟咨
　　
　　钻木乃出火火然木已焦掘井湏及泉泉深力转劳夙志固有违敢云昧所操睠彼园中葵凉风何飘飖终始倾太阳匪伊蓬与蒿
　　
　　羣乌朝出林薄暮复来归游子在逺方彷徨竟何依岂无家室念况懐返哺私俛首不敢视泪下沾裳衣人生驹过隙扰扰将何为
　　
　　凉颷振林薄淅淅吹我裳素颜日凋谢缁鬂飒以霜褰衣歩前除沉忧迫中肠饥鹰翻臂鞲老马悲道傍迫矣支遁叟懐哉田子方
　　
　　冶铜铸明镜弃置生埃尘驱车陟逺道颠覆摧双轮镜尘尚可拭轮摧尚可易逝水日东流颓阳向西夕懐哉起遐心弹我床头琴
　　
　　荣辱本枢机圣谟仰尼父贻玷甚白圭抑诗歌卫武谔谔良我徒谝谝岂予伍调剂靡成饴运规难就矩塞兑戒不虞于焉絶外侮
</div>
    <div class="pagination">
<span class="current-page">1</span><a href="省愆集_page2.html">2</a><a href="省愆集_page3.html">3</a><a href="省愆集_page4.html">4</a><a href="省愆集_page5.html">5</a><a href="省愆集_page6.html">6</a><span>...</span><a href="省愆集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
