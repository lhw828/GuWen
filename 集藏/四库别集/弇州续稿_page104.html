<!DOCTYPE html>
<html>
 <head>
  <meta charset="utf-8"/>
  <title>
   弇州续稿 - 第 104 页/共 228 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弇州续稿 - 第 104 页/共 228 页
  </h1>
  <div class="content">
   万歴之十三年乙酉吾宗之英曰大中大夫致仕河东都转运盐使少葵子寿八十而以秋九月为悬弧之期前是少葵子之从子詹事府録事定鼎以祝言请吾王故有东西族至是皆悉集马鞍山之阳塘北第东族齿卑而行尊诸少葵子之大父行者皆东族曰不佞少司冦世贞保御氏世望等若而人负屏南向立称诸父者则合东西族曰公乗一敬一纶大有乡进士士骐若而人西向立少葵子东向立稍下称弟而从者尚书刑部郎周绍诸生无逸等若而人皆东向立诸称少葵之子姓若孙者録事定鼎乡进士亮臣及太学某某等若而人前后北向立典客赞客集且坐祝史请致觞曰敢以元正例少者先举録事伛而前曰以仲父光州之阨于宦与吾父仪部之阨于年也则畴与覆露我天笃我叔父以名徳显位重于乡使吾曹亡有公私追集之扰与俯仰累叔父谋口而言择武而履后矩前规从容进止使吾曹肃焉而避其肆衣不累绮肉不再簋夕无傍媵昼无孪子使吾曹恧焉而节其侈天属之尊虽在童龀恒恂恂然其它小大均礼无諐使吾曹慡焉而检其肆若乃诗书之业粗有所绍以亡堕于纨袴则皆叔父赐也少葵子不敢当以质于不佞目之曰信举若觞则举录事等觞刑部郎乃进曰某虽晩不能习吾兄之政第闻之长者言兄始筮为长垣令善其官以不能曲事上人取誉得调而令某邑则益善其官始入南仪部未几而出守广西之林州已调云南之澄江皆在荒徼万里外最后始擢移大省逭利权而又阨白简矣兄之再为令再为守一领盐筴数屈而竟伸则以善其官故其若伸而竟屈者则不能屈事上人之效也度兄之所为徳于郡邑逺者垂五十年近亦三纪余而至于今犹有口之而若新者兄之所得志于永年非幸也胡可以废觞也少葵子不敢当以质于不佞不佞复目之曰信举若觞则举尚书郎等觞公乗趣而右稍折而下扬言曰少葵子亦知天之所以厚若乎哉少葵子三十而成进士成进士者五十载而有今日品第三号称上大夫行带金紫而吾侪意若未满谓是五十载者服官四之退处六之而不知少葵子之所谓退处也上以奉封仪部公下以鴈行光州而抚光禄诸弟与群从按察軰融融怡怡与之相终始子孙保之乡里仪之歴耄耋而五官之神眀益畅盖外极夫伦常之盛际而内无怫郁之累心天之所以厚若何如也少葵子益踧踖不敢当而不佞复目之曰信举若觞则举公乗等觞不佞乃谓少葵子而来前扬觯而属之曰不佞少于少葵子二十周而谬以属忝祭酒谓宜习王氏事王之先自汉大夫子阳骏发于琅琊而云仍于江右栉比阀阅车载蝉冕者数百年而今旦复庶几焉独至于笃老称世瑞者屈指一何寥寥也为少葵子数之计独有太保睢陵元公八十五开府仪同三司文贞公八十九大中大夫司谏公八十七前国史检阅知昆山州学正公八十六今并少葵子而五人耳然则贵富易也显闻易也至笃老而称世瑞者非真宰所注积与厚徳之所凝承故不易也少葵子既饮乃反觯不佞曰是酒也愿与公共之于是尽觞与坐者皆觞长者乃歌曰皇之仁溥无垠饮子之醇偕子以长春少者起而和曰皇之泽霈无极沃公之液从公于寿域录事谓祝史曰书之以归公俾永永其示
　　
　　寿钱母计太夫人九十叙
　　
　　当计太夫人年十八而归封侍郎公也侍郎公前已有子今大司冦时年十三云太夫人之事封公毖而饬矣不以齿卑故废为母不以先后故废子大司冦大司冦亦不以小长故废母太夫人闺第之际盖雍雍如也大司冦业成而举进士为吏部司勋郎则太夫人称安人已进考功郎中则太夫人称宜人已进太常卿则称淑人进侍郎则又称淑人盖俱偕侍郎公而最后大司冦以绩上于是独称太夫人后先拜勅者一拜诰者五皆有辞辞皆有令媺而太夫人亦自有子某二孙后大司冦者曰某由胄子应乡荐少曰某为太学生其季亦为诸生彬彬以文行世其家盖至万歴之甲申则太夫人寿九十而大司冦亦八十而加五矣太夫人六珈瑱揥服七命之服而坐于上大司寇拥笏垂鱼服七命之服而拜于下其华发而酡颜则均也杖朝杖国之鸠玉植于左右而却不御则均也匪坐与拜畴从而辨其母子也诸孙之与孙齿者进而觞太夫人退则觞大司冦曰为此春酒以介眉寿朋酒斯飨曰杀羔羊郡邑守令里卿大夫士银青铜墨缤纷步趋于堂之下酒正供酒槁人供食罗氏共鸠外饔共割烹乐师共歌儛盖秩如矣乐作豆陈而犹次且相让曰且不敢与大司冦讲宾主何论太夫人虽然吾闻之古有千金寿而万年酬者是不可以已也故进而觞太夫人退而觞大司寇大司冦不敢当而酹之庭曰虎拜稽首天子万年于是荐绅衿裾之士能操觚者皆为寓歌颂讴记赞说之类以侈之而属余叙其事余窃谓诸称觞而寿者太夫人耳而大司寇乃称天子万年者何归徳于上也其归徳于上者何凡太夫人与大司寇之寿皆上锡之也其称上锡之者何太夫人之妇于封公者五十载而遥母大司寇七十三载而遥自安人极而夫人凡六锡命矣诸贤即有称述讵能如制辞所谓俭能达礼敬严宗鬯贵而不骄美着珩璜者乎亦复能如成子令名佐夫康寿者乎有能如慈和静正眀章淑慎鲍妻范母之风者乎太夫人之徳阃徳也而上知之而又锡之且也髙祖扫八荒辟元始列圣复以至徳滋培之元精太和磅礴于宇内无兵燹疠札蜮蛊之累太夫人与大司寇得以凝承于一家而各保其天年则孰非上锡也君子以是知大司冦之归徳于上也夫天子万年无疆太夫人与大司冦亦无疆余且得而与诸君子乐观其盛哉太学某闻而属于墨以上太夫人
　　
　　寿大叅旸谷王翁七十序
　　
　　旸谷王翁以中二千石秩行臬事治吴四郡兵而余业解郧中节归卧弇园王翁每过之辄徙倚而叹曰不谷长于君九岁矣而犹刺促簿书不休指园之泉石谓此君将色诽我无何以不能事言路当量移遂拂衣还永嘉翁之得量移朝议勉以为言路体而甚贤翁寻从服中起叅南越大省而竟服除翁不肯出人谓翁无竢屈足太宰府诚一露起色且响应翁叹曰毋溷我向者有成言于弇之泉石矣于是大饬治旸湖之圃山水暎带天造吞吾弇者八九而不芥蒂甘果卉木何啻蓰倍次第属余记之且赋之而会余以病不应南少司冦召若有当翁意者余以六十避客泖湖而翁贻我一长歌侑之黄甘三百曰一甘当君一岁祝也余念无以报翁岁寻除为万歴之丙戌翁寿七十矣去吾呉且八年而呉之军将士人其思翁如一日相率而诣余曰何以祝我翁已而士人之文而最受知者曹子子念来曰何以祝我翁已而翁之犹子陈将军曰何以祝我翁余谓陈将军所以祝翁者欲长藉翁也曹子所以祝翁者以狥知也吴之军将士人所以祝翁者犹觊翁之师帅我也余不佞与有二焉虽然以翁我藉则翁且块焉而不居其徳以狥翁知则翁之知黜而无所用觊翁之师帅我翁方散发旸湖之岙征车却而不进者久矣而我何以祝为无已则姑即翁之乡其精英所笃为名山大泽足以当翁者而祝之曰郡之东不有称华盖者乎是帝之所宫第十八者也其洞曰容成真人之所繇真也辅之者不有称积谷者乎其洞曰丹霞真人之所乗蹻也南不有称吹台者乎翁家子晋之所游憇者也其更南不有称大罗者乎则上拟帝都矣其又南不有称大若者乎则列福地矣转而西不有称金丹者乎是仙饵矣北不有称石门石室者乎是仙栖矣永宁之江逶迤澄渟白龙所化迁也西湖之腴环洲玲珑谢监所纪咏也浣纱之潭虽旱不涸五行所注汇也诸所以称名山大泽者开辟以来未之有改也诗不云乎如冈如陵如川之盈以是拟翁将庶几哉曹子从傍曰先生得翁之似矣而犹未既也语云智者乐水仁者乐山又曰智者乐仁者寿王翁仁智人也跬武卿相脱然而弃之达生娯性惟意之师可不谓乐耶其仕再长望邑一为雄郡晋帅大镇所注措皆十世利也不食报而毋几微见颜色仁者泽也亦仁者心也今夫翁踞旸湖之岙仰而得乎山之静俯而得夫水之动云蒸雨润成功不居盖无所不肖似焉而又何疑寿哉余因以曹子语语陈将军曰为我报王翁洞庭苞不逮永嘉逺又以非时不称祝吾文佹且九百言以一言当一岁王翁不亦隃胜籛铿氏哉陈将军大恱奉而去
　　
　　頥庵张封公八十寿序
　　
　　自古人臣之在国有年至者则人主为之赐杖异笾其极至于袒割问道而宴乐欢会所谓千金寿而万年酬则多出于其子弟戚执华封人之祝偶一见之不闻其有颂赞叙记也毋论六季后先即昌黎河东庐陵眉山其文章徧天下不闻以寿言也余始学为文章守此说盖操觚管者垂二十年而不敢称及寿后稍稍悔之以为仁人孝子非藉此无以显扬其亲而畅亲之志且夫他文之可以为亲慰者则何必専寿言而亦何必自三代始然尽絶之乎于是间一二应之盖又垂三十年而余且倦笔墨矣乙酉之冬余以六十感情事非常逃之泖上一切谢客至春禁少解客潘景升自歙走千里而叩门景升故尝从汪伯玉司马游已又从余游其大父府倅翁八十时又尝乞余言以寿者也余意其有所报欲避之景升拜曰固也不佞窃窥先生愫不敢以尺缕浼先生坐定复起拜请曰不佞不敢以言报先生寿也乃不自量欲得先生之一言以寿缮部郎张君之父封公余愕不晓所自则复拜且请曰不佞恒于天下所贤自先生与汪先生外毋如张君而张君之覆露我甚于二先生然张君于文独慕称二先生封公者行年且八十矣所谓显扬其身而畅其志者必二先生言今幸而得之汪先生敢冒昧以请于是出汪先生言而读之其大指称封公少慕范少伯司马子长之事尝泝江流入蜀浮荆湘下金陵陆走雍豫二州览其山川土风人物之盛捐橐借交千里诵声归而折节悉读坟典丘索诸书有丈夫子三授诗三百而谓曰非吾夫子志哉于是缮部君最长则最先以诗显甫歌鹿鸣而封公七十则有司以冠带进公为一御之既成进士拜行人使于四方不辱君命矣行人最公亦称行人旋进今官榷杭之衡虞材木商旅徳之讴謡载道者四达其最且上公不旦夕益封哉夫汪先生之言云尔质之景升曰信余乃笑谢曰夫寿张公者一汪先生足矣余可无赘也虽然始以汪先生而知有景升今复以汪先生之言而知有张公父子子言缮部慕称及余故不可知然而余实知缮部缮部今相国太原公髙弟也太原公里居时缮部尝再过之辄与余道其气谊学术慷慨世务津津不已也夫以予知缮部吾子又言缮部故知我如汪先生即不敢夸夜光之璧其非无因而至彼眀矣为我语缮部今兹以使事还新喻数百里内守令牛酒日至奉觞觞封公竟可趣入朝毋昵昵作态也赓为谢封公强精神勤匕箸迟之十年天子修袒割问道之礼舍公奚适哉公名某学者尊之曰颐庵先生
　　
　　乡进士曹茂来先生七十序
　　
　　吾戚执曹先生茂来为诸生仅踰年年二十一而举乡试髙等其文传士林以为可芥拾青紫而数困南宫又病时时夺之会其父宪副公方挂朝籍逺宦万里以家秉累先生先生不废家而其治经术益精宪副公不甚帑于官先生以其小息因时而宻为之筴遂至累万金迨宪副之见背时先生有四弱弟乃悉推其庐产库藏分授之而身食其所私蓄而已然有天幸益丰饶先生有子绳武复继举乡荐乃叹曰吾冀得一第为二亲解頥耳今安冀且吾渐老矣焉能与儿軰竞仆仆公交车间割吾真以博吾虚耶遂罢去不复应试盖十余年而今七十矣先生素清羸噉粥不能尽一器酒不贰酌肉取知味而已无羙衣鲜缣之餙好治园圃疏池沼种竹木甫成而厌之复徙去凡数治数徙所居不能过三岁而最后筑室于虎邱之岙乐之其居为最久从者苍头两三人素屏帋帷竹榻棐几间呼其所善唐叟奏箫管先生倚歌而和之小畅即已毋复留连于客罕所延纳遇一二知已匡坐玄言间卧应之凝尘满席湛如也性好为诗诗多冲澹清逺然以自娱性而已既成则箧之或弃之不以示人人亦无能以诗称者其于出纳计算析秋毫而用义割之所施予虽百金弗恡然不欲以市义称殆如诗也盖先生七十而友人潘君陆君軰过余曰曹先生近有道者哉夫三代而后士之尚气谊修廉隅者毋若东京之汉然往往过自溪刻苦节为贞修之岩穴业业孜孜老而用之则为杨震陈蕃以所是而弃其身不用则为严光周党以所是而蔵其身夫所弃者身也名不悉弃也所蔵者身也名不悉蔵也然则其于道为近之将无逺也先生少而就制科不汲汲于出晚而谢去不闷闷于处承家而廓不显干誉割弟以腴不彰让迹俭不废施施不责报适不违性亦不使溢诗以自娯不以文隠度世之知先生者不能出里闬然使先生有一二知已能不目之为近道哉吾子里闬中人又先生戚也其可无一言之赠以任知先生余谢曰子言之羙矣至矣何所复藉余余故尝覩先生所业老子庄列其于铅椠之际往往挹其精咀其实宜先生之内重而外轻也即不必服饵金石熊经鸟伸而隠然有松乔在虽然以先生之近道若此内重而外轻若此吾与子言皆赘疣也何以赠先生绳武闻而曰是不可失也次而为寿曹先生序
　　
　　萧封公先生七十寿序
　　
　　不佞故游武昌尝以间渡江叩汉阳与诸大夫登晴川之阁而憇焉其烟波灏漾黏天无畔则蜀江前枕汉江北带两水异源而合流其雄杰秀丽之气锺而为人将必有浴日膏世之軰出焉而至仰眺大别凤栖诸山矗立云表屹然巍然沃厚而丰隆则当之者将为长者巨公仁寿而端凝永永不骞以显荣于世既而考之文学掌故家言则自开辟以迄于今垂数千万年而未有称者此何说也盖又七年而得国史修撰萧以占先生先生之试礼部遂大魁天下而其射策金马门复见擢第二人及第先生有弟曰以孚亦以进士髙第拜户部郎二先生之名一日而震于人耳咸以二江之胜归之而不佞独曰始基之矣然而未也于是以占先生进而以醇徳媺行斐然流声于簮笔殿陛间盖不欲贾其余以専一世名而以孚则非特用政行显其经术艺文进而与其兄嫓盖自乙酉之秋出主闗西试而闗西之俊髦尽出其门矣眀年以占分试南宫而南宫之俊髦十三出其门矣不佞乃曰兹上臣之道乎哉循此而不已其与二江并著称无难也盖又久之而始得先生之父曰某某公其人所谓长者巨公仁寿而端凝人也小出而为徳于某州归而为徳于里或逺或近或大或小皆足以鼓云雨而滋草木大别凤栖之胜非公其孰当之公以丁亥岁与其配戴安人俱拜命秩如以孚而以占先生奉天子诏持节封诸王便道归省眀年戊子公寿七十先生出宫锦衣衣公大官挏酒注之百岁之觞而为公寿畏垒之里守相之干旄与搢绅之冠葢鱼贯鳞次而进璧帛实于堂羔鴈实于庭公快然乐矣先生乃犹有未尽慊者以不得华封人之祝以佐釂而其门人呉司理唐君某昆令吕君某俨然造不佞之门而请曰以占先生吾师也敢徼恵下执事之一言以嗣封人而为先生之父祝夫不佞故不能悬悉公父子然大较尝以大别凤栖诸山拟公而以二江拟二先生今兹之祝也亦愿公之长若兹山与二先生之长若兹江而已静而与山同徳其体也愈久而愈茂动而与江同波其用也寖逺而寖宏夫公之久而茂也乃所以为二先生之逺而宏地也唐君吕君曰执事诚善颂善祝吾闻之先生使事毕必且奉公而造朝夫唐有杨平章嗣复者知贡举后而其父尚书于陵入都嗣复以其门人迎而鲤庭之桃李新阴其诗着自杨汝士者脍炙人口迄于今不衰有如公入朝以占帅南宫之所举士以孚帅闗西之所举士各若而人左右翼而侍公其视嗣复当何如词林之儁如林宁无立言胜汝士者执事亦宁能黙然而已耶不佞颔之曰胥后命请姑以此先
　　
　　弇州续稿巻三十四


　　

　　●钦定四库全书
　　
　　弇州续稿巻三十五
　　
　　（明）王世贞 撰
　　
　　○文部
　　
　　△寿序
　　
　　许母张太孺人七十序
　　
　　当万歴之丙子余自郧解节归里而为许母张太孺人六十奉帨之辰许令者故萧山令公旦也余为文寿之大要谓公旦不以失令戚而以得长有太孺人喜太孺人不喜得公旦之禄养而喜以得公旦之志养读者虽谬称说其文辞微谓不佞姑用是为太孺人母子慰耳迨于今十载所太孺人为七十貌不加老而公旦之室庐无所增然日益以葺南亩无所拓然日益以易文日益以成而行日益以立其奉太孺人也簋豆虽无所餙而滫瀡之腴日益以择太孺人之匕箸亦日益以健而后余之文始信乡大夫三老汝康诸君谓余能无一言之嗣以荐太孺人觞余谢不敏则曰向者业尽之且夫寿言非古也寿而及内徳非当也夫一之为甚而我何以再焉计无以拒诸君请敢谓公旦自古能轻去其令于强仕之岁依隠为乐名高于天下者毋如陶征士元亮然行年二六慈妣见背镇军之幕复罹继戚竟不能于归去来辞一叙菽水之乐他毋论靡盬之不遑即所扬歴中外必奉以从若汉之隽不疑唐之李景让母得称慈子得称循然何至论谳而贻垂白忧辍食诮让浙西之政变且酿矣太夫人坐堂皇呼杖而后军情始定夫以仕宦之不已其究至于如此为之母者又安能髙枕而食其养也乃余窃计太孺人日高舂而起所遘非公旦率子妇奉饔醴谈说往事即诸孙曾以次见大者课书小者含饴太孺人何尝一昔不熈熈陶陶哉元亮有五儿而皆不好帋笔为公旦子者进于是矣然则太孺人之畸于人而赢于天也公旦之抑于朝而伸于家也其致一也不蕲贵则不虞贱不侈富则不忧贫此太夫人与公旦之所共知者之乐乃所以为仁者之寿也哉余居距公旦一舍而遥公旦无纤毫之累以干月旦而入余耳是故不终拒诸君之请而授简焉
　　
　　王母陆太孺人八十序
　　
　　世贞之自郧归而陆太夫人七十矣太夫人者吾从季太医吏目瞻美母也乞余一言以为寿巵侑余以媍徳不外着不敢过有所称述第谓瞻美太夫人之甘若养者志也若诚以志而养太夫人则愿若毋勤于名而务于实施不责报意不取快蔽不新成使其居若畏垒之里而葆其真若婴儿之至和以昌滋其后太孺人方斋心佛庐以希无生之妙暇则含饴弄孙举家庭而纳之逍遥熈怡之境不亦快哉瞻美奉余言以荐太夫人巵退而佩之绅葢十年所而太夫人且八十貌固不返少然不加老匕箸虽不益亦不至甚损耳目之识虽渐懈然神眀志虑不衰瞻美之庐产无所拓然益饬治为子至白首然共养益备具乡者吾所称含饴弄孙乃试言之耳非必实有也既而瞻美之媵举一子甫踰晬矣白晳秀眉目美倩姢好轩渠笑恱以投太夫人懐无所不如意太夫人即不欲示怿色恶可得哉且自十年所余皆在里中日能得太夫人与瞻美状则吾瞻美之伯仲叔俱前逝而瞻美为之抚婺恤孤乳哺其弱者而整齐其强者即无异己子矣妹归晋而贫于我乎居于我乎衣食诸母族之单与媍族之衰不啻若已单衰之也数及宗戚则五服以外论次交好则一面之识无不割腴以哺分纩而温束帛之贺不颛显者絮酒之奠匪为生者始世贞之归里覩赡美誉毁半耳既而不胜誉矣今者乃絶无毁矣语曰富好行其徳又曰人富而仁义附焉瞻美之去富逺而仁义近者则何也其仁义縁性生者也非自势有也是故因瞻美之诸从昆弟子姓乞一觞以寿太夫人而侑之言太夫人有瞻美真无疆哉或曰子之寿寿太夫人也胡以称瞻美也夫瞻美之自力为仁义也乃所以有子也其有子也乃所以怡太夫人而益之寿也太夫人老而听瞻美息之故无述焉若七十以前太夫人之懿行雅操纚纚余彤管矣
　　
　　寿李母张似呤?
　　
　　今观察使李公维桢之饬兵吾州也州人王宗伯元驭以持正忤大相请急归而与余善颇治养生家言言路乘是以中宗伯并及余而两家之弟家驭敬美先后谢闗洛之学政归即余与宗伯幸不遂丽三尺而言路犹龂龂未已一时台察监司守令多自避匿去而余与宗伯窃亦私便其逺我而独李公益相昵每入谒必治蔬糗浊醪噱语不听出而时过我四人者人迭为具欢饮至不辨宾主宗伯间谓李公得无为公累乎公袒其左而曰我不能为吕氏右袒己而曰是言也吾受之吾母张太恭人李公尝寒夜饮至分欢甚忽悚然曰与母期而过之是必候我候我必且责数我明日谓余膝几朣责数我以一人欢而不念百十人寒使我无面自容当是时太恭人业六十余矣某继姑余亦七十余太恭人奉之恭谨甚诸御下肃而寛治家政谧而理李公乃从容称太恭人之奉吾大母恭谨非一日也其严诲吾亦非一日始王父达州公挟大母之官则先中宪公以太学奉蒸家居矣以内秉授太恭人已而中宪公殁达州公又殁太恭人念仅其姑在葢未尝食息而怠吾大母吾大母亦未尝食息而不甘太恭人之共奉也吾兄弟三人长者未束发而少者甫髫皆颖能读书太恭人爱之甚然不以爱故而废用威之教吾少好与邻儿角力太恭人怒朴之或曰孤儿何忍过湿束之太恭人谢曰使儿有父者吾居慈矣不肖乃悟而折节益治经术以至成进士授中书舍人它舍人皆贵介公子酒食相征逐太恭人意不怿曰而父岂亦卿士耶进而学慎而与毋轻其官既擢御史当出清楚戎太恭人复曰而部大相乡也有以自树毋轻其身果以不能得大相意出守呉兴太恭人从则日夜戒吾曰平而赋详而谳毋轻其民既而迁镇若郡太恭人诲复如之不肖之离孺子于今三十年成进士者半之而幸获免于天子之简书无玷我中宪公则皆太恭人赐也葢李公之政成而部之人颂公者必归教于太恭人祝太恭人者必归贤于公而久之公迁叅浙省事分部金华其又三年金华之政成公拜楚臬长而太恭人亦且七十矣公以书来乞一言之寿以为太恭人觞且曰金华之署浅吾决罚至十以上太恭人必知之诘所由具析中窽乃色喜不则愀然曰得毋残民以逞耶以而之工于吏毋若养叔之射百中而以一不中败之不肖未尝不屏息若负芒刺也赖天之灵得恒侍太恭人不肖可以终免矣世贞乃言曰吾读史王孙贾隽不疑崔玄暐李景让诸公传以为能树大臣之节与才而不朽其名皆母之贤成之而所谓诸母者不必尽显其孝于其嫜亦不必尽着其节于其夫乃若东海周靑之为妇鲁陶梁髙之为寡陵母苞母之为母所遘会有不忍言者且夫太恭人之始亦艰矣以一茕然嫠而上奉厥姑亦嫠也而又称继又以一茕然嫠而支持向衰之门户乂以一茕然嫠而抚二孺子其长者贤而逝于太恭人手也乃太恭人精志而御之妇而妇嫠而嫠母而母咸秩秩就理及见仲子之贵而身膺冠佩之锡颛鼎釡之飨天所以报太恭人亦不薄哉李公又为言太恭人之为张也其伯祖曰方伯公吉与髙王父教授公皆及事胡居仁先生为理学大儒太恭人得于内外家之懿范居多虽然语所称清白守节一徳不懈者乃其自性生矣姑志余言以复公而属之曰是必伺太恭人怿而后荐不然必且曰未亡人之所不忍闻也敬不举君之觞子且柰何
　　
　　顾母单太夫人八十序
　　
　　维扬顾益卿之以臬副饬兵渔阳也天子材之超为御史中丞抚辽左而益卿逡巡固辞不许益卿之辽左会敌人率诸部落十余万骑入塞益卿出奇计与大帅宁逺伯合逆击之于镇边堡绕出敌西北大败之斩获首级以千计法当封而益卿悉推功宁逺伯诏特擢三品复固辞不许益卿自是数有功数辞赏而是时益卿之友世贞卧弇中微闻其事然不能详而益卿贻一编书见示则前后所辞疏草具在乃至所以储胥辽左者见图说凡十余条其请赈恤前后二疏为辽人请命良恳天子念辽为国左臂悯其卒戍之阽危而又材益卿为之朝奏上而夕报可也大司马大司农之协议三相国之平章与益卿相为肺腑士益粟马益刍诸障吏田畯均得续食以回万死之命堞若増而髙隍若浚而深者天子以金汤视益卿而益卿居邑邑念母单太夫人业八十不能为板舆之奉于絶徼之外欲上书归省不忍负天子恩欲留则恐一旦有遗憾以问于世贞世贞曰太夫人固无恙哉毋论太夫人之精强善匕着当无恙毋论为太夫人之子妇而代益卿子者时太夫人之寒暑饥饱而共奉之当无恙毋论太夫人之诸孙枝若玉而中有郄林之桂以娱太夫人心当无恙吾直以天道论太夫人夫益卿之活辽左数十万人命也天必以益卿仁为太夫人寿也益卿之辞荣锡若浼者彼其中冲然未满也天必以益卿让为太夫人寿也天子方日夜以辽左之固借益卿以数十万人之命借益卿太夫人安则益卿安益卿安则辽左安辽左安则天子之志安天必以太夫人寿为益卿地也夫太夫人之与益卿两相成如此益卿之所以慰太夫人又如此语所称虽有离忧其志乐者太夫人之谓哉宁复有纤芥之憾以为益卿虞前是益卿为郎长安中与故光州守陈贞甫故侍御胡原荆故吏部郎戚世秀布衣王承甫为刎颈交升堂拜母各出酒食为欢而今者独益卿与承甫在诸母独太夫人在于是承甫自为文以寿太夫人而光州之子尔耕来乞余嗣言焉余甥曹子念益卿晩合友也为从臾甚力嗟乎微子念吾固当有言陈生偕诸君称觞太夫人前愿强饭自爱益卿为国柱石更十载而后上书陈情以寿九十老母庶几臣子之道备哉
　　
　　寿王母何太孺人六十序
　　
　　郡诸生王伯栩者今相国季父行也而与余善余三子皆从之游相切劘为文字交所以责备行谊有古人风伯栩少孤有母何太孺人今年六十矣吾三子偕其友曹生陆生軰凡十余曹来请曰伯栩材而数奇不能徼一命之荣以为太孺人重又愧橐装尽不能击鲜酿醇以谢客而娱太孺人惟是夫子之一言伯栩持以飨太孺人如五鼎也以衣被太夫人若翟绂也夫子其惠然许之乎一日伯栩过余余语及之伯栩矍然避席曰不肖以蕞尔书生而徼夫子之恵重太孺人所不敢太孺人茕然念以其不幸而拜夫子之恵所不忍虽然当先君子之见背时不肖兄弟甫离稚谓太孺人贫而虞饘粥之不继也不愿受儒愿得受数金以资什一息太孺人恚而啐曰唉孺子误甚即未亡人弃若贾何以见逝者地下若弃而贾亦何以见逝者地下强之就外傅躬机杼资其赢以馔先生酒食诸先生毋不称不肖母贤虽菜羮鲑炙甘之隃刍豢矣夜则自课不肖兄弟书书黙识首尾语以志数或漫过辄觉呵詈继之不肖窃自疑太孺人目不知书何以精察乃尔既而不肖之弟夭独不肖在窃私谓太孺人必加怜我寛我稍自偷佚则复耳太孺人呵詈声矣既而不肖公交车之业稍就太孺人为一舒眉谓可藉手而报吾君然不肖试于有司不售途道窃叹昔人盛年功名无不一日千里而我何为者甚难太孺人且太孺人以一偷佚故而呵詈继之今者当拜太孺人杖之不暇及归而太孺人色和而意愉曰吾责汝业不责汝命也自是连试辄不售而太孺人亦辄慰勉无几微见颜色昨从诸生颕脱具巾襕谒太孺人于堂太孺人顾色庄曰谓一博士弟子可竟汝耶勉之毋废公交车业嗟乎微太孺人是不有不肖也微太孺人之诲即不肖不有今日也微夫子之一言即不肖不有太孺人也余甚嘉其意乃叙以授伯栩使归而诵之太孺人前且与太孺人约异日伯栩取科第负名宦声太孺人为若隽母也者太孺人之勤施予厚宗戚所以示轨端矣伯栩尊修其徳而称贤人君子太孺人为若孟母也者吾尚能登其堂举七十之觞
　　
　　寿杨母顾孺人七十序
　　
　　余以三呉之土沃而当末俗则易渝以故好称说媺节姱行冀以小挽其澜而于闺阃之内犹数数焉岁戌亥之交则为楚观察使李公頥寿其母张太恭人之七十而纪之矣太恭人始事中宪公而寡也上而有舅达州公与余孺人下而抚其三子皆成立而中子为观察使有锡典不三日而吾友杨茂才士选之母顾孺人亦以七十告则其所遘际与行事无不脗合者然其为道益难而味加苦余乃喟然叹曰媺节姱行在吾闾井之间步武不数百如是垂四十年而未有志也乃斤斤修其辞于数千里之外是何逺之详而迩之略也国家着甲令诸有子而拜封锡之典者即于格旌弗复旌也非以其贵而故啬之谓为甲阀者易而闾井者难也夫顾孺人者少而归其夫太学淡泉君而舅前溪公与姑浦夫人皆无恙淡泉君好修诗书之业与荐绅衿裾还往孺人力穑给之淡泉君用是以无内顾忧而会夭有孤子二甫脱襁褓而茂才犹在孺人腹当是时孺人痛不欲生者数矣既而曰从吾夫易耳谁与立吾二孤者且不忍陨腹中子既免身得茂才躬乳之而孺子牵衣左右索哺则又口哺之以至小长次第遣就外傅茂才尤颖敏遂至成立前是淡泉君所受业独瘠而遗橐以授其中表浦及龚营什一息皆不利中外徭役猬集坐是家大窘孺人拮据应之而朝夕供奉二尊人不替前溪公先逝所以扶侍浦夫人有加而会亦逝议治丧葬仲氏奉政君谓孺人茕然嫠也家挫矣强自力任之孺人不可顾其三孺子曰是非二尊人遗气耶安敢委嫠而废大事趣均之成礼而孺人自是益务为俭勤所服缟素不名一丝襚长斋断鱼肉晨昏礼诵不辍而业亦小寛及寛而息之曰可以少行意矣乃急急为散施亡论内外戚属即向之所败淡泉君息者浦与龚皆厚报之人谓得无伤恵乎哉孺人笑曰吾何知恵知为杨氏戚而已葢孺人业六十余遘疠危甚强食者月余而一昔夣神授之食立起以至于今益强逾于壮时呜呼孺人岂不巾帼而丈夫子者哉其少寡而奉舅终次奉姑与李同抚三孤与李同能自树立起家与李同茂才晚达差不如观察然方以文学上公交车未可量也而诸孙中外至二十余人则又盛矣余故次其事授茂才而为之歌曰北山之栢巻然鬰青苍兮劲节孤峙冒陨霜兮下有苓珀坚且良兮绵歴改鑚永无疆兮畴其配李惟余杨兮孺人既以举茂才之觞美俗使者当问而采之上太史以为彤管则余小子于乡土亦与有荣焉
　　
　　贺上海令颜侯中起考绩封父仰庄公母范孺人序
　　
　　故事中外臣满三载奏绩无害得封其父母如其秩恩甚鸿也而往者独司理及令尹不得满而迁间不获以封请十余年来久任之说行满易耳然必台剡之荐者再而后与甲令合又多不获以封请当令尹之报台满也台有扼而不许者示殿者也许而不为之疏留者不示最者也所谓不获请者也上虞颜侯中起之令吾上海也甫满而剡之积者非一矣两台迭为之奏留又为之白其最太宰嘉之以故事请天子予之告身阶文林郎而官其父仰庄公如中起母范封孺人于是一邑之士庶欢忻鼔舞喜中起之犹借而仰庄公与范孺人之被恩也其翘然而隽于士者曰临川同守石君曰大理评事顾君曰石阡守陆君太学顾生邑学三朱生相率而叩余山中请一言之贺余谓诸贤诗不云乎岂弟君子民之父母而侯有父母之徳于民民既父母之矣仰庄公之与范孺人则而大父母也毋论愚智其恒情未有不愿父母之贵者也亦未有不愿大父母之贵如父母者也第闻之云间于天下至雄吾呉郡亚也上海割云间之半以为邑又至雄邑也编户十余万岁赋金谷数十万有奇簿书期会狱讼繇役之繁即而侯分身而治之日且不暇给黠民与吏胥通穴而处互炊而食肩胁傍睨以环攻一人而侯甫释经生之业何所习城旦言以杜彼曹之恣睢焛倐而奏令绩章章如是诸贤曰固也吾侯无所藉城旦言第以诚格之而已诚至而明自生诸受讯者万端取侯词组而决胥吏为蛊者亦万端取侯一盼而摄昧爽坐堂皇以次按问某当抵重某当丽轻某当罢去亭午空无人矣稍至下舂车门迹亦稀矣卧阁之中壁立且如洗矣侯于单赤拊循之若慈母而至巨猾大憝不少借即强有力者持之亦不顾相戒避徙去曰侯即寛我三尺法不寛我侯计其邑事治母所复溷令为月旦进诸生与课艺文谈经术诸生人人自喜以为得贤眀师已又念邑久废乗博延耆硕辑之而身任其笔削乗且成则读者逌然诵良史矣夫天子且念侯于上海功旌及其父母而吾上海之士若民敢一日忘父母之报于侯又安敢一日忘父母之欲报于仰庄公范孺人余乃谢曰而侯之二大人已得志于华衮矣毋亦以诗之有颂祝皆为其上者哉吾固以窥诸贤之徳之厚而其辞必有取于北壤岩穴之稿无求于世者以避谀而征信也子姑持吾语以报侯仰庄公少有才行尝起家障尉不竟其用归而与范孺人为徳于闾闬间侯之贤义方之力居多云
　　
　　封侍御若虚甘先生六十序
　　
　　佥浙江按察事甘君以书数千言自通于余若以余为可与征者最后始露其指欲得余之一叙以寿其尊人若虚先生六十而君之寮李大叅维桢与余善为甘君绍而从臾焉余不识甘君然素闻甘君倜傥尚气谊有节士风举进士改庶吉士周旋今吏部郎邹尔瞻于狴犴间脱其厄忤柄国之雄臣而不悔坐出为御史已出为按察佥事脱然致其官而迩者柄臣败始稍稍起固心仪之矣今乃因甘君而知有若虚先生又因甘君之言而知若虚先生之为人余又何辞甘君之言曰先生有父恵州公甫四十而谢郡事归念犹无子祷于神神凭觋而赠公诗有商瞿语解之者曰彼商瞿也四十六而得子岂其祥耶更六年果先生生先生受性神颖然体稍弱恵州公怜之不令就外傅至七龄始手书周子太极图说通书张子西铭授之先生一览辄诵以渐通晓其义少长擅经术工博士家言亡何遂补邑弟子益多读古文奇书骤感呕血疾养疴山中兼习养生业三载病良已时学士邹文庄公颇称东越良知之学先生造而师之凡再试于督学使者王新甫皆髙等然至省试辄不利于是恵州公老矣叔季子子黠而贪自诡有遗产未析讼于郡太守辨其券之伪而谯诃之先生顿首谢府君悉我父廉均且勤恤我窃不忍于王父之遗体愿分帑以偿太守髙其谊而许之属圉者一人以不胜置狱雉经死或谓可乗此而快意于彼竖子先生叹曰圉者实自经使我借而挟它雠不可况彼竖子耶且吾尚欲损帑而偿之今何挟为当先生之见构也恶少年睥睨其傍欲以捭阖自利先生如弗闻谨视之而已及不谷举于乡诸恶少阳亲近欲以观先生先生谨视之自若于是交口颂先生以为长者邑中正察贤推为乡约长先生率先以礼义闾警巷诫以毋蹈不善使先生知日不谷之读中秘书也先生来就养京邸两月余即拂衣归语不谷晚菘早韭山中故不乏何至割汝大官供也既别谆谆戒不谷毋忘而王父恵州公及吾师文庄公之遗轨易谦九二比九五汝左右箴也拜不谷御史封不色喜既不谷罢佥事归不色忤再以佥事名亦不色得曰吾犹故吾若犹故若而已性至孝事嫡母黄安人不以损橐见几微备极志养及安人之属纩而愿生为妇若女可知也先生于文好言两司马于诗好言李杜然至所结撰必匠心缔而发性灵曰某虽不才何至于词林中作椎埋耶吾子视家先生以为何如人而弗恵之一言余既读而返之而之家先生胡慥慥笃行若此夫致孝于嫡母而不以损橐为意孝子之所恒推遗体一线之息而施恵于雠我者又能为之补其隟非徳之至不能也上而恵州公下而侍御君先生材未尝有所逊而不获脱颖于一乡纾志于一命固其穷哉然独先生上而有恵州公下而有侍御君为之启其端衍其绪又为之彰其媺则亦不可不谓之达也先生生母林硕人八十有三尚健匕箸比闻用事者修前意谪甘君先生必且迎谓君若仍故若吾仍故吾也而已相与举觞而奉万年之酬倡于一堂不亦蒸蒸太和至顺哉甘君节士也必不至餙亲李子信人也必不至餙友而余虽易发多可要于是无腆辞君以为何若
　　
　　封工部郎素轩喻翁八十序
　　
　　喻素轩翁年七十七时世贞以其子杭郡丞邦相请而为之传大概谓翁能不私其力以拮据共养母又能不私其蓄以资季及伯之子而身任其瘠稍有升斗之羡輙捐以予姻族闾比贫不唯无怨而已贵不唯无骄而已而并所谓贫与贵者忘之而游于恬憺和适之天翁葢尝以素名其轩而吾仲敬美及邓太史汝徳皆极口褒赞以为无愧色至于吟咏摅冩能用柴桑之辙而趣元白界人不得以雕虫之技目之余所为传仅仅如是耳而翁絶倒称快以授邦相邦相复奉持珍袭时时悬壁以示知者未几而邦相迁为括苍太守翁往来括苍与洪都之故里者三年矣而翁已寿满八十诸佐邦相治括苍者丞俞君倅钱君司理周君葢尝覩壁间之迹而谓余实得幸于翁父子翁父子实欲得余文于是布币奉书走使千余里而访余山中乞一言以为翁寿毋论余衰懒不称言即有言而向所传翁行事略尽岂能复构巵辞以希翁之一解颜客曹子念曰毋拒也吾欲有祝于翁吾今者乃悉邦相于括苍括苍之士民实尊爱邦相而称之曰太守我天也其愿长有邦相以宁宇我赤子则必愿长有翁以安邦相于政杭郡之士民耳括苍守之风叹曰使君固尝佐吾杭未获尽骋其用于官而能令人思之若新今者不复望移郡愿且息之而藩而臬而开府杭之大恵固在也然则其长有翁以安邦伯当逾久子念又谓翁家洪都洪都之蔽西山为第十二天柱寳极真天之宫曰梅岭则梅尉学道处也曰鸾冈则洪崕先生骖鸾处也曰鹤岭则王子乔御鹤处也至旌阳真人许君上宾于帝又为之授记于石函以千岁之后有地仙出焉喻翁岂非其人耶而翁又时往来括苍括苍之治缙云其蔽曰仙都山者黄帝之鼎湖在焉宁无遗丹委液以恵来者吾且以翁之仙不死不得于此必得于彼余谓子念子之初祝不太近情耶其后祝不太逺情耶近情者浅逺情者诞吾所不敢荐吾所知者昔之传喻翁者尔邓先生欲进翁于素之上而翁曰吾安知上吾长保吾素足矣此传语也夫求足于素之上者非真素也入色为素入味为澹入气为冲入声为微要之一素也物与吾接不吾湼也吾与物接不物汩也吾葆吾真不以葆形吾永吾龄不以永名胡者为寿胡以祝称翁当■〈口展〉尔而笑嗒然而止子念之荐美而见褫姑次巵辞以授三君子
　　
　　詹事府录事晋所子七十寿叙
　　
　　始詹事府录事晋所子之寿六十也余从弟瞻美乞言以觞之当是时余解郧节归卧弇中忽忽不自觉其岁之日益后再起佐留钥今年夏六月考绩至淮而拜新命因以其间归里晋所子道迎余而谓曰比大人之寿我屈指于今十年不谷定鼎亦七十矣大人岂有意乎余覩晋所子之发须白且尽矣而双颧尚頳有少容食粥竟三大瓯犹未饱噉肉炙称是谈笑亹亹竟日夕不倦余私心异之因泛问曰子之南畆视昔益乎曰小挫矣家之食指日益而岁屡不登然不至废粢盛问诸儿壮乎曰赖大人之庆四丈夫子骈游太学读书粗成立矣诸孙几曰是十年之内育者十一曹长者能属文矣凡中外诸子孙男女亡虑数十曹日讯问安否颔之而已每会食釡戞而称不饱南亩之所繇小挫也去青宫久世态不趣薄乎曰守令驺呵犹时时在门乡搢绅衿裾有事必求解有疑必见质吉凶之会以为醵首犬马之齿用祭酒推者数矣一弟捷于乡一从子捷于南宫世态当未及也歌者肄乎曰赖大人之庆时时有之然而不以累也向者征艺必征色其后独征艺而已最后艺有征而无角取适情而已余乃曰此子之所以寿也夫子之产小挫者黜机械也其子姓益者天之适也世态不薄者人之适也歌不必色而艺不必角者冺嗜好也然则子将进于道乎宁独寿也当是时余与晋所子相征问而称其弟若辅鼎軰六人称其从子若泰亨軰亦六人从傍听之及余之留京司冦部而合以寿言为请曰庶有以觞我伯兄伯父汉法年七十者授之以玉杖餔之以糜粥杖端餙鸠鸠不噎之鸟也礼大夫七十而悬车致事余去此尚六岁然衰过甚不能待计发里中自筑一精庐弇之西北隅有白莲菉筠古梅之属环之卒卒不暇文其辞姑叙所征问之略付辅鼎軰觞晋所子且告之曰余旦夕归矣晋所子凭鸠杖而过我我当熟糜粥以待能更为我进三大瓯否
　　
　　宁翁季尊师八十寿叙
　　
　　我宁翁季尊师之七袠也不佞世贞方纳襄汉节里居而诸称翁之弟子者潘子许子軰以不佞之辱在列也州牧张君以不佞之有通家契也后先命之言不佞不能娴于言独举翁之得于天而尽于人者以为翁守方州而良守名郡二千石而良藩臬而良其功徳于民甚厚一宜寿虑楚狱所全活减释数百千人固人人尸祝也二宜寿居平无声酒蒱博之好无肥秾甘脆之奉生不二色至艾而絶之取于造物者廉而足于己者固三宜寿周旋规折旋矩而非有意为之其神不劳而意长裕如四宜寿内而家庭外而闾闬小不获意者置之弗问其忧恚不得乗而琢其真五宜寿不佞既以五宜寿称翁第与之约更十年而得尚从弟子列称觞致不腆之言翁不以为陋而纳之矣既又为翁记所谓澹然庵者乃稍能推见其指而颇精微其说因得翁之所以为寿之根且谓味取于澹未已也必至于无有所谓味者而后谓之澹澹必至于忘而后谓之道庵虽用澹名必至于无可名不佞虽窃为之说必至于无可说而后庶几哉翁又不以为陋书而扁于庵之楣葢又十年而过翁则宣发如故时时见稚鬒齿囓决有声两辅晢泽视听精玲持履趫健谈笑有味神气益王第其庐舎则少敝南亩微损子孙之少者壮而壮者则已老矣八月为悬弧之辰诸生潘子许子軰复谋征言于不佞以为翁寿翁前期谓其子姓倩属曰老久恋世累若曹供养且夫岁俭而独吾丰帑竭而强吾享恣碪金以足吾匕箸违吾心顺吾口皆非吾所快也夫戚执之间称鴈行者其与存几何而忍以寿为乐去而操一叶之刀隠迹于两髙三竺之间弥月不返守令之羔鴈及门而中却台司之干旄望里而趦趄从者曰可以归矣翁始逡巡归潘子軰复申前请不佞曰师言之谓何而吾敢干之虽然以币饩往非翁意也以讇言往非不佞所有也向者翁之所得于澹者优然而恒有余不见夫终南之深东海劳山之僻其人自少至壮不覩盐酪酰酱何论肥脆美其食安其居老者至数百岁少亦不下百余岁也然终其身鹿豕螺蚌而已翁故能极神眀之用而取其敛备芍药之和而餟其漓所谓天下之至味固充然长在也夫任其生而无所知者终南劳山之叟是也以其无涯之智而强有涯之生者服食之徒是也俱非所以拟翁也翁真能进于道者哉不佞少于翁十八岁名为学道今发之白者与齿堕强尽矣犹不能大杜其徳机而谬见物色以充家庙牺其于道将无仅能言之而已耶夫子奚取焉夫因薄而征厚者野人之芹也汰非而得是者罗什之莲也然则虽以不佞之言荐可也
　　
　　弇州续稿巻三十五
　　
　　●钦定四库全书
　　
　　弇州续稿巻三十六
　　
　　（明）王世贞 撰
　　
　　○文部
　　
　　△寿序
　　
　　宪副定山袁公七十寿序
　　
　　当嘉靖中公为礼部郎而余以通家子得侍公邸公抑行而与之为尔汝交戊申之正月十四日公诞辰也暝色敛矣公折简召余至邸舎时陈水部子兼以他事不至独余两人对饮簋豆落落数之不能至十街鼔动张尚宝有功闯而入以一炮置余坐下欲以见惊不能则拉余至有功赐第华灯满堂酒徒接席不能识其人调嘲歌呼卷白畅饮夜分不得醉余三人乗兴踏月至张祠部先生所祠部亦余丈人行也宴客甫散相与大噱呼酒几质眀而后散自是或过公或过有功或过子兼而三君子者亦时时过余已而有功谪子兼分司通州寻视蜀学政而公以久次出守荆州遂星散矣公之入自越州司理司理时甫踰冠而出以荆州则仅踰立矣谳断治赋前后褎然为天下最而荆州之政于调悍王抚攰民有深爱焉岛冦方绎骚温处沿海诸郡县公以才选饬兵其地至则益治戈船训组练曰不尽敌不止士气甫振而公以绳墨吏过严为所中归公之归犹未踰强仕天下之持议者皆为公不平而公固怡然意自若也治室于西山以奉二尊人颇有园池竹木之乐寻移止郡中室不取华苟完而已衣食不取丰足口体而已客至必留留则命博飞叵罗不复辨宾主絶口不谈故时吏治与所以见中之故郡邑岁时旅见无所居间盖三十年如一日也间谓余燕中故知无复存者独吾两人若长庚之配残月且谬长于若七岁余日之几何乃筑圹于某山之麓衣以松栢桐槚俾余为志若铭而刻之珉石其刻颇已行世而所谓松栢桐槚者离稚而苍至拱把矣而公尚无恙嘉平之月偶过公公曰上元夫人前一夕而抱送者七十年矣若岂有意乎哉余因举戊申前事公怃然曰不记也相与屈指为戊子凡歴四戊乃前语公荆越之徳政津津犹在人口今贵矣然而不为极也安矣然而不为饶也有贤子孙矣然而不为显也公且恬然于寂寞之乡而无然歆羡无然畔援天之所以报之宁有涯哉公曰快乎子之言异哉吾所闻世乃有先志铭而后颂祝者余更前语曰未也圹之石且泐松柏桐槚之自拱把而合抱而公之朱颜緑瞳犹若故余之颂祝犹若新也繇是而八十而九十而百岁安能以地下之辞难我公忻然而笑曰请举子之觞
　　
　　呉母林太孺人六十寿叙
　　
　　余友潘文征王念之时时过余称吴母林太孺人之贤也太孺人者卫禆帅林侯女也笄而归光禄丞呉君当是时呉君有父曰布衣公富至倾里而性俭节不善事里贵人起大狱中之且论报而布衣公犹嚄唶不肯解橐中装也太孺人谓光禄君公少而见苦为生难故重弃财子不覩陶朱公之长子乎一不忍弃千金至立杀其弟夫弟犹小缓耳而子尚可缓而父乎妾请为子具橐于是悉出其橐蔵至簮珥钏佩衫襦之类皆以充费光禄君藉而南北走京辇谒台司白见公寃状尚犹以公富难之俾赋锾二万金而后释于是布衣公得释则四壁立矣意郁郁不乐太孺人进曰毋以为也公第如初筴儿请任其详于是公稍稍振久之竟用寛乐终盖布衣公终而所遗媵侍不为少太孺人迹其少者问曰能守乎曰不能则为择配而嫁之其能守者则曰若奉我先公敢以薄继乎大寛其衣食油油然至白首无间也光禄君之俭节不异布衣公独其为人周慎而谦和跬武之外鲜违声拂色以故其业益饶资用不加广而无一朝患皆太孺人相之也太孺人恒谓吾侍夫子可以寡意外矣及光禄君之启手足而后以太孺人知言也太孺人茹荼而抚今太学孟起悲苦万状然不敢不忍息而终光禄君托既除服阴察太学之负荷也与妇季之精计算也举外政授之太学内政授之妇季而治一佛庐于寝舎之后时时屛处焉心精内观以求所谓凈土者时海宁之佛殿圮与余有事于比邱眀因太孺人首捐百金助之而顾太学毋以我为徳也他道途桥梁之平治指可屈矣戚党族属不啻九里之润大逾胜布衣公光禄君时太学丰硕眀慧工制科业兼能古文辞好客客恒满坐又性廓落喜施客之能言太学者必归太孺人以为义方之诲成之也然太孺人实温温令善旦夕太学率妇季与诸孙朝于太孺人时时出酒炙相慰劳太和之气相蒸煦于阃第间有余欢矣余之悉太孺人殆甚于二君子独于戊子满六袠而上元之前日为太孺人诞辰则未之知也二君子肃然而来请叙以寿太孺人余窃谓太孺人之智善因时者也布衣公约则约光禄君约则约至太学舒则亦舒然约而能悉橐以出布衣公于狱则孝之本矣舒而不事耳目口体之好以其羡作佛事广施舍而不住色则仁之用矣孝以为本仁以为用博厚髙眀悠久无疆宁可涯哉二君姑以余言致之太学为太孺人祝必且曰敬举二君之觞不佞愈有光矣
  </div>
  <div class="pagination">
   <a href="弇州续稿_page103.html">
    上一页
   </a>
   <span>
    ...
   </span>
   <a href="弇州续稿_page99.html">
    99
   </a>
   <a href="弇州续稿_page100.html">
    100
   </a>
   <a href="弇州续稿_page101.html">
    101
   </a>
   <a href="弇州续稿_page102.html">
    102
   </a>
   <a href="弇州续稿_page103.html">
    103
   </a>
   <span class="current-page">
    104
   </span>
   <a href="弇州续稿_page105.html">
    105
   </a>
   <a href="弇州续稿_page106.html">
    106
   </a>
   <a href="弇州续稿_page107.html">
    107
   </a>
   <a href="弇州续稿_page108.html">
    108
   </a>
   <a href="弇州续稿_page109.html">
    109
   </a>
   <span>
    ...
   </span>
   <a href="弇州续稿_page105.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
