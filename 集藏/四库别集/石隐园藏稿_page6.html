<!DOCTYPE html>
<html>
<head>
    <meta charset="UTF-8">
    <title>石隐园藏稿 - 第 6 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石隐园藏稿 - 第 6 页/共 16 页</h1>
    <div class="content">
　　稽古良吏莫盛于汉而卓鲁为最卓初到宻有所废置吏人皆相与媸笑邻邑闻之亦鄙其无能卓不为嫌治事自若数年之后教乃大行鲁令中牟务以徳化民不任刑罚卒致三异初不必按诛东高西高以立威劳慰食道旁为乌攫肉吏以示察也然已各称良吏冠千古矣李侯之莅我淄也适不佞以病予告归里习侯治状因得而论列之意侯葢古卓鲁之流也邑赋故主以大姓公费一之私费什之大姓相踵就毙长民者知其然敕科金于民而官自为募诸闾里轻薄恶少无市籍商贩作务而博醉以游行金钱豪长者为闗说窜身募中要民重耗以自媚于令令稍愦愦辄尽攘归私槖民所耗什二三而令曽不得赖其锱铢之用又赋长及主守相朋作奸诡令以所未察各私赋以为樗蒲调笑之资而虚列其齿于令按簿则有课实则无岁终会计乃逋逃他所亲党无辜坐累连逮数十百家天子以赋逋不入下诏切责守若令有夺饩者侯与民约量赋阔狭为限限尽赋满终不问羡金也又限辄为算主守无所肆其奸积猾曹吏伺民有赴愬者阴窜去其寃状上掩令耳目下以防民口侯蚤觉知具服抵罪诸曺吏凛凛矣天不吊淄甿有尉自长安来挟中贵以恐动人墨殊甚其爪牙虎而冠诇民间儿女子搏黍之争辄捽缚蚘啮之而乡曲之猾望里中蚩弱不为供牛酒费揑诬投陷中人之产立尽其刺剟淄土殆遍侯谓我在也而人敢鱼肉吾民呼来庭数之更为教布诸民诸逐捕盗贼外即有他事尉勿与知虽怙权自用不少悛竟罹巡方直指三尺而侯之恵心民歌舞之矣属大比往令惟従学宫取一二右试者荐诸上侯不忍以耳为目也进诸生亲试品题侯所识拔即格于府无不随牒入棘者令凡百余城无侯若葢侯为闽中名宿故能得之学使者言辄聴之不厌数云算军兴使者勅郡国出仓粟于民以易米辇致诸上民受粟不满斛辄以米倍偿葢主斛者类邑中豪实繁有徒猝难禽制侯遵养时晦不轻以身为孤注曰多行不义必自毙上官好自为名移檄属县修复乡社令民出粟自为备公私不胜其扰侯为寝之不迫民以必行以従谀上官民受庇焉侯于县事责大指不为苛细言事曽不出口而民情洞然出入省驺従尝应征主武试抵途天大雨雪马毛猬缩舆卒战掉不能前因各奔窜对灶燎衣独置侯风雪中侯无亟心无躁容其寛仁大度诎已爱人类如此侯令淄裁数月会计期屇行矣今天子龙飞伊始励精圗治行且嘉侯治行擢置兰台冠柱后恵文弹压百僚即惜侯之绩未底俾还治淄侯又将大有造于淄也宁直兹期月之可已乎于是不佞偕邑中荐绅大夫称觞堂下而书此以代骊歌

　　韩长卿邑侯力复条鞭序

　　我淄役法一准白东阿条鞭従来久矣士绅优免有成例余悉征之供军国费一切递马俵马守柜漕米及诸不时之役胥按亩输赀官自为辧上不失优礼贤士而下亦取民有制风会日流事势相激额所设者不足给军国之用又长吏数易建置不常甚或懐醉饱之心并额所设不复可问而徒一诿诸民缙绅之家既有所口实不复与民共邪许而诸徼缙绅之灵者又实繁有徒兔爰雉罹不均孰甚焉以故民趋一役若赴市曺幸获已于事而竣而厥家已化为乌有矣邑侯蒲坂韩父母莅任洞见淄人之计无复之而粃政之不可复沿也乃毅然担当议恢复条鞭法斟酌润泽计亩均输除按级优免外即缙绅亦且预急公之义而士民不复受偏累之苦既谋野而获上爰颁布以更始于是递马官自喂养漕米定价一金俵解革絶帮贴差役摊以原坐柜书止用房胥钱粮官为解纳即他不常之役亦皆因事制费向之费中人数十家之产者纔裒众出之毫厘而已官无逋事民亦不知所由办退私吾余以老吾老幼吾幼弛然而卧蹷然而起懐沟壑之恐者今胥获安堵之庆矣非独此也章程具而永规垂凡我淄人将世世食侯浩荡之恩于无穷倘所谓以修明兼创始以恢复启率繇者耶昔管敬仲柄齐下令于流水之源需诸高国世卿者皆取之如寄彼经国子民之大畧诚有以服之也侯世跻台鼎学有渊源故刃初发硎修复成宪批郄导窽章章若是浸假而晋秉国成宰割天下当不苐如敬仲之治齐而已虽然兹法也有法法者余窃忧夫修复在侯而率由不尝在侯也唐刘晏转运江淮谓大计不惜小费置场造船船给千缗半以资执事者私用无窘官物坚完行之五十余年馈运不乏后有呉尧卿者始估给直无复余羡船益脆薄漕运遂废今立法给费常若有余侯之为虑至深远矣嗣是以后惟冀画一守之奉若蓍龟脱或并今所加派者复不可问而徒以责诸庶人在官之殷实者曰吾不扰民也庶人在官者夫岂有异民亦犹是淄之父老子弟也力不堪命势必及民变态丛生祸又不可胜言矣淄余黎民侯方鸠之泽中倘异日者复为哀鸣之飞鸿能无恻乎有治人无治法良有味乎其言之也

　　贺牛润寰姊丈暨长姊夫妇双寿序

　　夫寿者得数有常之谓人所希冀而不可必得然握其常然则亦有必然无爽者天有常浮地有常奠冈陵得之不骞不震故冈陵为寿松栢得之厯风霜贯寒暑而柯叶无改故松栢称寿人而淳朴不散浑浑闷闷无所变易其常徳亦能久视而后凋此夫握其常然则亦有必然者如余长姊丈润寰牛公与余长姊是已葢余兄弟八人姊妹亦八人称极盛焉无奈造物忌盈甫及中年颇多凋谢今兄弟止存其三稽厥伉俪非续弦则鳏居也姊妹止存其四除幼妹宜尔室家外其为嫠者二焉若夫妇偕老年俱七袠以上者自润寰长姊而外不更见也岂惟吾兄弟姊妹为然即求之先世与余宗党间其寿考而偕老者固亦寡矣诗称君子偕老副笄六珈又称宜言饮酒与子偕老良以寿而偕老斯为吉祥善事耳甚矣齐齿燕喜之难也润寰与长姊岂幸致而佹得之哉润寰起家右族不以气岸先人嗜饮好客不为酒困里闬嚣争得一语解纷无不氷释长姊脱簮珥谢纨绮手理丝枲目察米盐茹素断杀扶颠持危解衣推食者无虚日今润寰七十二长姊七十一健饭安履精神强固敬徳相宾祺寿作朋凡宗党内外吉庆大典燕饮嘉会则润寰与长姊必在诸侄女孙女侄妇孙妇当于归见庙初得长姊一语训迪禀若蓍龟此之以和召和以顺致顺其天不滑故其神不伤所谓握其常然而因获其必然者非耶初润寰冢嗣游庠蜚声而竟不禄人多为致憾焉今子孙成立翱翔塾党贵贱与偕潇洒闾阎庶几冈陵常静松栢常贞繇今而后益自葆神集禧乌测其所至也者世人以全难之而润寰长姊以全收之斯不称覃厚哉余因是叹造物于人抑何巧为挹注也或丰之而先以约或翕之而后以张有余不足之数若为剂量裒益于其间昧者以为适然自知道者循本测未直若寓而取耳非达观天人之际者其孰能洞晰于斯乎余与长姊为同母弟昔年诰赠一品夫人先母在堂余毎游宦遐方必赖长姊左右承欢暨当大事倚藉尤殷余役江南陇西润寰不惮险远必重茧跋涉视余宦邸休戚相闗视他人若倍蓰焉余诚不胜私感当此双寿骈臻舆情共快余尤不胜私喜故邀兄弟率子侄共为登堂称觞而备述颠未如右

　　贺従弟渌池举乡饮宾介序

　　古者养国老于上庠养庶老于下庠故曰庠者养也明兴尤加意养老之政勅有司岁时举行乡饮酒礼既推择荐绅先生台背黄耉望重乡评者为大宾复従缝掖韦布中举齿徳俱尊者为之介合而飨于胶序之堂执酱而馈执爵而酳祝噎祝哽授几授杖煌煌乎巨典也哉余従弟渌池丁丑之春若冬实两与焉余家羣従昆季暨诸子姓其丽不下数十百人所为翩翩俊逸美秀而文者固自不乏间或倜傥不羁即于慆淫失计従轻黠为游侠者亦有之渌池不少濡染一意好修其修也不务为瑰异絶俗之行惟务入孝出弟行仁义以克譲之为兢兢曰吾侪庸众人苐能为庸徳庸行已耳简束抑畏敦尚勤俭当少年时慨然想见古白圭倚顿之属与僮仆同苦乐而畜五■〈牜孛〉者再焉桑以百数千亩谷千亩麦菽称之泽中千足彘千角羊骡马之属称之园中百畦韭它果茹之属称之凿煤窟醸酒醴权子母征贵贱胥有成算百不失一居积饶裕号素封矣尝厯稽其生平与古人较之事父若嫡母生母承颜顺志没而哀毁骨立作孺子慕是闵子骞无间之芳躅也昆季八人当析产时宁譲肥居瘠譲多居寡同母兄蚤逝家无立锥养嫠嫁女终其天年无几微见辞色是姜肱布被之懿行也急公好义自占修石城垂百尺岁时财赋率先输纳用补族中之寒俭者曰吾幸徼天之福都温席厚何可使有离上抵负名且无以效葛藟之庇于本根也是卜式助邉之卓轨也敦故睦族禽槥急难崇儒重贤宾至如归诸沐浴徳泽者游声延誉淄青千里诵义不休是晏平仲好施之高风也世之人名为孝养计费酒脯斗粟寸帛同气反面因陈臭败阿堵遶床恝视饿殍铢勺弗捐其较渌池天壌悬矣夫鸲鹆盛而有鹪明猰■〈犭俞〉盛而有驺虞天下善者必缘不善者始彰渌池生居阛阓非有明师良友左提右挈乃不言躬行若陟杏坛而登华胥当风靡波荡之时而能孝弟仁义若是斯亦今之鹪明驺虞也兹且踰六望七会当举乡饮宾介博士弟子因共推毂邑申督学使者以示风励洵有光巨典也已渌池虽少失学不获致身通显既抚有诸丈夫子征名宿为督课行修进币惟腆诸子聨翩庠序每试辄岳岳诸生间几与计偕者数矣顾渌池恂恂雅饬而诸子希心豪举若不规规占毕为者使其简炼于学淘汰于师譬之厥父基厥子乃堂而构之厥父菑厥子乃播而获之无曰前之人无闻知也于以保世亢宗焜耀吾族也犹掇之耳是又渌池胸臆中事而余羣従昆季及诸子姓咸所厚望祈向者也故当同族之称觞举贺也既谱渌池生平而又勉诸子以所未足以期于交砥云

　　度支新饷司奏议序

　　刻度支奏议新饷居其四五刻新饷奏议芟佚尚居其二三文与岁繁纸亦偶因时贵敝笱可弃告饩难冺踌蹰四顾仅得成帙葢试次而视之有呼若詈应若龥者日剧一日而兵氛之衰恶民力之纾紏犁然具也庄而绎之有可曰俞否曰咨者事详一事而宵旰之焦劳谋断之委悉犁然具也侧而视之其厚倍焉有切责诘难往复求宜补牍执奏数四得请者年棘一年而主计之心血案司之手腕犁然具也不佞乃感而言曰自边衅日起中外昕夕以辽为的致遴専司优超陟几与职方氏等葢兵饷交须之切也熹庙之季帑颁波属枢计撑支无事葢今上元年秋冬饷始岌岌告脱巾焉不佞拙与窘会无他谬巧但有理未焚之责节乆餍之腹涔瀹滴挹以沃焦釡而彍骑又啸上东门矣有仓卒客无仓卒主人郇厨不戒良庖且为束手矧以族庖炊空铛乎鼯鼠枝梧天幸勿乏追念犹有余悸嗣是虎符云辏闘众者用多募死者利厚骚然烦费姑为权宜救急之剂几幸一二年间辽水澄波燕然嵸碣方将条便蠲烦与民休息而天未悔祸不佞亦复病与辠值矣可奈何昔苏威有言今兹赋法譬若张弓后有君子谁为弛之兴言及此则今日辇而入岁贮若干镪明日辇而出岁遗若干镪皆非余志也夫则皆余戾也夫我皇上勤兵省饷之愿矢兹六载而不佞承乏其五新饷独贤积劳之司迨今十人而不佞共事其四岁月滋乆薪胆相怜如蜀之范子矿亳之薛子邦瑞楚之刘子镐上谷之张子鹏翀皆相与寒沾暑湿仰承明作之威蘖茹氷嚼俯淬盘根之锐者风雨鸡呜其忍忘诸因忆己巳之冬刍饷旁午亟索世庙庚戌时部中条列兵食状只字竟无可考则斯刻之不容己也将远以备太史之采使本未无遗于平凖近以订胥史之阙令司同得征夫文献云尔若曰臼杵在望行矣不忘桑土依然飞而犹顾是刻也不乃告劳乎则吾岂敢则吾岂敢

　　八镇经制序

　　忆庚午夏畿辅始扩清次第治兵圗捍御圗恢剿阅壬申春始定经制经者何经不经也制者何制不制也不经不制者何先是调援云扰组甲被练多创名之八镇六督抚心心喙喙正正竒竒视太仓为中衢之鼎而莫适告饱忧其继故示以常也常者何凡兵事尚阴而数不可以不阳商子曰明于机数而机数无敌葢选徒与峙粮并焉者也国初太仓岁入四百万以充京支及饷九边之用维时有旧兵无新兵有旧饷无新饷自辽事起而关宁皆新兵食新饷矣浸假而及蓟宻永三镇纔十之一二耳逮己巳后三镇所设新兵渐倍旧兵且新兵之饷厚浮关宁旧兵之饷例比新兵逮于昌通津镇亦皆日新月盛度支一再加派岁赋除太仓外又増九百余万视旧额凡两倍以赢而犹不敷长此安穷民力奚堪是经制之定诚今日救时第一议嗣后尤当慎守勿失宁减勿増者也或曰是常也终无变乎曰唐制三变兵多而悍不为用宋制十余变兵多而懦不足用顾变之何如耳今且以兹制为八阵方圗某阵限饷若干限兵若干嗣此而或得百金之士焉得千金之士焉如九军六花圆变无方而总不失平沙簇石之定格所谓因兵以置饷勿因饷以置兵为饷谋尤为兵谋为国计兼为民计意深逺矣是役也司马主庖司计主爼无相越也皇上以臣严狗马日久申谕专责而严亦幸从本兵督抚后授成画于刘子镐刘子受而目营掌垒见成师焉凡商确匝月易稿再三而竣俱得旨报可今封事具在简付劂人用存掌记区区筹兵节饷爱国惜民之意可对天日即恩怨毁誉弗恤也兹严叨恩弛担而刘子尚薪积为郎索米长安邸回首今昔宁无感慨因缀数语以弁其端

　　石隠园藏稿卷二

　　●钦定四库全书

　　石隠园蔵稿卷三

　　（明）毕自严 撰

　　○文二

　　先君黄发集

　　葢闻翕张循环天道也従古韫徳弢竒之士塞于其躬而后后人得食其报非独庭训端亦遗泽远也严尝持此差等天下若合符劵而先君则犹彰明较著者矣先君少负隽才计可芥拾一第而竟弃去学稼学圃意愉愉然乐也既蒙家难左撑右持埳壈万状乃始中悔悔而发愤课子实殚厥心间以余闲泄为诗歌总之直抒胸臆诠契神理或可解颐或可裂眦罔拾时人饾饤绰有先辈风骨惟不喜蔵藁故多佚儿曺毎私录之一夕虞庠不戒尽付嬴火今存者皆出记忆之余及晚景所啸咏纔什之三耳然亦足窥一斑矣严以中人以下之资滥竽郎署肃弟复点贤书而诸兄弟并列诸生津津向进伊谁之赐则先君之遗泽庭训两有藉焉严不孝牵系升斗奔走南北暌违日长承欢日短蓼莪蚤辍风树永懐严独何心能不悲哉能不悲哉所幸生平卓荦仰匄二三先达为志为表为状庶几不朽而诗尤当年心精性灵之所阐纔一披读音容在接若之何不检授劂人以永思慕也因念先君卧疴时儿曺以遗草请先君曰宇内名集充栋汗牛尚未必传予生平何尝抵意雕虫若乃灾梨枣以取嗤耶噫嘻此治命也顾以昭弓冶俨着存兹刻又乌容已脱观者曰诗不李杜辞不班马是赘也则不肖严无所逃罪而先君业蚤见之矣昔人云人不爱倕之指而爱己之指不爱昆山之玉江汉之珠而爱己之苍璧小玑则情有独锺而爱不忍割也严意亦若斯乎是举也遐思追悼诸兄弟有同心焉而搜括校雠则寅弟之功居多云

　　易佥商为官买说

　　尝闻治国之要先经费经费之要先恤民是以管敬仲言物有多寡而情弗能等事有成败而意不能同行有进退而力不能两其间盈缩裒益之权人主不能自操而毎睨其成于所司故或有十倍人之功而抑或有不赓本之事此其芒芴针芥间殆有研桑莫能殚而功集于不使知者维我国家经制大备而细及香蜡刍秣之务旧用京商市之以供郊祀庖廏之需始立法未尝不善也浸假而人且居为竒货浸假而疲极奸生商与国交病每一佥商辄而买名揑报闾左绎骚毛尽皮穿呼天抢地情状几不忍见闻夫好义终事之谓何而令至此极也余谬司主计尝蒿目扼腕嗣奉旨一再查议即矢口极言竭力主持竟易佥商为官买夫官何可令买耶无主伯亚旅之相扶而足不履市廛平准之所辏乌在见其便也虽然商买也而不经之费强半付之亡何官则丝丝皆公家用也商按成数而征所裒聚多楛窳又或致上下互蒙聊取结局无殿最之虞而官买则刻刻为身名地也商隶土著代倩者多每有逾年而逋额尚烦征比徒令人咏硕鼠之歌国起蜚鸿之慨竟无补于经储而官买则瓜期未及亟圗省成稍不及额而跃冶无所容则匝岁皆有成候也若夫估值之审定物候给价之惟恐逾时议汰加斛之冗费以省漏巵议分运脚之内外以资崇墉甚且京粮不敷至借新旧饷济之度缓急揆难易较轻重非祗以便官也官便而法之行也滋久商之息也亦将永赖而不复议更此穷则变变则通通则可久之道也严不肖仰体我皇上恵顾辇毂轸商之至仁而又不欲遗当官者李代桃僵之实害其究不至使官降与民市而能使民乐为官输葢心血为枯而寸发几落今幸始事诸君子奄观厥成矣后之踵厥武者或亦谅余苦心而不致为饲狙之嚆矢也诗曰恵此中国以绥四方老臣志也无弃尔劳以为王休诸君子其朂诸

　　改观海编为尚友编说

　　语不云乎以文会友时虽邈矣论世知人葢肺腑之精神汇而为言原非糟粕之末制作之光彩久而愈着直与日星不磨故孔子有无文不远之词而孟氏揭知言养气之指彼空疎不为世用祗忧才富学贫乃灰烬忽有神行所谓笔歌墨舞某胸无他嗜性僻躭佳辐辏人伦思首彰夫大义薪传道脉恐将絶于微言非敢拟昌黎以六经之文起衰八代或亦如郑谷有一字之益不负半生所见选刻多家终嫌挂漏便觉启蒙可藉罔禆髙明用是搜翰弥勤究心独苦辄乗休沐徧及缃囊若表笺若奏议事君经国之资曰箴铭曰记赋警目写懐之作论赞序启得力于格物缔交志传碑文结想于伤今吊古上遡秦汉下迄宋元无义弗探有竒必录古质拟商彛周鼎丽藻侈万卉千葩一代必有一代之体裁清浊不嫌异制一时即生一时之俊彦精光倍觉陆离手自较雠躬为钞录大者钦其经济如河汉之倬彼清霄小亦喜其才华如荇藻之影于秋水真铢积而寸累殊殚精而敝神初以观海为编读之如望洋向若嗣以尚友名帙对之如缟带纻衣従此夕濡朝涵等于幼学不觉手披口稔狎我良朋味腴搴芳编蒲缉栁自昔一言投分定交于杵臼之间惟兹万卷作缘托契在编摩之内喜而不寐乐可忘餐童而习之恍金兰之在望嘤其鸣矣扣寂寞以求音安得四海絶随肩而眼空丘索縦使闭门坚裹足而交徧贤豪我思古人幸获我心恐画脂镂氷而未寻其妙世间何物益人神智虽汗牛充栋而不以为繁有钱无贯与有贯无钱不善读书者交病従酪得酥先従乳得酪能自取法者方知识荆于往行前言虽休勿休十五年不殊宁越慕蔺而循名责实或黙或语千百世自可相如日孜孜然发种种矣顷比岁滥竽版使亦乗间兼典书仓慕鄼侯之闗中转漕必先圗籍企伏波之殿前聚米以象山川年华叹石火之不停独意在懐人而不遗远躅时事慨水沤之易涣即光如秉烛而犹胜昧行如见故人斯为胜事识买椟还珠之诮子有余师当舍筏登岸之时卬须我友聊因副墨敬告同心

　　西征纪畧

　　余濒发时六弟以东莱纪行见示因诺以西征纪行相酬顾此一役也经涉四省直驰驱四千里形胜景物之竒名贤古迹之概不可胜书所谓一部十七史従何处说者也况余行则昼夜星驰止则簿书堆积亦奚暇为之念不忍负诺责无已则举其大者马首所逮章丘北女郎山宻迩城郭近在几案间楚楚有致居然一小藐姑射也是共五弟登览者至浚县闻大伾山甚竒而未登也邑人王越在天顺中以文臣而多武功封威宁伯大是异人读其诗不尚推敲极有豪气令人倾仰抵孟县渡黄河波涛汹涌洞心骇目自是伟观孟津以南觑北邙山巨坟累累如丘如陵意必前代王侯卿相之墓昔人诗云縦有千年铁门限终须一个土馒头是与女郎山前列冢俱可发人深省又行数十里则洛阳矣古称天地之中都会之雄伊洛瀍涧流衍其间二程康节笃生其地迄今王气犹存市廛充斥光景繁华所经郡邑惟有清源与此彷佛真胜区也前此率皆坦途过此而西则多山矣入渑池访故令曺鹤老遗迹尚有知者邑乗新修颇不鄙夷乃知先达树立要自不苟再西陜州驿名甘棠即古召南故址而洛阳则古周南也自陜以达灵寳即秦崤函古地所谓一夫当闗万夫莫敌者葢在此耳若今之潼闗虽有黄河天堑之险别无形胜不得称函谷也入潼闗四十里即为华阴华山出其南先谒岳庙规制恢宏多唐宋碑碣松柏次登华山畏壁立不可陟意欲至青柯坪而止迤远望之如一朶芙蓉分为五瓣由山径二三十里以入峭壁孤峙絶无依附如锯解斧劈之状便觉非他山可及始悟昌黎诗中太华峯头玉井莲花开十丈藕如船葢指山形言之而崔颢天外三峯削不成真诗中画也山中流水汤汤清彻见底寺观多幽雅可观惟玉泉院最胜是陈希夷卧处中有希夷卧像人生大梦利名为幻未卜何时可唤醒也进五里许为希夷峡峭壁狭长深陷上有一穴中蔵仙蜕又进则莎萝坪有莎萝树在焉树亦不大余无竒者再进至玉皇庙抵青柯坪尚数里许而日暮道险舆夫惫矣因驱车而归复従邑令索华岳志读之始悉华山之胜曩所瞻眺曽不得什一也翼晨入华州城南又有少华山焉遥睇而已一棹楔岿然为王庭诗王庭论王庭譔三兄弟一以十五一以十六一以十七先后俱登乡试英俊若此岂山川之灵所独锺耶已又俱登甲科庭譔且掇探花恨无年耳由渭南抵临潼则绣岭照耀城南秀色可飡山上松栢苍翠宛如画圗温泉出于山足气蒸如汤行里许不解唐明皇初得杨贵妃赐浴华清宫即此地也中有一亭扁曰洗心内为官池扃锁甚谨官长荐绅沐浴其中池制不方不圎南北如环东西亦如环而差长焉说者谓杨妃小字玉环故作此制岂好事者为之说欤名人题咏石刻充栋集而为墙名萃玉屏亦佳话也当时唐建都长安距此尚六十余里翠华屡至荒淫可知此外有民池二女池一女池旧亦有室后因妇女出浴恐坏风俗废之不谓反有裸露以往浴者民之愚而难化亦可慨矣此虽小于华岳而近在眉睫无跋渉奔走之劳山光水色绮丽非常当为西征第一竒观入西安会城古迹竒踪不及细探但觉规模阔大犹是前代帝王都会气象耳又五十里抵咸阳则丰镐泾渭四水交流而文武成康周公太公之墓俱在境内葢周故都也又数程为岐山是文王时凤鸣处自长安而西地势平衍至陇州则古闗山道矣山长百余里嶙峋髙险不通车辙舆人累息而上跬步为艰宜若登天然山上多虎多猿行者什伍结伴方敢出涂时闻流水潺湲之声古语曰陇头流水鸣声幽咽遥望秦川肝肠断絶余西征至此亦不免回翔却步云过此则入天水界中山川风俗别载

　　洮岷考畧

　　兹不具洮岷考畧岷州西距洮州一百二十里洮州西距旧洮州六十里过此则邉外矣洮州设副总兵一员领兵四千余旧洮州设守备一员领兵一千余岷州兵三千余旧有守备领之前道张君条议裁革顾守备如网之有纲如裘之有领似终不可罢徐当议复也此外阶州文县西固所各有守备一员各领兵一千余本道所辖洮岷阶文西固等处俱系畨民杂处畨即唐史所称吐蕃者也投入中国者收塞内为熟畨其在塞外者为生畨每年六月俱以马来易茶它邉无论洮岷二处约得马二千疋茶之外仍以盐与梭紬赏之缘塞外多畨与羌杂处中国全靠各畨探聴入犯消息而各畨畏其威亦徃往泄露中国情形中国明知然不得不以茶马羁縻之不者畨羌相合为患愈大矣本道所辖信地惟二洮最为要害每年秋防岷阶文西固等处各拨兵诣洮防范共一千五百名五年之前曾入犯一次每遇失事则必具题总督抚院兵道总兵而下以次议罚堵截有功则加升赏余初至未及简练兵马闻黄河氷结羌每踏氷而来目下亦时闻警报未入境耳顾亦有来降者前道收畜近三十人妻孥幼穉俱有粮饷意在以敌攻敌而狼子野心殊难驾驭豢养其射艺精絶常中飞鸟上官初到妻女皆来谒见辫发椎结真秦越一家之气象哉
　　本道所属阶文成县等处咸有矿洞邉地民贫矿徒颇多有司不能禁戢甚或隠匿不报近闻每伙辄至一二百人有盔甲马疋自称银兵官军逐之东驱则西走南驱则北走总不离前项州县之内又各营惟洮州军按月支粮余俱压支年余今四十四年终纔支四十三年夏季原编饷银多在西安平凉二府借口灾荒屡催不解万一匮絶能免庚癸之呼乎此其大患又有不尽在邉境者矣
　　洮岷北界为临巩道地方疆场相接兵道为少参张准我讳键者原以兵科例转昨本道阙官系渠代摄有好大喜功之心议欲两道于旧邉二三百里之外再筑新邉墙一道保畨御羌其说亦似凿凿可聴然实深入彼地工程浩大万一乗机抢掳恐版筑之功未成而冲突之事旋有矣余受事伊始抚院亦曽问及欲称便则恐贻祸于地方欲称不便又嫌于忌人之功且渠屡书来恳玉成其事极为难处姑俟相机进退可也
　　岷州东距巩昌二百四十里巩昌西行六十里即为漳县地方本道属也巩昌自清水县入境类不乏髙山峻岭若漳县以西达于岷州则巨山聮接二百余里峯峦崒嵂中道线路流泉潺湲出其间时值隆冬氷澌满地攀援而进道滑径险山上松树丛生青翠可挹即乡所谓蚰蜒松也髙低映带景色竒絶有过此题咏者称为天开圗画不诬矣地最髙寒山松常与白云相接不见树杪行时累日大雪更増一畨凛冽山松有合抱者有拱把者修干亭亭傍鲜附枝土人恣意取之价亦甚廉商人市作木筏顺流而下鬻于西安蒲州河南京师等处皆岷产也土人率取木板作屋其上仍以薄板覆之压以碎石尽废陶瓦巩昌境内大都尔尔惟庙宇官舍始以砖瓦従事诗人所谓在其板屋西戎之俗固未改也抑木贱且多使然欤松檩一根界为两破售以为薪值仅分许乌薪亦贱无煤炭也山既广大山中人烟鲜少虽旦旦而伐尚自蓊郁充斥恐数十年之后亦渐见濯濯矣山麓生一种竹围圎仅如手指亦鲜枝柯取以为薪车载担负绎络于涂春月亦或取笋滋味差可而南方片笋巨竹絶迹不到官府刑责率用木板蠢拙异常说者谓岷地寒瘠民贫特甚非赖山中材木安望生活此亦彼苍嘉恵邉氓之意也
　　岷地高寒冬月点水成氷无论矣山上每晨多雾虽晴明日雾辄作雪花飞扬闻洮州尤甚几所称山岚瘴气者矣岷城外即洮河颇号巨津初谓可种稻询之土人塞上蚤寒粟谷且不能生况稻乎岷人止种大豌豆及青颗即青大麦也间或种春小麦俱用作饼虽缙绅武弁家率止食此即有外来稻米聊市些须作汤已耳四五月间始见鲜菜春麦青颗以六月熟大豆以七月熟过此则霜降矣或谓春秋常着毛裘夏月不废绵衣窃计每岁可省扇数柄非快事乎面稍佳者谓之府面云是秋种者顾土人嗜利间以春麦面杂之作饼犹可若作面食馄饨之类则糜烂不堪矣境内水磨约千盘有竒大豆青颗藉此成屑势不得不多也其制引水顺流用一长木箕承受而狭其舌以束水轮转磨动其上作屋与吾乡同但不待洪流耳以此类推白泥河冶头河皆可作者安得仿此式而为之
　　岷境不出菉豆黄豆黒豆芝麻然间有贩至者亦不乏絶惟真香油絶少皆用菜子油耳洮河间亦得鱼而肉理麤疎如嚼蜡然酒则贩自千里之外従陇州度闗山而来谓之陇酒每瓶止三四杯值一分五厘味亦不甚佳乃糯米作也本地止小米酒及烧酒二种真有太羹玄酒之味古意犹存可发一噱幸余非嗜酒者使遇竹林辈当复何堪夙闻巩昌出褐意谓在在皆被褐翁也比入境则人多着单衣即皮衣亦不多得询之乃知民贫而耐寒故若此褐太麤者既不堪用细者价亦不赀所谓出处不如聚处也缙绅衣着率尙兰绒距岷尚在六七百里之外矣
　　洮岷之俗率以酥油牛羊乳湖茶花椒草果煎而食之谓之油茶日用必需余初至闻碗盏器具无不腥膻饮食大减越数日始定岂入鲍鱼之肆久而与之俱化乎商人贩茶规得重利官辄抽取其半与畨易马故私茶之禁特严茶自四川湖广来味重而色黒用竹筒盛之圎如茶瓯长约三尺谓之一箆本地价值七八钱每茶十箆可易一马政以油茶畨人急需顷刻难离故也询之乡绅武弁亦多嗜此葢渐于其俗久矣余意此必多所补益少久亦欲习而用之随乡入乡又何妨乎
　　岷城无生药铺每需药必诣省城及巩昌市之巩昌亦不多得医止一二又不讲于岐黄之术其它衣食所乏尚其缓耳署中书胥止六名俱在按察司三年一换多痴拙不解文移每自起稿尚费数日誊写缘邉地方设一按院屡经澄汰故至此此其最称不便者也
　　本道属陜西抚院为李瞻于讳起元河南人又属总督军门为刘定宇讳敏寛山西人抚院在西安抵任时已经晤对矣军门驻札固原距岷仍九百四十里昔年靡不谒见近例率行停止先遣一传牌往比至中途遂有书手来辞即返辔矣余莅岷以十一月十三日诣固原以十九日中途而返以二十五日葢席尚未暇暖也
　　岷州为卫先年曽改设知州后又改为抚民同知幅■〈巾员〉亦二三百里但多山耳生员八十余人有廪膳二十余文多肤浅每年一贡照府学例故此中贡士甚多且极少年邉方小县科举止四五人廪亦十余出贡甚易此鼔舞邉方人文之意也
　　西征山川因行役倥偬都置之矣因遣苍头东归欲诸兄弟知余足迹车辙之所至一夕书此大都据耳目之所睹记笔意之所向往潦畧杂记非足自附于作者之林也

　　三叟同游记

　　従来宇内名山大川可以开辟胸臆陶铸性灵故严君歉意于九州岛向平婴情于婚嫁士君子未有不以登选竒胜搜讨灵异为愉快者也顾游必有时则闲莫如退休游必有方则近莫如梓里游必有与则契莫如同籍若余三叟今日之游是已先是癸酉甲戌岁余与张叟华东先后自长安归数相过従因念海内同籍指不多屈然存东省者尚余四人其两人则安徳杨毓竒安丘马见素也见素垂老投荒我辈爱莫助之乃杨叟纔三四百里而近曩每过安徳辄驩洽移日今竟契阔已乎因相约为三叟之游惟是内外警报频闻居守戒心逮丁丑春暮始拟会五峯厯灵岩登岱宗谒孔林订于望日甲寅起行是时桃李盛开乙夘次龙山余先至小设以待张叟薄暮至直来就语丙辰过梁家庄同赴厯姻黄君邦柱之招探春芬芳满室然以道之云远不遑即安虽投辖弗従也道出华木注下青翠若削芙蓉是春秋晋郄克所为逐齐师三周者乎日下舂过济城东南郭客有邀观趵突泉者吾侪以未便徘徊省会辞不往驱车出望仙楼睇南山一带如大佛千佛玉函马鞍之属峯峦起伏秀色可飡欲觅宿山墅中居民不应舆人告困遂跨欵段従之宿于黄山铺张叟招余共饭山村岑寂而肴核精腆葢宿戒也丁巳欲蚤发闻张叟未行姑待之与店主闲话询以村居乐乎对曰差役烦苦有司不能抚循且加朘削兼地近藩封府役飞而食人不可向迩安所得乐余闻之凄然及同行出铺则有长清赵孝廉之故园在园有石有花颇就颓废而古松三株苍翠竒崛若广厦覆帱若虬龙蟠旋士人言孝廉久捐馆其子赤贫他产尽鬻而深念先人手泽独留此园躬为灌蔬清风家法有足重者过大小炒米店人传杨叟肩舆已过余与张叟闻之且疑且信以安徳抵五峯比邹淄较远五六十里况携幼子意必迟迟其行或愆期会既抵五峯而杨叟果先在焉余两人喜可知也甫抵寓杨来张继至因同诣杨寓杨叟已登五峯礼三元讫且就道院治蔬食相迓有次子士秀同行礼度烂熟应对敏捷真英物也久别乍逢握手论心共话积阔其乐陶陶少休张叟与余觅径右转先拜伏魔大帝祠遂登山之西偏拜广生殿沿路松栢郁葱鹿兔狉獉洵称佳境絶顶为三元殿规制壮丽法象森肃稍下有蔵经阁蔵道蔵书装潢精洁且闻内有神农本草与俗刻异张叟亟索览之因仓卒难觅而止是地孤耸秀拔初惮其险徘徊他途及觇峭壁鳞次更起艳羡遂従磴道直下通计二百余磴峻矣峻矣山称五峯中会仙左聚仙升仙右庆仙迎仙东青龙泉西白虎石皆五峯之胜槩也晩会饮张叟寓夭桃髙楸互映山侧大助登临之兴三叟各赋一诗纪事咏懐已更相属和以识胜游戊午东行数里过徳陵地踞髙冈脉従五峯顶来周围崇牖扄钥甚设道路﨑岖舆人称艰各舍车乘马日晡抵灵岩寺初进山门北望山形如狮有驰骋不可控御状入殿拜大士文殊普贤像端严妙好皆唐宋丹青也登灵岩阁千佛阁雄杰诡丽殿西一栢大可十围突起百丈目所未覩东行为鲁般洞内设二门门不可启见者诧为神竒再东有铁袈裟上存褶文下无根柢不知谁为铸之而又谁能着之也谛观转轮蔵令従人推挽数转又观双鹤泉遥望丹鹤栖集树巅自此路渐险天渐暝遂偕过小寓晩餐己未复欲穷山之胜同诣张叟所居方丈修竹数竿风枝袅袅欲舞香积内有泉为佛圗澄飞锡处稍北为辟支塔髙十三层逰人或盘旋而上北行里许势愈陡絶乃弃舆徒行従人前掖后拥始免颠踣有碑题灵山第一泉即甘露泉也泉居慈室甃石为井僧取小瓴挹水进之清冽沁人不知与恵山中泠谁当伯仲泉流四出曲沟回环稍上树色茏葱有亭曰抱灵寓目则挿天翠黛倾耳即瀹地银笙幽襟大快攀萝再跻为大石棚势如斧削有僧栖焉旁为圣水池池水入夏已涸前有石刻闗圣画竹默寓归汉之意虽真赝难辨亦忠义佳话也自此陟白云洞直入证盟功徳佛洞即狮峯絶巅架木为桥仅可置足縦目四顾渺然无极僧献白水黄精身世两忘意豁如也相与趺坐移晷寻旧路下则日之方中耳复同束装言迈道出湾徳约二十里经鸡鸣山明孔山皆西来旧路至湾徳始转而东则泰山路矣晩宿长城丛林此战国时齐所建自卫长城也庚申抵泰安自香店外无寓客者适阳丘姻家李济斋太守宅在西郭因偕寓焉时青州司理齐公以督税至藩司照幕耿公以署篆至孝廉广文郭公已报升江山令皆来顾吾侪坚辞不允遂以野服见齐送登山大小肩舆辛酉质明出登封门抵歇马崖易舆以行繇黄岘岭度回马岭势弥峻削至快活三颇觉纾衍南望徂徕诸峯罗列如儿孙之拱立路侧一巨石青色有黄红筋膜横束之时人所目为蛟龙石也进此为御帐坪有飞来石即昔年五大夫松故处后为洪水漂堕压仆者进此为朝阳洞为半山亭有米万锺云根字又有赵世禄名山洞府字停舆小憩便觉神思飞越逈隔尘寰进此为大小龙峪为小天门前人题有风清云壑振衣千仞等字即景会心处处逼真忽值云雾排空风雨骤作恍惚飘荡不知所向阴霾中但见为十八盘者三则三天门也傍刻仰之弥髙字鸟道盘纡壁立万仞舆人従喘汗中勇猛精进吾侪亦险夷祸福度外置之始抵絶巅望见碧霞元君祠会风雨亦渐息遂肃衣冠而晋谒焉昔有镀金铜殿在正殿前今已筑台其下若増而髙兼竖镀金铜碑交相辉映余念东岳为万方生物之府而元君又神之至灵至秀者比岁氛祲交作海内雕残登髙望远戚然动心顾谓张叟曰曩科臣葛泰垣疏言泰山铜顶金木相刑年来祸乱之作多有左验语虽近幻似亦生克至理张叟然之右折而上探李斯篆及玉女池旧在公署后今公署已圮直埋没沙碛中耳左折而上探日观呉秦越观诸峯及仙人桥舍身崖駴目洞心应接不暇若磨崖碑雄峙怪伟尤称竒絶再北登玉皇庙观无字碑髙二丈许色理细腻论者多谓劳民伤财驱他山石至此及与张叟观附近石色理多相彷佛其为近取无疑最东为孔子小天下处有圣庙焉方在修葺则守道吴公也至东岳为泰岱主庙乃满目倾颓铁瓦数百飘积毁垣败壁间耳晩归公署饫二守陈公所授餐优人在焉匆匆竣事退就寝三叟共居一室风声凛冽色相凄清几于所谓连床夜雨者矣尚拟风定观日出不意彻夜不休岂非山灵之妬人乎山后黄华洞胜地也余昔曾再游二叟晨起偕往余畏肤粟不果直兀坐以待同归归途强半则东折入石经峪署州设馔于此巨石横亘数亩俱隶刻金刚经书法精峭水流其上半明半灭映带可喜张叟令従者搨阿耨多罗三藐三菩提九字古色惊人直北有亭或刻其上曰髙山流水又曰泠然清韵下山谒泰庙庙制宏敞环以砖城雉堞森然城八门南面者五庙前汉柏唐槐及银杏树干云合抱者凡数十株巨碑可数丈龙头龟趺多出宋祥符间迨万厯中碑阴续刻万代瞻仰五岳独宗八大字又太极圗东岳圗二碑皆作巨丽观癸亥脂车入曲阜晩宿大汶口河阔水驶有道人修桥焉米价腾踊不用升斗而用权衡舆人廿钱不饱道左榆钱杨叶多斧斤以取倾筐塈之其凶年之景象乎甲子入曲阜境涉泗水清流漫衍土田膏腴眺望林木皆挺拔髙耸特异寻常葢周公建封奥区自不同也路旁有功参造化坊即孔林入林先拜飨殿次谒先师及伯鱼子思三墓皆马鬛封也翁仲角端古朴殊常制近西一室为子贡庐墓旧场洙水自西而东绿浄澄彻为洙泗桥门东有端木手植楷枯矣尚存根株二丈垒石护之林中自松栢外髙楷林立扶疎畅茂不下千百则皆端木手植云仍也无奈人情嗜利采掇颇多楷芽可茹亦可茗犹无大害楷木取为杖可以扶老制为棊局其声清越有兖守乔公碑厉禁薪樵弗为止且皆孔氏子孙擅其利人情熙穣一至此乎三墓周围设垣可二十亩其东西北三方皆设重垣广可数顷孔氏子孙世世祔塟其侧此则黄虞以来神明之胄所不再见者也晩宿东闗其居停者即孔姓虽在韦布亦方巾如宗室例乙丑斋沐入城谒大成殿殿九楹柱础皆白石刻蛟螭前后左右以四十计先师冕旒黼黻俨王者之仪牺樽象罍皆前代法物葢用所封文宣王礼也殿内刻顾凯之所绘行教像呉道子所绘小像殿前一亭碑题杏坛字金党懐英书光泽倍常可鉴眉睫诸古庙中此类颇多人呼为透灵碑世俗影响之见耳亭前有魏陈思王唐李邕崔行功宋吕蒙正米元章所书碑均称瑰竒而近刻圣迹圗亦佳诸搨碑鬻书者充牣其中人争市易而张叟独搨壁间五凤二年鲁三十四年六月四日成十三字则好竒甚矣歩出奎文阁下弗克登门东为先师手植桧虽未腐朽而无枝叶护以石栏说者以为荣瘁闗国运及考所载发荣之期亦不尽然余谓此树生死不必强为之解试观庙内松栢参天阅数千年林内荆棘不生鸟雀不巢亦足以明圣道之独大造化之独锺不必区区于一桧论荣枯矣李文正公诗云一方烟火无庵观三氏弦歌有子孙信然遐哉圣化不可尚已右为启圣殿金丝堂即鲁共王壊壁处也左为家庙诗礼堂一聫云文岂空华字字皆躬行之谱吚唔时何不反躬体认道非絶诣人人具圣哲之胎景仰会便须着力担当此提撕真切语也嗣拜颜庙其规制视孔庙差狭而轮奂不减入克己门窥陋巷井始知能发至圣之藴者其食报亦与至圣俱无穷也城北有周公庙相传是灵光旧基树制礼作乐经天纬地二坊庙设周公鲁公神位东西二髙埠为两观故址即至圣诛乱政大夫少正夘地也维时游兴渐阑将回辕矣欲邀杨叟取道长白不従因留恋半日各治盘飡并赠杨公子小诗翌日丙寅别去余与张叟并辔归是晚仍宿大汶口因未便再入泰安丁夘问道北鄙道颇修阻舆马相代而行渡渐汶河有策马来追者则年家王利川弟也利川讳楫泰安人巡抚宁夏死乱兵手生平清絶司饷辽左一尘不染且因亡弟冲阳缺饷陨生发愤抗疏余在泰安亟侦其庐吊之或告以在乡而止不知停柩近此真一交臂失也询嗣人止一子伶仃穷约不觉恻然顾日晷渐晩张叟已远而余欲返斾难矣疾驰宿段家庄因念大汶口俗呼待闷口渐汶河俗称醤瓮河戏为口号曰大汶口为待闷口渐汶河作醤瓮河俗人不解通文义袭舛承讹奈尔何张叟续前二语云虾蟆陵原是下马古人已误奈今何葢用白香山琵琶行中事也戊辰过龙磨角杨家困诸山两山南北夹立中开一径似二龙抵触状但地原非冲邉不知杨家何以困此志乗无考徘徊久之是晩风起遂宿杓山己巳北发遇险峻处则骑而行幸登降无虞比抵坦途余马见朽栁空腹突惊逸而堕痛晕移时张叟业跨蹇前往复回慰视余追诵杜诗云不虞一蹶终损伤人生快意多所辱惕然増感亭午抵颜镇拜颜文姜祠一泓清彻错落珠玑二泉汤汤横流城郭眞山明水秀区也入城吊总督张公明衡继贺宪副赵公暨垣及觅赵解元嶷叔则他出矣晩宿其书舍次日孟夏庚午朔余邀张叟便道过敝庐意难之至焦荘而别后闻二叟皆以是日抵家维余亦然葢通计往返各十有七日而游事竣矣岱宗为南北孔道余昔宦游邗江彭城金陵道皆出此凡登眺者四五阙里亦尝一至其域若五峯灵岩则今目中所创见者五峯竒胜不逮灵岩远甚而新丽过之彼以天巧此以人力正缘逼近徳陵有藩封金钱资其鼎建耳灵岩相传本希有如来出世道场开山祖师为后魏梵僧法定有青蛇白兔双鹤二虎之异寺兴于汉盛于晋唐迨宋真宗始锡今额御书炳焕祷祀骈阗迄我朝弘正间香火犹盛今且颓败冷落景象萧条遂俾金地香钵渐有阻饥之患岂兴废固有时乎宇内有四大刹灵岩居一焉唐李吉甫所圗固不诬也岱宗嵯峨雄浑晴晦开阖气象万千尼父登之而小天下自非他山可与较长挈大然自余游览之初越今仅三四十年雕敝之状日増一日香火之来年减一年独齐鲁近地居民祝厘祈福犹稍稍相与点缀荒凉耳孔庙为道学渊源荐绅藉途发轫比岁圣明右文増置科目甲乙名流顶肩相望近汤文宗题请醵金修理虽未讫工渐见更新苐询衍圣公尚滞京华曲阜尹待对牙角泗水令署篆仅属遥制春秋朔望谁与奉烝尝而勤瞻礼亦非崇儒重道之时所宜有也抚今追昔真见风会日流江河日下宁无歔欷于中乎古称山水之理不可以卤莽而得三叟往返千里通计十有七日杖履匆匆一切胜迹竒观固未能一一探也独念吾侪已老无用于世与其守拘挛于斗室环堵疲精神于求田问舍视今之寻盟谱牒出没烟霞虚而往实而归岂不有径庭矣乎
　　目今海宇多艰触目戎马吾侪虽老居林壑乎脉脉闗情正非优游啸傲之日惟邀社稷之威灵不腆二东幸获安堵兼以敦年谊而践宿约则事不容己粤自壬辰通藉迄今四十余禩同籍兄弟落落晨星比岁南北宦游一二同志曽有四友二老圗咏之刻士林艳之暨归田来把臂益鲜乃屈指济郡尚有安徳少参杨毓竒梁邹总宪张华东及余三人邹淄接壤犹可继见安徳越境益怅离羣因相约为岱宗孔林之游兼及五峯灵岩既以骋游目且以纾契阔丁丑春始寻前盟纪为三叟同游是游也山川之竒秀祠宇之瑰玮古迹之灵异毓翁记中载之华翁又评释之不啻详矣苐三叟当苍颜华发之余畅浴沂风雩之致或唱或和亦步亦趋幽懐渴思藉以披豁傥所称偷闲学少年者宁非圣明如天之鸿赐欤抑亦可与前四友二老诸刻共侈年谊之盛者也顾余窃有媿焉毓翁年七十有五华翁年七十有二而余犹歉古稀之一则齿不逮也二叟神骨崚嶒登名山如履平地余以龙钟潦倒毎遇絶巘幽谷瞠乎其后则健不逮也纠合胜游华翁首倡操觚作记毓翁先登余直碌碌因人者耳则风流文采又不逮也余兹厕足三叟之间岂不厚幸矣哉故漫书以附于后

　　赠奉直大夫泰州知州广文竹轩徐公传

　　于陵海曙徐君发解壬子与亡弟辽抚为莫逆姻友余因得従之游窃觇海曙锦心绣口规言榘行循循然有道君子也植徳有本意必得之过庭而未敢请越壬申海曙谒选人授泰州刺史当江淮之冲值丸羽之驰而能方圎并画保障干城无不如意循声藉甚一日遣冢嗣小侪踵余门曰日升不肖藉先人遗训以博升斗顾先人丰于徳而啬于遇恐遂湮没无闻愿得一言表章余取年友王公立宇所为志铭三复之言言实录也且小侪实亡弟快壻谊不容辞因据志铭及里闬所习闻为之传
　　公讳子肃字徳寅别号竹轩其始祖伯亮自枣强徙于陵五传至岁贡君玠娶于樊是生公先是公家世服穑至岁贡君始攻博士家言文明肇起公生而岐嶷不凡甫舞象即齿秀于黉试辄前茅先后丁内外艰婴婴孺慕大着孝名督学邹公特加旌异遂受国士之知万厯辛巳起家选贡癸未司渠丘训公念学者诵诗读书将有所效于世也今縦不获大成何妨小试宁忍弁髦师范龌龊自甘已者见义必往视利若凂推诚御物敷教在寛诸子衿侍函丈咸如坐春风中察贫窭者罢其贽丧不克塟婚不能委禽者损俸赒焉有小眚而褫衣巾者为白之复其故物一生耄而贫需次当贡一生富而黠従旁构之阿而佐构者颇众公独排羣议竟与耄而贫者即贿嘱弗为动繇是渠丘诸生啧啧诵义不休矣比迁谕聊城属岁不登公条上荒政用佐长吏所不及故游泮帮补有陋例曰公堂或实懐醉饱之心抚充私槖逮有公事出复列姓名效沿门持钵状公则悉以副公费义不私一钱也王生文教才锋犀利而家徒四壁公解衣推食勉以潜心大业王生感奋后竟发解癸夘毎见同籍中与公宻迩者辄询徐夫子起居状及问辍又未尝不泣数行下也其它受公陶铸矢无负公相继处嚢脱颖者尚繁有人辛夘升西安府教授会闗中督学姜公思鼎谋创书院公为相地鸠工区画井井建尊经楼市羣籍充牣其中督学嘉之檄集名士百余人属公督课而殿最焉当途者凡两委摄州县事计可脂膏自润公固辞弗往寻转威海卫教授时海曙下惟攻苦已岳岳诸生间公喟然谓西人士曰人生石火电光耳幸席先世之敝庐可以庇风雨薄田百亩可以供饘粥儌天之幸有子且才可以读笥经吾年逾知命何恋恋鸡肋为而往来东西不惮烦也遂投簪归解弢释缚尚羊自喜邑大夫重公行谊征为大宾执醤而馈执爵而酳者十余年焉公坦夷髙洁于物无所狎侮遇朋好欢然道故饮可二三斗而醉终不及乱客前奏奕一再局子声丁丁然落枰中然终未尝撄情胜负性喜客卢外屦常满然亦率家有无循分任真终未尝下何曽之箸而饱虞悰之馔也至其教子身作仪的式谷惟谨方幼而津津若长既长而岩岩若幼迄今海曙守身守官蔚然誉起即厥孙茂才小侪文学酝藉风气日上洵翩翩玉树哉其所得于义方之训者匪浅鲜矣公壮岁习熊经鸟伸之术老而弥笃啬精葆素惟治心养气为兢兢病亟他无所言独谓海曙曰吾贷刘氏金而女不知吾没女必偿之勿使吾歉歉地下也不欺之学凛于四知庶几其得正而毙者乎后讣音抵聊城士民悲悼因摭公论以名宦请当涂许之又越十年而海曙乃首举于乡则其出于人情之懿好可知也司徒氏曰余观今世宦途其情态可鄙为世揶揄者莫甚广文非广文之可鄙而为广文者之可鄙也日暮途穷倒行逆施以子于为食邑戸诸里选游泮及优考食饩者按瓠抉子勒索不已口实公举头会箕敛无宁时嚢槖稍充辄夤缘署州县篆大肆渔猎怨女詈女一不顾且日薄崦嵫恋不能割必俟夺然后罢逐然后去或不获正首丘呜呼惫矣恶在其为诵法孔子模范多士也赠公幼学壮行务期无负而后即安三莅泮林所至辄克广徳心匪怒伊教成人有徳小子有造即委以代庖弗应年纔踰五旬飘然远引具至行而负髙韵持特操而涵真意卒以广文庙食聊城夫俎豆宫墙世不乏人非身都华膴易为顺风之呼则子列要津藉为显亲之典赠公竟以萧然寒毡得之即有喆嗣未露头角庚桑畏垒千载同符斯亦三代直道而后所不多见者也论者多疑位不配望寿不配徳然仕则名宦祀之退则令长宾之兼启胤子为名刺史纶綍舄奕光贲泉壌今且入赞大农劻勷军国树立骎骎未艾也菑畬弓冶食报无穷安在其道之不大行哉

　　始祖石塘翁传

　　粤惟赐姓受氏以来遡源探本之思自天子达于庶人古今一揆宋儒谓士大夫家宜立一所自出之祖祀于祠左顾必以创业垂统为可继者以为大宗葢其慎也相传吾宗原籍枣强不知肇自何年徙益都之石塘坞世代谱牒莫可考镜其徙于淄之南铺庄者则石塘翁昉也饘于是粥于是八传而至自严据老父所记断当以翁为始祖作石塘翁传
　　翁讳敬贤生长石塘洪武初中山王统大兵入北平元主远遁沙漠是时日月重揭不苦兵革乐土多旷可以择便栖处翁因过南铺庄古名崔家庄者乐其风气龎茂南面豹山北倚长白东西则走济淄孔道土厚溪清可耕可稼于是画地为业筑场圃营室庐遂定居焉又自念去丘墓远思慕无已因徙父母骸骨负而驰马北来维时尚有兄弟在石塘者追将及则急掩于庄西新耕陇亩中以灭迹不卜而坟迄今望其地脉自豹山北来冈阜砂水起伏环抱蔚为佳原非神之相之宁讵偶得此乎此严少年所稔闻而先大夫备载之世谱中者子孙相传号为石塘翁翁配朱氏生三子长士寛次士敏次士全迄今十余世裔胄三四百人仕者耕者读者各守其业皆吾始祖之遗泽也
　　赞曰以愚观古所谓升虚望楚降观于桑度其隰原观其流泉未尝不叹古人所以燕贻者其用意深而心良苦夫安土重迁人情之常乃或借避而徙或借徙以为式廓之谋如筑九层之台惟恐基址稍瑕后或颠蹶必于深山大泽之处相土宜择利便凡可以为子孙计者无勿用也此固豪杰之士所见无大小殊矣即石塘坞山谷幽邃兵革罕至前人非无谓而处此乃翁且捐弃勿顾以草昧之际造次经营实开吾宗以有茅茨袯襫地何其见之决处之宻而规模宏远若是哉岁时拜祠下遐想缔造艰难真若羮墙在望所谓敦孝友以光大之是在纉绪之人矣可不深念哉

　　曽祖志俨翁传

　　曽祖讳恪字志俨曽祖母王氏御史云石公祖姑吾宗自石塘翁徙居崔家庄五传为志俨翁家世农桑翁守故业躬耕力田以勤俭治家语及华奢习则耻之以孝弟为乡闾标准语及浮薄态则耻之生平未尝殚精占毕而诗书所载古今兴衰治乱及圣贤名节忠义事悉能举其大端庄训子弟罔踰尺寸言有物行有恒人莫不信且悦焉曰志俨翁长者长者邑令廉耆硕推为忠信乡保正凡里中婚丧大典非翁莅止则争以为恧伏腊燕集非翁祭酒则众皆不欢诸少年有过惟恐翁闻之翁煦煦不为谯譲咸内媿避匿痛自创艾而后敢见崔家庄之南北各有巨壑岁苦秋潦病涉翁竭力捐赀各建梁跨之行旅称便翁产不踰中人而轻财好施中外族党或婚嫁丧塟有不给者辄倾槖佐之虽没齿布衣举迹不踰里闬而百里颂义令问施身古所称居三年而畏垒大穣众思尸祝者信不诬也有子五人长迁次正三直四忠臣五忠敬自此孙枝愈繁论者以为吾宗至翁即有于门将大之兆不肖曽孙自严自癸亥及辛未回翔二品者八年中间屡经请告尝以国恩不及曽祖为歉续获备位一品辛未始得蒙恩赠我曽祖为光禄大夫太子太保户部尚书曽祖母王氏为一品夫人葢发祥于先而食报于后非偶然也
　　赞曰古云修之身徳乃余又云治人事天莫若啬夫事天者治身之谓也以齐之有淄古所称豁达智匿其俗无不笙竽六博斗鸡走马为雄快乃我曽祖志俨翁独以诚心朴学恂恂礼譲规矩先民人亦争昵就之又以古训格言时时为子孙告诫岂非作法于啬矫然不为末俗之渐靡者乎其所以启佑我后人者抑何深以远哉

　　祖善人翁传

　　祖讳忠臣字廷佐生而魁梧卓荦处村落中如珠玉在瓦砾顾盼容止有威仪体长上短下姑布家咸占为福相知子孙当兴初为邑掾以古人自期许有平恕称寻弃刀笔而力稼穑攻苦茹淡闲家训子即臧获辈咸凛然画一如事官府有不率者先以鼛鼓申命继以夏楚收威阃以内外雍雍如也肃肃如也祖母王氏为王公东和女兢业慈祥实相佐辅有子七人长栁溪公檠次双泉公架三前川公丛四云洲公林五云峯公树悉蒙故业治菑畬且为门戸徭役虑先后入粟为藩臬郡邑掾三考竣事咸得省祭冠带祖心终未慊也先大夫舜石公行在六独器重之毎笑而摩其顶曰孺子可教也命入乡塾肄业无何先大夫厌薄塾师复令従邑大儒张仪部松石先生游偕铨部王公秋澄执经问难学殖日新即松石先生亦自矜为两髙足弟子及秋澄公登第先大夫竟以数竒偃蹇青衿然而子孙经术渊源自兹始迄今垂裕后昆何莫非祖榖诒之赐也七为昆山公本晩出祖天性友爱笃于兄弟推及羣従诸侄抚摩不啻已出兄子合居室屡空祖为置产者二仲季兄弟蚤殁遗孤女三悉收育择偶资嫁俾各得所以至亲故诖误不能赎旅困不能归者必代为轮锾出之犴狴千里治装使遄返保有家室扶老赒贫恤孤抚寡好义施仁不蕲寸报邑故事举耆年有徳为公正以司市适推祖祖念已见推择不忍负常曰苐闻投钩分财投策分马非以钩策为均使美恶两忘足矣幅巾青袍质成踵至务调停解纷不分左右袒而自令人意解一时闾里化之稍有纰行惟恐吾祖知也如是十载引老家居邑侯弁名旌善亭示劝以是子孙相传为善人翁祖辟地创建菩提庵于东万庄之南施田以赡香火捐赀専人印蔵经一部于南都迎贮其中延名衲讽诵梵呗之声相续也诸子次第析爨即命各居一村【长伯东万庄二伯栗家庄三伯南铺庄四伯黄埠庄五伯王村镇先大夫西万庄】田产楼房咸有定宇七叔生晩另营一村居之【郑家庄】乃祖暮年所自拮据又不以纎毫累诸子也越数载各能成立污莱尽熟通计肥瘠田可六十顷里中人或意祖望腹也者祖笑曰昔人称良田广宅面水带山九月肃霜三春捧茧烹羔而酾斗酒击缶而歌南山彼独非夫乎大都人各有志斥鷃榆枋安知垂天之翼九万扶摇为祖虽自顾一山泽癯而胸次阔大议论瑰玮莫测涯涘里中人皆敬且惮之祖母先没祖自卜茔兆于西万村之离方手植杨栢数百株郁郁森森佳气攸萃迄今龙章宠贲马鬛腾辉皆吾祖考卜所致此又天相发祥恐青乌家未必有此竒中耳异哉晩年尽谢家秉陶然自适坐卧一小楼诸子鴈行侍立以次上食诸孙绕膝觅棃栗融融泄泄笑语移日人谓祖不独吉祥善事骈集厥躬造物不为少靳抑亦澄懐恢志而善享之也祖生于弘治十年四月初七日卒于万厯三年八月二十日享年七十九岁祖生当皇风沕穆身际五朝太平躬享全福泽流苗裔殁又四十余年始以不肖孙严陜西参政秩满获赠中大夫最后累赠光禄大夫太子太保戸部尚书祖母初赠淑人最后累赠一品夫人吾宗昔年率守先民之朴虽有祖妣塟时隧道之石崖畧特甚今邀天宠焜耀国恩家美岂容佚遏不宣业勉树坊表仪卫于墓门而墓道之碣文尚虚谨摭述生平以干如椽之笔当祖母没时严尚未堕地及祖没时严仅七龄祗据生平所闻于先大夫者敬书以备采择祖妣有灵无所逃于挂漏之罪矣
　　赞曰不肖严生平朴遫无他长所藉先大夫遗训奉为司南惟日日救过出处幸无大戾为九原羞弟寅若肃扬厯中外咸兢兢克举其职虽繇先大夫拮据堂构而先大父之弓冶实多向非先大父辟塾课子易草昧为诗书即再传而后亦终晦迹陇亩而已葢先大夫于不肖兄弟以一经遗代满籯金譬诸琼膏玉露为天人粮若先大父之于先大夫是有太羮玄酒而后有殽核醴齐也不肖辈承匮中外滥竽簪缨讵敢登枝而忘本哉

　　先君黄发翁传

　　先君以儒业肇基含华韫采俾不肖兄弟咸受一经子弟辈得彬彬与于文学之列皆遗泽也忆辛丑见背壬寅襄事曽备列行实丐进士中白髙公为行状选部秋澄王公为志铭宪副顷阳刘公为墓表宫谕瀛海张公为传亦既借雄文为华衮第维时仅封文林郎官不过七品于子心未惬也距今癸酉三十有三年矣不肖严滥竽中外屡膺天宠累赠十有一次至光禄大夫太子太保户部尚书国恩家美焜耀前后近修世谱益觉明发兴懐拟丐名硕绪言以贲马鬛之封谨据当日行实再加整次搜罗为传深虞词涉藻绘文或掩质故与其文也宁质葢先君所以修诸身而训诸子若孙者不过人伦名教布帛菽粟之常今亦直肖本来而已
　　先君讳木字子近别号舜石晩又自号黄发翁天性英敏须容伟异目光炯耀貌癯神王读书多妙解不事章句髫时偕王铨部秋澄従张仪部松石先生游先生海内大儒慎许可乃亟称二俊无所轩轾无何补郡庠晋増广生又与王侍御云石韩参知约庵孟别驾对轩结社青云寺撷英潄润试辄髙等一时才彦咸避舍先君亦慨慷自负可顺风而翔乃王韩诸君相继陟通显先君独以数竒再困棘围年甫三旬遂幡然改曰孝弟力田吾家法也薄田足供饘粥儿曺可继书香以善养当禄养足矣奚恋铅椠为其桎梏我也遂弃青衿不复顾学使者惜焉给冠带命为儒官事父母竭力承意务得欢心疾作更切孺慕药必尝祷必虔逮捐馆舍哀毁骨立仪节悉仿家礼墓草凄凄祭必血泣又立祠于白业堂西肖遗像并肖已像侍侧如事生仪复推肇迁始祖以下建主奉祠逮同堂伯叔并列昭穆朔望率诸子拜奠垂老不衰岁时萃期功荐时食俾宗人之疎者贫者咸得祀其先既以报本且以睦族也兄弟友爱村落相望常聨镳过従无虚日中年遭家不造左撑右持振纷纠之急惟先君是赖大伯栁溪公二伯双泉公皆以先君为才倍加怜爱先君亦庄事之殁咸嘱曰以是藐孤嫠累矣先君饮泣受教为诸侄析产襄事悉虑殚心覆翼备至初先君授产膏腴三伯前川公欲之先君逊焉易西万村以居及伯值怨家含沙台使逮治室毁产荡先君被褐振裾跋涉千里百计拯援虽雪夜凛冽坚氷在须弗顾也比县令惑于雠口罗织株连宗戚避匿伯且有死之心矣先君独毅然登堂据理直陈伯始及于寛政先君羞伐其徳事平絶弗置喙伯晩复病痿痹每肩舆邀之膝语竟日饭必罗数品恣所嗜以为常四伯云洲公庶也先君谱族以直书获戾参商几十载一旦变起家庭伯以老见辱自分必死先君矢天指日洒泪拯之时严初入仕途仆马书币贲相望于道卒保无虞焉五伯云峯公最谨愿亦为雠所螫先君殚力周旋乃获公道昭明不罹文网迨殁而乏嗣诸属閧然谓奈何以数千金轻弃螟蛉手先君正色曰此死者所爱也如饮恨地下何质之官以犹子时荣入继义男鹏出姓归宗犹给别宅二区腴田三百纔令不乱宗祧而止絶产一无所利七叔昆山公庶而早孤先君既身为训诲复多方捍蔽无敢弱小侮者故叔特敬惮先君比于师保先君素负达观尘芥轩冕逮三伯罹大难始歔欷曰吾薄占毕不为也乃构闵受侮重为门戸累匪诸子孰与偿乎于是督不肖兄弟于精舍授以坟典杜宾客肃扄钥丹铅句读朝程夕课每缀艺必手自点窜间就正诸先达以决向往试辄治装与偕驴背上仍令背诵四书一过传舍会食之余亦俾手一编把玩曰岂谓女曺必藉此顷刻者如终食间无所用心何不使有寸晷之逸类如此而更随材迪诲因事奨掖常令勃然跃然自得于绳墨彀率之外或夜分罢读挑灯共饭话家庭娓娓不休或暇日命酌赋诗旁及涉世应务之槩天伦真乐又未尝不融融泄泄也始严与兄慎屡试屡蹶先君曰业患不能精不患有司之不明逮丙戌巳亥间始受赏于霞城呉司理质亭薛参知且进而与其子相切劘用是先君以义方特闻两公争引为布衣交顾迫而后见见未尝不抗宾主礼也询以民瘼则尽言有托居间则不应暨不肖辈各授室愈加简励随置善恶二簿朔望日分别登记张先祠示劝惩自制簿序其畧曰古称父为子隠吾非老悖欲彰子过正欲女曺兢惕勿即匪彛耳女曺他日遭际与终身展布不可知弟能择地而蹈无灾厥躬虽潜伏草莽吾快志多矣不然即懐金纡紫乎操行不轨众秽所聚此为盗不持矛弧攻而不用弦刀者也奚贵焉父子之间不责善子舆氏葢激于父之愎谏子之非类者言之非通论也以责善固至情之不容已者也中材之养几谏之事亦何莫非善用其责善者况家庭隠慝疎者不肯言贱者不敢言至父若子而犹以责善为解则过何繇闻而善何繇迁哉识者服为确论越戊子严举于乡先君曰未也女小子宁无满志于贤书猥効薄俗欲従里少年饮博恣狎邪游邪非吾子也所以操之一切如诸生时壬辰严释褐长安即贻书曰祖宗积徳累世发祥在女女宜厚自树不者遗泽自此斩矣需次得松江司理便道省觐惓惓以访察为戒曰任耳者废目吾日坐环堵而逖聴巧比中人于三寸之颖宁无天谴女伯可念也继贻书曰云间脂膏地女当秋毫无点吾力农自赡义不取锱铢污女严廪廪奉以周旋无敢失坠迄量移抵里检槖中止圗书无长物而后先君喜可知也逮诸季尽入泮宫而严以司理考绩移封章至乃澘然涕曰余曩者不尝为辕下驹乎宁虞今日乞灵先人以邀天休不啻拮据以鸠此室也夫困穷犹生我而后将无骄奢淫佚败乃家声余子孙其覆亡之不暇余悲且惧矣严在松以水土不服殊病困因投牒乞休惧伤先君意亟驰使以白先君怡然报书允令归田仍附一诗末云吾庐红药青松好何用樊笼困小官其超旷如此后疾亦愈厯俸六年仅转比部郎大惧以拙宦为先君嗔及便道拜膝下先君曰小子年甫而立识见未定若骤得台省朝野属目一言不当将贻终身无穷之玷诚不若粉署含香随分尽职为愉快也宗属繁盛间有一二任侠敛怨或凶暴阋墙者率摈不得谒甚则诮譲批挞随之其有事抵公庭非寃抑不为请抑强扶弱宗属龂龂一聴约束乃至恤厥徭役周厥匮乏不啻痌瘝切身尝曰斯孰非同源而共派者忍令偏肥偏瘠若秦人之视越人乎大母家旧着姓后裔中絶遗冢不封先君慨焉每命儿曺以时致祭无怠事岁值荐饥贫民窃剥榆皮屑为靡他人多加穷治不亦荆棘粪秽护之先君独否偶遇必迂道引避若剥干遗颠则亟伐而聴其恣取里人贷粟凶年不克偿焚劵可数百缗曰余媿无厚积以大庇天下饥寒也奈何与鹑衣枵腹者较区区松石先生仙游先君深念国士之遇匍匐哭尽哀仍制衰服会塟徒步执绋严等自里选乡举以逮筮仕必命削辞絮酒拜先生墓左谓为渊源自也每为儿曺延师务求高明而犹不废综核以故多逊谢引去独与中白高先生臭味相投去住久速一任其便间与论难书指唱和篇什时出独解互有启发髙先生倍为倾向栢林黄先生布衣也素行谨饬则委以监督程课之任俾诸兄弟先后悉侍函丈赖以不荒于嬉光君解衣推食厯三十年先生每自叹何以得封翁若此久也殁犹遗命畀宅一区田数亩云内外戚党非时乞索龎杂于门欣然应之不以为烦厯下马徳飘泊淄土垂老丧妻且无子仅一女孙相依先君为资给婚塟已进董圃政日鼔腹槐阴中以终天年阳丘陈徳祯穷困转徙乡人莫之收也先君念属瓜葛与之居室器物赠其衣食及先君殁陈恸絶复苏忽梦先君招与对奕一夕弃世岂其信然与抑感徳深也尊崇高年不遗疎贫如里中王忠刘思仁宋昂等频加问馈间招与会食满座苍颜白发噢咻备至先君腹饶经济议论滚滚举中肯綮邑侯虞庭王公首询均田之策先君为借前箸凿凿善也公竟用以报最海曙朱公以缮城遍咨乡彦久无应者先君为上便宜十余欵曲尽利弊公将次第举行会有阻其事者役卒罢然抱负可卜矣释典道蔵冥搜殆尽复揭要语置屏幛间故能刚而以柔用之明而以晦出之皆従释老精藴中来独不喜轮回黄白之说曰此缁流黄冠所为惑世诬民者也至星相堪舆巫祝方技之属虽好事者陈左验于前确乎其不信矣居家整肃昧旦夙兴饬家政白首不怠子舍奴仆食指累千异爨同居米盐琐细必均必遍无不帖然就处分置产则曰人非甚不得已孰不自爱田庐而乗厄为利又亏折稽迟俾不得救旦夕之死则毒矣内顾弗给必弗受劵其所受必使无憾而后即安自奉节约用俭成廉誓弗权子母逞渔猎为垄断行即炭窟利薮虽进说百计不纳或懐契愿献竟日不敢吐一语而去惟胼胝畎亩咏伐檀以见意每倒空囊而自处恬如也邑侯韫所沈公雅负人伦鉴莅县数年独敬服先君常叹曰澹泊清苦如封翁者鲜矣厌薄苛礼谢远贵介惟躭嗜名胜亲眤朋旧风月妍美则相与徜徉长白夹谷东陵三台青云醴泉花沟滴水诸处挈壶蹑屐尽日忘疲笔札工妙尤善行草好为诗歌每有感发及眺览会意操觚缀思顷刻立就有陶栁风味特不欲以此见竒稿成辄削去诸子或私蔵之一夕书室不戒都付烈熖今黄发集所载乃未尽散佚者耳邑侯岁时读法数虚大宾席亲为劝驾先君勉一赴之雍容曳履里人环桥观望侈为盛事嗣即逡巡引谢曰邑中贤豪伙矣余何敢久压人上也笃嗜营建虽廪无余粟囊无余赀而一日不督工课肆则神不怡创造一禀匠心度材量费胥有成算且教苍头各习一技法令峻而程限寛卒赖其用故节省常数倍他家虽窃视效慕莫及也晩治二与园垒丘疏池种树莳竹建黄发楼玉清堂棋局诗卷栖迟余年及卧疴静摄惟把玩琴剑花石圗绘或纵谈漆园吏所称南面王乐用自解譬秋澄王公来视先君瞪目问曰人死犹有鬼乎已复笑且叹曰天下安有不死之人即寿夭彭殇奚择焉王公服为知生夙昔称贷悉従卧内措办以偿曰余砥砺一生殁而汶汶冒宣尼在得之戒目不暝也后事俱预为区画疾革仍命进头陀诵圎觉楞严诸经其于生死梦觉闗殆了然矣属纩之辰不作世情语苐命击钲伐鼔声震捆外脱然而逝是为万厯辛丑正月二十二日也距生于嘉靖丁酉七月二十八日得年六十有五元配刘氏侧室王氏李氏王氏男八长自耕蚤卒先君哀之为制墓文次自耘郡庠生自慎岁贡生自严壬辰进士厯任太子太保户部尚书自裕邑廪生自寅乙夘举人厯任南京戸部广东清吏司主事自强邑庠生自肃丙辰进士厯任巡抚辽东都察院右佥都御史女八耕严及长三女为嫡母刘出自耘及次女为二母王出慎裕强及五六女为三母李出寅肃及四七八女为四母王出孙男女三十余人详在世谱窃念先君生平教子殚竭心力严以颛愚滥膺簮绂秋毫总属庭训当庚子乡试兄弟四入棘围先君日盼得隽而卒不谐未几见背癸夘服阕肃弟即举于乡良以教泽固未湮也嗣偃蹇一纪余始登丙辰会试寅弟亦登乙夘乡试自析爨后诸务纠纷功课实不逮昔而仍博一第则当日下帷力也向使天假先君以年计寅肃奋迹必蚤即若慎若裕亦不至终老明经青衿间矣故淄称善教子者必首先君矧规言矩行无不为训迪计如葺旧庐而题以白业堂聮曰积善修白业读书养道心构新居而题以玉清堂聮曰君子禔躬重于山直北岩岩仰止丈夫比徳清如玉此心翼翼思齐治小圃而题以投豆亭聫曰检点身心投豆亭中无黒子怡愉情性护花篱畔赏黄英此其身心性情惟恐越轶绳尺弗克闲家教子而欲以清白传世者意殷殷矣今隧上之木已拱儿曺一触简编犹如膝下初问字时寻绎耳提谆谆教诫又不啻新免于懐以故在朝在野日征月迈战战兢兢惟恐有负堂构为先君僇人严尝妄拟先君其决是非可否若悬鉴其料成败利钝若炳烛里闬宗戚疑者谘访争者质成隠然系一方之重可谓智平易近人共坐春风即横逆之来无怒容无雠念汪洋千顷人不能窥浅深可谓仁藐大人轻千驷遇事慷慨担当不以造次颠沛而惊不以晏安逸豫而惰可谓勇殆合三达徳而兼之矣玄览之士当不以严为阿先母慧淑恭勤拊严虽极钟爱不废程督在诸生则勉以进取为刑官则朂以仁恕抚摩诸子不异属毛离里乡党称不妬之徳比于螽斯麟趾晩更好佛不饮酒不茹荤恶烹宰若雠至罢蠺缫以全生物之心预刻亡期遗命祭奠无设牲醴人谓母生于淄西之佛生庄岂不有宿缘与先君初封文林郎直隶松江府推官累赠光禄大夫太子太保户部尚书先母累封太安人累赠一品夫人四母王氏以子自肃贵累赠恭人俱塟玉清山之阳葢先君生平所杖履爱其明秀而扁为堂者及卜兆域莫此为良遂窆以成先志当初得此地时严梦寐中忽成一聫曰遗命曽教封北陇殊恩犹待表新阡今塟后褒赠且十一次坊表林立仪卫森然而肃弟亦四赠其生母视前聫若合符节岂偶然也
　　赞曰粤惟上世肃肃明农猗欤我祖遂振厥宗既富方谷言发其蒙亦既训止礼乐雍容我祖播之我父易之勿俾尔莠载锄载耔匪神是笃一穂两岐二三小子幸际昌时乃刈乃获罔敢斁思宁云善述聿懐先徳一言一行实为彀率以步以趋重趼弗及百尔后人是效是则

　　石隠园蔵稿卷三

　　●钦定四库全书

　　石隠园蔵稿卷四
</div>
    <div class="pagination">
<a href="石隐园藏稿_page5.html">上一页</a><a href="石隐园藏稿.html">1</a><a href="石隐园藏稿_page2.html">2</a><a href="石隐园藏稿_page3.html">3</a><a href="石隐园藏稿_page4.html">4</a><a href="石隐园藏稿_page5.html">5</a><span class="current-page">6</span><a href="石隐园藏稿_page7.html">7</a><a href="石隐园藏稿_page8.html">8</a><a href="石隐园藏稿_page9.html">9</a><a href="石隐园藏稿_page10.html">10</a><a href="石隐园藏稿_page11.html">11</a><span>...</span><a href="石隐园藏稿_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
