<!DOCTYPE html>
<html>
 <head>
  <meta charset="utf-8"/>
  <title>
   弇州续稿 - 第 136 页/共 228 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弇州续稿 - 第 136 页/共 228 页
  </h1>
  <div class="content">
   布衣王全美暨配郁节妇合塟志铭
　　
　　从伯父曰髙年公怡者娶于凌有五子而其最少者为吾再从兄全美全美讳世完生而孝友温粹读书为文章不甚工而傍晓治生业以故试不能见收有司而髙年公甚爱之为择配而得郁典膳公遵女典膳公之女三其长适先御史大夫公即吾母而其季赘故陆茂才吉孺节妇其仲也吾母爽朗刚毅识大体季则敏慧多所通习又皆读书于文义了了而节妇独不然然不喜言笑而沈静専一其为女能事不见内其为妇履声不出外全美修伉俪分甚笃而素羸竟寝瘵以卒节妇哭不食曰吾其偕而归乎其尊章强劝之百方又为立叔之子曰一纶者为之后而后稍稍食也典膳公与妇刘孺人怜节妇孤茕时时致之家然节妇不肯竟往侍尊章者恒相半而久之典膳公卒又久之髙年公夫妇亦卒独母刘在而捐箸以与诸庶孽矣一纶贫复从其妇翁顾南安游孺人乃叹曰天乎我何依将依母乎既而曰母何依当是时吾母尚贵盛城处而节妇奉母刘栖于丙舍时陆吉孺卒季亦无子亦来侍刘盖三人者一身矣吾母岁时所以供养不缺而母刘笃老委顿床蓐间独善噉昼夜凡数进匕箸节妇与季更代而时其饱饥又时聴声察色抚摩痾痒盖吾母卒而母刘犹无恙年九十终于节妇及季手节妇及季毕力而塟母刘其费则世贞兄弟任之节妇乃潸然念全美在浅土而会一纶反自顾谓之曰若贫不任襄事奈何吾为费若为力以归吾君而虚其偏以待于是节妇老矣能自力为俭勤率先其下买田聚赀至中产而会季尝抱其庶弟之女女之节妇爱之亦假女焉择婿而得诸生王应宾俾从季处而为助其资装十之五六一纶治室与节妇迩旦日讯问不过劳赐浆肉而巳会王氏之女卒有二孤女节妇益爱之节妇性质直亡他肠中表从匄者诱以亷贾之利不一二岁輙并挟其母去亦不能问以是槖少挫而又以伤王氏女邑邑成疾数更医不效卒节妇孀居五十年季亦余四十年皭然无丝发涴有司上其事于朝旌其门曰贞节季亦次当旌矣而未尝一解颜居恒语此岂人所愿有耶即以一匹妇劳天子问然何忍藉吾夫而名我及其卒也季为之大恸曰吾夫弃我则有母而母弃我也则有姊而姊又弃我也吾仅有影偕耳属世贞毋忘姊墓中之石世贞弟于全美而甥于节妇又习节妇甚详其何敢辞全美以正徳已已生嘉靖甲午卒年仅得二十四节妇以正徳庚午生卒于万厯甲申得七十有五嗣子即一纶娶即顾南安守允扬女孙男一嘉楫亦娶顾孙女一适州学生顾汝夔而天曽孙男一未名其塟也祔全美而地在麋场泾西之西阡铭曰
　　
　　合四年而离离五十有二年而合是谓短于室永于穴噫嘻女而孝妇而贞人主所褒称则夫子与有荣名焉曰天曰嫠皆用其畸以成其赢纵而之不怿余用以为铭
　　
　　承直郎通判归徳府事弋泉姜公暨元配王安人墓志铭
　　
　　吾师姜归徳公生五十五岁而失其配王安人又二十有九岁而以寿考终年八十四矣盖又五年而未克塟也其门人王某怜之谓其子诸生与祥曰是尚可以浅土乎与祥泫然曰微夫子之言方寸固日夜腐也于是世贞乃倡诸同门者辅畚锸之役既毕而举公以与王安人合而塟之应冈门之新阡门人最长者庄逊学以习公故具状而世贞志且铭之其辞曰姜之先以四岳佐唐虞治而其后微太公望之起自钓叟为西伯师号曰尚父以殷为周大启东海者二十余祀而后复渐微然至末季曰肱曰诗以孝友显公辅以直节名世若奭及皎不为幸贵播于弋阳厥指以万计为亷访绾尚玺清振其声弗坠孽仲源始用小贾跳于吴赘有子昱再传为瑶是娶周氏修王父业于杭卒于旅次二丈夫孤呱呱而泣公最居长感母抚之而以其姓名佐周则字署其居之泉曰弋识所自也少而淳龎不好従羣儿遨逰戏小长能属文通经术大义廪于学宫褎然其第以易教授诸生下帷恒数十人资其束修归我大母于叔而蚤暮致甘脆与母为两匕箸之余弗及妇稚登歌鹿鸣齿巳强仕凡三上春官而卒弗利请于太宰得司谕浙之丽水左绳右规与其徒相砥砺前后可五载惟楚晋大藩惟丙午己酉公皆膺首聘主厥试所登荐若王方伯道行冯中丞舜虞李侍御绍先麟角凤喙以为国瑞擢令于嵊嵊曰四山癖瘠而攰最不易就理而公用仁心柔之我哺我袵不以属鞭棰勤恤其父兄而诲其子弟有邻邑曰上虞中彼蟊奸伏税于我而盗我田且数十岁公力请于台我税我田彼田彼税壹俾公衷之卒奉田归立石为界居八月丁母氏忧归深山之人以其耄倪来挽衣袂谓公胡不终我惠家肖公像仍祠于社以祀哀哀寡母养亦八月民惜公去公痛母逝孝亷之声重于吴会既隃公除乃复补吏而得楚之衡山衡山址岳而邑公矢于岳以氷蘖自励不専用恩尝剪大豪之淫巳氏者其人称快官多岳游以故传舍■〈谷丸〉于嵊倍然鲜所督过之而独以不能修台馈小见挫擿复改教授瑞州未几事白超为河南之归徳倅归徳之赋繁公良其计兼领贼曹课数独最其属州邑三曰睢商丘永城皆号为雄丽公三绾厥绶民懐吏畏诸有锾赎悉帑于公贪吏环睨流羡溢舌而莫敢染其指公偶有所不怿病不甘食乃曰食肉不食马肝不为不知味岂以二千石啖我使我中■〈疒带〉耶遂移书乞骸骨两台及监司皆大惊挽之不可乃为壮语以见公志而公自是里居阖门不复交关一切公庭之迹岁不过三四皆可指数而王冯二君故尝饬吾郡兵备闯公邸通弟子刺公为一报谢而巳所受不过修脯束币不得公小口语以间乃曰为长者一至是耶公念父之蚤见背也与母氏之禄不终逮也语及之未尝不泫然霣涕矣春秋伏臈修家烝必及其舅曰吾非虞舅馁也以吾母之不忍独饫也抚其弟用与身不异矣呜呼公孝友故天至哉始世贞童时受公句读其后里中师凡三曹公与司谕朱观察使季及姓公讳者公之门人泉州刺逓五年减而穪骀背公年八十而观察七十也故州张牧合乐飨之俾不佞侑以言而曰子其修东山之社以春秋待盖三年而泉刺卒公寻继之自是不克会而不佞之师在越者骆司理先生又益公之三年五今九十三而犹未艾则于公尚有遗喟也王安人者公元配也镇海卫指挥某女夙闲阃则若淑而懿奉嗃嗃姑俾允若于烝乂资公以勤安公于嫕公数足而履目无衺眦以有一子一女二孙四孙女曽孙孙女各一不幸而前公以往其续者为虞尚能视公食息含敛髽而相公之竁也公生无他嗜顾独嗜书至笃老而手未尝一日废所亲笔者曰南窓杂録性理古文摘要余生稿合之巻凡二十有二成輙椟之曰吾以当咀藜而已敢望世脍哉呜呼寿至公而犹有喟者何也盖惜夫长者之不复作而典刑之坠地为铭其藏曰明通判归徳府弋泉先生之蜕
　　
　　中顺大夫知泉州府事云川周公暨继配陶硕人合塟志铭
　　
　　故致仕泉州守周公以万厯之丁丑卒又七年而继配陶硕人亦卒其二孤秉文秉忠始议治塟而谓公之门人王某能悉公者莫子若能以言不朽公者亦莫子若某谢不敏而秉文则手草公事状若干言而硕人之行附焉使择而为之志若铭某五六七岁时稍识别人事而先御史大夫时举郷贡待次公交车一日喜动颜色曰菰芦中故有人问之则指公公时甫冠而家窭甚父遁庵翁教授里中弟子不能给而公于属文独开敏先大夫乃谢脯修之贽而诲之且饮食之时族有伯氏民朴者颇温饱有一女笄而陋不良行谓公曰强起与我婚请具子铅椠资公既壻民朴而受先大夫经得补博士诸生试有司輙褒然廪于官渐寛而某亦稍长当公之受经时窃相尔汝狎挡靡所不及先大夫一日顾余为儿得一良师能折节事之否俾修弟子礼以见公抗席正色指擿文字谬误亡所避某偶小怠即摄齐请去皇恐谢罪乃己以是従公仅一岁所而其为举子业渐中程亡何公失王氏陶硕人遂继之以勤俭赞公渐有家明年为嘉靖庚子遂登应天郷试第七人録其文以传又明年不利于南宫自是凡三上三如之至癸丑而始成进士谒选得知福之福宁州未上以某硕人忧里居亡何倭大至行剽村落公时叩头请遁庵翁徙而之城翁老重徙且谓逺贼狎之俄而贼奄至遁庵翁陷贼手陶硕人曰事急矣悉出其簮珥衣装可百金授公公迹贼所泣请赎遁庵翁即不许愿得以身代贼悯而许之卒奉翁以归亡何翁亦卒公不以二尊人上寿故废戚不以窭故废礼服除补大名之开州开故冠带辅郡然见以其名美而实凋攰且岁数不登公精心拊摩之不専为皦皦以蕲循吏声而其士民更徳之荐剡数上故陆武惠公炳使其校诇事至开得公治状属之选部欲以为京朝官而选部愞事取质大相子大相子曰吾不识其人何状于是仅同守福之泉州时倭众且数万环泉而垒四郭若髠公谓陶硕人曰业以身付县官矣勉之掷三子汝乃单车挟二苍头往至则倭警日益甚公足迹时时在睥睨间鼓励其人缮隤垣补阙乗盖贼数至而数阨公城恃以益髙坚不可下而亡何守以阙告公摄其事规调兵食亡爽守至则一少年子不能尽得肯綮而郡卒以功渐骄尝请饷于守不时给啧啧恣怨守恚而欲挞之则羣起噪逐守守狼狈走于是益大噪百十为偶矛刃戛札郭内外监司迫使人好抚之不肯聴以属公公曰彼庶几无憾我前呵至犹啸傲自若公时坐幔舆使褰而示之且叱之曰若曹何为者众前视曰是故尝调我食者同守公也即如公奈何以有今日公曰郡赖汝曹储胥而不时给粮者宁能使汝曹无啧啧也虽然太守非不终给也且汝曹以忠义始而乱终之一旦扞三尺罔毋乃非计乎众感悟咸搏颡请罪公曰従我而仓给若粮有不解甲者以反论于是众遂戢郡搢绅吏民谓非公泉且不保于是守以不任调而公代之公既用完郡得其人心又熟于守至是益发舒诸所擘画条教必为经久计郡中倭之未几又中疫公请于台大发庾以食饥者药疾者而棺死者而至庠序诸弟子则时损月奉为膏油费复报最当迁矣而会入省有事棘以外触脾疾不即愈乃数露归志于台台縁之小见訾当得调公既归而三子者逆于道则突而弁矣又皆颀秀有文彩抵舎厅事翚起寝阁丙舍皆饬以间按行园甽则益拓知其为陶硕人治也大喜趣置酒相慰劳曰吾出百死完郡不若而之完家易也吾老此莵裘足矣止不欲就吏部补久之以哭其长子意愈倦而部符趣之急强就选得云南之永昌公益不欲往而前守者无锡秦君以物故闻公补其缺还道无锡秦之二子过访曰公补某父阙父故当得迁第不知何地公蹙额不忍对而归谓逆者毋溷乃公行休矣人或谓永昌饶乐鲜事贤于泉数倍公岂其少之耶公笑曰吾不忍死而误儿子问也遂谢弗往公时犹未六十矫矫饶胜具花之日月之夕一觞一奕惟意是师为人尤温良乐易好谐谑然不能使人絶倒曰吾以快吾耳而巳间有所吟咏亦不取名髙曰触兴而发发即忘之矣所周恤宗党亡不穪愿去亦不以为徳念故妇父恩为其诸子助居室启南畆陶硕人亦能挫俭成之家庭之际煦煦怡怡如也公以正徳癸丑生卒以万厯丁丑寿六十五硕人卒万厯甲申距其生嘉靖癸未寿六十二三子曰秉礼即先逝者娶于王无子次秉文娶于顾次秉忠娶于王为今相国元驭女秉文秉忠俱太学生女二适京卫经歴张西铭邑诸生顾绍芳孤男二孟醇胤醇女七长字曹次字吴余尚幼公之不复赴永昌而某亦纳襄南节里居后先覩泉之民吏食公徳相率祠公而祀之以其记来其所识拔及衣食诸生通显者伏臈问存不废公亦絶不以挂口惟时时谓某乱卒之役即一语不相受天子之命吏辱而泉且流血向者吾亦忘徳之宁非天幸哉公固长厚不自居功要亦自愉快又谓某泉所游豪贤其一某子甲自诡以有气节擅文学而每见必居闲居闲必挟一二政府为重殆非端士也某其时不敢以为然自今观之然欤否耶铭曰
　　
　　仕贵何必极以片言而定剧乱毋忝厥职妇族何必华以一勤而相夫子亦足以家公归兹丘孺人从焉其子孙永食其休
　　
　　弇州续稿巻一百二


　　●钦定四库全书
　　
　　弇州续稿巻一百三
　　
　　（明）王世贞 撰
　　
　　○文部
　　
　　△墓志铭
　　
　　故醴陵令古愚胡君暨配江孺人合塟志铭
　　
　　余里居数从州学正胡子大雅逰一日而胡子敝服束贽以谒也恠诘之悴其色久而始对曰唯先令君之弃诸孤也不肖弱未有立而族之子刑部郎公亷为传之比者郡乗复传之即缙绅先生以二传故辱齿先令君而墓之石顾未有志若铭也盖四十七年于今矣即不肖异日何以藉手地下唯公惠之一言逝者且不朽唯不肖之子孙亦且不朽余盖悲其意云夫家乗详也郡乗公也为衷其事以志胡之先自汴避难徙兰溪明兴徙汤溪之青阳遂定为汤溪人而其后有处士徳仁者能以义让起其家自是世世受经术通显而君父孟都公独不仕君生而颖敏絶世九岁能绩文学使者试而奇之以属博士为弟子时章文懿公懋倡理学东南下帷教授恒数百人孟都公率君纳束脯焉甫试而与其从子大司空拯相甲乙诸生莫敢望君自是业益进号通明儒文懿公老矣其皋比将授君君弟子亦益进遂举于郷试礼部不利归而闻有传王文成公学者君担簦往谒以所得文懿公之学证之王公莫能难也为备宾主礼而别然君退未尝不推王公以笃信其师说故不欲他受而引翼嘘借所为圣道意深矣为举子之十二年而谒吏部选得醴陵令醴陵居棘道民罢徭役吏因而槖君至剔之且令民得更代资力相剂岁当输绢千匹其羡十二悉省罢之持楚政者故别为科以上供称君集父老谕之曰吾有去耳奈何以汝曹媚人竟拒弗应民藉是稍稍蘓而君遂用其间饬学宫崇丽谯诸雉堞坊宇桥道无不赫然一新其明年旱君诅于神以幽明相质责且请代民死遂澍雨岁稔其又明年蝗大饥君请庾榖赈之不待报即发民不厉岁君于邑政一切以辨治闻而所重尤在节义若孝妇之曰丁张者旌其门复之民有母讼子者君感以天性相悔泣归而以慈孝终君令醴陵之六岁荐牒屡上当迁而一日忽移书台使者乞骸骨归士民惊莫知所谓相与攀遮于郭门之外而君竟去不顾迹其槖枵然空也君为人孝诚自天事父母极志物之养殁而柴毁又能为礼郷人化之尝念其先墓遭播迁有湮弗知处者筚路剪棘穷日力以访得一石而洗其文则八世祖季七窆也自是不为若敖馁矣貌温媺于交游中最为和坦所至蔼然春风而稍渉非谊则侃然见色人亦竟莫敢以狎进也因自号曰古愚以见志云君归之仅逾岁而卒为嘉靖辛夘七月一日距其生成化巳亥十一月廿六日春秋五十有三配江氏兰溪之垂冈令族也以笃孝悫共着阃内声君卒而称母诲诸子总齐家枢者又四十二年而以隆庆壬申终距其生成化辛丑寿最髙为九十四岁子四长大临娶张氏次大顺繇贡补太学生次即大雅亦以贡选人髙等得襄阳通判母丧服除补彰徳坐公累谪今官学行政术蔚然有声称娶董氏次大醇今为清浦丞娶龚氏女二适诸生金华徐清兰溪郭尧用孙男十四文明文熈大临出也诸生文辉诸生文耀文冕大顺出也诸生文忠太学生文恕诸生文愈诸生文懋太学生文志文宪大雅出也文谟文学诸生文兆大醇出也塟在青阳之何家桥阴余既巳志之而三复叹曰胡君贤者也乃官不二命齿不下寿则何以瞑哉虽然君殁而玉立者丈夫子四君所知也又四十余年而江孺人以大归见而语曰幸不辱夫子之托是四子也成而三在仕籍矣君所不知者四子之子十有四而将齿籍者又什八也君可瞑矣胡孺人君齐也而又代君终谷而穴是以附书之铭曰
　　
　　为儒而醇为吏而循循不近荣醇不近名称之曰古愚先生
　　
　　永城知县张君暨配赵孺人合塟志铭
　　
　　永城令张君之塟于某也而御史大夫潘公志且铭之矣居十有五年而赵孺人卒其孤汝明将启君之兆而合焉泣谓其子所敬曰母女也而贤是不可冺冺也夫女徳亡専也是又不可以遗我先君惟汝幸得事王先生夫以王先生之言天下莫不知今以若之故而徼惠于一辞以毋冺冺母而起十五年之枯而荣施之即孤死且不朽于是力疾强起属事状并以潘公之志铭而所敬来伏谒固请余故巳悲其意而读之则惊叹曰夫永城令也而何人吾先大夫之所同举于郷者也令曰张君大鲁字子守父教授公武母朱有丈夫子五君其仲也生而敏悟能受诸博士家言巳遂属为文醇鬯有典则当是时家黄浦西而浦东大姓赵翁节者妇曰马媪举仅一女是为赵孺人婉嫕有志操翁内贤之且不欲逺嫁骤见君曰是子材可依也请于教授公馆之然君业为博士弟子又不忍离父母晨以浦西而夕浦东者二载而诸所共束贽膏油之费孺人手裁之矣一旦复谓君何自苦日试两险为吾能得之父母请偕子归教授公素薄而又困儒不能问家人产君治于外而孺人治于内家稍稍起会教授公巳致仕其客日进君与孺人务饬酒浆脯■〈施，飠代方〉之类以待之教授公居恒诧吾取頥指而已不复问酒所自来巳而曰微仲氏谁予适也然君不以养故废读孺人亦不以养故废资君读君用是试輙髙等至辛夘遂成郷荐然计偕上南宫輙报罢中持教授公与母朱丧易戚偕至时人称之君既以儒起家诸昆季所倚不忍析而孺人力佐之以是且数年会有所不能己乃竟析而君第取其瘠者孺人得稍移居近赵翁马媪而赵翁且老无子孺人谋为置贰马媪意难之孺人徐说曰女幸奉二大人遗体然不知女之子何姓女既不获称大人后所为后者异父母孰与夫一父者即异母可饱飨也媪稍悟其贰果举一子赵翁谓孺人曰是儿女所举也吾老矣复为我父之于是夷其第于汝明名之曰汝修而冒张姓孺人之抚爱之过汝明也君既七试七不利乃仰天叹曰命矣夫吾姑借以酬吾志谒选归徳之永城甫二月而冦师尚诏反所攻剽城邑逆奔溃汴宋大震尚诏拥众而南扬言曰吾得凤阳一宗人佐之以定天下既逼永城而宗人以逮锢凤阳者事急叩城请入众窃难曰是不延敌耶君曰使贼得之忧且大趣内之而编吏士授兵立睥睨间使弱者供馈为立束约申赏罚贼环城而攻者十余匝三昼夜不休矢石猬集君褒衣行巡示以整暇贼知不可拔乃解去君散骁悍尾之颇有斩获而贼以逗遛故为大兵所迹立破论功诏赐帑金君乃察夷伤召流散课耕均役民忘其劳亡何有治河中丞之使者至而横恚君简之中以飞语君不辩移疾归永城父老泣留君君笑曰志宁能尽酬耶巳矣孺人迎劳君谓坐南荣择虱何如夜行围城时也君有所进客中馈之事益饬乃自喜谓几希先教授公矣自君之卒而孺人益勤操内秉汝明巳长则颛励汝修于学而汝明之子所敬亦胜学则又齿于汝修俾互师友焉孺人篝灯而课之不夜分不寝也汝修以是取郷荐所敬亦彬彬邑诸生云孺人性絶工巧诸裁剪刺绣奇丽一过目即能之温慈俭勤自少至老如一日君得寿六十有一孺人七十而又五子一即汝明入太学为鸿胪序班娶于陶孙男三长即所敬娶于唐次所藴娶于潘次所效尚幼孙女三适太学生王润刘光祚赵一辛曽孙男女各一尚幼志状之畧云尔余乃言曰师氏反余时守尚书郎闻之其破归徳盖甲者出堂隍中立杀一署郡僚而诸属城皆胆裂矣张君以一书生甫下车鼔不教之民而与之角贼不获进用是遂破败君之功岂浅小哉藉令君不遽罢异时开府西北间何患强敌也张孺人不私其外家有以婉启赵后以慈保赵孤抑何久至也哉故为志而又铭之其辞曰
　　
　　君子谓张也郎而大臣谓赵也妇而丈夫非以其才戡难而智立孤耶其合也生气犹凛凛而不为冢中之枯于戏
　　
　　承徳郎礼部主客司主事浮山梁公暨配杨安人合塟志铭
　　
　　主客公以万厯癸酉卒卒之明年而塟塟而中丞龎公尚鹏志且铭之矣又二年所而子绍绩上书乞录故大王父文康公荫不报滞留京师久之为万厯巳夘公之配张安人复卒其明年二月不佞里居以病谢客而绍绩苴杖来谒请曰是将合我先安人之兆于主客公也敢以不朽请夫主客公之事则龎中丞巳详之虽然公余友也向者尝一会于江都与吴舍人国伦浮白论心者数日而后别当是时公内薄任子不肯就而南憩吴阊出其秇贽故翰林待诏文征仲文君大奇之谓诗书画三絶非子也耶行且无我因尽出其门下知名士与游而公用是名籍籍矣后数年竟以任子得中书舍人一时任子得中书舍人借家声饰驺怒马用安成临汝之胜相髙而公王父文康公以少师居端揆者一纪余皇考骠骑公次摅握阃政公负文武勲阀顾独折节为雅驯而又性好客客至则谈谈久则酒酒半则诗诗成则书书所不尽则画公画出董北苑吴仲主杂得文氏三之一书法会稽若吴兴文氏中上错诗取达意合者人以为有唐风而酒徳尤温洽即丙夜靡倦色谈及国家典故前辈文献纚纚若按谱时画地而筴世务蹙额诉民间癏疚靡所不深味也乃至行酒筹顾误曲风流蔼如矣以故益得士大夫声三事以下咸敬爱之而公繇是稍发舒乃葺故文康公祠墓従三馆得其遗疏并诗文梓之以传公虽居间曹无所表见而其任职强力逾于前后数公诸请诰勅轴虽冗散贫悴者公以次给之毋令胥吏得上下缓急而其再奉使留都若云间所至以文彩照映一方中间入司会试帘以外事有敏办声再用考最及登极恩封母卜自太孺人而赠为太安人张安人亦再封如卜最后满考进礼部主事仍行中书舍人事寻使山东复道吴阊迂百里而过余弇州园握手汍澜久之盖是时别而仅以声闻者二十年矣因相与卜夜弄舟分韵酬唱欢然甚乐也巳而又泫然如初公甚肥而勇于进匕箸然察其舌本涩有若痰闷者归未几果属末疾稍间会所携牡丹数种盛花喜召客饮疾复发遂卒岭南故无牡丹即有所移植亦不花花而不利其主者数矣公弗信也暨公卒而凡再属主其主輙死异哉盖绍绩与公之客张复云公卒之年六十有五张安人少于公一岁故丞相曲江公后也公以读书干家蛊几殆安人兢兢治汤药旦夕吁天请代曰宁无我无夫是无梁氏也公竟起而奉其嫡母郑太夫人生母卜太安人皆以孝闻事塟如礼则安人相之客过公为具咄嗟而办毋论不时盖毋令罍耻则安人司之公每置贰安人輙为酒贺毋使虞于抱衾举一子女安人輙子女之以故公有丈夫子六为贰举者五有女六为贰举者一婚嫁皆名族诸倩中有官御史者盖公之多子女则安人成之安人后公六年卒得寿六十公别号罗浮山人人称之曰浮山其先世名代子女孙曽之详具龎中丞志中铭曰
　　
　　太师赫赫佐昌隆谁其后之主客公主客岳岳司丝纶谁为之内张安人大罗之冈郁累累公率其偶朝太师而室而穴榖则宜
　　
　　承徳郎广西太平府通判王君墓志铭
　　
　　当甲戌之冬仲余以家返仪真别而西治郧与故曹太史大章饮王氏圃王之长而儁者曰太平通判君汝奇不及会而圃傍居人颇能称其好行徳有乡政盖六年而为庚辰之夏仲而王君之三子来谒则君以丙子四月死矣是且塟而介同年苑马卿韩公子允之书与状请曰向者卒卒亡一面然未尝湏臾不自悔不得事公也而巳矣其幸以志铭慰地下而坐有曽将军清者曰吾故尝识王君王君叅闽阃甚贤而才幕府尝嘉之欲荐以郡丞摄治军而会君自得太平去故不果余善韩公与曽将军而臆圃傍居人语乃许之王君之为王自琅琊实与余共始而其别为宋学士禹偁至元为御史中丞关后谪丰城令老焉而遂为丰城之槎溪里人其别复为二而皆称甲至君之大父威商仪真以信义着其地而迪功郎仕继而益廓大之遂复称仪真甲迪功者君父也君少颖敏工属文归省墓丰城补其郡博士弟子巳还仪真例进太学上舍时南海伦公以训为祭酒试君而异之置髙等自是每试輙髙等而其应应天试则北中间尝与名矣会应天尹有所进太学之数屈而君放罢仰天叹曰丈夫乃为三尺棘地困哉且身在何虞官盖七试而就吏部选人复以髙等得闽之都司断事断事不恒隶都司诸曹长皆得委署而君以才故受署独剧尝辨镇东卫将与长乐丞诬狱台使诸曹长益才君时属邑娄阙令而鳬冦充斥君遂出署懐安己署连江君所至増陴浚湟简募士什伍弥缝多设覆郷落间以待冦闻之逡巡遁去而连江之魁曰山菩老释■〈口唐〉■〈口兵〉者虽己遁然不能亡出没君迹其所遣谍诱而缚之幕府下书旌君遂移填和平戍和平故近潮其民易为盗钞君多设条教诱示之使为良而缚其黠前后三十七人咸置之理盖曽将军云幕府所欲荐君者以此而君至太平则假守事太平地絶逺诸属州都结万承全茗他陵思同皆土夷鸷而醟利狡焉思启封疆相寻于戈盾君谓毋恣臆三尺阁女颈不贷女有所部按情实立剖诸酋吏惴惴赴府受约束曰是假守也而真即真守将奈我何君乃以间修功令创马贡议折赋清编册郡人歌之曰天畀使君以苏我人胡不即真然君竟念其父母年且老再移疾乞归幕府台司固留之不得君归而迪功公与母况孺人尚无恙当是时诸弟汝章拜民爵汝彦倅岳汝立监事光禄君偕与踆踆北面上食酒浆诸孙皆相率为共谨郷人谓君家于万石君亡异当繇秩少孙耳诏举异材有司欲以君名上不果而会况孺人卒君痛毁骨立当塟天大雨君号哭扶服行泥中感疾五日而絶距其生正徳丁丑春秋六十君背迪功公之踰年而迪功公亦卒初娶于敖无子继饶孺人举四子朝宠娶刘举孙曰道淳朝宣娶胡举孙曰道润道渊俱太学生朝宜娶饶朝寀娶裴俱邑诸生而俱朗秀有声实朝宠朝宣朝宷来乞余文者也君字荐甫别号劔溪汝奇其讳邑之西四十里岳家山其墓铭曰县官不女格而夭女容何必减黄次公虽然循吏岭右栁栁州风六十死孝郎中建同椿兮蘐兮髙朗令终棣蕚丛丛芝兰芃芃畴俪女丰其即安而宫
　　
　　文林郎宁陵知县秦君墓志铭
　　
　　王子曰余盖读宁陵令状三太息焉夫士居平占毕家塾中目不有身外事而一旦廷诤逆乳虎怒以冀脱其亲于死彼固知有亲而己垂死而脱之乃垂脱而竟不免于死何也则天也明格非得进士不成宦宁陵令之在公交车也其气豪视进士将取诸槖而竟尼之至俯首而就选人格彼岂以一令沾沾诚有所感慨于法吏思欲矫而用焉甫为令而即称良甫为良而即夺之以死何也则又天也天之欲笃人材易易耳顾独于宁陵令若甚难者又何也宁陵令者秦君沾也秦之为秦自学士观塟于锡山下其处者望于锡而其别望于华亭于上海于昆山上海之秦世业农居九团镇逺祖曰知微而宗人裕伯以才畧闻髙皇帝手书征之为翰林待制自是在上海者盖重知微之子曰大成又五传而为君父闲云公奎娶于王卒亡子再娶复为王而举二子君其仲也生而颀晳疎眉目少长颖敏端重儒步详视有大人度故詹事陆公深骤见异之谓闲云公是子也必亢而宗君年十二而闲云公负侠躁为义念多忤且及祸俾君依昆山之族兄东城氏以居遂大肆力问学属文矫劲有气力居恒谓文不根理胡以文学不能治心胡以学而其隃舞勺补博士弟子试輙嶷然前列矣闲云公亦来称昆山人而昆之宗狡阴中以法展转成大狱狱益急君投谍诉御史御史巳有所入怒君趣大杖格之十五君挺立侃侃缕辨不少挫御史不能君何摈之出而召郡狱吏移闲云公深狱且为日置之死君度事巳急则伺吏且入府探衵衣得病状而闲云公姓名在焉君拳之蹴之与俱入哭白太守曰父中雠非法也而今又不死法而死吏意将快雠何太守问而怜之入为君谢御史稍露其寃得移轻狱久之君复白于决狱使者已解而闲云公病困死矣君痛甚欲从死不得骨立而治丧满三载复补博士弟子君自父狱起逮丧首尾七载家与书俱且废而其试有司益利名日益髙下帷讲诵诸生束修足以养母王矣寻举郷试明年下第归君之娄下第则以文太奇故而是时相国华亭公故与君有连叹曰奈何猥以三百人前此子也使人谓君毋恋此占毕幸为我就一官吾能任之君谢不敢盖华亭公致其事之数年而君始逡巡选人其令为闽之徳化时民久中倭多流徙君至则首核戸册均徭税毋使势奸得籍窟而其治秋赋一以诚号之民输赋恐后且谓不及君受力后谁为寛我者而君于积谷训士缮陴不为一切苟简以徼口誉学宫僻且毁久矣师生无所于肄止意君必且新之而疑其眘于兴难发言君乃慨然召邑豪长者谕之故为捐奉先之豪长者争自奋仅踰岁而学徙于吉壤巨丽倍昔君宦声方隆隆起而母王以疾闻君忧之甚即日解印绶移文两台乞休两台意惜之不即许而讣至矣君归毁痛几灭性丧塟以礼服除复就选人得今宁陵宁陵故汴宋间饶邑也以媚事令得一假色为幸君乃前立束曰非公务而入邑门者以非时请面者毋论尺缕升粟三木嚢女自是竟令任毋私谒而邑有大盗剽攻掘冡得富人尸以要其家弗遂则磔而暴之野更两令不能得公授方畧立捕僇之一时翕然称神明君既以材谞获上下心而独屯田佥事某者阴风君为公敛馈君谓人曰令不识敛亦不识馈竟不应而睢阳卫来欲侵邑民地君恚曰蕞尔邑而令卫共之且吾民讵堪受老兵役把耒耶移书辨于上咸直君而独佥事某以衘故两持之君邑邑不乐俄得疾犹理事如平时后先所遇他务理剖立断独至狱而重持之不己曰向者吾父之狱起吾仰视堂上人以为人耶而狼虎国家奈何以民命付狼虎为今吾坐堂上庸讵知堂下之不狼虎我也且我一忮萌而其家已哭矣以故君所至负严明声而不残君病之踰月而卒不起始君之去徳化也蹩蹩徒步郭门徳化士大夫吏民哭而送之填道归与其长者谋尸君而祝之及其去宁陵戢一棺广栁车其士大夫吏民哭填道有加归而与其长者谋则屋巳栋矣且合而祠诸台矣王子曰吾见夫令而拜尺一召者以京朝官行者则道哭生祀有之未闻以施丧归者也即丧归有之未闻以施逝者也有之自秦君始可以观秦君矣且夫君不能得之天乃能得之二邑人夫状君者君子伯寅也伯寅又言君倜傥急人难逾于己其在公交车时所排解重于当路而不责报闲云公卒推其业悉以让其伯子筠峰君又尝念食于东城氏而亡后也捐槖塟之且祔诸家庙云君于学好象山阳明二先生于文好庄周左氏司马迁于政术好陆贽夫士有此三好而未覩厥诣也惜哉君字光甫改字起仁最后字君甫别号曰恒山最后号观恒道人娶于张为兴业令诏女子男三伯洪娶龚冲女继娶邬之章女伯寅娶詹事府録事王定鼎女俱博士弟子仲黙娶诸生顾允焘女女二适诸生王泰亨太学生潘允升孙男一徳茂为伯洪出君卒以万厯戊寅六月十二日距其生正徳己夘得年六十塟以戊辰某月邑三十保宇字之新阡铭曰再为令而称良能使其人尸而颂诸以为达则不足以为不达则有余
　　
　　从兄詹事府主簿振庵府君暨配虞孺人合葬志铭
　　
　　余兄詹簿君之卒也盖后虞孺人九岁云而孺人未克塟也其孤一夔苴杖而拜且哭曰向者谋塟母而不得之先君子之命兹者得之先君子之治命曰其改卜壤于是改卜壤兆而治外柙且有日矣敢以二逝者之不朽请呜呼余兄有大人志而弗及逞余嫂有妇徳而弗及阐则余小子隠怛焉昔余王父之献司马绩也法当得任子以属君父父固辞曰癖佚不能事君长君以嫡孙受之九岁入太学自君之少时则用强有力闻能驭恶囓马驰回中陿道骨腾肉飞观者辟易未几折节读书为文日数纸居恒谓丈夫当自致青云奈何藉父兄得官即冠而沐■〈犭矦〉宁不愧耶而竟以文过奇故十上秋试輙不利最后始强就选人拜南京詹事府主簿詹簿居假而资清贵亡公谪可以坐取金紫公顾不乐也会倭大入江以东所至糜烂公乃再上书极诋诸用事者养冦状请得改戎弁分大司马一余皇任必手馘酋首鲸波间诸公阳壮君而迂之行留部试君颇不雠君念且见废与礼部郎沈君相约构大药黄金可立就而又不雠遂弃其官归当是时君父静庵先生与龚孺人方东西走避倭不暇问产而君计所受产为腴田二千畆悉以上之官佐军兴费两台交旌之而君父意大窘会予之先君子方在事乃走谋以解居恒谓君有官而故失之吾老矣忍死以待一命之褒而乃尔寂寂虽不尽露于君君亦微觉之益怏怏不乐会君父母相继老寿死君既塟乃叹曰丈夫身自有耳吾欲以七寸管博一公交车名不得及欲以重吾父母不得受大父所予官欲自见以少报大父不得属盗鼎沸吹箫子往往万戸侯而老我所读书欲觅少武功爵不得沈郎诡吾且冲举而垆间一刀匕不得竟安用此身为于是益薄先业田宅苑沼花木声伎之属皆漫为不訾省而性伉直轻树矛戟笔札间黠族重起狱相窘以是益大困君不喜衣绮丽其食或起面饼麦饭冷淘至斗许要以取足而已为古文辞捉笔輙就矻矻有气骨然不甚好之其好独围碁相马以是终其身君讳世徳字求美始署其室曰绍堂凡数更而最后复曰振庵盖深寓意焉呜呼君所谓有大人志而弗及逞者也孺人虞姓讳某字顺卿虞与王族抗甲而王父少叅公与余王父同年相善因以字君孺人婉嫕修内行其于经史子说诸家靡不晓尤闲女红中馈之事君既刚矫自好孺人善调之能因事为功尤能得舅姑意和声色而荐之所接遇妯娌姊姒及所不悦于君见孺人则解曰吾不难龁此子独奈贤妇何其弱者曰吾幸而遘孺人安敢复修君怨也臧获大小即为君所劳苦得孺人一言曰吾再愿为孺人死而何劳苦计为盖终孺人身君寡内外郄己孺人用冢妇承家秉岁时义庄墓祭合飨牷腯浆旨性好施予即槖恒枵然而王之族所匄亡弗遂者虞之族亡弗润者以至尺帛斗粟三尺之童取之若寄帑或不给则脱簮珥质库继之矣日者君尝叹咤语余妻亡而后知有妻也天乎天乎此所谓有妇徳而弗及阐者也盖君之亡以万厯戊寅寿七十孺人亡以隆庆己己寿六十一而生皆以正徳己已子一曰一夔太学生娶张氏广平令擢秀女孙男一缨孙女二长适顾大庆余尚幼一夔有才性自具状草累数千言且读且酸鼻弗忍竟乃稍衷其溢而志之仍铭之铭曰
　　
　　抱德以潜女则宜含志以殁男之悲夔状余铭毋朽之以慰九幽则汝夔
　　
　　例授指挥佥事一川于君墓志铭
　　
　　盖金坛多贵族于为甲而于有郡丞公本者死国事世世祀檇李遂复以义称弟处士闰凡三传而为契玄公镒由郷荐释褐令万载以卒善谈名理着中说成一家言契玄公有丈夫子七皆材而独器其第五子一川君曰是儿类我当尽以箧中书授之而君果用明经补博士弟子工制科业有声称进补太学上舍然数试輙不利诸子中伯为御史中丞能赠契玄公及公父如其官仲有子拜侍御史封亦如之余皆仕州邑要职而君独困公交车久不得意然能授奇筴干获傍拓舎畆与千戸侯埒会大司马以军兴法勒所部入粟补官君粟满千石得指挥佥事服金紫出入张盖骑从甚都人或以为中丞也者而辟之既乃谓曰第五何必减骠骑竟骠骑耶君尚意縁此杖一策南埽倭北守边陲而寻知其名假之因稍稍厌勌不复好而顾愈好客客过即呼酒酒必令醉飞筹益笾烛跋斗阑而罍不聴耻缨舄交道与粉黛错君周还其间秩如也当君倾意食客时客亦自意极以为必报君而语鲜雠乃至中有叛而他客者君若不闻也顾又好施予尝积责券金至干度不能偿则焚之邻人丁济者老而贫君赡遗至数四亡倦其人亦视君以为囷廪不啻也属岁侵君大出藏镪粟衣食其里棺死者邑上之台台为树表曰尚义又当城邑而君所任板筑十之五君虽用奇筴起家操母权然阔畧不把筭而又以急义故中落意豁如也踰艾尚未有子则顾影自语曰如乃公伟而独者耶巳举今太学生秉有文试不利则又自语曰如乃公之子才而终不利者耶盖君长身阔膺方頥丰背人望之以为福徳人即所树负亦尔其生也弘治庚申至万厯已夘而卒得八十娶于范亡子举一女适太学生虞立道贰蔡举一子二女子即秉娶王氏推官纳言女女二长适诸生王维坦次适戸科给事中史继辰张云南祥鸢之状云尔吾闻之君故泛食客然其所推贤必天下长者白下则邹祭酒守益蔡侍郎汝楠里居则王给事煜马司业一龙皆与君善以故君跌宕膏腴间无染态所谓従子侍御者名业与余同年友固不辞秉之请而为之志若铭其辞曰
　　
　　朱其门垩其室儒其腹武其饰游侠其节长者其德八十考终以即真宅将无蝉蜕纨袴而蚁观货殖者耶
　　
　　弇州续稿巻一百三
　　
　　●钦定四库全书
　　
　　弇州续稿巻一百四
　　
　　（明）王世贞 撰
　　
　　○文部
　　
　　△墓志铭
　　
　　迪功郎嘉兴丞竹淇顾君暨元配钱孺人合塟志铭
　　
　　通之顾自盂城徙曰福二者五传而至菊泉公某任侠起赀雄里中有三子而少最良曰滋阳公譿以文行廪学官芥视一第竟不获晩而膺贡入太学得饶之余干簿以殁娶于保有子而良曰嘉兴君讳希颜字学儒小时龎阙不妄嬉笑余干公口授之书輙诵稍长工属文补博士弟子余干君为择配而得良于钱委禽焉是为钱儒人君之治博士家言有声然不能趣绳尺而以受家秉余干公时病读乃叹曰使我俛首持一经待鞭棰我有所不能且与天下之豪贤长者游以间道取科第乎遂入赀补上舎复有声第其试应天輙不利而又乆之余干公用好客喜施予不能问家故至为余干而累贷进千余金余干公忧之甚谓君曰籍责进者麕而集簿室簿不能以蕞尔吏民馁之将柰何君曰无忧也归与钱孺人谋悉箧中装簮珥衫珩之属鬻之不继则转贷其亲知故人以偿进所急几大半余干公既用自寛而复恠之曰儿何渠能却劵己得其状曰吾弗如也今而后免吏诛矣君虽已寛余干公忧而槖日益匮又当偿其亲知故人钱孺人曰无忧也吾与君姑相长为俭勤家亦竟起钱孺人为君举数子皆不育而最后乃举今邑诸生良驭意犹少之曰歌螽斯者何人哉于是谋为君博选媵既媵而抚之其长者若弟而幼者若女寻余干君用老且劬瘁卒官君号泣昼夜驰而奔讣至则以丧归所繇大江■〈风贝〉暴起舟佹覆君抱棺哭曰天乎请得以不孝躯代而施鱼鳖则可柰何忍于吾亲之蜕且哭且抟颡俄■〈风贝〉止舟济当是时舟中人皆股掉不能支则相率归君孝感而君归治丧毁瘠骨立钱孺人复佐之相长而为礼盖又二岁而钱儒人寝瘵剧时君犹在苫不室也良驭甫七龄姢秀而颖孺人为稽颡保孺人而属曰以此儿累姑又谓君强为善福不君诳遂卒当是时君自上舎升吏部选人而念保孺人己老寻有所续亦称钱孺人弱不任负忽忽不欲出保儒人从容谓曰丈夫宜以时建树耳每念而父晩不能竟一官令人郁郁奈何复效之君强就吏部铨得宁阳丞宁阳故近家而君之丞未几忽心动乃以间归卂保孺人果病剧母子相持泣甚悲己甚欢也君虽委身聴医觋竟不能起保儒人以至大故一恸几絶遂得疾者三岁而后痊乡人怜之为赋孝亷之篇而君服除补嘉兴嘉兴东南沃邑赋额繁其民勇私赇而怯公输君至则争以其私帑谒曰例也君叱曰去之谁为若例屈指岁三之日以次第输曰此县官例也违者輙抶之虽贵豪无所贷其民廪廪相戒如君约而君以近家故即米絮酝瀡之类亡不自家取者邑人见江北赍舫至輙惊曰昔者槖而去今乃槖而来耶邑赋登逾于傍邑娄获旌且迁而会苦吏■〈谷丸〉故属疾使使呼良驭未至疾既革谓其继钱孺人曰良驭也才若可依而老也指诸媵与他子女曰微吾故妇力谁与有此吾问故妇所徃偕矣欷歔者乆之而逝君逝以万厯戊寅距其生嘉靖丁亥得年五十有二尝治斋所竹环之清流袭其外因自号曰竹淇钱孺人先君十五年卒得年仅三十五有男子七人良骥夭良驭娶四川左布政使袁公随女良骊娶太学生龚维干女良騄聘番禺丞冯立女媵陈出也良金聘贡士葛址女继钱孺人出也良知聘太学生钱崇孝子余遗腹子一尚幼媵时出也女二长适马承烈次许字太学任子陈遇孙男三长承瑞聘诸生马承勲女次瑞鳯瑞芝皆幼孙女一许字王从谨君卒之又三年而始塟袁公既状其事乃叹曰贤哉顾君夫岂唯顾君盖世世好行徳焉然其始不获以一命显余干君稍显而弗获终簿君又稍显而弗获终丞譬之千斛之庾其舒积不过升斗何以遽已耶乃钱孺人则又修妇仪克妇怨而夭更甚也天道所由晦矣谓良驭必请志铭王先生以慰之王先生者其友也良驭既致请余故竒其材而以袁公谊不克辞则谓良驭而不欲终显顾耶且令吾子材诸仲叔复繁起孰非而父与而母贻也天道逺以为晦然哉铭曰
　　
　　汝勤于外而以瘁死汝妇勤于内而以瘵死爱者怜其弗究报而知者归其报于多男子噫江之北土厚而风淳汝偕汝俪以栖汝真谁与铭之江南之人兮
　　
　　文林郎知何南汝寜府光州商城县事芷阳沈君墓志铭
　　
　　万厯十年壬午秋七月而沈君之父封工部公卒明年癸未小祥之又三月而始成塟塟之一日而君忽暴中风仆于茔盖戚毁之极而重以劳遂灭性也于是君有四弟五丈夫子其处者号之嘘之其任行者狂走而问医药不及则又狂走于梓人得美材焉以治君后事而君之最少季工部君仰天哭曰天乎遂夺我伯氏哉则又曰吾曹不肖忝为先公子而伯氏遂得趣侍公地下蓐蝼蚁也夫我乃不能且夫伯氏之死死孝也明年与其孤某塟君于某所而又仰天哭曰伯氏二十一年而荐于乡四十三而始成进士仅一为令四十八而以先公讣归四十九而弃我于乎是何成之晩而夺之速也于是手草君事状以属余而俾余为之志其墓君初讳令闻后改孚闻字贞孺尝自号翼亭后亦更号芷阳其先为吴江之名族至王父■〈启，山代口〉仕为湖广按察副使以材守着声仲子讳理出后于仲大父岱取黄安人而生君后以工部君贵封如其官有文学风槩善谈论而不废为长者君甫三岁而封公授之书俾黙志之则己得五百余字稍长强记工属文下笔輙就尝受易于张某先生能抉其秘以故遂用易魁诸生为第三人而其于礼部试輙报罢然君之修治经术与制举业益勤当按察公之卒而里中无赖子构君子有司数起狱相窘君能不废业而因以习城旦家言且晳于公府情事既成进士刻登科录当以生齿闻而君具实数或谓减不过三岁而可以预馆选即毋选而更五岁以当给事御史选毋害也且今诸进士谁为不讳齿者君曰甫仕而遽欺吾君可乎于是君之齿在百人后而列第四人不顾也其为令得光州之商城商城虽山邑而独当淮蔡江黄之会奸民相聚而薮以椎剽相雄髙君痛以法裁之下令曰盗集而十里之内不合围者皆抵罪里中恶少年为非而不觉察者罪如之有犯亡所纵舍咸惴惴相戒而邑大豪多入赀司农少府假衣冠文其贱令之官輙相率投谒通姓名而重其币岁时刲羊豕射虎豹麋鹿雉兔之类以献稍熟则为具张乐蕲令过而觞焉其又熟则狎令而借其威福以役使弱小令中悔之则己尽得令长短有所挟持度不聴不己君至预约束典谒一刺之外有以他物入者榜至百客入见伏谒戚施唯唯而退（阙）外不敢再致辞君又能察伺豪过失即燕处恐（阙）若置一令小民鼓腹而逰豪门亡所逊邑既逺（阙）鲜约束隶卒之藉名于官者一而私籍者十有（阙）摄则麕聚而徃蚕食徧于邻里君一日而汰者六百人下令曰被汰而入令庭者必戍其入丞尉庭者如之且谓羣吏彼隶一而十之民十其害使若为所欲为即十令也必戍不贷汝于是吏洗手而奉三尺令庭鸟雀下矣赋额故九等而其最上上者徃徃数姓为一户人自户者虽富而亦下中之君悉令人自户而后第其家为赋等以故无弗均征输者例先易而后难君于难者急之易者缓之必如限而后已民悦服亡所规上下其赋遂起为河南诸郡邑冠司计大吏取而式之当事者希权相意行丈田令于天下州邑檄至君独持不可曰令为民不胜赋使我多取饶而寡取瘠瘠者多赋额必减减乃徳意也今不能寡瘠者而但多饶者以取盈而奉好利之孔且夫令不能废百务而寸寸度之贵势之为强而奸猾之为巧胥吏于中市焉弊且饶寡而瘠多何丈田为不得己俱勒从旧贯稍平其太■〈谷丸〉者以故商城之田与赋独不溢令别以他治状旌独不得旌丈田而君行意自若无所悔始君之在公交车而习城旦言傍及吏弊其为令若承蜩掇之而已生而善治生则凢所稽考库庾出纳便益教民蓄水灌田种菓芋其洼者植菱芡莲藕之属一如其为农事暇则考课博士诸生经术文谊不倦一如其诲子弟事而其民亦戴之如父母诸生奉之若明师至两大试娄中选如岩邑君亦两奉檄分校所得皆知名士前后治商城可四岁余荐剡娄腾上尚书尺一且下而已忧归矣君性孝友赠公虽甚爱君而御之严有过犹赐讉责恂恂受之其待诸弟抚其存者而恤其死者最少季则为工部君君之举于乡工部君犹未生而后同赐第盖所师友于君不浅云慷慨好行义食酒至斗余酒后耳热意气豪举无前而晩节温然自克使人欲倾家酿予与君托姻娅乆即所闻始而乡人之善之者十五然不能尽得志于月旦既而善之者十九又既而亡弗善之矣迨君卒而咨嗟涕洟以为君不死其为万石太丘无难也嗟乎以君之才而屈于年其可纪者仅一令而已虽然王涣不亦一洛阳令耶而乐府至于今歌之不衰安知商城之不祠君而其能言者不被之乐府也又安知百世之后其不以予志铭而称君若洛阳令也君始娶闵继娶黄皆先卒又继娶顾子五长同寅侧室李出娶钱次同生侧室翁出聘周次同己侧室吴出聘顾次同壬侧室王出聘周次同阳亦翁出聘陶女三长闵出归举人王士骐予子也次侧室李出适诸生顾谦服次侧室平出未字诸嫁娶及字者皆名族其所著周易日杪十一巻行于世其铭曰
　　
　　士有百屈而仅一伸其伸之几何乃能使诵者宛然其若新岂所谓死而不亡者寿没而不能忘者君子之仁也耶
　　
　　枣强丞赠文林郎元城令东丘万君墓志铭
　　
　　万之先世以武显也自其始祖杰繇大同归中山王显名太原下为壮士然不获有官称子锺从文皇北征以获级功进总旗子寜再以获级进百户子瑛徙籍偏头再以获级进副千户子祯再以获级进正千户子亿用千户为郭都督司中军奋击破敌遂进指挥佥事守备应州自总旗至守备公凢五辈五积功而始世世为指挥守备公有四子长曰山仲即公也公讳岩字民瞻母曰刘恭人少而沈黙于诸兄弟中独不为声酒六博之好毎之塾师所见授经者輙徘徊不忍舍守备公贤其意遣之塾公遂之塾日读书伊吾至乙夜不能得数行然益自刻励亡间昕夕寒暑矣尝读豳风而思之至夜分叹曰王业之所由兴其在勤民哉意若有豁然者遂纵笔为文辞滚滚不休而其所受书輙诵竟以精洽名弱冠试学使者为诸生第一廪于庠乡试不利归而读书西山佛庐始得开元诸名家诗独于少陵氏有深契曰此吾师也乃复为诗有佳语书壁壁为满明年以选贡入太学太学诸生窃少之而马文简公汝骥顾独奇其文试輙首列以是有声称诸生间其识诣亦益进公既负其奇谓科第可芥取而独困于乡试至再三乃太息曰吾亦自疑之然吾小试利者何也得非命耶于是谒吏部选为枣强丞枣强故雄县然其民顽悍大豪任武断而中豪以下好修睚眦博徒讼师纵横衢野吏急之则构飞语相中伤亡不自危者公颇用钩巨术得其隠巳而时有所纵舍曰勉之三尺不贷若矣以故咸摄公相戒莫敢犯项御史者欲有所逮豪跳弗得以属公公诇知其处窘夜归公公阳惊曰毋所事若也豪意益寛居数日复呼之乃以昼见公縳而送御史大奇之会有坐法当死者狱具而毙郡王丞妄意公有所主摄其家属簿公置对公据法辨王丞恚遂欲阑入公罪公立而振衣曰累当死而死耳并死执法者何也且死不必污公挺刅请触阶死王丞掩耳起走诉项御史御史谓万亷吏必不至枉杀人何相煎为王丞愧谢乃已而公娄拜诸台奬摄邑篆可二载所一切治办暇则延礼诸儒生讲说经义彬彬矣以继母任恭人忧归始获侍守备公养其疾病丧葬忧毁踰礼人人称之公既除服或谓且复仕公笑曰仕贵行志耳今己束于格矣何行志为而会其伯兄山袭人复谓公将种也不为丞将为指挥乎公又笑曰吾生困铅椠乆矣安能复把三寻矛与诸弁伍也诛茅构一亭于东山扁曰栖云又慕陶彭泽之为人种菊东篱下浊酒自放间为诗语曰今古皆吾有谁云处士穷又曰虽当尧舜世巢许亦硁然其寄寓潇洒视人间世泊如也第家北边匃奴白羽蠭午监司守臣急延公问计公至则画地形望敌气谈说要害中窽诸老将莫及又尝驰骑峻坂下深谷若飞挽强命中少壮莫敢角而公时时读史传至忠孝节义事与兴衰得失之际未尝不感激用壮泣涕数行下人始知公有文武才虽以时消息其志固卓诡不易测也公有子曰文明以易成进士隶事刑部念公且老欲归养公力止之授南阳令谋欲奉公与偕公不可曰禄薄毋溷汝朝夕汝食亷吾立稿东山不憾也亡何公骤中风一夕卒得年六十九始娶于杨为千户培女先卒继娶陈则千户璧女后公四年卒丈夫子二长即文明陈出也补元城令考最赠公如其官陈为太孺人娶杨氏封孺人次世明聘张继先女侧室薄出也女二长适千戸黄云龙次适诸生常守中陈出也孙男二时孚以指挥优给聘守备苏来后邦孚尚幼始余按察山西与场事得一巻异之以示御史今中丞饶公饶公曰是国器也其取进士若反掌既启而知其为文明也文明将以明年（阙）月（阙）日葬公于祖茔既手辑公之遗诗词三巻而藏之复衘哀次事状凡数千言走二苍头■〈敝〉■〈敝〉氷雪四千里而以志铭请呜呼余不识公以公之子而识公可也铭曰
　　
　　惟万之先繇武功竞诗书业就与介胄并父老而丞子少而令丞生有涯令贵未竟姑安若宫有贲来命
　　
　　赠奉政大夫春山乔公暨配封太冝人储氏墓志铭
　　
　　王子曰余后先读乔公与储太宜人状而慨之曷慨乎慨夫侠节者之不易见也侠者之为行也振施而不责报先人后已然徃徃背公树私之谊成即县官有缓急未能得其丝毫之力以至女子之为节有捐胫毁质以殉逝者然未有能毕逝者之志也夫此二端者皆自成其名者也独乔公之为侠与太宜人之为节则不然始乔公之少而就外塾能读书属文奕奕有隽气识者以为能得文士之用而已所严事父竹溪公委曲谐指为凿沼裒石藩卉竹以左右耳目之娱又尝北出至清源而心动疾驰归归而竹溪翁病病得之忆公骤见公愈以为笃孝长者而已其治生裕于竹溪翁又能延明师诲其子以为善理家秉闲父规人而已及其游太学以材器见奇大司成马先生汝骥又能慷慨赴急不寝然诺车辙迹相踵于席门至相指倾曰若名士何以不识乔君耶而君还里又尝捐腴田二顷余佐里中役建义塾以收不能束修者树义塜以归不能保骨者乃稍稍用侠闻然公犹秘之寻倭冦暴入杀掠所调募若处之筅齐之矛北地之弓百越之镖遇伏輙披靡解散公乃为议曰是夫也技岂尽出冦下哉以不习土险故夫习土险则必藉土人而是时蔡中丞克亷日夜忧念亡所出闻公议而异之以属翁叅政大立方守亷召公覆筴咸合乃稍试公以海塘外濠公与其役夫最下者分功畚锸间濠立就于是牒下公募土人团练公大出其私槖得骁勇且千掎角破贼斩卤过当又为竒兵断洼口以危之贼遂遁幕府上功簿大司马为论奏予冠带俾越选人格受官且再赐金帛而忌者起矣公自以一介为万乗知感慨益治兵自如而后守黎遵训檄公城川沙诸任版筑多中下豪公抶其失职者不少借自是谤讟日甚至闻于御史起狱窘公公忿恨不肯置对病三日而卒当公卒时凡五子独其伯木学已成而诸叔季尚幼是时竹溪公已老太冝人不忍于公死欲从死念死而上负竹溪公下负诸子何乃不死太冝人之姓储储亦邑着族也其父筠母金父筠之归太冝人于公也实自择之太冝人少婉静其始事竹溪公与姑丘也属性严毋可当意者顾独当太冝人公好学已又好宾游诸浆酒脯胣饼果之类太冝人咸任之不露声而办为公置侧室二抚之均于已曰公接也已举子二女一字之均于已子曰公体也以故公殁而竹溪公怡然而若有子也诸为子者肃然而若有父也乆之木成进士守安吉州太冝人来就养岁余輙思归安吉守泣请留不可曰若祖乃父勤思种徳以有汝乃不汝享我何心独汝享且我归为汝治家以安汝官盖又乆之而安吉守迁潞安同守考最赠公为大夫而太冝人如其阶且加太焉亲捧诰堂下太冝人始色喜口凡若父所未竟者若竟之吾死可以报地下矣于是同守泣复请留太冝人正色曰汝骤猎天子恩而骤负之可乎同守乃还治又二岁许而擢佥河南宪星夜驰归觐而太冝人感疾卒矣嗟夫乔公不惮弃其身从里中少年犯首熖之冦而挫之此其志虽欲以自见然离去室家友朋之好而精欲致之于天子夫岂俯仰资功名者太冝人外行不尽见然其敬事慈育恩施先族亲慰抚深臧获乡之人类言之且公乍没而佥宪未成进士时乔氏之门第不改色产不少挫可想已吾故曰乔公之为侠而太冝人之为节非世所皮相侠节者也公讳镗字子声别号春山其先为宋枢宻执中者居新安元季而子才课鹾上海遂为上海人六传而为晟即公父竹溪公也其卒以嘉靖丁巳距其生正徳戊辰寿五十太冝人卒以万厯丁丑距其生正徳丁未寿六十七丈夫子五长即木娶周蚤卒赠冝人次术先冝人卒娶潘太学元孝女次本太学生娶沈故广信守阳女俱太冝人出也次楠娶王次桢娶周俱邑诸生侧室周出也女三长适徐待次适倪邦化亦宜人出也次适唐继宗侧室薛出也孙男十一长拱辰太学生娶潘（阙）女继林都諌景旸女次拱宿娶陈乡进士寿荣女次拱玄娶王次拱璧聘陆都察院都事郯女次拱奎聘唐次拱斗次拱翼聘金余尚幼孙女二长适邑诸生王时行次适陈治年盖乔公葬而处士诸侨状之故奉化令徐君献忠志之矣其以太宜人合则都谏公复状之而王子复志之从佥宪公之请也乃又为铭曰气所欲摅郁为虹光志所欲酎冽为冰霜兹惟乔公与储宜人之藏
  </div>
  <div class="pagination">
   <a href="弇州续稿_page135.html">
    上一页
   </a>
   <span>
    ...
   </span>
   <a href="弇州续稿_page131.html">
    131
   </a>
   <a href="弇州续稿_page132.html">
    132
   </a>
   <a href="弇州续稿_page133.html">
    133
   </a>
   <a href="弇州续稿_page134.html">
    134
   </a>
   <a href="弇州续稿_page135.html">
    135
   </a>
   <span class="current-page">
    136
   </span>
   <a href="弇州续稿_page137.html">
    137
   </a>
   <a href="弇州续稿_page138.html">
    138
   </a>
   <a href="弇州续稿_page139.html">
    139
   </a>
   <a href="弇州续稿_page140.html">
    140
   </a>
   <a href="弇州续稿_page141.html">
    141
   </a>
   <span>
    ...
   </span>
   <a href="弇州续稿_page137.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
