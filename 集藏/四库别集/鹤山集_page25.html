<!DOCTYPE html>
<html>
 <head>
  <meta charset="utf-8"/>
  <title>
   鹤山集 - 第 25 页/共 63 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   鹤山集 - 第 25 页/共 63 页
  </h1>
  <div class="content">
   资州新创贡院记
　　古今未有遗民而可以共治者是故先王立为司徒教之以德行道艺而兴其贤能乡老大夫以礼礼賔之向为万民也今合众而尊异之众賔之席皆弗属焉厥明献其书则王再拜而后受与祖庙之宝物偕藏于天府其重也盖若此自科目设而教法浸坏虽二汉近古此意间有存者迄魏晋隋唐则事益逺于古舒元舆所谓试之日士擕脂烛餐器分坐于寒庑冷地唐虞辟门三代贡士未有若是慢易者相承以至于今未之有改虽然是固因时之制不得已也顾独不可捄其甚而益其所未备者乎资于西南为文物郡由汉杨王以后代有显人垂诸万世而修名贞节尤莫盛于国朝迨百年而来亚礼部冠大庭擢鼎甲首全蜀者项背相望由宰臣法从寺监郎秩班班可考资之文物于是为蜀称首然攷其贡士之宫则未之有也寓试于报恩佛舍弗便则合郡县庠而棘焉犹病其褊也庆元初分漕司贡额于诸郡资之贡二十有一人至是增为三十有二士舍是亡他途也则就试者因以倍于昔盖不下五千人而仅入出于一门既未免有壅阏躏籍之虞幸而得入负笈而冀少纾焉则伥伥然靡所止戾编苇架竹犹未足以容也有徙就于楼居者焉则危栈腐梁上下填牣廪乎压覆是惧投卷之庑衣冠曵娄校艺之馆组绂委顿封録之所嚣隘近市导水之沟污秽杂袭士生一世居广居而立正位其所存何如也今若此殆所谓唐虞三代不若是慢易者乎今崇庆守杨侯某故绍兴戎监某之孙也方怀绂里居慨然曰我祖父捐田千畆于学以资公养所以望于乡之士者不为薄矣今登进贤能之所而茍焉弗称盍即其地思所以拓之者草图练日虑材鸠庸而为士者翕翕以应县庠之西北为民僦居请庚之得方七十六丈有奇石墙环缭三门彪列四庑昈分攀龙附凤二堂屹于左右中为三术以直达郡县庠修畅而靓深至于有司之直胥史之舍悉増其旧直中门为亭南向以发舒文明之气士游其间庶几绰乎有容不复如前日之填然几防其所甚重者矣经始于嘉定二年春正月汔其年之冬十一月新筑凡五百四十楹诸费为钱一千四百四十万有奇郡守眉山吕君涧赞其成教授潼川王君晞鸿以杨侯赴镇代其劳盘石令王君子克率外三邑缗钱以助制置司机宜郡人赵君希濬以前三歳举人尝输金于州也至是白其长出所输以给用度州之士各繈属不絶役成复具以颠末属余为记余毎叹古道沦夷上漫于求贤下茍于应令上下相与以薄而俗益不古若自庆厯崇儒诏州县各立学官而士始知劝学承平日乆列郡各有贡院修屋坏除位置有所若知所以重其事者矣顾犹未能骤改其所谓慢也且朝廷设科将以搜实材崇正学为斯世用也今或者往往以浅陋得例持衡无用之文为取才之的士茍于得者亦随其程度而为之应幸而得之则又将其今日之所以取于人者取人率是相寻其流益降充而为公为卿皆此其选其本若是则其所成就盖可类推其间亦岂无鸿生硕儒由斯以进者然自非豪杰之士暸然乎义利之分其能不为所溺者鲜矣尝试使今之校士者参诸古人之所以取惟正学之尚而不必泥科臼以防陈腐之文今之充赋者思古人之所以进务正学以言而不必曲程度以循有司之陋则今日取士之制借曰不皆出诸此而吾所以自立者未尝一日而离乎此言寡尤行寡悔禄在其中矣在云者非必役役于干禄也修其天爵而人爵从之从之云者非必区区于要禄也夫如是不惟得之有道士之闻风者且将日改月化惟本之趋视夫词华之工科级之盛者且将有所不屑也推之以用世况背不义而富且贵乎顾余不佞何足以预闻乎此因士之请之力书此以遗之将冀偕事斯语求为君子之归母俾世儒以科目相诟病也
　　鹤山集卷三十八
　　钦定四库全书
　　鹤山集卷三十九　　　　宋　魏了翁　撰记
　　中江县灵感庙神墓记
　　凡宇宙之间气之至而伸者为神反而归者为鬼其在人焉则阳魂为神阴魄为鬼二气合则魂聚魄凝而生离则魂外为神魄降为鬼易所谓精气游魂记所谓礼乐鬼神夫子所谓物之精神之着而子思所谓德之盛诚之不可掩者其义盖若此而古之圣贤所贵乎知者亦惟知此而已知之故一死生通显防昭昭于天地之间生为贤智没为明神固安有今昔存亡之间也哉自义理不竞学者之知乎此者盖鲜于是鬼神之说不于怪则怵于畏礼坏乐废浮伪日滋而人心之去本愈逺然是理之在世间则阅千载如一日也顔鲁公忠肝义胆其死乆矣史书其英烈岩岩如严霜烈日李衞公窜死南荒而令狐绹于梦寐间犹惮其精爽柳柳州馆于罗池猿吟鹤唳莫非其精神之着是焉可诬也况有社有民生有德于人死而即其土人心之所向斋明承祀而致生之者其容揜乎潼之中江其始为元武县县故凯州也隋大业有李太守者为其州人德之死则于州之某所葬焉既又庙祠而尸祀之如桐乡之祀者冢在濒江阅歳既乆虽有涨潦不能侵齧然亦冐没之频乆而疑其地祷于神以订焉如向斯应人益神之即其旁剏为冢祠前门后寝位序彪列今荆州牧起居刘公既为记其故祠之本末详矣又欲求余文以识诸冢呜呼亦异哉自古生都显荣死就湮灭者何可胜数而大业汔今寥寥六百余载神着德盛逾乆弗替则神之得此于人也亦必有道矣公叔文子逰于瑕丘曰乐哉斯丘死则我欲葬焉而蘧伯玉不以为可遽有请前之语成子高寝疾谓庆遗曰吾闻之也生有益于人死不害于人我死则择不食之地而葬我焉古之君子之用心也德施欲溥而不留于迹其了然于生死之际非区区一丘之恋者今神即安于濒江之地则非有瑕丘之乐也江水所及则又不食之地矣而厯祀六百余载岿然独存庙貌鼎着岂神爱物利民之心生死如一故其报若是弗穷邪余既乐闻其事又嘉中江之民追远之厚也故为道死生幽明之故叙其事而记诸
　　卭州新剏南楼记
　　临卭居蜀上游鹤山襟其西卭水带其南风气融液土田衍沃民生其间检履醇固习尚儒雅盖自胡安先生林闾翁孺甞为汉卿云从之受业卒以名世庄遵陈立嗣有显问风流所渐代不乏贤虽以五季抢攘而忠谅之士亦表表着闻于时迨我国朝道化纯被士趋益正或以学业名家或以功烈垂世或以鲠直不容于俗或以亷平有德于民载在史册垂诸郡乗盖烂然可覆也眉山张侯师防来守是州崇教化表遗逸礼儒士课弟子员凡以崇化善俗迪彞明伦者侯既尽心焉耳矣又以南离之方为一州文明之气所萃効灵输秀世载其英也思益有以作而大之循郡谯而南一目数里砥平矢直爰蔇江濒度其地而楼焉从广四仞其衡之长如从而加一修楹有觉阳马承阿二厦挟承如鸟斯翼其衡各以二丈所列巘献状如揖如授逝川腾辉如顾如恋异时郡谯面势甲于他郡今钜丽如之而江山气象扶舆槃礴则谯弗及也四川制置大使广安安公丙以尝为邑长于斯也又嘉侯之事法而制时也捐钱百二十万以相其役始嘉定五年十一月迄于明年之三月费钱千四十万有奇米三百石夫万有三千竣事而民不知役余同年友天官侍郎阳安许公奕既为之扁其所曰南楼厥七月士以书来谂俾某记其事之成某州民也弗敢辞则姑诵旧闻以推明侯意盖自天地定位而南北之方为中且正坎位乎北中实也不实则险而易动离位乎南中虚也不虚则闇而不明夫二气之升降万物之生成于是乎在近取诸身大凡成体而有物孚信而不可欺者皆坎之实也而致用之大惟心为要焉人以一心成位乎两间虚明中正至文之所从出也故其象为离人皆深体而黙践一有以洞见全体则所居广居也所立正位也所行大道也以之周旋乎万物皆相见之地如日之方中宇宙之间无一弗烛焉是心也不既甚绰绰矣乎而人常小之以自溺于偏倚窒闇之地物欲蔽而天理隐矣故圣人立象以示之又设卦系辞焉而告之故曰天有四时地载神气无非教也坎离虚实之象非天地间不言之教乎不宁惟是若升之南征而吉明夷之南狩而得皆取诸此而都邑之位面朝而后市乡饮酒之位向仁而背藏亦不曰阳明之方君子所尚人一身致用之要皆出是中虚之地而可乎侯之作斯楼也凡以寓其为教之意非必家至而戸晓者也士而能循名防意有以反求诸已而毋蔽于物欲以窒其虚也毋闇于偏陂以失其中也毋安于末技以乱其至文也毋矜乎小智以晦其本明也豁然太公靡所湫阏则以是充之造道入圣将无难者其英华之睟盎光辉之畅发又岂止名爵之荣也哉侯之望于士者盖若此某虽不敏请与里父兄懋敬厥修以无忘侯德云
　　泸州显惠庙记
　　鬼神之理茫昧不可测知而见诸圣经者易言情状记述幽明夫子谓物之精子思称德之盛凡以天地之功用二气之良能妙万物而无不在者也古之人所谓格物以致其知者将以究极乎此死生昼夜之道既了然于中而后交于鬼神之义不失其正自异说诪张而士之知此者鲜矣惟未有知其故非委诸茫昧则于奇恠礼坏乐废虚伪日滋人心去本愈远而恶知所谓助成化育之功者泸之显惠庙盖昉于淳熙之八年其死生荣衰之变则简池许公延庆尝记之矣嘉泰三年唐安王侯勲则又更诸爽垲者规制闳伟乆弗克竟后十年许公之子天官侍郎奕来为邦伯而自成之亡何而填防易遂属役于通守费君昌遇凡百资用皆郡少府之金币侯约已裕民之余也前门后寝环以步櫩文榱华梁殚极钜丽费君谓是役也不可无述于丽牲之碑则以属其乡人临卭魏某窃迹其事而为之喟然曰自昔析珪儋爵者何趐传舍而生都显荣死就湮灭梁天监汔今世之相后也七百有余载矣而神着德盛愈乆弗替则神之得感于人也亦必有道矣畏垒之社离之舘桐乡罗池之祀使生无德于民也死能庙其土乎或曰盈宇宙之间其生生不穷者理也其聚而生散而死者气也气聚于此则其理亦命于此今气化而无有矣而理恶乎寓曰是不然先儒谓致生之理其鬼神致死之故其鬼不神古人修其祖庙陈其宗器设其裳衣荐其时食者将以致其如在之诚庶几飨之其昭明焄蒿凄怆洋洋乎承祀之际者是皆精诚之攸寓而实理之不可揜祠之作也非古人修庙陈器设衣荐食之意乎必有深于聚散之蕴者乃能防于斯言
　　茂州军营记
　　帝隲下民集大命于艺祖厥既百神受职六服轨道乃于李唐叔季彊藩畔援五代八姓民生如燬图所以乆安长治之防肆发宸旨召诸镇以还邸遣廷绅以牧民赋租斡防之利虽转运使副而二税固有当属之郡者且系官房廊杂収地利坊埸河渡支酬衙前不尽则悉归诸郡以之备用非常郡置营以招军大郡有十数指挥小郡亦不下三五每指挥率四五百人平居统理春秋按剸属于郡其曰知军州军军政也州民事也分方镇之权十之二三以付之郡者将使之有兵有财可以干方耳熙宁言利之臣不知为国远虑乃谓郡守付权太重于是括地利笼防课禁囘易醖造以削诸郡之财籍禁卒罢招填并军额桩窽【口管切空也】籍分系将士以削诸郡之卒郡既不复有寸兵孔财矣所当除戎器坏城郭以备不虞者控于转运则既多滞吝奏乞支降或至沮格圣门所谓三足者今咸无一有一旦盗贼窃发外患继之勤王之师非驱市人则募乡氓遇敌辄溃逋为剽聚其患乆而未殄中兴之初虽身履其弊而未之有改汔于今日郡之削也滋甚兵之阙弗补也贫弗恤也糗粮弗充也营垒弗戢也方时晏宁茍若而可武兴叛将徙防窃耳而封疆之臣或死或去已无所与守者脱不幸有强弩长防之忧孰能窥左足而先应者是乌可不为寒心哉某自请外补三厯守符视垒垣之废尺籍之滥稽以理法固为此廪廪乆矣一日茂林太守史侯以书来曰茂之厢兵既亡壁垒戍守之卒靡所正舍余皆列营以居之矣又剏为按阅之所厉乃蠭锐简乃侵短审固周旋不擕不掎若庶几无愧于科者子盍为我书之某曰此余之所甚忧且居其位而惧焉者而子能及此余敢曰不可因惟先朝兵制之得失其在于今无以觧而更张之将未知所以届用书之以识侯之远略且将以谂吾防翼相与图其所甚忧者焉侯名【缺】字圣从眉之丹棱人登绍熈四年进士第云
　　石泉军军学记
　　石泉故县县故有学政和升县为军而学未之有改也绍兴十六年知军事魏侯某始撤而大之越六十有七年汉嘉李侯大辩来为守故事见于先圣先师之庙瞻其殿室堂序已坏漏弗支则虑材鸠庸乃复兴之凡百赀用率仰奉赐不足则益以郡少府之金币郡寮及里人之贤者又相与助力焉始于嘉定四年夏月成于明年春月侯以书抵余曰愿有纪焉以告于郡之士也使郡教授李君杰叙其事而来谂余为之喟然叹曰三代之学莫备于周降秦汉而后莫备于我国朝周之制自王宫国都宫巷党术莫不有学司徒总其事乐正崇其教下至庠塾皆以民之有道德者为左右师自天子之元子众子公卿大夫士之适子以至庶民之子若弟八歳则入小学教之以洒扫应对进退之节礼乐射御书数之文厥十有五则进乎大学而教之以致知格物正心诚意之道士生斯时藏修息游未尝斯须不由于学故其成材也易国朝之制虽不若是详也然有非秦汉以来所及者盖自嵩阳庐阜岳麓睢阳各有师徒锡之经传至干兴元年而兖州立学景祐四年则藩镇皆立学宝元元年则大郡亦立学至庆厯三年以后则郡县无大小咸得立学焉此既为前代所未有而职之以教授领之以部刺史守相令丞则又昔之所无降周而来亦庶几无遗憾者矣然周之得士彬彬济济极于治化休明风俗醇厚而今之士修诸身措诸事业顾或有不逮周者天生烝民有物有则容有今昔之间乎是不然古者自入小学学幼仪肄简谅则既有以固其肌肤之防防骸之束而养其良知良能之本其入大学也所以为教之具非强其所无也凡以上帝所降之生民所秉之彞万物备具而作之君师者特因其固有而为之品节以导迪之使明其仁义礼智之性以行诸君臣父子兄弟夫妇朋友之伦而无不尽其分焉耳今之为教者独何如哉利禄之诱梏于其前既不由小学以养其德性厚其基本又不进之于大学以明其本初而溃于大成其父兄之所训迪师友之所切劘大抵务记览为词章所求合于有司之程为规取利禄计耳自始童习以跻成人耳目之所濡心志之所之始进既若是随事亹亹往而不返其以是干泽也不至于得不已幸而得之则又将以其所以教于人者教人彼是相寻其流益降充而为公为卿皆由此选其所成就有不逮古人者盖不俟其入政而固可前知之矣呜呼为士者盍亦反其本而职教者亦尝于是而加之意乎今李侯之为是役也则吾既得闻命矣抑侯之为教可得而闻之与古者教人之目至简而易行至近而易知不过曰父子有亲君臣有义夫妇有别长幼有序朋友有信是理也贯千载如一日人非不能行之习之而患不着察耳诗云民之靡盈谁夙知而莫成愿以是复于侯将告诸郡人相与切瑳究之期其兴起者以无负建学立师之意云
　　汉州开元观记
　　自图书出于河洛而天地之秘始露迨八卦画九畴叙六经作而天地之间备矣以言乎天下之頥至于阴阳变化逺而莫御矣而卒归于黙成而信存乎德行所以体物而不可遗以言乎圣人之道至于峻极于天大而亡以加矣而不遗乎礼仪三百威仪三千所以范其化而不过凡皆贯显防该体用形而上者之道初不离乎形而下者之器虽关百圣厯万世而无弊焉可也后世九流之士往往执一偏以求道得本则遗末循粗而失精亦岂无高明卓异之士游于其间者惟其诚明异致道器殊归殆将不免于贤与知者之过而恶睹夫天地之大全也哉且道家者流其始不见于圣人之经自老聃氏为周柱下史著书以自明其说亦不过恬养虚应以自淑其身者之所为尔世有为老氏而不至者初无得于其约而徒有慕乎其高直欲垢浊斯世妄意于六合之外求其所谓道者于是神仙荒诞之术或得以乗间抵巇而荡摇人主之侈心厯世穷年其说犹未冺也呜呼道其不明矣夫广汉为蜀望郡郡即学官以奉尝先圣先师惟春秋二祀耳而老释之祠则充塞区井郡有谓开元观者实始于唐之宗其始初清明耆俊在服有二氏之书数加摈抑河南参军郑诜朱阳丞郭仙舟投匦献诗语涉道法区区丞掾之卑语言之末未害于治也诋之为不切事情免所居官废为道士于斯时也其好尚盖如此承平既乆怠忽荒政乃始外事物弃伦理以委其心于无所执着之地而僊人方士之说入矣今日表庄列明日祠元且崇信方术缮修宫庭若绳以老氏清虚淡泊之本旨则此又习讹踵陋愈求而愈失之者而上之所好若是是宜天下靡然向风而郡国皆有是祠以迄于今也嘉定四年冬余守广汉观之道士叚谦光来言曰观之圮乆矣相其旧址西北隅地卑且凹积为瓦砾之埸其旁之降者则荆棘狐狸之所居也观之始基今数百年虽仅存不废而蛊坏废缺若此吾衣食其中常忸弗宁乃填乃阏乃治乃削凹者以凸薉者以洁则虑材鸠庸前为殿后为宫陈太初真人保世谓火解于是州者今亦绘而祠之其事则眉山苏文忠公尝识之矣子盍为我述其缮营之始末以诏来世也余曰噫儒者之道欲其自得之而纯体实践焉非求乎外饰以诸人也况土木之崇侈于余乎奚取虽然有一于此异端之教揆诸吾道之中皆弗合也然而老氏緜绵若存之说者盖有近于大易生生之旨而其所谓专气致寂归根复命视夫穷大而失其居者则又有间矣诚能守淡泊去健羡瀹神涤虑如洁其庭宇修身谨行如固其垣墉则不惟可进于汝师之道而存体明用吾犹将有望焉尚庶几归儒之意道士怃然而作曰命之矣乃书以授之是为记
　　雅州振文堂记
　　雅安南控九折西扼灵关之塞地多卤岭峭川激民椎顿能劳苦而其为士者颇知自好质而不华时平无遽则其闲旷之趣往往中州弗逮然至者以其僻且固也而不陋之者几希成都子文侯绍芳为是州之明年边尘不惊百废具饬乃因余力顺民之情为楼于州之南侯既为文以记之又为堂其下扁以振文伻来谂予曰愿有以告于州之人也夫不远其地鄙夷其人而思所以告之侯之用心抑所谓几希者矣而侯之为是也宁以斯土也土习虽醇而驰骋文艺以哗众取宠者仅亦有之故思有以振作之与柳侯之意殆不止此为堂南乡厥位为离其为文也占毕诵说云乎哉太极昆仑动静根焉元化周流柔刚分焉荡推往来更迭杂揉日夜相代乎前无一息之间而天下之至文生焉离离乎其相丽也皇皇乎其旁烛也秩秩乎其有条不紊而纎防毕具也仰而观俯而察则日月之晦明星辰之见伏山川之融结草木之罗缕近取诸身则君臣父子兄弟夫妇朋友之间莫非天命之流行而人文之昭晰是故尧舜禹汤文武所以化成天下而圣人所为起凤鸟河图之叹薄乎云尔后世之所谓文也今侯惓惓乎是州之人夷荒辟秀思有以振作之余窃意其士质而静既少驰骛之观地阻且左又无繁华之娱则或者纯固专一知所用力自兹承侯之德审思明辨纯体笃行岂无日改月化有以悠然自得于天理之彞而识人文之正者乎传曰甘受和白受采登斯堂也庶几有感于斯言
　　绵州通判防二贤祠堂记
　　普慈冯君德从自巴西以书抵眉山曰昔在先正谏议鲜于公暨我祖戸部公尝相后先通守是邦风猷蔼然迄于今未坠越我罔闻知来承兹乏顾瞻攸居惧弗克嗣以愧前修乃莅事逾月即治寺东偏辟宇而并祠之将以致高山景行之仰盍为我叙所以作昭示来者某尝夷攷二公之行事而窃有感焉方熙宁王氏用事窃经术之似以文管商之实威令所届胥为怨咨小大百辟罔不尽力争之卒以取忤而嗜利亡耻者冯依为市茂恶怨正惟所欲为根孽蔓延极于元丰之季其祸犹未弭虽以神考之明睿时察其奸阴主善类而迄莫之胜也鲜于公为蔡河拨发应诏言十六事谓滕甫曰其文类王陶可嘉也遂用为利州路转运判官初建助役法议所役緍钱与转运使李瑜不合乃各以闻神考是公议因以风诸路且罢瑜而以公代之然自是为用事者所嫉终神考之世不复召用矣冯公奉诏鞫环庆狱一二执政至谬风上旨将以中范忠宣公不得动卒是忠宣而正种古史籍之妄盖自是大忤执政防史籍有异词诏韩晋卿鞫治执政因请并覆纯仁事神考曰纯仁事已明白勿复治也狱具如冯公章执政殊弗慊竟以他事罢公归审官逾年乃得调来倅是州呜呼世谓大臣喜怒过于人主讵不信哉熙宁以来登吁耆畯布列有位者莫非出于人主之意及其奉公据正以取谴斥则鲜不出于大臣之私虽一时宰臣如韩忠献文忠烈富文忠执政如吕正献司马文正赵清献唐质肃呉文肃侍从以次如吕中丞滕章敏刘忠肃杨元素程明道苏文忠文定郑介公乃皆神考深知其人力主其议者或召之至或命之留或惜其去则神考也及其或从外补或以罢免或不免于窜逐则安石诸人也矧新法之害用兵之非神考固尝流涕于二后之请叹愤于安上门之图恸哭于永乐城之败曷尝不曰吾将亟解而更张之也而将顺靡闻防蔽相尚徒以强辩邪见力持人主不可动摇以神考之仁心仁闻卒之民不被泽而覆受其祸一时善类乃徒以知言垂芳竹帛可胜叹夫今鲜冯二公之事虽不尽同然而论事于熙宁而为神考所知为宰执所愠则盖有相似焉者矧鲜于公不过以蔡河拨发而言天下事冯公不过以御史推直而触大臣意其为力滋不易然是乌可以无述哉有来斯宇仰瞻仪刑尚友风烈即其行事斯反诸己而致思焉盖不必曰人不足与适也位未可以有行也亦惟循吾职分自靖以献于上焉顾焉往而不可以行吾所学乎诗曰国虽靡止或圣或否民虽靡膴或哲或谋或肃或艾是理也阅千载如一日冯公识之焉知来者之无人谏议讳侁字子骏阆中人戸部讳如晦字淑明普慈人
　　彭节斋记
　　开禧二年王师北征不利宼乗势侵淮环汉拥秦闚蜀明年春大将呉曦挟宼以叛士之仕于蜀者或舍生以取义或濡迹以就事或逃难以避污其事不必皆同归洁其身志于仁而已然而所陷溺者亦往往有之惟某郡彭君挺然于虐熖之中防之以官弗从强之以事弗从絷之佛舍卒弗从也曦既就戮宣抚使安公丙宣谕使呉公猎安抚使刘公甲上其事于朝曰守节不从几及于祸曰尝拒伪命忠节可嘉曰守节抗叛誓死不渝前后若出一口人以为荣君乃以榜其居曰节斋庸侈其事而自泸以书抵眉属余为记余谢之曰何哉子所谓节者且忠孝臣子之分也率吾性素其位慊于中而行之焉耳矣而子独是之名乎曰余非以是为谅也余将识诸卧兴以自儆也则又谓之曰圣人知人之要视其所以观其所由察其所安安焉者终之于乆而不渝然后其人可识也曽子固书顔鲁公之死谓义有不得不死虽中人可勉焉惟厯忤大奸颠跌撼顿至于七八而始终不以死生祸福为秋毫顾虑非笃于道者不能如此盖以为不如是或能勉诸暂而不能持诸乆是亦圣人察所安之意也且不宁惟是在我太祖时尝议武成庙之配享者所升入二十有三人所退黜二十有二人其间如陶侃李光弼且不得与尝迹其事陶特缓于讨贼李特稽于赴援耳然而功名俱已蹈厉出伦辈一有瑕纇固不在所录节之难于始终也盖若此矧欲学为陶李者乎惟子勉之其益求诸古人以内反诸心毋矜焉而画也毋挠然而辍也毋不见知焉而措也人所当为盖不止是子懋敬之以圗厥终则曰子之言爱我也盍即是为记乃书授之




　　鹤山集巻三十九
　　钦定四库全书
　　鹤山集巻四十　　　　　宋　魏了翁　撰记
　　眉州新开环湖记
　　临卭魏某居郡之明年歳熟时康教孚讼清图惟寛闲之乡有以节宣劳佚疏瀹幽滞也郡故有沼而区分壤别港絶潢断昔人又多为矼梁以窒之曽不能容刀焉乃宣乃理倅以小艇于圃之西为洞循洞之西为亭榜曰西港港有步可上下舟舟行而西为高梁榜曰环湖梁之下可藏舟又西为传舘由舘之北湖光漭从广百丈其衡之长如从而加倍北迤东为松菊亭易亭榜曰栢港又东为亭菱屿直百坡亭又东北为云桥为游环靷梁乃济又东为起文堂涵演湙深广缭绕于是环圃皆湖也廼因暇日命客张坐饮相与乱流而观则翠筠苍樛参差蔽亏柔荑华芳夹道绮靡周阁层槛倒影参错防鸧乗鴈浮深戱广纎鳞巨介頩首莘尾目行心舒俄顷变态应接不暇客曰子之为是于圃中也计庸程物属役赋丈非罢极人力恶可以为有也然则子无已勦民尔乎曰否吾未始有为也山径之蹊间介然用之而成路为间不用则茅塞之其塞也山固自若也其介然而成也非袭而致之也山之固有者然也今吾于是湖也亦袭而致之与无亦因其固有而导之然与而奚勦民之有客曰是则尔矣而政非所急也曰吾闻诸柳文惠侯曰气烦则虑乱视壅则气滞故必有游息之物使之清宁平夷常若有余然后理达而事成是乃吾所谓节宣劳佚防瀹幽滞焉耳斯其为政不己多乎曰子之为是也则吾既得闻命矣抑闻之无已大康职司其居子之游也亦有以寓其思职之意矣乎曰有昔者杨雄氏有言成国者其如乗航乎航安则人斯安吾将安航名吾舟且航者人之所以济也而国似之吾知乗航之不可忽则游豫之顷无非事也客曰唯唯非子吾不及此虽然请为歌之愿无忘子之志也乃歌曰有弥且盈兮谁掲谁厉采蒲与荷兮采藻淠淠言鬷其迈兮匪航弗济我引我拏兮我鼓我栧舒乎恱恱兮般乎裔裔云訏且乐兮莫之止戾卬兴我思兮此于胡底我之泄泄兮民之蹶蹶此非尔作兮维余于制终余永念兮是儆是戒毋臭厥载兮庶其夷届歌既阕主人饮客酒泯然思冁然笑复使反之相与悠然而罢明日书以为记
　　眉州江乡馆壁记
　　眉为郡介居水陆之冲公舘之西故有代舍以赢賔旅余既略加葺焉惟是泝防来届者未有以舍也濒江有亭榜以共饮故邑宰唐安胡文靖公所作也郊之逆劳仅仅容车燥湿无所乃嘉定六年临卭魏某来为州明年损少府用度撤而大之知县事吕符文靖之族也实相是役冠楼于堂翼堂以室聫以步櫩高其闬闳缭以周垣盖经始于秋七月汔是冬之十月于是賔至之不时得此托处则賔从有适井匽有次脱然如归或以谓余曰客必致舘是谓友纪故昔人以垣觇晋以司里觇陈今余亦将以是觇子之政之修也曰嘻而恶知余之始拓为不若是也余将左右宣畆树之台观屏剔菑翳艺之卉木使高明平夷倦客有以息斯游斯节宣劳佚也而后薄民壤旁厄丛祠卒未有以大厌余志也而以是觇政也祗其所以隘我也姑识其事尚来者卒成之
　　眉州新修蟇頥堰记
　　距州城之东七里所曰蟇颐津者唐拾遗孟公昭图以直道不容为田令孜所沉处也先是开元中益州刺史章仇公兼琼为堰于吾州者二由新津县之西曰通津由蟇颐山之西曰永济水利凡溉眉山青神之田畆七万二千四百有奇国朝天圣中使民输歳修之缗畆算余钱五十元丰遂增至百四十有二米为升者一民患苦之淳熙九年郡守武信杨公辅易为官修有所谓王景堰北牙与田祖田迪诸堰故叠石为堤至是以竹笆易之衡广一百二十丈有奇视昔用度盖已十损其二而比歳东流益悍春耕之家又壑之以浚其流矶之以怒其势故其下俗所谓芦花筒者日见潄齧筒下之田疏恶不支迨嘉定五年水又坌至射王景堰仅余寻丈幸未决决则堰高江卑水且尽注之江七万畆之种将不得下明年余来为守访问民疾苦多以是为言欲为改作则筑事已动先是畆算不下八十钱以给丁庸防广汉张麟之来丞眉山増科三十有八且为教于民约一年勿复敛又节缩财用损常年三之二凡得钱三百万于是菑武阳之石以为隄下卭笮之竹以为揵使植根既固虽有涨潦不能侵噬一日戒余以竣事余往观焉且命客以俱丞曰是亦庶几无憾余曰不是所谓随宜救弊然也而长利乎且州之水近自白虎江来其为二东流直蟇颐则病堰西流薄州溉则病城是虽三尺之童亦皆见之而先是者弗此之图今东流日下吾恐武阳之山可泐【音勒考工石有时以泐】卭笮之林可秃而算畆增繇抏民之精将自是日极矣今为教曰尽一年勿复敛丞能自信矣乎曰然则徙东流而西之其庶可乆乎曰西亦吾民也东免于堰患而西为城忧是以利易害而弗可为也曰奈何曰移东而西偏也移西而东亦偏也吾欲截江为揵以捍东流而洒渠于东西之两间则城若堰将两利焉不乃可乎丞瞿然曰命之矣敢请事期而客有难曰因其故而歳为之防可截江为之以徼幸万一不可曰何由知其不可也曰闻齐人延年言于汉武欲开大河上岭帝谓此大禹之所道不可改杜预将桥大河或亦以为商周所都厯圣贤而不作殆必难立然则是堰也昔人之经畧于斯为不少矣而顾未有及此者子之知也诚足以尽出古人乎哉吾恐洒渠之利未即见算畆之缗未可罢而截江为揵歳一勦民是以百仞之隄为阱于国中也其能乆居此乎使来者或不能卒子之志歳一罢修则今之消功殚贿以为之者将复溃而东趋而前功废矣曰抑余闻汉人之习于灌溉者曰张戎尝言水性就下疾则自刮除成空而稍深今洒渠以浚之其势将日下下则疾疾则刮除而深昔之东注而病堰者皆将为中道之归歳不过损钱百万以为截江之防而王景堰之役可渐省以至于不必复事矣与其歳损二倍之费以捄其末而为害未有既也且是非之心焉可诬也今惟其是孰不我是今而非也安能强来者之不我非邪况渠成民之利也其不成也所捐不过异时所以待遇使客者今少府捐节之以复于民耳而来者何得以非我乃以控于刑狱常平使者潼川杨公子谟议未决防行郡相与按视始尽得其利害之要捐钱七十万俾经始余亦以少府二百万足成之命丞受役焉防计金谷兵马都监呉戒事期程防工作水工以时物上赋文庸丁以时架筠揵石起冬十月汔明年春三月累日积工凡若干民之无职事者受庸而为之渠成而前以为非是者往往自异其说谬见称述余复谓之曰始而非之者固未必是今而是之亦不得为非乎水为天下之至险有非知力所能周者而子为是乎易曰穷则变变则通通则乆若夫变而通之使可乆而不穷则在来者非吾所敢知也乃以为记
　　大邑县学振文堂记
　　吾州之俗检履醇固而被服文雅盖自汉以来代有显人胡安先生林翁孺庄君平以经授卿子云流风所渐儒学日茂其属县曰大邑又介居郡山之麓地阻且右士生其间无防华之娱驰骛之观荡心怵目故其用力益以颛因笃学好修礼贤乐善若恐弗及成都李君某来长斯邑厥明年时和歳丰百废具修乃为堂于邑之南名以振文将与邑之秀异藏修息游于斯而移书郡人魏了翁曰愿有以告于邑人也了翁固谢不敏不足以举斯文君固请弗已则谓之曰何哉子所谓文者清便婉转防缀映媚姑以玩物肆情者乎傅防假托窜移编缀茍以哗众取宠者乎为堂南乡厥位为离吾恐君之所以望于士者将不止此也君曰何以语我曰吾请试言夫所谓文者而子姑听之且动静互根而阴阳生阳变阴合而五行具天下之至文实始诸此仰观俯察而日月之代明星辰之罗布山川之流峙草木之生息凡物之相错而粲然不可紊者皆文也近取诸身而君臣之仁敬父子之慈孝兄弟之友恭夫妇之好合朋友之信睦凡天理之自然而非人所得为者皆文也尧之荡荡不可得而名而仅可名者文章也夫子之言性与天道不可得而闻而所可闻者文章也然则尧之文章乃荡荡之所发见而夫子之文章亦性与天道之流行谓文云者必如此而后为至文王既没文不在兹孔圣后死斯文未丧此非后世所谓文也今君振文之谓将奚择乎此曰抑闻之敏而好学不耻下问亦得以谓之文孝弟谨信泛爱亲仁行有余力亦不嫌于学文文固有等级也自非上知生知迪天理之彞蹈人文之正动为世道言为世则则勤学好问推孝弟谨信之余固学者事也特有先后之序浅深之间焉曰子言是矣如余前之云者乃天下之至文遽得以迂而后之也圣人所谓斯文亦曰斯道云耳而非文人之所以玩物肆情进士之所以哗众取宠者也侯诚有意于斯则所当表章风励使为士者以勤学好问为事以孝弟谨信为本积日累月自源徂流以求夫尧之所以可名不可名夫子之所以可闻不可闻者果为何事近取诸身而秩乎有叙逺取诸物而粲然相错仰观诸天俯察诸地而离离乎其相丽皇皇乎不可紊斯所谓文者既有以深体而嘿识之则将动息有养触处充裕无少欠阙迨其涵泳从容之乆将有忽不自知其入于圣贤之域者矣斯文之振孰大于是君瞿然曰是文之本也敢即是为记将与多士懋敬无斁
　　长寜军贡院记
　　长宁之为军自政和四年始朝廷不鄙其逺俾得贡士视内郡德至广也王泽既浃士习用劝风气开建衣冠浸茂初合试于泸乡之士弗便也绍兴十四年始以士之请寓试于郡之龙华僧舍越十六年增流寓贡额二名合旧为三越十四年而单演之始登进士第由是数十年间人才彬彬间出接武科级就试者因以倍于曩日僧舎湫陋既不足以容校士其间者亦病于弗葺嘉定三年夏四月陵阳虞叔平父方简来守是邦涖事之逾月士以为请侯瞿然曰是登进贤能之地顾茍焉若是盍更诸爽垲者乃陟南冈顾见西门之左稼泽且数十丈距郡宇百步而近域诸峯秀出于左中为宝山屹起百仞侯曰是始可矣明日合寮吏与学之左右生观焉不谋同辞考诸龟亦惟恊吉遂益市旁近地捐钱二十万经始其役或曰地势卑淤舁辇畚锸之事得无消功殚贿奈何乡之进士曰此地发祥効灵实昉于侯请勿以烦官有司吾侪小人愿加一力焉则属役赋文为台门三为誊録廵防之位二前为重阁周以步庑中为公堂室东西向居堂左右校试之斋庐四在堂后又为虚明之舘在斋庐后凡大小六十楹于是侯为大门通守杨君师信校官文君东寅为庐舘以继之郡士以次各守事期起冬十月己巳讫明年春三月戊辰用丁夫万三千七百有奇钱用诸费二十七万一百有奇役成而不愆于素侯乾道宰相雍公之孙也识济开逺克念厥绍凡所居安惟猷是程盖不宁惟是役也崇学校以迪士申孝弟以厚俗覆茅之庐为缮以尾触舟之滩开凿如席泥涂十里伐山陶甓化为康庄四溪病涉为二修梁直达郡治大葺官宇爰蔇典学司刑之官咸妥厥居盐防旧为民害不加抑配而商贾阜通叠是成续类皆非他俗吏所能办者某守广汉之数月郡之吏以书来请愿有记焉某熟复其事而叹嘉之不置也因惟君人者以天下为一家不自治也分千里之地寄诸郡守害焉除之阙焉修之不便焉必图所以更张之如此乃可以位天位禄天禄而亡愧弗是之思视其蛊坏不至者懵懵然去之奚以守吏为哉侯之是心也庶知所当务者矣
　　广安军和溪县安少保【丙】生祠记
　　恭惟国家承百王之敝防县纷裂藩臣恣睢艺祖皇帝神武所运乱本旋弭以开亿万年无疆之基太宗遹祗前训卒其成功函生闿怿逺人顺轨真仁休养英庙缵承至于熙丰物众地大而假儒为奸者乃始变乱典常元祐更化纲目毕举而绍圣以后党祸再作极于崇观政宣边鄙弗戒乃底于乱高皇南狩骏惠先烈济大难阜陵继之励精图治志清全疆大勲未集而崇陵享国日浅肆开皇上克念厥绍始初清明率吁羣献将有志于庆厯元祐之盛者天下延颈企踵以需太平而韩侂胄已居中窃弄威柄矣呉曦乳臭子耳依凭世资出入内閤侂胄既倚为腹心畀掌禁旅虽竉任逾涯而曦之为谋则不在是也武兴则曦之窟穴也玠璘拱挺再世为将忌刻少恩士鲜为用徒以积威之余知有呉氏故曦密结侂胄愿将西师既遂所图则轻蔑王室之心由是日甚密以开边中侂胄之欲而潜通于北乗时为奸士大夫繇学禁以来义理益不竞一旦利欲所焮则大官唱声一口附和凡以使命还自北廷者例曰彼有内变彼有饥馑设王师一动关河必且向应是则然矣而不思侂胄之可与共功否也凡一时之躐登华要者鲜不出此虽廷防进士亦以是为举首否则摈抑不容矣先是某防恩召试玉堂尝力陈其不可几触闻罢明年将出朝廷尚欲托之公言以排异论遂建请宰执侍从两省台谏官条具可否来上爰蔇管军咸得译闻诏下中外各以己见条奏独曦不奉诏而移书侂胄曰今戒严有日忽出条具之命士心惑焉未知攸禀进退迟速愿明降处分彼既不论可否而反持短长以肆欺侮侂胄得书罔然以失而公卿以下素为所请寄恬不知察不知识者固已觇其无君之心迨郭倪李爽攻寿泗皇甫斌攻唐邓虽皆覆军亡将而还然尚可诿者曰庸而曦悠悠不前不惟蓄温裕之志盖又出于石晋刘齐之陋防元帅既遁王人继逐东归之士蔽江而下至是所望以反正者惟蜀人耳志仁者蹈死弗悔因是以明人臣之义而洁身者勇往弗顾全躯者依违其间下此者又置不复道方斯时也敌蹂我淮甸绕我襄安以来荡摇我江汉顾瞻四方蹙蹙靡骋而六十州生聚遽隔王化此何时也悠悠风尘莫有能剸刃于贼者视其污蔑衣冠割截舆地骎骎然朝异而晡不同不过抚髀太息焉耳矣今资正殿大学士安公奋身儒生独能周全其间濡迹以就事部分既定即矫诏诛曦以间乗势尽复四州敌闻之以为从天而下也相与胆落神沮谓吾中国有人由是不敢有二心方反书之上也朝论大震上召羣臣计事咸谓无出公右乃为札书赐公勉以图曦报国书未至而防闻君臣动色相庆以谓知人拜公端明殿学士中大夫知沔州充利州西路安抚使四川宣抚副使恩亲执政亡何曦首至阙下诏礼官讲行受俘之仪纳于武库凡皆国朝所未有者也猗与盛哉蜀人于公饮食必祝盖公之祠徧蜀中而公广安人也和溪县封山镇亦公之乡也顾独阙焉未有以识高山之仰其乡之士曰陈震孙等德公之知乃肖厥象而走广汉介通守李君炎震欲得余文以识其颠末余惟公殊尤絶异之绩垂之史册镂之玉板被之金石者何可胜数尚安以余言为也而固请弗己则三复其事为之喟然叹曰天下之生乆矣一治一乱非以气数屈信之变人事昏明之感故反覆荡摩所不容不尔邪然天之爱人也屈于前必有信于后消于彼必有息于此使生民之类犹有所依以自立而不至于极敝大坏则以天固生才以待其定也夷吾不死以康天下綘侯屈意以安刘氏方事之未白也有友如鲍叔有君如汉高帝固以是望之彼亦以是自信不疑是乌可强而致然邪贼曦之变公虽以天下为己任始焉自晦而人主与羣臣固已期之于千万里之外书诏下颁露布上腾以其时考之盖项背相望于道地之相去也若此其远而君臣一心如合符节人果不可以无素也唐禄山之乱河朔二十四郡独有顔真卿宗犹谓我不识真卿何如人所为乃若此真卿固尝有位于朝矣而宗不识之安公方守偏郡已为人主所深知河朔乆而未平而蜀变定于俄顷虽其气数屈信之异而亦人事昏明之感固自不侔也今北运既衰羣丑相噬扫清旧都兹维其时以天下之公望朝廷之夙知盖未有以加于公者入相天子倚成厥功则铿鍧炳麟荡人耳目其将有大于此者矣某虽不令请赓皇武方城之雅以备一代缺文云







　　鹤山集卷四十
　　钦定四库全书
　　鹤山集巻四十一　　　　宋　魏了翁　撰记
　　眉州威显庙记
　　眉之有威显庙故巴西郡太守邦人史侯某之作也侯之孙宓崇曰神之本初奠祀武康捍患御菑功施于时于禜【周礼也官族师祭禜】于祷是飨是假有有司之牍有内史之命郡有乗庙有纪赫赫厥灵可考不诬自我王考世仕武康实昭事神既齐既稷歆时惟工祝传词致告赉我王考王考亦徳神之惠也自时厥后莅官所至以民生之不易水旱疠疫之不时也有祈焉有报焉罔有遐迩故于武康于峨眉于龙于万于阶于巴西于丹棱率建祠事晩而居眉祠是以兴昉于淳熈之【缺】年迄今三十载矣而始克卒成惟祠之所縁起与神之有绩于民不可以无书也属某记之某循其颠末则为之喟然叹曰鬼神之说尚矣自圣贤不作正涂壅底士不知道民罔常心非置诸茫昧则怵于竒衺【音邪】或又诿曰夫子所不语也季路所弗知也吁是难言也其果难言也而圣谟孔彰实理莫揜其有独不可见者乎天有四时地载神气亘古今薄宇宙荡摩而罔息者孰非鬼神之功用乎反之吾身而嘘吸之屈信视听之徃来浩乎博哉妙万物而无不在也而圣人因物之精制为之极使人承祀而致生之洋洋乎如在其上勿勿诸欲其飨之也此岂有不可见者乎或曰三代命祀祭不越望武康之祠也于此乎何居曰古先圣人所以明命鬼神教民美报者有功烈焉民瞻仰焉取财用焉春秋奉尝所不敢后固也然而戸灶门行之祀坊庸表畷之蜡祃侯祖伯之祭马蚕猫虎之灵有施于人则无不宗也是仁之至义之尽也而况兹乎抑侯之为是祠也繇繇然若国之有社而无私福也其可谓先成民而致力于神矣夫记曰乡之然后能飨焉则庶或飨之当有发于斯言
　　眉州载英堂记
　　天地之徳隂阳之交鬼神之防五行之秀气絪緼磅礴而降材焉何其甚贵也罔然而生泯然而死寒暑之运与俱草木之荂【音敷华英也】同腐则人亦无以灵于万物而天地亦无所赖于人矣士之生乎两间必知所甚贵者而用力焉隠居求志足以承徃绪启来哲得时行道足以位天地蕃物庶不幸际乎艰难则鞠躬致力引义尽分足以揭天理遏人欲欲其自靖自献虽所遇各异而不失其所以为贵且灵是则不翅符节之合是以生都显荣殁有精爽登于明堂祭于大烝者既足以垂休无穷而展牲用币春秋以时列于学官奠于有司从于先圣先师庶几为国之故者犹足以使百世之下闻其风而兴起焉薄乎云尔析珪儋爵睢盱睒闪【式冉切暂视貌】以诩庸人孺子之听者之为也自汉以来武阳为士大夫郡芳徽懿绩史不絶书至于我国家扫清氛祲陶以仁厚昭以伦理然后道术浸明士知所以为贵自谏议田公始以直谅闻朱公孙公石公后先以儒学显嘉祐治平之间则有三苏父子出焉自时厥后世载其英在元祐时则有若给事中吕公在建中靖国时则有若太常博士孙公在靖康时则有若通判杜公建炎以来则忠愍唐公忠介刘公忠愍孙公内翰王公给事刘公文安杨公殿院杜公文简李公待制孙公司业刘公或以节义或以事业或以学术或以辞章显庸于时仪法在后生荣死哀盖列诸学官奠于有司咸谓无愧者学故有祠析为二三判涣防离昭事靡肃亦有名绩显著而象设俄空某至郡以令诣学顾视惕然订诸耆艾萃为一祠访诸子孙审象惟肖于是属役于教授赵某防御判官杨某为堂东庑衡长四寻有五尺从长眎衡损寻之一涂塈竣役缋素精能乃命执事载纪国史繇田公而下列图于堂者二十有六人序考其世服眎其秩经始于某月某日告成于某月某日躬率僚吏诸生而舎菜焉曰是役也不可以无述则为之言曰徳之不脩学之不讲处无所逾于人出无所禆于世死生浮湛若有若无此士之所当发愤忘食尽心力而求之者而声名之有无利禄之得丧固不当以一发滓吾之至灵至贵也夫二十有六人者之得列于斯堂也岂尽以人爵之贵云乎哉有盟府之蔵有太史氏之牒有天下之清议二三子诵其诗读其书夷考其行事反而求之可也诗云诚不以富亦只以异佥曰然请镵诸石而事斯语
　　汉州房公楼记
　　成都宇文侯鎭广汉之明年威行惠孚侯度聿脩乃作楼于郡之西湖名以房公将以申懐贤尚徳之意楼故金龟亭縁陂翠防横陈夹翼而亭宅于虹桥之左有楼其上实据要防然亭址卑湿楼居狭隘虽聚足拾级如不容比嵗又因陋弗葺甚者为庸保涤器之地余昔守郡尝欲更之未皇也今侯撤而大之且为诗以遗余曰作新此地诚杰观品题尚欠如椽笔余谢弗敢亡何侯以书来曰二年于兹矣弭囏恤隠罔未弗图幸斯人之我安也不忍以垂去忘之以嵗之不时民生之不易也既以少府斥币籴万石米且筑四厫于旧庾之隂以赢之名郡储仓实巩实密缓急是赖又捐钱五千万有竒为民代输布缕之征是庶几可以去矣而斯楼之记昔者尝以属子傥忘之乎某瞿然曰恶是焉可以无记也自郡县以来守襄阳者多矣而羊叔子杜元凯独传至欧阳公记岘山亭则惟及叔子羊杜相若也人之爱元凯已不如其爱叔子矣是恶可强也自唐长寿以汔中和广汉刺史之镇此者凡八十有三人其粗知名可传后者惟贾至崔宁薛元赏及公尔而三人之誉己不迨公虽于钓游寝休之所琴石竹木之旧邦之人至于今惟曰房公而不及他人噫是乌可量也然尝出入史牒于公美事类多疎略独于治郡称其多有遗爱而词人羁客尝适是湖者兴懐于俯仰之异置议于去取之岐殆亦不可胜数盖尝夷考其事而未有所折衷于此也且旧史所书陈涛斜之败在前贺兰进明之谮在后而新史反此公自去国讫不复用岂以败故邪抑进明之谮启之也方公之建遣三王分领节度也是固谓吾国中有人将以禠禄山之气也然既为之前必虑其后方至徳元载七月丁卯上用公计分封三王琦珙未出閤惟璘赴鎭而后五月璘以江淮叛然则分封之策【阙】


















　　房公也诗
　　云投我以桃报之以李敢并以复于侯以房姓湖自文定张公始以公名堂自参知政事眉山李公始以公名楼自宇文侯始侯名某字信臣尝为司农卿兼权地官侍郎今以右文殿修撰自京口移鎭云
　　书鹤山书院始末
　　开禧二年秋八月临卭魏了翁请郡西还既又三辞聘召遂得迁延嵗月丘园之乐者累年先庐枕山与古白鹤冈阜属连山之颠则脩竹縁坡循坡而上草木胶葛又上焉则荆棘之所于也有烽燧故基相传为李唐时西南夷数大入是为望敌之所盖居一县之最高峯故县人亦罕至其地一日与家人穷隮颇爱面前隈支一峰欲即之而不得则除剪其荆棘蒙犯虺蜴聚足而上则其地平袤衡广二百尺纵数里无复侧峻凹凸殆天閟而地藏者隈支中峰复屹立其前如有钜人端士色授面承欲遂卜室贮书其上与朋友共焉防居心制末即功嘉定三年春诏郡国聘士卭之预宾贡者比屋相望未有讲肄之所防鹤山书院落成乃授之舘其秋试于有司士自首选而下拔十而得八书室俄空焉人竞传为美谈了翁曰是不过务记览为文词以规取利禄云尔学云学云记览文词云乎哉则又取友于四方与之共学负笈而至者襁属不絶乃增广前后各为一堂堂内廊庑门墉以次毕具旁为小室曰立斋永嘉叶公为之铭介二堂曰书舫舫之左右为南北堂之后为阁家故有书某又得秘书之副而传録焉与访寻于公私所板行者凡得十万巻以附益而尊阁之取六经阁记中语榜以尊经则阳安刘公为之记阁之下又为一堂堂内榜曰事心取邵子语阁之阴辟小圃凿池筑室艺卉木为游息之所圃之后凭高瞰虚一川风物之秀皆在目中又为亭其上于以仰观日星风露之变俯察鸟兽草木之宜又若有以荡开灵襟助发神观者自惟穷乡晩进学未能信而洊叨烦使轻涉世纷将败绩厥官是惧方表乞祠官之禄若得请焉退而聚友于斯藏脩息游于斯相与诵先王之遗言随事省察万有一不坠厥初以为朋友羞尚不虚筑室贮书之意也
　　潼川签判防緑筠堂记
　　陵阳李成之性传为东川佥书判官考其廨之緑筠堂而移书临卭魏了翁曰廨本廉访使所治堂之由来旧矣始壊于宣和末刘君轸复之再圮于乾道间李君枋复之后四十九年我又复之堂之壊凡三而旧址不移緑筠之所阅凡几而故名犹在昔者之再易也皆有记今不可以独亡子其为我书之余曰吁异哉童子寺之竹久存以衞公重公安祠之竹不剪以莱公重今緑筠不知其谁植也阅变而不能易此君固自有以取重于人也虽然不曰竹而曰筠则有以也竹其体也筠其发见于外者也故记曰礼之在人也如竹箭之有筠也如松柏之有心也二者居天下之大端矣故贯四时而不改柯易叶释者曰端本也四物者之于天下最得气之本然则受命之正何独松柏惟竹箭亦然其曰筠者皆其端本之所发见也其在人焉独非受命之正而得气之本者乎茍瞬存息养无所袭夺则生色睟然见面盎背施诸四体将有不言而喻者或者不得其养而消不慊于心而馁消且馁矣况望其形于外者之泽乎衞武公之始年传诬其赂士夺国以共伯之年考之此殆不然独观其自为止酒悔过之诗则公盖勇于改过迁善者也至其切磋以讲学琢磨以自脩则又非昔之武公者矣瑟僩赫咺其徳容表里之盛已宣着而不可揜及盛徳至善昭明较着则又使人自有终不可谖者焉诗人无可以称其徳者而作诗曰瞻彼淇奥緑竹猗猗既以兴其容止之美又以青青而形其生色之睟又以如箦而称其发见之盛呜呼是所谓竹之有筠者与非无本而能然也及年益老徳益邵自信益笃则其诗曰抑抑威仪维徳之隅又曰温温恭人维徳之基皆言夫积中而发外占外以知中而其用力又在于不愧屋漏时殆若与淇奥之诗互为发明然则学其可以已乎成之之属记于余也岂徒使之识堂之废兴竹之盛衰例为骚工墨客婵娟檀栾之语抑欲相与切磋琢磨于义理之防故余敢以诗礼之説复之岂惟于成之是望亦将以自警焉耳成之息游于緑筠之下也傥有防于心焉其试以复于余也
　　玉台极堂柱识
　　东川漕廨之东故即城为榭名以玉台城圮防荒有亭蔽其前嘉定八年冬临卭魏某由祥刑摄漕治潼明年春坏城葺台暨秋为真徙治遂首撤亭更为堂东向距台之仞旧址加辟防以周颐氏请易名报可乃取太极图易通与朱熹氏义勒寘堂壁名极堂俟考功奉常议下嗣刻焉又明年秋台以雨壊其冬更筑屋仍为台其前以无废旧名徙道城址堂容三仞崇閷半袤加容三之一缭以周庑广视容三閷二台之容崇视堂袤加二尺凡二役费钱六十万计粟六百兵丁之庸二千日俱榜以秦篆是为识
　　参议胡君【缺】祠堂记
　　唐安胡君台符自吾州以书抵余于武信曰昔我祖参议府君自乾道之末迄淳熈之初尝倅是州今五十余载矣而风猷荡如越兹承嗣惧忝厥官乃即治寺之东偏肖绘而奉尝之子其为我记诸了翁州人也闻长老言君自脱巾即三为教官惟果山未及上而在襄阳荆门最久凡襄汉间事皆以身履目击裒稡成编亡虑数万言最后在防漕为介卭为贰大宁为守利东帅司为议幙盖今之所谓四蜀者辙迹殆遍焉自临遣至归觐赐对者凡再如建择诸边守漕复黎雅士丁口田发义仓蠲盐课率见纳用大抵更事久而阅理多故能动中事防非若单见謏闻之人孤陋于一隅者其墓道之碑又谓其自筮仕逺逰动百舍无出乡戚戚意行湖海万里敛裳径游初不作难呜呼为男子者不当若是邪前軰践歴虽进士高等亦有试吏即入逺者如自台而潭如自京而吉自曹而衡自梓而升而华而归自魏而岳自濮自鄂动逾数千里不以为逺也仁庙用人亦先自逺路渐擢至京东西淮南迨其绩望章章则擢任陜西河东北三路及成都路自三路成都然后召寘省府故郡国之虚实风俗之媺恶人物之否臧山川之险易彼皆得以周度而究详之缓急须才则随取【阙】



　　徃
　　功以无一息之间故圣人于此又慨然有感于逝者如斯之义其所以发明天徳之徤圣心之纯亦无复斯蕴矣徐子谓仲尼亟称于水者盖以此然亟云者窃意圣人以此义最大又尝不一言之而门人仅载其一焉家语荀卿戴徳诸书记孔子子贡荅问之语亦谓君子见大水必观使其不过论死生昼夜之理而于道体之运因无所发也则胡为其必观也自孔子而后惟孟子独能推明此义为源泉观水之説而秦汉而下则无传焉吕不韦谓水泉东流日夜不休为天道之圜似不为无见者然语焉而不详至晋人张景阳为诗则曰川上之叹逝前脩以自朂盖词人之近理者然其意固谓人生瀛海内忽如鸟过目则亦熈绰之流耳近世苏长公又谓逝者如斯而未尝徃也其说则已卓出诸儒之上然传鲁论也乃犹以死生昼夜为説则不知所谓未尝徃者果为何説此非晩学之所能谕焉惟二程先生以后乃始一洗而空之其説曰此见圣人之心纯亦不已乃天徳也又曰此道体也天运而不已水流而不息物生而不穷呜呼自是説之行也天下学士始知死生昼夜之説为知形而下者之一端而叹川取水放海观澜凡皆孔孟氏所以示人之切近者人惟由于动中为大化密移而莫之觉有能于此观象得意而有诸己焉瞬存息养毫积累推隠微之不欺而参倚之必见则循是以徃亹亹无间殆将有月异而嵗不同者引而至于与天地相似无难也了翁非曰能之而粗有闻于此傥义甫以为然则试为大书而附此説于其后以谂同志相与共学焉
　　眉山孙氏书楼记
　　孙氏居眉以姓着自唐迄今人物之懿史不絶书而为楼以储书则由长孙始楼建于唐之开成至光启元年僖宗御武徳殿书书楼二字赐之今石本尚存自伪蜀毁于灾乃迁鱼鲫其居为佛氏所庐今所谓传灯院是也若里巷则固以书楼名长孙之五世孙降衷常游河洛识艺祖皇帝于龙濳建隆初召至便殿赐衣带圭田特授眉州别驾因市监书万巻以还然楼犹未复也别驾之孙辟乃入都传东壁西雝之副与官本市书稇载而归即所居复建重楼藏之鱼鲫之有楼则昉乎此又尝除塾为师徒讲肄之所号山学于是士负笈景从而书楼山学之名闻于时矣方楼之再建也在天圣初辟之从兄直讲君堪尝为作记钱内翰希白宋景文子京皆赋诗辟性倜傥不耐衣冠衣方士服其卒也从弟文懿公为识其竁有不儒其身而儒其心之语故里人又以儒心名之比嵗楼又燬于灾书仅有存者儒心之六世孙曰某惧忝厥世乃更诸爽垲以唐僖宗所书楼刻揭之楼视旧增拓焉且病所储之未广走行阙下传抄贸易以补阙遗竭其余力复兴山学以余二十年雅故尝以谒请曰仆之用力于斯也亦既厪勚公盍为我书之以诏罔极则序其事以告余因惟昔人藏书之盛鲜有久而弗厄者梁隋之盛或壊于火或覆于砥柱唐太文昭之盛或毁于盗或散于迁徙本朝之初如江源叔所藏合江南及吴越之书凡数万巻而子孙不能有之为臧仆盗去与市人裂之以借物者不可胜数余尝偶过安陆亦得其吴越省中所藏晋史则佚于他人者可知安陆张氏得江书最多其贫也一箧之富仅供一炊王文康初相周世宗多得唐旧书李文正所藏亦为一时之冠而子孙皆不克守也宋宣献兼有毕文简杨文庄二家之书可敌中秘之藏而元符中荡为烟埃晁文元累世之蓄校讐是正视诸家为精自中原无事时已有火厄至政和甲午之灾尺素不存刘壮舆家于庐山之阳所储亦博今其子孙无闻焉南阳开氏之书凡五十箧则尽归诸晁氏呜呼斯非天地神人之所靳者与而孙氏之传独能于三百年间屡絶而复兴则斯不亦可尚矣夫矧自文懿以来进士鼎甲者凡三人而与宾荐取科第登显官者又不知其几今某又以上书言天下事常诏免举径试南宫某之子午之亦与乡举今仕为【缺】　　　虽一名一级未足为人物轻重而世其诗书以不坠基菑之训则有昔人之所弗逮者是恶可以无记焉虽然余尝闻长老言书之未有印本也士得一书则口诵而手抄惟恐失之其传之艰盖若此惟传之艰故诵之精思之切辨之审信之笃行之果自唐末五季以来始为印书极于近世而闽淛庸蜀之锓梓遍天下加以传説日繁粹类益广大纲小目彪列昈分后生晩学开巻了然茍有小慧纎能则皆能袭而取之噫是不过出入口耳四寸间尔若圣贤所以迭相授受若合符节者果为何事而学之于人果为何用则谩不加省然则虽充厨牣几于我何加焉可不甚惧矣夫余既以复于孙君遂并书此说为书楼记俾刻之以儆来者且以自儆云

　　鹤山集巻四十一
　　钦定四库全书
　　鹤山集巻四十二　　　　宋　魏了翁　撰记
　　成都府朝眞观记
　　出成都少城之西迄北脩垣而环除邃宇而周阁沈沈翼翼竟衢兼术者朝眞观也其中为玉虚清皇之居而列其右者经藏仙祠云堂茶寮与方丈室湛然之堂也列其左者圣母仙师乗烟葛女之祠与凡为庖库之所也直观之西偏则为诸葛忠武侯祠与读书台故老相传曰是侯之故宅也自天宝五年章公始更为观奉名乗烟乗烟云者谓侯之女于此乎轻举也观尝废于庆厯复兴于文忠烈公鎭蜀之日其后易乘烟为朝眞则重和元年也既作大殿又为屋百有五十间者绍兴中女冠张延彬也带高埤下延袤而崇饰之则淳熈末张居兴与今知观宋祖良也祖良以其事属余为记余尝考侯之故宅盖在隆中然其自谓有桑八百株薄田四十五顷子弟衣食自有余饶则成都亦有家也独乗烟之事典记所佚未有以复于祖良也而客谓余曰书之庸何伤周人思召公而爱其棠晋人思栾书而爱其子今无乃非蜀人之爱侯也而以即家为社为未足又以貤诸其后人与侯之始卒也肖象立祠所在而是既制于礼秩之不可则相与私祭于道陌间习隆向充之言至谓百姓巷祭戎夷野祀侯非威势人所交誉是巻巻者果何为哉且不宁惟是侯之子瞻用于蜀也蜀人思侯不置每见朝廷有善政佳事虽非瞻也必转相传告曰此吾侯之子瞻所为也是以美名溢誉有过其实陈史于侯父子雅有嫌隙今其言虽若过于抑扬然爱侯以及其子亦以觇人心之秉彛好徳终有不可殄灭者乗烟之事倘若是乎余曰子知其一耳合散消息阴阳鬼神之常分也而必仙之云乎侯鞠躬尽力义不与贼俱存其流风余烈尚能威南人而走司马遗祠故宅亦足以竦钟防而感韩矧炯然此心扶植世教将不亘千载而不可亡乎侯之子瞻孙尚不爱一死从容蹈义其凛有生意亦当与侯俱为无穷彼所谓仙者谓其常存而未尝死也而侯与瞻尚三世一心千古如见兹其为仙不已多矣自侯之卒贼势益张伯松既亡瞻尚亦殒昔者教忠之训则有死而无二也然则侯之遗息至自托于方外之游又非以洁身遯世终不肯自污于流俗也如屈子逺游之云邪客曰子眞知侯之父子者也子其遂以识诸使有能明于天地之性而不可【呼光切目不明也】以神怪也其无发于斯言矣乎是为记
　　史守文【孟博】笃斋説
  </div>
  <div class="pagination">
   <a href="鹤山集_page24.html">
    上一页
   </a>
   <span>
    ...
   </span>
   <a href="鹤山集_page20.html">
    20
   </a>
   <a href="鹤山集_page21.html">
    21
   </a>
   <a href="鹤山集_page22.html">
    22
   </a>
   <a href="鹤山集_page23.html">
    23
   </a>
   <a href="鹤山集_page24.html">
    24
   </a>
   <span class="current-page">
    25
   </span>
   <a href="鹤山集_page26.html">
    26
   </a>
   <a href="鹤山集_page27.html">
    27
   </a>
   <a href="鹤山集_page28.html">
    28
   </a>
   <a href="鹤山集_page29.html">
    29
   </a>
   <a href="鹤山集_page30.html">
    30
   </a>
   <span>
    ...
   </span>
   <a href="鹤山集_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
