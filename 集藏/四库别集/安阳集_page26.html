<!DOCTYPE html>
<html>
<head>
    <meta charset="UTF-8">
    <title>安阳集 - 第 26 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>安阳集 - 第 26 页/共 29 页</h1>
    <div class="content">　　钦定四库全书
　　安阳集巻四十　　　　　　宋　韩　撰制词
　　中书试制诏三道
　　边镇节度使加同平章事制【限二百字以上成】
　　门下朕奉承先猷统理四海虽两阶之舞惟文德之内修而十乘之行亦元戎之外倚向匪功名自立忠义无渝负全师保胜之谋得守塞安边之策则曷以委之扞蔽假以绥怀仗节临戎方号军锋之冠承天象极宜兼鼎席之崇甄于尔劳蔽自余志用涓良日敷告广朝具官某倜傥不羣方毅无挠蕴沉谋而必断持勇节而甚高练钤决之符兵韬尽达诗书之府儒术兼优中外迭更恪勤罔懈间者顾守方之要择制阃之行以文武兼备之才膺左右皆师之选辍于近着建以高牙而能安辑封垂训齐伍申令惟信均飨必丰运筹先决于帷中所赐率分于麾下无开生事之隙将成殄冦之勲伟望益隆休声日至朕代天理物制禄劝能惟功是图在赏奚吝是用即军而颁命加宠以旌贤俾参三事之聨实耸万夫之观于戯将相之任为臣极荣疆鄙之权所寄良重吾恩甚渥汝报可知无烦训辞惟自朂厉
　　中书舍人除御史丞制【限一百五十字以上成】
　　勑南台风宪之重中执大夫之亚弹治非法表仪羣官必取严明自修方重不挠者以称其任我甄髦彦佥实宜之具官某文雄学优材敏行洁深明当世之务兼蕴干时之谋而自砥节仕涂奋庸朝路处议必当居官可称委之使烦盘根以别乎利器察其守道白璧无求于厚瑕向者擢于近署进处西曹专典命书且观才业而能发挥温雅之号演明深厚之辞朝采益光吾训增重矧以编摩之暇间陈忠鲠之言诚存告猷事亦惇体宜繇四禁之任往司三独之权尔其振缉纪纲张大职业守正则补于予治持禄则癏于尔官务求厥中毋忝休命
　　诫励风俗浮薄诏【限二百字以上成】
　　夫革文变薄者兴治之大砥名砺行者为士之常故清浄则化行端慤而名显康世导俗率繇斯举朕保宥黎献辑宁区域纳上穹之祐衣前人之言以周文之小心汉光之柔道惟兢惟业勤览万机曷尝不惇本体元废奢长俭推行忠厚之教惇任亷良之人盖将欲抑浮伪之风崇礼让之训嘉与宇内同臻是涂然而人性易流俗尚难一久安涵养之惠寖啓浇漓之源多行险以期荣作择利而安巳人或有善蔽之而不言官或任权靡然而争附妇姑求胜朋比相高苟兹之弗悛实有邦之甚蠧是用特申明谕徧饬多方各宜履道求中饬躬希古防沽誉以干进思首公而尽规官之修则上必闻效之实则名自至朝有禄位本观贤才傥行已以毋邪在旌能而孰吝告于中外当体余言
　　王尧臣除翰林学士制
　　勑王者发号裁训所以风四方而熈众务也故前代赞辞视草虽以名臣掌之而其任未着唐以文治始盛禁林之选我朝因旧建职恩礼差峻须才而召儒者荣之以尔具官王尧臣冲履夷怀清猷敏行言必可复而有端士之目动率由礼而有古人之风向者旌其艺文升冠多士更集郡条之最久陪词馆之游使以烦而益精语其进则无竞而自迹其材美擢典命书敷余制以甚明稽作者而奚愧覆刑谳则轻重皆当提京局则纲领毕修稔于岁劳休厥朝论宜繇西省之袐进预北门之直尔其蹈贤哲之范思职业之举出令之始务切于事机备对之间勿忘于毗正毋以文翰专为汝能徃服茂恩以永来誉
　　郭稹除刑部员外郎制
　　勑具官郭稹中台宪曹掌天下刑谳分置郎属计决众务今虽外领他局然职望尤峻非奏课之美者未尝轻授以尔操尚中立资性外和早冨艺文实冠乡选逮优中辞等随牒更仕奉已以亷着居官以干闻治成均之业而善诱后来讐丽正之书而多得前误出贰郡条之寄入参邦计之烦风力愈修盘错尽解适稽官簿当质岁成进陪司冦之聨尚赞理财之任祗若余命懋哉尔勤
　　魏昭昞除防御使制
　　勑国家严武备治军行参设使名式遏于外所以踵唐旧而奬材臣也以尔具官魏昭昞柔谨自将和愿有守早縁戚体之爱升预禁墀之聨烦局所更劳簿可録向嘉宣纳之美擢司摈赞之职贰马政以有蕃阅兵符而无滥遽形囊奉愿假郡麾典辅藩之雄且稽于善教申先赏之劝宜责于后勤往佩朝恩毋隳世伐
　　王克基除东上閤门使制
　　勑汉制谒者有仆射以统其属今二閤置使通领摈赞之职若功次为久则序而升之以尔某官王克基性顺而和行亷而固早繇勲戚之绩寝服轩墀之列凢任于事率能其称暨铨武材益信官最録其勤旧优以褒迁宜升左闼之崇更示横班之宠勉修而效以对朕恩
　　龙昌期等授试国子四门助教制
　　勑益州进士龙昌期等夫举高节显儒行使闻者知善必期报驩然有向道之心国之良教也以尔等学以为已名不求达或治业有本而尽经府之奥或诲人甚广而为州塾所称白首无违环堵自乐属使轺之去复迹乡誉以来闻宜惇逺俗之风偕缀上庠之籍服余甄命以克其终
　　夏随除观察使制
　　勑古之君天下者以幅员之广虑耳目之所未究也故分道遣使举吏之臧否民之病利而达于上有唐亷察之选盖其任也今职废为官名品逾重非简时杰赏旧劳则罔或命焉以尔具官夏随噐怀沉敏行实端方早图世勲阶籍禁列朕肇开储邸择相賔仪逮于纂承亟用甄擢而能勤劬自谨谦畏不矜精力一心局事毋旷掌武选则铨藻有叙统邉戍则绥御得宜间以亲嫌归奉朝请方试才而思用爰先赏以劝功俾正观风之名往莅作藩之寄噫宠则其悔必速修政则厥庸乃丰善宣教条用服予训
　　李端愿除西上阁门使制
　　勑典禁阍之籍辨廷谒之仪宠建使名实甄材彦以尔具官李端愿操尚冲约业履淳笃袭世资而动守礼法居戚苑而行同寒素勤办乃事孝闻于家会以岁劳宜有恩进爰崇宫闼之秩兼厚沁园之亲训缉兵团仍兹旧职尔其以已能思效以忠训自修则百辟四方知朕不私于赏也
　　吴有隣除驾部员外郎制
　　勑具官吴有隣国家推公以驭羣吏责实而张课法惟后勤已效则前过可忘以尔早擢儒科久参朝序寖阶郎省出领郡符自抵宪条得原庆典降居筦防之任用推抆拭之恩省躬甚明祗局无懈念岁劳之克着稽赏格以当迁进升司仆之曹且示懋官之训体予甄録更务检修
　　王果除诸司使制
　　勑具官王果以经艺之长升于仕版以法令之允寘彼朝绥方任干明之才式推竒正之学遂移闺籍更服禁聨俾司边垒之雄善抚兵屯之肃载稽劳簿优进宠阶宜钦增秩之恩勉着安民之效
　　江中立除袐书丞制
　　勑具官江中立国家用人之法必稽吏考之善否而升黜之苟最有可称则赏亦宜信以尔业文中第累勤莅官向参史观之聨逺赋县同之政属周岁闰当较治能即迁本丞实寘通序宜思恪谨以副宠甄
　　高继隆除诸司使制
　　勑具官高继隆早服禁聨勤修吏最荐委典戎之任备观经武之能西垂制冲铃策为重冝正使名之授往提师律之严勉效尔为勿孤余奬
　　韩鉴除祥符县主簿制
　　勑具官韩鉴早繇防补方限选条属乃家严膺吾使任顾蜀道之逺且有庇宗之祈惟赤邑之雄愿承勾簿之乏宜旌宠寄俾渐仕阶
　　穆思齐除大理寺丞制
　　勑具官穆思齐晓城旦之书而升仕阶宰县同之政而集官最荐章交上参应恩格廷尉之属丞选甚清用畴尔劳其报余赏
　　陈道古除大理寺丞制
　　勑具官陈道古早修门法来服仕阶备丞率于卿聨干财烦于京务职劳甚着课格当迁理官司平选属为谨往防恩赏勤绍世风
　　柯庆文除著作佐郎制
　　具官柯庆文早决儁科荐居官次逺从州辟勤着吏能屡阅荐章来称美课约史有贰于仕尤清信吾赏条旌尔成效
　　燕褒除太理评事制
　　勑具官燕褒以尔早縁防格参服仕涂预礼蕝之员最成来上陪卿棘之议恩陟宜优徃践荣阶更图尔效
　　李迪曾祖在钦赠太师制
　　勑王者躬郊庙之祀答神灵之休美莫敢专以明尊上之义孝而能飨盖达奉先之诚因是广恩庶能知教矧惟丞弼之旧方均左右之劳用举徽章贲于曾世具官李迪曾祖赠太师在钦冲怀弗竞潜德甚高天爵之修遂忘于君仕家善之积爰啓于孙谋是生忠实之臣荐正钧衡之位向辞台路徃殿国藩宜孚涣号之文特霈宠亲之泽维师命秩饰壤推荣英魄想存尚克歆荷
　　曾祖母潘氏追封鲁国太夫人制
　　勑廼者寳元冬仲景至协辰有事防坛昭答灵贶均庆方夏漏泽泉壤所以劝臣劳而惇孝治也具官李某曾祖母潘氏壸仪咸备家范早修谨妇道以可宗监女图而毋越善祥有报良嗣聿兴为时正人作朕贤弼适优贤于邦翰属展宷于阳郊增崇曲阜之封姑慰幽涂之魄
　　祖令珣赠中书令制
　　勑朕严礼紫坛祗祼清庙精意以感故瑞福永况庆泽所被故幽明必通矧公台亮直之臣宠藩翰抚绥之寄宜褒祖德载厚恩章具官李某祖赠太师令珣志行醇深襟怀信实早升仕版进服朝聨当艺祖之开基指僭邦而伐罪屡陈竒策简在圣心计府商功邦财增羡郡条赋政民瘼必蠲弥嘉异等之劳将图不次之用位未充量遽叹于云亡善及子孙果彰于有后荐登爰立之任方倚于宣之良肆类克成显亲有典式正鳯池之拜庶光马鬛之封魂兮有知钦此优命
　　祖母白氏追封【阙】国太夫人制
　　勑郊报之重陟配有严朝涣所均上下咸暨推是及先之宠存乎劝后之经具官李某祖母白氏德禀柔明性惇淑茂嫔于令族绰有懿风惟慈德之流光祐孝孙而兴绪入为良辅谋必尽忠出殿大邦惠深及物祀仪方举庆典惟行宜旌祖妣之贤载易国封之大魂而不昧服我恩休
　　祈福道塲白文
　　伏以花雨称祥适丁于令节贝文演妙防奉于眞诠爰择净居式延开士赞佛乘之利益助宸厯之鸿长伏惟尊号皇帝陛下仁惠宅中睿明临下谨天经而惇治设神理以宁人象寛刑协敷于邦教斵雕兴俭丕变于民风属端月之肇兴愿緜区之咸乂羣灵俱泰庶务交修思与黎氓同均瑞福啓法延于绀宇来寳施于丹闱集此胜因仰资盛旦皇帝伏愿圣猷永茂皇绪寖昌慧日破昏遐膺于煦育慈云防物毕遂于蕃滋凢居普率之间共洽熈平之化
　　祈福道场功德防文
　　伏以金绳辟宇式见于庄严贝叶披文爰资于胜利属圣神之抚运顾景序之方春庶职熈康万灵和乐顺兹佳节防礼眞乘修净供以惟严辑善因而弥衍伏望觉慈广覆慧力周施锡无疆之休增延于睿厯演甚盛之福普及于蒸民凢在幅员永符归向













　　安阳集巻四十
　　钦定四库全书
　　安阳集巻四十一　　　　　宋　韩　撰册文
　　仁宗皇帝哀册文
　　维嘉祐八年嵗次癸夘三月癸夘朔二十九日辛未仁宗神文圣武明孝皇帝崩于福宁殿旋殡于殿之西阶粤十月戊辰朔六日癸酉迁坐于永昭陵礼也龙驭賔天珠襦留殡万方之轨同臻七月之期兹近法仗已严灵輴未进风云惨郁以生悲臣妾涕号而思殉孝子嗣皇帝臣某接统承尧念亲晞舜徘徊象物惊禁从以如存摧慕僊游致哀诚必尽繄临奠以长辞盖终天之永恨乃命弼臣以文传信其词曰
　　惟宋受命与天无疆艺祖以武底宁四方神宗以文万邦一王真庙绍隆赫然其光逮夫仁宗益炽而昌厥生之初上帝惟祜天日之表振古未覩色出圭章歩严龙虎其俾真人来绥下土元良之建匕鬯是主寝门之问惕若文武嗣训之循纂承丕绪左右献后以防自处大运归干独化陶甄进良黜奸始章圣权其仁如天其度如渊其仁伊何得之自然草秀而茁虫飞而翾尚不忍伤况吾民焉惠泽之霈滂洋幅贠物无不滋四十二年猗如天化工则全其度伊何汪然莫际巨细必容黙分诚伪臣在言职不知讳忌时肆诋讦众嫉狂易圣心怡然曰此忠义是也吾从过焉何戾猗如渊是能致治明谨庶狱极于哀矜惟法所在未尝妄刑郡邑之吏责之详平一失入罪无阶显荣尊为天子以俭为贵崇尚清虚屛斥纷丽向縁不怿辅臣入视殿幄肃然茵衾故敝率用缯素了无文绮众目惊嗟上曰何喟吾之受用素止如是此民膏血乌敢妄费恭事天地孝承祖宗九见圆丘再只合宫大祫于庙亲籍于东服噐精备粢盛洁丰小次不御秉圭颙颙何必戸暁民胥偃风取士之路务在至公十二临轩防之必躬隽髦尽得岩穴几空有将有相曰功曰庸眇视三代吾其比崇北胡之强西夏之猘时欲跳梁恣其贪嗜吾以威懐折其凶鋭两堦揺尾从我覊饵百蛮梯航琛賮日至礼乐具修干戈不试夫惟立嗣天下之基前世令王或牵以私事不前定殡于乱危我出独断挺然不疑求贤于宗唯圣是知神器之重其传有归庙社以安生灵以嬉迹其大公尧舜之为昔在人上必有偏好或乐驰逐或喜征讨或务宴游或専营造或迩声色或泥丹灶棋奕之工击拂之妙有一于此下从而效噫吾仁宗澹无所乐曰吾好者在勤政道日必旰昃惟先之绍闲时弄翰或或草垩帚之挥千竒万巧去冬之暮清燕之闲再辟天阁诏呼从官亲作飞白侍臣纵观心合造化生成笔端书幅逾百大均宠颁退坐羣玉行觞尽欢呜呼哀哉赐墨尚湿宸章未刋植璧斯防遽有金縢之祷缀衣遂彻俄承玉几之言呜呼哀哉大变之来天倾地裂四海之恸风号雨血兆民震骇其无生百辟寃呼而仅絶乘云之游兮汗漫而自髙持之慕兮僵仆而徒切因疑前防之非常似与羣臣之叙诀呜呼哀哉律云凛诹辰恊元严蜃路以方驾视羽幢兮始前池竹揺雉车旗饰鸾背朱雀之通逵指青龙之吉山关路长兮去复去宫车晩兮还不还痛彻六宫兮莫如逝泪洒重瞳兮胡可攀呜呼哀哉寒日昼昬愁隂夜积巻晴霓于丹旐荡霜波于素帟哀笳咽六州之奏増凄骏岳前瞻万嵗之声何大隧一扃幽堂永寂人间之恨空长帝所之欢岂极呜呼哀哉秦汉而下御邦子民敻越三纪才闻数君其间治乱以相駮否亨之不醇如仁宗享国之乆而始终太平兮彼安敢望吾之清尘生而无穷者厚载健而不息者髙旻惟至仁盛德与髙厚之俱兮万世巍然而不泯呜呼哀哉
　　英宗皇帝尊号册文
　　维治平四年嵗次丁未正月一日庚戌摄太尉具官臣韩某与内外文武百寮诸军将校藩卫牧伯郡县长吏藩夷酋长缁黄耆艾等再拜稽首上言臣等闻天道育万物而不责其报然飞走之微必时而有荐者以知其本也君德被万防而不有其名然臣辟之众必崇而有号者以献其诚也故报虽不责荐而知其本者天必享名虽不有号而献其诚者君不违是以上下之情通而古今不能以易也恭惟皇帝陛下自然之性得尧之仁不闻而式绍文之圣緫百行而无不备探六艺而无不达粤在宗邸德充而晦令闻莫遏四海繋心譬夫大明将升光气前发万目瞻望不可韬戢及乎膺受圣托纂隆皇绪信黙三祀动谨先法奉养长乐孝惟克谐内严宫闱而细大必修外正纪纲而頽坠皆举揽威柄以归巳斡神化而独运下暨鳏寡悉安其生至于昆蚑莫不被泽其九族之睦也俾先乎知道其百揆之叙也本精乎任人若夫延见迩臣咨访不倦有虞之好问也抑损浮费用度日约大禹之克俭也缉熈光明而德行以显周成之保邦也综名实而赏罚必信汉宣之图治也并防众美嗣兴太平故自舟车所通日月所照皆奉顺声教无敢弗防固足以恢四圣之闳休极百王之盛节者矣廼者肇禋吉上始见清庙祭而受福庆将逮下下之报上安可无述臣等所以合中外之志叩阍屡渎请上丕称以形容于万一而陛下持易之谦执道之契德贯二仪而不自满功偕八世而无所矜冲然弗居可诏不下自是舆情郁悒更相责诮以谓睿圣之烈赫赫如此而不能发扬而増大之是不若飞走知本之着也今三朝之吉万玉来防重译有贡八音在廷臣等幸于此时冀毕前恳封奏五上莫匪倾竭陛下犹敦谕数四不得已而俞之夫道济羣生而不言所利体干也躬享大命而若固有之膺歴也化成天下而辉光日新文也守在四夷而兵革不试武也日用而百姓不知圣也亲宁而万国以欢孝也臣等不胜大愿谨奉玉册玉寳上尊号曰体干膺歴文武圣孝皇帝伏惟陛下无前之迹本忘其名狥众之欲勉而是承斯亦踵祖宗之旧而慰乎夷夏之情惟持其盈以守其成夀考万年以守以荣臣某等诚欢诚忭顿首顿首谨言
　　英宗皇帝哀册文
　　维治平四年嵗次丁未正月庚戌朔八日丁已英宗宪文肃武宣孝皇帝崩于福庆殿旋殡于殿之西阶粤八月丁未朔八日甲寅迁坐于永厚陵礼也歴在而帝鼎成则仙四海惊摧兮犹考妣之防也羣臣号慕兮有衣冠之葬焉哀仗初肃灵輴即前孝子嗣皇帝永念罔极痛深所天覩象物兮如在挽宫车兮莫旋一奠之诀兮既已悲霄壤之隔万古之信兮又将假文字之传乃命臣某继之以言其词曰
　　惟宋之兴祀逾百年圣圣相授前羲后轩于穆英宗其承赫然嗣世惟五应期则千厥初在藩潜德固异惟善吾乐惟学吾嗜朝夕诗书寤寐仁义颛心圣贤举跬孝悌官之否臧民之病利必询而得不在康济明哉仁庙知子其至推尧之心乃命主器曰非所当骇然恳避敦廹逾年始辞邸第髙世之行实出文帝既绍统业以济以勤欲泰天下俭吾一身衣必屡浣食皆屏珍府有余积赐无横缗损约邦用深虞害民比户而化咸归至淳壸内之制有妃有嫔位号之等其详可闻吾悉不备萧然禁宸侍左右者故宫几人为治之本先乎睦亲不爱苑圃众居以均大兴学校羣心自驯首善之劝于何不臻荷天之休所报惟慤承先之祐其事弥恪始见郊庙隂慝前作霖霪累旬朝位皆愕谓宜改为言者交错圣心益坚夙夜祗若及期而祀景气澄扩至诚之应老稚歌乐庶政思乂万机必躬一令之细惟审而后下一言之善则沛然是从览四方之奏率至于夜艾访前殿之对动逾于日中恊虞舜聪明之圣尽汉宣综核之公好文之盛前无比崇籍兵之广寓之在农既恢隆于素教又振宣于武功于是西之悍羌北之强貊威德所加望风夺魄隂缮戎备敛藏贪螫奔走间者伺吾防画惟固结于盟誓幸保全于沙碛若使天锡洪休夀钟遐歴则累世之敝不数期而尽更二虏之骄有一朝而扫迹奈何嵗俯经于再闰年未偕于不惑帝乡甚邈遽乐白云之游路寝斯严忽预彤裳之册得非嗣圣当发兴符有开启闳规于厥后俾大治于将来太平之功既遗巳而不有亿兆之众徒诉天而尽哀呜呼哀哉违豫之来忧民不替蠲赋恤灾寛刑霈惠亲挥宸笔以定储位明圣知之在先俾羣情之大慰谓勿药兮宜瘳何与龄之终戾呜呼哀哉太筮诹吉萧辰正秋下广内以将旦即大升而弗留臣庶攀恸风云惨愁背紫台之业业飏丹旐之悠悠万乘衔悲睇斜晖之莫返六宫洒泣杂暮雨之难收呜呼哀哉荥圃宵严汜闗朝启登岭道之萦回瞰巩郊而迤逦池鱼轻跃于帷薤露凄流于心耳气暝缑山隂凝洛水方开万嵗之阡已凑诸侯之轨姬嫱素寡何须铜雀之为珠玉弗藏讵有金鳬之侈呜呼哀哉防圣临右永昭峙旁侍仙游之缥缈之帝所以轩翔名素在于真箓迹空留于夀堂百年之间自比轩台之畏肃九疑之下几瞻耘鸟之飞扬德固不朽庆方大昌惟英主之号自我而独得兮宜与天而共长呜呼哀哉














　　安阳集巻四十一
　　钦定四库全书
　　安阳集巻四十二　　　　　宋　韩　撰祭文
　　代开封知府诸庙谢雨文
　　维某年某月某朔某日具官某谨以清酌庶羞之奠致祭于某神粤自凉秋以来嘉澍未洽惟宸衷之在念顾穑事以为虞式是灵祠奠兹神壤奉吉蠲而致祷冀聪直以垂休而神上符宵旰之懐下慰编齐之望防风期于少女驱云族于太山曾未崇朝遽均和泽壤父辍耕而相贺祠官霑服以言旋济旱嵗以作霖毕苏民瘵兆丰年而为瑞协助圣猷爰被诏于发中俾涓辰而报贶用陈馨荐祗答蕃厘谅精意之攸歆固嘉应之斯在尚飨
　　扬州祭圣母祠祈雨文
　　维庆歴六年嵗次丙戌某月某朔某日具官某谨以清酌之奠昭告于圣母之灵某闻之于诗曰旱既太甚靡神不宗则知古人闵之际不爱牲币凡神能福于民而于民之所奉者皆得索而祭焉今歳夏季以来境内不穑人狼顾以田为忧长民者亦尝设坛祷龙欵祠求神斋恪之诚不为不至近方灵应有荅而民望未厌是用陈兹薄荐乞灵于神神其体斯民所奉之心示神能福之之意广敷隂施惠此一方使时泽沛然年谷大获则民知神德不谓无灵尚飨
　　诸庙祭文
　　维庆歴六年歳次丙戌某月某朔某日具官某谨以清酌庶羞之奠敢致祭于某神古有八蜡之祭以记四方若其方年不顺成则蜡祭不通岂特使民谨于用财抑亦明神不苟受其报也今歳境内大旱民心颙颙有望于神而田禾卒不救守臣不敢循为蜡之义而废神之祀是用举旧典申薄荐神其歆此蠲洁无使来歳复失民望而重为愧尚飨
</div>
    <div class="pagination">
<a href="安阳集_page25.html">上一页</a><span>...</span><a href="安阳集_page21.html">21</a><a href="安阳集_page22.html">22</a><a href="安阳集_page23.html">23</a><a href="安阳集_page24.html">24</a><a href="安阳集_page25.html">25</a><span class="current-page">26</span><a href="安阳集_page27.html">27</a><a href="安阳集_page28.html">28</a><a href="安阳集_page29.html">29</a><a href="安阳集_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
