<!DOCTYPE html>
<html>
<head>
    <meta charset="UTF-8">
    <title>后村集 - 第 12 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后村集 - 第 12 页/共 47 页</h1>
    <div class="content">　　乌州在桥北我仆云路迂语仆尔何知彼有高士庐问樵得处所林樾尤扶踈脩竹仅万个古梅非一株小畦植蔬果复有水可渔下马式篱藩摄袂寻庭除不闻鸡犬声茶烟起庖厨伊人道义富岂比山泽癯萧然蓬蒿中尚友泗与洙古来连云第翕赫众竞趋渐台暨郿坞变灭才须臾圣门不朽事乃属陋巷儒愿君长保此是亦顔之徒
　　道傍梅花
　　风吹千片防征裘犹记相逢在岭头嵗晩建州城外见向人似欲诉离愁
　　戯书客舎
　　已去光阴挽不回渐惊老态逼人来决河犹有方堪塞脱髪应无术可栽北戍宝藏唯檄草南游稇载是诗材客愁何物禁当得聊向旗亭买一杯
　　懐安道中
　　闽溪瘴岭客程赊晓泊懐安喜近家大屋书旗夸酒米小舟鸣橹竞鱼虾溪移驿已临高岸潮退帆多聚浅沙快着征衫鞭瘦马要看二十里梅花
　　哭方泽孺先生二首
　　弟子成名众先生独命穷广场双鬓秃陋巷一瓢空鸡馔为亲设牛衣与妇同嗟乎犹啬寿神理竟难通方讶书来少殊乡讣忽闻素帏无祭主破笥散遗文已闭三间屋谁封四尺坟旧存传业者南北各离羣
　　真隠寺
　　出郭斜阳已在山夜深乘月到江干奴敲小店牢扃户僧借虚堂径挂单骇浪急回因胆薄逆风小住为心寛投牀一枕潇湘梦无奈霜钟苦唤残
　　道傍松
　　入闽多古松夹道踈复宻未尝识兵火既久蔽云日蠢兹惰游民深夜腰斧出斸根取脂肪窃负如疾譬如人刖趾僵卧立可必供君一瞬光天彼千嵗质暴殄圣垂诫樵采官着律徼吏嗜鸡豚熟视不诃诘登高俯逵路巨榦日萧瑟哀哉暑行人暍死谁汝恤
　　枕峯寺
　　夜深投寺解行装一防寒灯照上方老宿问余何处去年年来此借禅牀
　　乍归九首
　　官满无南物飘然匹马还唯应诗巻里偷画桂州山儿童娱膝下母子话灯前却忆江湖上家书动隔年北戍边城下南逰瘴海头不知天地内何处可逃愁絶爱墙隂橘花开满院香邻人欺不在稍觉北枝伤孚若如天马轩昂不可羁为贫踈饮客因病出名姬弛担逢除夕檀栾共拥炉把如为客看还得自家无架书多散乱信手偶拈开匹似前生读茫然记不来手种梅无恙苍苔满树身可怜开较早不待逺归人格力穷方进功夫老始知尽教人贬驳唤作岭南诗
　　题坡公赠郑介夫诗三首
　　玉座见图叹累累菜色民如何崔白辈只冩蔡奴真向来与相国投分自钟山不入翘材馆甘为老抱关下吏语尤硬投荒身转轻不然玉局老肯唤作先生


　　后村集巻六
　　钦定四库全书
　　后村集巻七　　　　　　宋　刘克庄　撰诗
　　蔡忠惠家观墨迹
　　维蔡郡之望过者必式庐严严端明防遗像犹肃如颇闻手泽富倘许窥珍储主人命发笥棐儿同巻舒比顔倍秀丽眂柳加敷腴亳杭两记在妙与蜡本殊洛桥字尤佳其大径尺余班班名臣帖煌煌昭陵书坐令承学士若覩庆厯初向来故家物聚散何忽诸祭器抱他适玉轴弃路隅端明梦奠时譍门唯一孤厥裔日以蕃庙院蜂房居寸纸惜如命不博明月珠乃知儒泽逺浮荣无根株朂哉守视者巾袭防蠧鱼
　　昔方孚若主管云台予监衡岳每嵗瑞庆节常聚广化寺拈香癸未此日独至寺中辄题一絶
　　同作祠官荷圣朝年年相待放生桥精庐此日来无伴稽首炉熏自祝尧
　　有感
　　防防秋声起树枝遥怜塞下雁来时宁闻中夜荒鸡舞肯拾他人竹马骑短剑旧曽交侠客小诗犹足将偏师无情却是青铜镜刚照书生两鬓丝
　　挽水心先生二首
　　一梦孝皇初凄然四纪余国人莫知我天下孰宗余散地虽无柄名山尽有书呜呼传万世犹足矫虚所学如山海吁嗟不一施未闻访箕子但见诔宣尼空郡来陪哭无人敢撰碑纷纷门弟子若个解称师
　　林容州别墅
　　出郭五里强治地十亩寛竒峯面朝挹髙阜背屈蟠忽献若神授久閟由天悭兹焉卜寿宫朱垩浮林端使君世虑澹出岭顔如丹静思三窟危孰如一丘安莳松既森秀引泉亦甘寒愿言奉巾屦暇日来盘桓
　　哭林山人
　　僵卧茅檐下怡然八十春竟无衾覆首唯有锸随身赙吊稀来客封崇托外亲自言坟出贵后必产竒人
　　挽方孚若寺丞二首
　　使君神隽似龙麟行地飞空不可驯诗里得朋卿与我酒边争覇世无人寳钗去尽中年病珠履来疎晩节贫昔共诛茅听瀑处溪云谷月亦悲辛
　　斯人讵意掩斯丘六合茫茫不可求射虎山中如昨日骑鲸海上忽千秋帝方欲老长沙傅世尚能言博望侯回首瀬溪溪畔路跛驴无复从公游
　　挽方武成二首【左钺】
　　颇有翁标致唐衣折角巾虽疑头小鋭极爱腹精神阔矣云霄志悲哉露电身世间无妙质一痛惜斯人丱角诗名出流传海内夸师称起予者翁问倩人邪惜未参诸老犹堪擅一家从今崖瀑上谁共访梅花
　　福州道山亭【南丰作记】
　　絶顶烟开霁色新万家台观宻如鳞城中楚楚银袍子来读曽碑有几人
　　建州
　　风云髙雪尚悭建州城北倚栏干林梢淡日红如线应为梅花暖晩寒
　　起来
　　起来呵手检衣篝烛影蛩声伴小楼頼有梦中堪细説锦牋冩不尽离愁
　　入浙
　　浦城南畔只轻隂入浙方惊雪许深梅皜枫丹三百里笑人短幅冩寒林
　　寄人
　　老携诗巻入京华覔店先须近酒家白髪但能妨进取未妨痛饮挿梅花
　　寿昌
　　山路泥深雪未干病身初怕浙西寒新年台厯无人寄且就邨翁壁上看
　　桐庐
　　桐庐道上雪花飞一客骑驴覔雪诗亦有扁舟簔笠兴行吟却怕子陵知
　　富阳
　　便着羊裘也不难山林未有一枝安富春耕种桐江钓却羡先生别墅寛
　　记梦
　　父兄诲我髧髦初老不成名鬓髪疎纸帐铁檠风雪夜梦中犹诵小时书
　　出都
　　客子来时腊雪飞出城忽已试单衣湖边移店非无意要共林逋话别归
　　题砚
　　吾砚平生极自珍涂云抹月清新临归携就西湖洗不受东华一防尘
　　杜丞
　　忆冒重围入城頼不亡战功何日赏檄草至今藏旧事归诗巻新寒入箭创江边闻杜杲髪鬂各苍苍
　　久客
　　久客长安市人情薄似云宁为絶交论不着送穷文白髪长千丈黄金尽百斤故山春事动深恐废耕耘
　　赠陈起
　　陈侯生长纷华地却以芸香自沐薫链句岂非林处士鬻书莫是穆参军雨檐兀坐忘春去雪案清谈至夜分何日我闲君闭肆扁舟同泛北山云
　　赠翁巻
　　非止擅唐风尤于选体工有时千载事只在一聨中世自轻前辈天犹活此翁江湖不相见才见又西东
　　路傍桃树
　　为爱桥边半树斜解衣贳酒隔桥家唐人苦死无标致只识都观里花
　　题壁
　　儿时挟弹长安市不信人间果有愁行遍江南江北路始知愁防白人头
　　马上口占
　　陌上秋千索渐収金鞭逐少年游晩风细落梅花防飞上春衫总是愁
　　挽李尚书二首
　　韩范止如此公乎事又艰不陪冶城庙合殉定军山玺出千官贺弓藏一老闲雕戈提十万犹记凯歌还幕下多材隽于今尽防勲可怜狂处士曽揖大将军久戍儿郎老新招部曲分此生甘寂寞有泪湿髙坟
　　桥西
　　昔饮桥西嵗月多梨花深处侍郎过垂鞭欲访湔裙约奈此萧萧鬓雪何
　　黄田人家别墅缭山种海棠为赋二絶
　　万红扶路笑相迎彷佛前身石曼卿若向花中论富贵芙蓉城劣海棠城
　　海棠妙处有谁知全在胭脂乍染时试问玉环堪比否玉环犹自觉离披
　　郭熈山水障子
　　髙为峯岚下涛江极目森秀涵沧浪始知著色未造极一似丑女施铅黄惊泉骇石聚幽怪巨楠穹柏蟠老苍鹿门寺华子冈是耶非耶逺莫详疑闻钟声起晻霭似有帆影来微茫陌穷渡絶雪满坂驴鞍钓笠分毫芒炎曦亭午试展玩坐觉烟雨生缣缃古来絶艺必名士俗史辟易安敢当大年脂粉米老狂先朝仅数燕侍郎吾闻河阳子贵购父画一笔不许他人藏矮屏短岫已可寳况此四幅垂华堂呜呼主人谨防守神雷鬼电或取将
　　挽林夫人【方孚若母】
　　奉使年三十声名满四夷竒哉何物媪生此丈夫儿墓竟同孙窆家犹有妇持向来称寿地忍听鼓琴悲
　　挽叶夫人【丞相女孙孚若内子】
　　年与藁砧齐来嫔自始笄典刑丞相子礼法大夫妻怪鵩惊频集离鸾忍只栖伤心衾含等犹是嫁时赍
　　题洪使君诗巻【陈师复为序】
　　刻于芹泮士争披传到茅庐我切窥突过韦郎森防句髙如栁恽采苹诗日唯坐啸薫沉水间亦挥毫品荔支况有太丘为小序遥知流布满京师
　　闗仝骤雨图
　　四山昏昏如泼墨行人对面不相觌凄乎太隂布肃杀闇然混沌未开辟千丈挐空蛰龙起一声破柱春雷疾我疑人间瓠子决或是天上银河溢异哉烟霏变态中山川墟市明歴歴茅寮竹寺互掩映疎舂残磬愁寂叟提鱼出寒裂面童叱牛归泥没膝羊肠峻坂去天尺驴饥仆瘦行安适林僧卸笠窘廻歩海商抛矴忧形色纵览鲲鹏信竒伟戱看鳬雁亦萧瑟乃知畵妙与天通模冩万殊由寸笔大而海岳既尽包细如针粟皆可识向来闗生何似人想见丘壑横胸臆鸣呼使移此手为文章岂不擅场称巨擘
　　哭左次魏二首【謩】
　　少日一编书中年丈二殳乃知杜预智谁谓狄山愚小试飞箝防方为进筑图到头麟阁上终不着臞儒甫痛何郎天丘明亦复然因思题墓上不若鬬樽前剑马为谁得琴书有女传唯应千载下配食雪堂仙【君与何立可皆江淮同幕相继没于齐安】
　　寄永嘉王侍郎
　　珍重西清老书来访薜萝为邦应好在作佛竟如何花押常衙少柑香静坐多闻公须尚黒未害小婆娑
　　秋热忆旧游二首
　　忆昔浮江更渉淮早秋天气最佳哉塞垣榆落蝉初少泽国芦疎雁已来风露入懐诗笔健闗山满目笛声哀南州九月犹絺绤纵有清樽底处开
</div>
    <div class="pagination">
<a href="后村集_page11.html">上一页</a><span>...</span><a href="后村集_page7.html">7</a><a href="后村集_page8.html">8</a><a href="后村集_page9.html">9</a><a href="后村集_page10.html">10</a><a href="后村集_page11.html">11</a><span class="current-page">12</span><a href="后村集_page13.html">13</a><a href="后村集_page14.html">14</a><a href="后村集_page15.html">15</a><a href="后村集_page16.html">16</a><a href="后村集_page17.html">17</a><span>...</span><a href="后村集_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
