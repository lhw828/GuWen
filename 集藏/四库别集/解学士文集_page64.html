<!DOCTYPE html>
<html>
<head>
    <meta charset="UTF-8">
    <title>解学士文集 - 第 64 页/共 68 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>解学士文集 - 第 64 页/共 68 页</h1>
    <div class="content">
　　君讳希寿字时永一名昶吉水东门人曾祖讳荣祖元初以保障功为本州岛判官尤好施与建义惠社仓有司旌表其门祖违于广东道元帅府绎史父义贤字士能君英毅聦敏好学问经史子集靡不涉猎元季之乱士能奉母避兵予邑之南华君少长焉即自奋曰其父曰州判公徒步起乡井惠恤穷乏名闻四方致有旌门之荣伐旧居鞠为茂草惟大人许以身出远服贾事奉大人复归于故里与宗???欢聚徐啚为显扬计未晚也父遂许之壮游四方十余年乃还室归于东门至今崇墉叶构壮伟轩豁称其襟怀姿状秀逸望而可亲倾情吐论不事边幅结交皆当时名士予尝与之登高吊古论古事成败意气浩然人莫能测也君母竹塘王娶北门赵皆与予家有连予兄朋从又君之妹壻也予每与君转敛举自大醉莫逆君之长子正从于学所以托于予甚拳拳也予别君去　京师时为言术者论其岁在申酉不利吾平生欲立功业继祖父不幸已蹉跎又不幸如术者之言是将遂无所成而后已乎吾且遣是子入学为子弟员以成吾志正由是益克自奋励人谓时永有子矣呜呼而孰知君之命真止于斯而临别之言遂为永诀之辞也欤君得疾逆旅中知不可为买舟遡风疾驰归甫二日与父母妻子永设言不及私溘然而逝永乐丙戌五月十二也君生元至正壬寅二月十六日子二人长端方一字承方正也庆字善方女一人许适兰溪曾瓘弟四人希亮希和希敬希宁正将以永乐五年十二月二十三日奉君柩葬于乡水南山之原山向前期买石卢山之麓砻之以俟刻不远千里奉其兄敬方所为状泣而告予曰先君背弃之早正于子道不能致其分毫惟乞铭庶以慰其灵铭曰　英毅之姿学允殖壮游湖海浩气塞醉中放歌宇宙窄高情雅致世莫识啬年炽后艳双璧我铭誓天征斯石 

　　○刘处士维岳 

　　国初乡之老成先生夏退庵扬济川萧鱼乐以文学行谊师表后进于时刘公维岳寔从之游三先生既捐馆而维岳翰墨吟风弄月率尔成章皆适其意佳时令节投辖留宾性不嗜酒而礼意殷谈笑之间蔼如也里有争讼曲直咸质其平能与世低昂履险而夷辟曰舍扩先世之基与弟维舟友爱笃至父早卒筑北堂以飬母士大夫名其堂曰孝友而南宫尹彦正杨先生为之记能言者为之诗此其有得于三先生之教然也其先有玊溪者来自永觉阆田父惠远母彭氏娶曹氏子季椎季友季充季省季瑾孙男十曾孙男三其讳嵩享年七十三葬乡之传家山季友季敬喜宾客与予善是宜铭　铭阙 

　　○李祥云 【戊子】 

　　君讳祯字天祥祥云其号也姓李氏族谱南唐后王之子杰为吉州剌史南唐王从后主入汴已而归守先墓在今安成之西盖先主祖父以上咸在焉由是为安成人五世至通甫官金陵复为金陵人四世至子恩宦游吉水因家焉至君十三世矣予尝为其谱序君少事父母以孝闻天性端厚谨饬人已羡其不凡比长重然诺赴急难惟视义之可否不义决然不随也虽至亲狎或有过面折之使媿悔未尝狥意护其私言论磊落意气慨慷而轩豁人无不肖皆言敬之有赖情喜宾客真实无倦意贤士大夫至门连旬月延欵置酒高会赋诗论文居益久而意益勤其在元季为义士李思泰陈义治师应机昼策屡败寇兵故其殖产治第内外综理显明周密动合其宜至处于财豁如也尝得遗金经月余莫有言者自己物色求访得其人与之语面审然悉以归之其人愿分谢固让不受于戏此一事之微然最人所难能者以其诚廉也君之大畧声声誉动人人皆知之自以兹为细事也尝戒子孙勿以为异曰此人所当然若苟得是务则将何所不为汝等或遇此即若还之可也非义之财得之有祸于戏此其言又岂不可深信哉余先公筠涧与君交游闻此甚熟也虽古之人乂何以过哉君生泰定乙丑七月二十五日没以洪武戊午九月一日没时年五十四叔父母尚无恙也呼其子原通原达而属之言不及私其交友与西熟所延礼皆老师宿儒孜孜以道义相淑原通嗜学工诗原达敏而好礼兄弟友恭克继光烈义方之训益继益成诸子致身青云激昂步武声誉烨然倾动远近原□卒原达伟然柱石其宗豪杰而忠厚又皆君之余庆也君母王氏配彭氏先率継周氏子男三人泰原通也显原达也幼隶字原德女二人长适北隅龙尚彬次适城南周善政孙男十人宗白永乐甲申进士翰林庶吉士宗弼宗昉宗用宗沆宗观环传寿振曾孙男继保期冠期魁期超金穰长寿仙护琳孙瑶保孙女六人适西团张介申城西熊振威玊琳金滩刘庸德城东徐保饎上车曾□君墓在乡之黄原岭于乎南唐之亡也以弱功德在江南尤厚其子孙不绝理固宜然而祥云父子祖孙相承荣盛有加无替如此世岂常多有哉予少时与原通原达相善而诸子皆喜从予游宗弼死予闻而哭之痛伤其贤而不寿也余宗眆为县庠生有声场屋显融可期间谒予而言曰先祖没三十年矣而墓前之石有刻文家君痛于怀敢以状请铭于戏祥云君之隐德其可铭也已铭曰黄原之山气欝盘羙蓉天狱连峯巑其藏伊何世玙璠英年遇乱试危难兵谋敌气势诚桓豊家胥宇孝义存冠佩济济芝兰芬中心积微征以天后世有述永铭传 

　　○高御史 【己丑】 

　　公讳渐字以正姓高氏系出唐南平王崇文逸孙为吉州判官官因家于吉水之归仙里高氏有名至宋始迁灞桥漕贡进士龙光字申甫学者称草窓先生公高祖也赠中书右丞讳愿贤公曾祖也至治辛酉进士累官朝列大夫知封州赠推诚尽节功臣荣禄大夫中书右丞渤海郡公讳若凤字在翁学者称灞雪先生公祖也父讳巨字文海元季举义兵复吉水与贼战于乡兵败死之公生四岁而孤母曾夫人守节自誓教育之十余岁为伪汉兵所操主将爱之任以事与彭蠡战转之沔阳徙建昌乃得脱走还辛苦以供母从事先公筠涧先生于乡学洪武乙卯贡于京师试中书堂及御史台入国学分教山西平阳府安邑县还拜监察御史赏赍甚厚日侍游宴遇事辄谏大臣皆严惮　上甚悦之未几以母老乞终飬是归乡二十余年清苦如诸生人服其守太祖宾天与俱迁河州如居乡时　今上龙飞初召还拜监察御史用事者厌其老病左迁黄陂尉卒于官归葬于吉水之槎坪公生元至正庚寅六月没以永乐己丑闰四月享年六十娶金滩刘氏子男三人梧杮糵女二人梧字云干请予铭其墓予自少时与公善先大夫人兄子也大夫人教训惠爱之甚至予之西迁也实惟公是倚托道路跋涉患难不一至予不能堪公屡开释未尝不欣然相视而笑曰盖公之学问所得者深矣故闻其死时不乱且亦未尝预言期世之贸贸者乌足以知公哉非予亦莫能为之铭也铭曰　质直之质辛苦之学富贵不骄患难可托忠节之裔益培益振其后宜昌我铭可信 

　　○刘处士从龙 

　　洪武中里人能诵刘处士从龙在狱中所为诗百余篇皆思其母缠绵悲切同狱中人有母者当时莫不相泣盖坐系阅十月□所为诗多至如此其感动人又如此其学行岂不槩可见欤又以其母之多疾也力从事于医处方切脉审滇通析盖用心□一故能大异于世之泛泛者而推以济人于急不为市利不为德容诗云孝子不匮永锡尔类非从龙之谓乎其先出汉宗室家泰和之珠林后徙吉水文昌为夏朗刘氏其讳孜祖叔万父朋远叔万元季相叔惟允起义兵讨贼为贼所杀时甫六岁已知戚哀不肉食弱冠时朋远输租应役艰难百务怭能任之不贻其忧执亲之丧苫块如礼两以明经荐皆辞不赴训其族人亲戚子弟谆谆忘倦岁饥以币易粟力可赈者赈之而尤喜宾客过从欢饮情怀蔼如笃于教子皆为善士长曰鹳先卒次曰德华曰彭华季曰南昌其母颜娶萧氏其生以至正壬辰六月二十五没以永乐己丑二月十二日存省□号也墓在乡某岭之原孙男福成福德福兆福善福集铭曰　吉有夏朗刘擅经学处士存省怀瑜不琢孝孚于人人诵其言医药用施有先后亲亲仁民处穷而尊积富食贫遗其后昆 

　　○高宾晹 

　　吉水归仙高氏系出南平王崇文诸孙逸判吉州肇建厥家族大蕃衍柝居近里以灞桥显于元先是有相地者下葬记云九代孙双双领荐至治庚甲其讳钺与从弟若凤果联举于乡灞桥高氏遂以经学名天下钺字与谊号平陆若凤字在翁号灞雪先外大父也先是以平陆共学书后更易以易经登进士第而平陆独擅书经学江西两浙门人尤甚予少时传家学以平陆文为模范平陆诸孙予表兄也往还亲密得以追想平陆之风流不但其文可师法也家兄又尝为言立本号自卑平陆之子与先祖尤相善先祖当元统甲戌献尚书章旨时与讲论而其敦厚隐德尤可称道惜乎天下知平陆之文而不知有自卑为之子也自卑之子子宾又与其父如一人是其必将有后也于是得子宾之子原举而进之县学朝夕过从家兄爱而诲之甚笃予又窃喜兄之有子也中间几二十年家兄捐馆舍予亦出处离合与原父子不得如往时朝夕相过从方以为慨欢犹冀获乞身　朝廷归与共寻旧学而孰知子宾亦弃我而死矣呜呼惜哉原字建春亦兼学诗书有声场屋是建将继灞雪而显而享积世之余庆也欤于是建春以状求予为其父墓铭其可辞铭曰高君讳文其字子宾自少颖悟敬袭儒绅退庵夏君乡邦哲人从师事之岂惟艺文诗言其志蔼兮春雪里有刘氏族本芳溪经文节义显著一时有存敬翁淳直仪仪君处甥馆亲戚称之翁耄而独立嗣先卒亦有孤孙茕茕孑孑君尽事育老安少怀帡幪二氏古贤可偕隐居教授乐求心斋其号宾晹没岁己丑生元盛时寿六十九子原与享夭者曰荆女适王氏壻曰隆高其二季处亦归德门槎溪萧氏凤高显文玄关观吉君之四孙君有家法古道是敦临没之言道谊谆谆祖茔檀山为君之坟世有隐名征以斯文褒封有兆贲此灵原 

　　○周君北溟　 【庚寅】 

　　君讳志仁字恒吉北溟其号也姓周氏世家吉水泥田始祖沂滨唐长庆中迁自庐陵之乌东世有隐德曾祖友成祖齐用父开甫益勤俭好施与曰吾无以遗子惟积善急之他日庶其昌大乎君与伯兄东原壮游燕蓟诸公贵人争欲致之馆下君覩时事日异曰识时务为俊杰□是归奉吾亲得免于祸幸矣是归而盗果起宗人若水翁举义兵保障君命犹子助之督耕垦备岁凶已而果大歉廪有陈积施人贫乏莫不怀感事亲至孝颠沛之际汤药必亲尝丧祭必尽礼至　国朝尝构一新百废具举兄弟四人东源南溪西岫相与怡怡如也一门之内长幼几千指诱掖奖劝谆切戒谕无所不至尝指从孙璹曰是必为伟器后果仕为黔阳令尝有名与宗老止水乔林横溪东源隐山溪间往来倡和酒酣雅歌投壸掀然论辨慷慨英发尤好读书手不释卷笃于教子延礼居贞曹先生为西塾师先生卒其子彦通继之由是从学者多有所成家谱遇乱散轶未辑首倡族人修述锓梓以传所居前临溪涧水潦病涉甃甓为梁人甚便之临终犹戒子孙与之永诀呜呼是可不谓故家之贤者欤君生延佑庚申七月二日没以洪武壬戌十月二十四日墓在里之西符岭初娶曾氏先卒子一人曰涣原其名珪笃慎好学睦姻族礼贤士人皆称其孝友事继母郭氏尤尽子道人皆颂君之有子也孙男二人瑜字季良琮字孝纯孙女三人适仲冈李永绍罗子逵曾孙锺铨铎君后十有三年而焕原卒又十六年季良命其族子黄冈学官公明述其状来请铭于其墓碣铭曰 
　　脱危机致用裕如其志如其志倡勇为积能施如其义如其义礼贤睦族能得师子孝孙良田父慈春雨霜露云来思 

　　○刘君象贤 

　　元季之乱大家世族能卓然不为乱贼所污保其家复其盛昌其后者江乡甚不多见也予尝闻之夏璜刘君象贤谓兄弟首谋夜之吉安城报官军掩取贼巢穴事泄官军竟不至举宗为贼所屠亦皆不屈象贤独脱身与妻子俱走免贼平乃归乡治生筑居教子孙复其旧观其艰难转徒有人所不能堪者焉予谓闻贼首欲任用率其人相表里为辅车唇齿更遣致意甚厚使当时一听许宁不免屠害与艰难转徙哉君喔然笑曰所以为世家大族以其守礼义也予家在宋仕吉水县簿宋亡与信国文公百战守死以抗元帅终不为屈至元虽乏显仕然父祖以上感其恩泽亦百余年岂可伍枭獍为厉阶耶义举无成其荣多矣此先人之志也不然今日何颜复见家庙乎予深感其言归以告大夫人大夫人曰外大父灞雪高先生官平江在元盛时象贤其季壻也来平江未尝遂游事声色侈靡其家教训严外大父母称道之不置焉又闻之先君子云夏璜刘氏世本安福治尚书有名象贤大父诸父昆弟每过从谈论其学问渊源非泛泛然比也由是常喜从象问昔时事象贤深爱厚与之言历历未尝厌焉后予忝科第归自翰林往拜谒之象贤为之喜甚与饮酒日夜具道外大父遗训命其子汝哲与游观山水间指外大父所为上葬其祖墓而为道其所以然见前人之游艺罔不造其妙而象贤平生坦夷岂弟爱人乐善敦尚诗礼其得于家庭亲戚为尤至也又往年予兄大经授徒夏璜象贤实为之主汝哲亲授业焉象贤朝夕所以与余兄讲论多矣是予兄弟皆有所闻于君也君之丧也在洪武辛未三月九日予寓京师后予归乡君墓有宿草汝哲屡以铭为以事在不果为又二十年于此始克为铭君讳崇字德象象贤其号也族有谱予尝为之序曾祖时可至德父则贤母庞氏娶高氏再娶萧氏子男三人汝霖汝哲汝完女二人长适东溪彭季良次适东门江彦政孙男逸隐宽洪廸魁同伦仲绂六韬君生大定丁卯四月十三得年六十五墓在乡东坑之原铭曰清旷坦夷不为矫餙学问淳良家庭亲戚平生之言可禆世教有铭可镌有子能孝 

　　○徐学皋 

　　宋亡元兴吉水东门徐氏起家至万石然本儒者延贤先生业应进士举过其门弦诵之声未尝绝也虽富而不骄义而好礼由是部使者有旌门之举而仕为小官能有惠誉揭文安公以黄丞相拟之者平远君也遇乱出军需画策与亲戚举义兵保障水西者城南君兄弟平远诸孙也余不及识之见其与先公赓和诗有杜少陵之志而敬慕之也盖世储休庆而城南君之子学皋当　国家隆平之会归复故居衣冠典刑柱石其宗者余四十年一时学者欲考见前代故家之风流皆从君质问焉而君能乐以告人忠厚明辨听者莫不欣然有所得也予自少时先公奇爱之托君议婚君即云吾季女贤可以为归且术者云必为命妇遂许适予自始议婚至有外孙□□□□致位通显待遇一以宾客之礼诚意敬重每送予别临岐至江浒举酒宽慰祝愿深情缱绻依依然如知巳朋友在远道数千里数寄书问临终犹属其子孙致意予于戏子别去财岁余归而君音容不可覩矣岂不悲哉君讳泰字子开学皋其号也母萧氏早没君事继母胡极其孝事兄极其谨兄卒抚犹子极其慈教子孙惟事诗书务谨饬处乡闾人服其公正岁时宴集家延礼为上宾连旬日夜达旦饮酒不乱遇其醉恂恂然一谈一笑皆可听闻君真可谓之淳厚君子欤其家世本金陵中书令临淄王之谏裔孙余既序其家谱兹不赘述君娶曾氏兰溪大族宋公节公三聘诸孙曾心謩之女有贤行其祖辉甫徙居吉水北门家亦致万石君尝寓其贰馆珍宝无所私于此见君之夫媍于财利轻重何如哉子三长享字叔通次让字叔逊季吉字叔廸女三长适积符朱廷纲次适夏璜刘汝瞻孙男传保承尹保衡仪保升儁保茂??众保庶侃保宜保饎仕保禄侦保兴伟保大君生至正庚辰八月四日永乐己丑十月十七日卒年七十将以庚寅十二月庚中日葬于所居鉴湖之西阡诸子泣请予铭铭曰德内荣不誉名既固既安惟永宁 

　　○古田尹胡公 

　　予读元史至于危素建言择将帅任守令抚流民务农保境卧薪甞胆以图中兴而顺帝稍用其说京南之境几无旷土其所辟举皆能有功效惊曰是殆可以图存而何至于覆亡耶盖未几而素出为岭北令丞而所举者亦皆散去而元遂亡矣悲夫士不遇时虽或小试而终以冺没无闻可不惜哉此予于古田县君胡公之事而重有感也公为冀州路照磨素所荐也摄掌路事未几大治公奏事阙下而危公遂出冀州复没于寇时福尤为元守乃去为中书省照磨部岁贡入海赴都遇盗力战却之得达朝廷赐劳甚厚特授福建路古田县尹而事已不可为矣寓闽中杜门独处人以为迂大明兵拘至京恳辞还乡隐居七里庄三十余年以寿终于乎此其才智使之得究其用于危亡岂不有所维持哉胡公既没之十年其子直始以状为求之铭于其墓碣于戏是岂可不铭也按状公自警敏然恬然不事矜饰嗜学无倦其叔父小山先生为高安学官时年纔十三既从之官既归而充然有所进矣其始从学春秋于予祖叔苍霖先生继从果斋夏先生之于经其不既深矣乎二十北游举茂材异等授冀州枣强县教谕需次还家余叔祖伯中先生建东山书院于乡公从授易经居宿馆下逾二年乃之枣强任弟子自远至者数百人学舍不能容官深州衡水县调掾山比廉访司未行危公荐为冀州冀州治枣强由其为学官时信于人也此所以未几而致大治欤公祖妣予曾祖姑也先大父太史公真我至正乙酉举进士及第公适在侍亲见当时科第之荣先祖晚达而诸公贵人之相庆喜也每见予辄为言之盖深以为最其真厚之意为何如哉公为人长身王立须眉如画其声如钟乡先生祠辈若申齐桂隐二刘公大司徒楚国欧阳文公赴岩张公虞文靖公揭文安公皆极称赏而知之最深矣危公也公素善书楷法遒劲类其为人晚及子山巙公之门尝为书其曾大父墓铭而詹公孟举与先叔父恭先为同门同入禁中写书同以书名者也其方为枣强学官也或言前官匿丧宜往趣其去公曰吾□仕即为此耶且将待之其在福建省幕也有馈白金数百两却之而不言平章闻以羙公曰子何减于杨震公谢实无有其忠厚耻言人过多此类也平居教子弟谆谆以礼义为勉以刻薄为戒其弟时晦好种花岁时宴赏有箫皷之娱公为尽醉歌诗和之盖不以拂其弟之意弟卒大恸几绝岁时惨伤焉丧祭一遵朱子礼屏绝异端高居夷简读书自娱居无修饰仅蔽风雨凝尘不扫玊壸氷清湛如也其所得于大人先生者深矣永学小生焉能窥其际哉有子曰善字叔方直字敬方其季子也贤而有问学文章公之教飬培植又古人之所难能也公父士巽号巽湖先大父视为表弟而尤爱厚于先公公尝曰叔父慷慨豪举有古烈士之风兹其笃庆于公欤先娶萧氏后娶杨氏叔方子曰肃恢敏敬方子曰槩永乐己丑进士次棐盘棨公女三人长适带源王奇孟次适城南蓝宗勉次适东溪廖自勤今为庆府纪善公生至大庚申七月十一殁以庚辰九月二日享年八十一墓在乡陈方赤岭从先祖也铭曰今有胡氏旌为义门鼻祖植善华屋言言出其门者少皆卓然山立有官而不永年巽湖隐德萃于古田弱冠挟书徒步北燕起家学校其徒如云历仕有声荐剡有陈遂保晋冀抚其流民公去所部郡随以沦逾河蹈海断鳌补天崎岖转漕俾县于边公有先见杜门弃官隐处故山踰三十年从容进退庶几其全明哲保身胡公有焉 

　　○曾孺人 

　　孺人曾氏既没之廿有五年其孙三顾始奉前明乐知县彦翚王先生所为状求予铭其墓拒作状之岁月廿有一年而先生没亦十余年矣乃按状为铭曾氏吉水兰溪人宋侍郎弘廸家林塘生公藩宋黄州司户参军生立祖立祖生茂远其父也幼端谨父母钟爱之年十六归于银溪谢氏雷州教授道翁之次子愈贤闺门雍睦事舅姑相夫治产用致殷裕元季愈贤暨子主一尧一举义兵兵败家毁父子死难孺人奋志节抚孤幼再造厥家延致大儒山泉解先生永泰刘先生莘云杨先生为西塾师宾客之奉诗礼之敦崇视家之未毁殆有过焉尝夜自课纺绩励诸子勤灯火唔咿之声琅然人以孺人为善教焉　国初诸子联贡于乡历仕郡县迎就致飬思轩往来命服辉映煌煌如也人莫不称其盛福焉生元皇庆癸丑没以洪武丙寅子男七人女一人适王焕文其墓在苦行岭之原铭曰状穪孺人尝夜纺绩获盗问其母老家贫赈之以谷戒家人勿言盗卒为善于乎此王彦方之所难也而以一女子能之岂不与古之贤淑并穪羙哉 

　　○清河丞徐君　 【辛卯】 

　　前年从父原复丞华容为言国初侍兄原震为令清河丞得鄱阳徐君伯而进贤吴君庸为簿三人相得甚恊恭图治其民至今追思之遇夜共读书为诗歌文章饮酒相乐言不及毫发私眤刚济其柔则徐君没已久吴公在岭南而伯兄家居不相闻者久一念及之未尝不为之慨然太息也今吾又去为丞将以徐君为法不知今若簿有若吴君之与伯兄乎若有之华容之政将必有可观而民将思之也去年叔父语时不能细徐君之行事今年君之子奉君之从弟考功郎中旭所状行来请铭噫余所愿为也夫何敢辞按状君讳恕伯权其字也幼颖敏六岁知务学受诗于綗斋先生一试乡校辄魁元季寇陷乐平以乡兵数千来会官军复之主师第其功当受官辞不拜国初洪武庚戌以明经荐于乡明年得仕临清县丞水陆之会地剧而民贫方大乱之后中山徐武宁王宿重兵居守君周旋上下与之赞画教民礼让招抚流亡申雪冤滞至捐俸劝分以业穷困兴学校期年化洽调清河视临清为有加踰二年以疾卒于京师于乎丞固难于令者也君子所遇之难又如此所致乃如此汉有循良吏岂足多哉惜乎未见其止也君生名家少从先生长者充其格物致知之学故虽天文地理医药武经众技之说莫不傍通曲畅以辅翼仁义不流懦阔迂尝从世父处谦行道中遇仇人结众徂系之君奋挺大呼其众骇散有族人好酒如酗屡加以横逆顺受未尝一反唇其孝慈睦族类如此其自少年时一呼殄寇复其乡邑有功而不伐庶几仁者之勇岂不深可惜哉君尝自谓抱膝山人晚号钓雪翁文章有奇气凡若于卷藏于家生元泰定丙寅六月十九殁以洪武乙卯四月廿九娶　氏子男二人同高高腾县丞珠初仕为学官今为嘉兴府照磨其先自五季世始家乐平高祖刚显祖公达父处信母顾氏里之塔山君之墓也铭曰运于桷削梁栋其左　小邑大吏天啬其身裕其世 

　　○仲巽陈君 

　　吉水俗尚儒学敬老尊贤豪伟之士喜宾客重然诺轻货财亲师取友畏敬奉承洞洞属属然少时所目曙仲巽陈君其一也予叔祖季通先生抱负奇节在元盛时虽吴文正公虞文靖公尚不出意事之　国初郡县万方辟之不肯起人无贤不肖望之屏息其气象盖如此独主仲巽家师席二十年无所忤拂间尝称其豪伟之士则仲巽诚有过人者欤非有过人之量者不能也宾客爱其礼友朋称其厚家益费而益饶襟怀洞然志气轩豁慷慨赴义世不多有于戏岂不深可惜哉君生至正辛巳年纔四十八卒洪武戊辰五月三日也娶城东戴氏同水王氏子男二安字叔宁鼎字国器女三长适城南胡子渊次适富田萧永清幼适里中董源孙男麟字公姓端字公正纲章武模望皆幼君没有四年辛未二月十九其子奉君柩与妻戴氏合葬于吉水之南遇异人指示其穴克府吉占君之父文彬尤忠厚相传为义门之族铭曰陈氏之先有积德君袭余庆秉义烈慷慨豪举慕先哲新师取友淑后昆表蓍英发中和淳坚珉勒只声沄沄 

　　○倪处士 【癸巳】 

　　处士倪公讳赵奴字世安其先剌史讳潭若水昆季也尚书右丞其曾孙唐兵部检校尚书后封魏国公讳康民字时思由藁城徙歙子孙家新安之休阳至士毅先生以道鸣八世祖十公迁婺源还珠里高祖士刚曾祖震轩祖伯汉父宗献世有隐德业儒母江氏龙溪右族公生十三年应门干蛊稍长以家事自任二亲融融其乐兄弟怡怡如也亲丧庐墓哀毁有闻事祖母汪氏尽孝汪年八十余尝对宗族宣言如崔夫人者乡■〈尚阝〉穪无间言务于睦族严于奉先重墓祭岁时必躬诣拜扫鸡鸣而起致敬家庙对坐堂上训诸子姓治僮仆授业任事肃于　朝廷凡先世有为而废弛者辄复兴焉宗族乡■〈尚阝〉有饥寒患难随所得为赈恤之恐后至于津梁道路亦随力修治乡人有争讼诣门求直必以理觧涣然氷释岁戊子疫所举葬数十丧义望甚着邑大夫举行乡饮酒礼为上宾深衣大带揖让其间众皆谓古君子复见于今日也其平居和厚端重然寡言笑遇宾客至欵洽倾倒豁如也雅好读书能属文晚邃于地理之学毋初葬亲安学成视之曰必有水泉乃果然遂改葬焉祖居地狭以岁丁卯营筑居于五镇之南市卜曰当有显者至岁辛卯子以孚举进士入大学其信不诬类此然皆不以自名也尝手编族谱勉以孚亦善承其志家居愉如也永乐癸巳十二月二十九以疾卒其生时至正丁亥十二月十一日得年六十有七娶邹氏先卒子三人长以孚次以达侧至黄氏子以德孙男四人孝友孝敬孝谨喜庆欢庆女二人皆适士族孙女二人在室以孚□讣是归以且奉其柩葬于里之小龙冈以书求铭为之铭曰世德绵延躬行亦显其庆淑于呞贤是归视其乡阴骘如云恩加杇骨术究重泉华构翼如新阡岿如其存其没风流卷舒百行之原莫先于孝铭识其藏以昌世教 

　　○刘君惠远 

　　予方童穉家兄大经导予识刘君惠远一见谓家兄曰令弟酷似其舅封州高使君聦明刚毅起兵讨贼未三十取金紫如拾芥令弟酷似之可敬也且属其子子龄曰如此人可与之游也由是时过从家兄与之相德登山临水行吟赏酌促膝星夜平生履历倾竭叙论兄之所以治乱群雄所以成败　天朝所以作兴机深委备甚有条理盖积苦兵间勤劳三十年得一官辞不拜坚真不挠明炳几先与道周旋家兄尝谓予曰刘君惠远豪杰人也力挽虎射命中未尝自用善智出奇未尝自能家庭百口外戚与焉同釜甑爨截无间言严于教子笃于交友处于财豁如也儒术百家皆能通晓谈说无所脱遗人有竞皆心服其平兄之子容于外道远弗克归者逾十年徙步往资之以还尤善济人于急事寡娣甚有恩礼尝在军中主将欲杀一降人固争得免后以事谪于　遇其人报谢不识也每临患难无变其色辞衣裳必整饬起坐必庄敬音声必洪畅辞旨直方人无少长贤不肖皆严惮之得年六十有三病且没犹正坐不仆者久之于是没余十年矣予是归自　京师子龄惨然谓予曰先人知君而令兄知先人最深愿叩其一二铭诸幽即先人不辱知君矣予不敢辞按其先本黄氏太史公族君□州祖继芳继思子刘氏父庆甫母彭氏娶何氏继司子以弟之子子伟嫡司子寿子龄也女三长适萧銮仲适高节李适谢三顾墓在里槎坪之原葬时执绋挽车以千计子伟有男曰同祖曰恺悌曰欢子龄有男曰清曰庆曰平铭曰敢行义桓勇力明炳几伟卓识廉不利清不激材梗楠伍樗枥种之深报不食世子孙无极 

　　○周君子用 【丙申】 

　　子用出豊家自少卓然与寒士争勤苦不事华侈从师讲道氷糵自励寒士有志节者莫能有加也子用性颖敏甚六经诸史百氏靡不洞究治春秋折众传会微旨往往能通尝夜与共谈诸史至元金接近年事如指诸掌通夕目不交睷至明且然习以为常手未尝去书册此其颖敏甚而能勤苦所以为难也子用为文章精致柝理措辞不苟且一字论议似司马子长苏子瞻而纯正颇似过之诗歌在汉魏陶韦中鉴戞难辨然甚靳之不以示人平生知己惟黄君季岳刘君子素与予乃肯出其一二相读与之而尤爱余三人者之文每为击节其曰三君文必传世余阨于命所恃者有兄子述即今翰林编修崇述也果以文章鸣其子绮来求余铭刻于其墓其为人耿介绝俗做睨万物之表有设施谋书□其族人大兴于诗礼者子用也祖父以上皆名德环杰余获拜其尊君静隐不觉为之动容兴起也其先乌东周氏余既叙其谱兹不复鳌□讳霖主元至正辛丑二月十一终洪武乙亥十二月十二其墓在新市之西澨永乐丙申十二月甲申日改葬石羊矶之原其山寅甲向娶银溪谢氏子男二人曰绮曰其孙男五人容宁宥宜密铭曰其智圆其行方其学愽文艳光孚尹山耀贤所藏 

　　○畊乐徐君 

　　洪武戊午火学士徐均仕为肇庆府阳春县主簿阳春故春州也瘴疠名嵓闻者惴憟每使者当按行托故避去由是县豪得雄据为奸利县官至受颐指少忤触之辄死前后莫敢忤受颐指幸满考稇载去均廉知之至县吏白应往视莫大老叱曰何物大老复白此洞主老病家居宜就见叱曰若此外抑民伍也亟走来见不然且屠戮出双剑示之大老闻恐惧乘板舆至叱使下拜不得已蒲伏熟视谕遣之即伺其语有异而府符下问之遂系之狱均曰是其人必且来刼狱戒吏士操皷角栅其私衙自带剑挟弓矢披甲长啸大老二子果□将其众来闻之皆慑莫敢前诘朝羿两大?安石榴十数枝致馈皆黄金大珠也均不一视即麾出械系大老身送之府中后府官竟受赇大老贼脱归数至前所馈均丁再拒之发怒欲捕治大老震憟求府符调均摄阳江县阳江亦治服而均丁毌忧去此史氏之文也徐吉州大族南塘中书侍郎上饶郡公逊之后曾祖林隐先生先公外大父也祖本仁父仕麒母姜氏其遇元季之乱年财十三先公时在大学先祖死节仕麒挈予两家避难崎岖二十年经纪扶持克复安业皆其父子余是以知之尤悉子畊其字畊乐号也其少时聦敏十五六岁侨居授徒志行卓然从帅勤窓王先生治尚书离乱中成学羁胜事何以过哉　国初为县学生卒业先公之门洪武乙卯贡大学试中书御史台入高等分教山西夏县后官会同谢事家居以寿终其事亲事师诚恳至古贤人不能过也其享年五十九配王氏子男寿广成今为工部主事光广明少游邑庠女适姜　胡　萧　其墓在吉水查坑之原铭曰士行全勒铭坚千万年廉洁徐君之古坟 

　　○中议大夫吉安路緫管刘明道神道碑 

　　兄季乱兴蕲沔江右最先被兵列郡瓦觧既陷而能复者惟吉处群寇之衡与之百战终不为屈　国朝兵至率先图效股陈友谅者亦惟吉安吉安忠义之士固多有之若起齐民兴义兵保其全节子孙庇赖之乡人追思之题其墓曰元中议大夫吉安路緫管刘公神道碑惟于明道见之明道常客游元都时方溺于承乎人情伦隋权幸纵横即私谒所亲曰观天时人事不久乱将作矣所亲亦窃恠其言然谓刘公多卓识不□□言之公更以语先君子君子怃然曰吾意政尔为之柰何子先归明道即促装南还于是明道以大臣荐为袁州分宜县尹以母老辞不赴壬辰之秋乡人亲戚多劝絜□避匿即奋曰大丈夫死即为忠义鬼岂能向草间求活请勿开口吾虑之久矣倾赀发粟召募壮勇一日数千人造战舰连营江上招抚流亡人情悦附未几下流群寇数万议曰刘某结营江上郡城之铁璧也铁璧一摧上流可长驱而取也乃并力来攻百计御之群寇败走月余复至连营筑堡誓将必克连三大破却之郡城以安监司郡守奏为吉水州判官继以功升同知复升知州宣命下俄升吉安路治中兼义兵万户时江西行中书省距吉安上下五百余里内多寇兵刼掠乃遣从弟成治兵江西防遏上下五百余里肃然岁荐饥所活甚众参政全普庵萨里都事吴伯都剌皆緫兵分省于吉漫不事事惟公是倚孤军血战屡建奇功事间于朝朝廷遣使慰劳擢为中议大夫吉安路緫管兼管内劝农防御事拜命于家人共荣之伪汉主陈友谅遣其大将熊天瑞盛兵来攻与之力战几获天瑞吴伯都剌遣其将搭普来援反降之为先导公军稍却天瑞即长驱上流全普庵撒里吴伯都剌宵遁众大溃公收残兵保垒以竢而元兵终不至天兵南来公竟不屈卧病卒于京时乙巳六月十一日也公生元大德甲辰其讳照更名永武其先吉之安福人曾祖宗政宋袁州司户祖天骥元进羗副尉会川路同知知会通判事父仁寿元从事郎归仁州判母李氏娶王氏江州路緫管璋父之女子与简通漙环胜孙士嶦澄彦济士鼎士林彦鸿曾孙李安中兴季隆予先君子后归与公共事而予之犹子祯期其曾孙壻也通漙属之与简之外孙庞振舒求刻辞于神道之碑公墓在淳塘之原原其辞曰似汉诸侯世业儒历千百岁膏泽腴桓桓吉州少也孤力学行义忠孝俱手捧日月天一隅志通金石死不渝庆流后昆善誉孚峩嵸高坟世楷模 

　　○尚书郁公神道碑铭 

　　国朝复先王之典礼所以付任才能用长旧典裁成辅相以全天下之士保其初终恩兼新故大小之臣咸穪职业班班有可穪道者岂惟天佑国家而赐之以多贤亦国家深仁厚泽有以积累克称天心也鸣呼岂不盛哉乃洪武戊辰岁予以年少擢进士为中书舍人直翰林日侍讲　华盖殿中时时引选官居前讲官不避即顾问可否辄以直对一日见凤阳郁公于侪众中资貌环伟音吐浓畅威仪整齐知心异之上果赐名新即命户部度攴主事度攴掌内币赐予内直所与文渊阁相迩也会尝与之议论练达经历久相善也未几公升北平部郎中先是户部其属有四是岁分为十二故有是命进阶奉议大夫二十四年超授嘉议大夫户部右侍郎每奏事廷中　玊音顾问天下地理阴阳户口漕运之数民间利害无巨细皆向应无所遗谬在廷之臣莫不以难而谦然每事咨度其属能者未尝以精敏自多名位自高人又莫不以为难及考满遂升尚书益宽大得体不为锁屑授资善大夫丧母归葬凤阳宾客至者数郡盖公平生慷慨急于义饶财而好施尊礼儒生雅志喜交游不为冷热变亲戚有急患难不避治家有法综理微密而不伤于繁虽国家能曲成人才如公之才亦可谓难能者也今永乐三年八月五日公卒于官上赐棺敛祭之为素服辍朝一日士大夫咸以为荣公本苏州吴县人曾祖和祖仲瑜父德字铭本母某氏祖父以洪武初迁凤阳公随而家焉公娶严氏尤善理家公于家事不以为言而井然有条理无不举公生至正丙戌正月十四年六十子彬字孟文将奉公之柩归葬凤阳临淮公尝托予铭墓而神道之碑亦不可无刻乃序而系之诗曰泰运肇开贤汇生巨细咸植勋业成有奋布衣位六卿宽裕强敏岂惟承有善不伐贵不盈人道不恶天所矜有崇斯阡其永宁 

　　○知思明府黄公神道碑 

　　大明朝列大夫知广西思明府黄公墓在乡之莫萌岭翰林学士国史緫裁庐陵解荐缙绅刻其墓道之碑曰黄氏系绪陆终之封于黄今湖广黄州故国也春秋时与会盟尊周室后并于楚子孙益显且蕃思明着族宋仁宗时狄武襄奏补成忠郎充路分官镇遏境吐遂以得民怨思明周南岸之离山相传卜吉连世有官至训武君 【二男】 长游元都累官奉政大夫同汉阳路次袭知思明州元世祖命镇南王脱驩讨交趾为向导供给从王入朝世祖说之手抚其背亲酌赐之衣服金帛授勋虎符龙虎一将军广西两江道都元帅仍思明路军民緫管取南宁宣化莫氏大姓用元是为公之高祖至武毅将军兼南宁路緫管讳克顺是为公之曾祖其讳万山公之祖父娶于万承许氏六子皆贤武畧将军思明路緫管赐金虎符讳武胜公之伯也继为总管升擢广西两江道宣慰使司都元帅讳武宗公之父也公母夫人龙州赵氏杞梓盛宗世储休庆公违忽都字曰朝显弱冠而孤时方大乱邻寇陆梁镇之以静抚民治兵以俟天命后三年为洪武戊申　国朝兵下广东转指南宁即遣送印章受约束以归民皆安堵不知有兵明年己酉诏以思明路为府赐诰命印章仍惮之戒莫敢犯暇则与其属人弋游娱乐讲习御武其属人皆亲附之境内晏然安堵公真可谓豪杰人也后十八年为洪武丙寅十万山象出害民稼穑诏两通侯率兵二万余驱而捕之建立驯象卫思明府率其民助治城堑向道山阴峻除兽害未几得白象以献太祖赐赍之甚厚因言地瘴僻远不足立卫又明年有　诏迁卫横州明年己巳三月二十公以疾卒生至正丁亥五月三十享年四十有三夫人赵氏先卒子广平年十二継室以元海北道元帅知上思州英杰之女生子广成甫七岁英氏扶持其家后三年广平袭为知府卒年方十六又六年广成入朝嗣为知府比岁从征不遑启处公先葬在乡■〈用阝〉垄卜云匪吉圹有水泉度成咨询谋度梦寐惨伤以永乐元年癸未十月八日始得于吉所仍举赵氏合葬果去水泉佥于高爽而墓道之碑未有刻辞流涕而跪曰余家守此将三百年而当两世革命之际前有训武公后有朝列公实宠绥之不有彰微其何以示子孙俾思明之人有所考见哉斯言亦信可书而刻之广成子静学有子曰玹今为丘温卫指挥璘瑢瑗璕琮■〈王冈〉琉瓛其辞曰 
　　思明黄氏世阀阅宗历再纪疆里截元室肇基光烈烈锡以虎符兼王节归　朝稽首刃不血黎民安堵笑咥咥耕鉴岂知蒙　帝力家庆绵绵由善积与　国咸休子孙食我铭斯文勤其石亿万釿年哭东壁 

　　○重修福田明觉寺生佛道场碑 

　　雩都汉县也灌婴城在乌山明川秀地旺物繁德人善教藏席其间如是我闻福田明觉寺去城百余步违于江省倍之环山莅嚋胜叴于邑盖福田寺之緫名统其间者十而明觉为穪首近额也在寺之东偏本始自梁天鉴至唐末五季有僧姓吴讳文佑家于信豊失其师傅侣影方游闻贑之麂山秀异杖锡扳跻蛇驯虎伏树剎而居久而去之遂止于雩是时明觉曰僧伽院文佑王焉人穪为吴僧伽佯狂市肆荤酒无嫌尝持松稍行歌曰赵家天子乃宋兴之后人莫测知皆笑以为狂市肆无萌惊残及腹兵戈无衅悲血流毒嫉恶如秽闻善则诏由是或为凶人駈逐一日窜其园竹间大呼竹将为帚未几林竹枯死主家亦替人始惊异院之阴有林竹其一竿特巨僧伽尝午夜拷歌寺众疾而斮之不生芝焉邑人曾德泰垂老无嗣萌意饭之且而已欵其门言当有子已而果然有孙德俊者之汀州武平谒定应禅师师曰雩阳有佛僧伽吾法弟也寄之一扇舟还舣岸僧伽迎问而径取之由是昔之笑侮者皈依詈逐者媿悔而皆号为生佛矣观其明炳几先预知逆数悲歌浪语无不灵征可谓神也已至祥符己酉六月遍辞交友无疾而化邑人不忍火之塑而祠焉至于今不坏化之日邑人丘継兹遇于蜀之河梁问言疾应佝偻风趋追之不及継而数有见焉化身发鬂尝生义娣□氏暨锑工谢某月来凈之二人皆年老久而默祷愿发无生塑像忽若悲别者鬂由是斩不髽出二人者归无疾而化邑之人士水旱疾疫凡盗兵不涮之灾祈感响畣常有狂贼纵火方然望寺而灭又时毁寺恍惚遇佛投内而掺凡□功德利润雩人不可殚纪传之父老刻之金石其可信也已可谓灵也开禧敕封灵济大帅加熙加封慈佑咸淳加封慧应至于六字可谓显也嗟夫僧伽远矣有作于前有承于后不其大可喜欤自元盛时寺祖师荣昌三传为都纲广御彻今了明师法号秋月姓陈邑之着姓洪武壬戌天子命为僧会以金刚智惠积山海功因有维新撤旧之功于是火自御书阁延烧而生佛岿然独存盖圯坏宜易维天维佛所以启明师成此胜事也故曰不有废者其何以兴非欤善哉于是捐赀不恡叩善咸施殿堂门寝楼观廪湢一新其故伙哆其其矣维是一二同志若监院祖灯法号无照姓谢雩之城南人也岐嶷绝于荤茹髫镸?齿不为童游夙好修行与师丽行厥兄谢成尤能乐施种种无倦有力万寿院僧绍礼法号南溟范吉水名宗工诗善赞经营相度共树其教其果难能也已初寺有林竹巨竿伐后已枯死又云生佛化后有竹生其床下衍而益茂中绝者久之今欝然满山皆非偶然是可书也旧田寺三门有唐咸通三年记李少鸿书宋嘉佑元豊有王鸿记各一通开禧敕封一道石刻具存秋月尽能护持之是皆可书余初来贑见有坊曰生佛恠而问之少长争言昔吴生佛化来此出门不见固己异及来雩阳予友彭君子信偕邑人士孙君思远倪君直籍籍言其故且曰了明之善承也予质之老成郭公铭善日其信然质之广文黄辅君佑示其所记佥辞允是用立碑以照无极词曰　西方有佛言湮迹远中州生佛诸佛之选麂山奇嶥弃而弗阅雩多善人可以诱说猗嗟福田寺将千年有缘明觉佛来处焉放浪佯狂变化无方或亡或存或秽或芗久而益着信及懵庶灭而长存以福其寓当其在世慈愍利物捍患御灾有永无歇每岁六月不以蒸热填门轧衜白首髦结来拜??斥祈佛毋我违佛有凭处了明之为祗园布金旃檀作林雩多君子幸听予箴祸福无门吉凶相寻常如敬佛即佛是心 

　　解学士文集九卷终 

　　●解学士文集十卷 

　　祭文 
　　书简 
　　杂述 
　　题跋 
　　杂文 
　　策（五道） 
　　附录 

　　◆祭文 

　　同王以中等祭汪指挥文 
</div>
    <div class="pagination">
<a href="解学士文集_page63.html">上一页</a><span>...</span><a href="解学士文集_page59.html">59</a><a href="解学士文集_page60.html">60</a><a href="解学士文集_page61.html">61</a><a href="解学士文集_page62.html">62</a><a href="解学士文集_page63.html">63</a><span class="current-page">64</span><a href="解学士文集_page65.html">65</a><a href="解学士文集_page66.html">66</a><a href="解学士文集_page67.html">67</a><a href="解学士文集_page68.html">68</a><a href="解学士文集_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
