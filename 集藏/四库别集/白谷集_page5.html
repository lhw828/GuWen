<!DOCTYPE html>
<html>
<head>
    <meta charset="UTF-8">
    <title>白谷集 - 第 5 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>白谷集 - 第 5 页/共 16 页</h1>
    <div class="content">　　报兵部挐获逃丁正法掲

　　为擒获倡逃官丁即行正法警众事陜省乗夜私逃兵丁巳经职屡谕该将密查为首倡逃者挐解去后十二日辰时据职原差标下札委旗鼓都司杨豹守备梅永髙禀报卑职等蒙差追谕先行兵丁今俱见住旧店地方约共一百余名至十一日副将郑嘉栋游击张文耀綂兵回镇到彼查出张游击下倡逃札委守备一员刘三本材官一名邢永祥同住通州东南闗外倡说我们见今防御事竣先行也不妨遂与永祥当街约呌各丁起身又查出郑副将下倡逃二名尚自友蒋宏明俱系家丁住十里村听说刘三本等起身遂邀约各丁同行访实郑副将等随同卑职等实时将四犯擒挐解送良乡县监候取有収管其刘三本及邢永祥下余丁并尚自友蒋宏明强骑车户骡八头妄称系给钱雇骑随查给本户认领等情又据张文耀呈称蒙本部院宪牌仰卑职等即挐倡首逃丁驰报本部院正法蒙批卑职选差中干范广牛希才等即将逃回守备刘三本材官邢永祥赶至地名旧店挐获解赴良乡县监候除家丁张平等二名卑职捆打一百棍警众外理合呈报又据郑嘉栋呈称卑职十一日辰时至良乡地方旧店据先差官杨王庭同本部院原差都司杨豹等俱称初九日将各丁赶至旧店即止谕令候本营人马同行各丁在途未曽生事当即查出家丁尚自友在村闻知东来兵马吆呌人马起身自友即出沿街催督步兵并蒋宏明夺骑骡头同行卑职等当将二丁挐送良乡县其骡二头涿州曹副将帯同原主认去余兵点明收伍前行等因各报到职据此为照陜西标兵方候遣发乃忽有私逃之事刘三本固居然札委守备也向来剿冦诸案俱列有三本之功见候叙升即偶与各丁同逃未尝预约亦应以三本为首况实三本作俑乎至邢永祥以张文耀之贴身而背主约逃尚自友蒋宏明以隔营之部卒而闻风纠合皆为戎首均应枭斩若候提解正法恐各营兵马去逺无以示警不若当此前兵甫行后兵纔发之时即就彼中骈戮庶可以惩一警百耳故职当差传号游击赵祥执令旗前往良乡会同该县印官将刘三本等四员名即行枭首仍发示驰传各营以警将来其所夺骑张秉廉等骡头已经追给原主讫至郑嘉栋张文耀等应否免议綂惟贵部裁酌具题施行理合掲报须至掲者崇祯十二年四月十二日

　　清屯示

　　照得西安左等三卫所额设屯军屯地照军给地以地养军乃祖宗足兵足食良法祇縁承平日久初制尽废屯军既不堪实用屯地亦徒有空名其各军原领屯地有被权贵豪强衙蠧学劣霸占者亦有始因兑食军粮日久欺隠者甚至有本军逃亡所遗田畆佃户径行侵没者种种诡弊难以枚举已经严行西安理刑官溯流穷源从头搜查务照国初原额军地及额征粮草一一查出地不容失一畆粮不容遗一粒通融祖制设立新规使地出之粮实可养军粮养之军实堪征战则国初富强之盛可复见于今日而三秦可以长治久安矣俟查明议定本院以必行为主一任权贵豪强衙蠧学劣与各项奸徒百计阻挠本院已誓之天日断无调停人情为若辈转移之理想若辈亦各有良心当此内外空虚腹心交讧兵单饷匮人民日见杀掳城郭所在破残五位宵旰劳心羣工上下束手之日即不能捐赀効义戮力佐公乃犹忍占朝廷之军屯贻国家以单弱此其为人毒犹逾于流贼而奸更甚于细作无论明有人非抑且幽有鬼谪本院叨兹镇抚若使此法不伸此志不行尚可羞兹简命汗颜于三秦士民之上哉为此示谕尔屯军屯余及占种屯地之家其各静听查理至各军屯投到告词姑收立案待查出之后各家如敢怙终不悛生端抗拒本院应按法处治者即按法处治应特疏纠叅者即特疏纠叅亦无庸尔等纷纷控渎也若所官军职旗甲人等务洗心涤虑将从前隠弊一一首出除往罪尽行寛恕仍加赏劝如藐玩不遵复肆奸欺一经发觉身家性命皆不可保矣决不虚示崇祯九年十一月二十二日

　　行西安理刑官清屯檄

　　为清查军屯以裨实用事照得西安左前后三卫所额设屯军屯地照军给地以地养军乃祖宗足兵足食良法祇縁承平日久初制尽废屯军既不堪实用屯地亦徒有空名其各军原领屯地有被权贵豪强衙蠧学劣霸占者有始因兑食军粮日久欺隠者甚且有本军逃亡所遗地畆佃户径行侵没者至如常追免补一项军有二千余名皆系豪强霸占毎军一名该地一顷岁取麦米或三四十石或二十余石止议追粮价银二两三钱七分即免补伍更可骇异当兹内外多事腹心交讧人民日见掳杀城郭所在破残设此数万屯军何尝効一臂之力乃以有用之屯粮徒饱奸狡之腹何如照地征租另募精兵以资战守之为得也为此仰本官即将前项军屯调取各卫册巻并所官旗甲军职人等溯流穷源从头搜查要见国初原额军屯若干内水旱地各若干额征粮草各若干坐落某州某县地方其地或系军种或系民佃或系权贵生员衙役人等承种令其各逓认状报首明白俱许照常耕种免其当军即照所种地之肥瘠分为等第酌定本折粮银数目备开某某地应征本色麦岂米各若干折色银各若干其粮银近省者运赴永丰仓上纳离省窵远者纳贮坐落州县专听另募精兵支用至于赴边班军亦免上班止议纳价各衙门应用军役亦止议给工食俱不许兑种屯地务要一一查出地不容失一畆粮不容遗一粒通融祖制设立新规使地出之粮实可养军粮养之军实堪征战则国初富强之盛可复见于今日而三秦可以长治久安矣此事本院期于必行如有权贵豪强衙蠧学劣与各项奸徒诡计阻挠生端抗拒及首报不实者指名报院应按法处治者即按法处治应特疏纠叅者即特疏纠叅本官务要留心清理速竣此役仍备造屯地粮数坐落州县承种花名文册赍院以慿覆核具奏施行崇祯九年十一月二十六日

　　行清军兵备道查各衙门军役檄

　　为清查衙役军丁实数议给工食以厘积弊事照得西安左前后三卫屯军昔年钻营各衙门答应有应舍人者有应夜役者有应军伴军牢者有应鼓手杂差以及诸色匠作者名色不可胜数又巧立二三班更图歇役计各衙门滥用之数实繁有徒推原其故盖以倚藉衙门占役名色希图霸种屯地甚有全不应役而以家仆充点一时者其影占之弊种种难悉今本院痛厘此弊将前项军役一槩起课即衙门差使不可尽裁宜另议工食岂可以官军额屯任冗役滥食乎如本院衙门旧有杂项军役三班共计四百三十余名今已尽发起课止留二班毎名另给工食七两三钱本院衙役既清而司道操屯府厅卫所独不可清乎为此仰道官吏即将三司各道并屯操叅将府厅卫所等衙门各役使军丁尽数会查实数行令起课其有应该留用势必不可缺者另详申议工食但系滥役尽行裁汰归营以实伍省费逐一清查明白总造一册报院再照按察两院驻札省城为日不多岂可常设军丁影占滋弊此项尤宜尽裁也以后毎遇两院进省驻札其应用军役各卫所即照有司拨快皂例拨牢伴或各衙门下班人役借用应役不得仍前常川设军限十日内查清造册报院以慿施行毋得延缓崇祯十年四月二十九日

　　行西安监収官第一次屯田起课檄

　　为征収屯粮事据西安监收官呈赍改正西安左前后三卫常追免补等项起课册到院案照本院先因各卫军屯或被权贵豪强衙蠧学劣霸占或被奸狡之徒侵隠以致营伍空虚檄行西安理刑厅清查续据该厅将常追免补势豪影占逺近脱逃衙门答应四项逐一查出酌量地之肥瘠分别上中下三等起课上地毎顷一十八石中地毎顷一十五石下地毎顷一十二石毎粮一石折银七钱册繇前来查有股项未明者随行监收厅覆核改正去后今据前因合行征收为此除行各屯地坐落州县収解外仰本官查照发去册造应征粮银自崇祯十年起将各州县解到屯粮银两照数収贮永丰仓专听本院兵饷支用不许别项擅动分毫仍转行各卫所管屯官员各将原管前项屯地应征粮银亦自崇祯十年起督责旗甲严催种地人户速赴坐落州县上纳务要六月内先完一半十月内通完永为定例如各官催征有法银完独蚤本院具题优叙倘或漫不经心以致军饷缺乏者官定重处旗甲拏究决不轻贷先具遵依縁繇报查崇祯十年四月二十九日

　　又行布政司查追喊噪军人屯田并挐未获噪军檄

　　为发审事据该司呈具李进成等焚劫喊噪详繇到院该本院审看得各犯无端发难法纪荡然李进成擒于本院大门之内与李■〈梳，糹代木〉业许通江段守强所劫陈隆化家衣物俱被见获固皆应斩无辞至其余各犯原赴教场应点乃相率入城恣行无忌当被擒获俱应正法未可以有赃无赃为首为从分重轻也至胡久兴当擒获之时除去大帽自称非军及欲加刑乃将地畆军户一一供出貎狰狞而语闪烁尤是各犯之渠若刘见所携皮袄裁制方新未经穿着岂本军曽用之物况五月非衣裘之时又见获云履一只云得之三门口查陈隆化之门即与三门口相对此非本犯随众噪乱之确证乎至吴锡方在喊噪之时擒自钟楼之前是本院所目击者若以无赃曲宥使各犯止噪于本院衙前不焚劫陈隆化之家或焚其室而不劫其有遂可置之不问乎若各犯者正所谓求其生而不得则死之可也除将七犯俱行枭示外其陈应积朱一宁马一坤王权杨应晓贾浩儿陈希虞徐登山程宗徳李继忍姑行捆打陈征徊姑行责治李朴然审系新至原未至教场当即释放外为照已斩李进成等七名与捆打责治陈应积等十一名皆系应点之军并无一人在起课之数者本院清屯之举于应军者但取军能实在除种原赡屯地外仍议毎年另给银二两四钱加恩不为不厚于种地者但使地不落空仅照各军私典之价止毎畆约征租银一钱取数不为不轻故凡实在应军者未有不忻然入伍凡本等种地者亦未有不乐于输租惟是贪绅枭弁蠧役劣衿径欲白占军屯与夫积年包军奸徒指称代应剥取军资自肥并无实军操点皆以此举为害已为不情于是邀众讲止未已也而倡议阻挠倡议阻挠未已也而挑衅恐喝谓第得鼓煽各军一噪遂可寝其事耳逐审李进成等止陈应积许通江杨应晓程宗徳李继忍各自种地五十畆王权自种地四十畆陈希虞自种三十畆李朴然自种十三畆徐登山自种十畆其余俱系各占地之家雇觅应点若辈冒军霸屯流祸至此其各名下屯地岂可复听若辈占据合行查议为此仰司官吏即将前犯一十八名原赡军屯地逐一清查明白作何追还招佃速议妥确呈院以慿施行未获脱逃王尔勲仍严限缉挐务获另结毋得疎纵其王尔勲军地的系何人隠占查确并报至都司原出示点军及各军齐集教场又分付不点且遽下严令以骇众听本院原行令该司领兵二千屯司领兵一千操司领兵二千本院中军官领兵一千如何不遵原示移付各官分点又兵先在教场喊噪如何不行禁止即不能禁止教场距城约三里余如何不驰报城内遏阻听其入城一并查明通详两院毋迟崇祯十年五月初六日

　　又行各州县申饬征收屯粮檄

　　为征収屯粮事据长安县申称本县额征三卫上半年屯课银一千二百余两止催旗甲严督佃户完纳收粮吏役公平収受并不加收毫厘仍给佃户原发繇票一张佃户乐意输纳今已通完等因到院为照西安赡军屯地率皆膏腴原派课额极轻完纳最易无奈各有司悠忽因循以致各佃户观望抗负如长安县催征不扰鼓劝有方原派夏季额银一千二百余两奉行仅月余开収不旬日即照数通完有禆军务殊非浅鲜除将贾知县纪功优叙外苐查长安屯地较之该县肥瘠相等而长安未烦鞭扑勾摄申扰能令佃户乐从输纳通完而该州县均司督征完报岂容独后合行申饬催解为此仰州县官吏即将该州县额征屯课照依节行事理并师贾令催征之方严责旗甲督催佃户人等速将应纳上半年粮银设法催完报院定与贾令一体优叙如或泛视缓延定行叅处决不轻贷崇祯十年六月十八日

　　行都司议给各衙门军役兑支工食檄

　　为立法兑支军役工食以省烦扰事照得本院与各衙门裁定应留供役军人原种屯地既经起课合照本院前行毎名月给工食六钱岁给七两二钱应于屯粮内支给但查留用各役中亦有自种屯地者今议即于原种屯地应纳课银给票兑抵以免本军输纳以省官给烦扰实为两便拟合清查造册给票为此仰司官吏即将本院及各司道卫所等衙门原奉本院批准应留军役逐一查明彚造一册毎一衙门备开某项人役若干某某共若干名造册报院以慿查发印票径给本役执赴原种屯地坐落州县付収粮吏将本役名下应纳课银照票内银数登簿注收即作已支工食本役止取实收并领繇票存照其兑粮票着收粮吏存贮抵数除抵兑之外本役仍该课银若干即照数补纳通完不得拖欠毫厘中有新应未种屯地者应该另行给粮不得混造一处致难稽查未便崇祯十年六月十九日

　　白谷集巻四

　　●钦定四库全书

　　白谷集巻五

　　（明）孙传庭 撰

　　○五言古

　　邻翁叹

　　邻翁有三男长男差膂力仲也絶怯弱季尤可矜恻一身都废弃所存惟视息忽惊辽事非缮发徧四国纷纷闾左儿不能安稼穑长以力见选执殳将军侧王师二十万军容亦旣饰岂知不惯战闻鼓皆变色长男遂死之全军尽奔北司马复征兵仓皇请严勅长令畏谴诃何敢迟顷刻又佥仲男往且称百夫特邻翁前致语哀鸣声唧唧长男且战亡仲弱岂办贼长令亦信然材勇不可得强驱出闗去勍敌何以克再战复不利疆事益叵测司马计安施征调且倍亟邻翁顾季男恐亦不能匿出门官使至复以威令逼邻翁惨不言苍天曷有极

　　灵邱山中

　　平生躭幽赏所在恣冥讨偶来此山中悠然畅怀抱怪石髙挿云直欲凌苍昊霏微小雨来空蒙山益好乍看瀑布飞忽疑天河倒香雾散新花锦兰藉细草层岩转深壑蓊翳悉难考古来观空人往往志蓬岛求之不可得徒尔滋烦懆咄咄今日逰顿令俗肠扫应接自不暇何必山阴道

　　玄涤楼

　　余于映碧园构一楼日处其上世念都忘偶刘青岳相公过我为题其额曰玄涤且缀以诗余拜而受教恍若有会援笔率和不复删削求工苐以答公示我之意或可比于拈花之微笑乎
　　繄我构此楼我意殊有托得翁名我楼与我意殊若我楼倚髙峰我楼环大泽上可拂丹霄下可凌广漠辟暑接凉台飞云连杰阁秀木种千章繁荫深相错名花莳百种娇艳竞芳蕚累石以为山森森翠如削引泉以为池濯濯清可酌菽麦满四原阡陌附城郭春可眺平畴秋可省收获于此得一名取义总非薄翁也不谓然冥心为深索谓余有心人尘氛早卸却自能脱轩冕非徒擅邱壑玄涤为我题岂以示微谑千古有秘藏任人自领略奈何当我辈此道致沦落卑者躭世缘髙者恣清乐讵知性命间一毫无所著元不贵豪华亦不崇寂寞东山妓堪呕北海宾亦恶陶令无弦琴亦似涉穿凿谆谆五男儿先生已受缚绎翁玄涤指竖儒漫相愕太玄本无玄当从实地作欲扣众妙门一切非糟粕扬子谬致疑毋乃见未扩如此玄自存寜复待疏瀹涤于何处施愚人难索摸伎俩日纷纭神理常浑噩譬借匠石斤为削鼻端垩譬就良医鎞为割眼中膜涤尽乃见玄玄亦于何槖所以真如性无病亦无药惟余具微慧雅志在寥廓尽日此楼上万念归陨箨醒坐倦即眠羮藜而食藿间亦窥典坟不效张华博有仆不裹头有婢长赤脚庭并无悬鱼门安知罗雀如此而已矣翁其发一噱

　　萧武子以诗见贻次韵答之

　　与君晋阳日倾盖结深欢太行山色古汾水朝阴寒陵谷有时变不渝惟寸丹咫尺秋风起君应振羽翰即蹶君仍在寜足挂睂端祖鞭吾先着翻疑多此官南州髙士榻信宿尚堪安世态羞鸱鼠交情自凤鸾男儿重意气母悲行路难士为知己死念之发永叹

　　邂逅李捖阳明府有赠捖阳与张象风师称同籍友其先太翁曾倅郡太原

　　吾师曲江归啧啧李瀛海博硕复魁奇旷逹饶文采燕赵系相思余心久属乃大梁忽把臂呼樽浇块垒因念别驾翁雁门甘棠在顾今二十年口碑曾未改君能衍世德出为神明宰惟余肮脏人落落无可采如何倾盖间两情足千载

　　涌泉寺八咏

　　踈钟撞月
　　踈钟古刹传秋月空山朗深聴自相闻如从月得响素影不可扣清籁竟安往如何林莽间一一皆鸣爽
　　霜林归鸟
　　根尘无了息性真日以深悟彻无早晚元始自可寻肃杀满天地泬寥秋气清有鸟忽归来凄然霜满林
　　象坞云深
　　谁将大士座寘向山之阿因以象名坞猛气狎烟萝坞上经挂衲无雨云自多我来探灵迹或恐是龙窝
　　仰公春晓
　　浮生觉如梦至理色即空林莺一声曙天地为启蒙名蓝存胜迹新花发故丛此中有宻谛安能启仰公
　　寒松戞汉
　　郁彼千岁枝偃盖寒光映奇耸龙鹤形冷具霜雪性长风拂汉来谡谡动清聴铿声散寥廓寥廓如相应
　　松落烟萝
　　深径萝冉冉弥望烟漠漠遥闻鸡犬声知有人居错老幼总无营第不废耕作辟地余有心此中良不恶
　　溪桥晚眺
　　策杖涌林外徙倚溪桥晚静碧饮长虹夕阳在絶巘云归洞壑幽倦鸟望林返悠然纵双目神与目俱逺
　　雪崦啼猿
　　啼猿声本哀况复在雪崦层峰锁寒色聴者惨不忺余亦落漠人泪下襟袖沾山寺有老衲趺坐意自恬

　　谒台归逢大雨旋霁

　　入山何晴佳归来雨满道其初始霡霂倐焉势倾倒万壑怒雷奔弥川涨霪潦我马不能前仆夫不自保余谓天胡然应是山灵恼谓子与我期已在十年早十年始一来归去何草草云烟粗领略深幽未全讨倐尔遽言旋使我意如捣余乃祝山灵毋因逋客懆有约愿重逰胜迹容再考向平婚嫁毕尚图此中老应言遂清霁当空日杲杲

　　○七言古

　　丈夫行

　　君不见西家生女施巾帨东邻生男悬弧矢男子纵横天地寛女子深闺无越趾吾曹磊落负须睂顾瞻四方心曷已若使低睂垂首老一邱毋乃丈夫而女子

　　秋夜饮贡二山同年醉后漫歌书赠

　　江南有客狂且清我一对之爽气生见人先乞寛礼数索笔每能赋秋声有时举杯横白眼有时起舞狎青萍嗟尔长我三十岁爱我慷慨相结契醉来执手共唏嘘意气淋漓轻身世自言天地总浮沤醒持一杯醉即休堪笑竖儒何尔尔一日长怀千岁忧

　　得萧武子书喜赋

　　去岁知君文战靡遣使迎君江之沚那知一往絶音耗我心忡忡曷其已纵横道路满豺狼浩淼况隔大江水咄嗟逾夏复秋冬屈指殷勤数景晷疑君昔别语踈狂羞堕青云淹乡里又思君固饶襟期岂为敝貂遂尔尔云何彭蠡一月期经年曾不致双鲤愁来两鬓为君秋庐岳嶙峋暮山紫出门有客揖余言袖出一函磨折齿开函惊见君姓名令我大呌发狂喜持读彷佛见颜色离绪纚纚披满纸为道芒山下榻时吏隐朋亲同兰芷问我梦兰事若何又道蚌珠新添子我读未竟欲起舞僮仆相咤胡若此吁嗟武子我本乾坤落漠人为君忧复为君喜两人之情可知矣

</div>
    <div class="pagination">
<a href="白谷集_page4.html">上一页</a><a href="白谷集.html">1</a><a href="白谷集_page2.html">2</a><a href="白谷集_page3.html">3</a><a href="白谷集_page4.html">4</a><span class="current-page">5</span><a href="白谷集_page6.html">6</a><a href="白谷集_page7.html">7</a><a href="白谷集_page8.html">8</a><a href="白谷集_page9.html">9</a><a href="白谷集_page10.html">10</a><span>...</span><a href="白谷集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
