<!DOCTYPE html>
<html>
<head>
    <meta charset="UTF-8">
    <title>补注杜诗 - 第 11 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>补注杜诗 - 第 11 页/共 44 页</h1>
    <div class="content">　　过郭代公故宅【宝应元年作】
　　【彦辅曰郭震字元振以字显封代国公】补注【鹤曰郭公魏州贵乡人也宅在宣阳里而未尝至魏当是指作尉通泉时所居而言宝应元年十一月自射洪之通泉时作故诗云我行得遗迹池馆皆疏凿】
　　豪隽初未遇其迹或脱略【洙曰江淹赋脱畧公卿跌宕文史师曰自昔豪俊之士多不拘小节故云云】代公尉通泉放意何自若【洙曰元振尉通泉尝盗铸及掠卖部口以饷遗賔客】及夫登衮冕直气森喷薄【洙曰灵运吴都赋喷薄沸腾赵曰先天二年郭元振以兵部尚书复同中书门下窦懐贞等附太平公主潜谋不顺宗发羽林兵睿宗闻变登承天门楼元振躬率兵侍卫奏上前奉诏诛懐贞等】磊落见异人岂伊常情度【洙曰新书武后与语竒之索文章上宝劒篇遂得擢用赵曰此专説讥太平公主事而旧注又杂之以武后召见竒之此岂登衮冕时耶】定策神龙后宫中翕清廓【洙曰按新书明皇之诛太平公主元振独领军扈从事定宿中书十四日以功封代国公赵曰神龙则中宗即位改元元年去先天二年凡八年而学者毎疑之尝论曰太平擅宠自中宗而末则祸胎在神龙而下也】俄顷辨尊亲指挥存頋托【赵曰太平公主既诛则君臣之间宗得尊位父子之间宗得亲俦所以感睿宗付托之意矣】羣公见慙色【赵曰宗之平乱也诸宰相皆走防外省独元振揔兵扈帝】王室无削弱逈出名臣上丹青照台阁【刘曰元振封代国公画像凌烟】我行得遗迹【洙曰一作址晏曰遗迹故宅也】池馆皆防凿壮公临事断顾步涕横落髙咏宝劒篇【定功曰元振宝劒歌云君不见昆吾鐡冶飞炎烟红光紫气俱赫然良工鍜链凡几年铸作宝劒名龙泉龙泉顔色如霜雪良工嗟咨叹竒絶璢璃玉匣吐莲花错镂金环生明月正逢天下无风尘幸得相逢君子身精光黯黯青蛇色文章片片緑鳞非直结交逰侠子亦曽亲近英防人何言中路遭弃捐零落飘沦古狱邉虽复埋沉无所用犹能夜夜气冲天】神交付冥漠【修可曰潘安仁作夏侯湛诔曰心照神交惟我与子南史刘訏字彦度阮孝绪隠居不交当世訏一造之即頋以神交】
　　观薛稷少保书画壁【宝应元年作】
　　补注【鹤曰诗云我行梓州东遗迹涪江邉又云不知百载俊谁复来通泉当是寳应元年在通泉作】
　　少保有古风得之陜郊篇【洙曰公诗曰驱车越陜郊北顾临大河师曰周公召公分陜而治稷尝为古风以美之】惜哉功名忤但见书画传【洙曰稷薛収之从子以词学知名博雅尤工书自贞观永防之际虞世南褚遂良时人宗其书迹自后罕能继者稷鋭精模仿笔态遒丽当时无及之者又善画博采古迹睿宗在藩留意于文学稷于是特见招引除太子少保】我逰梓州东遗迹涪江邉【郑曰涪扶鸠切水出徼外南入汉】补注【鹤曰寰宇记云涪江在梓州郪县西二百里梓州治郪县而诗云梓州涪江邉则寰宇记所云不合盖诗第以通泉在州东而言】画藏青莲界【洙曰青莲界佛寺也】书入金牓悬【洙曰事见天门日射黄金牓注】仰看垂露姿不崩亦不骞【洙曰汉曹喜工篆变悬针垂露之法诗天保不骞不崩骞亏也】郁郁三大字蛟龙岌相纒【赵曰稷所书慧普寺碑上三字字方径三尺许笔画防劲余甞到庆寺观之三字之傍有赑屭纒捧乃蛟龙岌相纒也】又挥西方变发地扶屋椽【赵曰其所画西方变相则亡矣】惨淡壁飞动到今色未填此行叠壮观【师曰甫获观其故宅与书画故云叠壮观】郭薛俱才贤不知千载后谁复来通泉【洙曰通泉前有郭代公后有薛少保故云郭薛】
　　通泉县署屋壁后薛少保画鹤【宝应元年作】
　　补注【鹤曰题云通泉县署当是宝应元年十一月自梓州之通泉时作】
　　薛公十一鹤皆写青田真【洙曰晋永嘉记青田有双鹤生子即便去孙曰地理志处州青田县在州东南一百五十里双鹤生子即便化去人以为异】补注【希曰张彦逺名画记薛稷字嗣道善花鸟人物杂画画鹤知名永嘉郡记沐溪野去青田九里中有双鹤年年生子长大便去只余父母一双精白可爱多云神仙所养】画色久欲尽苍然犹出尘【修可曰北史刘歊矫矫出尘如云中白鹤】低昂各有意【洙曰薛公画鹤如返啄疎翎戾天警露之类皆随而名之】磊落如长人【洙曰晋嵇绍在稠人中昂然若野鸟之在鸡羣】佳此志气逺岂惟粉墨新【师曰鹤磊落比之贤人无尘俗气象甫竒其有逺志岂特悦其粉墨之新丽哉】万里不以力羣游森防神威迟白鳯态【洙曰扬雄作甘泉赋梦吐白鳯秋胡诗行路正威迟】非是仓庚隣【洙曰诗七月有鸣仓庚】补注【鹤曰山海经曰丹穴之山有鸟焉其状如鹤五彩而文名曰鳯故云鳯态而加白字于其上以其如白鳯也尔雅仓庚黧黄也释曰即上黄鸟也释黄鸟云幽州人谓之黄莺一名仓庚一名商庚】高堂未倾覆幸得慰佳宾曝露墙壁外终嗟风雨频赤霄有真骨耻饮洿池津【师曰甫托意讥贤者羞食汚君之禄时不用贤之咎也】冥冥任所往脱畧谁能驯【洙曰有遗支遁鹤者遁曰尔冲天之物寜为耳目之玩遂放之任所往】
　　陪王侍御同登东山最高顶宴姚通泉晩携酒泛江【寳应元年作】
　　补注【鹤曰诗云三更风起寒浪涌又云无使霜露霑人衣当是寳应元年十一月公至通泉时作梁权道云广徳元年其年春初公时在梓而前所谓寒浪霜露不合又其春不曾至通泉】
　　姚公美政谁与俦不减昔时陈太丘【洙曰世説陈纪字元方年十一时袁绍袁公问曰卿家君在太丘逺近称之何所履行元方曰老父在太丘强者安之以徳弱者抚之以仁恣其所安久而益敬袁公曰孤往者甞为邺令正行此事不知卿家君父何师元方曰周公不师孔子孔子不师周公】邑中上客有柱史多暇日陪騘马游【洙曰老子为柱下史旧説騘马御史】补注【希曰騘马御史乃是后汉桓典为侍御史执正无所避常乗騘马京师畏之为之语曰行行且止避騘马御史】东山髙顶罗珍羞【洙曰晋谢安虽贵而东山之志不谢】下顾城郭销我忧【洙曰王粲登楼赋聊暇日以销忧】清江白日落欲尽复携美人登防舟笛声愤怒哀中流妙舞逶迤夜未休【洙曰汉武秋风辝擕佳人兮不能防横中流兮扬素波箫鼓鸣兮发棹歌欢乐极兮哀情多宋曰逶迤即　委蛇】灯前往往大鱼出听曲低昂如有求【洙曰荀子瓠巴鼓瑟游鱼出听师曰自此以上既陈宴乐之兴遂于末章有警戒之意自三更风起寒浪涌以下皆警戒之辝】三更风起寒浪涌取乐喧呼觉船重满空星河光破碎四座賔客色不动请公临深莫相违回船罢酒上马归人生欢防岂有极无使霜露霑人衣【洙曰此言乐极则悲来矣修可曰此仿谢希逸月赋月既没兮露欲晞嵗方晏兮无与归佳期可以还防霜霑人衣】
　　春日戏题恼郝使君兄【广德元年作】
　　补注【鹤曰广德元年春在梓州作梁权道编亦同公亦有春日梓州登楼诗郝使君当是居通泉公在梓州作此以戯之】
　　使君意气凌青霄【赵曰北山移文云干　青霄而直上】忆昨欢娱常见招细马时鸣金騕褭【上于皎切下于了切修可曰卢照隣诗汉家金騕褭】补注【希曰马谓之金騕褭盖因汉武帝铸金为麟趾褭蹄诗人遂　用之详见下注】佳人屡出董娇饶【洙曰娇娆名姫也宋子侯有董娇饶诗】东流江水西飞燕可惜春光不相见【赵曰此句以兴见招之后不复见其姫也故下句有愿携之请焉】愿携王赵两红顔【端本曰王赵亦通泉有色之妓】再骋肌肤如素练通泉百里近梓州请公一来开我愁【苏曰王戎与公破闷开愁】补注【鹤曰王赵非通泉之妓当是郝使君之姫妾宝应元年十一月公至通泉时郝招公饮出二姫以侑樽明年春公在梓州因作此诗以戯之九域志通泉在梓州东南百三十里兹云百里者举其成数而言耳】舞处重看花满面樽前还有锦纒头【洙曰唐王元宝富而无学识尝防宾客明日亲友谓之曰昨日必多佳论元宝曰但费锦纒头尔田曰唐明皇宴于清元小殿自打羯鼓曲终戯谓八姨曰乐借今日有幸约供养夫人请一纒头八姨曰岂有大唐天子阿　无钱用耶出三百万为　局耳】
　　天邉行【永泰元年作】
　　补注【鹤曰诗云十年骨肉无消息当是永泰元年在成都作是年五月公下忠渝此诗未下忠渝时所作诗又云洪涛滔天风防木永泰元年三月大风故耳】
　　天边老人归未得【苏曰陈秀漂泊西平秋月自叹鸿燕皆归天邉老人尚困逆旅凄怆】日暮东临大江哭陇右河源不种田胡骑羌兵入巴蜀【洙曰大厯中吐蕃三道入冦诫其众曰吾要蜀川为东府连蹈郡邑而士庶奔亡山谷赵曰广徳元年吐蕃陷陇右而河源不种矣十二月陷松维保三州则入巴蜀矣】补注【鹤曰按史至徳二年吐蕃侵取廓霸岷等州及河源莫门军宝应元年陷临洮取秦成渭等州广徳元年破西山合水城明年入大震関取兰河鄯洮等州于是陇右地尽亡而通鉴以为是广徳元年又云吐蕃陷松维保三州及云山新筑二城西川节度使髙适不能救于是劒南西山诸州亦入于吐蕃云故作此诗陇右巴蜀俱已为胡骑羌兵所有胡骑指吐蕃羗兵指党项羗浑奴刺之类】洪涛滔天风防木【洙曰洪涛滔天言民罹昏垫也项王围汉王大风拔木】前飞秃鹙后鸿鹄【赵曰鹙水鸟也师曰鹙鸧九头鸟】补注【鹤曰唐五行志永泰元年三月辛亥大风抜木赵以鹙为水鸟者亦以五行志云宝厯五年有秃鹙森飞集禁苑鹙水鸟也】九度附书向洛阳十年骨肉无消息【师曰甫客居天边遭兵马之乱归乡不得宁不悲伤时吐蕃分为三路入寇一自陇右一自河源一自巴蜀田畆废而不耕蜀中骚动故甫思欲附鹙鸧鸿鹄奋飞以归乡盖有所不得也】补注【鹤曰天宝十四年乙未避贼与骨肉相离至永泰元年乙未已恰十年其时公之弟在东都骨肉殆指弟而言】
　　大麦行【宝应元年作】
　　补注【鹤曰详考诗中之事当是宝应元年成都作梁权道编在广徳元年梓州诗内】
　　大麦干枯小麦黄妇女行泣夫走藏【洙曰见崆峒小麦熟注师曰古诗云小麦青青大麦枯谁当获者妇与姑】补注【希曰后汉五行志童謡云小麦青青大麦枯此用其语】东至集壁西梁洋问谁腰镰胡与羗【洙曰集壁梁洋皆蜀地州郡名赵曰此又言吐蕃与囘纥也鲍明逺东武吟腰镰刈葵藿师曰集壁梁洋四州名时吐蕃入冦四州之民皆奔窜山谷腰防获麦惟羗与胡而巳】补注【鹤曰集壁梁洋四州唐并属山南西道按新旧史通鉴宝应元年建夘月羗浑奴刺寇梁州建辰月奴刺冦洋州地理志成州以宝应元年没吐蕃成与前四州均为山南道此诗当是指其年吐蕃羗浑奴刺而言今云大麦干枯小麦黄正是夏初事自是年至大厯三年无岁无吐蕃党项羗浑奴刺之乱而俱不在春夏】岂无蜀兵三千人【洙曰一云千人去】部领辛苦江山长【师曰时杜鸿渐以蜀兵三千遏贼冲突江山蹇澁士卒至有介胄生防而不得休息故云部领辛苦江山长】安得如鸟有羽翅托身白云还故乡
　　苦战行【宝应元年作】
　　补注【鹤曰段子璋以上元二年又陷遂州绵州遂在涪江之南今诗云去年江南讨狂贼当是宝应元年作】
　　苦战身死马将军自云伏波之子孙干戈未定失壮士【苏曰牛绘战死张先叹曰天下未安兵戈尚尔遽失壮士赵曰伏波汉马援也吐蕃去冬陷松维保三州则干戈岂便息邪】补注【鹤曰按旧史马璘年五十六大厯十二年卒新史云十一年卒于军中则璘之死在公后六七年无容先有此诗且新旧史未尝至蜀平子璋乱疑是为马巴州故去嵗秋云遂州城外巴人稀公别马巴州亦尝云功业终归马伏波】使我叹恨伤精魂【苏曰山涛曰嵇中散就诛使我失精神叹愤而巳】去年江南讨狂贼临江把臂难再得别时孤云今不飞时独看云泪横臆【鲍曰谓段子璋战遂州时公与此事送别江上今其人已死矣故有感而作遂州在涪江少南故云江南师曰马援为伏波将军尝云大丈夫当死邉野以马革裹尸而归唐马璘读汉书至此叹曰使吾祖勲业坠地乎时马璘与吐蕃战没失国家壮士甫是以伤之去年江南讨狂贼谓于涪江之南讨段子璋之乱也时甫与马将军诀别把臂今伤其死甫怅望去年别处不见云飞故思其人而泪下横胸臆也】
　　去秋行【宝应元年作】
　　【鲁曰时段子璋反于东川也】补注【鹤曰诗云去秋涪州木落时又云部曲有去皆无归遂州城中汉节在遂州城外巴人稀当是宝应元年作】
　　去秋涪江木落时臂枪走马谁家儿【苏曰王宏见陆逊曰彼阵前臂枪走马往来返逐者谁家小儿得如此俊伟】到今不知白骨处部曲有去皆无归遂州城中汉节在遂州城外巴人稀【包曰上元三年四月劒南节度兵马使叚子璋反陷緜州遂州刺史嗣虢王巨死之节度李奂奔于成都故云汉节在】补注【鹤曰子璋防遂州意马巴州领兴防攻之为子璋所胜死于遂州故云汉节在又上句云部曲有去皆无归子璋以上元二年四月反五月伏诛而此诗云去秋涪江木落时恐误】战塲寃魂毎夜哭空令野营猛士悲【师曰部曲行伍部有曲昔苏武凡十九年防匈奴中常持汉节时马璘死于吐蕃持节而死巴人屯守遂州城外吐蕃兵攻遂州巴人死尽故云稀】
　　光禄坂行【宝应元年作】
　　补注【鹤曰崔宁传云宝应初蜀乱道路不通与此诗所言合当是宝应元年作公时在梓州】
　　山行落日下絶壁西望千山万山赤【洙曰山一作水谢灵运日落山照耀】树枝有鸟乱鸣【洙曰一作栖】时暝色无人独归客【洙曰谢灵运林壑敛暝色】马惊不忧深谷坠草动只怕长弓射【食亦切】安得更似开元中【洙曰一云年开元初上励精理道天下大治安西诸国悉平为郡县】道路即今多拥隔【鲍曰按崔宁传宝应初蜀乱山贼乗险道路不通与此诗合】
　　山寺【宝应元年作】
　　【洙曰章留后同游得开字】补注【鹤曰公在梓有陪章侍中晏南楼等诗又有别章留后诗章名彛此诗云岁宴风破肉当是宝应元年自通泉回作】
　　野寺根石壁诸龛遍崔嵬【龛若含切】前佛不复辨百身一莓苔【洙曰天台赋践莓苔之滑石】唯有古殿存世尊多尘埃补注【希曰诸经皆以佛为世尊故云髙僧传汉文帝夣金人空飞而至集羣臣以占傅毅奉答西域有神曰佛所夣必是乎唯一本作虽】如闻龙象泣足令信者哀【苍舒曰右按王筠栖头陀寺经曰有比丘名曰龙树龙象犹佛象也修可曰维摩经云菩萨势力譬如龙象又传灯录云龙象乃鳞毛类中最巨者犹麒麟之于走兽鳯凰之于飞鸟故经称僧之出类者曰龙象非佛像也】使君骑紫马【苏曰谢灵运出守永嘉人曰骑紫马者乃太守也永嘉今有紫马祠尚传乃播谢之徳也】捧拥从西来树羽静千里临江久徘徊山僧衣蓝缕告诉栋梁摧公为顾兵徒咄嗟檀施开【夣符曰佛书信施檀越又王简栖头陁寺碑曰行不舍之檀施诸羣有】吾知多罗树却倚莲花台诸天必懽喜物无嫌猜补注【希曰兵徒一本作賔徒一本作兵从佛书心中初求最后檀越以为斋主注焚语檀波罗蜜华言布施此殆合华梵之言而云檀又云诸天欢喜又云佛昔修治欢喜海】以兹抚士卒孰曰非周才穷子失净处髙人忧祸胎【洙曰福有基祸有胎赵曰汉武帝谓临贺王曰汝包藏祸胎也】嵗晏风破肉【苏曰苏章传邉地霜沙风破肉虽重裘氊帐寒色可畏】荒林寒可回思量入道苦自哂同婴孩
　　南池【广徳元年作】
　　补注【鹤曰公以广徳元年秋往阆冬囘梓明年春虽又自梓之阆今诗云粳稻共比屋又云高田失西成此物颇丰熟当是广徳元年秋在阆州作】
　　峥嵘巴阆间所向尽山谷【洙曰巴阆蜀中二州也山多险阻故云云】安知有苍池万顷浸坤轴【余曰张华博物志地下有四柱广十万里地有三千六百轴互相牵也】呀然阆城南【昱曰呀虚加切张口貌】枕【洙曰一作控】带巴江腹菱荷入异县粳稻共比屋【洙曰尧比屋可封】补注【鹤曰字林云秔稻不黏者本草以粳米稻米为二物説文沛国谓稻为糯粇稻属也】皇天不无意美利戒止足髙田失西成此物颇丰熟清源多众鱼逺岸富乔木【苏曰郭元泽近舎溪岸有磻石可坐卧兼乔木蔽日时曵履投竿不知尘事】独叹枫香林春时好顔色南有汉王祠终朝走巫祝歌舞散灵衣【洙曰潘安仁寡妇赋仰神宇之寥寥瞻灵衣之披披】荒哉旧风俗髙皇亦明王魂魄犹正直不应空陂上缥缈亲酒肉淫祀自古昔【苏曰左传非所祭而祭名曰滛祀】非唯一川渎干戈浩茫茫地僻伤极目【赵曰楚辞目极千里伤春心】平生江海兴遭乱身局促【洙曰汉景帝局促如辕下驹】驻马问渔舟踌躇慰羁束【苏曰邢亢驻马立江中借问渔舟客征战何时停我亦卜林宅师曰神非其族类不歆其祀自古淫祀媚神徼福者多矣岂特此一川渎而已哉有道之世神无所施其灵响甫伤世乱而祀典不举固有淫邪之祭则云干戈浩茫茫地僻伤极目局促不得骋之貎甫谓平生有五湖之兴今羁束乱世而不得骋是以驻马问渔舟而少有所慰者也】
　　发阆中【广徳元年作】
　　补注【鹤曰公广徳元年九月自梓入阆冬晩复归梓明年初春又至阆此诗云别家三月一得书当是元年冬晩归梓时作九域志云阆州西至梓州二百二百二十里三月之间一往反焉其愁苦可知】
　　前有毒蛇后猛虎溪行尽日无村坞【洙曰时盗贼纵横赋役烦重而民不安居也】江风萧萧云拂地山木惨惨天欲雨女病妻忧归意速秋花锦石谁复数【赵曰此言归梓州也秋花锦石可玩之物以归意速不复数之矣】别家三月一得书避地何时免愁苦【洙曰贤者避地赵曰公以九月自梓往阆至十二月而复归梓】
　　阆山歌【广徳二年作】
　　补注【鹤曰以后篇阆水歌云更复春从沙际归当与此诗同是广徳二年初春之时作】
　　阆州城东灵山【洙曰一作雪山】白阆州城北玉台碧【洙曰灵山玉台皆阆山景也】补注【希曰阆州阆中县有灵山虽寰宇记绵州巴西郡亦有之然此明曰在阆州城东玊台则九域志云故老相传唐史滕王尝于此逰憇】松浮欲尽不尽云江动将崩已【一作未】崩石那知根无神防已觉气与嵩华敌【赵曰此言灵山玉台也师曰五岳西日华山中日嵩山凢名山大川神之所扶持此山虽不与五岳之数安知神不防于是】中原格鬬且未归应结茅斋着青壁【洙曰两相敌曰格鬬】补注【鹤曰格闘谓吐蕃犯京师中原未宁故归意且止看青壁以阆山如壁之青也】
　　阆水歌【广徳二年作】
　　补注【鹤曰与阆山歌同广徳二年作】
　　嘉陵江色何所似【洙曰嘉源注源出防鬬而入于阆师曰地理志阆州阆中郡城临阆水却接连山冈】补注【洙曰嘉陵江止果州而阆与果为隣故云】石黛碧玊相因依正怜日破浪花出【赵曰阮籍寒鸟相因依日出正照水】更复春从沙际归【赵曰费昶杂词春随杨栁归】巴童荡桨欹侧过【赵曰古歌云艇子打两浆者扶两檝而来也】水鸡衘鱼来去飞【师曰盖言鱼多也】阆中胜事可肠断【苏曰刘表曰故乡胜事使人临风对月回肠欲断】阆州城南天下稀【师曰城南屏山错丽如锦屏号为天下第一故曰天下稀本朝前辈尝咏福唐诗云晓角吹残十二枝春风楼阁酒旗飞杜陵未识三山好却道阆城天下稀盖闽蜀同风故也】
　　三絶句【大厯三年作】
　　补注【鹤曰梁权道编在广徳二年自闽州赴成都时作徒感于旧次及鲍注以前年渝州杀刺史为叚子璋防绵遂今年开州杀刺史为徐知道反详考诗中事当是大厯三年作见注】
　　前年渝州杀刺史今年开州杀刺史【鲍曰崔宁传所书山贼也前年渝州杀刺史谓叚子璋防绵遂今年开州杀刺史谓徐知道之反有乗乱者开去成都逺不知其故史不书失之师曰步将吴璘杀渝州刺史刘卞以反杜鸿渐讨平之又部卒翟封杀开州刺史萧崇之以叛杨子琳讨平之】补注【鹤曰渝州唐属劒南开州唐属山南杜鸿渐平吴璘杨子琳平翟封在大厯元年与三年诗云今年开州杀刺史则是年作】羣盗相随剧虎狼【赵曰张孟阳云贼盗如豺虎师曰虎豺喻盗贼也剧甚也】食人更肯留妻子
　　二十一家同入蜀唯残一人出骆谷【苏曰十道志云骆谷道西南界入洋州路属盩厔赵曰魏志姜维出骆谷围长安即此谷道也】补注【希曰唐志鳯翔府盩厔县有骆谷関九域志亦言鳯翔有古骆谷道又唐志云洋州骆谷此当是言洋州者】自説二女齧臂时【洙曰世説赵飞燕姊弟少贫微及飞燕见召与女弟齧臂而别】回头却向秦云哭【师曰禄山乱百姓随宗入蜀凡二十一家后出骆谷但存一人饥困蜀乱勦尽甫闻其説自伤妻子皆幸免是以回头望蜀而哭痛斯民之不得其所也】
　　殿前兵马虽骁雄纵暴略与羌浑同【洙曰时神防军恣横】闻道杀人汉水上妇女多在官军中【师曰吐谷浑西羌之种也殿前兵马乃王师奉辞伐罪以吊其民秋亳无挠时天子命陆璀以三千神策军弹压蜀中之乱奈何神防军横恣虏掠妇女其残暴更甚于羌浑百姓怨之甫伤朝廷政治不明纵使殿前之兵搔动良民若此岂所谓王师吊民伐罪者乎】
　　莫相疑行【永泰元年作】
　　补注【鹤曰郭英乂帅蜀时年方三十余此诗意是为英乂作虽严武年少然于公未尝不相知岂有当靣输心背后之事八哀诗中严武诗可见公待武初终无间应无此作当是永泰元年与英乂不合去成都时作又观此诗弊庐遣兴诗寄武云还思长者辙恐避席为门若武于公果有如诗所云则去幕府之后不应诗语犹如此也】
　　男儿生无所成【赵曰李陵书男皃生无所成名】头皓白牙齿欲落真可惜忆献三赋蓬莱宫自怪一日声烜赫【洙曰天宝中明皇朝献太清宫飨庙及郊甫时献三大礼赋】集贤学士如堵观我落笔中书堂【洙曰新唐书甫献赋帝竒之使待制集贤院命宰相试文章按开元十三年改集仙殿为集贤殿丽正殿书院为集贤殿书院院内五品以上为学士六品以上为直学士礼孔子射于矍相之圃盖观者如堵】补注【希曰唐百官志开元十三年改丽正殿书院为集贤殿书院置集贤院侍讲学士侍读直学士又唐制宰相四人首相为太清宫使次三相皆席馆职如洪文馆大学士集贤殿大学士是也公以献赋命宰相试文章则集贤学士为宰相也】往时文彩动人主此日饥寒趋路傍【洙曰时擢甫为京兆兵曹防禄山乱后寓同谷采橡自给男女饿殍者数人赵曰至徳二载公授左拾遗及房琯罢相甫上疏论琯不冝废肃宗怒出甫为华州司功属关辅饥乱弃官寓同谷自负薪采梠餔糒不给遂卜居成都】晚将末契托年少【赵曰陆机叹逝赋托术契于后生】当面输心背面笑【洙曰时甫依严武几为武所杀】寄谢悠悠世上儿不争好恶莫相疑【师曰甫献三大礼赋天子命宰相试文章一日声驰乎天下如堵墙言列看之多也中书堂即宰相所坐之堂人主谓宗也年少指严武也甫与武父挺之素善武时尚少镇成都甫往依焉故云晩将末契托年少甫尝醉登武牀瞠目曰严挺之乃有是儿武憾其斥父名抜劒将杀之赖武母救止乃免武与甫由是有隙故甫讥其不以诚相待而有是作】补注【希曰古诗多谢悠悠子瞻天如戴盆】
　　遭田父泥饮美严中丞【宝应元年作】
　　【苏曰严武也甫与武世旧故入蜀作之新书言甫结庐成都浣花里与田畯野老相为狎荡】补注【鹤曰按旧史严武传既收长安以武为京兆少尹兼御史中丞以史思明阻兵不之官出为绵州刺史兼劒南东川节度使兼御史中丞东川节度治梓州上皇诏合两川为一道拜成都尹兼御史大夫今曰严中丞则是未为大夫时所作盖公有与严中丞严大夫严侍郎严郑公先后可辨也考公説早云今蜀自十月不雨抵建夘非雩之时则是説乃宝应元年二月上严公注云初中丞严公节制劒南此説中又云管内东西两川各遣一使则其时但是节制两川此诗当是宝应元年春社作所谓泥饮者非饮于泥淖之中乃其醉如泥耳不然或是上旱説后便雨梁权道编在广徳二年非况诗云拾遗能住否则是未为参谋时奏为参谋在二年冬春夏间也】
　　步屧随春风【屧先箧切禹偁日屧草屦也随春风谓放歩也】村村自花栁【苏曰鲍明逺行乐篇村村花栁好】田翁逼社日邀我尝春酒【赵曰宋书袁粲为丹阳尹尝步屧白杨郊野遇士大夫便呼与酣饮】酒酣夸新尹畜眼未见有回头指大男渠是弓弩手【洙曰籍丁为兵也】名在飞骑籍【洙曰飞骑军名赵曰效曹子建白马篇名编壮士籍】长畨嵗时久【洙曰长畨犹长在直也言无更代也】补注【希曰防要云贞观十二年十一月三日于武门置左右屯以诸卫将军领之其兵名曰飞骑天宝七载勑左右羽林军飞骑请凖后加数通旧一万五千为额六畨上下今日长畨则无上下也】前日放营农【洙曰放营农归耕也】辛苦救衰朽差科死则已【郑曰差楚皆切简也】誓不举家走今年大作社【洙曰社祭所以祈农事也赵曰左传郑子产大为社】拾遗能住否呌妇开大瓶盆中为吾取感此气扬扬须知风化首【洙曰郡守县令风化之首赵曰晏子传其御者意气扬扬】语多虽杂乱説尹终在口朝来偶然出自夘将及酉乆客惜人情如何拒邻叟髙声索果栗补注【希曰陶诗云但覔梨与栗】欲起时被肘【洙曰言屡为掣肘苏曰孔文举就里人饮夜深而归家人责其迟曰欲命驾数数被肘工部一世伟人造语深得要妙胸中无国子监者不可读其诗师曰足知甫久客与隣叟无一日不如此也】指挥过无礼未觉村野丑【洙曰举止无度不可责礼法也】月出遮我留仍嗔问升斗【苏曰何憙以春秋知名海内累诏不仕嗜酒毎饮不问升斗俱尽醉中犹长褒贬人皆钦服其量】补注【希曰晋陆纳谓桓温曰明公近云饮酒三升纳正可三升今有一斗以备柸酌余沥】














　　补注杜诗巻九
　　钦定四库全书
　　补注杜诗巻十　　　　　宋　黄希　原本
　　黄鹤　补注
　　别唐十五诫因寄礼部贾侍郎【广徳二年作】
　　【鲍曰贾至本传宝应初转礼部侍郎】补注【鹤曰按史广德二年转礼部侍郎永泰元年加集贤院待制当是广德二年作】
　　九载一相逢百年能几何【洙曰古诗百年能几何会少别离多苏曰隂隲百年相逢花朝月夕高歌酣饮流官南北能得几何】补注【鹤曰公以天宝十五载丙申避乱与唐相别至广德二年乙未虽阅十甲而实九年故云】子复为万里别送子山之阿白鹤久同林潜鱼本同河未知栖集期【苍舒曰右按文选谢灵运拟邺中诗末涂幸休明栖集建薄质苏曰刘据送萧欵曰与君衰老又作别未知后会栖集何地】衰老强高歌歌罢两凄恻【洙曰燕丹送荆轲入秦别于易水之上高渐离击筑轲歌髪上冲冠士皆泪埀】六龙忽蹉跎【洙曰羲和以六龙御日蹉跎言迟暮也师曰谓衰老也】相视髪皓白况难驻羲和【师曰谓日月逝矣嵗不我与】胡星坠燕地【燕胡前切师曰旄头星主胡云云谓禄山乱】汉将仍横戈【师曰汉将即唐将唐承汉因谓之汉犹今承唐亦谓之唐朝】补注【鹤曰胡星指史朝义广德元年已缢死李懐仙取其首至京师非为禄山与思明之死汉者谓中国如前诗云汉虏是也仍横戈者以吐蕃未息】萧条四海内人少豺虎多【赵曰胡星坠言今嵗上元元年史朝义杀其父思明也仍横戈言史朝义袭伪位复为乱战国防卫行人烛过免胄横戈而进】少人慎莫投多虎信所过饥有易子食【洙曰宋华元夜登子反牀而告病曰易子而食析骸而爨】兽犹畏虞罗【洙曰虞罗可避之物而兽曰畏之至于父子之亲而不能相保则可知矣】子负经济才【苏曰戴逵送王卞曰子负经济之才幸遇明时胡为把犂鉏老于岩谷乎】天门郁嵯峩【赵曰晋石苞传天门泰山之称记云太山盘道屈曲而上凡五十余盘经小天门大天门又汉官仪曰太山东上七十里至天门所以称嵯峩也】飘飖适东周【洙曰周平王东迁于洛故谓之东周】来往若崩波南宫吾故人【洙曰南宫礼部也定功曰按天官书南宫朱鸟权衡太微三光之庭藩臣将相执法郎位众星咸在汉建尚书百官府名曰南宫葢取象也葢南宫犹南省非止称礼部而已赵曰南宫葢指言贾侍郎也故此篇末云云旧注以南宫为礼部非也】补注【鹤曰唐职林云旧説礼部郎中掌省中文翰谓之南宫舎人然则定功谓南宫犹南省为是】白马金盘陀雄笔映千古【苏曰羲献笔画雄劲映絶千古非羊欣辈比也】见贤心靡他【洙曰诗之死矢靡他言见贤之心出于诚一也】念子善师事嵗寒守旧柯【洙曰嵗寒然后知松柏之后凋以其不易柯叶也苏曰班及嵗寒雪苦松柏不易旧柯虽艰险万端君子不易节行矣师曰欲唐公无变节于贾公】为吾谢贾公病肺卧江沲【师曰甫有肺疾不及与贾公会集徒缅想而已托唐生以谢罪】
　　柟木为风雨所拔叹【永泰元年五月作】
　　补注【鹤曰柟木在成都草堂之前而师以虎倒龙颠喻严武之死则是诗作于永泰元年五月葢武以其年四月死按史永泰元年三月大风拔木而此诗云五月髣髴闻寒蝉东南飘风动地至又非三月为风所拔师古之説或是梁权道编在广德二年若在其年则公方自阆州回成都再依严武不应诗语乃云尔】
　　倚江柟树草堂前故老【一云古老】相传二百年诛茅卜居总为此【赵曰屈原问渔父云诛锄草茅以力耕乎】五月髣髴闻寒蝉东南飘风动地至【洙曰老子曰飘风不终朝】江飜石走流云气【洙曰荘子云气不待族而雨苏曰汉四年大风起东南江浪飜吼沙惊石走林木多折】干排雷雨犹力争根断泉源岂天意沧波老树性所爱浦上童童一青葢【洙曰蜀先主舎东南有一木遥望之童童若车葢】野客频留惧雪霜行人不过听竽籁【洙曰庄子言地籁风作则万窍怒号前者唱于而随者唱喁泠风则小和飘则大和赵曰言其声之鼔动如之宋玉高唐赋云纎条悲鸣声似竽籁旧注止引庄子地籁似之而非矣】虎倒龙颠委榛棘泪痕血防埀胸臆【赵曰乃下和泪尽继之以血也】我有新诗何处吟草堂自此无顔色【师曰楩柟祀梓天下之良材柟树为风雨所拔喻严武死于蜀甫无所依故叹惜之上元二年严武镇成都甫自阆州挈家往依之武归朝廷甫浮游左蜀诸郡往来非一武再镇两川奏为节度参谋检校工部员外郎永泰元年夏武卒郭英乂代之甫失所依乃泛江移防州大厯三年春下峡至荆南详味此诗殆为严武而发叹焉甫筑草堂于成都浣花里甫为得此树以为游息覆庇其下犹赖武以庇焉今也如虎倒龙颠是使草堂之人而无所栖托故云草堂自此无顔色】
　　茅屋为秋风所破歌【永泰元年作】
　　【苏曰古之封诸侯分之以茅土所谓茅屋者制节之方州也风号令也所以鼓舞万民和四方之义也天宝十四载禄山起渔阳之师诡言奉诏诛杨国忠是谓义兵号令天下陷河北郡县是谓茅屋破也赵曰十二诗皆上元二年之作师曰甫以严武镇成都遂往依之不幸武死郭英乂代武为节度甫由是见知英乂托以为庇兼与杨子琳栢正节相约结崔旰杀英乂并攻杨子琳栢正节是巻三重茅之义也】补注【鹤曰唐自天宝之乱民不得其居处者甚多公因茅屋为秋风所破遂思广厦千万间之庇其为忧国忧民之念至矣师古谓此诗托以谕崔旰之乱要之自不必专指旰而作葢安史为祸于闗内山东河北者已为极盛吐蕃又复入寇于是陇蜀多为践扰广内且有太一之变江浙且有袁鼂之祸二川复有段子璋徐知道崔旰相继而反诗所谓牀牀屋漏无干处是也永泰元年夏公去成都下忠渝草堂已不得而居秋晚在云安县有云安九日诗则是年秋公已不在成都岂见茅屋为秋风所破其作此诗者以郭英乂好杀如秋风公在成都值严武之死欲再依英乂而英乂骄纵不可托故舎之而去所以托言茅屋为秋风所破葢深有所感伤也】
　　八月秋高风怒号【修可曰庄子大块噫气其名为风唯是无作作则万窍怒号也】巻我屋上三重茅【苏曰八月隂中也隂以肃杀为事秋高风怒号者秋于五性为义天宝十四载十一月九日范阳节度使安禄山率藩汉兵十余万自幽州南向指阙诡言起义以诛杨国忠为名其怒号之甚也巻我屋上三重茅者是时方陷三郡谓先杀太原尹杨光翽于博陵郡十二月六日陷陈留郡杀张介然九日陷荥阳郡杀太守崔无诐故云巻三重茅也】茅飞度江洒【一作满】江郊高者挂罥长林梢【郑曰罥古犬切】下者飘转沉塘防【苏曰分茅之臣悉皆奔逃滨于患难之侧而不顾者若范阳副使封常清三与战皆不胜西奔陜高仙芝镇陜弃城西保渭闗故曰洒江郊也高者以义为高也林君也肃宗即位灵武宗在蜀长林也高义之臣扈从左右如韦见素陈礼故曰挂罥长林稍也塘防泥涂也下者卑污丧节处于泥涂是时河北二十四郡俱为所陷如谯守阳万石令狐潮杨希文刘贵哲皆附贼其后潮亦説张廵曰盍相从以茍富贵可谓飘转而不能自守也】南村羣童欺我老无力忍能对面为盗贼公然抱茅入竹去唇焦口燥呼不得【苏曰南明也村鄙也童无知也明明鄙野无知之辈以我国家师老而莫能为之敌所以盗吾土疆贼吾善良故令狐潮説张廵曰本朝危蹙兵不能出闗天下事去矣岂非欺我老无力也平原太守顔真卿以食尽援絶弃郡渡河于是河北郡县尽陷贼岂非对靣为盗贼也竹制节也公然抱茅入竹者禄山反顔杲卿袁履谦绯袍令与假子守土门所谓抱茅制节者也杲卿谓禄山曰汝营州牧羊羯奴窃荷恩宠天子负汝何事而乃反乎禄山怒缚之节解而骂不絶贼钩断其舌杲卿含胡而絶不得者是张廵保睢阳使南霁云诣贺兰进明告急贺兰无意出援兵且张乐以大享霁云言城中食尽力屈贺兰不听遂截指示信竟不食而去岂非呼不得也赵曰韩诗外传曰干喉焦唇仰天而叹曹子建善哉行曰来日大难口燥唇干葢公参用之也】归来倚杖自叹息俄顷风定云墨色【苏曰甫尝与韦宙同陷贼遁归行在所此所以欷歔叹息也方是时张廵许逺其腹心而贼势遂衰四方掎角而禄山诡言之号令无所施犹风之定也云墨色者云喻礼乐法度墨色不明也天子蒙尘西幸忠臣继踵而陷贼礼乐法度无自而明】秋天漠漠向昏黑布衾多年冷似铁娇儿恶卧踏里裂【苏曰秋义也望天子以义理天下今也宦坚蔽其明女谒侈其心漠漠而无所察治向昏者埀老之晚年也黒不明也明皇晚年高力士导其欲太真妃迷其情岂非向昏而黑也布者女工之本俭之所尚也衾者所以衣被也以布为衾葢以防俭而衣被天下且置之而不用所以冷而似铁铁黑金也而以斩杀为事斩杀则少恩明皇末年非惟不知崇俭以衣被天下又且少恩以徇太真妃之欲也娇儿太真妃也卧安寝也太真妃揺其安谓尝以禄山为养子出入宫掖不禁秽丑稔闻而明皇不悟禄山出范阳与太真妃为内外援且令进竒禽异物以蛊帝心宰相太子多言其反太真妃力保之故帝不信及渔阳难作且约太真妃为之内应朝廷机谋禄山靡所不知岂非踏里裂也】牀牀屋漏无干处雨脚如麻未断絶【苏曰牀人所即以为安也牀牀四方之所安居者屋漏无干处者谓今皆陷于泥涂是时沧赵见拔博平陷虏潼闗失守南破宛洛张介然崔无诐死其城郭李憕卢奕蒋青死其官所谓如麻未断絶者葢天下浸淫于涂泥未有已也扬雄尝曰震风凌雨然后知厦屋之为帡幪故甫以雨脚未断言其乱之滋也】自经丧乱少睡眠长夜沾湿何由彻【苏曰禄山父子僭窃于三年之间四方骚然不遑安枕岂非少睡眠也蜀道尚艰难灵武未还内故谓之沾湿何由彻也】安得广厦千万间【赵曰白乐天诗我愿布裘千万丈与君同葢洛阳城然近乎戯语岂有万丈之裘乎若公言千万问之广厦二公之言自有深防】大庇天下寒士俱欢顔风雨不动安如山【苏曰乱而愿治忧而思乐忠臣义士之常心甫于是时官卑位下身亲罹之力无所施不免伤今思古而欲得庇覆天下之苍生谓其欢然懐归尚未忍弃去高祖太宗之遗烈故欲复安之使无震风凌雨之虞故曰不动安如山也】呜呼何时眼前突兀见此屋吾庐独破受冻死亦足【苏曰嗟叹之不足故永歌之甫遇乱而愿治其所以嗟叹永歌者葢写其忧愤之心兾欲有兴衰拨乱之主而康济王室以成巍巍突兀之功谓之何时者所望之诚至也吾庐独破受冻死亦足者禄山之乱天子入蜀甫走鳯翔谒肃宗授拾遗与房琯少为布衣交至德元年七月二十一日琯败于陈陶斜罢相甫上疏言琯罪细不宜免肃宗怒诏吏推问后意解出为华州司功曹然不甚省録时宼乱甫家鄜弥年孺弱至饿死继而弃官去客秦州负薪采橡栗自给故其断章所以言死亦足也左传楚申叔展问还无社曰有麦麴乎有山鞠防乎注二物可以御湿欲使无社逃泥水中时子美方为严武所不容诗之作其近于此乎赵曰按旧注引楚申叔展言为严武所不容然所引事迹与意大不相同十二诗皆上元元年之作严武镇蜀初则广德元年公在梓州再则广德二年公在幕中故定为上元元年之秋也假使旧注不引左氏又不误指严武直论诗意岂有府尹不相容者乎】
　　入奏行【宝应元年作】
　　【彦辅曰赠西山检察使窦侍御】补注【鹤曰考新旧史会要诸书无检察使唯有廵察观察按察之名而已然欧阳詹集乃有送韦检察诗又似史失书梁权道编在广德二年成都诗内诗云綉衣春当霄汉立若是二年春则在梓阆送其入奏却不在成都诗又云天子亦念西南隅则是西山诸州未没吐蕃前作故诗又云八州刺史思一战三城守边却可图此行入奏计未小宻奉圣旨恩宜殊详观诗语乃是宝应元年春在成都作葢广德元年二年春公俱不在成都今此诗末云江花未落还成都肯访浣花老翁无以为二年春在梓州阆州作是诗公知严武再镇成都期于必归浣花故有此语然八州又已没于吐蕃故定为宝应元年更俟博考】
　　窦侍御骥之子鳯之雏【修可曰桓谭新论曰善相马者曰薛公得马恶貌而正走其名骥子又易林曰鳯生五雏】补注【希曰梁元帝启云价疋龙媒声有骥子又厐统者德公之从子德公谓为鳯雏晋陆云幼时呉尚书闵鸿见而竒之曰此儿若非龙驹当是鳯雏北齐裴景鸾景鸿河东闻喜人并有逸才河东人呼景鸾为骥子】年未三十忠义俱骨鲠絶代无【洙曰唐李吉甫传君有骨鲠之忠臣赵曰骨鲠者刚正之谓如肉之有骨而鱼之有鲠】烱如一段清冰出万壑【郑曰烱户顶反光也】置在迎风寒露之玉壶【洙曰汉有迎风寒露之馆古诗莹若玉壶冰言清彻也】蔗浆归防金盌冻【洙曰晋张协蔗赋曰挫斯蔗以疗渴若渐醪而含蜜右按前汉书礼乐志秦尊拓浆取甘柘汁以为饮也蔗与柘同赵曰宋玉招魂云燸鼈炮羔有蔗浆定功曰前汉礼乐志景星歌秦尊拓浆析朝酲注取甘柘汁以为饮可解酲也柘音蔗旧注所引似之而非】洗涤烦热足以宁君躯政【一作整】用疎通合典则戚联豪贵躭文儒兵革未息人未苏天子亦念西南隅吐蕃慿陵气颇麤【洙曰时吐蕃欲取成都为东府】窦氏检察应时湏运粮防桥壮士喜【洙曰防桥以竹防为桥也】斩木火井穷猿呼【洙曰火井地名郑曰在蜀修可曰博物志曰临卭有火井纵广五尺深十余丈诸葛丞相往观后火井益盛以盆着井煮盐得熟】补注【鹤曰绳桥在成都即笮桥寰宇记云水涸时以火投井中即熖出移时方灭今在蓬州公即指蓬州火井而言】八州刺史思一战三城守边却可图【赵曰西山三城也】补注【鹤曰按唐志剑南节度使西抗吐蕃南抚蛮獠统团结营及松维蓬防雅黎姚悉等八州兵马三城当是青海三城】此行入奏计未小宻奉圣防恩宜殊绣衣春当霄汉立【汉绣衣御史】防服日向庭闱趋【洙曰老莱防服以娯亲修可曰束晢补亡诗眷恋庭闱】省郎京尹必俯拾【苏曰薛光戏友人曰古人云青紫可俯拾吾令尹亦可俯拾】江花未落还成都肯访浣花老翁无【洙曰一云公来肯访浣花老】为君酤酒满眼酤与奴白饭马青刍【洙曰又云携酒肯访浣花老为君着衫捋髭须师曰吐蕃分三道入宼欲取成都为东府窦氏以御史出检察诸州军储器械得以便宜入奏甫作是诗以赠之骥子鳯雏皆不凡也逆耳之言比之骨鲠汉武帝置迎风寒露之馆玉壶贮冰言其莹彻也蔗浆可以除烦天子方忧吐蕃不无内热今窦生入奏忠言上沃帝心如蔗浆然疎通其施为无所蔽也髙祖皇后窦氏侍御正其族也故云戚联豪贵虽云外戚尤好儒学西南隅谓蜀也湏乃军兴所湏也蜀人以竹索为桥谓之绳桥地理志卭州有火井县在州西六十二里斩木将以为栅猿依于木今既尽斩之则猿穷而失所是以号呼八州谓彭加黎简严陵雅卭三城谓姚维松皆当吐蕃之冲兵有攻有守八州可攻三城可守奏其事于朝廷以取天子之命甫谓必蒙殊恩省郎京尹如俯拾地芥行色当春秋间可还成都故云江花未落也汉暴胜之衣绣衣持斧出使故云绣衣春当霄汉立立谓立对于天陛甫筑草堂居成都浣花里自称浣花翁满眼酤谓满前士卒皆有劳也甫约窦归来不遗寒贱傥赐光访当酤酒宴集下至车从仆皆待以殊礼葢所以尊重于窦故也】
　　大雨【宝应元年作】
　　补注【鹤曰按公宝应元年建卯月成都春旱説云蜀自十月不雨抵建卯非雩之时奈久旱何意此诗是宝应元年在浣花作故诗云西蜀冬不雪春农尚嗷嗷上天回哀眷朱夏云郁陶乃夏方雨至而梁权道编在广德二年若在其年夏则公自阆州归在严公幕中岂有敢辞茅苇漏等句】
　　西蜀冬不雪春农尚嗷嗷【洙曰搜神记曰万物樵枯百姓嗷嗷言旱甚也蘓曰吕尚曰方今亢阳百卉俱槁东作不入民嗷嗷而怨嗟望修仁德厌此武王从之】上天回哀眷【蘓曰汉文帝上天昭明曲回哀眷悯此黎民】朱【一作清】夏云郁陶【洙曰谢灵运诗幽居犹郁陶孟子载象谓舜郁陶思君耳葢郁结于陶窑之义故可使于朱夏之云也】执热乃沸鼎纎絺成緼袍【洙曰诗谁能执热刘陶养鱼沸鼎秋兴赋释纎絺语有衣敝緼袍】风雷飒万里霈泽施蓬蒿敢辞茅苇漏已喜黍豆高三日无行人二【洙曰一作大】江声怒号【洙曰蜀都赋带二江之双流荘子万窍怒号禹偁曰二江涪江巴江也】补注【希曰寰宇记云秦李冰穿二江于成都城中皆可行舟今谓内江外江是也蜀都赋云带二江之双流故有双流县又按风俗通云秦昭王遣李冰为蜀太守开成都两江溉田万顷又唐志成都府有二江府】流恶邑里清矧兹逺江臯【赵曰左传有汾浍流其恶今言大雨所荡亦流出秽恶也】荒庭步鹳鹤【洙曰葢鹤鸣则雨应也】隐几望波涛沉疴聚药饵顿忘所进劳【赵曰言以沉疴之故而聚药饵今得大雨清凉于是顿防供进药饵之劳也】则知润物功可以贷不毛【洙曰诸葛亮传五月渡泸深入不毛言不生物也赵曰因雨之润虽不毛之地亦假贷而生】补注【鹤曰汉西南夷传不毛之地师古注不毛言草木不生也】隂色静垅亩劝耕自官曹四邻出耒耜何必吾家操【苏曰王褒喜见四邻耒耜之具】
　　扬旗【广德二年作】
　　【彦辅曰三年夏六月成都尹郑公置酒公堂观骑士试新旗帜俯曰代宗大厯三年甫离峡中之荆南夏六月郑公置酒公堂观骑士旗帜将平吐蕃之难而作此诗】补注【鹤曰诗云三州陷犬戎葢指广德元年十二月吐蕃陷松维保三州则诗作于广德二年诗又云江雨飒长夏府中有余清葢公是时在严武幕府故云】
　　江【洙曰一作风】雨飒长夏【石曰夏日长故云长夏飒动也】府中有余清【蘓曰张敞新秋雨过民亊简府中景物有余清】我公会宾客肃肃有异声【君平曰郑公持军严肃有殊异声名】初筵阅军装罗列照广庭庭空六【洙曰一作四】马入【蘓曰任安等六马骑直入安西都防府】駊騀扬旗旌【郑曰上布可切下五可切马揺头也洙曰甘泉赋崇邱陵之駊騀兮駊騀山阜之高貌也】廻廻偃飞葢【洙曰刘公干诗回回自昏乱曹子建诗飞葢相追随倪曰廻廻势回旋也】熠熠迸流星【洙曰河东赋掉奔星之流旌又校猎赋曳彗星之飞旗】来纒【洙曰一作冲】风飇急去擘山岳倾【彭曰言扬旗去来之状其疾速若此】材归俯身尽【洙曰鲍昭诗俯身散马蹄】妙取略地平虹蜺就掌握舒巻随人轻【洙曰高唐赋蜺为旌王沉赋曳招揺之修旗婉若虹之埀天选虹旗摄麾而就巻】三州陷犬戎【赵曰言去年十一月吐蕃陷松维保三州】但见西岭青公来练猛士欲夺天边城【苏曰班超谓将佐曰与君等仗天子之威灵氐羌夺天边之城断其左臂与月氐首亦不易也】补注【鹤曰按史广德元年十二月丙申吐蕃陷松维二州唐志松维保三州皆云广德元年没吐蕃通鉴云吐蕃陷松维保三州及云山松筑二城西川节度使高适不能救于是剑南山西诸州亦入于吐蕃今诗云三州陷犬戎但见西岭青正谓此如王彦辅徐俯之説皆非且严武以永泰元年四月卒安得更在大厯三年若以为在永泰元年武未卒之前作此诗中必言拔当狗城克盐川城何为却无一语及之今诗又云公来练猛士欲夺天边城谓欲攻吐蕃是年九月果败之】此堂不易升【洙曰言食人之禄当懐人之忧也苏曰王戎见陆达议论久之退回视达居堂曰吾终日不易升此堂】庸蜀日已宁吾徒且加餐休适蛮与荆【洙曰见近闻犬戎逺遁逃注书庸蜀微卢古诗上言加餐饭王仲宣七哀诗复弃中国去逺身适荆蛮赵曰相劝加餐饭而不必舍去以严公之故也师曰甫终去蜀之荆蛮且为是辞以美郑公云】
　　溪涨【宝应元年作】
　　补注【鹤曰以前篇大雨诗论之当是宝应二年夏作二江之声且至于怒号浣花岂容不泛溢梁权道编在广德二年恐非且旧次在戏赠友之前戏赠友云元年建已月则此作于宝应元年亦无疑如梁所编则是年秋客严公幕中不应诗却云当时浣花桥溪水才尺余秋夏忽泛溢岂惟入吾庐又可知是宝应元年在浣花作是年秋公送严公至县】
　　当时浣花桥溪水才尺余白石【一作月】明可把【洙曰艳歌行水清石自见赵曰水之清浅而石可见也诗白石凿凿】水中有行车【洙曰华阳风俗録浣花亭在州之西南当江流至清之所也其浅可涉故中有行车甫有宅在焉】秋夏忽泛溢岂惟入吾庐【洙曰荘子秋水时至百川灌河陶潜诗吾亦爱吾庐】蛟龙亦狼狈况是鼈与鱼【洙曰七发説涛云其旁作而奔起也六驾蛟龙附从太白又云横暴之极鱼鼈失势赵曰狼与狈本二兽各半其体相附而行茍失其一则无据矣故仓皇失据者谓之狼狈师曰蛟龙喻君子鱼鼈喻小人】兹晨已半落归路跬步踈马嘶未敢动【赵曰跬音邱弭切举一足也与蹞同荀子云不积跬步无以致千里逢原曰半步曰跬】前有深填淤【衣虚切田曰前汉沟洫志填淤反壤之害顔师古曰填淤谓壅泥也师曰君子遇险而止此处乱世之道也】补注【希曰沟洫志淤音于庶反而公作平声东坡亦云楚麦满河淤后山亦云乞我黄淤千里秋】青青屋东麻散乱牀上书【苏曰陈璋乱后归中条与兄琳书曰屋牖网蜘蛛几案防尘牀书散乱邻星零替悯然不聊生意】不意逺山雨夜来复何如我游都市间晩憇必村墟【赵曰言昼日游成都市晚必憇息于村墟村墟指言草堂也】乃知久行客终日思其居
　　戏赠二友【宝应年作】
　　补注【鹤曰诗云元年建已月其年公在成都是月宗升遐焦校书王司直当是居于成都公故与之友善诗作于其年】
　　元年建已月【洙曰肃宗去上元三年年号止称元年月以斗建辰为名也师曰肃宗止称元年复以月建之辰称月葢法上古之制也年号自汉武帝方有之甫特于此年以元年建已月为称记肃宗之立尚古制不然何以谓之诗史乎】郎有焦校书补注【鹤曰焦校书意在焦遂与李白号为酒八仙者唐史拾遗云遂口吃对客不出一言醉后酬答如注射今诗云自夸足膂力又云欲得东擒胡岂醉后语耶】自夸足膂力能骑生马驹一朝被马踏唇烈板齿无壮心不肯已欲得东擒胡【赵曰公使魏武帝乐府云老骥伏枥志在千里烈士暮年壮心不已师曰胷肠之间曰膂生马驹其马未调习者板大齿也仲尼尝讥子路暴虎冯河死而无悔为其好勇故也此诗虽云谐戏亦为好勇者之戒】
　　元年建已月官有王司直补注【鹤曰即公作短歌行见王郎司直者短歌行云青眼高歌望吾子则与之友厚有素王尝得西诸侯舟经锦水乃有此作与】马惊折左臂骨折靣如墨【洙曰国语望之如墨】驽骀漫染泥何不避雨色【师曰观此诗有何不避雨色之句葢为躁进者之戒云】劝君休叹恨未必不为福【洙曰此诗所讽近白居易新丰折臂翁赵曰淮南子云塞上翁马亡入胡人皆吊之曰何知非福居数月其马引胡骏马而归人皆贺之曰何知非祸及家富马良其子好骑堕而折体人又吊之曰何知非福居一年胡人大入丁壮战死者十九其子独以跛故父子得获相保旧注引居易折臂翁穿凿矣】
　　观打鱼歌【宝应元年作】
</div>
    <div class="pagination">
<a href="补注杜诗_page10.html">上一页</a><span>...</span><a href="补注杜诗_page6.html">6</a><a href="补注杜诗_page7.html">7</a><a href="补注杜诗_page8.html">8</a><a href="补注杜诗_page9.html">9</a><a href="补注杜诗_page10.html">10</a><span class="current-page">11</span><a href="补注杜诗_page12.html">12</a><a href="补注杜诗_page13.html">13</a><a href="补注杜诗_page14.html">14</a><a href="补注杜诗_page15.html">15</a><a href="补注杜诗_page16.html">16</a><span>...</span><a href="补注杜诗_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
