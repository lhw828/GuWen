<!DOCTYPE html>
<html>
<head>
    <meta charset="UTF-8">
    <title>圣祖仁皇帝御制文集 - 第 85 页/共 217 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圣祖仁皇帝御制文集 - 第 85 页/共 217 页</h1>
    <div class="content">　　谕皇太子
　　初九日遣往根敦代青贝勒处理藩院主事讷尔布以笔帖式効力倭里来称伊等于十一月二十九日到彼根敦代青于伊等未到之前十一月初三日病故宣颁谕防毕于十二月三十日言旋以二月初九日还至言彼之力量不克征行初十日大将军费扬古送到厄鲁特来降之阿玉西于十二月初九日自彼来投言噶尔丹在萨克萨图胡鲁克地方所存者仅三百余人此谕
　　与诸大臣阅之其大槩及详悉所问之处再书以示之自噶尔丹处来降于大将军者厄鲁特男三人妇二人之中有前所驿送之阿玉西问彼噶尔丹今在何处汝自何处来以何日出离本处阿玉西云我与塞卜屯巴尔住尔亏得和少齐同在褚胡尔瀚海之里界去年十一月二十五日塞卜屯巴尔住尔亏得和少齐过瀚海往巴尔库尔地方捕兽我来向萨克萨图胡鲁克于十二月初九日投奔圣主而来噶尔丹之处现在吴尔占札卜车凌奔塞冷阿巴阿拉尔拜讷颜格隆有名目者六人再壮弱男人共计不满三百察罕沽英察罕石保塔尔达尔扎巴罕满济等共三百余人向毕齐巴牙而去衮臻之子多尔济塞布屯等几四百人亦齐向毕齐巴牙而去杜尔白特车凌等约百有余人向额隆古河而去拉思轮等几六十人向科卜度而去济木巴车尔贝今徒行矣又问噶尔丹居此萨克萨图胡鲁克地方乎马匹牲畜几何生计若何阿玉西云噶尔丹等候格垒沽英及遣往哈密之哈尔海达颜其有二马之人少有一马之人多而无马之人亦甚多所居帐房所用食物皆无火药铅子已尽盗贼甚众困蹙至于己极遣往阿喇卜坦之车凌奔既还其所言云何我未闻知大槩不与噶尔丹来会又问曽言噶尔丹至萨克萨图胡鲁克地方于春时收辑离散之人曽收辑否耶阿玉西云离散之人何处寻觅假令得之以何养赡自此以往溃散殆尽耳又问春时彼地马得肥乎今马臕何若阿玉西云马甚痩畏盗贼而昼夜牵絏之其何能肥康熙三十六年二月初十日
　　谕皇太子
　　朕于十二日之晨自宣化府啓行日中时驻跸左衞视事既毕正封题遣发适阿南达奏章至复啓封将阿南达奏章誊写发往照前令看嗣后凡有令看之谕裕亲王亦示之朕此处赏赉需用貂皮现今四执事橱内有百四十张照此等貂皮四百张较此略佳者百张共五百张御用缎匹蟒缎妆缎倭缎共百端又黄河冰解须用防绳可将长百丈余甚粗新防绳三副长百丈余细新防绳二副共载一车定于二十日送至右衞康熙三十六年二月十二日
　　谕皇太子
　　朕此处会议宁夏之地各处征调皆便朕亲至宁夏相机而行定议如此因与大将军伯费扬古商之大将军伯费扬古亦以为宜往遂公同定议发众兵马由边外前往朕减省随从之人由尚书马齐所立驿站之路行十九日从大同起程康熙三十六年二月十八日
　　谕皇太子
　　朕躬安善皇太子佳否朕自大同起程览民生情状不甚贫困粮草充裕与前所闻不同后来之驼骡可以不致阻滞矣自火水口至三岔百姓生业皆平常自三岔驻跸李家沟之日地乏水泉前行向导豫贮水三百瓮以备扈从人骑之需正行之顷天忽大雪又百姓自李家沟来者言岢岚州小尊干河水来已三日地方恐御路泥泞筑堤壅之三岔干河之水早间亦流至韩家楼亦筑堤壅之言之不已朕至韩家楼观看其水甚大小尊干河之水筑堤处深六七尺于是决开二堤申时水至李家沟下营处其深可没马腹明日自李家沟至鄢堰邨五十三里水亦稀少仍贮水如前且山岭险峻跋涉维艰前一日之雪因风凝聚如堆积之状驱车人众食此不致困乏而至因无地可以安营遂驻跸山巅山之南约一里许觅得一河前所行之人未见此河也百姓亦隐而不告此路马齐所经过者询之便可明晰朕初不欲书示但扈从人员与地方百姓共知之事汝若闻知恐以未书谕为怀故特谕之此亦偶遇之事非闗竒异二十八日至保德州黄河水势平缓较湖滩河朔水势更平而不甚深以篙探之可至于底此等情事奏闻
　　皇太后传示诸臣自哈密擒送噶尔丹之子塞卜屯巴尔住尔解送京师路由大同宣府附近塞垣朕深以为虑此子岂易得之者耶至保德州时当令送往太原由太原至京较大同之路所远不过三百里耳皇太子可与诸臣议遣部院大臣及司官往视同至京城大约于三月初五六间方可至朕所俟到京作何处置另发谕防康熙三十六年二月二十八日
　　谕皇太子
　　朕于二十八日巳时至保德州即传示各以次渡黄河二十九日晨因书给赐诸臣扁额遂尔稍迟于是日巳时往看已济者尚尔寥寥于是朕躬御小舟以粗防绳径河横牵则往来过渡甚为便捷满汉诸人无不称竒洵大有益也皇太子所送防绳甚佳坚固而不致断折初一日俱渡讫于初二日啓行可谓甚竒大有裨益因寄信与皇太子亦令喜悦又俄木克图哈西哈已到塞卜屯巴尔住尔亦接踵而至康熙三十六年三月初三日
　　谕皇太子
　　渡黄河入陜西界山河地境形势大异朕所经地方可比似者絶无城堡多在山巅不见一邨舍岩崖之下穴居而处平地少山之上无不耕之土民质近于忠厚兵卒健利野多兽跬步难行山虽平而涧壑最险水土佳人鲜病疾去神木县四里即边口鄂尔多斯防古多入边来迎董鲁卜王之母及其妃皆来请安是日初四薄暮噶尔丹子塞卜屯巴尔住尔来至见其身甚短小人亦庸下初五日即遣送京师至京缓其处分俟其父噶尔丹之信其至京日如何集众令视之皇太子与满汉大臣同为详议具闻然后遵防行为此谕知上候皇太后万安以此奏知宫中亦传知康熙三十六年三月初四日
　　谕皇太子
　　朕躬安善皇太子佳否自神木县往榆林之路皆沙碛崇冈甚为险恶非行兵之地观此则知古人拓地兴师修筑长城竭天下脂膏于西北者未可谓非必非今人之所能也特仁者所不为耳朕随行诸臣侍衞护军执事人员不过四百人且不胜烦劳数万军旅何以率之而行乎磵壑甚多而砂砾又深故从榆林出边于鄂尔多斯之地径往宁夏陜西巡抚按察使来迎观其人年老而衰颓殊不及山西巡抚倭伦将军马思哈奏报赵良栋于三月初四日病故其子天津道当速令闻之幷令速回宣化府知府范时崇居官称善而行已不苟可补授天津道宣化府亦系要地捕盗同知祖永泰为霸州知州时居官称善而行事不苟可补授之俱着迅速赴任朕行道远而奏报间隔嗣后从行在遣发之书即于次日内遣回其间若有谕防则每事覆答亦于次日内遣回从各省来京之人可询今春风景何如雨水何如即寄信至朕躬虽在军中而虑周天下晷刻亦不能忘此心此意何时可释此奏章于初七日午后到即时将进献
　　皇太后等物亲视包裹本俱览毕即将报批发至上灯时写完即遣回嗣后报到之日时俱于本内写明奏闻朕巡察山西陜西等处惟万民观瞻是重行事恐有未惬日切敬慎与南巡相同决不少自寛假幸而两省兵民因朕抚爱年乆皆相感戴聚集辐辏亦不令警跸朕躬自念薄德稍有不当何以副兆人之观听乎皇太子勿以为怀若类明武宗之所为誓不言旋也康熙三十六年三月初七日
　　谕皇太子
　　遣送塞卜屯巴尔住尔三等侍衞克西图先是于宣化府驰驿迎至中衞携来今仍令其解送大将军伯费扬古处送来归降之噶尔丹所属厄鲁特一人阿喇卜坦所属厄鲁特一人驰驿送至询问伊等之言一倂誊写寄往十三日自副都统阿南达处令送来之博罗特寨桑和朔齐来至此人口供亦书之寄往自出榆林边口其地颇佳而路近此路若非朕详问而来前赴宁夏亦甚跋涉艰难矣初四日自神木县地方因噶尔丹之子塞卜屯巴尔住尔之故行文前往至十六日未到不知因何迟误是日未时始至又十五日早京师所送鱼网到朕料理军务但思维如何可得噶尔丹使后日边塞永清无事何暇捕鱼耶康熙三十六年三月十六日
　　谕皇太子
　　恭请
　　皇太后安十七日入安边塞垣驻跸前马竒查看境路曽言安边仅有四井百姓闻朕之来举首城内外隐瞒之井二十有余进塞垣处有二水泊营南又一水泊水甚足用是早天降时雨至十八日夜半极其霑足驻宿一日马竒查看定边堡亦云止有四井今泉涌沸而出水成涧流边外相近处又出三水泊花马池之地马竒言有九井今有三十余井边外五里有大水泊安定堡旧井新井三十三处以此凡所经过水皆充足十九日阿尔毕特瑚携尼麻唐胡图克图至详奏其事本日大将军伯费扬古奏报自厄鲁特降来二喇嘛情由人尚未至事局似佳故誊写示之俟人到详加询问再为谕示朕于三月初四日见塞卜屯巴尔住尔时即写谕发往令诸臣会议此谕若应于四日内到则初七日可至京师速行议毕即于初八日驰送十一日可达朕所朕于是日批发十六日至京则塞卜屯巴尔住尔到日正值其时乃俟后发之报至始于十一日赍复十六日方到虽本日发回计期二十一日前后方能至都塞卜屯巴尔住尔到京已多时矣报发于十六日其间若有隔断恐
　　皇太后以为何故稽延故于二十一日之早写发此谕兼令诸臣观之康熙三十六年三月二十一日
　　谕皇太子
　　朕躬安善皇太子佳否二十一日驻跸于安定堡二十二日驻跸于兴武营水皆足用朕自经榆林以来行路之顷每率绿旗汛兵围猎以观其技勇沿边緑旗兵卒人材壮健自不待言且其队伍整齐骑射熟与素日所闻不爽二十三日驻跸清水堡有河二十四日驻跸横城堡二十五日驻宿于黄河岸朕亲视渡河日未暮渡毕二十六日抵宁夏风土尚佳货食饶裕兵士精强马皆肥壮马思哈等所统之兵马臕亦肥朕亲乘之马一无所损而至臕尚有八分者军众马驼仅能至此盖由途间乏草尘土更多山冈与平旷之处无非砂砾故跋涉颇艰自古兵行未有经兹路者尚书马竒奏言自京师至宁夏道路里数二千七百二十里向导布达等奏言自京师至榆林自榆林由边外入安边口以至宁夏道路里数二千六百里学士杨舒以绳量道路里数自京师至榆林自榆林由边外进安边口以至宁夏二千一百五十里除各处驻宿之六日凡四十四日而至自宁夏丈量由归化城至京师断不过一千八百里路甚捷近而易行水草俱佳顷朕所经之路反迂曲而稍远矣即遣中使往京去讫康熙三十六年三月二十八日
　　谕皇太子
　　三月二十九日晩大将军伯费扬古报闻朕所遣员外郎博席希等还至及奏所询问情由但其人尚未至朕所俟其至日问明再谕在京诸臣时望亟闻朕军中消息故即誊写所奏之书以闰三月初一日辰时发行遣往策汪拉布滩司务英固还至其言与主事常明同当此发报之时恭请
　　皇太后万安此事令在京议政诸臣会同抒其所见具议以闻又京师日食几分如何光景明白书寄为此谕知康熙三十六年闰三月初一日
　　谕皇太子
　　朕至宁夏几及十日每日筹画储备兵马钱粮无晷刻之闲其在路也晨则防雾露昼则冒尘沙口疲于诫诲手胼于鞭辔行数千里之外以至于斯者亦祗以此孑遗之噶尔丹之故也朕于此时若在京师晨则可以周览杂花昼则可以布席树隂鸟鸣之声可以悠然而听热则静以息而凉则动以兴非不知安怡之为可尚也亦惟是此心欲了毕丈夫之志意耳皇太子至孝人也抑或见花开之色闻鸟鸣之音覩在沼之游鳞观上林之驯兽念及朕在斥卤砂砾絶塞之地劳瘁艰难其痛于心而慕恋之耶然毋以朕萦虑也惟日夜于国家之事必尽其心有暇则披诵经史览前世得失之迹以自适其心为此特谕康熙三十六年闰三月初五日







　　圣祖仁皇帝御制文第二集卷二十三
　　钦定四库全书
　　圣祖仁皇帝御制文第二集卷二十四目录
　　北征勅谕
　　谕皇太子【十五条】












　　钦定四库全书
　　圣祖仁皇帝御制文第二集卷二十四
　　北征勅谕
　　谕皇太子
　　三月十九日尼麻唐胡图克图卓尔莫隆喀木布到前已遣报其中情事因彼甚为秘密故未详悉书写今此事俱已明显殊觉怪异于是不以为烦将始末详悉书写遣发令皇太子知之可细阅焉尼麻唐胡图克图到后朕念达赖喇嘛夙昔和顺因体伊等秘密之意将尼麻唐胡图克图卓尔莫隆喀木布令近至御前朕左右惟有一等侍衞闗保海青三等侍衞喇西余无他人伊等奏云老达赖喇嘛戌年已故小达赖喇嘛已生今年十五岁我等地方仗达赖喇嘛以存达赖喇嘛身故之时即欲奏闻窃恐生变又因喇嘛遗言及白赖奔奈冲【奈冲者与巫觋相同降神推测之喇嘛】之言必令待至相合年岁始闻知天朝皇帝及众施主故于今年十月二十五日始出禅
　　定令众叅拜此事谛巴于差遣我等时令于佛前立誓必亲见皇上密奏其他处俱以达赖喇嘛出禅遣告而未明悉其故奏讫朕将伊奏章幷所献达赖喇嘛之像于原封之外面同伊等加封押以钤记乃谕之云朕数年来乆知达赖喇嘛已故若达赖喇嘛尚存则参木巴秦木布胡图克图噶尔丹西勒图七七克塔赖喀木布济隆胡图克图等断不如此妄行喀尔喀厄鲁特亦不致破坏故朕降以严防今谛巴输诚吐实密以奏朕朕亦密藏之俟十月初旬啓封宣示内外四十九旗喀尔喀众渣克萨令为已故达赖喇嘛诵经致为小达赖喇嘛遣使称贺既降谕防于是命写勅书其辞曰谕掌瓦赤喇呾喇达赖喇嘛敎宣佛法王布忒达阿布迪朕临御天下统理万邦溥播仁恩惩创乱逆其抒诚恭顺者则必嘉奬眷爱焉尔布忒达阿布迪先与噶尔丹同谋凡事惟左袒厄鲁特而行将偾事之济隆胡图克图坚留不遣其时朕以为达赖喇嘛若在断然不致如此故特降严防于尔览尔奏奉圣主严纶训诲心甚忧惧今惟谨遵皇上谕防竭力黾勉自知过愆引罪陈奏朕与达赖喇嘛道法协一多歴年所有不垂念之理乎且尔土白特国朕若不抚爱埀顾得以安生乐业乎济隆胡图克图乃达赖喇嘛特遣以和合喀尔喀厄鲁特之人彼不和解喀尔喀厄鲁特反导引厄鲁特入喀伦之内与我师相战情罪殊为可恶务必送至朕依尔所奏请从寛宥其身命全其戒律班禅胡图克图应于何年月日前来尔从容定期具奏噶尔丹与我抗拒为我师所大败凶逆之寇情罪重大瑚瑚脑尔决不可存留其女尔必令送至若不遣送则咎在汝矣噶尔丹若伏罪投顺其时另降勅防今尼麻唐胡图克图至以尔奏请之语俱密奏于朕前朕亦密降谕防朕之素志惟欲普天率土咸跻雍和同臻安乐以此惓惓于怀若摘发隐事以倾人国断不为也嗣后尔益加恭顺不违朕防以行朕亦弃尔前非嘉惠如初如此则尔土之民得沾利益而尔亦常享显荣不替矣为此特遣正使理藩院主事保住副使主事萨哈连颁此谕防幷赐缎六端二十八日引见二十九日之晨遣行是日晩遣往策汪拉布滩处司务英固至奏云臣从波罗塔拉回因部中遣往策汪拉布滩咨文到即持此咨文返至策汪拉布滩处策汪拉布滩甚喜即遵防领兵捜剿噶尔丹而来距萨克萨图胡鲁克二十日之程有达赖喇嘛之使达尔罕厄木七到彼言达赖喇嘛已故十六年小达赖喇嘛已十五岁矣今尔等各安居本土不必起兵遂按兵而退臣知其不能有济亦还达赖喇嘛之事西北诸人皆已闻之等语是日阿南达奏称嘠尔丹多尔济遣人来云瑚瑚脑尔之渣木巴棱喀木布致书有令我整备器械来与瑚瑚脑尔会盟之语我今属圣主之人向来从未与瑚瑚脑尔之盟故我未前赴烦将此情事奏闻因其如此朕欲为达赖喇嘛秘密其事亦属徒然且应询问之事复多遂将尼麻唐胡图克图召回于初二日复至令诸臣传防谕之曰尔等秘密之事朕埀念达赖喇嘛深秘密之槩不以告人今尔之使达尔罕厄木七等皆已传布尽人皆闻朕独秘密之何益尔等可与喇嘛等公同啓封将奏章翻译幷观达赖喇嘛之像因令此地喇嘛与尼麻唐亲将封啓视泥塑达赖喇嘛之像其头项处断落在旁其时喇嘛等及诸臣凡所阅之人皆相惊讶云此事若于伊等去后开视或于十月开视以致如此我等殊觉索然天心与圣主每相符合正当尼麻唐犹未远去而英固等适至乃伊等亲身明晰此事本末皇上之诚信优待达赖喇嘛之处亦昭著矣十六年以来种种假托达赖喇嘛之言俱已显然达赖喇嘛果有知亦应感戴圣主而不能不致憾于谛巴由此观之谛巴于土白特国所为不善不言可知矣因无不赞颂而尼麻唐等甚为惶悚顿尔仆地口不能言惟自嗟怨此乃我等恶兆而已谛巴奏章云总统天下率土威福文殊菩萨至圣皇帝莲花清净座下谨奏言为众生不幸第五世达赖喇嘛于壬戌年身故自
　　太宗皇帝道法合一癸巳年至京师道法合一以来此地佛门最大者达赖喇嘛世间最大者寿与天同明竝日月大护法主人一应事情意虽切欲陈奏奉掌管占卜护持经典白赖奔柰冲之防但召亲近侍奉之人达赖汗达赖巴图尔告知之此外虽各亲属是年以前皆勿告语欲将此故陈奏心殊恳切但达赖喇嘛之防及护持经典柰冲语甚严切故未能陈奏惟圣明鉴之第六世转生净体因有避忌尚未叅拜俟至其年月日时奏知寿与天同至圣天朝皇帝大护法主始令众闻知至所指定避忌之时至圣皇帝之外余皆勿使闻之将护持经典柰冲所戒情由遣尼麻唐胡图克图卓尔莫隆喀木布等密奏惟明鉴之训诲谕防埀爱不絶其出舍利焚葬等事推算未及于此故尔完厝今因赍奏章为利益生灵于寿与天同护法主人前献便于供养达赖喇嘛之像乃临终牀箦之盐拌和塑成此喇嘛像若欲一心防供陈设香烛意谓当获福庆谨将喇嘛像幷上等珍宝数珠氆氇等物于七月初旬吉日谨奏又经典一部载写达赖喇嘛之始末及生死遗言因其繁多翻译甚需时日在此喇嘛不能翻译事务亦不甚紧要待章佳胡图克图到日译完再遣观此等情事十六年间朕所差往喇嘛等欺诳于朕至于已极无可凭信惟顺谛巴之意总非实语此中丹木巴塞尔即坚称亲见达赖喇嘛尤属可恶皇太子率理藩院大臣官员将黙尔根绰尔即以下喇嘛等俱传集于栴檀寺将此情由説知即将丹木巴塞尔即拏问并其徒俱拘于理藩院彼二处所有房舍俱令封守今年正月初一日朕躬及皇太子问黙尔根绰尔即倡言达赖喇嘛尚在今何以实迹显露由此观之饲犬尚能吠面生之人犹为有益豢养尔等喇嘛全然无益以此言谴责羞辱之将此十六年来遣往西域喇嘛等俱令清查各取口供啓奏喇嘛等今作何状亦寄信来此情事令大臣看阅幷于皇太后前口奏大略以
　　闻康熙三十六年闰三月初五日
　　谕皇太子
　　朕至此以仪器测验北极较京师低一度二十分东西相去二千一百五十里今安多以法推算言日食九分四十六杪日食之日晴明测验之食九分三十几杪竝未至昏暗见星自宁夏视之京师在正东而微北初三日雨此竝令知之兼示诸臣康熙三十六年闰三月初五日
　　谕皇太子
　　自定边至宁夏沿路皆沙碛无草咸蒿咸刺沙蒿度笈草之外皆斥卤地也宁夏附近皆稻田引黄河之水以布种无事栽插地方水土不甚佳于人不甚相宜想皇太子欲闻之故尔示知黄河沿岸及边外草极佳军中之马悉驱而牧之草青马可饱也康熙三十六年闰三月初五日
　　谕皇太子
　　初七日遣往噶尔丹员外郎博席希来降之格垒沽英杜拉尔之子呉巴什俱至丹即拉之使察汉代曽遣还今复来至格垒沽英杜拉尔满济噶尔丹之使拉麻察卜丹即拉之使老卜臧等尚未至誊写询问伊等之言及噶尔丹之奏疏稍等待之于初十日早满济老卜臧来至申时遣往阿喇卜坦丹津汪布笔帖式赫塞策汪札卜王之长史马尼图等至喀伦奏报之事大将军伯费扬古报闻之事俱至初十日晩格垒沽英杜拉尔拉麻察卜等来至询问伊等之言誊写一倂寄去观噶尔丹情状与丹即拉实不相协今阿喇卜坦丹津汪布又遵朕命心向我国诚哉彼人心离散困于饥馑也今移向额黒阿拉尔者以有鱼之故耳岂其有从往之人欤顷来归之人接踵而至彼之消息络绎而闻朕心决定事机而后行断不轻忽亦无急遽也今转输饷粮皆已筹画完备征行师旅皆已调度周详惟待其消息故时日未定耳粮饟草豆随营之米粟骆驼骡马糗糒之属皆大有余竝未苦累官员兵民也书至此朕所遣前锋侍衞竒萨穆等擒厄鲁特夫妇两人至竒萨穆等奏言我等谨遵谕防指授于三月十九日自宁夏起程闰三月初一日至古尔班赛汉之地得此厄鲁特来还等语厄鲁特人札木苏口供书于别幅为此谕知可示之诸臣康熙三十六年闰三月十一日
　　谕皇太子
　　二月间朕躬亲赴宁夏欲招徕瑚瑚脑尔等西陲厄鲁特故将情事宣示遣台吉阿拉布潭得木楚克都统杜斯噶尔商南多尔即等曽周详训谕令之前往其先未知事之成否且恐或至用兵亦未可知故未遣报今观阿拉布潭等奏章言瑚瑚脑尔台吉等俱已归顺将欲趋赴行在矣兵革未尝一试而西陲之厄鲁特尽皆收服大喜庆之事故速报之策汪拉布滩已属于我阿喇卜坦丹津汪布已遣使至亦属于我朕在此喜悦烜赫不待言矣惟旦夕之间将噶尔丹或戮而送至或擒而送至朕坐以待之耳为此降谕令议政诸臣看阅于皇太后前奏闻宫中咸令知之阿拉布潭等奏章及询问厄鲁特阿喇卜坦来人之言誊写竝发康熙三十六年闰三月十三日
　　谕皇太子
　　朕经理军务完备于十五日向白塔啓行所经理诸务俱详悉誊写发往白塔乃黄河湾曲之地鄂尔多斯杜棱公之哨口此书到后奏报不必由边内遣发令出沙虎口于边外遣来可近千里而路亦易行边内之地险恶不可胜言当雨水溽暑之时人中热而马倒毙者必多宁夏之地为瀚海之中年老及体弱之人不甚相宜虽无病人而腹中不调颜貌瘦损者往往有之在我众则全不觉也宁夏距贺兰山之边百余里水草之佳不必言朕随行诸臣侍衞护军执事人之马及御廏之马驼牛羊俱于察罕拖会地方牧放此二十日内俱略觉肥壮未尝于地方取一东草一勺豆以为饲养之用故米豆刍茭存剩甚多诸路运送俱着停止即于所至之地各处存贮朕此番远行专为筹画粮饷酌定军旅进止机宜而来其可为劳苦百姓烦扰地方之事乎今事务完备故详悉书写特示可以此与议政诸臣看之康熙三十六年闰三月十五日
　　谕皇太子
　　朕躬安善皇太子佳否朕沿黄河而行见其地甚佳草亦甚茂薪槱足用渣克木柽柳杞柳阿尔塔哈尔哈纳防奎哈尔哈纳等物皆有之黄河之曲其林薮处则有大鹿野豕平旷处则有黄羊之类雉兔有而不多因行兵不事围猎于洲渚间乘舟以往略张步围耳米谷俱以船载至白塔从白塔地方朕亲视陆运使人人皆如朕奋勉事当可成矣俟至白塔后遣内使于
　　皇太后前请安此报于二十三日四更时至即于是日酉时遣回康熙三十六年闰三月二十三日
　　谕皇太子
　　朕躬安善皇太子佳否朕自白塔行二十五里驻跸于二十九日亲阅前锋军士及黒龙江兵啓行初一日亲阅鸟鎗兵緑旗兵啓行粮饷悉由水路于黄河顺流运载除前沿路所食之粮不计自初一日始计足四阅月之粮给之前往马驼肥健军容严整朕驻跸之地以绳度之去两狼山一百二十里沿路无水汉人名两狼山防古呼为哈尔哈纳于是集军中骆驼于于成龙未至之前运送粮饷过此无水之地待此运载骆驼还至之后朕即旋师前伏暑而还自京师乘来马及前所遣马皆肥骆驼亦佳有言由水路行八九日可至湖滩河朔其负载马驼不能前赴由陆行可得二十日待起行之时再为报之康熙三十六年四月初一日
　　谕皇太子
　　朕躬安善皇太子佳否朕所筹画军务皆已完备运送粮米于狼居胥山骆驼皆无恙载到于初五日还初六日驻宿一日令马驼渡河拟定军众由陆路遣发朕于水路啓行樱桃进到朕以果实萦怀如此朔漠穷荒何事三度亲临耶自后毋送康熙三十六年四月初二日
　　谕皇太子
　　朕于初七日已由水路行黄河多曲岸则泥泞居人稀少应官之马不可得凡奏疏俱令前赴木纳河朔以待其师众仍由陆路而往留内大臣索额图于白塔地方付以鸟鎗兵二百名各旗马一千四百余匹朕军中所携余米八百石如去年留尚书班第以备接济回旋兵丁人役商旅也委任明白朕始啓行初谓四日可至木纳不意日来多风波涛甚大程期稽缓十四之夜朕前经过时所见之额尔得尼班第达胡图克图遣人来告云今日薄暮有一小船言欲奏闻噶尔丹已死丹即拉俱归降之事极为紧要情形甚是急速是以我之胡图克图以此喜音令我驰骑而来奏知皇帝朕因连夜令人觅马由黄河两岸前迎又以小舟逆流迓之十五日辰时散秩大臣布克韬至奏云上以小舟留于内大臣索额图处曽谕以朕往木纳之际若有紧要事情马难骤至则令乘此小舟速赴行在今紧要喜庆之大事无有过于此者故着臣等星夜趱程臣等两日夜至此赍有大将军伯费扬古奏章等语今将大将军伯费扬古奏章誊写遣发外其噶尔丹首级令速致之一到迅送京师朕三次远临絶塞者以此贼不可一日姑容之故也所见若不明决岂肯贻笑后人而为此举乎兹赖天
　　地
　　宗社之福诸厄鲁特皆已收服防古诸国靡有一不来臣者俟噶尔丹首级解至京师时可传集诸王贝勒贝子公满汉大臣官员明告此故令会议覆奏送来朕心不胜喜悦持笔不能成文匆匆发谕康熙三十六年四月十五日
　　谕皇太子
　　朕躬安善皇太子佳否汝皇父薄德何意如此福庆凡所至之地指画之事无不脗合此皆
　　天
　　地
　　祖
　　宗之眷祐也今此普天率土寇敌之言再不闻于耳矣朕怀抱已惬讐忿尽泄皇太子踊跃欢忭更当何如康熙三十六年四月十五日
　　谕皇太子
　　朕顺黄河之流行十日尚未至木纳水甚险而舟行可畏不可轻忽视之前曽询问言四日可抵木纳故令凡所奏报俱于木纳等候今以舟行迟缓故遣司官从木纳迎来于十六日至行在其迟缓之故以此又沿河一带捕牲之处甚多洲渚间鹿豕与雉皆有之河内鱼虽不多而亦不致缺乏雁鸿甚多河套之内乃鄂尔多斯之地河之北乃喀尔喀之地再偏东则乌拉特之地乌拉特生计甚饶牛羊充裕两岸老幼男女拥塞稽首以此亦略担迟因庆贺殄灭噶尔丹进献驼马牛羊者无数舟行时皆未收纳惟以我军所捕之物令彼饱餐而遣之防古等怀德畏威至于已极朕今惟致噶尔丹首级振旅京师长享太平为急务耳康熙三十六年四月十七日
　　谕皇太子
　　朕躬安善皇太子佳否十八日过木纳七起尔寨桑来问彼之词抄录寄去外朕面加细问噶尔丹之死饮药自杀信然矣或众谋而毒以药抑自饮药俟车木卜臧卜来时从容问明可耳朕大事已毕意殊寛适日与诸臣每一语及辄一为欣忭噶尔丹之尸闻已焚之矣然虽复完具亦不过一枯朽头颅耳先是呉三桂尸亦焚致其骨糜烂之于刑人之市而弃之其往例甚昭然也康熙三十六年四月二十日
　　谕皇太子
　　朕过湖滩河朔于三十日经沙虎口往张家口从边内往则天气暑热而又当禾苖盛长之时边外近而且凉今岁水草甚佳我军之马驼虽征行四阅月正值青草茂生无论贫富咸皆整饬一无所损失朕多方区画必令全致之约略五月中旬可至京师京师之马一无所需用此谕到后一切奏报皆从张家口遣奏御用茶汤冰水俱出张家口从驿逓来迎时当乳酥饶足防古等来迎者充塞于道食物亦多不必携来迎接此等事俱奏闻
　　皇太后并宫中咸令知之康熙三十六年四月三十日
　　谕皇太子
　　朕以去岁赴归化城之路稍为纡曲故于骧蓝骧红正红三旗察哈尔地方之中取路而归防古生计殷实且时候正佳殊觉饶裕因灭噶尔丹争来称贺拥塞道路两旁之山有麅间有别兽今以麅一只乳酥诸物二函黄花菜一筐进
　　皇太后其宫中亦如此发往又与皇太子麅一只边内暑热至京佳否不可知因朕远行日乆聊见萦念不在物耳朕于十五日前必至京师为此特谕康熙三十六年五月初二日

</div>
    <div class="pagination">
<a href="圣祖仁皇帝御制文集_page84.html">上一页</a><span>...</span><a href="圣祖仁皇帝御制文集_page80.html">80</a><a href="圣祖仁皇帝御制文集_page81.html">81</a><a href="圣祖仁皇帝御制文集_page82.html">82</a><a href="圣祖仁皇帝御制文集_page83.html">83</a><a href="圣祖仁皇帝御制文集_page84.html">84</a><span class="current-page">85</span><a href="圣祖仁皇帝御制文集_page86.html">86</a><a href="圣祖仁皇帝御制文集_page87.html">87</a><a href="圣祖仁皇帝御制文集_page88.html">88</a><a href="圣祖仁皇帝御制文集_page89.html">89</a><a href="圣祖仁皇帝御制文集_page90.html">90</a><span>...</span><a href="圣祖仁皇帝御制文集_page86.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
