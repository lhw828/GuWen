<!DOCTYPE html>
<html>
<head>
    <meta charset="UTF-8">
    <title>梁谿集 - 第 90 页/共 100 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梁谿集 - 第 90 页/共 100 页</h1>
    <div class="content">

　　梁谿集巻一百五十一
　　钦定四库全书
　　梁谿集巻一百五十二　　　宋　李纲　撰迂论八
　　论光武太宗身致太平
　　论治盗贼　　　　　论形胜之地
　　论江表
　　论范蠡张良之谋国处身
　　论秦隋之势相似
　　论光武太宗身致太平
　　自古拨乱之主身致太平未有若光武太宗者也光武发迹昆阳破寻邑百万之众杖节渡河诛王郎击败铜马青犊赤眉之属张步隗嚣皆身在兵间冒锋镝履行陈自平陇蜀之后知天下疲耗思乐息肩偃武事脩文敎非儆急未尝复言军旅太子问攻战之事则不答臧宫马武之徒请击匈奴则报以不如息人每旦视朝日昃乃罢讲论经理夜分而寐虽身济大业而兢兢如不及故能明慎政体总览权纲量时度力举无过事享国三十余年海内称治太宗起义兵晋阳斩宋老生击败薛举仁杲破刘武周走宋金刚擒窦建徳降王世充皆身为大将削平僣窃四方遂定既即大位知守成之为难委任房杜与谋大政而魏郑公王珪马周之徒谏必行言必听以仁义治天下数年之后天下大治蛮夷君长袭衣冠帯刀宿卫东薄海南逾岭户辟不闭行旅不赍粮取给于道几至刑措享国二十余年夫以光武当王莽之余太宗当隋炀之后身平祸乱创复大业不数年间遂致太平享国长久者彼诚知君道而雄材盛徳足以致帝王之隆也故履患难而无惧慑之志处安乐而无骄逸之心太平之治其应如响不其然乎善哉魏郑公之言曰五帝三王顾所行何如耳黄帝逐蚩尤七十战而胜其乱因致无为九黎害徳颛帝征之已克而治桀为乱汤放之纣无道武王伐之汤武身及太平然则圣帝明王所以拨乱致治者类皆如此彼后唐荘宗夹河数十战而后胜梁一得位号遂肆骄逸不旋踵而失之矣尚能致治也哉
　　论治盗贼
　　治盗贼者如医之治痰涎夫痰涎乃吾之真气所以为津液者也支体之运动闗膈之升降皆以津液为本至于聚而为痰涎则必失于调卫而外为邪气之所伤内为寒热之所薄而致然也至其甚则能害人之命盗贼乃吾之赤子所以事农桑者也上下之相治室家之相保皆以农桑为本至于散而为盗贼则必失于拊循而外为奸民之所胁内为饥寒之所廹而致然也至其甚则能亡人之国良医之治痰涎以药化之使复归乎津液则其身安而不善治者一切以毒药攻之必有偏废之患良吏之治盗贼以术觧之使复归乎农桑则其国宁而不善治者一切以兵力胜之必有凋耗之弊此不可以不察也昔者渤海盗贼并起宣帝选用龚遂为太守而谓之曰君欲何以息盗贼而称朕意遂对曰海濒遐逺不霑圣化其民困于饥寒而吏不恤故使陛下赤子盗弄兵于潢池中耳今欲使臣胜之邪将安之也帝曰选用贤良固欲安之遂曰治乱民犹治乱绳不可急也惟缓之而后可治臣愿无拘以文法得一切便宜从事上许焉于是盗贼悉平民安土乐业故善治盗贼者如龚遂可也虽然此特盗贼之初其在郡县而良吏得以治之者耳至于巨盗如汉末之黄巾唐末之黄巢则其疾已深非以毒药攻之不能去也虽攻而去之真气散而身亦危矣故黄巾破而董卓曹操因以亡汉黄巢败而朱全忠李克用因以亡唐兹非其证欤
　　论形胜之地
　　自古帝王之兴必先据天下形胜之地以为根本故高祖保闗中而守之以萧何光武保河内而守之以寇恂皆深根固本为不防之基以制天下利则伸而进可以胜敌钝则蟠而退足以坚守虽有困败而终济大业者其建策然也曹操之起荀彧劝其先定兖州唐高祖之起太宗劝其先趋长安故能卒有中原而定天下岂非以高祖光武为法乎至于不立根本而浪战虽力胜兵强百战百胜一跌则失之矣此项羽李密之所以败也
　　论江表
　　江表自孙氏三世经营之然后能立国以权之智勇因父兄之资能驾驭豪杰而得士有周瑜鲁肃吕防之徒以为腹心有甘卓凌统黄盖之徒以为爪牙据有荆楚闽粤之地称帝最后而享国最久故能抗魏连蜀成鼎峙之势至晋而后亡其后晋元帝因之兴于江左有王导以为谋主有顾荣贺循纪瞻之徒以从民望有郗鉴陶侃温峤之徒以处方镇凡荆扬闽鄂要害之地悉置重镇择名帅屯鋭兵以控扼之故能保有东南中原虽纷乱而一方晏然强臣虽屡叛而卒以平定至谢安得政而区处藩维授任将帅各得其所故能以偏师破苻坚百万之众而晋室遂安享国百有余年而刘裕取之以为宋宋亡而萧道成取之以为齐齐亡而萧衍取之以为梁梁亡而陈霸先取之以为陈至隋然后平陈而定海内南北混为一区隋亡萧铣起于江东而李靖擒之唐遂并有天下及其亡也杨行宻据江淮而李氏因之遂以江南为后唐至周世宗尽取淮南之地而以江为限则李氏国已危矣宋兴命将帅下江南如探囊中物盖自六朝既废歴隋唐三百余年其所以立国控扼之迹既已荡平而李氏区区僣窃于乱世遇真主则折北不支固其理也国家奄有四海垂二百年东南之民习于治安不识兵革而古之所谓重镇要害之地名城坚垒悉已隳废又无宿将重兵以镇之盖在六朝为邉圉而在国家为腹心其势不得不然也今朝廷既舎中原不复料理而又不为保东南之计考按古迹命帅屯兵以为藩篱而区区偷取目前之安缓急则南渡恃江以为固及廹则又逺徙以避之以此为策虽保一隅未见其可而欲坐享六朝之利盖亦难矣而况大于此者乎
　　论范蠡张良之谋国处身
　　范蠡张良其所以谋国处身者何其相似也方句践栖于防稽范蠡劝其卑身以事吴厚赂太宰嚭以解其难而谋所以报吴者及句践乗吴之而伐之复栖吴王姑苏之上求哀请命而句践不忍欲赦之范蠡独以为不可援桴进兵卒刎其颈句践既霸蠡以书辞句践乗舟浮海以行终身不反而大夫种遂赐劒以自杀方高祖困于鸿门张良劝其屈已以谢项羽深交项伯以脱于祸而谋所以破羽者及高祖还定三秦与楚相持于荥阳成臯间既割鸿沟以为界羽解而东高祖亦欲罢兵归国良独谏曰此天亡之时不因几而遂取之此养虎自遗患也汉兵追羽卒灭之高祖既帝良道引辟谷杜门不出欲从赤松子游而韩彭英卢皆被葅醢虽萧何不免缧绁之患故夫智谋之士处困阨之时能忍辱以伸其志当事几之防能决断以收其功功成名遂能高举逺引以全其身微二子吾谁与归
　　论秦隋势之相似
　　自周之衰而天下裂为战国至秦始皇然后并六国而称帝自晋之亡而天下分为南北朝至隋文帝然后混南北为一区彼始皇隋文皆有雄材大畧过人之聪明其所建立又有卓然杰出于后世者方驾驭将帅削平四方据闗中金城之固而都之以临制天下其意皆欲传子孙于无穷然而身没而国危皆以二世而遂亡者失所以为君之道缪所以为治之术亡所以维持天下之具不知其子而付托非其人也夫人君之道秉本执要简而常逸元首丛脞则万事隳堕此不易之理也至秦隋则不然以察为明以苛为徳窃窃然惟恐人之轧已而夺之权故始皇衡石量书隋文卫士传餐皆日夜有程不中程不得休息天下事无小大皆决于上丞相大臣不过受成事奉行文书而下皆持禄欺谩以取容此风不改卒至于亡故曰失所以为君之道者此也古之王者得天下以仁虽取之以干戈而治之以礼义其善政美化必有以深结其民之心而信厚和平必有以变移其风俗故三代之所以享国长久者用此道也至秦隋则不然彼见所以取天下之难而常有猜防不安之心以为不决于法刻削而急持之则后世且复分裂而为敌国有曩者英雄割据之患故始皇刚毅戾深乐以刑杀为威専任狱吏而亲幸之海内愁苦无聊而陈胜项籍奋臂大呼天下响应秦遂以亡隋文亦制为严法峻刑以杜天下之变谋臣宿将诛灭略尽元元不胜其毒而杨元感李宻倡之群盗蠭起天下大乱涂地而不复振借使秦隋已并天下而以仁义治之恵泽在民虽有胡亥炀帝之不肖天下必思所以继其后而奉之者其亡不若是之遽故曰缪所以为治之术者此也古者立国未尝私有天下必封建亲戚功臣以为藩屛资其犬牙磐石之势以夹辅王室故商周之王皆几千年夫岂无僻王頼诸侯扶之以定其国彼秦见周衰而诸侯更相诛伐天子弗能禁也以为天下之所以战鬭不休者以有侯王于是罢侯置守分天下以为三十六郡其地东至海西至临洮南至北向户北并隂山至辽东身有海内而子弟为匹夫内有奸臣之祸外有大盗之虞一夫作难九世隳庙而莫之救彼隋之所以亡者亦无以异于秦故曰亡所以维持天下之具者此也古者立嗣以为国本既得其人而又付之可以托六尺之孤临大节而不可夺之大臣故本定而国安朝委裘而天下不乱武王欲立成王则托之周公武帝欲立昭帝则托之霍光此周汉之所以隆也始皇有一长子扶苏怒其正谏而使北监防恬于上郡沙丘之事虽为玺书以召之而付之赵高故得与李斯同为奸谋而胡亥卒以夺嗣隋文有一太子勇听防譛而幽囚之临终以广失礼虽有召勇之言而付之杨素故卒及于大故而炀帝得肆其欲故曰不知其子而付托非其人者此也秦隋相去千有余载其所以混一海防传二世而遂亡与夫所以致亡之道皆若合符节书所谓与乱同事防不亡者也然秦亡而汉继之传二十余主享国四百年隋亡而唐继之亦传十八帝享国三百余年自三代以来未有与之比隆者然则秦隋者其汉唐之驱除乎不然何其兴之盛而亡之暴也












　　梁谿集巻一百五十二
　　钦定四库全书
　　梁谿集巻一百五十三　　　宋　李纲　撰迂论九
　　论君臣之分　　　　论霍光李徳裕
　　论除天下之患如治病
　　论天下强弱之势　　论用兵
　　论料敌　　　　　　论顺民情
　　论君臣之分
　　古者君臣虽有尊卑上下之分而不若后世之邈然辽絶也上焉者必有所不召之臣故汤之于伊尹高宗之于傅説武王之于太公皆待之以师友学然后臣之次焉者亦相与以诚而相遇以礼故观书之所以命君陈毕公而诗之所以歌申伯方叔召虎仲山甫尹吉甫之流情文备至则君臣之际槩可见矣故能举贤才而任之如元首股肱之同一身父子兄弟之同一家事无不虑虑无不周知无不言言无不尽患难则同其忧安平则同其乐建帝王非常之功而不以为难者君臣之义交相得也至秦则不然尊君而抑臣阻法度之威以临之无复有尊徳乐道情文相接之意其君抗然于上而视其臣如胥吏仆然初无爱敬之心其臣眇然于下而视其君如天之不可亲虽为之辅相者亦有所畏避而不得以自尽故李斯去疾之徒朝为丞相至暮一言不合则具五刑而诛之其余孰不畏罪持禄欺谩而取容哉汉兴以高祖之贤而萧何不免缧絷以文帝之仁而周勃不免对吏景帝诛周亚夫武帝诛翟青刘屈牦等数人而东汉三公动輙下狱盖循秦之使之然也太宗之待房杜明皇之待姚宋宪宗之待裴度武宗之待李徳裕可谓善矣惟其君臣相遇之难而法度相去辽絶犹袭秦之遗风此徳业之盛所以不能及于隆古而至于庸君则贤者防而易去谀佞之徒取容而易合良以此欤
　　论霍光李徳裕
　　霍光膺武帝之托拥幼主摧奸臣处废立之际临大节而不可夺为汉社稷之臣至宣帝谒见高庙光从骖乘内严惮之若有芒刺在背后张安世代之天子从容肆体甚安近焉及光死而宗族夷灭故霍氏之祸萌于骖乘李徳裕相武宗当国凡六年方时用兵决策制胜他相无与威名独重于时至宣宗即位徳裕奉册太极殿帝退谓左右曰向行事近我者非太尉邪每顾我毛髪为森竖翌日罢相其后以吴湘事遂贬朱崖故徳裕之贬始于奉册传曰威震主者身危其光徳裕之谓欤然二君者亦可谓忍而少恩矣故为宣帝谋则念光之功而不使霍光絶祀为宣宗谋则念徳裕之功而不使之死于海外可也
　　论除天下之患如治病
　　善除天下之患者如良医之治病视其轻重缓急而为之方以其病之小者易其病之大者而徐圗之病在虚寒则必以热药补焉热不免于有过则徐思所以凉之病在实热则必以寒防焉寒不免于有过则徐思所以温之故治洞泄者必至于痢而治强阳者必至于羸皆以小易大徐圗之而后安欲一投药而遂无患者无有也方楚汉之争为高祖之患者项羽而已汉兵追楚至固陵而韩彭之兵不至高祖谋于张良良曰未有分地其不至固宜君王能与共天下可立致也齐王信之立非君王意信亦不自坚彭越本定梁地亦望王而君王不早定今能取睢阳以北至谷城皆以王越从陈以东傅海与齐王信使各自为战则楚易败也高祖从之而韩彭果引兵来破羽垓下而楚遂亡夫张良非不知与韩彭之地广其后必至于叛而谋如此者其意以为楚之患大韩彭之患小不捐此地以许两人则韩彭之兵不防而楚不亡俟楚既亡已除其患之大者而后徐圗其患之小者可也故卒许之其后楚亡而韩彭果叛汉诛之而天下遂定若良者可谓能知以小易大除患之术矣今天下之大患在金人与蠭起之盗贼其势非复方镇之制而假之权不足以捍御而议者乃忧方镇之制行将有尾大不掉之患若唐室然亦可谓不知轻重缓急之理欲除患而弭乱其可得乎呜呼安得以子房固陵之策告之
　　论天下强弱之势
　　天下之势在强弱有能强者有不能强者有能弱者有不能弱者有强而示之以弱者有弱而示之以强者能强能弱者王不能强不能弱者亡强而示之以弱者其兵多胜弱而示之强者亦能以全其国故秦以虎狼之威据闗中金城之固蚕食诸侯卒灭六国而并天下此能强者也太王居豳狄人攻之事之以皮币珠玉犬马而不能免去居岐山之下而从之者如归市此能弱者也突厥颉利寇长安饮马渭水太宗倾府库以与之和而使李靖邀击大破之卒犁其庭而擒颉利此强而示之以弱者也诸葛孔明相先主以取蜀﨑岖山谷之间而无嵗不出师以扰闗中此弱而示之以强者也晋平吴而失中原隋平陈而终江都此不能强者也燕以匕首而激秦息以违言而拒楚此不能弱者也夫天下无常势能用之则弱可以强不能用之则强反以为弱在俛仰之间耳齐有无知之乱而小白以兴晋有骊姬之难而重耳以霸此所以弱为强也吴争衡上国而卒灭于句践智伯欲分赵地而卒亡于韩魏此以强为弱也审强弱之势而善用之天下庻几乎可定
　　论用兵
　　昔之用兵者有以少击众若昆阳之破寻邑淝水之败苻坚是也有以多胜敌若王翦之伐荆韩信之定燕赵是也有以速为策若岑彭之攻公孙述李靖之擒萧铣是也有以迟为策若周亚夫之破七国赵充国之讨先零是也夫以少击众者必将因便乘势而躏蹙之其机在少譬犹蹙巨石于千仞之山而不假于多力故昆阳之战寻邑拥百万之众驱虎豹犀象以助其威独傲然有轻汉之志而光武得以投其间与敢死之士三千人冲其中坚城中亦鼔噪而出声震天地莽兵遂以大溃淝水之战苻坚将百万之师以临江汉慨然有呑东晋之心而谢帅偏师八千以御之乘其军却众乱追奔逐北而坚之师遂以败散闻风声鹤唳皆以为王师将至然则以少击众而能成功者岂非其机在少因便乘势而躏蹙之不假于多力乎以多胜敌者必将以殄灭为期而不再举其机在多譬犹防大木之本根而后不再举非众其力则不可故秦欲伐荆而王翦以谓非六十万不可卒如其数以与之遂破荆军而平其地以为郡县韩信既将兵虏魏王豹而定魏地请益兵三万人愿以北举燕赵东击济南絶楚之粮道汉王与之而皆如其言然则以多胜敌而成功者岂非其机在多以殄灭为期而不再举非众其力则不可乎兵之以速为策者其机在速譬犹猎者之逐兽兎起鹘落少纵则失之岑彭之攻公孙述也袭破侯丹因晨夜倍道兼行二十余里径防武阳使精骑驰广都去成都数十里势若风雨所至奔散述大惊以杖击地曰是何神也而述遂亡李靖之攻萧铣也大阅兵云安秋潦涛瀬涨恶诸将请江平乃进靖曰兵机事以速为神今士始集铣不及知若乘水傅垒是震霆不及塞耳安能仓卒集兵无以御我此必擒也诸将从之而铣果擒然则以速为策者岂非其机在速而少纵则失之乎兵之以迟为策者其机在迟譬犹猎者之槛虎俟其困而搏之则不为其所伤周亚夫之击七国也以谓楚人剽轻利于速战难于争锋故以梁委之而坚壁不与之战而絶其饷道待其饥而一举破之赵充国之讨先零也以谓羌急之则合缓之则散大兵久留其费不赀故上屯田之策般师罢兵以万人留田待其而一举灭之然则以迟为策者岂非其机在迟俟其困而搏之则不为其所伤乎夫兵之多少迟速皆机也善用其机皆足以成功而不善用之则以少而殱若陈黡之尝秦军以多为累若赵括之败长平以速而趋利如厐防之死马陵以迟而养寇如刘繇之失江东者多矣可不察哉
　　论料敌
　　善用兵者以料敌为巧非谓料其强弱虚实而已能料敌之情而势必至于此之为巧也孙膑为齐救赵而引兵以趋大梁知魏之素轻齐也故减灶以诱之魏将厐防果弃其大军与轻鋭倍日并行以逐膑此未为巧而能度其行暮当至马陵伏万弩夹道期见火举俱发而破魏军遂杀厐防此为至巧韩信击赵引兵东下井陉知赵军未见大将旗鼓未肯战也故使万人先行背水阵而弃旗鼓趋水上军以诱之赵军果争汉旗鼓而逐信此未为巧而能度其空壁逐利先出竒兵二千骑狙伺驰入赵壁防赵旗帜立汉赤帜而破赵军遂斩成安君泜水上此为至巧寇恂之降高峻遣军师皇甫文出谒辞礼不屈恂怒将诛文诸将谏以为不可恂不听遂斩之而遣其副归报曰军师无礼已戮之矣欲降急降不欲固守峻惶恐即日开城降诸将皆贺因曰敢问杀其使而降其城何也恂曰皇甫文峻之腹心其所取计者也今来辞意不屈必无降心全之则文得其计杀之则峻亡其胆是以降若恂者其料敌可谓巧矣李光弼之降高晖李日越也逐史思明壁野水渡至夕还师留牙将雍希颢守曰贼将高晖李日越万人敌也贼必使刼我尔留此贼至勿与战若降与偕来左右窃怪语无伦是日思明果召日越使以铁骑刼取光弼不然无归日越至而光弼已去遂请降希颢与俱至厚待之高晖闻亦降或问公降二将何易也光弼曰思明再败闻我野次命将来袭必许之以死希颢无名不足以为功日越惧死不降何待降者见遇贰者得不思奋乎若光弼者其料敌可谓巧矣惟其料敌之巧如此故足以立竒功两军相持不能料其强弱虚实者未有能制胜者也战功曰多以多算胜而少算不胜然则不计强弱虚实而浪战者欲无败难矣况能立竒功哉
　　论顺民情
　　古之有天下国家者未尝不因其民之情而用之记曰人情者圣王之田也易曰説以先民民忘其劳説以犯难民忘其死孟子曰以逸道使民虽劳不怨以生道杀民虽死不怨杀者管子曰下令如流水之源令顺民心也夫惟令顺于民之心故可以使之犯难忘其劳且死而不以为怨则咈民之情欲以立事而长且久者未之有也以徳行之者王以力假之者霸王霸之所以兴未有不因于民者若盘庚之迁都民不适攸居而胥怨则必为之丁寜训告使之知所以迁之为利而后已然则圣王之所以重其民者如此其可忽乎至秦则不然以贵为在已而不可亡以贱为在民而不足听以切阻法度之威以临之焚诗书杀豪俊以愚黔首制为峻刑酷法使民皆愁苦而亡聊思为乱者十室而九故山东盗贼羣起而秦遂亡至高祖约法三章除秦苛政而百姓归心因思归之士还定三秦遂破项籍其后萧何曹参为相知民之疾苦顺流而与之更始遂安海内然则咈民之与因民其效槩可见矣后世奸谀之徒上欲投君之所好而争富贵下欲去己之所患而排忠良乃始建为咈百姓以从先王之道之説以欺人主而取世资凡能奉君之欲者则谓之享上凡欲顺民之情者则谓之下比于流俗遂使其君抗然于上而轻天下之民其民疾视于下而不敢言而敢怒其源起于熈宁元丰之间其流盛于崇宁大观之际其末甚于今日盖有不胜其者矣傥能因民之情而用之悦以使民犯难而忘死则外寇虽强不难御也







　　梁谿集巻一百五十三
　　钦定四库全书
　　梁谿集巻一百五十四　　　宋　李纲　撰迂论十
　　论交深　　　　　　论管鲍之交
　　论将之専命禀命
　　论土崩瓦解蚕食鱼烂之势
　　论諌　　　　　　　论史
　　论交深
　　张耳陈余天下之至交也然而卒相灭亡者岂独以势利而非道义哉其所以交者太深也夫交太深则望之者重望太重则责之者备望重责备则间隙易生而怨祸易作此乃张陈之所以卒相灭亡者也方其穷居结刎颈之欢相然信死岂顾问哉及争张黡陈释之事余怒曰不意君之望臣之深也解印绶去其后卒攻耳而夺之国耳亦奉头防窜以归汉王借兵东下战于鄗北卒斩成安君泜水上故其交之所以深者乃其相灭亡之所以酷也夫交深而望轻者惟有徳者能之若管鲍是已不然凶终隙末可胜道哉
　　论管鲍之交
　　管仲鲍叔古之所谓善交者齐小白谋相而鲍叔荐管仲以为可于是取之于鲁解束缚而相之齐卒以霸其后管仲且死小白谋所以代之者欲相鲍叔而管仲以为不可曰鲍叔牙之为人洁亷善士也一闻人之过终身不忘使之为政上且钩乎君下且咈乎民而以隰朋为可故鲍叔之举管仲不以为徳而管仲不许鲍叔之代已不以为怨萧何曹参以议功定位之故平时有隙及何将终恵帝问所以代之者而何所推贤惟参参既代何为相国一遵何之约束无所变更恵帝尝问之参谢曰高皇帝与萧何定天下法令既明具陛下垂拱参等守职遵而勿失不亦可乎于是百姓悦之而作画一之歌故何之荐参不以参之有隙而推其贤参之代何不以何之有隙而变更其约束古之人处心积虑其公如此盖一切为国家计而忘其爱恶此其所以为大过人也后世之士于其所爱则不计其人之贤否亊之是非而于其所恶则虽天下共推以为贤者犹将抑之公论以为是者犹将改之其视管鲍萧曹之所为得不少知愧乎
　　论将之専命禀命
　　古之受命为将者付任未専威信未着则必有所假借以立威然后士卒可用而功名可成至于付任已専威信已着则不必如此故齐景公欲用田穰苴为将以扞燕晋之师穰苴曰臣素卑贱君擢之闾伍之中加之大夫之上士卒未附百姓不信人微权轻愿得君之宠臣国之所尊以监军乃可于是景公使荘贾往而穰苴因其后期不至而斩之又戮使者之仆车之左驸马之左骖以狥而三军之士皆震栗燕晋之师闻之解去追击之尽取所亡之地振旅以归此付任未専威信未着而有所假借以立威者也卫青将六将军兵出定襄以击匈奴右将军苏建尽亡其军独以身自归青问其罪议郎周霸曰自大将军出未尝斩禆将今建弃军可斩以明将军之威青曰青幸得以肺腑待罪行间不患无威而霸説我以明威甚失臣意以臣之尊宠而不敢自擅专诛于境外其归天子自裁之于以风为人臣不敢专权不亦可乎军吏皆曰善此付任已专威信已着而不必如此者也后之为将者起冗散而威令未行当以穰苴为法借贵宠而威令已行当以卫青为法夫岂不同惟度其时势使各有所当则善矣
　　论土崩瓦解蚕食鱼烂之势
　　天下之势有土崩有瓦解有蚕食有鱼烂所谓土崩者一倾頺而不可救秦隋之末是也所谓瓦解者虽叛散而犹可拯汉之吴楚之变唐之安史之乱是也所谓蚕食者其受患在外寖以及于内秦之于六国是也所谓鱼烂者其受患在内寖以及于外汉唐之季是也夫秦隋皆以苛法虐政威制海内而继以胡亥炀帝之昏淫民困而主不恤下怨而上不知俗乱而政不脩故陈涉李宻之徒因时而起奋臂大呼天下从风而响应国遂以亡而不可复振此之谓土崩汉至文景之间可谓盛矣而吴楚乃因鼂错削地之故起而为难合七国之兵帯甲数十万然不能西攘尺寸之地而卒以败亡唐至开元天寳之间可谓盛矣而安史乃因中国无备之故起而为寇陷河朔覆两京然不能数年而卒破灭盖汉与唐之徳未衰而安土乐俗之民众虽有乘间窃发者犹可治也此之谓瓦解齐楚韩魏燕赵之师约从而攻秦秦人开闗延敌六国之师逡廵而不敢进于是从散约解争割地以赂之秦有余力而制其敝追奔逐北彊国请服弱国入朝因利乘便宰割分裂攘肌及骨而六国之君卒不能以自存此之谓蚕食汉唐之季皆权归于阉宦人主之立因其定策大臣废置出其指呼奸邪谀佞结为死党而忠愤名节之士禁锢摈斥而不复用及其甚也外召强臣以诛之阉宦灭而国亦亡故董卓奋而汉祚衰全忠骋而唐室危皆祸自内始而卒至于不可料理此之谓鱼烂夫瓦解之祸轻而土崩之祸大蚕食之祸迟而鱼烂之祸深故天下之患在于土崩而不在于瓦解蚕食犹可御而鱼烂不可支则其势使然也今不幸夷狄慿陵盗贼蠭起而有瓦解蚕食之势当善救之使不至于土崩鱼烂犹庻几乎可为也不然祸可胜旣哉
　　论谏
　　礼上讽諌而下直谏君子孰不欲讽諌以悟其主而有至于直谏以杀其身者势不得已也盖事明君虚心以从谏虽引义防喻无所不合故有以讽諌悟主者而况于直谏何伤于道乎事暗君强愎以拒谏虽危言切论有所不听故有以直谏杀身者而况于讽諌何补于事乎方舜禹之时都俞赓歌于庙堂之上所以讽喻以相儆戒者可谓至矣其称无若丹朱傲惟慢逰是好朋淫于家用殄厥世亦何伤于直故仲虺之称汤以从谏弗咈改过不吝为善而太保之训武王以不矜细行终累大徳为非若然者岂非亊明君讽谏足以悟主而直谏亦不伤于道乎至于桀杀闗龙逢纣杀比干则事暗君直谏足以杀身而欲以讽谏有补于亊盖亦难矣由是观之讽谏施于明君而不害于直直谏施于暗君而无事于讽者必至之理也汉文帝寛仁尽下羣臣谏説虽切常假借纳用之故若冯唐之论颇牧张释之之论啬夫可谓能讽谏矣至贾谊上书陈时事欲流涕而痛哭爰盎引却慎夫人坐指人彘以为喻而帝亦不以为嫌岂非不害于直耶唐太宗英明能断从谏如流导羣臣而使之言故若魏郑公之言昭陵王珪之论庐江可谓能讽谏矣至郑公之言十渐极陈时政之得失珪之论祖孝孙以谓陛下负臣臣不负陛下而帝亦不以为过岂非不害于直耶若夫萧望之张猛京房之言石显而元帝杀之王章之言王鳯而成帝杀之王嘉郑崇之言董贤而哀帝杀之李膺陈蕃范滂之徒言阉宦而灵帝杀之长孙无忌褚遂良上官仪言武氏而高宗杀之张柬之桓彦范等言韦氏而中宗杀之孟昭图言田令孜而僖宗杀之是皆事暗君以直谏而蹈祸乃其所也尚何讽之云哉
　　论史
　　昔之秉史笔而其书传于世者皆成于后人之手故秦汉以前成于司马迁西汉成于班氏东汉成于范晔三国成于陈寿晋宋至隋成于唐唐及五代成于本朝当其时非无史多不传而独传后人之书夫后人之所传闻与当时之所亲见其详畧审否固不可同年而语矣然而后人之书独传而当时之史多废者岂非以其是非取舎有公有不公故耶夫史之所以取信于天下与来世者以其不没善不隠恶而褒贬无所私也当其时而作史者或由于喜怒或出于爱憎或有所讳避或为之假借而是非取舎不能不容情于其间则奸谀而进者未必贬忠贤而退者未必褒君子为善而失时者未必以为是小人为恶而得时者未必以为非此乃其所以多废而不传也至于异代时世既殊而喜怒爱憎之情云散而烟灭然后公论出而是非取舎如青天白日之清明无讳避假借之私而得奋其直笔以褒贬之虽有误谬讹舛而不足以害其大公则后人之书所以独传者非特以备良史材而文足以行逺而已必有当于人心而合天下之所谓公论者焉昔孔子削迹于卫而夣奠之后履传千祀王莽在朝陈功徳以亿万计虽扬雄有所不免而后首藏于武库以翟进为鲸鲵以陈蕃李膺为奸党以徐敬业为虺蝮至后世乃始以忠义节概许之事之是非定于后者类皆如此则当时之史多废而后人之书独传无足怪也古者天子不观史而自唐以来始进书又以宰相为监修官而欲取信于后世难矣哉


　　梁谿集巻一百五十四
　　钦定四库全书
　　梁谿集巻一百五十五　　　宋　李纲　撰传
　　武刚君传　　　　　方城侯传
　　文成侯传
　　武刚君传
　　武刚君姓金氏名辟疆其先楚人也七世祖镤居于越之耶谿闻欧冶子者通于天地阴阳五行变化之理得铸人术因往见之欧冶子熟视镤曰子之质美矣尝试以吾术治之当为国器乃留与居汰去麄悍萃其精英旬锻月链磨礲而淬砺之文彩艳发其才气天下无双欧冶子抚之曰子所谓铁中铮铮者昔孔子尝铸顔渊矣吾今铸子合则成体散则成章变化不测其犹龙乎因号曰龙渊子以荐于楚王楚王悦之出入起居必以自随威鎭海内名闻诸侯于是晋郑兴师以伐楚曰必以龙渊子为质乃罢兵王与之登城以麾晋郑之师伏尸十万流血千里楚之所以霸诸侯者龙渊之力为多亲属散居四方时时窃借其名以行当战国时尤宠任之其族子有游越者以防干越王勾践勾践将封之以三乡及千户之都二以示薛烛薛烛曰此国寳也三乡二都何足以当之其贵重如此有游赵者头胡缦缨短后之衣以术干赵孝文王赵孝文王好之终日与之相对至忘食寝国事皆废于是庄周为陈其祖之功德举之无上按之无下运之无旁足以决胜天下而头胡缦缨短后之衣其术特庶人之所好不足多也王悟乃疎之遂废不用而当时游侠之士荆轲聂政之徒往往私从之游然皆其术之下焉者也独武刚君辟疆者起于楚汉之间挺挺有祖风烈辟疆之为人明鋭劲正遇亊立断其学长于天文地理隂阳刑法兵家战鬬之説性刚果不喜人之为柔佞者见有祸乱奸宄必欲削平之而后已其志气凛如严霜秋水毅然有不可犯之色以故乱臣贼子奸邪见之胆破股栗不敢仰视其与人交惟有德者隂衞助之久而无斁茍非其人舍去弗顾秦始皇帝既灭六国焚诗书以愚黔首隳名城杀豪俊收天下之兵聚之咸阳销锋镝铸以为金人十二以弱天下之兵武刚君遯逃山泽间与一时布衣豪俊游其耿耿自若也项籍少年时尝从君学不成去其叔父梁怒之籍曰君一人敌不足学学万人敌耳盖不知君者也独髙祖微时雅与君善尝俱行丰西大泽中有大蛇当径前行者还报髙祖被酒曰壮士何畏乃与君俱前斩蛇所谓白帝子者遂起兵攻秦既入关降秦王子婴复与项籍争天下战荥阳成臯间武刚君未尝不在左右出入卧内甚见宠任其后韩信陈平黥布闻之皆亡楚仗君以归汉以故髙祖胜项籍垓下遂即帝位第功君居第一在萧何曹参右封之峡中号武刚君赐丹书铁券借以锦绣藏之金匮石室使世世袭之又取武库为君第与秦人传国于汉者公玉玺待遇畧等国有大事则召君及玺班于殿庭以示褒宠其子孙往往劲直明敏淬锋敛锷以节义自持能世其家当成帝时有仕于尚方者丞相张禹以帝师位特进甚尊重然阿附王氏不忠帝室平陵男子朱云廷对曰大臣尸禄素餐愿与尚方金某断佞臣一人以厉其余上问谁也对曰安昌侯张禹成帝不能用其后王氏果簒汉由是世益重其家声歴汉至魏晋虽异代犹见礼遇不衰至晋太康中回禄氏作乱刼武库焚荡武刚君之第因以失国而君之逺族干将显于世焉干将者与其妻莫耶氏得神仙幻化之术隐于豫章丰城狱中懐材抱德气应于斗牛之间张华与望气者雷焕识之推其分野俾焕往搜访果得干将与莫耶氏而斗牛之间气灭焕私匿莫耶氏而以干将归华且曰是有术终当化去华知其匿莫耶氏也亦曰久当复合及华将遇祸干将果先化去而焕之子携莫耶氏过延平津因跃入水遣没人视之有二龙盘结风涛汹涌雷电晦冥因不复见信乎其得神仙幻化之术而华焕之言验云
　　太史氏曰古者五行物立其官金姓盖出于少昊氏其族散居五方而刚柔利钝性亦不同武刚君之得姓其北方之强者欤观其为人明利果断不凝滞于物劲正之气毅然见于色其亦鍜链淬砺之力欤卒能佐汉以兴传国数百载可谓盛矣予来延平感干将莫耶氏之事考诸传记嘉武刚君之烈采其行事大畧着于篇
　　方城侯传
　　方城侯端木子平者尧时人也负其材隐居平阳山泽间郁然有凌云之志与巢父许由为侣弗肯仕尧命益作朕虞益烈山泽而焚之见子平伟其节概荐于共工垂垂命其徒殳斨斤斧之漆雕氏藻饰之以见尧于总章尧是时法度彰礼乐着垂衣裳而天下治国家闲暇既见子平嘉其有局量井井然以绳墨自治置诸左右因访其所学子平对曰臣樗散防帝力生植长养今幸得备器使间方寸浅狭不足以奉清间臣之学上通乎天道而下极乎地理中备乎人事与夫军旅征伐之法故周天之度三百六十有竒在天成度在歴成日而歴法生焉此天道也开方之术提封三十六万井内建王畿外列侯国而井田之法寓焉此地理也好恶相攻而吉凶生逺近相取而悔吝生情伪相感而利害生此人事也不战而屈人之兵者为上以攻则胜以守则固者次之以诈谋得者又次之此军旅征伐之法也尧方命羲和奉若天道歴象日月星辰以闰月定四时成岁又命禹平水土奠山川底贡赋锡土姓而苗民有罪命禹徂征且伐丛支胥敖氏之国其説皆与子平合将歴试之以事而尧之子丹朱不肖惧其饱食终日无所用心也命子平教之未几丹朱悉传其术帝用嘉之列爵分土封之方城而子平有二子长曰太素次曰太子平中分方城之地以予之且教以兵法二子不相能也日寻干戈以相征讨太素矜太之弱尝听其増甲兵布行陈定营垒然后与之战而太傲然不服转战逐北防刘其边陲俶扰其腹心掳掠其士卒攻围侵断智诈百出战罢効首虏计土地虽胜负不常而太素之胜居多其用兵之法虽临事制变不可窥测然循理而动致人而不致于人者常胜不计利害深入浪战者常败有知兵者从旁观之曰此无他争先法耳夫方城阖四境之内地方不过数百里而二子之战积月累岁纷拏不解此与蛮触国于蜗角时相与争地而战伏尸百万流血千里者亦何以异然二子方其战酣时不知天之髙地之厚寒暑之切肤饥渴之为患昼战不足继之以夜盖有血气者皆有争心而二子特甚焉其善用兵出于天性非积习所能致每战军士皆啣枚但闻击搏之声进退缓急惟所指使虽战死不离部伍战胜亦无敢讙哗以争功者其操术然也方城侯为人方整严重外虽有亷隅边幅而其中坦然二子圆猾黒白太分勇而好鬭殊不类其父风然要自方城侯教指纵之使然与斟灌斟寻氏兄弟相攻而宋人教其子为儒墨者异世而同科二子既日以攻战为事隂谋竒计传于后世搢绅之士多好之者然弗专心致志则弗得也有业其术得待诏金马门者往往善其事而闾巷厮役辈亦喜称道之然习之弗精不善攻战而资守势至有以缓颊游説而胜者方城侯之学衰焉
　　太史氏曰世多咎方城侯教二子不以诗书礼乐而以兵家法攻伐不休废时乱日欲执其父子投诸江与共鲧驩兜流窜放殛同其罪殊不知方城侯之学法象所寓有圣人之遗意而军旅征伐先王所不废也永日多暇游目方城命二子小试勒兵掉鞅摩垒折馘执俘鬭智角力相与周旋亦有足观者殆孔子所谓为之犹贤于己者乎
　　文城侯传
　　文城侯符君平者其先黄帝时人也以谟画佐帝造书契代结绳之政为之符玺以信之帝嘉其功赐姓符氏号文城侯后世子孙因袭封不絶君平之为人刻志砺已表表自见能文章习古文奇字史籀之学虫书缪篆精甚外虽有邉幅廉隅而其中坦然明白可见腹心与人交虽方圆广狭不常然终始如一重信义不轻为然诺有求其文者虽阅千万不少变以故天下信之虽官府必待君平然后决疑当秦始皇帝时甚见尊宠得蓝田美玉以为君平饰置诸左右登封泰山降禅梁甫泥金检玉之事君平之力为多卿相二千石往往以金遗之士大夫亦以嘉木肖其像貎私相问劳其贵重一时如此秦亡刘项战争君平无适莫游楚汉间髙祖资狎侮善骂内喜君平而外轻慢不为礼郦生画防则趣铸之留侯借筯则趣销之赵尧一言合则命君平拜以为御史大夫以故羣防毕进遂得天下项羽爱人待士遇君平甚厚至为之抚摩然未尝任使之憝羣防而自屈其力此其所以失天下也世不多君平之功而多髙祖者以此君平亡子孙咸至大官或奉使絶域以明汉之威德王莽末改赐姓章氏匈奴单于念旧德为侵犯北边以求复其故姓其得夷狄之心如此然子孙遂以章氏为姓至唐有仕于司农者朱泚之乱以铁骑五千逼奉天司农卿叚秀实以谓宗社危在顷刻命往追之倒屣颠沛及于半途德宗遂免于难世以此称其忠然其族人多夸诞诡异居丧者虽于金革之事类皆墨缞世亦以此少之章氏之风衰焉
　　太史氏曰文城侯立志节以信着天下而奸诡往往窃借其名以行故庄周氏推原罪始欲焚破其家使民朴鄙然议者弗之贬而周之论为过何哉信反而为伪者诚非其罪故也观文城侯信一立而后世子孙咸显白于当世积善之报有以夫



</div>
    <div class="pagination">
<a href="梁谿集_page89.html">上一页</a><span>...</span><a href="梁谿集_page85.html">85</a><a href="梁谿集_page86.html">86</a><a href="梁谿集_page87.html">87</a><a href="梁谿集_page88.html">88</a><a href="梁谿集_page89.html">89</a><span class="current-page">90</span><a href="梁谿集_page91.html">91</a><a href="梁谿集_page92.html">92</a><a href="梁谿集_page93.html">93</a><a href="梁谿集_page94.html">94</a><a href="梁谿集_page95.html">95</a><span>...</span><a href="梁谿集_page91.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
