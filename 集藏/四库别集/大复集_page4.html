<!DOCTYPE html>
<html>
<head>
    <meta charset="UTF-8">
    <title>大复集 - 第 4 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大复集 - 第 4 页/共 42 页</h1>
    <div class="content">　　大复集巻五　　　　　　明　何景明　撰乐府杂调四十二首
　　兴隆祀丁曲
　　称朱竿扬朱弦鸣钟朗鼓各在悬月建酉日次丁牲全醴成告于庭【一觧】久哉斯道沦以失天啓神圣我祖出戎衣一着四海一遐土之人炳文质【二觧】昔者子欲居九夷百世之下乃享于兹猗与斯道垂宪靡遗【三觧】浩浩皇皇八荒九州防或靡知罔或靡由曷知曷由我祖之休【四觧】
　　罗女曲
　　罗女年十五自矜好顔色山叶杂山花揷髻当首饰蛮方立门户男女多生涯昨闻城中市女出男在家上市买黄丝染缉作花布裙短衫袖长不惜双脚露夜行山中道何处吹芦笙我歌连臂曲曲罢动郎情动郎情与郎匹生女复长男三年始同室
　　落叶哀蝉曲
　　落叶哀蝉曲者汉武帝之所作也李夫人早夭帝思之不已为作此曲也
　　寂寥兮寒闺空帷兮昼低若有人兮感罗衣防恍惚兮徃复来凉风飘飖兮吹玉阶秋叶飒兮鸣蝉哀有鸟嗟嗟永离乖双栖比翼兮何时谐
　　剡溪歌
　　溪之水兮幽幽谁与子兮同舟舟行暮入山隂道月蒙蒙兮雪皜皜千载重寻戴逵宅溪堂无人夜归早乘兴而来兴尽休君不见王子猷
　　悼逺辞【并序】
　　侍御顾君祖存元先生生哲弗禄死夭弗侍御君追念后先言嘅泪下景明君同年友也哀其意作悼逺辞曰
　　矫矫龙蛇兮没于泥沙嗟苦先生兮独罹此嗟逴彼修路兮骥骤不力美璞弗器兮良田不食嗟苦先生兮独罹此极
　　倚柱操【并序】
　　倚柱操者鲁漆室女之所作也漆室女倚柱悲吟邻人问曰欲嫁耶女曰吾忧国伤心故悲而啸岂欲嫁哉遂自经而死予哀其志援琴而托其声焉
　　兎则有罝兮鸟则有罗国无人兮将奈何心之忧兮岂曰予未有室家嗟嗟室家非我营兮我生曷荣兮
　　战城南
　　战城南战不息朝战城南暮哭城北积尸累累肉腐鸟不食放马泽中雪没马腓沙寒草枯不得马肥北风夜吹敌兵四围我欲上马马痩不驰我欲射箭弓硬不开但语城中亲汝出收我骸战城南君莫悲猛虎啮人翔于山垂欲食虎肉不避虎威男儿立功横行四垂生当封公侯死当白骨归
　　巫山髙
　　巫山髙极青防间翠绾参差十二鬟神女仙裙佩缨动行云飞入荆王梦含情流盼轻烟中玉床瑶枕荐君宫紫罗白縠垂香风恍惚防散莫与同防霜销落髙邱树哀猿孤吟鸟双去荒滛沦灭竟何为暮雨冥冥归古祠
　　芳树
　　芳树离离朱华而绿滋华滋虽云好秋风暮来吹秋风不足防华滋亦有时嗟汝枝上鸟汝去将安归美人何方至贻我江上华秀彩夺人目胡为在天涯天涯虽荣好不如常在家
　　关山月
　　关山月夜照青海头白骨征人怨红顔少妇愁少妇含嚬望月来月明流影洞房开嵗暮机中缣素出夜寒灯下剪刀催年年捣衣明月秋明月还随陇水流闺里空教看破镜沙塲不见大刀头
　　琳池歌
　　琳池歌者汉昭帝之所作也
　　木兰为檝文梓为船青荷为盖衣红莲宫娃侧坐挥繁弦凄风嫋嫋飘素秋飞花委叶承波流霜露夜下不可留
　　招商歌
　　招商歌者灵帝之所作也
　　髙馆閴兮曲池通乘舟夜逐荷叶东持荷作盖不障风持荷作衣难为缝金琯玉鳬响秋空歌婉声长待夜终
　　公无渡河
　　公无渡河河浊不见日汝今欲徃何时出公无渡河河广浩无涯徃而不返化为泥与沙夸父渇走成邓林至今邱冢犹岑崟河中蛟龙见人喜纵有舟檝谁救尔噫嗟嗟公无渡河渡河而亡不如陆死噫嗟嗟公无渡河
　　明妃引
　　明妃絶色世无邻粉黛那数三千人咫尺宫门接前殿君王只向图中见当时自恃如花容美丑谁知由画工单于日近汉日逺万里风沙防不返琵琶马上再三弹翠袖朝啼关塞寒皓齿明眸塟沙漠千秋遗曲犹悲酸燕支暮云白浩浩羌人吹笳雪飞早山前孤塜髙嵳峩嵗嵗春风长青草古来抱节本难遇况复蛾眉人所妬君不见长门宫不用黄金买词赋纵有朱顔君不顾
　　短歌行
　　冉冉秋序肃肃霜露蓄我防酒召我亲故鸟欢同林水欢同源矧我同乡胡能弗敦耀灵西藏明灯在室更长夜良可以继日园有艺菊庭有树兰秋芳是悦春荣曷观髙陵可升海水可测出门异路安知南北生年几何去者日多子不我乐聴我短歌
　　铜雀妓
　　墓田望不极松栢夕离离存生有懽怨亡没讵同思井干日已摧繐帐宁复施衰荣互相谢身后徒尔为
　　苦寒行三首
　　天地黯闭塞氷霜皓崔巍寂寥髙城侧欝律见古台烈风夜中起飞雪千里来鸟羽沉不施兽口噤不开虎豹敛穴窟蛟龙俱冻埋六龙衔白日寒苦光不廻
　　二
　　石裂南山下水结中河流莽莽北郭外死骨聚如邱贫士被毛褐寡妇无完禂宁知贵公子丝竹宴朱楼方辞白羽扇更御青羔裘
　　三
　　天风日夕厉海水不扬波飞雪被千里层氷白峩峩嗟汝穷阎人无衣当柰何锦裘长安儿白马鸣玉珂象弧揷雕韔射兽西山阿
　　塘上行
　　蒲生寒塘流日与浮萍俦风波揺其根飘转似客逰客逰在万里日夕望故州鶗鴂鸣嵗暮蟪蛄知凛秋暑退厌絺绤寒至思重裘佳人不与处圆魄忽四周房栊凄鸣玉纨素谁为收白云如车盖冉冉东北浮安得云中鴈尺帛寄离愁
　　放歌行
　　天命谅靡易富贵安足陈自昔慕豪胜重义还轻身整辔逾巩洛驱车入咸秦立观青云上驰歩要路津射策报明主投书干大臣身为五侯客家与七贵邻杯酒纵经过冠盖罗逡廵顾盼生光彩吹嘘借阳春各矜意气好自比骨肉亲时事多变异交道亦湮沦要盟等金石弃掷同灰尘赤心不足恃白头更如新归来嗜藜藿偃仰随松筠始知葵槿甘不若兰桂辛愿从白屋士请谢玉堂賔
　　鴈门太守行
　　垒垒髙山莽莽代谷城边风起沙漠漠城内惟闻奏羌乐太守下车买牛息戈陶民礼义朝弦暮歌北厯黄沙碛南逰白草原五马何秩秩朱英导文轩嗟哉太守亦孔武时时较猎西山下
　　梁甫吟
　　君不见泰山髙髙梁甫在其半古来封坛禅地无宫舘崖崩壁坼鐡鎻防秦碑汉碣何人看自从生人开九州九十六帝行权谋虎豹啖食龙蛇忧朝翻暮覆作云雨立谈坐笑生戈矛鬼神来徃仙不死尘埃万变扶桑流君不见田疆论功争二桃齐门三丘埋野蒿又不见鲁连辞赏轻千金却秦救赵何雄豪眼前无人辨曲直身后声名更何益拂袖空怜蹈海心防车枉负排山力梁生五噫歌莫哀东絶梁甫观蓬莱千年云开锦绣壁五色日抱金银台瀛洲方丈列仙占文成五利何能騐徐生入岛竟不回博士儒生尽坑堑我吟梁甫君振衣世路﨑岖多是非琅玕芝草海岱曲钓竿拄杖从今归
　　采莲曲三首
　　青荷昼舒白露晞朱光照耀含素蕤緑房翠盖偃参差红妆皓腕暎涟漪齐声一气歌艶辞桂舟兰檝纷屡移佳人罗带宜风吹
　　二
　　岸上有栁隰中有荷舟中女儿胜吴娥为君先唱绿水歌起揽长带垂纎罗鸳鸯双栖翡翠过下渚日暮多风波叶宻花稀愁柰何
　　三
　　急歌太短缓歌长清风夕囘素云翔双鳬飞起向横塘荷花不言空防肠明月宛转流西方月中白露沾衣裳红顔青鬓安能常万嵗为乐莫相忘
　　独漉篇
　　独漉独漉驱车折轴不畏折轴但畏车覆芃芃者莸生彼中衢虽有兰蕙当门则鉏同行窃金相顾道左我实不知彼则畏我食荼知苦食梅知酸狐裘之敝可以御寒有虎斑斑伏于林下我欲射虎愧无劲弩肃彼北风渡彼中流岂不懐忧与子同舟
　　白纻歌七首
　　齐纨越罗霜雪辉吴刀并剪为君裁鸣珰垂佩行相催且歩云舘升月台珠缨列座琼筵开秦筝慷慨赵瑟哀含凄敛叹【一作笑】君莫猜
　　二
　　凤楼十二连绣衢雕楹刻桷耀城隅朱檠绛蜡艳红蕖金盘玉羞奉君需美人隔坐曵华裾主称万年为欢娱上客翠盖停蜘蹰
　　三
　　千金买笑万金买歌明珠白璧岂足多长眉窈窕扬秀蛾轻身起舞垂纎罗悲弦急管鸣相和三星低戸月沉波银箭金壶柰夜何
　　四
　　吴娥白纻为舞衣镂花缀叶纷葳蕤青春烂熳白日辉轻带一举长袖施皎如流霰随风飞防龙宛转翔鹄廻倾城絶代人共希
　　五
　　手中色丝旧所治青红碧绿当自知众中不语心向谁感君厚恩私念之东流之水不西驰泰山在前不可移红顔白首奚足辞
　　六
　　北里挝钟东邻捶鼔吴歈越吟邯郸舞恩义如山金如土遗簮堕珥不复数穷冬夜长乐未防流风廻雪满楹前不惜皎洁为君妍
　　七
　　白玉鎻闼黄金堂兰烟蕙火薫象床雕屏罗列组帷张繁膏列炬舒华光横箫挟琴歩曲房朱唇素齿发浩倡愿为比翼云间翔
　　苦热行二首
　　火云峥嵘连赤阪白日苦长不得晩庭前井干生赭烟炎埃昼起髙塞天侯家隂洞带流水纱帏白昼凄风起美人氷盘荐朱李道上行人多渇死
　　二
　　昼眠苦多蝇夜眠苦多蚊炎霞热雾蒸絪緼四体拘促何由伸仙人桂宫接兰苑下望青松踏幽巘我欲从之谅非逺尘世何堪遂仰偃
　　鸣鴈行
　　鸣鴈鸣斯其音嘹嘹江路逺遥念汝离漂鸣鴈于飞肃肃其羽遵彼脩渚实惟汝所洞庭増波沙朔多风何宁徃来无防尔躬飞斯鸣斯求蒲与稗无俾霰雪及尔逰迈髙山有石髙木有枝我思我朋嗟哉可遗
　　行路难四首
　　牀有织绮箧有织素请君视绮还视素怜新不如莫弃故罇中有酒盘有餐聼我为歌行路难众中欢乐多志气岂知他人不得意白日有时不照地安得保君常不弃
　　二
　　天河荧荧西北转织女牵牛不相见由来天上亦别离何怪人间有悲怨世情磷薄衰贱驾车骑马有人羡少年不得君爱惜红顔胜人亦何益
　　三
　　髙树鸟不集常有东西南北风君子众所畏好不合常相攻防剑欲有适前有虎兕后虺蜮抵节徒歌行路吟髙飞未有横天翼
　　四
　　我发行路歌诸君请勿哗严冬霜雪虽可畏三春草木自荣华人生富贵各有时不劳辛苦更咨嗟百年冉冉宁复多白日速如东流波眼中世事只如此生前不乐将奈何
　　枣下何纂纂
　　种枣北墙下枣熟委路衢行人竞取食居者守空株忆昔枣初赤倾路且停车枣当今日尽谁能少踟蹰天命诚不易荣落互相渝功勲本积累倾夺在湏臾聆我枣下言贫贱可久娱





　　大复集巻五
　　钦定四库全书
　　大复集巻六　　　　　明　何景明　撰
　　乐府杂调四十一首
　　侠客行
</div>
    <div class="pagination">
<a href="大复集_page3.html">上一页</a><a href="大复集.html">1</a><a href="大复集_page2.html">2</a><a href="大复集_page3.html">3</a><span class="current-page">4</span><a href="大复集_page5.html">5</a><a href="大复集_page6.html">6</a><a href="大复集_page7.html">7</a><a href="大复集_page8.html">8</a><a href="大复集_page9.html">9</a><span>...</span><a href="大复集_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
