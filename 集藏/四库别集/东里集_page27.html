<!DOCTYPE html>
<html>
<head>
    <meta charset="UTF-8">
    <title>东里集 - 第 27 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东里集 - 第 27 页/共 87 页</h1>
    <div class="content">　　钦定四库全书
　　东里续集巻十　　　　　明　杨士奇　撰序
　　送金典籍序
　　天下之事有本末惟眀达知务者有以识其轻重缓急而致力焉天地万物之理徃古成败之故凡圣贤之所以为训具在经史百氏之书上而国家资之以出治成化下而士君子资之以成徳广材皆不可以一日阙焉者也我太祖髙皇帝建太学以育贤才诏经史百氏之书咸聚焉时四方书板上京师者悉藏太学寘典籍司之司之有官而求之无禁盖京师天下之会太学贤士之会经籍贤士之所资而贤士者治平之资也圣眀之意深逺矣余居京师二十年徃还太学其典籍盖独见钱塘金砺汝用之敬于其职也旦暮谨视孜孜脩壊补缺愈久而愈勤夫官无崇庳尽职为贤汝用其贤乎士膺一命典一职则必尽其所当为乘田委吏圣人犹尽心焉况经籍所系之重哉汝用发身科目累任教官于持身及人皆有贤誉庶其眀达知务者矣今满三考书最以去中书舎人张侗左春坊司谏王荣翰林庶吉士陈镛重同乡之谊求赠以言余言盖非其乡之私也
　　赠监察御史彭百链归养诗序
　　监察御史泰和彭百链既防恩赠其父以己之官而封其母太孺人而専奉养之事于家者有子已冠矣居再嵗子卒百链恸曰如吾亲何即为归养计时已满九载都院长天官卿佥考其绩最当奏陞秩私爱百链者或尼之曰曷如就陞禄为养哉不应遂白其情于朝从之学士大夫为其亲荣者取李太白北堂千嵗夀侍奉有光辉之句为韵赋诗赠百链泰和百数十年仕于朝而有亲得请归养者前有国子学録萧执先生今再见于百链而百链之亲加有褒封之命诚荣矣哉旁有太息者曰方今圣天子新庶政贞百度而始于风宪比亲擢方正亷清之臣为两京都察院皆赐玺书俾简僚属存其贤者而黜其不肖者论今御史之贤百链盖卓然能持好恶之正有守而有为乃遂其私以去夫新进晚出之士求如百链殆未遽能顾当令在散地乎又有言者曰居位者欲得君子几有禆于时君子亦何徃无禆于时哉玉之在石也山有光辉今僻州逺邑风俗不淳于古人轻义务利恶者虓攫善者却避盖有识莫或敢一语谁何者如使百链入其乡能皦然不滓乎流俗发诸已者有以亷贪敦薄化暴而驯之亦足禆时奚必有位哉此在百链勉之诚若是也足以乐其亲岂直荣亲也哉君子事亲莫切乎致乐百链可不勉乎众皆曰然遂以书之赠行之诗之首
　　送蔚尚书致事序
　　礼部尚书合淝蔚公春秋七十有三上引年之章特勑致事赐钞万缗及官舟归公自洪武乙丑仕为户部主事陞员外郎又陞山西布政司参政入为户部侍郎改礼部遂陞尚书歴事列圣四十有六年寅恭小心始终不渝清白之操老而益厉其同时官京师而今在通显者及公裁三四人皆于仕最久而公年又最髙嶷乎今之老成人乃一旦决引去皇上体恤下情頫从所欲而加之宠恩于是卿大夫皆歆艶公之遂闲而颂美皇上待贤优老之厚也士竒盖以为圣君贤臣之心皆有不得已者士束髪学道志在当世况都髙爵享重禄此其志虽终身岂能忘世哉惟自顾年已迈智力有不逮则不敢以其所不逮者妨贤路废职事故乞身以去者止足之分亦爱国之心岂诚安于闲逸者哉圣天子孜孜图治岂不欲久任老成顾寻常于一夫不忍久劳之况士自壮至老未甞一日之暇而当终劳弊之以异先王之制哉故老臣之去圣仁亦有所不得已焉然使都门外夹道瞻望车马祖饯之盛如叹二疏之去又使乡人故旧幅巾藜杖骈首云林泉石之间如迓乐天之归者皆缙绅之荣也而非盛福克有之乎荣哉乎蔚公一世其何几人公之归也尚书毗陵胡公重同官之好属赠以言士竒于蔚公相知有素故不辞而为之言
　　赠胡克寜归常州序
　　礼部尚书胡公源洁有贤弟曰克寜祗守丘垄不省兄者十年切切其同气契濶之情也盖公爱弟之情亦无以异去嵗之冬克寜自常州走数千里诣北京兄弟相得懽甚居数月克寜又惓惓桑梓之在念也告其兄将归过余别且求赠言曰愿有教也尚书公留之而不可也亦为之言余与尚书同朝交四十年居相邻者十年时克寜尚少温恭执礼日以求益为事今逾壮而强而志于进未已也尚书公凡行己居家立朝皆贤人君子之道克寜薫濡于家足以自振尚奚假于余夫人道之所务在义而不在利在以济物为要诗不云乎伐柯伐柯其则不逺胡氏其世所自宋文恭公盖髙眀先祖也史传所纪文恭初为扬子尉县大水民被溺令不能救文恭率公私舟活数千人公少与一僧善僧有秘术能化瓦石为黄金其临终也以授文恭求之文恭曰葬应尽力术非所愿此文恭居下仓卒之为也自文恭以来凡再世执政而至侍从九卿者犹数十人史盖以为脱人扵溺而隂徳之应也余甞观胡氏谱其先之显且盛自刘宋以来累累矣而常州之盛实始于文恭若文恭之笃行自励凡天下后世有志之士犹将视法矧身为之后者乎夫所以为文恭者究古人之书心古人之心行古人之行惟恐其戾夫古之人也克寜率是而由之积勤不己文恭有不可几及者乎位不必计也力于其行为贤耳请书以为克寜之赠尚书公其亦以余言为然哉
　　送曽吏目还海州序
　　曽源仲濬为海州吏目之四年考绩来京师遂谒告归省居两月将复还海州其同门友萧徳蕡求予赠以言余与仲濬亦同门也仲濬学通识眀疏达以果甞从事吏部三年佐青州幕二年来海州尤久知益博行益熟矣虽言何补乎仲濬然知之而不言之非忠也言之而不以其大者非知也请书其大者国家所以置州县树官守者非以育民乎得一州一县而官之亦必有以育乎民而后有以承君之官永终不失也夫民者君之本也今之世皆务急民供上为劳以望其官嵗中三四迁而民之饥穷冻馁一不之察夫民之饥穷冻馁不之察是既倍乎上之所以官我之意如此求不罪乎我不可得况望其官嵗中三四迁又永终不失哉盖民之心非不知奉上之为其职顾力有所不及则頼长之者优容以待之可也君之心非不知取于民为厉惟事有所不得已则资长之者寛恕以来之可也不然人孰不可使何为精选举眀考察而使士哉故急民供上以求其官之显且久幸上之人未察耳察之其有能免者乎此非求成而更败希荣而反辱乎吾所见江右尤甚海州寜有是乎以仲濬之良賛政幕下又有古襄刘侯为之守吾闻刘侯温然忠厚有爱民之心则海州之人无其急而得其育也必矣然余尤不忘斯言者朋友之至情仲濬其试择焉
　　送萧知事考满序
　　国家设卫建官其制自指挥使以下皆以处军功之臣而择文臣有学术识治体者一人以为知事事必先白知事廼循次上至指挥使而后行指挥使虽尊事不由知事则尼不行知事亦不卑矣而况有军政之设施储廪之出入案牍之樷脞其上也或又临之以亲藩之尊都阃之重风纪之严又当徃来要冲之地日趍走乎应对知事亦难为矣哉洪武二十五年秋大同萧秉文以太学生为武昌左卫知事所谓不卑与难为者皆有之秉文勤慎闿疏不敢毫髪自恕故卫自指挥使以下皆頼其能以无废事下属之吏皆服于威眀不敢骋其私与怠盖惟见其所不卑而不见其所难为者今期且及矣将上天官书最考而去即是行寜不又有过于今之所不卑而益无今之所难为者乎虽然位髙者易骄事简者易忽与勤于始而惰于终皆常人之情而君子所戒慎焉者秉文勉哉必毋负国家所以用文臣知学术识治体者之意因某等重其去而望其逺且大也谒文为赠于是乎书
　　赠医士蒋添祥序
　　太史公书曰能言之未必能行能行之未必能言凡以为不能言之非吾病病不能行之耳行之而利即不言人犹知爱且慕也而今之人之智异也尊其所能言不夷考其所能行者皆是焉鄂城萧良用疽发背甚恒所亲昵乐良用之生者防来荐医曰某医之良者吾甞聆其道岐黄氏之言矣请致之良用曰吾有所善蒋添祥借数世业医恂恂焉虽未甞言其道而眎其所治无弗瘉者吾既致之矣闻者戚焉动容曰子无闇于智而易其生哉不能言之其曷以行之良用曰吾良弗智吾岂易吾生者哉而益信用添祥不变越月以瘳良用来谒余语之故且求文谢焉夫言中之宣也言果足徴乎宰予之贤犹不盖于其行不言果无取乎李将军如鄙人口不能道辞史賛桃李成蹊今有服缝掖之衣脩仁义之术而口不能言即类以为无有况医之业乎孔子曰不以言举人医人之司命死生维之而惟言之徴耶故医之极称神圣工巧神之功曰望圣之功曰闻工巧之功曰问与切亦非以能言也必能言为医之良则为防为和为扁皆非知隂阳荣卫虚实之故徒以说辞给防之利有是哉故医者意也手其脉目其色耳其音心谋其治如斯而已言无与焉此固存于求之者之智也余客蒋氏塾有年知添祥达于理诚于术不浮不伐务慎以谦盖有慕古者耻其躬不逮之义兹因良用之请着其蕴且以警夫尚言者云
　　赠杨掾序
　　江夏宋惟宪请曰先父试吏陕西都司时与闽中杨复隆同事相好莫逆不幸先父即世遗小弱弟无所于依惟宪不孝时逺在故乡頼复隆辛勤治防葬如礼抚孤弟教育亲爱之如所生复隆徳被存殁惟宪虽殒身不足报愿一言以张之呜呼朋友之道大伦而主乎义焉义者非有盛衰存亡之异此三代所以直道而行者今之人当冨贵显达气焰赫赫时托交投分倾肝胆相与出入相扶携意气相合如金石胶漆谓患难真若可倚谓死生真若不相负一旦势力衰拂衣袂去不顾过门不一入相见不俛首揖不异行道之人者古今相去盖逺矣复隆其犹有古人之遗者乎于死生之际以义自重不肯负其友如此其食国家之禄任案牍之事况肯负朝廷乎诚使食国家之禄任案牍之事人人皆能以义自重如复隆吾见天下之才皆可用也故又张之以为为吏者之劝
　　送张知事诗序
　　襄阳汉江重镇凡今列镇之帅皆武功之茂者任焉而簿书期会出纳之务一治于幕官帅恒视成而已故幕官之任又必择士之畅于理道者洪武二十八年太原张景先由太学生授襄阳卫知事知事于幕为贰幕常虚正员而贰董之景先果毅敦实不怠不忽期月之内声誉灼然今一考当上天官方国家用唐虞考绩幽眀之法而重军政之务期得一士幕下久任之以辅其帅之所不及若景先者庶几其得士哉则又岂遽然夺之乎是行吾知旦而徃夕而来矣其僚有恐其遂书防而登也咸赠诗以道意请余为之序云
　　送胡希闵归四明诗序
　　武昌左防卫知事四眀胡铉先生既卒之又眀年子希闵奉其母夫人去归其乡濒行其师楚府吴教授令凡所还徃者皆为歌诗饯之遣予序首简余虽未获识先生甞闻大夫士言先生敦厚温雅不雕不衒莅官用忠爱为本闻一暴刻言塞耳蹙额不对遇谳讯必平必恕先生殆仁者欤嵗七十始沾一命又不满其秩不尽其报以殁意者尚在后之人乎乃今见希闵挺然脩且厚吾固意其在是也虽然亦见树稼者乎夫树之固将获之而或身不逮焉归于其后之人后之人克勤有之不然莠而不薅稿而弗溉斯亦已矣秋其可几耶故徳亦在善继而已善继未有不获者茍为不继岂徒无获将遂穷其身而辱其先不亦可惧乎希闵其去此而务善继哉且吾闻希闵乃祖竹隠先生积徳累仁致紫芝之应亦未食其报此其树之非一矣朂哉希闵其无自画焉吾与希闵接屋而处者两月是以赠此言希闵归故乡入里门见父之执焉吾知其复有说也
　　送萧教授归金华诗序
　　皇眀治定时海桑先生陈公以易诗书教授澄江之上诸生皆温雅端厚笃学厉行或仕或处皆有闻于时伯龄亦崭然群居之中先生殁伯龄以诗经举于乡陞于太学除教授金华府学金华浙束文献邦士固知所趋向伯龄加躬勤率先之更六嵗承伯龄之教者徃徃取髙科而升伯龄教日益行名日益着人皆称伯龄不辱其所受教先生不辱其所教今谒告省亲归故乡旬日当还官知伯龄者皆为诗饯之属余序一言余何庸言哉虽然亦见树木者乎既冝其地而树之矣又必培之以深其本溉之以充其养援之以防其侵故盘骫翘特干青云蔽亏日月矣其或有先之树而不加崇于后之树者岂其木弗若欤亦培之溉之援之之不力也故君子之仕既冝于职矣益务深其本充其养防其侵以求干云蔽日而不敢画焉不然枿乎吾后者几何不轶而过哉徃年伯龄举于乡选扵朝颙然而起矣今伯龄之徒复有举于乡选于朝颙然而起者伯龄将惟资益于人乎抑将益崇其身也子年盛志锐二亲具庆有贤弟承堂上之欢而无内顾之忧于是勉勉焉徳已脩而益励学己富而益勤名已重而益下吾知子去此而益崇其身易易也则俾陈先生之教益逺有耀者非子其谁望余与伯龄甞同事先生不见将十年不知此别复在何日故窃取回路相请赠处之义而叙之诗凡若干首
　　送严士正赴江隂训导诗序
　　严故泰和世家其富盛视古封君其文献焜焜见胡忠简周文忠吴文正掲文安诸公之文其科第仕宦自常州推官而下代有继续邑世家之盛如严氏盖无几矣而于吾家世姻先大考先考皆严出士竒又辱严倩童丱及侍国正先生先生先祖妣之弟以姻家子孙见教爱甚严至今追忆侍侧时心肃然不敢忘两家相厚盖非一日之故也今年先生之孙士正选乡举来京中会试副榜得江隂县学训导士正眀爽端重谨义利之辨介然可为世徳之有后也夫道无穷君子之学亦无穷其学非専言语文字之间所以古之人皆务乎本也后之学者不务乎本斯畔乎古矣学而畔古君子不予也朂哉士正果成于已将于成物也何有吾老幸见姻家有后又期望其逺且大也故首举其先世之盛次举君子之学以为士正之官之赠而翰林同乡诸公相与分韵赋诗送之者继书于后云
　　送徐崇威佥宪致仕还乡序
　　仁宗皇帝临御制诏吏部居官年七十听致仕去有疾而年未及亦听去申着令典盖扵今四年仕者老病不任咸得所欲而士君子进退从容无所覊系有以见太平盛致矣四方出仕者之众莫盛江西江西为县六十有九莫盛吉水今致其事去者始见于徐君崇威崇威虽病其年未七十盖自洪武中起家为廵徼为征商永乐初入掌外制又出司谳陕西广西二大藩知宿州佥山西宪事其为人持已爱民而平心易气歴仕三十年未甞有一日颠蹶之忧然弊弊焉所以汨乎中应乎外者亦劬且倦矣今之决去固人情也崇威吉水故家吾亡友胡君光大女兄之夫也其在京师恒主胡氏故于余还徃甚厚光大甞约余他日幸遂乞身相与具扁舟载壶觞书册泝沿贑江萧峡之间潄芙蓉之丹泉酣澄江之眀月歌咏圣泽逍遥以终余年足矣时崇威闻之亦津津出喜色光大竟卒于官己十年余犹縻宠禄不能去也两人夙昔所歆慕者今属之崇威独未知崇威入故乡临清防茂万虑不兴翛然自适之际北望京华数千里外尚有停云之思者乎故于别也歌白驹之四章以为赠
　　送郑郎中归省诗序
　　吏部文选郎中郑诚文实既防恩封其父母士大夫采诰辞名其奉养之堂曰隆夀皆为之赋诗今防恩归省于旴士大夫又采杜少陵入奏行二语为韵赋诗送之盛矣哉郑氏之荣也诗可以兴可以观三复其诗盖上有以见朝廷之厚其臣下有以感发为父母者之成其子岂直荣郑氏而已也夫贤者之仕也未甞一日其心不在国家文实为天官属十余年于品量中外百职之贤不肖才否而抑扬进退之皆与闻矣今道途所经齐鲁以南逾淮泝江以达乎匡庐彭蠡之奥上下六七千里耳目所遇凡前日之进用者亦皆奉法循理守官爱民不忝任使矣乎旴江右文献郡三四百年名公显人其文学功行如李泰伯曽子固程钜夫诸君子其所表见于世炜炜不可冺没顾眎今州闾乡防将复有起而续之者乎要之贤才本于学校今为吏于旴者亦有克致夫作兴之道者乎此皆文实之职所当知者旦夕还朝必有所得以禆冡宰黜陟之公哉大学士曾公邀序送行之诗因以及余所望于文实者云
　　送陈祭酒复职还南京序
　　吾友陈君光世文学卓然而靖恭端直洒落疏畅处人有诚也官翰林逾二十年升教南京国子又十年矣自其改官而南凡翰林素交或相聚讨论觞咏未甞不思光世盖光世亦同此心也今年春以考绩来朝退而见其翰林故人相握手慰藉喜色津津溢眉目遂即建安杨公聚奎之堂出所载江南嘉酿会者九人献酬交错倾写极欢既而光世奏最复任戒行有日九人者复即堂中宴饯之酒半建安公举古诗君子有酒八言为韵偕江陵杨公共八人各赋诗赠之而退仆序之夫朋友志同义合者也久别而聚尊爼以相娱歌咏以相发情之正也况赠言仁之事哉国家法古为治典教育贤治之首务而任之于太学其所以命光世者盖舜之所以命防也任甚重矣以光世之贤有不夙夜图惟以副君上之命塞朋友之望用永终嘉誉也哉贤者任其事必尽其道善夫始必谨夫终古诗人于赠归之作盖有戒夫修职业者仆故窃取斯义既述其情而终以规
　　送杨长史致事序
　　吉水杨季琛先生自壮嵗乡里举学行升于朝歴仕州县几四十年所至训治其民励抚字之劳惇岂弟之化行能着而名誉流今春秋且七十有倦勤之叹时其子黻为卫府长史乃循去官就封之制乞归休焉朝廷知其贤封以黻之官仍就禄养盖资其贤以助黻为辅也二年黻卒三年先生益衰又乞归休朝廷悯其情从之夫士君子懐抱徳艺且遇乎时矣岂不欲究于用以及人顾在己者有所不能强则势之所冝已也国家用贤致理既得其人矣岂不欲久任之与共成其功顾在人者有所不可强则礼之所冝已也然君子有不劳而及于人者古大夫七十致事老其乡里大夫为父师士为少师教道之及也先生之归也必有及乎其乡欤家者乡之始杨氏自忠节显闻数百年而于今辨其昭穆尊卑聫其爱敬申其教诲者老长之仁也先生又必有及其宗欤士竒幸归乡过宗家拜耆夀参谱牒之异同考文献之传续以观诸老振起之功而快其平生行有日矣请书识别
　　送吴先生还乡诗序
　　余仕两京三十年徃还太学祭酒司业皆故人而所识监学诸生过从者益众故其博士以下问学浅深徳行邪正率得之若持亷洁之行一芥不以茍取吾庐陵罗师程清江吴节性表然者也清江庐陵接壤其人相与率亲厚清江士大夫仕于朝于余好且故而以亷洁名者节性与吏部郎中张玉莹表然者也亷本于义士君子发诸己施诸事诚由夫义外物不足以动之矣师程节性玉莹三人者虽皆有禄而其家皆萧然不改寒素充充有自得之意故余于此三人恒私心敬慕之也前数年师程以老乞致事去节性玉莹年皆六十上下未当得致事今春玉莹以病乞解职去节性之子为刑部主事得封父母节性又弃职而就其子之封以去此岂有富贵之累于其中者哉节性于师道严重不可犯盖学者望而泯其非僻之心作其恭肃之意尤世之所难得者嗟乎江乡百里之间天清嵗晏二三君子小车徃还盖必有占徳星之聚者而余也以固陋之资加之衰病方縻于宠禄未知何时而遂相从于清虚闲逺之濵共歌咏太平以为迟暮之快也朝之学士大夫相率为诗赠节性谓余序之因以及余所向徃者云
　　送刘叔毖辰州府同知序
　　为天下以安民为切务安民之方在得贤守令而已圣天子临御以来宵衣昃食孜孜焉惟恐天下之民未得其所也眀诏数下简贤举能畀之守令之任又屡勑以抚字安利之道守令之能奉法循理布徳宣化有安民之效者必眀考课而超陞之或从民之志仍其任而増加其禄秩所以待守令之道厚矣然而民犹有未尽得其所者何也岂非由守令不能体圣天子徳意而茍焉自怠甚者或纵其私以厉之而然欤如使今之为守令者皆如吾叔毖民焉有不安者哉叔毖始自萍乡学官陞沅陵令其爱民如子诱掖化诲而庇防百至惟恐其或伤之也三年考其绩最又用荐者陞北京行部员外郎沅陵之民羣告于藩宪冀请于朝以还叔毖弗得又亲诣伏奏于阙下至于今六年沅陵令不知更几人而叔毖自员外郎入纂修于翰林又四年矣沅陵之民犹群趋伏阙下乞还叔毖不置由是朝廷益贤之以为同知辰州府沅陵辰属邑以贰辰州则不独沅陵之民之沐其利泽也叔毖初何以得此于沅陵之民哉吾与叔毖交廿年其为人端厚易直闿疏亷介而表里一致其为政简静不扰有至诚恻怛之意而不为名古称平易近民民必归之叔毖其几之矣使天下之为守令者皆如叔毖民有不安者乎其行也吏部主事陈子鲁谓余冝赠以文岂徒赠叔毖固将以感发乎今之为郡邑者













　　东里续集巻十
　　钦定四库全书
　　东文续集巻十一　　　　明　杨士奇　撰序
　　送王彦鼒序
　　吾邑王铉彦鼒其行安于分其言当于理自登第与余徃还既为御史有职务而朝退或公暇輙过余相与清论为乐盖未甞累日不相觌者去年冬余侍从来北京独彦鼒驰一骑追至江上送余登舟舟度且半犹隠隠见其徘徊江畔其情可知也今以考绩来北京得握手叙契濶过余留信宿輙告别而归吾两人之情固皆所不能已矣夫人生离合率出偶然不能以恒也惟其不可无恒者心之所存身之所行焉耳今天子下明诏宏养民之政申扬激之令在位之臣孰不饬躬修行以钦承徳意况风宪者扬激之所自出哉吾故三复羔羊之诗以为彦鼒南归之赠彦鼒勉哉
　　送蔡运使诗序
　　乡先生山东盐运副使萧鹏举表然清洁之操于人不易许可去年来京师独数称其同官蔡继先之贤其言曰继先维扬人温厚平易常为河南防政亷直持法吏民敬爱之既为运使山东所以发已莅下者一如防政时运使无防政之尊而赀筭会计之繁细又防政之所无也非澄心寡欲达于理者不能以称继先为之一务寛厚恤下不计身之利害其下之人亦竞相劝趋事曰蔡侯仁我我曷可不力以累仁侯以是嵗课之入无或不足亦无有后期者使者过山东观吏之贤否皆称继先为贤曰他运使不及也余闻萧先生言心异之今继先考绩来京师天官第其绩最等于是朝之公论与士君子之所言合也然则继先可为长者可为今之循吏今将复还山东士有为诗送之者继先以萧先生之故过予求为序予安得不为喜谭而乐道之也
　　赠医师邹孟义序
　　自余仕京师十余年有从乡郡来者率喜问士人近况凡余所识者多已物故而今之能卓然立身致名誉余虽有识与否中心爱之称道之不厌也邹孟义家庐陵距吾所居一舎许业于医其先授秘方于岭南隠者有名于时至于今孟义术益大售所治疾无不瘉庐陵西昌之境有竒疾更众医不能瘉者孟义多瘉之如孟义曰此不可治即更众医竟亦无治者然其心急于济人有求之者不以其贵富贱贫及道路逺近虽甚寒暑昏夜輙趋赴既効径去报不报不计也所存心如此余恨未之前识也今年賛善梁君抵书京师告余曰孟义所治医术博矣尤防小儿科且年甚富志甚锐意甚恭将益进其术广其功未已也冝一言使传焉嗟乎余言何足以传孟义世率谓医之施于婴儿尤难徴诸音声容色之间而非可以言语求也非精其理専其业不能成功如孟义既防乎此又方进其术未已将所造诣益深如过邯郸为带下医过洛阳为耳目痹医过咸阳为小儿医无不可者将必有能言如司马子长者为传之使不泯奚假于余哉然余乡人也既爱重之故书此以复梁君以为赠医师邹孟义序
　　送邓宗经永新训导序
　　学校为政之首务也长民者知重乎此典教者知重乎此可以为贤矣吾吉安九邑庐陵附郡城其学常得贤教官然县令丞亲于民者求其能以时一至于学或出一言致劝勉之意何其少也夫不得贤令丞幸有贤教官又上有贤部使贤郡守亷视督劝其学不废也近年会稽吕公佥宪江西慨然独念治化所先行部至郡邑必下车趋学宫谒先师退考视诸生所习深致敦勉之意盖贤部使也而相继守吉者金华朱公山东蔺公皆尽心于学劝率奨励或日一至或再至无三日不至焉者皆贤守也时庐陵职教者浦城陈君士希佐之者吉水周君公明士希持身谨行公明明经敦徳二君协力合志毅然以究职事成后进为己任后又得邓君宗经佐教焉邓君学行有称且益与二君协力合志三君皆贤教官也于是庐陵之学虽不得贤令丞而学者勃然擢髙科登膴仕莫之能御也固诸贤之力哉邓君又负理才郡长贰政有所未通者皆就而问之邓君甞防太学向之同防者今皆跻华陟要邓君之才冝华且要也乃独恬然安其命乐其所有日与其徒讲求圣贤脩已治人之道以此为得此其中之所存者可量哉居无几丁家艰去服阕得佐教永新县学永新亦吉之属邑其令丞吾虽不知而吕朱蔺三公之徳政甞行于彼矣邓君移其効于庐陵者施于彼永新之学将来有不大兴者乎有求余文赠其行者于是乎书
　　赠陈教授归临江诗序
　　临江陈孟浩永乐十六年李骐榜赐同进士出身凡进士发身者其初授官内为六卿之属为御史为行人外佐方岳佐郡宰百里之邑中人以上者为之朞月间率能见设施起声誉下者輙得济其私欲孟浩所存心一不在是初当授职言于吏部愿得教官遂奏授长沙府学教授己而改苏州府学夫教授非有政务之繁簿书期会之丛脞日所亲比者俊秀逢掖之徒所谈说者周公孔子之道脩齐治平之方盖职于化俗而育才也非学之眀志之有守固不乐就此于是孟浩之学与志可知已孟浩所至尽心教事其学者率有成效而耿介之操断断然非公事未甞一涉迹郡守之庭郡自守以下至于耄耋之民皆誉之曰贤吏部考其九载之绩最将奏陞官孟浩再三言老且病愿得致事归不愿得陞也吏部察其诚遂奏遣归孟浩时年六十有五志力彊固精神未衰也昔伏生九十犹彊授经掌故孟浩固不可彊乎其殆审大易进退之几而安老氏止足之分乎于是士友有作图赠其归者给事中康中正以求予言余于孟浩故相好也遂作诗赠之学士君子于孟浩故者亦继作焉
　　赠严士正之桐城知县
　　严氏吾邑文献故家科第仕宦相承三四百年士正承其世业敬身力行选贡士擢佐教江隂县学其学者皆心服之自邑长贰暨其耆耄皆心敬之满九载天官考其绩最当陞翰林侍讲学士曽君鹤龄言士正才行可任理民遂以为桐城知县桐城畿内邑民淳俗厚有朱司农之遗爱在焉士正清操雅度有古循吏之心夫士不得善地其政未易行民不得贤令长其生未易遂于是众不独为士正贺实以为桐城贺士竒忝近侍有年圣天子孳孳体天心以育下民选贤良寄之牧守然今山泽畎亩林居野处幽僻之民岂皆泰焉得所而无嗟叹愁恨之声于下也哉吏之比民者莫切于令若上有爱民之心而得以行所志亦莫速于令令果能致诚以求其情以施惠利民将无不泰焉于下而岂有嗟叹愁恨之声也哉传曰民之所好好之民之所恶恶之盖必若是而后不负圣天子简用之盛心与平素之所学而桐乡之祠将不有继汉人者乎朂哉士正吾两家非一世之好也请书以为之官之赠
　　送杨脩撰诗序
　　仁宗皇帝临御之初下诏求贤山东按察使首举仲举明年征至吏部尚书屡试文章奏授翰林检讨预修永乐洪熈实録陞编脩又修宣徳实録陞脩撰士竒交仲举五十年仲举淳厚而坦夷贞静而直谅非圣贤之书不读非合礼之文不窥言行雍容未尝有过粹然如玉也余尝升其堂拜太安人髙年懿行言有师法退而交其兄伯升惇实恭谦简靖坦易一家之间慈孝友悌温然如春也余交友多矣求其人如仲举固鲜求其家之母子兄弟如杨氏加鲜故余初别仲举也恒思之不置及出而仕同在翰林又各牵职务不能如徃年之散逸而适也仲举今谒告归展先墓武昌少师少保两杨公礼部侍郎两王公以同史馆故赋诗送之余最故当序简首盖予因之有感焉水木本源之心人人同也今之仕者大率三四年五六年逺者十余年皆得省桑梓拜丘墓以伸追逺之情士竒之寡昧叨禄三十有八年讫无寸补徒以宠恩之厚而不能一日少伸其私于别仲举云何为情又念少壮防武昌徃还几十年于时同辈六七人皆志合道契相好相益笃交谊于金石抗志尚于浮云殆不知有人间富贵忧患事若将终身焉者既不能如志相继多出或仕或处今亦多谢世独仲举士竒两人存故余于兹别亦难为情嗟夫山川不改古人之遗迹故在仲举展省之余鼓兰枻絶长江登禹书之大别俯屈骚之江夏南望曹孟徳周公瑾之赤壁东睇苏子瞻之樊山雪堂因旧防兴懐旧交而有存没之异仲举亦岂能忘情也哉动于情形于言嗟叹咏歌必有不容已者明年北上必将倒囊以慰我若夫励之为臣之义而戒滞于私者君子之心何俟于余言
　　送周秉昻甫诗序
　　文江周秉昻甫故吉州总管耐轩先生之六世孙周氏其先诗书阀阅赫奕于宋元而耐轩先生有隂徳于吉之人厚秉昻甫负卓荦之材英迈之气自少壮至老不屈乃独敛而在下有山水以娱有田园以给有诗书以淑其子孙长子忱擢髙科仕于朝二十年有贤誉闻中外众子若孙森森玉立居则尽心于爱敬之养退则悉力于公私之务秉昻甫无所累乎中无所慕乎外日与故人亲戚尊爼歌咏逍遥云林泉石之间有以足乎其私也今年县推长徭役里中而赋率大半输北京秉昻甫矍然念曰此出诸细民而将仰给公家者也沿江涉淮道河济逾七千里之逺且险是岂细故哉且是役也吾于事君上所当然虽老矣其可辞行乎时秉昻甫春秋六十矣即日治装具督饟舟率先而发四阅月达北京悉登于公廪而县之赋皆莫之先也然因秉昻甫亦莫之敢后焉常情足于私者或不知敬于公秉昻甫其可谓忠厚之至也夫乡有一人焉邑有一人焉能敬于公凡事率先而不敢后斯一乡一邑之人起而劝矣而安得人人皆如秉昻甫者哉忱时为秋官员外郎迎就第乡人士之仕于朝而与忱防者皆走贺焉方忱为酒夀其亲秉昻甫既喜其子之贤于官又喜其客之皆贤也挽留相与酬酢倾写懽洽觞未既秉昻甫輙以眀发告忱拜乞留客亦咸谓何遽也曰老者其孰不荣禄养哉顾先人之丘墓系于我奈何违弃之而贪荣逺外乎客知其志不可以强留也取古乐府分题咏以送之士竒与秉昻甫之生同嵗则为引诸巻首
　　送周以穰序
　　周和以穰于余为中表兄弟其为人闿爽温实无外骛之意其家食时有孝友忠信之行闻于人治诗经尝试经义于翰林中选得醴陵县儒学训导歴数载丁家艰去服阕改新乐县学训导通两学三考其学者多臻于成而选乡贡者科未尝乏也以穰今考绩在天官用例当陞翰林阅其所试经义有一言之误乃复得训导新会县学知之者率枉之而以穰不谓枉也方欣欣治行李就道曰吾戚焉望故乡七千里不获一展桑梓今而得便道以称吾之愿欲国家之赐厚矣嗟乎士固有以尺枉而掩其寻直者然良工不以寸朽弃合抱亦取其大而略其细也余尝观以穰所治经其析理通而不窒见诸词直而不浮而援引发明无或弗当盖其兄台州教授以巽得前进士萧执先生之传而以穰私淑焉者也今之选科第官学校其皆有所自如以穰者乎以穰独无不足之意亦其学问之力所至欤邹孟子所云不怨不尤以穰庶其近之哉其别余将之官特次第所以来之故赠之而因以见余意亦将以示未知以穰者云
　　送陈参议赴湖广序
　　中书舎人庐陵陈彛训陞湖广布政司左参议命下荐绅大夫皆为之喜中书掌天子外制近侍之职也凡近侍久于其职者徃徃陞迁出任藩宪及大郡惟两制久未有陞外者盖难于文翰之选而重其去也于今防议之命遂以为中书喜彞训家文献之邦袭诗书之业闿爽通练喜于为义在中书十有八年矣故其陞也亦以为彞训喜湖广江南大藩也接黔蜀介两广据汴吴江淮之濵而包汉湘洞庭之广杂以夷獠之居地大而民众如彞训徃焉賛旬宣于此尽为臣之节端已率下致民隠以毕达导圣泽于旁流使其人讴歌鼓舞于皇眀治平之世吾又将为湖广之人之喜也君子居其位则思尽其职吾于彞训非交防一朝之好故书以赠其行凡与之相好而重离别之情者又为图与诗继于下方
　　送钟子勤之官肇庆知府诗序
　　吾同邑今仕于京者惟余与子勤最久余官翰林子勤除中书舎人居第相近旦暮相聚忧患相恤情好之厚于今二十有五年矣子勤积六考之最今陞肇庆知府士大夫素相徃还者相与庆喜赋诗赠其行而于余处久且厚能无言乎中书近侍之职所典书辞命皆天子训谕四方其任至重也而居是职者徃徃久任不迁二十余年陞迁于外者始再见于子勤其亦难遇也矣今圣明在御方诏百司举守令严连坐之法以责实効而雕弊之民譬诸枯枝悴蘖岂一旦雨露之润所能复也故得一郡一邑而长之以求其民之病者愈危者安自遂于田里而吾无忝于任使者不亦难为矣乎夫非持之以亷存之以仁施之以公如父母之爱子其克有济哉古之号良守令者亦皆尽力乎此勉防子勤而今之守令又有难于古者声渐气习之相逺也会府尊官之临乎上部使过客之交乎前吾之礼有未至而荣辱系之内而子弟臧获之出入外而胥吏徒之觇伺吾防范一有或怠而毁誉至矣非致明与慎其克免此哉勉防子勤他日有来自庾岭之南者吾将洗耳以聆端溪之政子勤勉哉遂书此于羣贤珠玉之首
　　送许鸣鹤南归序
　　吉水泰和接壤如东西家其人居而婚媾相倚出而兄弟相好且其志敦诗书尚行义相契也前二十年余侍讲禁林与胡光大邹仲熙同官又聫第紫垣之南稍暇輙相聚讨论相益过失相规时许鸣鹤用推举从事翰林客光大所皆吉水之良也日共相得又共窃叹何幸衰老复得此于田里之间也后十余年光大没又数年仲熈没独余与鸣鹤在而皆不能忘田里之思今鸣鹤奉赐勑归展丘墓乡闾耆壮聚观歆艳而顾视昔时侪辈或存或亡其存者亦尚有如胡如邹之相与为益者乎朋友失其义久矣鸣鹤不然不以存没有所加损虽其友之后世有不如其意未尝已于言言而不从犹惓惓恳恻未尝终絶之也鸣鹤其厚矣哉世固有为人臣朝防恩而夕懐不足者于眎鸣鹤其厚薄何如鸣鹤为近侍十余年贫如家食时而执守甚固未尝枉已阿附坐是屡忤于人不悔可为直道而行者矣呜呼士安得皆直道者而与之同事君也哉于其行不能已于余情故书以识别
　　送尹哲序
　　泰和尹哲克智为云梦县学教谕九年考绩陞府学教授时教授未有阙当需次于京师而哲久病不任旅次言于天官愿得复为教谕去天官以闻从之除教谕京山县学夫学者重得贤师而仕者所重得善地哲经眀文达重义薄利虽贫介然有守而不混于流俗庶几其贤师乎可以为京山学者贺云梦京山皆湖广相接境其壤地肥沃种植用力寡而获利倍而川泽之产四方莫加焉其民俗敦朴无浇诡之习其学者茍得师振作之可与有成非仕者之善地乎而两为教官于此可以为哲贺吾泰和尹氏自绛有科第于宋今数百年矣其后世复振于诗书之业吾目所接者务厚先生以上海教谕致事哲从祖也复道佐教南雄府学自道同知澂江府哲从父也铎佐教桃源县学哲弟也皆发身经术又可为尹氏贺然吾于是有感焉髫齓时与哲父传道先生读书邑庠有同门之好亦皆有志也而传道溘先朝露十六年不及悉见其家诗书之盛吾见哲如见传道也而与哲间濶久矣今在京师数月仅相过一见又竟去人之情其能遂已乎吾甥康荣速文赠哲故既述其所可贺而遂以及吾所感云
　　送解教谕赴庐陵序
　　吉安属邑九庐陵附郡治之下其山川之清丽人物之秀厚端雅习俗之贵诗书重徳义闻于四方久矣故四方士之逰学者徃徃轻千里而至曰此其今之邹鲁也为政者乐得其地曰其民审于趋向可不劳而治而典教者尤乐得之诚以其化易行其功易成也徃年庐陵之学聘廖敬先先生佐教事已而有他命不果赴继不鄙聘余而亦有他命不果后与廖先生同在禁林毎共忆庐陵俊彦所会欲复一至相与求斯湏丽泽之益如临弱水而望蓬瀛焉朝夫家吉水去庐陵一舎有半其为人温厚端洁本于天性文学得于世家之传既举进士歴事宪台都御史上其能时与朝夫名同上者皆任风纪陟清要朝夫独恳恳乞教学近地以养其母朝廷重孝子之意以为庐陵教谕于是吾徒素愿欲而不得者一旦归于朝夫安得不为之喜哉然今学校所难得者不在于良弟子而在于良师譬诸材木土地所生无处不有焉而匠石不恒有也有良材而不遭匠石徒木而已耳乌能见诸用哉学者所以贵得师也而今之为师如朝夫亦罕遇矣朝夫且行士友为歌诗送之余既喜朝夫得庐陵又喜庐陵学者得师也于是叙诸其简首
　　送金幼孚序
　　翰林侍讲金君幼孜之弟幼孚将还其乡其友饶伯韶求余赠以言世之得一位一爵者贵重其身意气扬扬骄蹇倨慢人不可近其子弟凭藉气势驰骋纵放旁如无人金君朝夕侍天子左右掌内外制承顾问遭防恩遇之厚可谓盛矣而其所自处谦恭逊下退然如虚泊然如无所据无一毫贵重扬扬之意侍讲其贤乎哉亦其学问之至道明而徳立有以臻此乎乃今观幼孚恂恂温温质而不夸敬而有礼敦孝弟之行而几防凭恃驰骋之意无有也于是乎二恵竞爽矣然古之人有终其身为之勉勉不已者学也学以造道而立徳也不务乎此人之道有不能备幼孚尚去此而益务学哉譬之水焉流而不已可以达海譬之木焉升而不已可以干云诚于中力于外学未有不至焉者也且幼孚之先人博学惇徳师于乡闻于时久矣固幼孚所宜图善继而不忘也余与侍讲同官侍讲之弟犹予弟也故以为告
　　送蒋子防诗序
　　子防居吾邑西两舎许家故富赀至子防始脱去一切俗好力学为儒者其为人端厚秀敏重行义其学好古务实得为文有理致分教贑县学九年今复迁汉州徳阳县学夫学校兴举在得贤教官譬之埴焉非得善陶者不能中乎模范而为教官者皆乐得善地冀易行其教有如子防为师躬先率之又得严君平姜诗张魏公父子之乡习俗之良徳阳之学吾知其有成也且纪纲学校者必得贤守令今之令徳阳者吾虽不识而汉州守刘公濳吾友也其学端而徳修盖贤守也则为令于其属容有不贤者乎守令贤而纪纲有出又得贤教官徳阳之学安得无所成乎子防行能赋者作诗送之余为之序
　　送翰林侍讲陈徳遵诗序
　　余与徳遵家居里巷相比幼而学也孤苦相类仕而官也职业相聫于论议趋向亦靡不相契余去乡二十有五年徳遵亦十有余年水木本源之念皆未尝斯湏忽忘也幸遇眀天子推恩官其先世又俾得以展省归顾余之菲薄辱在公卿后不敢先其私而徳遵亲捧命书还登先人之丘垅拜頫荐告以昭宠贶而申其孝思退则会其族姻乡闾以写夫久别契濶之懐何其荣且乐也于是士大夫相与赋诗赠之而委首简于余余因之有感夫族姻乡闾之素厚于吾徒者矣始来而饯之也爱之祝之冀速其达闻其霑一命进一职则居者交庆于家行者乐告于途曰吾邦之华也又闻克慎厥行修厥职则老者兴叹少者兴慕曰吾邦之华也而闻有弗率于道则闵焉以戚而犹几其改之以不忝吾邦也呜呼其忠且厚于吾徒如此吾何以报之哉古之礼君子虽贵且富不可以加于其宗其乡而吾乡前辈尤致谨于斯百年之间耳目所及举其大者一二人元盛时先少傅吟先生以翰林待制朝列大夫归恂恂谦温不改其布衣时而嵗时宴聚闾巷间无贵贱贫富一以序齿而倾写无间洪武中刘槎翁先生以吏部尚书归尤谨谨下乡里于亲戚邻曲虽至贫贱恒相与欢洽虽童丱接之不见有惰容虽蓄一骑未尝以行城郭中君子于族姻乡闾其道无不然也前辈逺矣后生寡昧无闻挟其富贵忘其桑梓之恭敬忽父兄之交防矜傲淟涊其为薄如此夫安知富贵之不可终恃也哉幸吾乡之未见斯人也而吾道路所见盖不少矣毎与徳遵道论及此未尝不共骇异愧汗而何幸徳遵之归以继前辈君子之行以答乡人老长爱厚之意盖君子之行必信于乡人而后可以信于天下徳遵尚以吾言归谂诸来者其毋俾胥沦于薄也
　　送桂修撰致事诗序
　　翰林修撰四明桂君宗儒年六十有四以病诏致其事归夫士之学也固望行于当时被于天下况当朝廷清明贤类彚进之际乃独退藏焉岂士之素心哉而士之贤也上之人亦岂不欲久任之以冀其效惟其既老聪眀之不逮气力之益衰则不得已有致事之命固悯老之仁优贤之义也宗儒以文学发身尝佐治郡其亷简之政安静之化已孚于民既入词林为天子侍从之臣温厚端恪恂恂缙绅之间与人交久而益敬虽贫泰然虽病犹勉强事事可谓善人君子矣乃今防赐归之命敦同僚之好者既荣之又惜夫良友之去也相与形诸咏歌夫君子之有益于世也进则泽夫民退则善其乡宗儒归而导其里闾乡防使为父兄者皆以徳率其子弟为子弟者皆以徳事其父兄蔼然孝弟忠信之风肃然礼义亷耻之节以庶几孔子是亦为政之云者未必无益于世也而优防暇日与故人夀俊小车徃还尊爼谭咏超然自得于物表将不有占徳星之聚于东南海濵之区者哉遂为之序
　　送耕乐翁养防罗先生归庐陵序
　　予尝闻吉水罗养防先生乐善笃行居家以徳义淑其子若孙及其乡人之俊秀县令丞之敬礼髙年厚徳者必首于先生然余家距其所居二百里未尝一获见也其仲子汝敬登第为翰林庶吉士与予朝夕相接汝敬英敏杰特听其言恒依于道观其下笔为文词义然卓出同辈于是益知先生之所以教矣汝敬既得禄迎先生就养京师余始得承顔而接辞焉时先生年且九十须髪雪白而两頬丰腴温乎如玉言论雍容敦厚称古之所谓有徳者洪范所云夀富康寜攸好徳者先生盖兼之矣夫数者之福自其本言之在乎好徳先生所膺若此固其有所本哉世之人其福之不足要其本之不立耳本立而福至此天理自然之应而不足焉者鲜矣近周公明教谕被召来京师周于先生居处最近交好最久又相知最深也间为予言其先世曰皆有厚徳为乡闾所归宋之时有至百四嵗者其后至八九十者盖比比矣至今其所居之处人称为老人里然则罗氏之务本岂一世之积哉不然前后所膺何累累其厚如此乎所谓有徳者必有夀岂天独私于罗氏一门而已也今先生将归乡里教谕命余一言以为赠故序着先生以膺福者盖有其本且俾乡之人观之亦庶几知所自勉焉







　　东里续集巻十一
</div>
    <div class="pagination">
<a href="东里集_page26.html">上一页</a><span>...</span><a href="东里集_page22.html">22</a><a href="东里集_page23.html">23</a><a href="东里集_page24.html">24</a><a href="东里集_page25.html">25</a><a href="东里集_page26.html">26</a><span class="current-page">27</span><a href="东里集_page28.html">28</a><a href="东里集_page29.html">29</a><a href="东里集_page30.html">30</a><a href="东里集_page31.html">31</a><a href="东里集_page32.html">32</a><span>...</span><a href="东里集_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
