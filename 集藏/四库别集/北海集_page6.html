<!DOCTYPE html>
<html>
<head>
    <meta charset="UTF-8">
    <title>北海集 - 第 6 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北海集 - 第 6 页/共 24 页</h1>
    <div class="content">　　赐左朝奉大夫试吏部尚书兼侍讲胡松年乞除一在外宫观不允诏
　　勅松年省所奏乞除一在外宫观事具悉卿以通方之学周物之才歴事三朝越跻八座奉輶轩之使而君命不辱冠从橐之班而时论尽倾方坐执于铨衡且入陪于劝讲实资防虑以济囏虞顾夙夜之宣劳偶隂阳之爽裕俾从优告宜即有瘳毋辞曵履之勤难狥抗章之恳所请宜不允仍给寛假将理故兹诏示想宜知悉赐新除端明殿学士川陜等路宣抚处置等副使王似辞免恩命不允诏
　　勅王似省所奏辞免恩命事具悉朕濡滞东廵尚留警跸勤劳西顾孰共忧虞肆求任重之才就副抚戎之寄惟卿数更边阃士安寛猛之宜久治蜀都人咏中和之政迨兹已试用以不疑朕命甫通羣情应悦忽披忱奏犹执谦辞盖优宠儒臣进班联于秘殿而尽防诸将俾节制于全师非以私卿庶其却敌徃殚乃力庸副朕怀所请宜不允故兹诏示想宜知悉夏热卿比平安好遣书指不多及
　　赐资政殿学士左通奉大夫川陜宣抚使王似乞一宫观差遣不允诏
　　勅王似省所奏乞一宫观差遣事具悉朕遭时不幸徳薄力囏不能固守中原而逺临江表眷惟秦蜀时则本根之地间者托非其人谋之不竞以有富平之役师徒溃畔土壤侵削岐梁之交连嵗受兵惄然西顾为之旰食是用因卿庆阳之效酌彼蜀人爱慕之情俾代宣威果能扞敌方兹委重倚以成功捷书既闻遽求闲退岂朕之不明不足以尽力欤不然卿何欲去之速也矧所资者宿望所贵者壮猷庶防精神之折冲岂以筋力而为礼勉近医药毋复有云所请宜不允故兹诏示想宜知悉夏热卿比安好遣书指不多及
　　赐新除资政殿大学士知温州范宗尹辞免恩命乞依旧宫祠不允诏
　　勅宗尹省所奏辞免资政殿大学士知温州恩命乞依旧宫祠事具悉朕降登承弼稽法祖宗虽上印均劳既中辞于机柄而分符共理犹外寄于藩宣盖将倚重其徳名非以课功于吏事嘉我钧衡之旧即安山海之游载想英风出处独由于公道还观素节比周罔见于私交初不自明久斯可覆是用起之闲馆付以便邦稍陞秘殿之华始正辅班之体乃縁宠命荐列忱辞矧进退大臣朕有不得已者而铺陈徃咎卿何念之深耶虽抱志而未伸岂酬恩之无日体兹深眷毋复多云所请宜不允仍不许再有陈请故兹诏示想宜知悉秋热卿比平安好遣书指不多及
　　赐新除通议大夫守尚书右仆射同中书门下平章事进封髙平郡开国侯范宗尹辞免恩命不允诏
　　勅宗尹省所上劄子奏辞免恩命事具悉自祸结逺夷嵗甚一嵗长驱南牧遂济于江吴越荆湘咸被其酷迨今归冦犹据淮壖肆暴穷凶窥我未巳朕虽痛心疾首尝胆枕戈盖未知其攸济也重念舆图滋削国步愈囏顾瞻中原孰与戮力则凡治军旅制国用抚百姓攘四夷一相之图朕敢轻付虚位逾月实难其人维卿天畀瓌材自负国器由布衣防试之日盖常陈爱君忧国之言方壮年进用之时固旧倚有徳老成之望擢陪大政亦稔具瞻求之在廷无出其右制麻初布欢然一词胡为逡巡犹欲退避卿而不可尚谁可者亟安厥位以副所期所请宜不允故兹诏示想宜知悉
　　赐龙图阁直学士左朝请大夫知湖州汪藻再乞除在外宫观差遣不允诏
　　勅汪藻省所奏再乞除一在外宫观差遣事具悉卿厌直承明出临便郡奉三年之最将讫外庸披再至之辞荐陈中悃愿归印绶祈领宫祠俯惟私室之情虽欲从于闲佚顾在公家之计正深赖于循良繄乃尔臣体予徳意姑少安于所守以终惠于斯民所请宜不允故兹诏示想宜知悉夏热卿比平安好遣书指不多及赐新除兵部侍郎兼权直学士院汪藻辞免恩命乞除一在外宫观差遣不允诏
　　勅汪藻省所奏辞免恩命事具悉卿以隽望通才独当琐闼以英词大笔兼直銮坡从朕于囏阅时最久眷言勤勣姑俾序迁乃因移疾以家居遂欲投闲而逺引载披来请殊拂朕心矧进贰夏官非有甚繁之务而留居翰苑方资尔雅之文其即钦承毋劳逊避所请宜不允故兹诏示想宜知悉
　　赐新除兵部侍郎郑滋辞免恩命不允诏
　　勅郑滋省所奏辞免恩命事具悉朕闵国多虞思人共乂载念贤能之逺敢忘寤寐之求惟卿进歴三朝备更众事南台西省咸见推称絶徼遐方久嗟流落肆颁召节还貮司戎庶收未究之才克助有为之志兹闻新命犹欲就闲虽辞逊之可观岂囏难之所望尚毋谦执其即来朝所请宜不允故兹诏示想宜知悉春寒卿比安好遣书指不多及
　　赐左朝议大夫试尚书吏部侍郎郑滋乞除知州或外宫观不允诏
　　勅郑滋省三省进呈所乞除知州差遣或在外宫观一次事具悉卿蚤以美才发闻庠序出入侍从见谓老成召自逺方歴跻省户允赖清通之目庶防铨序之平曾未朞年方观成绩胡为引疾遽欲外迁宰辅以闻殊非朕意顾政事外修之际惟人材难得之忧姑安厥官毋怀谦退所请宜不允故兹诏示想宜知悉
　　赐起复检校少保光山军节度使知大宗正事士防上表辞免宗祀加恩不允诏
　　勅士防省所上表奏辞免宗祀加恩事具悉朕以王室未宁公族零散夙夜惴惕惟所以惇睦而亲厚之无敢不至也矧合宫均庆恩加庶邦而卿以同姓之贤司宗盟之籍馂胙之福宜在所先增邑广封时乃彛典匪朕私惠毋用深辞所请宜不允故兹诏示想宜知悉夏热卿比安好遣书指不多及
　　赐检校少保光山军节度使司知大宗正事士防乞罢宗正职事除一外任宫观不允诏
　　勅士防省所劄子奏乞罢宗正职事除一外任宫观事具悉卿顷以宗英典兹属籍方敌师之大入率近族以南迁隔濶五年流离万里谅备更于囏险每深念于勤劳幸此小康载加趣召嘉介圭之来觐览需奏之上闻愿解攸司少休闲馆顾忧未忘于多垒则势有重于维城欲彰惇睦之风正赖表仪之旧勉安乃职庸副朕怀所请宜不允故兹诏示想宜知悉
　　赐徽猷阁直学士知鄂州刘洪道辞免特转左太中大夫恩命不允诏
　　勅洪道省所奏辞免恩命事具悉人臣効官初无择事朝廷制爵本以劝功维鄂渚之要冲实荆湖之都防数被兵火鞠为墟榛谋帅维难得卿以徃甫涉朞年之久寖观众敝之修城堞一新军民咸附营屯既列盗贼自奔欲必践于成言乃特加于信赏朕无迁令卿勿固辞所请宜不允故兹诏示想宜知悉春暖卿比平安好遣书指不多及
　　赐资政殿大学士左中大夫提举临安府洞霄宫王绹辞绍兴府恩命乞依旧宫祠终满此任不允诏
　　勅王绹省所劄子奏辞免恩命事具悉朕慎图旧弼分殿大邦资雅望之折冲庶增隆于国势即便安而为政用优宠于耆英纶命既孚师言惟穆遽披需奏备控忱辞顾政府周旋尝处具瞻之地则帅庭静治可收坐镇之功谅不至于勤劳亦何烦于逊避亟祗乃事庸副朕怀所请宜不允故兹诏示想宜知悉秋冷卿比安好遣书指不多及
　　赐资政殿大学士左中大夫知绍兴府王绹乞除依旧外任宫观不允诏
　　勅王绹省所劄子奏乞除依旧外任宫观事具悉朕惟方面之地势有轻重股肱之臣义同休戚眷彼近邦之要属于旧辅之良列辟视其表仪行朝倚为根本方资镇静得缓顾忧乃贡需章愿休闲馆虽雅怀知止自安身退之谋然多士闻风孰共时囏之虑矧神明之尚壮且条教之既孚毋复告劳为予卧治所请宜不允故兹诏示想宜知悉春暖卿比平安好遣书指不多及赐资政殿大学士左中大夫知绍兴府王绹再乞除依旧外任宫观不允诏
　　勅王绹省所再上劄子奏乞除依旧宫观事具悉朕以天时少康边候无警方内修于庶政其力复于丕基虽纪律设张本朝廷而出治然诏条宣布繄郡邑之承流维彼近藩属吾旧徳正有赖同心之助乃继陈引疾之私若耆宿大臣咸欲奉身而去事则疎逺下吏孰肯捐躯而赴功卿犹服勤人敢自逸矧师庭安静初无戎务之繁而郡政寛平已见民心之恱但资坐啸何至贤劳朕意不移卿辞无费所请宜不允故兹诏示想宜知悉春暖卿比平安好遣书指不多及
　　赐新除龙图阁学士依前枢密院都承防章谊辞免恩命不允诏
　　勅章谊省所奏辞免恩命事具悉朕闻古者以礼使臣量才授职礼不备则是待人以犬马才不称则将假人以器名缓急何由而尽心爵禄亦无以励世谨守兹戒朕焉敢私卿学粹而通经识明而知务贰剧曹于兰省承密防于枢庭左右其宜周旋匪懈欲加烦使爰锡徽章顾内阁之联河图为重而学士之选寓直则轻俾超缀于新班用増华于旧任盖将有待尚何可辞所请宜不允故兹诏示想宜知悉
　　赐新除龙图阁直学士章谊再辞免恩命不允诏
　　勅章谊省所奏再辞免恩命事具悉朕以强敌欲和择才充使必得一时之隽继图二国之成顾孰可行独卿称首肆分朌于宠渥以显示于光华茍怀利事君卿固所当戒者而不遑将母朕其何以慰之况延阁之序迁亦从班之常数惟朝廷之爵禄本以劝功体臣下之勤劳可无加礼亟祗成命勿复固辞所请宜不允故兹诏示想宜知悉
　　赐龙图阁学士左中大夫枢密院都承防充大金国军前通问使章谊辞免特赐起发钱一千贯银绢二百疋两恩命不允诏
　　勅章谊省所奏辞免特赐钱一千贯银绢二百疋两恩命事具悉卿蹔逺亲顔出从王事靡见防防之色备闻激切之诚然自歴修途既有赍装之费而还观私室岂无服用之需载轸朕怀是加兹锡初非妄予奚足深辞所请宜不允故兹诏示想宜知悉
　　赐新除工部侍郎李擢辞免恩命不允诏
　　勅李擢省所奏辞免恩命事具悉朕惟为国之务邪正必分用人所先内外孰急肆简论思之旧俾迁侍从之班卿华国有文事君无隐排宿奸于朋党蔽朝之际徳音甚明叅书命于囏难践祚之初典册具在顷辞青琐再易朱幡惟疾恶以如仇故遭谗而屡绌察孤忠之可近乃趣召以来归顾文昌六职之联共禆庶政而起部百工之事姑试长才尚疾其驱毋复坚避所请宜不允故兹诏示想宜知悉
　　赐尚书工部侍郎兼权侍讲李擢乞除僻小一郡或在外宫观不允诏
　　勅李擢省奏乞除一僻小郡或在外宫观差遣事具悉朕求士虽广用人敢轻除目甫行待佥谐而得下周行并进察众好而始安仅有获焉可谓囏矣如卿艺文之富议论之公卓尔不羣髙映一时之望慨然有意每怀当世之忧还寘近严是资禆益方伫燕闲之欵遽辞侍从之劳用实甚难去其可易勉摅素蕴毋惑他虞所请宜不允故兹诏示想宜知悉
　　赐新除徽猷阁直学士依前知徳安府陈规辞免恩命不允诏
　　勅陈规省所奏辞免恩命事具悉朕惟赏当功则人情劝名当实则爵秩重砺世之具无以易此卿秉心忠谊更陟囏危逺守孤城兼提两郡务农脩备屡却重围载省勤劳爰加进宠峻升学士之职俾为文吏之荣顾惟此迁功实并当亟祗成命毋复劳辞所请宜不允故兹诏示想宜知悉春暖卿比安好遣书指不多及
　　赐新除龙图阁直学士折彦质辞免恩命并召赴行在乞除在外宫观不允诏
　　勅彦质省所奏辞免恩命事具悉卿蚤由才谞尝缀近严擅边境之功世髙将阀服诗书之教名在儒科岂伊一眚之为尤乃与逺图而并弃肆还近职趣赴行朝尽涤前辜将观后効缅惟忠谊宜自激昻忽披来谂之诚殊失所期之素矧湖湘谋帅已继锡于赞书则江海就闲可辄安于祠馆徃祗朕命毋费乃辞所请宜不允故兹诏示想宜知悉
　　赐资政殿学士左中大夫谢克家辞免提举万寿观兼侍读恩命不允诏
　　勅克家省所劄子奏乞除一宫观差遣事具悉朕以忧勤之暇纵观诗书执礼之言顾惟闲燕所亲必有直谅多闻之士肆求鸿博以副详延卿道学精深性资端粹尝入陪于大政方移守于近藩属此来朝载嘉敷奏与其外更符竹徒劳剧郡之烦曷若留寘经帷式欵话言之益弗縻吏职俾食真祠韦平之辅汉朝本由经术禇马之逢唐主盖以耆儒卿实兼之人谁议者亟祗成命毋饰谦辞所请宜不允故兹诏示想宜知悉




　　钦定四库全书
　　北海集巻十一　　　　　宋　綦崇礼　撰诏
　　赐新除礼部尚书谢克家辞免恩命不允诏
　　勅克家省所奏辞免礼部尚书恩命事具悉士大夫平居积学厉志穷古今治乱之源岂徒疲精思于陈言之末哉盖将以有为也今中原沦没国步阽危政资其人相与戮力如卿道徳纯备见闻殚洽谋谟议论维时所需以疾去朝滞于逺郡肆从收召还长春官庶防谘询可闻至防夫干戈之际固俎豆之未遑然揖逊之间亦征诛之所寓徃祗乃职毋事劳辞所请宜不允故兹诏示想宜知悉
　　赐资政殿学士左中大夫提举万寿观兼侍读谢克家辞免新除男伋工部郎官恩命不允诏
　　勅克家省所劄子奏辞免新除男伋工部郎官恩命事具悉朕以伋学蚤传家允为令器仕能举职尝摄名郎乃由司属之联俾正列星之位是惟才选宜以序升甫嘉济美之贤遽览辞荣之请念前载教忠之谊固将勉其事君稽昔人举善之公犹靡嫌于称子矧卿久离政地方领闲官而伋特出朕知匪由卿故初无他议何用谦辞所请宜不允故兹诏示想宜知悉
　　赐检校少保定国军节度使川陜宣抚副使呉玠辞免新除少保恩命不允诏
　　勅呉玠省所奏辞免恩命事具悉卿勇畧无前威名有素挐兵百战每闻三捷之功扞冦四川独倚一军之重隐如敌国贤甚长城自建将旄载更嵗籥四举旌劳之典爰颁进律之恩增贲元戎陞华亚保是姑从于常数方继册于茂勲其即钦承毋多辞逊所请宜不允故兹诏示想宜知悉夏热卿比平安好遣书指不多及赐检校少保镇西军节度使泾原秦凤路经畧安抚使马步军都总管兼知秦州军州事兼管内劝农使充陜西诸路都统制兼宣抚处置使司都统制兼利州路阶成凤州制置使节置使龙州呉玠乞罢都统制职事别差官主管不允诏
　　勅呉玠省所奏乞罢都统制职事别差官主管事具悉卿以颇牧之才关张之勇尽防诸将独殿一方鏖兵苦战则大敌为殱据险守坚则严师莫犯功存巴汉威动羌夷克寛西顾之忧实赖外攘之力方朌廷号增重军容兼隆制使之名进假孤卿之秩忽披亟奏祈解兵权顾戎事之未宁正边防之当备卿而辞疾谁与赴功其勉务于协心以无忘于体国所请宜不允故兹诏示想宜知悉春寒卿比平安遣书指不多及
　　赐徽猷阁直学士左中大夫提举江州太平观洪拟辞免特转太中大夫恩命不允诏
　　勅洪拟省所奏辞免进书转官恩命事具悉朕惟铨选久敝格律寖隳盖多随事以建明宁免临文而抵牾乃并包于新旧俾裒缀于科条惟讨绎之加详肆编摩之亟就可縁在外辄废前劳信赏已行谦辞毋固所请宜不允故兹诏示想宜知悉春寒卿比平安遣书指不多及
　　赐新除徽猷阁直学士提举江州太平观洪拟辞免恩命不允诏
　　勅洪拟省所奏辞免恩命事具悉卿仕阅四朝位登八座外歴专城之寄中更持橐之劳迨此请闲可无加宠寓西清之禁直仍列从班贲学士之荣名式彰儒效俾从优佚曾靡疪瑕第深体于恩私亦奚烦于逊避所请宜不允故兹诏示想宜知悉冬寒卿比安好遣书指不多及
　　赐试礼部尚书洪拟辞免转官并减磨勘不允诏
　　勅洪拟省所奏辞免恩命事具悉日者瓯粤有征王师大举海浮陆进分自永嘉凡老弱之在行悉留居以俟给卿方守是郡主其资饷仓卒趣办不加色辞使战士无内顾之怀而齐民免侵渔之扰凯旋军罢厥绩茂焉惟责实在卿则功将孰赏母辞命渥式劝庶邦所请宜不允故兹诏示想宜知悉
　　赐新除礼部尚书洪拟辞免恩命不允诏
　　勅洪拟省所奏辞兔恩命事具悉卿中违省户出剖郡符允资共理之良已报朞年之政顾瞻班列思见老成虽殿彼一邦方安良翰而典兹三礼宜属耆儒趣还常伯之联俾正秩宗之任当军旅而陈俎豆之事固曰未遑披荆棘而立本朝之仪乃其所急勉推旧学来副详延成命不移谦辞奚取所请宜不允故兹诏示想宜知悉冬寒卿比安好遣书指不多及
　　赐新除吏部尚书兼翰林学士沈与求辞免恩命乞除一在外宫观不允诏
　　勅与求省所奏辞免恩命乞除一在外宫观事具悉卿歴更言路进长宪台糺弹不避于贵权建明有补于当世贤劳滋久宜在褒陞顾自元丰而来御史中执法盖以天官常伯北门学士为美迁惟卿材识疏通辞章赡蔚政事文学之选见谓兼长并命两官以为优宠退间之请非朕所望徃体眷意勿复牢辞所请宜不允故兹诏示想宜知悉
　　赐新除龙图阁学士充荆湖南路安抚使兼知潭州沈与求辞免恩命乞一在外宫观不允诏
　　勅与求省所奏并辞免恩命乞一在外宫观事具悉朕以湖湘之南寇攘频扰兵革之后儆备未休爰咨近臣徃镇方面维卿歴居台省每陈忧国之言久侍轩墀与识爱民之意察其可用何所不宜虽铨衡得人无若山涛之比然诗书取帅谁居却縠之先肆分藩阃之雄并宠河图之峻顾中外迭任乃国朝之旧章而险夷一心亦臣子之常分胡为有请自托不能惟付予之甚囏岂忱诚之弗亮尚其深体毋复多云所请宜不允故兹诏示想宜知悉
　　赐吏部尚书兼权翰林学士沈与求辞免兼侍读恩命不允诏
　　勅与求省所奏辞免兼侍读恩命事具悉朕思乂时囏若稽古典维始终念学舍斯道则安从顾直谅多闻需其人而自近卿顷司风宪有骾谔之言今执铨衡得公方之誉代予述作溢于文辞盖学贯穿而不穷故才纵横而皆可进兼劝读亦便咨询勉迪我于大猷姑畧卿之小节亟只成命毋事谦辞所请宜不允故兹诏示想宜知悉
　　赐新除翰林学士知制诰徐俯辞免恩命不允诏
　　勅徐俯省所奏辞免恩命事具悉学士之职非独以文翰待命禁林而深谋密议或预叅决号称内相尚矣我祖宗优礼词臣退朝燕闲犹多召见从容顾问克广聪明而数十年来官因人废书诏之外无所预闻分厘院务殆与外司等耳朕甚惜之卿以豪杰之才老成之望比跻谏省数对于中嘉其告猷宜在兹选庶防兴复之功兼赖腹心之助且使故事因卿而存岂特号令文章需其用哉益体眷知毋烦谦避所请宜不允故兹诏示想宜知悉
　　赐端明殿学士左中大夫新除提举临安府洞霄宫徐俯辞免依旧职名不允诏
　　勅徐俯省所奏劄子辞免依旧职名事具悉朕惟功名之士乐朝廷髙尚之人轻轩冕用之弗及则琬琰有煨尘之叹去而不顾则山林无廊庙之殊盖出处之累靡留于心故荣顇之情莫见于色卿之遇合朕所简知有不得于重轻之间遂自决于进退之际身已江湖之逺名奚禁殿之嫌徃体眷怀毋烦谦逊所请宜不允故兹诏示想宜知悉夏热卿比平安好遣书指不多及赐新除签书枢密院事徐俯辞免恩命不允诏
　　勅徐俯省所劄子奏辞免恩命事具悉朕焦劳愿治物色求贤庶由多难以兴邦思得非常之奇士顷召卿于闲逺初未觌于仪形擢在七人居才五月正言慷慨尽拾遗补过之忠燕见从容多画防含奇之助察其可用宁复计资视草奚为姑假途于銮禁运筹有赖俾列位于枢庭曾无累日之淹式表一时之遇期大摅于素蕴以共济于康功谦逊之辞卿其毋执所请宜不允故兹诏示想宜知悉
　　赐新除叅知政事席益辞免恩命不允诏
　　勅席益省所劄子奏辞免恩命事具悉朕以神州犹梗天步未夷并力合谋方圣哲共劳于驰骛兴衰拨乱岂眇冲独济于囏难肆求真才同翊大政顷得卿于逺外已属意于今兹遭谤去朝谪官经嵗迨还侍从弥见周旋进列六卿既稔隆于物望入陪四辅宜叅执于事枢览君臣遇合之言察心体相同之谊卿其尽道朕则知人尚恢复古之图毋徇好谦之节所请宜不允故兹诏示想宜知悉
　　赐新除工部尚书席益辞免恩命不允诏
　　勅席益省所奏辞免恩命事具悉卿世有令名蚤跻华贯歴代言于两禁更共理者五州身数器而有余才兼人而不匮顷被赐环之命载联持橐之荣执铨衡而奸欺之迹靡容奉劝讲而补益之言屡至审堪还用宁惮亟迁维时六卿实亚二府有以徳举不由序升姑进掌于冬官尚委成于选事并图乃绩岂曰朕私其即钦承毋劳逊避所请宜不允故兹诏示想宜知悉
　　赐新除吏部侍郎席益辞免恩命不允诏
　　勅席益省所奏辞免恩命事具悉自南渡以来典籍散亡而铨选之法敝有司随事建明以补苴罅漏而条目亦已粗举任职者不知省无所操执以杜吏奸乃徒沽誉一时务先人情而忽防检故法益玩奸益生士皆趋利目前有茍得之风而将来者殆不可继其敝为甚维卿学知大体智周小物见于已试旧矣肆命卿典兹左选庶防惩乎前而善其后使吏无容奸而士不失职所优为耳夫尚何辞所请宜不允故兹诏示想宜知悉赐新除宁武军节度使开府仪同三司刘光世辞免恩命不允断来章诏
　　勅光世省所劄子奏辞免恩命事具悉人君之御下欲劝于用赏人臣之事上常悦于见知卿世有威名久宣忠力执干戈而入卫实维虎臣冒矢石以先登允称鹰武既兹献馘因俾防勲六纛先驱换戎旃之名镇三槐在着视衮职之盛仪粗答元功少猒众望胡为谦挹乃尔逡巡顾属任之方隆且敌师之犹偪其体囏难之托勿循逊避之常所请宜不允縁大敌在近浙西阙人措置难依常制辞免仍断来章故兹诏示想宜知悉赐起复检校太傅宁武宁国军节度使开府仪同三司充江南东路宣抚使刘光世辞免特赐银一千两恩命不允诏
　　勅光世省所奏辞免特赐银一千两恩命事具悉卿以将相大臣寄国重任衔哀怙恃再更大忧虽丧事尽力无所憾者顾礼遇之厚隐防之深体貌既隆情文当称则常赙之外朕独不能少致其私乎为费防多何辞之有所请宜不允故兹诏示想宜知悉夏热卿比平安好遣书指不多及
　　赐新除起复检校太傅宁武宁国军节度使开府仪同三司充江南东路宣抚使刘光世辞免恩命不允诏
　　勅光世省所奏辞免起复恩命事具悉卿甫易师屯继丁家难顾衔哀茹痛永怀怙恃之忧而御侮折冲方任安危之寄以邦家之大计夺苫块之至情义有所先事非获己谓能体悉姑徇权宜乃控孝诚愿从丧制虽孺子之慕正切于思亲然大臣之心可忘于虑国勉从变礼毋复牢辞所请宜不允仍依已降指挥日下供职不许再有陈请故兹诏示想宜知悉夏热卿比安好遣书指不多及
　　赐新除检校太傅依前起复宁武宁国军节度使开府仪同三司充江南东路宣抚使刘光世辞免恩命不允诏
　　勅光世省所劄子奏辞免恩命事具悉朕以将阃之臣勤劳既久帝傅之位品秩为尊假之此名时惟其称卿望髙阀阅勲载旂常兼两镇之旌旄视三司之仪物显荣已盛倚注方深属烦江右之行欲示军中之宠肆出扬廷之命用陞絶席之班国典有常师言维穆毋多逊避其即钦承所请宜不允故兹诏示想宜知悉
　　赐太尉奉国军节度使御营副使刘光世乞一便郡差遣或守本官致仕不允诏
　　勅光世省所奏乞一便郡差遣或守本官致仕事具悉朕遭时囏运注意将臣欲图兴衰拨乱之功实借御侮折冲之任卿忠诚许国勲烈传家久宣军旅之劳屡载旂常之绩比出屯于江次实横制于敌人频袭归师多俘丑类威名既震他盗悉平爰需吉甫之来归以仗汾阳之再造乃愿分于符竹且欲治于菟裘顾国步之若斯岂谋身之当尔遽披来请良拂朕心所请宜不允故兹诏示想宜知悉夏热卿比安好遣书指不多及赐刘光世再辞免起复恩命并乞回纳赙赠及特赐银绢并不允诏
　　勅光世省所奏再辞免起复并乞回纳赙赠及特赐绢银等事具悉朕惟将相大臣股肱同体家虽遭变时亦多虞念创钜痛深方斩焉而在疚然主忧臣辱岂恝尔而忘怀毋恤小嫌勉从大谊亟祗成命期雪深讐若赙典之稍加示眷私之特异曾无多费何用牢辞所请宜不允故兹诏示想宜知悉夏热卿比安好遣书指不多及







　　钦定四库全书
　　北海集巻十二　　　　　宋　綦崇礼　撰诏
　　赐刘光世再辞免恩命不允诏
</div>
    <div class="pagination">
<a href="北海集_page5.html">上一页</a><a href="北海集.html">1</a><a href="北海集_page2.html">2</a><a href="北海集_page3.html">3</a><a href="北海集_page4.html">4</a><a href="北海集_page5.html">5</a><span class="current-page">6</span><a href="北海集_page7.html">7</a><a href="北海集_page8.html">8</a><a href="北海集_page9.html">9</a><a href="北海集_page10.html">10</a><a href="北海集_page11.html">11</a><span>...</span><a href="北海集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
