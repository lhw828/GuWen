<!DOCTYPE html>
<html>
<head>
    <meta charset="UTF-8">
    <title>圭塘小稿 - 第 17 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圭塘小稿 - 第 17 页/共 18 页</h1>
    <div class="content">
　　吾闻林虑西兹惟羣山会一舍入髙寒百里见空翠雄踞魏韩境特立宇宙内雪浪惊起陆天花乱萦带排云列竒峯极目认涯际出泉如江河岩壑困横溃转曲路疑尽喧豗地将沸干崖与秋髙一径穿云细仙凡几尘隔跬步万景萃攀縁攻折屐驰骋谢揽辔水帘真雄伟清响落天外渊客泣淋漓天孙织纎丽空明几百丈振古卷不易清氷瑶草乱白日洞天閟自非骨有仙未许践福地盘石几席陈鲁酒殽簌配道士山中宜宰相山中贵泉石听吾言吾言谅非戏

　　题墨灶寺方丈东壁

　　四围岚气湿人衣五马行秋弭节时莫遣鸣筝响空翠恐教猿鹤怪归迟

　　次云山上人韵

　　云埋墨灶久无烟散作晴岚簇马前白石清泉有今日红尘乌帽笑当年

　　出山次衣字韵

　　黄叶纷纷落满衣山僧扶袖下山时莫嫌欵段非良足老子行山正要迟

　　墨灶寺追和缑山先生韵

　　丹霞圆锁翠潭潭仰面青天镜出函解组已能辞好爵判山还欲署新衔冷传霜信风生谷清透云根月满岩却忆瓈江旧林壑几多烟雾护松杉

　　■〈山共〉峪山寳岩寺【二首】

　　择胜何年着梵宫日穷犹未尽重重翠红照耀三千界屏障周围十二峯雪涧清泉响寒玉云岩乔木卷苍龙尚怜不尽登临兴天际危亭见五松
　　烟岚融翠湿蒙蒙石路萦纡细入空明月百壶松影下清风一榻水声中圣灯不为吾侪现俗乐谁令释子通两宿岂能穷胜事山门愁见马头东

　　■〈山共〉峪寄可行弟

　　千岩万壑郁苍苍叶正殷红菊正黄莫讶荒游倦回辔要因髙处过重阳

　　静师觱篥歌

　　霜清万籁千颙収老月轧露寒波流山僧具眼识埜逸醉挟楚竹来鸣秋一声透空石盘裂刚风不动云夷犹惊猿无地避急响木叶欲脱林鸦愁激扬初似士引角娇滑忽如莺啭喉千声百声若缕贯氷蚕绎绎独茧抽传来定从龟年辈逸调当是云师俦昌黎不用笑髙唱形骸散浪为浮鸥是时轩墀月正午诸僧举白纷献酬归眠正有出尘想竹色已晓风飕飕

　　■〈山共〉峪用象庵韵

　　穿云骄马路三日往复还层峰皆离竒一一青云边悬泉走白虹遥岑生紫烟肺腑巧遮掩冈峦随折旋我有扶老笻不让归湖船三日得其凡纵念穷其巅便将巢云松终岁清玉莲谁能共幽讨未用讥流连

　　九日登鳯宁山

　　亭亭鳯宁山形势若飞动胡为不飞去仙真此抟控灵迹既不閟烟霞遂増重城居见其图清赏时入梦今朝事幽寻霜风肃飞鞚适与佳节会更与佳人共危亭构两翼飞云连画栋翠柏泻秋声红树列清供遐观千里近长歌百杯送洹流嗽其根俯瞰清可弄陟降自忘疲酬酢益豪纵牛山何用悲兹方待鸣鳯

　　过南齐观丈八石佛僧云得之田中耕者始见其顶随发随出因作浮屠居之

　　教已由天降人犹入地求生民困狂走沧海遂横流塔影千年月松声万壑秋考碑当绍圣文物正崇修

　　游善应次元裕之韵【五首】

　　兎丝休羡倚蓬麻鳯鸟还来访竹花昨夜山翁宿何地水云深处玉皇家
　　溪山好策一枝藤学得襟怀淡似僧旧习扫除犹未尽留诗聊用记吾曽
　　几处青旗暎小桥村醪时用慰无聊我来本是逃名姓莫为题诗更自标
　　猿鹤烟霞日渐亲黄扉人已作山人只应堂下潺潺水洗尽东华旧染尘
　　琳宫夜静觉寒生霜碧澄澄浸月明满耳惊涛不成寐四山云树更秋声

　　善应泛舟【二首】

　　霜水清深处烟岚紫翠间清风时信棹落日正宜山空阔凝丝竹潺湲响佩环道人盘石畔崇酒待予还
　　郡西风物皆吾土十二年间到两回不是觥船有今日溪山浑似未曽来

　　圭塘小藁别集卷下

　　●钦定四库全书

　　圭塘小藁续集

　　（元）许有壬 撰

　　○墓志

　　先太夫人归祔志

　　太夫人姓髙氏世家彰徳祖讳穆兰监卫辉路考讳荣承事郎万宁县尹太夫人幼淑懿祖妣王夫人爱过其女择配极慎乃归先尚书公家故饶田畜而我素贫安若习焉事姑宋夫人以孝闻周睦姻党举无间言先公为小官间闗世途实多内助同官家芬华相矜独罄簮珥延师买书甞曰吾教子苟成当富彼百倍人但励志安贫渎货其效应后自见也先公好客究力营给有佳饮食必蓄以待平生不私一钱闻亲识有私藏者谓子女曰财出夫子私将焉用此态世多我不能为汝曹当戒也子女虽爱教不姑息故女克敬戒子不至辱其先者慈训有素焉长子有恒治生于外太夫人总于内先公居家手不释书迄终身无纎累一妹适集贤直学士狄文忠南北间闗语及辄流涕因为有恒娶其女尤好施予逺近姻族或养于家或资以生里巷病窭犹拯焚溺故旧有丧饮食为废后有闻率不敢告见人忧患汲汲督诸子营救臧获小过必揜衣履琐屑每躬为之诸子止之曰彼亦人也吾以此消日尔其仁厚慈恕葢出诚性至于女工精敏又诸族所希见有壬为两台御史封恭人汤阴县君左司员外郎进髙阳郡君两淮转运使加髙阳郡太夫人至顺二年五月廿六日弃代于扬州寿六十有七呜呼天乎乃至是乎有壬始官南北虽不在侧而改官加封报不间岁尊慈殊慰以为酬昔言矣承乏詹事中议左司员外郎右司郎中又移左司皆在侧也侍先公终正寝襄事居鄂服除有恒忽去世季有孚入会试而有壬迫赴淮漕叔有仪弃经筵捡讨独任家事尊意悬百口累不肯出有孚登第归居家待次乃甚喜有出意即迎至扬有仪从焉有壬召参议中书省事具舟将北太夫人钟爱幼女择归有日臧获病者十人乃语有壬曰汝妹事吾寤寐在念北则迂矣且病者留之谁托挈之舟隘暑蒸此幸屋大宜夏有仪又善事我汝当扈从上京京师屋艰得汝先往求之别不两月妹事毕病者复计我至京扈从适归事当两济况使来三月不亟行恐叵测时徃还诸公亦旦夕从使者■〈目舌〉■〈目舌〉相勉谓堂上起居康胜处事明当而有壬冒荣不孝遂轻信焉去才四十五日而讣音逹上京矣呜呼天乎果至是乎昔南台同官言亲年逾七十无兼丁溺官荣违奉养者可禁指其邻有仕江西父病念其子而殒者有壬时同署焉孰谓一旦身当之邪呼天不闻呼地不知知是而惩而卒罹之岂非冒荣之过遘此大罚乎棺椁衣衾虽有仪能尽美而有壬为子病不得甞药终不得视举尚名为人邪古人谓勿之有悔如有壬之悔非死不能已也有壬及事祖妣夫人获奉考终后廿年父兄继失荼毒虽极而夙夜堂上身心有属今仰而望之无一人在上矣追念配徳实四十五年生五子二女有恒大理军民总管府知事绳绳天长女适编修宫赵彝将同入京先廿五日卒病其基此乎幼安贞将归人者后廿四日卒天祸我家何其酷也孙男二寳山燕山女四明年五月十六日祔安阳武官原先公之墓初太夫人妣武氏若外祖考讳清外祖妣石氏皆老吾家万宁公无子没海南求其柩归俱塟江夏治命当反乡里谨奉而襄事焉敢述先徳且声不孝之罪传为子孙戒焉呜呼痛哉天地有穷而此恨无穷也

　　亡兄大理知事公志

　　公讳有恒字可久彰徳汤阴人曽祖讳信祖讳毅赠亚中大夫彰徳路总管轻车都尉髙阳郡侯祖妣宋氏髙阳郡夫人考讳熈载从事郎会福院照磨兼管勾承发架阁库赠嘉议大夫礼部尚书上轻车都尉髙阳郡侯妣髙氏封髙阳郡太夫人先公为贫仕禄入甚微亷淡乐道不知治生公幼从至鄂种学缉文通蒙古书未冠即奋励任家事称贷废居备水陆艰苦当途荐茂材除大宁路学正擢大理路军民总管府知事驿符偕勑至公谓逺出不能为荣不若治生以为养也由是不复留意于声名矣先公之丧哀毁踰礼去大祥二日卒于鄂天厯己巳二月二日也疾革曰我才四十五数何短邪事母再一二十年不为多也今不得事母矣呜呼痛哉先公年甫强仕即得公力遂断家事毎当赴调公辄代行山川﨑岖旅食萧索不知也佐湖广省理幕再至鄂公习风土便薪米因葺居焉有壬应举歴官奔走无宁岁仰事之重非公不能出也先茔襄事侍太夫人居鄂囷庾之积鲑菜之微莫不有备己巳庚午之荒一门老幼赖以无馁公气和而中刚斟酌世故曲折详尽俭于自奉而丰于亲朋早夜克勤内外秩秩娶李氏先卒一女小茶静慧絶异继狄氏集贤直学士文忠女无子先公尝令养弟有仪子寳山公既卒太夫人遂命后之初有壬登第季有孚方学公曰汝能继兄当作双桂堂有孚果登至顺庚午上第有壬为两淮转运使遂叅议中书省事加恩二代皆公之愿惜不及见也我彰徳公自颍来相积善未享先公太夫人承以硕徳乃五子二女公其长也在亲左右之日校有壬为多古人生愿为兄之意葢有契焉顾奔走四方废温凊定省万锺千驷果何有哉公之遂此天厚之也然以孝友天至而不终子职使太夫人髙年反服又若天之甚薄者天可问乎使公寿考则一门老幼可坐而无虑吾兄弟放浪四方可无内顾之忧而公之所以成就者可胜言哉公为子而能子齐家而家齐视食焉怠人之事者有间矣人之生世不独官可行志也天降酷罚太夫人奄逝以至顺三年五月十六日祔安阳武官原先茔公从焉惧其善之泯也忍痛辍泣而志之葢至哀不复文也

　　亡室髙阳郡夫人赵氏志

　　亡妻赵氏讳定永平乐亭人其先在金累世擢科号进士赵家曰充者登大定廿五年第终卢龙县尹子震至宁间及第蔚州军判军判之孙兼善倜傥不覊日本之役诸兄为省僚慨然从行大风舟败冒白刃捄兄出掾宪司行省与长官龃龉辄弃去为景州教授而卒尝曰吾力学为校职使人称先生是不坠先业志愿毕矣介直嗜酒嫉佞若仇故所遇不合娶戴氏生夫人端静柔懿举族异之甞有象过门乡邻空屋蔽垣诸女郎僵走邀看夫人才十三竟不一出时大家以诗礼名者闻之为其子求昏先生曰吾与世偃蹇栖栖独三女而此女最贤且术者言当郡国封若世虽大若子未可知也其家恚而谢之有壬未昏走四方辟山北宪使庸斋刘公有人伦鉴与先生厚一日招饮贺曰府尊屡书为君择昏君之昏未易择也今真得矣母慊不告此实府尊意不可失而此昏尤不可失也先生亦欣然曰吾得壻矣况庸斋媒世无有也好言遂合皇庆癸丑五月乃归于我毎以未见舅姑为恨南台觐省有日而督召复北夫人至垂泣真意有不可揜者先公太夫人入京始得行妇礼女工复尽巧致太夫人称善事焉平居服澣补敝一缣不自用时有赐给悉留以献先公之丧夫人力疾莅事送厝所十里不车几毙焉岁时祭祀寝食必废主馈未甞以涓粒私其子视予妹如兄弟奁珥有需倾委不靳与娣姒居无间言入吾耳始封恭人当进县君皆以让吾祖妣宋夫人夫人素多疾天厯二年九月十七日卒于鄂年三十有四太夫人如失爱女有壬为服齐衰期焉初先公既弃诸孤幼妹未有家夫人誓言当尽簮珥奉之以养姑志以恤其无父勿使人谓兄不如父也呜呼斯言丁宁犹在吾耳也夫人孝慈敬勤宜享福祉而寿乃止此邪归凡十七年未尝逺相离惟应举来江南涉十月为最久相从歴九官山川跋踄贫乏辛苦毎同焉官任虽剧俸薄食众夫人衣饰每不给未尝少动于心予为转运使禄入稍优而夫人不及见矣夫人生失五子一女卒后又失一子予年将半百忧患纒绕夫人有以知我之心为何如哉一子燕山能读书矣女顺茶姆谨视之继夫人赵氏子之如己子夫人可无憾矣至顺二年六月追封髙阳郡夫人明年月日塟安阳武官原从先茔礼也为之志曰
　　惟性于贞胡啬以龄兮惟孝于姑乃贻以荼兮其仪可母子弗覩兮拮据成室不同适兮佳城埋玉梦则髣髴兮目存耳言终不可谖兮

　　亡妹赵宜人志

　　泰定丁卯二月先公尚书府君讳熈载捐馆京师既祔先茔太夫人髙氏视诸孤居鄂是岁十二月妹宜人讳巽贞从其良人翰林国史院编修官赵彝自洪州来吊彝官京师宜人疾作不能亟归有壬为转运使扬州太夫人笃于爱母子不能离且以有壬室未有继年髙目力不洞妍媸宜人亦谓我溷兄久愿择嫂以报至顺辛未遂俱至扬俄得卜赵门赵居金陵侍太夫人得毕其愿焉未几遘疾五月一日卒于扬州年三十有六有壬暨弟有仪辍哀治事棺椁之美衣衾之备倾城府官吏士民哀送仪卫之盛太夫人见之割不可忍之爱而亦为之稍释焉惟许氏为颍着姓大父彰徳府君讳毅始徙汤阴淳徳起家先公仁孝太夫人懿徳克生贤女而我祖妣髙阳郡夫人宋氏柔静淳淑贞节着闻宜人及事之起卧与俱故性行尤相类幼不游戏未笄尊穉衣履皆出其手先公太夫人在抚州更疾独宜人与弟有孚侍劳苦备至迄平复始解带既归赵太夫人如失左右手事姑安阳郡太君得欢心其客我也念违养不释口质簮珥为赀以寄寒暑履物不絶待介妇有礼视前室子诜诜自幼及冠人不知为异出赵族大口众老臧获尤难御称无异辞先公以宜人质美辑女教书授之宜人为妇为妻为母举无悖也彝官七品得封宜人今名日起官日大宜人宜均其荣而一旦先逝天之忍乃若是耶一子绵绵实生我家得竒疾太夫人屏絶家事尽瘁保育幸愈而健有壬罪大恶稔太夫人暨幼妹相继倾逝逾月彝至哭曰相我者世不复可得矣太夫人常子我我制虽缌也同舟至九江以神主暨二子去呜呼痛哉命果至是邪抑医药之误邪将金陵之行触新暑疲起居以致疾邪兄不能尽友爱而乃以私祸吾妹邪穷天地亘古今之恨萃于一身矣明年某月之某日塟安阳原从其先茔彝请志之呜呼予尚忍志予妹也夫沈痛陨絶书其槩而刻之

　　拟毁璧

　　女弟讳安贞生戊申十二月廿九日幼多疾太夫人髙氏疲心殚力调护有成为人寡言咲坐终日不见喜愠食饮美恶早晏自幼不经口先尚书公训以女教警悟强记遂通其说又能楷书组绣裳衣各致其美见诸嫂理家即善握筭父兄禄入悉付之出内无毫发失慈训日益性习俱至故女徳近备焉生最晚太夫人尤笃爱至顺辛未春在扬州卜择始谐柔日将届而赵氏姊卒太夫人复遽见弃妹素孝敬值此荐凶哭出辄殒时又大疫遂成疾十日而卒六月二十日也明年五月十六日塟安阳武官原先茔昔黄太史为女弟赋毁璧因抒其意以极吾哀以志其墓焉
　　玉在石兮多瑕得维瑜兮成复嘉可聘享兮礼天弗一试兮胡毁旃济济美兮世艰女懿兮亦然抚育兮既坚姆传兮既贤归之易兮才违择之过兮后时嗟嗟父母兮终始难之厥施不爽兮谁复败而孝敬有素兮母姊长辞时虽不疲兮亦将自摧侍媵在室兮奁仪夙备留之益伤兮弃复无地江之水兮东流淮之山兮幽幽旅鴈嗷嗷兮穷猿啾啾汝来何愉兮汝去何尤洹之水兮先茔相之土兮先里汝竁有位兮父母孔迩不妇于人兮终女于家是亦汝志兮我徒尔嗟琼芝月露兮与汝俱洁汝兄泪尽兮哭汝以血

　　○歌行

　　瑞莲歌【并序】

　　圭塘落成之明年岁次己丑七月既望吾兄中丞公与客小集塘西南双洲前产瑞莲骈花亭亭异蔕同跗殆阴阳和气锺为祯祥天以慰老臣锡眉寿而昌子孙也惟公髙科起家致位丞弼赞化机培善类三十年矣谢事来归田不足供伏腊而林塘栽植竭力资之葢欲静观四时生意之妙与造物者逰而积善余庆吉事有祥嘉瑞之见理亦宜哉有司欲以之上闻公退然不居而好事者绘为图矣有孚退而阅史唐开元至宋绍兴四百年间仅十七八见表笺歌颂逢涌沓作虽不奏祥瑞乃公素心然游泳至和咏歌太平不可无也乃为之歌曰
　　圭塘活水分清洹主人嗜好同先贤莲根培植未踰岁孰谓一旦生嘉莲初疑霞脸影附鉴又似绛帻了分鬈幼成彩凤翼自比琢开香玉环仍连李唐以来具图表赵宋奏贺尤骈阗我元圣徳极涵育瑞应只许书有年甞思至正辛巳夏吾兄实握纲辖权广寒殿下太液池亭亭并蔕熏风前守臣有请愿驰献独以义折烦便便归来对此蹄涔水肯将异卉夸里廛吾乡自昔号多士诸君巨笔如修椽佥言此是闾里荣歌诗倐与图俱传身闲意适物乃寓林林何必皆平泉天公端为表余庆庆绪日与丝绵绵莲房有子风味好不待食藕沉痾痊愿言七泽均此瑞主人福寿方如川
　　其二
　　相攸西郭濵吾洹老病宜退非遗贤平生窃慕君子徳池上种竹池中莲莲兮胡独出竒异聨房蘂簇金丝鬈二妃同体面目异七泽移种根株连书祥史籍见歴歴走观士女来阗阗人言培植久方盛一泓疏种未及年自知不作骇俗事兹焉谁握生发权形容敢胜周子说胚腪又在太极前亭亭照影欲轻举凌虚微歩俱清便倦游梦不到玉井归来老屋安一廛小池偶尔薙芜薉池上敝亭才数椽酒从邻贳已多券诗取意适谁令传天公特与慰岑寂嘉瑞涌出如源泉卯君有倡阿买和僮歌况复清且绵欲为表颂非归美柰此嫰痼谁能痊予心真乐更多有傍花随栁在前川
　　其三
　　丛竹山下溪名洹洹溪主人今得贤石渠分溜入方井种出万柄红白莲就中一茄发挺特艶妆双出云髻鬈有如二女降妫汭翠裙红袖相牵连岐分骇目未信宿里传倾耳何喧阗波神有为献嘉瑞要并太史书丰年主人谦徳不敢有福善自是天行权亭亭植立万花表可人适在亭之前日酣欲语娇转姹风动似舞尤轻便一时图写溢纨素十日车马空市廛昔闻蓂荚曽表异乃因土阶与采椽景星凤鸟岂常有考信前史真宜传醴湖芜塞不复见而今乃濯圭塘泉祯祥奕叶定不断藕丝万缕相纒绵幽人到此自怡悦膏肓泉石尤难痊要须纪録入郡乗干年増重吾山川

</div>
    <div class="pagination">
<a href="圭塘小稿_page16.html">上一页</a><span>...</span><a href="圭塘小稿_page12.html">12</a><a href="圭塘小稿_page13.html">13</a><a href="圭塘小稿_page14.html">14</a><a href="圭塘小稿_page15.html">15</a><a href="圭塘小稿_page16.html">16</a><span class="current-page">17</span><a href="圭塘小稿_page18.html">18</a><a href="圭塘小稿_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
