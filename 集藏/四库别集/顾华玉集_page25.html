<!DOCTYPE html>
<html>
<head>
    <meta charset="UTF-8">
    <title>顾华玉集 - 第 25 页/共 79 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>顾华玉集 - 第 25 页/共 79 页</h1>
    <div class="content">　　文信侯传

　　文信侯者姓石氏名方字文古先世事混沌氏兄弟分镇诸岳尝从女娲氏立大功封爵不及遂隠焉其族由诸镇居布天下五方殊习而气类遂分家于越之青田山者其本宗也子孙视他族尤为温克秦汉以来朝廷闻其贤遣使奉金聘之既至质而少文因未命官乃痛自琢磨日就规矩而习好古史籕氏书于是文雅日着上悦赐之彩命就史馆授著作佐郎于时国家有聘问交邻之礼于词命经其润色者益信重于其国天子以善于其职封文信侯食邑南方雅好仙术于是辰州贡丹砂蕲州贡艾他随方物或贡鹅翎贡絮贡萆麻贡芝麻膏以供丹事乃铸颜渥如頳如见者咸爱重之而朝廷信任益笃但性刚或馆寓不得其所輙怒自伤由是宠任少衰间取有庳君子孙之齿者与木氏代其职而规度悉遵石氏无能改于其业而石氏世官亦罢置不常他族间有文彩精粹贤于本宗者率多取显于时不废其世爵至我皇上特起金氏为之専从事上卿执政者有宻闻许直逹禁闼而其职益重矣

　　茅中书传

　　茅君名聚字约之初为中山王护卫卒岁经烽刃有死不去王嘉其忠分封其子孙共有疆土茅氏之族遂广焉歴勾芒氏祝融氏之世族类皆柔弱罔克任事故无登用者及白帝西廵所过以肃杀为事茅氏始化其习稍稍劲直可用而世犹以微族见遗秦始皇时忌古史刚方不便事于是蒙将军迎上意荐羊氏居史馆为中书以柔顺便旨歴世因之遂为世官当时无有知茅氏者茅氏不用散居南荒者反侧不常汉世祖兴命伏波将军讨平之乃树铜柱视功宣天子之命令曰吾居夷者夷之居中夏者中夏之自是茅氏据我疆土者悉风靡效顺及宋以来欲史氏大书以昭垂于后始病羊氏软美顺从非古良史于时有荐茅氏者乃遣采访使以其先世为卫卒持兵刃招之一时连茹彚征上命爬疎汰其柔不克立者余悉以次整齐之虑其涣散不用命茅氏悉受约束诏金汤侯以风灰元酒饮之令醉乃梃之少剉其刚悍之性明日即拜中书果丰神劲厉大非羊氏所及羊氏自此不得职因诉其世居史臣有功与茅氏争位上遣石方镇乌中丞白内翰治其讼三公会辨于庭谓茅氏刚而疎可大受而不可小知羊氏柔而宻事无纎细未尝胡涂宜各録用以器其材上可其奏于是并位中书焉

　　景荣传

　　工者景荣氏巧人也精于制器凡厥施巧虽大匠莫之喻者葢忘于法而得之心也有索其器必越数月然后得或期年得或一二年得或四三年得迟回而出之昭其重也命以众之能则辞设难以困其知则踊跃穷思以应之戹于贫必窘饿然后出一器而鬻之市好事者奔之仅免则否弗病力焉一日见北子北子曰广若巧则富若直何忧于贫对曰小人工于巧而不工于求富也取者弗诚我且弗轻以众遇我心且弗乐又何枉其巧为亟亟器于家仆仆衒于市虽得之如倚顿则如死于饿北子怅然曰今之工仕者不泚若人也其几作景荣传

　　楚人传

　　楚人有入闽业鎻钥者居清宪河之上巨足求履于市弗可称者乃嘱皮氏为制之成持以鬻之又弗称楚人自愤曰约而还之是不信也取而寘之是不情也终身而不履是亡礼也遂引槌凿刖左一趾喷血满室不色变又刖其右趾雀跃于河之干濯以就履焉视者环堵而愚之楚人莫之顾傲然若得北子闻之曰使天下皆能痛治其私以循厥度如楚人之勇焉俗其几矣其后北子遭之途果无二趾

　　山人操舟传

　　止三子与程生君正将适越舟次城村有山人将之市呼渡甚急渡者曰舟楫具盍自渡而呜呜然也山人遂取楫放舟未中流漂荡而下山人惊悸不自支将遡流而顺鼓欲左舟而右楫颠倒失措而舟愈荡有浣童子绐之曰急跪拜可止山人即跪拜环江而视者为之拊掌絶倒山人力穷乃呼救甚哀为有力者泅而渡之止山子顾君正子曰子识之学不逹于经济使居位操政柄不至颠倒谬戾而沦胥以败如若人者几希其能免天下后世一拊掌邪故曰上者舟也下者水也水以载舟亦以覆舟葢善操则济不善操则溺

　　○箴类

　　礼义亷耻四箴（有叙）

　　予尝善管子之言曰礼义亷耻是谓四维四维不张国乃灭亡夫礼不立则乱兴义不殉则悖生亷不饬则秽及耻不逺则辱至四者有一于此未或不亡可不畏与因大书四字于堂壁复为四箴以自警云
　　天地定位乃立厥体万品流形杂然终始三千三百人道纲纪如圜有规如方有矩出入不由刺兴相鼠物得而叙嘉会尔止君子之门敬哉率履
　　右礼箴
　　万变之质此心之权列敌度宜匪利其眩议而后动拟而后言刚以断之方其外焉利用惟和乃罔后艰无适无莫与时周旋砥焉大道敢不顾瞻
　　右义箴
　　哲人持介乃徳之隅是非克明取舍不渝万钟不足一芥有余得不我加失靡身累胡冒货贿为天下罪借曰冥顽职性斯戾不监饕餮千载形秽
　　右亷箴
　　人有圣贤亦惟我族有腼面目乃禽乃犊惟奋作鋭忍辱曷续甘下以居聚流于谷天匪我啬胡为不淑弃善若块护短如玉百尔君子谁无羞恶
　　右耻箴

　　山中集巻十

　　●山中集跋

　　诗之敎曰温柔敦厚夫心正而后辞顺辞顺而后声和声和则温柔敦厚举之矣周辙东而雅亡孔圣删而絶响敎学不明治心无术是故性情戾而声淫趣乡卑而言陋诗道熄矣虽然文与世相升降制格变而道存律调殊而声一后世言诗率以盛唐近之以其浑含有三百篇遗意焉他其无足兴乎吾师止山先生早治诗以明经进时其吟咏葢得之三百篇者而以唐人之音律发之耳献忠恒侍于先生辞温而气平能羣而不比论学必要诸心而不执于闻见论事必质诸义而不滞于成言是知其诗皆原之性情成之学术其为敎者即此焉在尝得其北观集与在门二三子私相笔授虑其弗广载谋梓之先生夙负四方之志学浮于位而随所履歴感斯咏焉有山中集南行集东游集西居集北观者乃观光于北时所録特其一耳尝并请登梓先生不可于戏玉抱润不以璞固而蔵辉珠含光不以浦渊而沈彩县知诸集终当并珍于时也嘉靖丁未苍梧门人李献忠谨识

　　岁丙午吾宗师止山先生既莅敎元锳进而问学先生曰心有所汇虽瓦甓可以语道趋眩于的即谟训亦为粕烬子无泥焉既数月进而请益先生曰道岂多乎哉比类则通株守则固子无疑焉又数月得先生旧所著诗文数十巻庄阅间輙复收之曰是未足以敎也元锳作而曰昔闻诸先生夫茍善学奚物而不资夫茍不善学奚资而不物是故观鸡雏而得仁观怒蛙而得养观担夫争道而得书夫亦人之学也况先生所著人伦备而物理该而谓斆学将不在是也则弟子焉惑先生咲而不答于是得北观山中二稿卒集焉因与同门者载锓之木用鸣吾人之笃信且以广所闻于先生者门人石元锳顿首跋

　　●钦定四库全书

　　凭几集巻一

　　（明）顾璘 撰

　　出蒲圻饮廖学士山庄留赠

　　云峯缭绕午桥庄学士邀宾坐草堂细指江山论气槩久瞻星斗焕文章青霞覆道干旄润丹桂飘庭语笑香大石岩岩堪下拜野人休讶米公狂

　　谢马户曹饮别桃花山下

　　旗亭嘉树露华清征马投南恋别鸣十里壶觞劳晓饯一川禾黍快秋成桃峯路接烟霄色石道风飘鼓角声老卧东山空再起了无分寸答苍生

　　通城山中赴岳阳

　　本作观风使何辞度坂行干旄惟帝命田野有民情石出泉争响林幽树漫生那逢古召杜罗列在连城

　　初出岳阳期登岳有赋

　　浮湘未了岳峯縁梦寐烟霄二十年问俗再逰荆楚路乘风须到祝融颠神驰沧海看红日路指朱陵上碧天赤帝肯分宾友席莫教云雨暗山川

　　九日风雨同昆山张水部诚之饮岳阳行台

　　霜台对酌重阳酒同在他乡似故乡万里江湖楼阁迥百年家国鬓毛苍鸿飞岂为秋田下菊绽从知旧径荒雾雨君山登未得西风休为孟嘉狂

　　雨中旅懐用前韵

　　南天九月披重褐可信寒生自水乡多病怕逢秋雨积小晴欣见暮山苍云迷巴国行来逺江涨呉田别后荒自理行藏还自笑接舆谁道是真狂

　　观湖二首

　　来为荆楚使爱览洞庭湖一水天髙下诸方地有无行舟随鸟尽飞阁带云孤忧乐平生志阴晴任尔殊
　　七泽名何辨三湘水既同影揺坤轴动形凿楚疆空浩荡吞南徼平成赖禹功中流操楫者破浪慎长风

　　观洞庭张水军

　　楚南洞庭天下险冦盗不与潢池同干城颇设诸将在格鬬正赖三军雄秋髙日晴水如掌传令千艘出湖上画鹢分张羽士林青龙独拥中军帐旌旗照水云锦明鱼龙下伏不敢惊三步五步一齐止左哨右哨连行营健儿使船如使马变化风霆殊整暇须臾一舸逺飞回戏缚生俘献麾下船头将军红绣袍横弩坐射波间鳌两行金鼓震水府万夫大喝江云髙呉王余皇诚可嗟黄盖艨艟未足夸若将逺较昆明水定数威雄胜汉家

　　自大荆驿往平江

　　霜重林木踈日出山雾豁襜帷发荒馆鸣鸡乱相聒岂不惮险艰我职在咨度穷岩蔽白日幽隠难自达吏鲜拔薤能单羸困豪夺赤子堕眢井陫痛焉可遏拔剑淬清水为尔试一割

　　平江江邉马上作

　　信马微吟野水边水光人意静相怜祗今吹角归城府何似持竿入钓船

　　翠华岭

　　迭岭各殊状翠华云霭霏深溪鱼下见半壁鸟平飞磴路客行少野人生事微林峦虽满眼佳处亦逢稀

　　晓发有感

　　荒林昨夜试新霜晓起桑榆一半黄行子不知身是客白头犹自别家乡

　　浏阳山中

　　老来重作宦逰身车马空岩起路尘日出寒云犹恋岫地偏幽鸟不疑人行藏已被青山笑税敛空悲白屋贫安得简书无一事壤歌相伴葛天民
</div>
    <div class="pagination">
<a href="顾华玉集_page24.html">上一页</a><span>...</span><a href="顾华玉集_page20.html">20</a><a href="顾华玉集_page21.html">21</a><a href="顾华玉集_page22.html">22</a><a href="顾华玉集_page23.html">23</a><a href="顾华玉集_page24.html">24</a><span class="current-page">25</span><a href="顾华玉集_page26.html">26</a><a href="顾华玉集_page27.html">27</a><a href="顾华玉集_page28.html">28</a><a href="顾华玉集_page29.html">29</a><a href="顾华玉集_page30.html">30</a><span>...</span><a href="顾华玉集_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
