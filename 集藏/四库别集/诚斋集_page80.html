<!DOCTYPE html>
<html>
<head>
    <meta charset="UTF-8">
    <title>诚斋集 - 第 80 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诚斋集 - 第 80 页/共 120 页</h1>
    <div class="content">　　上赵丞相启
　　万物播于大钧不越一陶之外百谷仰夫膏雨谁非三沐之余矧惟控地之卑已絶戾天之望所求褊矣有谒可乎伏念某行身多忧嗜学寡要雕一生之肝肺老而未休争百世之声名得之奚益寸心霜降而水落万事云凝而风休立朝几何甚矣其戅补外再易惴焉遑宁夺诸漳滨清凉之乡堕在延陵煎急之地罢于奔命哀此劳人惟兹作吏及之期近在嗣嵗昌歜之节亦思黾勉以汔终更眷乃室家厯十旬而婴疾禀诸圣善迫八秩以懐归念既动而莫收居之安而作否承板舆之意秋风岂为于鲈鱼困仕涂之艰夜月孰怜于乌鹊不有君子其将畴依恭惟某官以雪山玉垒之英人物千载集紫岩雍国之望文武兼资知天道辅弱而摧强相吾君振防而御宇当国近尔其声蔼然倾东海以洗乾坤挽天河而浄兵甲推挽钜宋济登丕平某幸逢笔端肤寸之新敢陈胸中磊磈之蕴愿垂恻若俾脱屯如或畀庐陵近舍之麾不然间馆祝厘之吏野马也尘埃也一听造化之氤氲防肝乎虫臂乎咸在肖翘之长育恳欵既极铺张未详








　　诚斋集巻五十二
　　钦定四库全书
　　诚斋集巻五十三
　　宋　杨万里　撰
　　啓
　　新除广东提举谢丞相启
　　帝赉玺书从天而下恩攽玉节遵海而南疏荣只荷于九重宻啓端由于一相顿首幸甚自视欿然伏念某无挟而迁何恃而进入陪鹓鹭徒窃食于大官出玷珪符媿奉法之循吏亦千虑之既竭曽万分之何裨乃眷延陵乃为甸服民惟既庶事亦滋丰善政之得民财安知钱谷源流之处餙厨而称使客长在齿舌风波之中曽治行之蔑如问戍期而近止属縁尽室之患病重以慈亲之懐归控于秉均请从置散天髙日逺将何路以叫阍雷厉风飞不崇朝而出綍释兹治剧诡以观风衣绣而归故乡庭闱驩喜出闗而称使者道路光华非播物之无垠寜始愿之及此兹葢伏遇某官学濳三极忠贯两仪江汉炳灵岂相如子云之足数天地交泰葢筑岩钓渭之复生旁招羣材缉熈万物翦焉孤陋遐不斁遗某敢不饮冰在躬啮雪励操要令五岭万里之外凋瘵其苏如在二陜三辅之间诏条无壅过此以往未知所裁
　　定罗氏亲啓
　　百嵗论交久忘年于邻曲两家生子复托契于婚姻夫何声之相求葢縁草木之同味某人令弟某人第二小娘子幼而自异已传栁絮之吟而某侄子某第四子某生未有知殊媿兰芽之茁惟是断金之旧愿言倚玉之新发币菲然别牋敬止
　　答罗氏定亲启
　　两家居五里之间相闻鸡犬一日结百世之好如鼓瑟琴羔雁交驰蓍龟习吉某人令弟某第几令似娟好静秀巳如玉雪之可怜某侄子某长男某房下长女子婉娩听从庶几苹藻之言采委币甚宠拜嘉有华
　　广东提举到任谢赵丞相啓
　　假守延陵见谓催科之拙观风南粤又叨礼乐之华戴恩不赀圗报无所伏念某狷而自信愚且不移幼癖于书欲防勋翰墨文章之箓长随于牒亦载贽功名事业之涂马不进以奈何鸟倦飞而知止顷邂逅于风云之防欲奋发于鹓鹭之班方遇事而直前巳误身而取败一麾江海颇念民安三辅浩穰更令治剧终夕五起二年百忧如汉诏厨传过客之旁长恐笞骂之不免若唐人燕寝凝香之乐虽或梦寐而亦无荷播物之见恫未及而脱去驾言将母迂道还家黄独无苗方絶叹木柄长镵之雪緑簔细雨政独钓桃花流水之鱼询彼乗轺之期尚在嗣嵗之腊不堪留渴而须井忽焉有命以自天奉使而为邑大夫曾何待次露肘而见圣天子仍免将朝曲为之私不谒而获兹葢伏遇大丞相濳心贯一致主登三位极六符之泰阶容光必照身作万间之广厦寒士俱懽曾是羇孤载沾化育某敢不洁巳律身斋心勤民揽辔而思澄清革岭海奸贪之习褰帷而问风俗布朝廷寛大之书过此以还罔知所措
　　贺葛正言启
　　恭审吁俊着延拾遗谏省古者所以责难于丕后非舜不陈今代岂无敢言之正人如尊乃勇闻者兴起跃如欣驩恭惟某官论议通乎古今名实孚于上下以星翻汉囬之光采作新斯文以山髙水深之风流照临当世诹儒先于三馆俾廷争于四聪方圣天子从諌如流之秋曷尝罪夫言者惟谏大夫忧国若渴之志可曰无其时哉扶皇极于将微防善类于既弱倘元气无不实之处则外敌亦何强之云既冠上坡用怿寰海某少而自好晩乃早衰诵鹅经鸡檄之聨十年于此想龙章凤姿之伟一觌何从喜颂惟深敷言未究
　　贺黄侍御启
　　恭审皇咨上坡莅事横榻属者进格君心之论九重亦为之回天移而为纠官邪之司羣枉自然而见睍此非平日之素焉得崇朝之孚恭惟某官以海内寡二之文辞收天下第一之科目彼于权门炙手可热之日竭蹷而趋及闻髙贤掉臂不顾之风其颡有泚逮公道之既白知寸心之独丹庭争未几台端益峻士有攸挟恨无所施静而观流涕太息之书孰不以古人而自许起而当君子小人之防其无负所学者几希今圣主既求惟木之绳在执事必为赴壑之水即畴孤立之操遂登独坐之崇某自分摧隤何辞漂泊瞻乌栢府晩乃依成荫之余振鹭栁沟梦不到来行之旧不胜善颂未究所宣
　　通问广西漕梁次张寺丞啓
　　问李绛之同年早自附英防之下走与卫侯而阶命晩乃分临遣之末光诵玉壶春光饮别之诗览梅岭夜半逃禅之句忆平生故人之欢若遣一介行李而之恭惟某官议论诸老之先人物千载之上懐连城而佩明月至宝不雕餐秋菊而纫春兰清晖自逺羡贮之以玉壶而未决乃攽之以金节而斯何善类怃然逺民幸甚持使者之绣斧已耸揺山之风织天孙之锦裳即烦挥翰之手某童而怪怪老矣休休诵北山之移文长慙夜鹤之见怨登东臯而舒啸自怜倦鸟而独飞
　　回向梧州开叔启
　　仰止芗林之乔木今秀一枝霭然苍梧之暮云堕来双鲤呼长须而近止搔短髪而问焉恭惟某官文雅追乎前修声光超乎当代昔先正以名相之勲徳若引星辰惟执事有故家之典刑如生兰玉尚屈云天之翼小留江海之麾即治行之上闻顷召音之旋至某夙闻髙谊幸迩宝邻每从事诸公之间皆剧谈盛名之下观鸾飘凤泊之古长想其人得日光玉洁之瓌词似见其面慙报不腆善颂何穷
　　贺周子充参政启
　　恭审畴咨儒英参秉机政欲治者无多术不过用天下正人之宗选众而得我公岂复有国人遗恨之处善类防合隆平绍开恭惟某官道得函三之原文传袭六之统湛然厚徳宏度之凝逺孰知有百链之至刚崒乎孤忠直节之髙寒中乃备四时之和气当众正缀旒之日倚一贤砥柱之功于今延登或谓臯缓抑尝厯选乎贤圣未始轻试于进为顾其道显晦之如何岂其身淹速之是计故莘渭布衣而渉三事莫之或诽若夷防终身而效一官则又谁怨季世寖薄古风不归至于一防説之间便萌取卿相之意岂有平日不为当世之所许乃欲任人之事权彼其初心惟以无位而为忧不思既得之愧怍今执事致身于台斗而旷懐寄梦于江湖半生两禁之徘徊五载六官之濡滞逮其望磅礡郁积而极其盛维岳峻天举斯民咨嗟叹息而屈其淹如防制水上心雪释涣号雷行酌彼公言置诸近弼然后谈者罔不翕如喜哉吾道之亨曷曰嵗时之晩即奋熈于端揆用膏饫于羣心某老矣倦飞已焉荣望葢伏枥久忘于千里林巢尚恋于一枝曩者或人之得醯乞诸邻而后获继今为母而请粟与之釡以何难此其欣欣之独私岂与悠悠者为比不胜赞喜罔究诵言
　　答吉水知县萧择可启
　　属者鹓行得从大阮竹木之胜暇而燕语每传小谢春草之吟想其贤固一世之未多问其室乃两州之孔迩帝遣就子男之国公聿来父母之邦亦尝一再以致书忽贻四六之妙斵咀华蔚若拜赐跃如恭惟某官以槐庭八叶之英取桂林一枝之秀粹乎名章俊语之藻维玉及瑶投之盘根错节之间非斤则斧欲便潘舆之奉聊从茂宰之除侧听鲁山蒍于之歌足追武城莞尔之喜即表章于宠异遂翔集于禁严某倦逰落南梦寐还舍今创见忠信慈恵之明府照临故乡独莫随耕桑陇亩之野人鼔舞佳政其为欣贺未究播敷
　　贺王侨卿运使啓
　　恭审涓选休成佩服印组饟餽不絶己闻冰解漕下之称父老纵观皆有冻释水顺之意建台肇允成厦载欣恭惟某官探道极先立言觉后虽刄往牛解阅十九年而若新然地负海涵容数百人而何止顷以丞相司直之重俯试中丞平凖之书今从臬司即拜计相仰南斗文星之纬巳三徙于芒寒侍北天玉几之尊竚一超而直入某归仁在宇逺迹序宾请言代匠之承承岂云托契之浅浅哦豫章小草之句愿相倚于平生视宣子嘉木之阴顾敢忘于封殖喜颂九折敷言万分
　　答广西梁漕启
　　奉使无状蔑闻中率之称有命自天更许爰书之寄繄欲宣朝廷去杀之徳意抑亦答知旧吹生之惠心真毁瓦以言功类暴尫而祈雨忸怩而巳摧谢惕然敬惟年丈博哉之仁辅以圣贤渊乎之学言汉九事而八为律迈主父之明谟知秦十失而一尚存有温舒之鲠论推向来代为诸老之对为今日责善朋友之书举惠文而相规请事斯语问刑鼎而宜答其敢饰非佩服于心条陈莫状
　　除直秘阁谢宰相启
　　既祥垩室永平风树之悲寓直石渠忽被丝纶之渥控辞不获震虩载深伏念某丘园槁人书防漫士其出也马不进而非后其处也鸟倦飞而知还顷将绣指以落南偶殄緑林而逐北上焉天威庙算之是奉下焉帅臣将士之服勤因人而成何力之有孰谓战多之僭冒膺儒馆之除置兰绮于蓬山杂仆姑于芸阁下笔而妙言语我无能焉上车而问寒温技止此尔此葢伏遇大丞相文武为宪精神折冲逖彼蹛林尚不逃于借箸蠢兹苻泽顾何辱于爬梳睠顔行之微劳亦功令之并録某敢不仰慙坯冶俯防罢驽旅力既愆虽乏适时之用桑榆非晩益坚报国之忠过此以还未知所措
　　除吏部郞官谢宰相啓
　　湖海十年分絶修门之梦云天一札忽添省户之除孰云处士之星复近长安之日伏念某老当益嬾病使蚤衰落叶空山昼拾狙公之橡栗寒江钓雪花随聱叟之笭箵自知甚明无所可用方揽牛衣而袁卧惊闻驺谷之冯招蓬门始开山客相庆载命吕安之驾旋弹贡禹之冠搔白首以重来问青绫之无恙都之桃千树花复荡然金城之栁十围木犹如此慨其顾影于朝迹从此寄身于化工此葢伏遇大丞相舜使是君稷思由巳谓郎官上应于列宿任惟其人而宰相下遂于物宜器非求旧眷前鱼而罔弃使去鹤之复归某敢不乃心铨衡所职夙夜岂惟春选守光庭之圣书倘或秋毫赞山公之啓事
　　贺皇孙郡王冬节啓
　　史笔登书瞻宫云之有烂土圭测日映邸雪以初长宜帝祉之鼎来锡天支而有羡恭惟皇孙节使郡王继承汉绪濬哲汤孙三世亲郊绍开千嵗之统六亲嘉庆奉上万年之觞某叨侍储闱宻依徳宇愿谨天气严凝之令永符曽孙寿考之诗

　　诚斋集巻五十三
　　钦定四库全书
　　诚斋集巻五十四
　　宋　杨万里　撰
　　啓
　　贺皇孙郡王年节启
　　颂椒上日遹观七寳之华奉玉慈宫式介万年之寿开必先而有衍昌厥后以无疆恭惟皇孙节使郡王茂质兰芬芳猷玉振九重春色缭汉殿以一新三世彩衣庆尧年之八秩曽孙来止福禄攸同某辱在储寮仰逢邦庆允极欣欣之喜莫陈毣毣之思
　　回谈提举啓
　　白髪千茎老思故友梅花万里难得一枝夫何汉水之锦鳞逺寄苍梧之云物慨其叹矣欲往从之载惟南溟抟扶之池未逺中州清淑之气山有龙目荔支之实水有夜光明月之珍葢地产不足以当其竒故人物间出而蔚其杰曲江振开元天宝之烈余襄起嘉祐庆厯之名今兹复见于一贤吾亦何畏于二老文则甚古凛有栁州雅健之风用虽未宏已着韩子精荒之解眷乃作醎之防坏于言利之臣粤之东西病及上下帝择儒者福彼遐甿谓宜母我以酌民言开其敢议不必避碍以合上意幸其乐闻惟不计俗吏速化之勲自能得斯民乐利之实辱在末契愿俾下风
　　贺皇孙郡王冬节啓
　　纬协珠囊占五星之同轨时和玉烛吹六琯之葭灰谷旦维新闳休绍至恭惟皇孙节使郡王生而宣哲学以明诚日月就将上动三宫之喜春秋鼎盛下开万嗣之祥裒对昭时导迎纯嘏某叨尘储得望容晖方天地闭藏之时所先安性则寿富康宁之福于以延年
　　贺皇孙平阳郡王年节啓
　　节在椒盘庆集颂花之咏春回兰殿祥开奕叶之光锡厥鸿禧集于朱邸恭惟皇孙节使郡王聪明生禀学问夙成新而又新副两亲之欢喜旦而复旦承二圣之光华某自媿陋儒叨尘储迟迟春日愿勤轻璧之功秩秩徳音动中式金之度
　　回两广谈提举贺新除秘书少监啓
　　伏以作掾西曹安得将无同之对校文东观俾读所未见之书可能下笔之有神自笑上车之不落永懐平生久要之友超然命世渊伟之英龙翔韶钧之文名髙昭代凤辇金碧之使光华逺郊挈携辈流推择气类已蒙嘘枯吹生之力更诒浮声切响之牋远所不如故应举韩泰而自代佩之无斁庶勿忘王粲之好音
　　回郴州丁端叔直阁谢到任啓
　　恭审一麾出守五马来南令修庭户之间不严而治民和陇亩之上式舞且歌恭惟判府直阁发身以文赋政以学中外多誉士皆曰非小用之才迩遐并观公岂有不可为之郡建牙近止柱笏萧然平生蛮俗之悍轻送眼郴山之竒变橘暗苏仙之井苔荒义帝之碑御板舆升轻轩不妨将母而行乐淩太虚横碧落即看奋翅而怒飞某辱在与防尚迟修庆揽四六之妙语读再三而益惭善颂惟深陈词未既
　　与吉州守王弱翁启
　　一麾出守五马南来威恵先庚不待贤使君之三令吏民旁午载欣郡博士之重临无劳施为请若宁一恭惟判府寺丞刚大以直之气魁垒絶俗之材当其在布衣之中名满庠序及其立朝端之右望倾一时诚哉农扈之繁伟矣风棱之峻君子之所恃以为砥柱小人之所惮以为肃霜惟其持方而入圆是以难进而易退孰知上意似厚江西择两禁论思之英于宣帅阃至一道采访之使特起儒先复畴胜流作镇吾郡云飞川泳将见诸贤意气之协同雨卧风餐侧听百姓咏歌之和乐又恐有先一州之怨当不免选诸众之求某请外天从归田日逼就荒三径喜渊明松菊之犹存愿受一防效许子衣冠之自织襞牋不腆遣骑以闻
　　回筠州交代俞守寺正啓
　　踏凤沼之琼瑶旧缀鹓鸾之末制剑池之菡萏新分符竹之余矧辱从于大小籍咸之防兹复托于前后赵张之契此其情谊之不浅岂俟声画而复明恭惟交代判府寺正人门之懿两隆学政之源一致懐连城而佩明月中涵珠玉之辉提干将而运青萍外迎犀兕之解蚤横槊于九棘屡决谳于二桃草緑圜扉星沉贯索至今籍甚谈者韪之作江西道院之主人佳政自是其余事侍天上玉皇之香案防书即趣于遄归某倦飞作癖幽讨成痴摧隤病鹤出樊笼而未能摩挲晓猿幸蕙帐之无恙何上恩之优渥畀近郡之便安围碁而焼袄衣知故人之尚尔折梅而寄驲使媿芳讯之奚先敢拜重勤愿言多谢
　　筠州到任谢周右相啓
　　天上仙山既收朝迹江西道院复畀便藩未容卒嵗之淹巳趣班春之蚤伏念某山林野性笔研苦心作赋非工敢自许同时之司马草何用焉知有后世之子云偶当圣贤相逢之辰堕在英俊并防之列纷十年其奔奏耿再命以来归或惎之以绕月之乌或怵之以遇风之鹢彼意非恶此愚不移居亡几何又复妄发顾子平婚嫁之役咄咄逼人乞牧之江海之麾怱怱就道方返舍而税驾将息交以絶防平章溪山检校松菊忽戍之在近戒行李于斯须求闲得忙暂静复动自无仙骨非闗羞薄于蓬莱犹假守符来酌清泠于丹井服之无斁揆厥所元兹葢伏遇丞相盛徳格于皇天孤忠贯乎白日所期相业至周召而乃留岂俾吾君为尧舜而弗克旁招诸彦同底隆平有如木彊亦在匠斵某敢不防其后倦砺乃既愆于斯何先愿赋岂弟宜民之雅以报其上庶几中和乐职之诗
　　回余复状元啓
　　伏审入奉制防遂冠抡魁新天子将大有为端不喜阿匼苟容之士诸老生皆未能对忽惊闻忠慨深烈之言恭惟状元先辈钟七闽海山之英名出六馆秀孝之表问学河汉岂屑原夫之两聨时世文章政堪莞尔之一笑惟厚于蕴而不市故搜其珍而独逢首襃然而嘉之其无曰问津速化之径先立乎其大者可援夫识路疾驱之功某老矣洿朝归与在梦春蚕食叶偶得闻下笔之声秋鹰当云复预观整翮之举凛然髙谊恵我好词何以报之聊复尔耳其所称述未详发挥
　　答第二人曽渐殿元啓
　　伏审言扬大廷名亚举首刘蕡过董岂惟二三防之嘉曹参次萧犹在十八侯之右恭惟殿元先辈以英妙未壮之齿挟磊落不世之才把钓而拂瑚臞然山林枯槁之士排云而呌阊阖勇哉忠义奋发之词徒步来大江之西一日惊盛名之下平生学力当不为摘颔之资后日壮懐以此占撄鳞之举某旧邻乡社新识风裁偶陪集贤之堵墙与闻九宾之胪句未遑进牍先辱赠文不敏之云何足以谢
　　答第三人王介殿元啓
　　伏审奏篇乙览分鼎甲科探曲江之花岂计较王卢之后起明光之草终追随季孟之间恭惟殿元先辈禀宝婺山川之英传东莱伊洛之学简编灯火不作老生陈腐之谈师友渊源吐为忠臣剀切之对言铺张而看万名胪句以在三家理故可移于官事无难者学不能行谓之病子其楙之某老矣无悰黯然懐旧不回东野怅题字以相看如见元宾喜恵书之甚似未遑修庆乃辱先临云云
　　谢李璧通判【仁父之子】
　　伏以荆溪假守尝识李君父子之间蓬岛校文适逢元方兄弟之至知来临之再枉亦走见之两乖如相避然政不解此恭惟府判大中家传金匮石室之学身为琼林瑶树之英诒我五七之篇重以四六之语明月之珠夜光之璧忽衔袖以满襟虎豹之文鸾凤之音并眸而盈耳已戒走卒谨侦行尘折屐门顺下风而三肃挥麈落饭听新雨而一谈推谢惟深修词何述
　　谢李直制干啓
　　伏以长身玉立犹及瞻一老之下风有子璧连今又仰二难之伟器彼此交谒来往不逢何人事之好乖念亲友而作恶恭惟制干传学奕叶摛文载英伯仲并防于上都声名倾动于朝宁雪山药圃之赋轇轕庄骚云浮草堂之诗荡摩甫白自笑年过乎半百忽逢敌至而作双左支右吾觉应接之不暇前茅后劲欲进退而未能推谢惟深修词莫称
　　与淮东刘总领啓
　　伏以江西道院常依刺史之天京口计台复托王公之庇繄一生浅陋之迹乃再逢庥荫之私恭惟总领郎中气葢诸公名髙当世尊主庇民之学夙蕴胸中经天纬地之文不専纸上早擢东堂之桂焕腾南斗之星中外践更誉处焯着朝廷议论出诸老未言之先州部按行震百吏澄清之表帝心妙简事任弥隆昭哉列宿之华给此上流之饟即归簪笔持槖之列岂待积日累月之淹某老矣懐归渴焉补外不图衰病之迹辱在存全之余修礼以恭依仁则笃其为欣颂未究敷陈













　　诚斋集巻五十四
　　钦定四库全书
　　诚斋集巻五十五
　　宋　杨万里　撰
　　啓
　　与前旴葛寺丞啓
</div>
    <div class="pagination">
<a href="诚斋集_page79.html">上一页</a><span>...</span><a href="诚斋集_page75.html">75</a><a href="诚斋集_page76.html">76</a><a href="诚斋集_page77.html">77</a><a href="诚斋集_page78.html">78</a><a href="诚斋集_page79.html">79</a><span class="current-page">80</span><a href="诚斋集_page81.html">81</a><a href="诚斋集_page82.html">82</a><a href="诚斋集_page83.html">83</a><a href="诚斋集_page84.html">84</a><a href="诚斋集_page85.html">85</a><span>...</span><a href="诚斋集_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
