<!DOCTYPE html>
<html>
<head>
    <meta charset="UTF-8">
    <title>御制诗集 - 第 1322 页/共 1326 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御制诗集 - 第 1322 页/共 1326 页</h1>
    <div class="content">　　钦定四库全书
　　御制诗余集巻十七
　　古今体三十四首【戊午一】
　　戊午元旦
　　元之三更六之三嘉庆乾隆父子覃训政心仍昼宵笃承欢膝下凊温谙知予望捷衷均苦翦逆同筹不尽谈吉戊向阳旋宝运喜旌应即到西南
　　元旦试笔二首
　　虽云归政仍勤政觉此二年过更多纵得两苗尽洗犹然一蜀暂延俄【现在川省教匪在保宁防州一带分窜滋扰其旧在陜境之贼经官军四面兜擒亦悉窜入川境只须各路带兵大员设法截不难一鼓殱除伫望捷音即至】恩威并用不余力【贼匪党与虽多大半逼胁良民叠经谕令带兵大员等于临阵时申谕以胁从防治俾党与日离其甘心从贼者必槩予骈诛不留余孽如此恩威并济庶冀迅速蒇功】擒获首凶尚待他【各路贼首如王廷诏李全姚之富齐王氏王三槐徐添徳冉文俦罗其清髙均徳张汉潮陈崇徳林亮公覃加耀皆系渠魁必当按名擒捕乃待之日久尚未报获惟望勒保等同心协力迅奏肤功或此时擒渠喜音业已在途益増萦盼】虞陛舞干讵同彼【干羽格苗之事虽本虞书然史臣纪载之词已未可尽信且彼系苗民犹可姑置诸化外若白莲教匪等以内地奸民敢作不靖此而不加翦除何以辑地方而安良善予不得已用兵之心于向所作诗内曽屡及之】内民邪教可寛麽
　　屡绥两载幸逢年中外安和民晏然养则有资教难说【柳宗元郭槖驼传于养树得养人之术最足以资治理然富庶宜加以教而化导之方较抚字尤难是宗元所论犹为得半之道也】子诚无过我多愆居诸盈昃洵速矣覆载照临实鉴焉八十八龄望九二西铭惟黙防前贤
　　咏白玉如意
　　玉已石中珍白尤色里纯执之应首祚迓以兆新春捷报应即至屡绥幸每均【连歳旸雨应时各直省收成多属丰稔兹献嵗开韶更祝报寰防丰登】和阗连岁贡岂厌薄来频
　　新正降防将江苏安徽山东上年曽经蠲赈各州县及贵州兴义府属戡定地方加恩展赈赏给口粮诗以志事
　　新正阁谕孰当先要在筹民吃与穿【传灯録载慧海禅师云饥来吃饭困时即眠又云峰文悦禅师云终日吃饭不曽嚼着一粒终嵗穿衣不曽挂着一丝此数语只系禅宗解脱之防为君者闗心民瘼尤当以衣食为亟务先事预筹不可缓也】每以岁前驰信问【每嵗新正加恩事宜例于嵗前驰谕各督抚令将各该省有无应行蠲赈之处预行查明具奏】遂因春首应时宣【行庆施恵时令所先每届新年将应行加恩省分于开正数日内颁发谕防用锡春祺遂为常例】江南【江苏省徐州府属之萧砀等县上年因砀山南岸及曹汛漫工黄水下注秋禾间有被淹业经赏给口粮分别蠲缓赈抚兼施第念今春正赈事毕民食恐不无拮据因加恩将砀山萧县睢宁丰县沛县铜山邳州七州县极次贫民一体展赈一月用资接济】山左【山束曹单等州县衞上年因曹汛漫水下注地亩间被淹浸节经分别抚赈蠲缓兹念青黄不接之时民食尚恐缺乏因加恩将曹单济宁金乡鱼台嘉祥城武邹县峄县及临清济宁二衞于正赈散毕后分别展赈三两月至一月不等】各分赈近歙【安徽省宿州灵璧等州县亦因上年六七月间上游漫水下注秋粮被淹其庐凤所属亦有一隅被旱之处业经赏给口粮蠲缓给赈第念麦秋之期尚逺所有宿州灵璧泗州盱眙五河等州县及合肥定逺二县民衞户口再加恩赏给一月口粮俾资民食】遥黔【贵州兴义府各属上年因狆苗滋扰有误春耕节经普给口粮并分别展赈加赈闾阎已不至失所第念各该处自上年六月后递解围城以次戡定秋禾布种未免愆期现当青黄不接之时小民口食攸资因将兴义贞丰册亨黄草坝捧鲊新城六处再加恩展赈至麦秋后始行停止以示恩施无已至意】亦有蠲灾鲜稔多诚厚幸独仍望捷意巻然
　　新正宁夀宫即事
　　嘉庆三年中外覃乾隆六十并称三斯縁诚悃从羣愿岂是徘徊遂已贪【予纪元周甲克遂初愿于乙卯颁朔之前预诏丙辰为子皇帝嘉庆元年其时子皇帝率王公大臣等吁恳仍以乾隆纪年情词肫挚实出至诚因许进乾隆纪年宪书百帙以备颁赐宫中皇子皇孙及御前亲近王大臣等俾遂爱戴悃诚其颁行中外者俱用嘉庆纪年于予初元焚香告天不敢上同　　皇祖纪年以次増载之意仍并行不悖两年以来仰荷　　昊慈黙佑康健如昨训政不倦此实史册仅见之盛事而予只承　　洪贶弗懈益防初无一毫繋恋天位之心洵可以质诸　　苍縡向于所作诗内曽屡及之】洵沐
　　天恩尚身健仍勤政理训儿谙却因望捷廑朝夕矻矻心劳亦所甘【予春秋八十有八望九之年精神纯固眠食佳安若遂躭怀逸豫置军国重务于不问非特无以仰副　　天眷且非予付畀子皇帝之初心不惟不忍亦不敢近因官军捕教匪虽屡经克捷而川楚首逆如王廷诏李全姚之富齐王氏王三槐徐添徳冉文俦罗其清髙均徳张汉潮陈崇徳林亮公覃加耀等尚未就擒盼望捷音早晚即至虽宵旰焦劳所不辞也】
　　乐夀堂作
　　向曽计日拟居旃【丙申年葺宁夀宫预为倦勤娱老之地拟归政后移居于此以资颐养计日以俟屡见前作】兹却养心座未迁【洎丙辰授玺子皇帝初愿幸符自揣精力强健如常不敢遽图自逸而养心殿乃每日视事之所予以望九之年敕几训政居处一切应仍其旧用迓吉祥】归政依然此训政已便兼亦欲人便【养心殿在乾清门西遵义门之内向来召见王公大臣六部九卿及引见官员等俱由乾清门进内趋走甚近若宁夀宫则相距较逺不若养心殿之便是以仍照常居此非惟自便兼欲便于大小臣工也】忽教改观【去声】今乎昔信弗让时岁与年张子西铭语诚达懒重摛藻纪吟笺
　　遂初堂口号
　　虽曰遂初初未遂筹军望雪正愁予咄哉此语益増失平日书怀可忘诸
　　和阗龙尾觥
　　近日専诸多述古觥看龙尾汉雕援为君好恶可弗慎观过知仁戒亦存
　　天津镇总兵苏宁阿盐政董椿各奏报得雪诗以志事
　　月之三日津瀛雪正是京都隂遂晴【苏宁阿等奏天津地方于正月初三日先得密雨旋沛雪泽自辰至申得雪三寸现当麦苗长发之时得此滋培倍加畅茂日来京师时作同云欲雪不果殊増企望】三寸积来厚且渥二麰滋处密而平均吾土也洵堪慰独此阙哉那弗怦秋雨深霑无碍待【京师昨秋雨水霑足地脉本为滋润是以冬间虽未得透雪尚不至亟形望泽】前言自咎失诚贞【昨年冬腊屡遇浓隂酿雪未成旋复开霁予尝有秋间雨水沾润即至年节得雪亦不为迟之语虽徧加询问佥以为然但此语或即予望雪之意未诚致日久尚未霑被乎不能不引以自咎】
　　新正重华宫有作
　　厯歳重华例有作不忘旧亦是恒心昨春幸值苗全靖今蜀偏嫌首未擒【昨春来此已于年前接到攻克石隆苗寨阵斩首逆石桞邓之奏湖南苗疆悉就平定兹新正五日虽据宜绵明亮等奏于大竹梁山营山渠县广元等处共歼贼数千名但首逆俱未就擒尚不足为慰】北苑撰辰将啓驾【新正择吉于初六日幸圆明园明晨即当唘驾矣】东厢曲宴罢连簪【每嵗开韶例扵重华宫茶宴廷臣及内廷翰林等命题聨句近日盻望擒渠捷报心绪焦烦因罢行此举】午前露布倘飞到聨句圆明漫补吟【现在明亮徳楞泰等将窜至广元边界之贼悉力兜截不令阑入栈道又不使与川省教匪合伙贼势已穷首逆齐王氏姚之富等当可克日擒获其宜绵等各路捕之贼俱屡有克捷而勒保现由重庆一路前进添调新兵数千已陆续齐集声威愈壮即日防同宜绵恵龄恒瑞庆成等四面攻围将川境之贼悉数廓清擒渠蒇绩若早晚喜音农至仍当于圎明园补行聨句以循例事而志新禧】
　　新正幸御园作
　　奉时行庆御园祥日丽风和春渐昌待雪俯看麦増緑沿途已觉栁微黄频闻胜战徒腾奏【昨据明亮等奏将广元窜匪截杀数千名栈道疏通无阻宜绵等办大竹梁山营山渠县窜扰之贼亦歼毙多名虽同日驰到捷音而首逆未擒倍増企望】未献首擒増盼章三月一心仍望捷【昨年十月初间由御园进宫即昐擒渠捷报兹届新正屈指已阅三月又值临幸御园之期望捷之怀依然如昨实无片时少释也】成吟纪节慙【去声】无遑
　　云贵总督鄂辉奏报净狆苗余党全黔厎定诗以志慰
　　勒保调川靖邪教【上年春间黔省狆苗滋事即命勒保由楚北赴黔督节经攻解兴义贞丰册亨等处围城并擒获首逆七绺须韦朝元王橐仙王抱羊等大局已定嗣因川省办教匪虽屡歼贼众尚未擒获首犯因命勒保赴川总统督办以期迅速蒇功】鄂辉留贵定黔苗【办狆苗之事勒保已大加戡定尚有零星余党未降未苗寨鄂辉在湖南提督任内办理苗疆善后事宜尚为妥协因授为云贵总督令其赴黔接办用能捜捕余匪绥定全疆】许多善后资徐理诸务佳章报一朝【上年嘉平月杪据鄂辉奏搜马乃屯各处苗寨擒斩数百名并将石门坎香鑪箐松林等处贼寨歼除净尽其附近之扫帚岭等寨俱各哀吁乞降兹又据奏连日督同总兵施缙藩司常明带兵进雨薛岩脚赵屯等十八寨洗荡以耶寨贼巢并将鱼笼等三十余寨全数扫除计枭取首级三千余颗生擒男妇一千一百余名其烧毙淹死被戮者约计一万余名楼下河一带苗疆悉就荡平】查得物娘擒女犯【此次奏报以耶寨苗妇查得物自称仙娘闻官兵攻克各处苗寨添筑城卡煽诱附近羣苗悉力抵御经鄂辉等督兵进先于糯东贼寨抛掷火弹焚毙八九百人乗胜进抵以耶寨轰击贼匪千余人女苗查得物骑马冲出夺路奔逃官兵直前擒获遂克巢穴】黄阿金首执男僚【前奏自新城至楼下河三十余寨逆首黄阿金先在补纳山半硐藏匿经官兵两路埋伏诱令窜出四面兜围密将黄阿金及其家属伙党二百六十余名悉行擒获正法】全狆洗尽下河奠仍企凯音未免焦【此次捜狆苗余党擒捕净尽黔省全境敉宁实堪欣慰惟川省教匪尚未奏报擒渠捷音仍不免旰宵盼切尔】
　　御园山髙水长楼前锡宴外藩有作
　　阁宴今畨移御苑【御园山髙水长楼前地面寛敞毎嵗于此设镫火赏节至新正锡赉外藩例于紫光阁筵宴今嵗初六日临幸御园为期较早数日前无暇于紫光阁锡宴遂于御园举行此典】譔辰锡祉取良佳【锡宴颁赏为新韶令典用敷恩赉不可阙也】厯年行赏岂宜汰抚逺待恩应令皆翠幕张春观听熟【每嵗上元节前后俾外藩属国预观烟火且避暑山庄锡宴藩部于万树园设幄成礼兹移紫光阁筵宴于此列幕聨茵皆众蒙古所熟习倍形欢忭】红镫近节景光谐悉擒凶首企露布【时尚未至】延望西南未惬怀
　　上元日作
　　髙年太上逢元夕欲减吟词难减词况值风平月朗际【迩日盼雪云生即作风甚不惬意今日风清月朗正叶佳节】可无应节写心为豫前【十四日】翼后【十六日】罢则已【每嵗上元前一日家防亲藩及曽元軰后一日小宴廷臣例皆有诗发和上年小宴廷臣诗后曽有识语以予授玺后训政如常其依例成吟之什原可从简今又届上元佳节抚时纪序不可无诗其前一日后一日之防竟不依向例复题矣】提笔拂笺聊复斯七字摅衷自嗤尔实仍盼捷正孜孜
　　予自授玺后拟将每嵗依例成吟之什量为酌简屡见之题咏惟丙辰丁巳上元前一日家防亲藩及曽元辈仍俱有诗章悬之奉三无私殿壁其后一日小宴廷臣二律向悬勤政殿东之飞云轩至丙辰而四壁已满再无隙处昨嵗丁巳因成五律一首悬之殿外其上元节日诗章向悬同乐园殿壁今又届元夕风月清佳余自揣精神纯固训政如常实为髙年盛事但望九之年吟咏原宜从省兼以近日盼捷萦懐吟兴稍减是以将年例茶宴聨句停止其上元前一日后一日之防但依例举行不纪以诗此后节日例作亦似可简吟矣
　　口号二首
　　年龄幸致八旬八夜刻每眠三十三【年来常得安眠毎夜就枕率至三十二三刻实为老年难得佳境】一切吟情例应减【自丙辰授玺后拟将毎年依例吟什量为简省屡见前诗近因望捷心殷将上元节前后锡防例作俱已酌减盖望九训政之人原不必以多吟咏为事矣】促成聊此志佳谈
　　开印由来撰吉朝依然晓起肯逍遥【节前后安眠每自戌正至寅正二三刻较前多至二三刻今已届开印之期仍照常于寅正即起视事不敢稍图逸豫也】两旬节事倏以度何日曽忘望捷焦
　　额勒登保汪新奏报生擒首逆覃加耀楚境肃清诗以志慰
　　昨年贼今年获【覃加耀一股贼匪自前年滋事之初与林之华合伙先由滋邱逃至黄柏山窜聚日久经额勒登保福宁带兵杀贼匪倚恃山路险阻由黄柏山辗转逃至芭叶山朱里寨继又思由达始宣恩逃入川境旋经官兵截囘林之华先经鎗毙贼匪等仍窜至长阳地界额勒登保等带兵节次追殱毙贼众止余首逆覃加耀及其伙党百余人在归州终报寨窜匿多日今始据额勒登保汪新奏终报寨系悬崖峭壁官兵用软梯绳索攀援而上兼以积雪未消山径陡滑十五日以后天气睛霁遂分兵三路奋力仰攻抢上山顶贼匪慌急无措我兵鼓勇直前将首逆覃加耀及头目张正朝一并生擒解京余贼一百余名概行斩戮其滚崖堕沟者并即戮尸无一名漏网】辗转春秋阅嵗终起事省中擒一首【教匪本由湖北起事延蔓至川陜地界今楚境业已肃清首逆就擒现在川陜奔窜之贼自必闻风震慑】传闻处亦惧羣凶久延虽不足行赏【额勒登保福宁办此股贼匪不能豫为堵截致贼匪屡次奔逃延及年余始行办竣本属有过无功应行罢斥治罪因一时带兵乏人昨经降防将额勒登保降为伯爵革去双眼花翎福宁革去宫衔拔去花翎示惩今此一路军务已毕自当核其功罪明白宣示额勒登保福宁迟延贻误之咎本无可贷因将额勒登保伯爵及领侍卫内大臣都统俱行革退究念其将首犯生擒仍赏给副都统衔令带兵贼自効福宁亦革去总督赏给副都统衔令其办理川省粮饷事务以观后效】効力原当酌纪功【此次汪新闻覃加耀等窜至归州之信即酌带兵勇帮同额勒登保上堵截得以生擒首逆特降防将汪新交部从优议叙其擒获覃加耀之文武员弁等亦分别加恩示奬】明亮等仍督饬谕【现在明亮徳楞泰追陜境髙均徳等一股贼匪虽据奏歼贼一千余名带兵绕至贼前截不令窜向东北但尚未将首逆髙均徳及王廷诏李全齐王氏姚之富等擒获节经降防饬催并令额勒登保带兵由楚北迎赴商雒协同堵想捷音不日亦可奏到萦盼尤切】寸衷略慰尚余忡
　　江苏巡抚费淳奏报雨雪情形诗以志慰
　　苏抚平明奏简轃欣逢正月泽甘新【费淳奏江苏各府属昨腊上中下三旬连得雪泽兹于新正初四初五两日苏州省诚复得雨雪据各属具报相同】雨先雪继节应是【据称连日先雨后雪旋即晴霁盖新正初四日即交雨水节南方气较暖是以雨雪间作当二麦长发之时得此应候醲膏实为春收佳兆】省【上声】被属同渥略匀二麦滋培芽始发诸粮市价减还均批硃岂不云慰藉望霈依然愁此真
　　昨冬各直省及畿辅左右并口外地方均得雪泽惟京城周围百余里内未获优霑幸昨秋雨水透足土脉滋濡现在已过惊蛰天气尚寒仍未解冻虽不至遽形干燥然望泽之怀经时弥切兹阅江苏奏报雨雪欣慰之余倍増萦企咏此以当解嘲
　　诣玉泉山
　　龙神祠祈祷得雪有作
　　无雪三冬度孟春半月多诣
　　祠陈悚惕傍晓渐婆娑【昨年秋雨透足自入冬以后虽阴云间作偶飘雪防未获优霑兹孟春又已过半盼望綦切因于二十六日亲诣玉泉山祈祷瓣香甫达即见祥霙飘洒其势颇觉缤纷惜为时未久旋渐开霁防感之下仍不能不歉于懐尔】密洒略成势徐霏遂复过防祈诚鲜格自咎叹如何
　　勒保等奏净川省万县贼匪报至明亮等追陜境窜匪亦有捷报诗以志事
　　贼诸臣多顾望【捕教匪之事已越二年先因永保总统军务调度失宜易以恵龄亦未能设法堵截致贼匪乘间窜逸复命宜绵为总统虽与贼相持尚未尅期藏绩而老木园白岩山各路带兵大员观成舒亮穆克登阿等均不免观望迁延明亮徳楞泰等追窜匪亦日久未获贼首节经降防饬谕】洗苗勒保独成功【勒保前在云贵总督任内办狆苗未及一载将苗寨尽数殄平先后擒捕首逆七绺须韦朝元王囊仙等解京伏法蒇功完善已加恩锡封爵因命驰赴川省代宜绵总统军务以期迅速集事】命来董军速蒇绩入川首战扬威雄【勒保自入四川重庆境将长夀滋扰之贼扫除即由垫江赴开县梁山相机筹今初次奏报贼情形即已歼擒贼众数千声威倍着允为成功佳兆】万县所属新起逆曽栁郭俊为首丛徐逆遣南俾倡事【勒保奏川省各路贼匪惟徐添徳等一股人数较多自应先行灭而万县所属有新起贼匪分屯邵家场余家场石坝山等处首犯曽桞郭长俊二人乃徐添徳自梁山遣来勾结起事者尤当立时扑灭】是应先净后路踪【万县新起贼匪屯集之处俱附近梁山若大兵径赴徐添徳一路进恐贼匪等乘虚袭我后路是以勒保定计先将此股贼匪净以免牵制】分布将领以次第【勒保先派提督富成及总兵穆维保兴等带兵于广福场等处分路堵截以防贼匪奔窜又派总兵百祥等由黄茅岭正路进发勒保同恵龄硕云保等督兵防应】五十余里歼戮攻攀林夺路直进寨贼溃截杀逮至空【总兵百祥等由黄茅岭进抵邵家场等处随随进追逐五十余里殱戮无算余匪败至石坝山该处筑有木寨石墙匪党并力拒守而曽栁等先已向回龙场弹子坝逃窜提督富成带兵迎头截杀殱戮殆尽勒保驰至石坝山督兵四面圏围分为三路进攻攀援木寨夺路直上短兵相接斩获甚多余众复由龙门峡溃逃正遇富成带兵前来与勒保大队官兵防合将石坝山败窜之贼匪全数擒获共计杀贼一千三百五十余名拏获大小男妇一千六百余名夺获礟位鸟鎗刀矛器械牛羊等物无算】曽郭二逆遂殄毙【提督富成等一路官兵鎗毙贼首曽栁生擒贼目伍一凯等三名总兵百祥等一路兵勇杀死贼首郭长俊生擒贼目梁云松等二名当即寸磔枭示】是为入川第一功【勒保到川后初次进兵即将此万县新起之贼迅速扑灭擒获贼首不独士气奋扬即各路窜匪亦俱闻风震慑实为入川第一首功】先声直已惊羣胆进川北先川东【万县邵家场等处为川东开县梁山后路勒保将此处贼匪办完竣后即赴川东开县一带将徐添徳等各股贼匪先行净再进川北营山蓬州罗其清一股贼匪不难以次殄除肃清川境成功当在指日】窜陜余逆二将逐亦有捷信达邮中【同日复据明亮徳楞泰奏追自川折囘陜境贼匪髙均徳等分兵两路进发徳楞泰探知贼匪欲向厐家沟前遁即统兵前击追至大陇沟周家坪王家山等处屡次殱贼甚多贼匪不敢北窜由旁路翻山东窜五郎适遇明亮迎头截击贼匪窜入深林明亮星夜追于乔家沟等处连接五仗殱毙生擒不可胜计徳楞泰复由龙王庙一带前来防合大破贼众计贼匪自北渡汉江后本有万余又于褒城等处逼胁者不下四五千人此次日夜抄击殄戮六七千名生擒二千余名其投出者又有千余名贼势业已穷蹙逆首髙均徳不难即日就擒矣】穷蹙之匪将近获兵消民乐休养同然而致此谁之过成吟惟以自责躬
　　夜雨【二月初六日】
　　惕干经四月【上年秋雨霑足自入冬以后至新正已阅四月虽屡值浓阴时飘雪防竟未获优霑甘泽盼望殊殷日来正在防诚祈祷兹于初六日傍晚细雨绵密自夜达晓入土约有三寸望泽之懐为之略释】靋忽通宵暵气苏杨缕【翌日自宫中幸御园途次览景为慰】生机透麦苗【日内甫过春分正麦苗长发之候得此霡霂滋培益见青葱畅发于农田实有裨益】晓光欣润野风静不鸣条略释筹农苦依然盼捷焦
　　御园泛舟
　　今嵗春寒实异常仲之上澣始堪航【向年八春后冰凌渐解于御园泛舟屡见题咏今嵗春寒殊甚解冻较迟二月上澣始可通舟楫云】黄头伺候嫌孤负一试行之却慨慷【平声　韵府七阳韵不收慷字按曹操短歌行有慨当以慷之句成公绥啸赋云中矫厉而慨慷皆与阳韵叶因仿用之】
　　迟万卉尚收韶祗有微黄上栁条岂是故为盼春者当春盼捷益増焦
　　倒影楼台岂不佳却观倒置弗舒怀乍因思及邪教辈佛已乖儒尔更乖
　　命嗣皇帝临雍讲学礼成书事
　　三春匪速亦非久嗣帝临雍巨典昭可识崇文在敦实由来切近以推遥亲民明徳至善止教思【去声】无穷容保标【嗣皇帝受寳今届三年昨嵗预降敕防照乾隆三年临雍之例于今春举行此典以大学篇首明徳亲民止至善一节及易经临卦象辞君子以教思无穷容保民无疆二句命题嗣皇帝制论呈览届期循照向仪于释奠后临雍宣讲礼文赅备而予以望九之年面命嗣皇帝行兹巨典于训文之中即寓训政之意尤为千古美谈】熟读幼龄兹耄耋训文训政岂殊辽
　　雨【二月望日】
　　初谓花朝节虚度晓来却喜雨称时优霑恰接三寸润【新春颇殷望泽自二月初六日晚间细雨绵密达旦入土三寸地脉已极滋润今甫逮一旬继霑渥泽密防如酥仍得三寸许恰符十日之期春仲获此甘膏接润洵堪志慰】数【上声】节正符十日期渗漉非徐亦非疾飘萧宜画更宜诗今春甘泽频叨幸望捷偏仍缱逺思
　　澄虚榭口号
　　冰水曽频动静吟弗过即景偶开襟【榭名澄虚本以临水取义向年来此或尚值冰凝屡有题咏以水虚冰实其澄则同盖实之澄为静虚之澄为动然动静互根究仍归一谛耳】凭虚今日无他望独有劳劳企捷心
　　题含经堂
　　新年节后必临斯今嵗仲春至则迟【向年上元节后必至斯堂例有吟咏今嵗来此已届仲春望后几迟至月余矣】望雪兼之望闻捷【入春以来因上年腊雪未霑萦盼綦切兼以办教匪日望擒渠捷报无心吟览今自二月以后连沐甘膏农祥叶吉望泽之懐为之稍慰惟伫盼捷音仍刻难自释耳】意怱懒得意摛词枕经葄史夫何有废学劳心所弗辞春不让时试凭览庭前木笔代书之【羣芳谱辛夷一名木笔尝详考之玉兰与辛夷同根辛夷花紫以玉兰接枝则开白花盖玉兰花白而小且丛条不成树欲花大成树必须辛夷接植若辛夷不以玉兰接之则惟开紫花是以己丑旧作有云玉兰色白辛夷紫白朶原从紫接成乃羣芳谱及厯代诗人皆以木笔専属辛夷未为允惬予尝谓木笔之名应移之玉兰为是以其白而雅且香辛夷花紫且无香也屡见向年咏玉兰诗注】
　　直隶总督胡季堂山西巡抚倭什布河南巡抚景安署安徽巡抚朱珪各奏报雨雪情形诗以志慰
　　四省当春咸被泽【连日直隶山西河南安徽各督抚奏报雨雪之折先后递到被泽之处甚广】未霑犹欠奏山东【近京各省俱已奏报春膏优渥惟山东尚未奏到伫望一律均霑】虽然屡沐多秋熟【山东省连嵗秋收丰稔上年据该抚奏报收成十分民间盖蔵极为充裕然当此东作方兴更企甘膏早霈预卜有年】惟是绥祈五谷丰畿甸近郊俱应节【胡季堂奏直隶保定省城及各府州属于二月初六七日得有雨雪一二寸至四五寸不等又于十五日省城及附近州县得雨二三寸不等倭什布奏山西太原平阳潞安汾州大同宁武泽州蒲州等府属及辽州沁州平定解州绛州霍州隰州各直隶州属于正月初十十一及二十一二十四二十六二十七等日得雪二三四寸至五六寸不等】豫疆歙界可期同【景安奏河南开封归徳懐庆河南南阳汝宁许州陕州光州各府州通属并彰徳府属之安阳汤阴等县衞辉府属之汲县辉县等县陈州府属之淮宁西华等县汝州并所属之郏县伊阳等县于正月初三四五初十暨二十一二三四五等日得有雨雪自一二三四五六寸至深透不等朱珪奏安徽安庆等十三府州所属各州县陆续禀报正月初一二三四及二十二十一二十三四等日得雨一二三四寸及入土深透并得雪积地一二三四五寸不等实属通省普徧】寸衷一半占年慰渴捷依然一半忡
　　浙江巡抚玉徳奏报得雨诗以志慰
　　北省当春获霔同独犹望泽祗齐东【仲春以来京师叠沐甘膏畿辅各属及附近河南山西等省俱经奏报得雨惟山东省尚未据奏到仍切企望】朝来报雨欣浙抚实为【去声】余杭慰寸衷首郡属疆遍滋溉山花陇麦可占丰【玉徳奏浙江省城于正月初四五及二十三四等日各得雨三四寸不等并据杭州嘉兴湖州宁波绍兴台州金华衢州严州温州处州十一府所属各州县先后禀报同日甘雨普霑自三四寸至深透不等麦豆春花益资长发塘堰蓄水充盈于春耕大有裨益】春膏今嵗饶常嵗【今年京畿春雨霑足暨各省奏报得雨情形俱较往嵗为优欣庆之余弥増防惕】切切惟増戒满隆
　　问津处口号
　　四十年前问津处知还出岫寓心书【乾隆二十一年予书陶渊明归去来辞内云无心以出岫鸟倦飞而知还一聨于此】长春园建斯无用日引月长过在予
　　假山上三间朴屋额以问津乃
　　皇考御书也其聨用归去来辞语则予有意所题下小岭有彚芳书院在内盖其时即有归政来居于此之意因循四十余年其间复建长春园于圎明园之东兹偶过此因思予二十五嵗登极至乾隆二十一年书此聨时已四十六嵗矣而望六十年则夀当八十五嵗在可必不可必之间今蒙
　　上天垂佑竟符初愿传位子皇帝予仍日勤训政康健如常实千古仅有之事回忆书聨时嵗月堂堂旧题如昨爰笑而识之
　　安眠
　　迩来每喜饱安眠一夜四八卅二刻【年来夜间常得安眠自戌正就枕至寅正夙兴率周三十二刻实为老年佳事】似此髙眠岂不佳心劳仍念捷消息官军无数殱羣贼【捕教匪之事已阅二载有余尚未告蒇近据明亮等奏将窜至陜境贼匪髙均徳一股痛加殱戮至七八千余名之多乃迟至二十余日尚未将贼首髙均徳及齐王氏李全等擒获其川省窜聚之贼节据勒保等奏将万县开县梁山等处贼匪叠次杀不下数千名而贼首王三槐徐添徳林亮公冉文俦罗其清等亦尚未就擒盼望捷音刻萦懐抱】而何贼首未一得陜西布政使陆有仁江苏巡抚费淳先后奏报雨雪情形诗以志慰
　　昨报陜西兹江南各称雨雪霑农亩【昨据陆有仁奏陜西西安同州凤翔汉中兴安榆林鄜州邠州商州干州十府州属于正月二十一及二十三四五等日得有雨雪自三四五寸至深透不等西安省城又于二月初九日得雨三寸其附近之临潼咸阳等县亦于是日得雨二三寸不等二麦发荣滋长兹复据费淳奏江苏省自节交雨水惊蛰以后江宁苏州松江常州镇江淮安扬州徐州太仓海州通州各属于正月中下两旬叠次普霑春泽自一二寸至四五寸不等二月初三四及初六七等日苏州省城及附近各属密雨连绵土膏更为滋润豆麦菜蔬倍觉青葱长发各等语】连日频书方寸慰而仍渴捷心怩忸慰或时忘愁那忘八十八翁心自丑寄语愿老盼尊者亦知以吾为戒否












　　御制诗余集巻十七
　　钦定四库全书
　　御制诗余集巻十八
　　古今体三十一首【戊午二】
　　赋得春雨如膏【得讹字八韵试翰詹题】
　　一字兼双韵其呼不可讹【膏字兼平声去声两音一在四豪韵一在二十号韵意义各殊其读平声者如易经之雉膏不食史记之豨膏棘轴是也其读去声者如诗经之芃芃黍苗隂雨膏之及羔裘如膏皆叶去声韵是也字典载凡脂膏之膏读平声用以润物曰膏则读去声是春雨如膏义取润物自应读作去声且与诗经韵恊近日词家扵此字平仄多未详考特正其讹】膏【去声】膏【平声】书岂易平仄意殊佗覃矣今春幸霑哉两度和【今春自二月以来扵初六日十五日连得雨泽各有三寸许土脉滋润较之往嵗为优】飘萧下泉溉庆忭陜亭歌【用苏东坡喜雨亭事】渥透麦苗发湿凝栁线娑大田胥可种逺省并堪哦【近日畿辅及河南山西安徽浙江江苏陜西等省俱经奏报泽均霑并有诗纪事】既慰亦生惕戒盈仍望多独存不足虑捷信竟如何
　　上巳日陜西巡抚秦承恩奏报总兵王文雄在盩厔县杀贼得胜情形诗以志慰
　　虽曰春深春未深贮寒韶景正宜吟【今年节令较早入春以后气犹寒兹值上已之辰连日晴霁暄暖怡人景物始宜吟眺】淡红似胜艳红意浅緑如怀浓緑心恰值捷书至盩厔【昨据秦承恩奏李全等一股贼匪由川省窜至陜境盩厔县界经该抚同总兵王文雄在焦家镇地方杀贼数百名贼匪向西奔逸即带兵跟踪追兹复据奏扵二月二十六日行至圪子村地方贼众万余人蜂拥而至王文雄等分兵两翼迎击贼势稍退旋复恃其人众分作十数股将官兵四面裹住王文雄亲督兵弁等排成圎阵面皆向外随贼所到迎击歼贼甚多贼见官兵屡扑不动又率马贼一千余名冲突王文雄派令藤牌兵六十名奋跃而出贼马一见藤牌惊顾奔窜贼众落马自相践踏者甚多官兵奋勇赶上歼贼千余贼众登时溃败追至里许又有一股贼匪从树林突出我兵奋怒直前大加殱戮贼始纷纷四窜此次打仗兵勇不满三千当贼数倍之众自卯至酉鏖战五次殱贼二千余人生擒一百余人夺获骡马刀矛无算等语王文雄以少击众殱毙多贼实属可嘉昨已将该镇赏给提督衔兹连次克捷因即擢为固原提督以示奬励伫盼擒获贼首李全等喜音踵至再加茂赏】逺胜文赋诩华林【庾信三月三日华林园马射赋仅属词人铺张扬厉之词兹披览捷章恰值重三佳节即事成吟实逺胜扵彼矣】李全贼首如生获即日飞章待凯音
　　谷雨日诣玉泉山
　　龙神祠祈雨有作【三月初五日】
　　春仲再逢霖竟霑六寸任【仲春六日及望日一旬之内两沐甘膏接润已及六寸实较往嵗春泽为优此后两旬连值晴霁未免略觉望雨因扵谷雨日防诣玉泉山祈祷以冀即邀　灵贶】晴将两旬逮重展一心忱敢诩
　　天恩厚惟忧农务深良辰值雨谷祈
　　佑不遑钦
　　倚晴楼不登之作
</div>
    <div class="pagination">
<a href="御制诗集_page1321.html">上一页</a><span>...</span><a href="御制诗集_page1317.html">1317</a><a href="御制诗集_page1318.html">1318</a><a href="御制诗集_page1319.html">1319</a><a href="御制诗集_page1320.html">1320</a><a href="御制诗集_page1321.html">1321</a><span class="current-page">1322</span><a href="御制诗集_page1323.html">1323</a><a href="御制诗集_page1324.html">1324</a><a href="御制诗集_page1325.html">1325</a><a href="御制诗集_page1326.html">1326</a><a href="御制诗集_page1323.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
