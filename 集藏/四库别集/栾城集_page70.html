<!DOCTYPE html>
<html>
<head>
    <meta charset="UTF-8">
    <title>栾城集 - 第 70 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>栾城集 - 第 70 页/共 114 页</h1>
    <div class="content">　　右臣窃见唐命尚书郎，常选用文行政事之臣以分总庶务。神宗皇帝始复唐室旧制，其于用人，最号重慎。今陛下临御，一新庶政，朝多清流。贪残之人，不当复置省闼。谨按金部员外郎吕和卿，本惠卿之弟，而章所荐。和卿始以奏补入仕，赋性愚，方其历任未成考第，而称其所至有声。当时士人无不窃笑。其后与惠卿共建手实簿法。惠卿方任执政，使和卿上言，而惠卿力行之。其法以根括民产，不遗毫发为本，以奖用忄佥险，许令告讦为要，估计家财，下至椽瓦，抄札畜产，不遗鸡豚。天下骚然，如被兵火，纸笔踊贵，鞭笞恣行。然其为术迂疏，卒不能得民要领。先帝知其不可，遽寝不行。近日蹇周辅以卖盐得罪，吴居厚以榷铁蒙责，吕嘉问以市易被逐，宋用臣以导洛远徙。至于蹇序辰、郏之流，一挂其间，皆不逃谴。而和卿首为簿法，害民之多过于盐铁等事，独安然不问，窃据郎曹。质之公议，实失邦宪。兼和卿顷任考功日，其兄温卿任秦凤提刑，明知添支米麦不许割移他处，和卿私利西边军食价高，割就温卿本任，作弟侄名字请领，亏损边计，以益其私。盖其兄弟贪冒无耻，从来如此。虽事在赦前，而窃据清要，公议不允。伏乞朝廷重行黜责，使清浊稍分，以警在位。谨录奏闻，伏侯敕旨。

　　【乞兄子迈罢德兴尉状〈六月三日。〉】

　　右臣五月十九日奏论资政殿大学士吕惠卿奸险蠹国，残虐害民，乞行窜殛。二十九日奏论金部员外郎吕和卿贪猥不才，尘玷省闼，乞行降黜。缘知饶州吕温卿，系惠卿亲弟而和卿亲兄。臣有兄子迈，见任饶州德兴县尉。窃虑温卿挟恨别有捃拾勘会。迈今任将及两考，欲乞朝廷体察，特许令候两考满日放罢，赴吏部别受差遣。谨录奏闻，伏候敕旨。

　　【再乞罪吕惠卿状〈八日。〉】

　　右臣闻以尧为君而舜为之继，四凶之恶不得而容。以武王为父而成王为子，管、蔡之罪不得而赦。何者，凶德贯盈，邪党蕃炽，用之足以荧惑当世，存之足以遗患将来。是以圣人下为百姓远虑，后为子孙深忧，逐而去之，靡有疑志。今皇帝陛下富于春秋，谅阴不言。太皇太后陛下委任群臣，政出房闼，而存养元恶，隐忍不诛。人知后患，惧者甚众。臣近曾奏论吕惠卿赋性凶邪，罪恶山积。自熙宁以来，所为青苗、助役、市易、保甲、簿法皆出于惠卿之手。至于轻用甲兵，兴造大狱，凡害民蠹国之事，皆惠卿发其端。故近岁奸邪，惠卿称首。臣于前奏论之稍悉，然至今多日，未见施行。窃惟朝廷，近日扫除群慝，如吴居厚、蹇周辅、吕嘉问、宋用臣等，皆以一事误朝，即加流窜。今惠卿兼有众恶，自知罪大，托疾求闲，而朝廷因亦不问。臣恐国之政刑，从此大废。今中外士大夫见惠卿独得不诛，皆谓言事之官有畏强凌弱之心，执政大臣有吐刚茹柔之意。朝廷用法不平，掇拾蜂蚁，脱遗鲸鲵，贻患后人，取笑千古。因此群恶畜已得罪者亦皆不伏。伏惟二圣临御，至公如天地，至明如日月，其于用法不应如此。臣愚窃料圣意，必谓方今弊事略除，群枉消退，惠卿既领宫观，不足复诛，故稍加阔略以安反侧。臣退复思虑，终谓不然。惠卿奸人之雄，用意不浅，无病而去，有伺隙之心。使之一旦复摄尺寸之柄，必致天下之患。若不以时放弃，深折奸谋，臣恐朝廷未得安枕而卧也。伏乞检臣前奏，付外施行，俟元恶已除，然后洗涤瑕疵，以安中外，不为晚也。臣不胜忧国爱君之切，不顾死亡，以犯凶人。陛下裁幸。谨录奏闻，伏候敕旨。

　　【论青苗状〈十四日。〉】

　　右臣伏以青苗之害民，朝廷之所悉也。罢而不尽，废而复讲，使天下之人疑朝廷眷眷于求利，此臣之所深惜也。向者，朝廷申明青苗之法，使请者必以情愿，而官无定额，议者以为善矣。然以臣观之，无知之民，急于得钱而忘后患，则虽情愿之法有不能止也。侵渔之吏，利在给纳而恶无事，则虽无定额，有不能禁也。故自今年春，诸县所散青苗，处处不同，凡县令晓事、吏民畏伏者，例不复散。其暗于事情为吏民所制者，所散如旧。盖立法不善，故使猾吏得依法为奸。监司虽知其不便，欲禁而不可得。天下既已病之矣。今朝廷复修夏料纳钱减半出息之法，此虽号减息，而使天下晓然知今日朝廷意仍在利，虽有良县令，臣恐其不能复如前日，自必于不散矣。且自熙宁以来，吏行青苗，皆请重禄而行重法，受赇百钱，法至刺配。然每至给纳之际，犹通行问遗，不能尽禁。今吏禄已除，重法亦罢，而青苗给纳不止，臣恐民间所请钱物，得至其家者无几矣。伏乞追寝近降青苗指挥，别下诏旨，天下青苗自今后不复支散，不胜幸甚。谨录奏闻，伏候敕旨。

　　【三论差役事状〈十七日。〉】

　　右臣五月二十六日上殿札子“乞明降诏书，戒敕监司长吏，使知朝廷爱惜乡差役人，与神宗朝爱惜雇募役人无异。应系自前约束官吏侵扰役人条贯，使刑部录出，具委无漏落，雕印颁下，令一切如旧，出榜州县，使民知之，仍常加督察，有犯不赦。应监司所部，有犯不能觉察，致因事发露者，重其坐”。至今多日，未蒙施行。伏念臣前作此奏，为闻近日诸县曹吏，有因差役致富，小民被差充役，初参上下费钱有至一二十千者。州县官吏亦有以旧雇役人惯熟，多方陵虐所差之人，必令出钱，作情愿雇募。又有以新差役人拙野，退换别差，必得惯熟如意而后止者。天下官吏，不能皆良，如此等事，所在不一。虽非目见，可以意料。民被其害，如遭汤火。窃意此奏朝上，圣心恻怛，不待终日而行。不意迁延至今，不以为急。臣愚窃恐朝廷始复差役，议者妄谓差法一行，更无患害，闻臣此奏，未免不信。臣谓改雇为差，实得当今救弊之要，然使闻害不除，见善不徙，则差役害人，未必减于免役。伏乞圣慈，检臣前奏，早降诏书，具言所闻差役官吏情弊，仍备录前后禁约，晓谕中外，使知朝廷深意，则天下幸甚。谨录奏闻，伏候敕旨。

　　贴黄：臣访闻近日颇有上书言差役不便，蒙降付看详役法所者。臣推原其意，皆由州县施行差法别有搔扰，以致人言，若不早为禁约，深为不便。伏乞指挥，于役法所检取民间前后言差役不便文字，略赐省览，即见诣实。

　　【论吕惠卿第三状〈二十日，东西省同上。〉】

　　右臣等伏见近降朝旨，以臣僚上言吕惠卿罪恶，责授惠卿中散大夫、守光禄卿、分司南京。窃以执鲸鲵于漏网，稍正邦刑，蓄虎豹于近郊，终贻后患。谨按，惠卿在熙宁中，恣为不义，创立弊法，上以诖误朝廷，下以贼害海内，诈穷力诎，黜居藩郡，犹复妄功赏，轻用甲兵，结怨西戎，贻忧先帝，罪状显白，已不容诛。至于私行险讠皮，人所不为。始与安石结刎颈之义，终与王氏为寻戈之仇，忠信蔑然，诡变难测。今虽自知罪大不容于世，然犹诈称疾病，潜伺间隙。譬如蠖蛇猛兽，虽尔弭伏，而凶性终在，遇便即发。若不深为圈槛，投畀无人之境，臣等恐其防闲稍缓，窃出害人。不然，臣等岂不知降四官落一职为分司官，在于常人不为轻典乎。盖以尧之四凶，鲁之少正卯，既非常人，不当复用常法治也。况复皇帝陛下即位之初，明于赦书戒敕边吏，不得侵挠外界，务要静守疆场。是时惠卿在河东帅，被遇先帝恩德最深，自闻遗制，略无哀戚，日夜点集兵马，为入界讨荡之计。及其迁延未发，恐为虏所觉知，遂令兵马司借赦书不得侵扰之文，晓谕将佐，以款贼计，仍于四月十五日，具奏上件事由，于二十一日出界。夫登极赦书，国之大信，所以绥靖中国，怀来四夷，人臣奉行，敢有轻议。今惠卿公然违戾，出师伐国，而又借用其文，设诈欺敌，侮玩朝廷，殊无忌惮。推其心则出于无君，论其罪则入于大不敬，积其前后所犯，皆在不赦。朝廷纵欲贷而不诛，只乞检臣等前奏，投之四裔，以御魑魅。臣等与惠卿，初无仇怨，但以为国去凶，义不可已。惟陛下特赐裁断。谨录奏闻，伏候敕旨。

　　【论兰州等地状〈六月二十八日。〉】

　　右臣窃见先帝因夏国内乱，用兵攻讨，于熙河路增置兰州，于延路增置安疆、米脂等五寨。议者讲求利害，久而不决。其一曰：兰州、五寨，所在险远，馈运不便，若竭力固守，坐困中国，羌人得以养勇，窥伺间隙。要之久远，不得不弃。危而后弃，不如方今无事举而与之，犹足以示国恩惠。其二曰：此地皆西边要害，朝廷用兵费财，仅而得之，聚兵积粟，为金汤之固。兰州下临黄河，当西戎咽喉之地，土多衍沃，略置堡鄣，可以招募弓箭手，为耕战之备。自开拓以来，平治径路，皆通行大兵。若举而弃之，熙河必有昼闭之警，所谓借寇兵资盗粮，其势必为后患。此二议者，臣闻之久矣。然以夏戎背畔，虽屡有信使，而未修臣职，未请侵地，则弃守之议，朝廷无因自发。今闻遣使来贺登极，归未出境，而使者复至，讲和请地，必在兹举。虽庙堂议论已得详熟，而屑忧国不能嘿已。辄尝核实其事，以为前件弃守之议皆非妄言，然而朝廷当决从一议。欲决此议，当论时之可否，理之曲直，算之多寡。诚使三者得失皆见于前，则弃守之议，可一言而决也。何谓时之可否。方今皇帝陛下富于春秋，谅暗不言，恭默思道。太皇太后陛下，览政帘帏之中，举天下事，属之辅相。当此之时，安靖则有余，举动则不足，利在绥抚，不利征伐。今若固守，不与西戎，必至于争。甲兵一起，呼吸生变，缓急之际，何所咨决。况陕西、河东两路，比遭用兵之厄，民力困匮，疮痍未复，一闻兵事，无不狼顾。若使外患不解，内变必相因而起。此所谓时可弃而不可守，一也。何谓理之曲直，西戎近岁于朝廷本无大罪，虽梁氏废放其子，而夷狄外臣本不须治以中国之法。先朝必欲吊伐，但诛其罪人，存立孤弱，则虽犬羊之群犹将伏以听命。今乃割其土地，作为城池，以自封殖。虽吾中国之人犹知其为利而不知其义也。曲直之辨，不言可见。盖古之论兵者，以直为壮，以曲为老。昔仁祖之世，元昊叛命，连年入寇，边臣失律，败亡相继，然而四方士民裹粮奔命，唯恐在后，虽捐骨中野，不以为怨。兵民竞劝，边守卒固，而中国徐亦自定，无土崩之势。何者，知曲在元昊，而用兵之祸朝廷之所不得已也。顷自出师西讨，虽一胜一负，而计其所亡失，未若康定、宝元之多也。然而边人愤怨，天下咨嗟，土崩之忧，企足可待。何者，知曲在朝廷，非不得已之兵也。今若固守侵地，惜而不与，负不直之谤，而使关右子弟肝脑涂地，臣恐边人自此有怨叛之志。此所谓理可弃而不可守，二也。何谓算之多寡，弃守之议，朝廷若举而行之，其势必有幸有不幸。然臣今所论，于守则言其幸，于弃则言其不幸，以效利害之实。今夫固守兰州，增筑堡寨，招置土兵。方其未成，而西戎不顺，求助北虏，并出为寇。屯戍日益，飞挽不继，贼兵乘胜，师丧蹙国，兰州不守，熙河危急。此守之不幸者也。割弃兰州，专守熙河，仓庚有素，兵马有备，戎人怀惠，不复作过。此弃之幸者也。二者臣皆不复言，何者，利害不待言而决也。若夫固守兰州，增筑堡寨，招置土兵，且耕且战，西戎怀怨，未能忘争，时出虏略，胜负相半，耕者不定，馈运难继，耗蠹中国，民不得休息。此守之幸者也。割弃兰州，专守熙河，西戎据兰州之坚城，道熙河之夷路，我师不利，复以秦、凤为境，修完废垒，复置烽候，人力既劳，费亦不小。此弃之不幸者也。夫守之虽幸，然兵难一交，仇怨不解，屯兵馈粮，无有休日，熙河因此物价翔贵。见今守而不战，岁费已三百余万贯矣，战若不止，戍兵必倍，粮草衣赐随亦增广，民力不支，则土崩之祸或不可测也。弃之虽不幸，然所弃本界外无用之地。秦、凤之间，兵民习熟，近而易守，转输所至，如枕席之上，比之熙、兰，难易十倍。有守边之劳而无腹心之患，与平日无异也。夫以守之幸，较弃之不幸，利害如此。而况守未必幸，而弃未必不幸乎！且朝廷以天地之量，赦其罪恶，归其侵疆，复其岁赐，通其和市，虽豺狼野心，能不愧耻。纵使酋豪内怀不顺，而国恩深厚，无以激怒其民。臣料一二年间，其势必未能举动。万一不然，而使中国之士知朝廷弃已得之地，含垢为民，西戎背恩，彼曲我直，人怀此心，勇气自倍，以攻则取，以守则固，天地且犹顺之，而况于人乎。故臣愿朝廷决计弃此，然后慎择名将，以守熙河，厚养属国，多置弓箭手，于熙、兰往还要路，为一大城，度可屯二三千人，以塞其入寇之道。于秦、凤以来，多置番休之兵，以为熙河缓急救应之备。明敕将佐，缮完守备，常若寇至，先为不可胜以待敌之至，庶几可以无后患也。臣自闻西使复来，谨采众议，以三事参较利害，反复详究，理无可疑。是以辄献狂言，惟陛下裁择。幸甚。

　　贴黄：臣窃见二圣临御，除去烦苛，天下之民，想见太平之风。今西戎已有向化之渐，若朝廷靳惜兰州等处，坚守不与，激令背畔，使边兵不解，百费复兴，则自前苛政皆将复用，太平之期不可复望，深可痛惜。伏乞陛下与二三大臣详议其事，以天下安危为念，勿争尺寸之利以失大计，则社稷之幸也。臣窃闻议者，或谓若弃兰州，则熙河必不可守，熙河不守，则西蕃之马无由复至，而夏戎必为蜀道之梗。臣谓此皆劫持朝廷欲必守兰州之说，而非国之至计也。臣闻熙河属国，疆族甚多，朝廷养之极厚，必不愿为西戎所有。若帅臣能以恩信结之，统之以戍兵，贴之以弓箭手，又于熙、兰要路，控以坚城，臣恐西戎未易窥伺，而西蕃之马何遽不至乎。至于蜀道之虞，自非秦、凤、阶、成等处荡然无城池兵马之备，则西戎岂敢轻为此计。臣谓此说亦空言而已。臣又闻，说者谓韩缜昔与北朝商量河东地界，举七百里之地以畀之。近者台谏以此劾缜，缜由此罢相。故今朝廷议欲以兰州等处复与西戎，无敢主其议者。臣谓兰州等处，与河东地界不可同日而语。河东地界国之要地，祖宗相传，谁敢失坠，举而与人，非臣子之义。至于兰州等处，本西戎旧地，得之有费无益。先帝讨其罪而取之，陛下赦其罪而归之。理无不可，不得以河东地界为比也。

　　【再论兰州等地状〈七月七日。〉】

　　右臣近于六月二十八日奏：以西使入界，恐必有讲和请地之议，乞因此时举兰州及安疆、米脂等五寨地弃而与之，安边息民，为社稷之计。见今西使已到，窃闻执政大臣，弃守之论尚未坚决。臣窃见皇帝陛下登极以来，夏国虽屡遣使，而疆场之事，初不自言，度其狡心，盖知朝廷厌兵，是以确然不请，欲使此议发自朝廷，得以为重。朝廷深觉其意，忍而不与，情得势穷，始来请命。今若又不许，遣其来使徒手而归，一失此机，必为后悔。彼若点集兵马，屯聚境上，许之则畏兵而与，不复为恩，不许则边衅一开，祸难无已。间不容发，正在此时，不可失也。臣又闻昔日取兰州及五寨地，本非先帝圣意。先帝始议取灵武，内臣李宪畏懦，不敢前去，遂以兵取兰州；先帝始议取横山，帅臣沈括、种谔之徒，不能遵奉圣略，遂以兵取五寨。此二者，皆由将吏不职，意欲邀功免罪，而先帝之意本则不然。其后元丰六年，夏国遣使请罪，先帝嘉其恭顺，为敕边吏，禁止侵掠。既又遣使谢恩，请复疆土。先帝仍为指挥保安军与宥州，议立疆界。因循未定，而先帝掩弃万国，遂以至今。由此言之，兰州、五寨，取之则非先帝本心，弃之则出先帝遗意。今议者不深究本末，妄立坚守之议，苟避弃地之名，不度民力，不为国计，其意止欲私己自便，非社稷之利也。臣又闻议者或谓：弃守皆不免用兵，弃则用兵必迟，守则用兵必速，迟速之间，利害不远，若遂以地与之，恐非得计。臣闻圣人应变之机，正在迟速之际，但使事变稍缓，则吾得算已多。昔汉文、景之世，吴王濞内怀不轨，称病不朝，积才养士，谋乱天下。文帝专务含养，置而不问，加赐几杖，恩礼日隆。濞虽包藏祸心，而仁泽浸渍，终不能发。及景帝用晁错之谋，欲因其有罪削其郡县。以为削之亦反，不削亦反；削之则反疾而祸小，不削则反迟而祸大。削书一下，七国尽反，至使景帝发天下之兵，遣三十六将，仅而破之。议者若不究利害之浅深，较祸福之轻重，则文帝隐忍不决，近于柔仁，景帝刚断必行，近于强毅。然而如文帝之计，祸发既迟，可以徐为备御，稍经岁月，变故自生，以渐制之，势无不可，虽有十濞，亦何能为。如景帝之计，祸发既速，未及旋踵，已至交兵。锋刃既接，胜负难保，社稷之命，决于一日，虽食晁错之肉，何益于事。今者欲弃之策，与文帝同，而欲守之谋，与景帝类。臣乞宣谕执政，欲弃者理直而祸缓，欲守者理曲而祸速。曲直迟速，孰为利害。况今日之事，主上妙年，母后听断，将帅吏士，圣情未接，兵交之日，谁使效命。若其羽书沓至，胜负纷然，临机决断，谁任其责。惟乞圣慈以此反复深虑，早赐裁断。无使西戎别致猖狂，弃守之议，皆不得其便，则天下幸甚。谨录奏闻，伏候敕旨。

　　【论京畿保甲冬教等事状〈七月九日。〉】

　　右臣窃见仁宗朝，河北、河东初置义勇，至英宗朝，推行其法，渐及陕西，皆以地接胡羌，有守御之备。每岁冬教一月，民虽以为劳，而边防之计有不得已。及熙宁中，更置保甲，使京畿三路之民，日夜教习。二圣临御，知其不便，率皆罢去，民得归秉耒耜，盗贼因此衰息。歌舞圣德，无有穷已。惟有冬教一月之法，三路以被边之故，民习为常，不敢辞诉。至于京畿诸县，累圣以来，为辇毂所在，素加优厚，今乃与三路边郡为比，一例冬教，情所未安。伏乞圣慈，深念根本之地，所宜宽恤，特与蠲免。兼访闻京畿三路，见今皆修盖冬教场屋宇，州县颇以为劳。臣昔守官河北，窃见义勇冬教，并不置教场屋宇，每遇教日，皆权于系官屋宇及寺院等处安泊，别无阙事。朝廷若允臣所奏，免畿内冬教，则其教场屋宇，已自不修。如三路冬教，乞下逐路监司相度，只如目前权于系官屋宇及寺院等处安泊，有无不便。如别无不便，亦乞罢修，以宽民力。谨录奏闻，伏候敕旨。

　　【论西边警备状〈七月十九日。〉】

　　右臣近奏：乞因夏国遣使入贡，归其侵地，窃闻朝廷已降诏开许。伏惟包荒之德，与天地同量，使西边之人，自此得免馈饷之劳，脱战斗之祸，天下不胜幸甚。然臣闻兵法，受降如受敌，夷狄兽心，见利忘义，虽以恩信深加结纳，而备豫不虞，不可暂弛。况朝廷数年以来，举兵攻讨，深入其地，夺其疆土。今虽接以恩礼，其怨毒之意必未遽忘。若因给赐城寨，定立界至之际，乘我无备，辄肆猖狂，则取笑四夷，悔不可及。谓宜明加约束，所赐城寨，须候逐路帅臣处置，般运器甲，抽那兵马。凡百了当，立定期日，然后得令人交割。若未了之间，不得令一人一骑先期窥觇。仍指挥沿边将吏，常加严备，因夏国新复侵地，谨守誓约之际，招填士马，充实仓廪，绥怀熟户，常若寇至，不得为其通和，稍有弛废。如此数年，朝廷常务怀柔，以革其欲报之心，边臣常作提防，以折其内侮之志。臣谓数年之外，必无后患，纵使背畔，而边计已完，士气已复，度其事势，亦不足深忧。况背恩犯顺，彼曲我直，虽复羌人，亦当知非，足使吾民坐而贾勇，制胜之道始自今日。惟愿陛下深诏大臣，安不忘危，常以戒敕边吏为心，则社稷之福也。谨录奏闻，伏候敕旨。

　　【再论青苗状〈二十四日。〉】

　　右臣近奏乞罢支青苗钱，兼访闻台谏官皆有文字论列，至今并不蒙降出施行。臣伏见熙宁之初，王安石、吕惠卿用事，首建青苗之法，其实放债取利，而妄引《周官·泉府》之言，以文饰其事，天下公议，共以为非。是时韩琦、富弼、司马光、范镇等皆昌言其失，恨不能救。今二圣在上，照知民间疾苦，解去币法，既已略尽。兼近日责降吕惠卿，数其罪恶，亦以创行青苗为首。然天下散青苗，其实至今未止，民间疑怪，以为朝廷仍有好利之意。臣博采众论，云近日有臣僚献议，以国用不足为言，由此圣意迟迟未决。臣虽至愚，窃为陛下深惜此计。何者，自古为国，率皆禄养官吏，廪给士伍，崇奉郊庙，镇抚四夷，然而食租衣税，未尝有阙。今陛下力行恭俭，前代帝王所有浮费一切不为。今日之计，但当戒敕天下守令，使之安集小民，若能稍免水旱之灾，复无流亡之患，则安靖之功数年自见，谷帛丰羡，将不可胜用，何至复行青苗，以与民争利也哉。伏惟陛下圣性仁厚，凡利民之事，知无不为，若非左右构此危语，动摇圣听，则何至为之废格群言以成邪说。然臣窃恐中外不知本末，但见台谏之言皆留中不出，妄意陛下甘于求利，不恤细民，远近传闻，所损不细。臣欲乞陛下尽将臣僚前后所上章疏，付三省详议施行，以弭斯谤。谨录奏闻，伏候敕旨。

　　【乞放市易欠钱状〈二十七日。〉】

　　右臣顷曾上言：乞将市易欠钱人户，通计所纳息、罚钱数，如已纳及元请官本数目，即与除放。蒙圣恩依此施行，德泽滂霈，所及甚广。然臣访闻京师欠户，贫下之家从初多作诡名，请新还旧，以此无缘通计息、罚，故除放之恩，多止上户。臣近日再行体问，据通直郎、监在京市易务宋肇为臣言：“若截自欠二百贯以下人户一例除放，则所放人户至多，事亦均一。”仍具本务一宗节目及利害文字，请臣论奏。臣详究其说，窃以为当行之事有五：市易本钱，前后诸处拨到，共计一千二百二十六万余贯。中间拨还内藏库等处，共计五百三十万余贯，朝廷支使过，共计三百八十四万余贯，即今诸场务见在，共计三百五十三万余贯。将此三项已支见在计算，已是还足本钱，则今来人户所欠皆出于利息。若将见欠二百贯以下人户除放，所放钱数不多。此事之当行者一也。见今欠人共计二万七千一百五十五户，共欠钱二百三十七万余贯。其间大姓三十五，酒户二十七，共欠钱一百五十四万余贯。小姓二万七千九十三户，共欠钱八十三万余贯。若将欠二百以下人户除放，共放二万五千三百五十三户，放钱四十六万六千二百余贯。所放人户九分以上，而所放钱止及二分。此事之当行者二也。元丰年中，朝廷催理欠负，极为峻急，然一岁所纳，不过三万贯。顷来朝廷优假细民，所催微细，自今年正月至今，止以六七千贯。今县以三万贯为率，犹须七十余年乃可纳足。如此则小姓之家，死丧流亡，不可复知，而国家每岁得钱六千贯，〈臣所乞放二百贯以下欠户钱数，于见欠钱都数中，止十分之二，即是每岁催及三万贯数中，不过催得六千贯而已。〉如九牛一毛，不为损益，而二万余家困苦，为害至大。此事之当行者三也。市易催索钱物，凡用七十人，每人各置私名不下十人，掌簿籍，行文书，凡用三十余人，每人各置贴写不下五人，共约一千余人。以此一千余人，日夜骚扰欠户二万七千余家。都城之中，养此蟊贼，恬而不怪。此事之当行者四也。市易之法，欠户拖延日久，或未见归著，及无家业之人，皆差人监逐，遇夜寄禁。既有此法，则一例公行寄禁，然吏卒顽狡，得钱即放，无钱即禁，榜笞ㄏ缚，何所不至。若不别作擘划，则日被此苦者不知其数。此事之当行者五也。伏乞圣慈，以此五事较其利害，断自圣意，特与除放，或因将来明堂赦书行下，或更溥行诸路，则细民荷戴恩德，沦入骨髓，社稷之利不可胜计。然臣窃见太府寺令岁终较课，以本理息及一分以上，具官员等第保明闻奏，自来市易官因此酬奖转官，及请赏钱，所得无算。今来既见市易已支见在实数，仅能还足本钱，则以本理息，皆是欺罔。从前官吏转官请赏，皆当追夺官爵及所赏钱物，亦乞朝廷根究前后缘市易转官请赏之人，依理施行。内有吕嘉问，系创行市易，害民最深，虽已经责降，尚窃有土，未允公议。更乞重行窜谪，以谢天下。所有宋肇札子三道，臣辄备录，进呈如左。谨录奏闻，伏候敕旨。

　　贴黄：臣所言放欠事，上系二圣德泽，唯当直出中旨，不宜更显言者姓名。或须至令三省相度施行，即乞指挥执政，勿令宣布。

　　【言淮南水潦状〈二十九日。〉】

　　右臣窃见淮南春夏大旱，民间乏食，流徙道路。朝廷哀愍饥馑，发常平义仓及截留上供米，以济其急。淮南之民，上赖圣泽，不至饥殍。然自六月大雨，淮水泛溢，泗、宿、亳三州大水，夏田既已不收，秋田亦复荡尽，前望来年夏麦，日月尚远，势不相接，深可忧虑。访问见今官卖米，犹有未尽，然必不能支持久远。臣欲乞朝廷及今未至阙绝之际，速行取问本路提转发运司，令具诸州灾伤轻重次第，见今逐州各有多少粮食，可以赈济得多少月日，如将来乏绝，合如何擘划施行，立限供报，所贵朝廷得以预先处置，小民不至失所。谨录奏闻，伏候敕旨。

　　【乞罢杜右司郎中状〈八月一日。〉】

　　右臣伏见近除刑部郎中杜为右司郎中，命下之日，中外疑惑。盖以朝廷用人，必分流品清浊。尚书左右司郎官，总督十二司之事，至其迁擢，高者多为左右史，下者犹为直阁修撰，领三路都漕发运使，不一二年，即为侍从，自非清望正人，不与此选。谨按杜，人品凡近，不知经术，止以诵习法律进身。自熙宁、元丰以来，为刑部官，谄事宰相王安石、王圭、蔡确以下，脂韦便佞，无不得其欢心。虽杜纯亲弟，而纯以直进，以谄闻，兄弟异心，众所共悉。初修熙宁编敕，与其议，害民之法皆经其手。今复为详定官，夺笔改更，非笑前书，略无愧耻，翻复随时，一至如此。兼与杨汲、崔台符共事，岁月甚久，大理寺所勘探报过公事，事干官员，皆刑部下法。朝廷近以所断，多有枉滥，差官理雪，凡所平反十至七八。汲、台符既以官长被罪，如等辈，皆其属官，朝廷虽阔略不问，至于非次擢用，岂宜遽以及。窃恐赏罚失当，使天下不服，而汲、台符亦得以为词，为损不细。或言近日押伴西人，朝廷授以指踪，使与西人商量，事得了当，右司之命，盖以为赏。臣以为此有司常事，不足以为功。况为官择人，当以流品为急，若以右司为赏，恐非孔子不以名器假人之义。伏乞追回前命，以厌公议。谨录奏闻，伏候敕旨。

　　【论差除监司不当状〈八月二日。〉】

　　右臣伏以天下之治，寄于守令。守令之众，朝廷不能尽知，其要寄于监司。方今民力凋残，疲瘵未复，见议差役，措置未定，正宜使监司得人，以督察州县。朝廷近日沙汰残刻之吏，多系提转等官，民间承望此风，思见循吏。然臣窃观近日所命，颇未得人，博采公言，略见一二。如李之纪、楚潜、王公仪皆碌碌凡材，无善可名，不知何以获用。至于余人，又加以过恶。如孙路奴事李宪，贪冒无耻，程高谄附贾青，借名买珠，钟浚天资邪险，累作过犯，张公庠为事刻薄，不近人情，张久领市易，与牙侩杂进。而皆擢自稠人之中，付以一道之政。陛下诚欲尊重朝廷，爱惜民物，则如此辈人，皆未可轻用也。或言朝廷近令侍从以上博举监司名姓。既闻，率皆注籍，每有员阙，执政不复慎选，一切揭簿定差，是以贤愚并进，人物杂乱。窃惟中外侍从，其徒实烦。被诏举官，初无旌别，承举即用，近于粗疏，而欲待其不职，乃坐举者。天下之广，监司得失，朝廷未必一一详知。民独何辜，枉被涂炭。自古用人，实无此比。臣欲乞应自前所用监司，令执政更加审议，其尤不可者，当与改差。今后差除，须名迹著闻，公议共许，然后擢用，庶几监司，稍得良吏，不至害民，此最当今之急务也。谨录奏闻，伏候敕旨。 
　

　



　

　
●栾城集卷四十
◆右司谏论时事十七首
　　【三乞罢青苗状〈初四日与东省同上。】

　　右臣等屡有封事，乞罢青苗，皆不蒙付外施行。伏以王安石、吕惠卿创行此法以来，天下之士，惟王、吕党人欲以青苗进身者，则以其法为是。其他士大夫，上自韩琦、富弼，中至司马光、吕诲、范镇，下至臣等辈人，未有一人以为便者。方安石、惠卿用事，忠言壅塞，不得施用，小民无告，饮泣受害。今者二圣临御，尽革众弊，天下欣欣，日望青苗之去。而近日删立旧法，益更滋彰，中外狐疑，不晓圣意。窃闻近日左右臣僚，有以国用不足，欲将青苗补其阙乏者，圣心未察，是以为之迟迟。臣等虽愚，以为自古为国，止于食租衣税，纵有不足，不过辅以茶盐酒税之征，未闻复用青苗放债取利，与民争锥刀之末，以富国强兵者也。艺祖、太宗之世，四方未平，中国至狭，岁岁用兵，其费不赀。及真宗东封西祀，游幸亳宋，造立宫室。仁宗结好契丹，平定西戎，翦灭南寇。此皆非常大费，而常赋之外，无大增加，未闻必待青苗以济国用。今二圣恭俭，安静无为，四海之富，与祖宗无异。何忧何虑，而欲以青苗富国乎。臣等以为，皇帝陛下富于春秋，未尝接见多士，太皇太后陛下览政帷幄，未能博听群议，听纳之道于斯实难。窃谓臣下每有献言，宜一切折以公议，彼既欲散青苗，而臣等以为不可。陛下受其所言，而臣等封事遂留中不出。臣等不知陛下何以断其是非，而信之如此之笃乎。陛下必欲决此深疑，即当尽出台谏所言，付之三省，使之公议得失，不当隐忍不辩是非，而阴用其言也。如众议必以罢之为是，即乞早赐裁断，以慰民心。必以罢之为非，亦乞显行黜谴，以惩臣等狂妄。谨录奏闻，伏候敕旨。

　　【申三省请罢青苗状〈初四日与东省同入。〉】

　　右辙等伏见熙宁之初，始行青苗，士无贤愚皆知其不便，是时建议之臣尽力主张者，不过一二人，而贤士大夫极言其失者，非一人也。盖今之执政尝论之矣，忠言谠论，播于天下，至今传诵，以为口实。小民呻吟，欲闻更张，亦已久矣。伏自二圣临御，革去弊法，而青苗之议，独无所变。始者但令取民情愿，不立定额，州县或散或否，事体不一，天下固已疑之矣。中间修完本法，使夏料纳者减半出息，中外喧言朝廷欲依旧放债取利。此声流传，极损圣政。辙等备位谏官，不敢默已，遂与台官前后上言仅数十章，皆不蒙施行。传闻大臣奏对，有以国计不足疑误圣听者，遂致此议久而不决。辙等虽愚，窃所未谕也。盖闻古者圣人在上，食租衣税而已。凡所以奉祀郊庙，禄养官吏，蓄兵备边，未尝有阙也。后世鄙陋，乃始益以茶盐酒税之征。然亦未闻放债取利，若此之衰也。今兹二圣在上，恭俭无为，度越前世，选用执政，将致太平。辙等与天下士民，尚冀朝廷能宽酒税之榷，损茶盐之入，以复三代之故。不意今者乃欲以青苗富国，失天下之望也。王安石、吕惠卿既以此负国，使朝廷被此声于天下，今者又复以此误二圣，此辙等区区所深痛也。近日朝廷责降吕惠卿，告命之出，首以青苗为罪。天下传诵，人人称庆，奈何诏墨未乾，复蹈其故辙乎。且青苗之法，其所以害人者，非特抑配之罪也，虽使州县奉行诏令，断除抑配，其为害人，固亦不少。何者，小民无知，不计后患，闻官中支散青苗，竞欲请领，钱一入手，费用横生，酒食浮费，取快一时。及至纳官，贱卖米粟，浸及田宅，以至破家。一害也。子弟纵恣，欺谩父兄，邻里无赖，妄托名目，岁终催督，患及本户。二害也。逋欠未纳，请新盖旧，州县欲以免责，纵而不问。三害也。常平吏人，旧行重法，给纳之赂，初不能止。今重法既罢，贿赂公行，民间所请得者无几。四害也。四事为害，虽复除抑配之弊，亦无如之何，而况抑配未必除乎。辙等职在言责，目睹弊事，默而不言，则上负朝廷，下负民物。若未得请，决无中止之义。伏乞尽取前后章疏，看详施行，以允公议。谨状。

　　【再言杜状〈初七日。〉】

　　右臣近奏言杜除右司郎中不当，不蒙采纳。伏以文法俗吏，才不过人，昔以诵习条贯，偶为法官，天资邪佞，能谄事宰相，遂复致身刑部。朝廷必欲量才授官，已为过分。今一旦擢为右司，中外惊叹。若止以人才猥下，事无实状，臣亦未敢干渎朝廷。昔在熙宁年中，手编害人之法，今复为详定，亲改其书，俯仰随时，略不知愧。顷与杨汲、崔台符同在刑部，所断刑狱，冤枉过半。汲、台符以此得罪，而以此擢用。同罪异罚，十目所指，至公之朝不宜有此。臣以为，事干朝廷大体，职在言责，不敢不言。今蒙置而不用，窃料必有以自结大臣，致误此举。不然，陛下何取于，而擢任至此哉。臣窃闻庙堂之论，以谓二十年来失于养才，临事而求，每有无人之叹。如左右司、吏、户、礼郎官、左右史台谏官，皆用人之津梁，侍从近臣之所从出。若已践此途，而不致之清要，则养才之地竟当安在，若非其人，而遂用之，数年之后，使杜为侍从，则是更得一崔台符，岂不为天下笑哉。伏乞稍取众议，追寝前命。谨录奏闻，伏候敕旨。

　　【言张ロ札子〈八日上殿。〉】

　　臣六月中与王觌上殿言张ロ非次进用，又及韩宗师欲以深结文彦博、韩维为自安之计。ロ天资邪佞，列位丞弼，朝夕出入左右，易以为奸，宜断自圣心，以时除去。蒙圣明洞鉴，德音宣谕。但以ロ久经任使，欲因其求退，去之以礼。比经两月，ロ觉圣意稍缓，遂端然据位，不复自请。臣窃惟ロ性极巧佞，遇事圆转，难得心腹。昔王安石、吕惠卿首加擢用，被以卵翼之恩，收其鹰犬之效，与章等并结为死党。熙宁弊法，皆等所共成就。今二圣在上，因民所欲，降黜群邪，变革众弊，清净之风，日月滋长。独ロ仍在重位，与闻大政，不唯正人所共侧目，而ロ之私意亦自不安。但以同列无倾邪之助，台谏有弹击之请，是以见今且自敛戢，未敢为非。度其中心，未尝一日无窥伺之邪谋，忘王、吕之故党也。譬如蛇蝎遇寒而蛰，盗贼逢昼而止，及春阳发动，莫夜阴暗，故态复作，谁敢保任。陛下不可见其进退恭顺，言词柔利，而遂以为可用也。如ロ深心厚貌，何所不至，但使陛下君臣防闲少懈，ロ略能援引一二邪人，置之要地，则变故之出，殆不可知矣。况今新旧之政，更张未定，邪正之党，相持未决，正是奸臣用智，伺便窃发之时。天下有识见ロ任事，谁不危惧。如江河决溢，初复故道，惟日夜牢固堤防，乃免于患，若少有蛇鼠穿漏，或能复夺河身。况ロ方为执政，乘衅而动，其害必深。臣闻ロ意，欲候过明堂大礼，求出补外，惟陛下为社稷计，顺中外人心，早从其请，天下幸甚。取进止。

　　【请罢右职县尉札子〈八日上殿。〉】

　　臣伏见旧法，县尉皆用选人。自近岁民贫多盗，言事者不知救之于本，遂请重法地分县尉并用武夫。自改法以来，未闻盗贼为之衰少。而武夫贪暴，不畏条法，侵鱼弓手，先失爪牙之心，搔扰乡村，复为人民之患。臣窃惟捕盗之术，要在先得弓手之情，次获乡村之助，耳目既广，网罗先具，稍知方略，易以成功。旧用选人，虽未能一一如此，而颇知畏法，则必爱人，使之出入民间，于势为便。不必亲习骑射，躬自格斗，然后能获贼也。今改用武夫，未必皆敢入贼，而不习法律，先已扰民。访闻河北、京东、淮南等路，凡用武夫县分，民甚患之。欲乞复令吏部，依旧只差选人，所贵吏民相安，不至惊扰。取进止。

　　【论张颉札子〈八日上殿。〉】

　　臣窃见知广州张颉，自直龙图阁擢为户部侍郎，除目一下，中外惊疑。谨按，颉猜险邪佞，狡愎暗刻，具此八德，了无一长。臣非敢风闻臆度，谨具实状如左：一、颉为广南运使日，朝旨那移兵马就食全、永。经略使赵Ι为见顺州戍兵年满合替，遂差兵戍顺州，却令顺州替兵就食全、永。颉但知出纳之吝，恐往来戍兵糜费钱粮，一日之间四次移牒，故作行遣申奏赵Ι不肯移兵，又奏Ι暗添昭州雇夫钱六万贯，又奏Ι违法差衙前。朝旨令Ι分析，乃是颉判状令差，Ι曾具元判状缴奏。其余所奏，更无一事稍实。因此挟恨迁怒，诟詈桂州官吏，作绿衫下包个奴婢，名呼赵Ι，仍骂作贼。提举官刘谊，曾具事由闻奏，有旨罢转运使。一、颉为转运使日，有安南般粮夫数千人逃还，已经曲赦放罪，每人只有欠官米钱七百。后来颉欲差人往全州般粮，遂召阳朔县令魏九言、临桂县令李译，勒令差两县逃亡夫往全州般粮，仍令九言取本县百姓莫饭奴等七人状，云“所欠官钱七百，情愿往全州般粮填还”。其七人中，又有三人不系逃亡，只取到四人情愿状，便差数千人。况欠钱止于七百，而全州水路二十余程，岂有情愿之理。因此溺杀人不少，致人户经提举司过状，亦是刘谊具事由闻奏，方始住差。一、颉为桂州经略使日，有安化州首领，以本族饥馑依久例借粮于宜州。颉指挥宜州不借一粒，致夷人作过，于省界偷牛。因此夷、汉互仇杀。颉更无方略，直令宜州兴兵讨之。致本州兵官陷没。颉遂发数千人，令供备库副使费万往讨之，全军皆没。颉又遣路分都监王奇知宜州，仍以数千人入讨，全军复没。事闻朝廷，先帝为之旰食，遣谢麟将数万人，费百余万贯，竟以招降而定。颉既措置乖方，致陷两将兵马，而费万、王奇之死，又不以实奏。因转运使马默等论列，朝旨差宾州推官朱恂取勘。因此落职夺官知均州。右臣所论三事，皆有文案，可以复验。据颉处事乖剌，致寇覆军，与沈起、刘彝同罪，理合诛窜。所以累次常获宽宥者，盖其家素富，本以行赂得进。乡近辰、锦，多蓄奇砂，尝以献遗前宰相王圭。圭每出示亲客，云此砂张颉所献，以此曲为盖庇。今来纵未黜废，岂可特膺非次擢用。兼臣访闻三省执政本不知其人，失于采听，为荐者所误，若置之户部，必害民物。伏乞追寝前命，以厌公议。取进止。

　　【再言张颉状〈十一日。】

</div>
    <div class="pagination">
<a href="栾城集_page69.html">上一页</a><span>...</span><a href="栾城集_page65.html">65</a><a href="栾城集_page66.html">66</a><a href="栾城集_page67.html">67</a><a href="栾城集_page68.html">68</a><a href="栾城集_page69.html">69</a><span class="current-page">70</span><a href="栾城集_page71.html">71</a><a href="栾城集_page72.html">72</a><a href="栾城集_page73.html">73</a><a href="栾城集_page74.html">74</a><a href="栾城集_page75.html">75</a><span>...</span><a href="栾城集_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
