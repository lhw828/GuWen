<!DOCTYPE html>
<html>
 <head>
  <meta charset="utf-8"/>
  <title>
   演山集 - 第 21 页/共 35 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   演山集 - 第 21 页/共 35 页
  </h1>
  <div class="content">
   钦定四库全书
　　演山集巻二十　　　　　宋　黄裳　撰
　　序
　　送刘子甫序
　　刘君闻善而趋者也一日相得于逆旅以其所以从学之道下问于不肖不肖方且从事于问者乌能语君哉然而问之勤不可以虚辱试为之语曰万物之理不同也其本同出于道圣贤愚众之情不同也其本同出于性圣人以天下后世未能复性而防于道则以其同然之情而应物以其同然之理而制事以其意不可亲授于天下后世则有言以道其意有书以冩其言谓之六经非圣人作为是言也言其理之不得已焉后世传注累数十百家未见其説当于理合于情何也六经之意非圣人不可以説欤夫人皆有是性性皆有是道圣贤愚众当其未之习也未始有异焉圣人则率是性而有是道修是道而有是教夫谁不可説哉不能説者其学未至于有徳耳是以易之失贼春秋之失乱乐之失奢礼之失烦书之失诬其説愈烦其失愈多是故牵就而后以为通攻排而后以为长其辞繁多属偶而后以为才美且夫圣人无意于为是书也学者亦必无意乎为是説则书之意可以会而得之矣其会而得之也安在逺求哉情与理寓之于法言天下之人盍反于徳性而思之人之同然者盖见于性根其所以不同者于性之枝干处有物蔽之耳夫六经之为迹也方为意也圆意虚而迹实后世学者为智未至乎心彻为徳未至乎智彻思虑之来不出于虚一而实其意所至不过名数间故其所言皆私智也理不与焉其所得臆度也情不与焉难疑答问不能解其纷犹之病者块气于胷中无药破散之至老且死尤不快也故思之于心而言则失之迂行之于身而为行则失之固特其智未彻耳深于诗者不愚深于易者不贼夫圣人之意虚吾之思至于无形之中则防之矣与其意防则未尝见其度数之多也与其理契则未尝见其论説之多也欲其如坐虚室之中黙然而忘其声兀然而忘其形内为天游寄于言意之表不知其有物也及其意与道相防道与意相适于是而下焉此可以言易矣欲其如在闺门之内房闼之中父母妻子相抚以恩相示以情悲恤欢笑天人之际浑然而无间欲其如在朝廷之上乡党之中君臣之相遇朋友之相得赓歌都俞切磋诰戒严而通庄而和未尝有二焉此可以言诗矣欲其论世之事变而言书欲其论人之情变而言礼其説沛然如长江大河或入于汜或岐为渚或别为沱而卒乎滔滔而东下无有碍之者然后为得耳刘君试思之人之心其圆者神其方者志其虚者道其满者理学者之心为物夺去然后不能殊理入大道与神遇焉圣人之书迹实而意虚迹方而意圆不能与神遇则彼安能以方实之迹而及其意哉思则得之思之于心也去实则虚及精则明虚明之中廓然无物望见天则圣人之道知之如视矣裳从事于此久矣有乐善而好学者则序其説与之共焉君之行于是乎书后此三年充赋于京师则当具其所自得者与予道焉不可隠也
　　师徳字序
　　李生之行南学于温陵以其名字乞言生以操制名予患其为蚓而后充者以师徳制其字焉学者之心得性之体故能定得性之理故能应能定则权利不能倾羣众不能移天下不能荡能应则动而世为天下道言而世为天下法行而世为天下则徳则得此者也操则执此者也得其正性而执之其定也天光其应也天行莫能穷之夫谁无是性哉不能贯之以诵数通之以思索有能蔽之者是故所见者一曲所执者一介始有仲子者仁义之实即于母兄之间而熄焉彼尚为能充其类者邪然而得其正性而执之与夫天见其明地见其光无以异也及执其伪则一蚓耳其间得失相去不能以寸生知之乎荀子所谓诵数以贯之思索以通之为其人以处之者是故徳性之道也可不慎哉可不勉哉
　　长乐诗集序
　　予自武林拜符往守长乐逾闽岭道延平度龙津肩舆而南走两山中与长江更无案据回抱相逐而下如游诸洞未造乎中虚也徒驭之劳或俯而降或仰而登或直而往或旁而入凡三日然后次为水口乃得南溟之信泝流而上盈科而后进弥防灔遥望不断解维扬浆平入天际南溟之信意其来迓周侯以栖越山坐视闽俗以颁治而然乎何其来信之异乎常邪两山之间方且盘旋未知其所止果何若也又两日次于钓龙台下始见平野万顷飞鸟屡堕山转一环天垂六幕烟接云连混成虚室千里外卫三山中镇钟罄林峦弦歌井邑福起州名乐生郡号王任二君飞升蜕解之所秦人隠居榴花鹿径皆在其左右支提雪峯霍童髙盖之类自古名存出于支邑由府而往次第可见予谓四方州郡类据山水之聚处自其四方而趋焉与夫剑溪之抵越山无以异也因言天地两界皆有洞府人莫能游州郡人间之洞府也惟神惟仙能隠显乎其中长乐山水其体方正其势环合又其秀者其为人间洞府之嘉者乎故其所钟多为贤贵出真华显相次登用四真九仙往往与人为徒莫有知者盖夫五行之在地理运至于今方大振发龟还而有真仙沙合而有真相岂偶然哉予尝公外登览山川气象风物意态与吾才思邂逅相得发于歌诗日且盈轴故序其经从游览所以动予情者为诗之序云裳之性喜自在不能服膺于书伸纸挥毫形见意间所欲运耳然而自许其不俗故以长乐所为词章书刻于石政和乙未上元书于府中之清和堂
　　刘应伯字序
　　予得简言始于京师之逆旅齿方及冠有成徳之风乐与之游未几散去后两年复合于延平其体益卑其志益髙吾见其进而已一日简言以予易其字而予诘其所以为名之意乃曰有浮屠氏出于祖父之梦中者授予之生随告其名而后去予感而为之説曰善人君子王公大人之出生也盖非愚下之流肖翘之类一气而万形轮于区区之生死者是必有物寓焉而已予尝观人形貌之所受意思之所向窃知其所自来者道降于域中则为圣人或千一或五百嵗或为尧舜禹之君臣或为文武周公之父子五行数气无足以言者其他或地降灵或物降精或天降象而或浮屠老子其徒之有天徳者遇缘而应物不可知耳故鸟之为商巨人之为稷岳神之为申甫昴之为萧何而长庚之为李白其类不可胜言常谓形与貌所在真与神所寄其来有所自者见其状貌类多清竒古怪正色如秋和气如春扣之也谷应触之也山峙更无俗态鄙懐厌人之视聴然而天之大象地之大灵浮屠老子其徒之有天徳者遇縁而至化于形数之中其中足以兴庶民其和足以飬万物则为名世之豪杰而圣人者赖之以辅相者也或非人道之所为茍得权势以宅民上孟子所谓不仁而在髙位是播其恶于众者此必蛇之灵鬼怪之物出为人妖以厉万物乃其时数之否欤闽之山水大抵气清而神防浮屠老子之有天徳者尝游乎其间灵踪竒迹至今尚在神气之至或散为竒物或萃为异人竒物之出嵗为天子庭实异人不可埋没也自唐徳之后文学之士类能以事业见于天下所谓民与物所不能得者而得之者为之耶简言南方之佳士无诸之国最多名山古来浮屠氏之为天游者常在其上然而简言之生得名于祖父之梦中者岂非为天游者遇縁而至欤欲其致言以供万物之求欤不然形容声色之间何其得数之多也尝谓有自来者皆有所应若夫天之大象地之大灵浮屠老子之有天徳者遇縁而化则其应世之伯者邪予故以应伯易其字焉应伯后日得志当行其言以兴庶民以飬万物酬酢无穷之变则天之任也君岂能不为哉
　　黄帝秘文序
　　予喜方外幽经秘録虎丘子一日自袖黄帝碑文见访予询其所自乃云客游南安次懐化驿或者指谓此地古有神仙所瘗及夜隂发其地数尺得所瘗函开而示之乃黄帝皇人书莫知其嵗月然而磨灭者多矣详而集之始得其全文昔者峨嵋之南黄帝受道于皇人乃刻其文于石秦皇得其文虑复有得之者遂至焚书以愚其俗汉武帝时樵人滕超于山之南邂逅皇人谓超汝应为仙见碑文否因言黄帝之所受防秦除书此以深逺其文犹在今当付汝超乃拜赐而躬行之三年还婴鬂髪变緑县具以闻武帝诏见超进其文帝不问超不语下其文与刘安及东方朔详定其虚实超以神仪献安安不上然而斯文滕超得之以还婴刘安得之以成道或者以为始皇驱山塞海鞭石成桥縁得此法若夫安超之效则予信之矣始皇妙用其神而然乎观秦之所为未离乎众凡非予之所知也宣和庚子孟秋序
　　演山居士新词序
　　演山居士闲居无事多逸思自适于诗酒间或为长短篇及五七言或恊以声而歌之吟咏以舒其情舞蹈以致其乐因言风雅颂诗之体赋比兴诗之用古之诗人志趋之所向情理之所感含思则有赋触类则有比对景则有兴以言乎徳则有风以言乎政则有雅以言乎功则有颂采诗之官收之于乐府荐之于郊庙其诚可以动天地感鬼神其理可以经夫妇移风俗有天下者得之以正乎下而下或以为嘉有一国者得之以化乎下而下或以为美以其主文而谲谏故言之者无罪闻之者足以诫然则古之歌词固有本哉六序以风为首终于雅颂而赋比兴存乎其中亦有义乎以其志趣之所向情理之所感有诸中以为徳见于外以为风然后赋比兴本乎此以成其体以给其用六者圣人特统以义而为之名茍非义之所在圣人之所删焉故予之词清淡而正悦人之聴者鲜乃序以为説
　　讲齐物论序
　　尔汝之异是非之辨好恶之情亲踈内外之分五者之类有我而立者也老少之异美恶之辨哀乐之情长短高下之势五者之类有形而立者也有我而有物有形而有我不能离形丧我之天而一于道及其道散而为隂阳隂阳散而为五行五行散而为万物隂阳之气一清一浊一盛一衰五行之数一寡一多一逆一顺而后万物之形或美或恶其质或厚或薄形质之中参差不齐不可以胜言也不能离形丧我者于是轮于数囿于物盈虚新故则其理役之是非好恶则其情役之蔽于有则无为之对蔽于无则有为之对所是或能非之所恶或能好之情理之中参差不齐不可以胜言也有万不一而愚不肖者莫能反其本而观之心火炎其中气焉蹶于外智者相辨以言勇者相夺以力以至老且死而莫之悟焉且夫物之不齐天也而彼将与天胜乎何其不知量也天下之人均有一性其性均有一道聴之不闻未始有声视之不见未始有形无多无寡未始有数无无黄未始有色而形名声色有时而见于物者常无之中至理之去来耳是以万物为道一偏则彼乌能为之对哉惜夫世之人有物蚀道终身而莫之见是则弗思也草木有生而无情禽兽有情而无知众庶有知而无义其出也同乎一道其生也同乎一气一道无所不在一气无所不通是故无情者或使之飞有情者或使之植一气之化也盖夫有生斯有性草木无情者也而有性焉则无不至矣况若有知者乎且彼异类可以引而齐之凡物有对者又乌乎辨哉昼夜异时贤愚异徳死生异途古今异世且可以引而齐之则凡有对之小者又乌乎辨哉有知乎此则逍遥游在道飬生主在理矣及其防之也是为道欤是为物欤是为神欤是为我欤吾不得而知之则齐物论为不能齐物者而作耳
　　演山集巻二十
　　钦定四库全书
　　演山集巻二十一　　　　　宋　黄裳　撰序
　　资深字序
　　天下之人不能宏者有物窘之不能深者有物窒之故其识非造理而得气非资性而动识特见于目前气特发于胷中故其才用狥物以为伪以物之幻化遇尔之缪妄言则数穷动则屡趣尘劳扰扰孰为是者呜呼役有涯之生骋无穷之智纷莫能解可胜悼哉予欲学者以义刃去所累以仁器受所感宏者无边深者无里宏深之中大气生于仁刚气生于义气非仁义不生乌有能乱其识者邪是故物至而应事起而辨感触其虚一者不能率尔使动于辞气常谓君子之酬酢凄然似秋长者斯成散者斯敛置彼有舍而已吾见君子之容体如见秋色清明而简静无可挠者扬子曰其为中也宏深其为外也肃括此之谓欤故人仲通以括命名予以资深命字孔子曰居则曰不吾知也如或知尔则何以哉仲通仕矣知于人矣将有无穷之变即君而治期君而复则君所以应之非俟予説而后谕者也然而仲通致予之文故书以告焉
　　书意集序
　　一日捜予残藁得元丰巳未所为序记启古律诗若干篇序而集之号曰书意常回顾性分中求其所谓飬心治气之道立之以志作之以情有感而后动合飬而为意思一寓之翰墨则其所书者意耳不主乎言孟子曰不得于心勿求其气之无趋勿求其言之无害故其七篇之书发于心气之所飬虽其立言亦如与人答问之时近而逺约而详不为艰苦轻扬之辞仆虽不敏辄慕其为言未之至也若夫采摭歴代之史百家之集巧语竒字隠奥难见之事迹聨缀为文出入不意然后以为工岂其志哉虽然仆之意岂敢便以为不可易者尤有修焉故其言之是非工拙醇疵详约期于絶笔而后定然仆之集虽累百巻谓之书意不可易也第以年号甲子辨集之先后云
　　乐府诗集序
　　后人多嗜为诗观其感寓无复古人之风趣虽使大师拾其遗者播之金石被之丝竹荐之宗庙奏之闺门族党其能使聴之者或和而恭或和而顺或和而亲犹古之乐乎吾不知也诗之所自根于心本于情性有所感志有所适然后着于色形于声乃至舞蹈而后已乌有人伪与其间哉圣人以思无邪断诗三百篇所谓无邪者谓其思诚耳诗由思诚而作则声音舞蹈之间特诚之所寓焉故其用大明足以动天地幽足以感鬼神上足以事君内足以事父虽至衰世其泽犹在野甿闺妇覉臣贱妾类能道其志其情有节其言有序岂茍以为文哉今世之人天伦风度与古人所受同然内蔽于狥已而失诗之理外蔽于翫物而丧诗之志嘉美忧怨规刺伤闵适一时之私意先物而迁就之此狥已者也风云泉石春花秋月与其情相适则醉酣歌舞挥毫而逐其后以冩一时之逸兴此翫物者也二人之诗出于伪非天理之自然虽清辞丽句有足爱者而实不及乡唱之所感故后世采诗之官废亦不足为恨也予方惜古之诗不复作及读君所为乐府诗穷其诗之来当在虚静中有物采之然后发也故其言有感物而兴者有托物而兴者其嘉美忧伤喜怒哀怨能道人情物态之难言者然君无意乎为诗也寓其诚而已故虽难言之物君亦以无意而得之意其言优游而有断放肆而有节不可为畔岸也使播之金石被之丝竹荐于宗庙奏于闺门族党必有应之者若夫内蔽于狥已而失诗之理外蔽于翫物而丧诗之志兹实辞人之诗岂予所以待君哉
　　选佛图序
　　以定发慧以静生觉以虚致明天下之成心也成心之中有佛存焉圆觉妙明应化而化物其犹鉴之有明欤其明不随像生亦不随像灭生灭无穷而鉴之明寂然不动也然则为佛者岂求诸逺哉天下之人皆有是心心皆有是性众凡之流为物甚灵鉴其静披其一然后落着相益诸行邪道以声色香味而有贪淫嗔痴而有生老病死其生也昏迷于妄想其死也防溺于恶趣腐败死灭犹或鸟兽草木之不若甚可悲也人之心成之则为佛失之则至于鸟兽草木之不若得失之相去其间不能以寸而众凡者不惟心知所致而求之他焉彼既自弃而无憾又惧三涂之报其恶也贪嗔之中更渔厚利与佛之徒华其居厚其飬徼幸天人之报且夫贪嗔既误矣又肆其贪嗔趋利而邀福此与丧心而求佛者何以异哉其去人天愈逺其入三涂愈深至于两失而莫之悟可不谓大哀乎且夫作福之善者福之力罄而堕焉又况贪嗔而邀福者耶尝谓圣人欲绳天下之恶也为之五行以惩之于显明而佛为之言三涂以惩之于幽间为恶者无惧于生则犹有幽间之虑焉佛之有补于教斯亦至矣然而众凡者知三涂之可畏而不知心实为之心之本未始有物也亦乌有三涂之累哉为佛之徒者不以此喻众茍以祸福而摄其利其利足以华其居厚其飬矣而彼之心愈丧焉呜呼佛之所惩为夫贪嗔而言之也其徒又致其贪嗔而益堕之岂佛之意哉方悲天下之愚众迷误而不见性其徒不足以发悟之又从其堕之者久矣一日徳之自东南来及其所为选佛图上至于圆觉下及于三涂之无间在一念之正邪流转之类梦想意识不可胜道也予谓观君之图者盖虽愚众之列可视而知矣世之为选官图者使人有名利之意为选仙图者使人有生生之意若夫窒人性之欲而格正其邪见则此图尽之矣燕闲之中资以为乐岂特贤于己者邪徳之请予序其説予释然慰其悲是故乐为之道焉
　　诸家诗集序
　　季文集诸家诗摘其佳什可以留人齿牙间者合为一集累二十巻焉予喜季文之所好又喜诸家诗格不同其要皆能造理而后发使各离为一家无所摘去未必能为全诗盖虽国史所作亦经圣人删削始无害礼义者然则予何惜一序为季文道哉造化之辞有感而后作其犹万籁之鸣风百虫之鸣时欤今夫众窍不同适遇噫气而有感则有激者謞者叱者吸者叫者譹者突者其声之作未尝同也唱声后先和声小大各称其所受适其所感邂逅比竹之声按乎有生之类上合乎太虚始有天籁茍凿私智而为之非由天理而鸣亦乌能防归于大块耶今夫百虫之鸣有以注鸣者有以脰鸣者有以旁鸣者有以胷鸣者有以翼鸣者有以股鸣者声之自未尝同也然而髙下抑扬皆能自有节奏发孤舘之幽破长林之静而与时态物色共为道途行客之悲伤闺门妾妇之怨望陇畆耕夫之勤劳骚人之幽致隠士之清苦及其时过理尽譬犹万籁之窍厉风而为虚是岂茍作乎哉呜呼百虫之声万籁之鸣诸家之吟咏皆本乎一气之所作然而万籁物之无情者也百虫物之无知者也犹为天籁之所待人情之所感而况诸家之诗乎其用岂胜言哉若夫六义之作茍凿私智而为之则恐号窍鸣虫之不若也岂季文之所取者邪宜其书于后
　　六桂堂诗集序
　　仁宗在位之二十五年春引贡士试于崇政之庭左朝议大夫范公是时始登第起家亦用淡薄劳苦教飬诸子是以诸子惟知读书求出淡薄劳苦之中不敢辄有他好乃克有成自嘉祐己亥逮元祐戊辰凡三十年其子峒峋嵎峣相继书名桂籍仕路之中或直阁秘殿或分符要藩未甚达者皆为邑令尹公告老归第五子侍燕休从荐献左右环列金朱青紫仰望志意顔色相为先后乡人荣之公谓予八子三以恩补官而予及峒等以文艺为进取计其志遂矣其功成矣可以识之始望演仙峯为六桂堂诸公相与作诗扬其事盛矣夫富民之家操竒嬴逐什一【一云操敛散拾竒嬴】邸舍相望夫畆不断耀金珠腐锦绮所入如输所欲如取争为豪华夸大闾里间不知一不肖子俄出而擅用之朝丧高明之居暮为沟中之瘠无足怪者而公有诗礼之训使自求已非特以为贤才又助吾君理物天人之所相其为富且贵孰为壊哉然则何愧于序公之诗
　　送仲时南归序
　　元丰六年尝与仲时相得于都下出其所论时务凡数十万言献于天子其言大抵中立不为畔岸如欲速售者惜乎无左右为之地卒不报九年而后归尝与仲时故人也其行安得无説一日有客过我问曰家贫亲老不为禄仕其责犹轻于无后仲时之亲往矣不为禄仕其责不与焉然而不以无后为急犹急于仕何也予应之曰仕将以行义也孔子曰立身扬名以显父母孝之终也夫不能行义于天下则其身与名何自而立哉此仲时之志欤客难之曰无后则是絶其亲也絶其亲不孝罪莫大焉尚能为其身与名乎孟子曰求则得之舍则失之是求有益于得也求在我者也求之有道得之有命是求无益于得也求在外者也娶则有后不娶则无后不亦在我者乎立身扬名以显父母姑其教也名不可必扬身不可必立不亦在外者乎仲时不以在我者为急反急其在外者何也由在我者而充之为身与名赵孟之所不能贱者也乌用其在外者为哉予曰然子姑俟之仲时之有是行岂非幡然而改欤岂非有志于其后欤夫弃山水之胜处托食逆旅自顾其后形单而影孤孰与其归则得所务者一得所乐者三之为知哉其归也发古书十余箧环而观之未闻而意新有得而言弃论世取友既往如视不知俄顷之有千古也坐之乐也石溪之上扁舟乗兴翫游鸥弄流泉卧闻蓬雨之声如适沧海登神山不知其身之上下乎波涛也游之乐也袭粳而炊缩酿而酌罩鲈而脍形骸之外笑谑自若朋友往来之乐也夫得所务者一而得所乐者三已向乎通矣行义之仕往往亦已无意而得之然则送子汴上解维千里乃所羡也非所惜也其自为哉
　　章安诗集序
　　昔览古今诗集至数十家各言其志与其才思风韵不同故其体甚众髙下长短不可一概而论也章句之作有自优游平易中来天理自感若无意于为诗者此体最髙谁辄可许如相贵人久而益爱之清竒怪秀无所不有又如大块噫气以发众窍俄防于太虚然后有天籁未常容力焉是岂一律之所能制有心者之所能为者邪有道者之诗也其余或出于清苦或见于平淡或庄而丽或细而巧或健而豪放或俊而飘逸其间或能明白或熟言尽而意有余偶有古今人未尝道者盖于羣体中又其次也虽然论其文辞而已若夫趣向之髙下学问之精粗器识之贤否求其志节之以礼义莫能逃我岂特见于区区章句之末哉或传示章安诗一编以序属予而予闻其诗久矣防飬病未能详观故序诗家数体好事者由吾序而览其诗可以命章安矣不必待予亲论而后喻也
　　陈商老诗集序
　　读杜甫诗如看羲之法帖备众体而求之无所不有大几乎有诗之道者自余诸子各就其所长取名于世故工于书者必言羲之工于诗者必取杜甫盖彼无所不有则感之者各中其所好故也然使诸子才之靡丽者不至于元稹率易者不至于居易新竒飘逸者不至于李白寒苦者不至于孟郊谲怪竒迈者不至于贺牧商隠辈亦无足取者安能得名于世哉故无诸子则不知有杜无杜则亦不知诸子各有得焉长乐陈傅商老为人俊逸不就束防能饮酒及书画嘉祐中已有文章名于士大夫间每于坐上引巨觥取大醉有索诗者走笔立就不复留思至十篇而后止其谲怪竒迈庶几贺牧商隠辈间见风思飘逸絶尘不可追及有谪仙之遗风虽然卒以其谲怪不能俯就有司法度少年引试崇政下第流落南邦遂老以死无令狐绹吴武陵为之地可胜悼哉其友张涛仲时出诗集若干巻以序属予故予因论唐人之诗以明商老之才观者考焉












　　演山集巻二十一
　　钦定四库全书
　　演山集巻二十二　　　　宋　黄裳　撰
　　序
　　讲周礼序
　　天理之有盈虚人事之有邪正天下后世类不及此务盈以邀凶邪以致乱夫谁不然先王之于愚众吉凶与之同患以义寓之数而告之以祸福之理于是乎作易邪正与之同患以道寓之法而制之以上下之分于是乎制礼三代之世皆有此书夏之易曰连山商之易曰归藏其道未全夏之礼则立忠商之礼则立质其法未备夏商之君岂不能一日而预言之邪适丁斯时人伪世习未足以全是道备是法耳故名易曰连山则象其显诸仁名易曰归藏则象其藏诸用仁所以阐幽建常能常而已未足以为易也智足以显防适变能变而已未足以为易也仁智之道合则易之道至焉故吉凶与民同患至周然后易之书着礼以忠为心以质为礼文则刚柔乎此者也故邪正与民同患至周然后礼之书着二书特言周者以辨夏商焉耳二书之效使人知有消息之数吉凶之象则守谦以防亏作善以消谴知有上下之分高卑之势则循理以避伪由义以归正然后号令者顺而典谟之书行吟咏者乐而雅颂之诗作则圣人何俟乎春秋哉二书之教不行然后三颂之次圣人以鲁望周周不可望也以商戒周周不可戒也圣人始即书之后絶之以秦誓焉然则春秋安得而不作邪方今圣人立政造事追复成周之法五经之文始得先生巨儒训而发之分布儒林之官造成多士五经之教固有先后之序缓急之势则周官之书岂可缓哉圣人以道寓之法法之中防妙存焉后世俗学止于区区之诵数溺其才识则此书以隂谋见待于或者何其不幸也
　　澶州讲易序
　　在气之先谓之太易亦非在气之先也太且不得而名之曰易而已当其为太易也无声也聴之不闻无形也视之不见及其下而为浑沦也然后隂阳之气天地之形干健隂顺之质在其中焉特未判耳易之道既降于此而有理者未有不判焉阳之气于是上为干之形天之质隂之气于是下为坤之形地之质隂阳者易之物乾坤之道乾坤者隂阳之物天地之道圣人因易以统隂阳因隂阳以统天地因天地以统万物以谓万物吾之忧患不同乎万物则与易相忘矣其与之相忘也我忘易欤易忘我欤非敢知也然而易之道不得不下而为浑沦浑沦之理不得不判而为三才其判而为三才也则道邸于象数矣象数之中事物并作而交至有求一人而后复焉则言意之表圣人安得而寄我哉谓夫所以生万物者天成万物者地鼓而作之者雷挠而化之者风燥之者火説之者泽润之者水而始终之者艮万物于是受其形天一地二天三地四天五物以之生地六天七地八天九地十物以之成其相生也以相继其相反也以相治万物于是受其数其受形也其体有动静其情有欲恶其气有聚散其受数也其时有消息其事有吉凶其物有得丧是非利害形数之中其理备矣顺之则吉逆之则凶取之可以致利通之可以逺害然而天下之愚众莫之知焉以物累其形以形累其生以生累其徳宜静而动宜顺而逆遂至违时悖理不能与数相为盈虚相为去来轻取祸恶者不可胜计也夫人之所以为贤者为其顺性命之理而为不肖者逆之所以得福者为其顺隂阳之数而得祸者逆之虽然逆之者岂其故哉数之始终理之隐显彼之智不足以及之徒本八物以受其形五行以受其数其本不明相与争逐其末则忧虞悔吝不可胜计也然而愚众莫之知者一偏于象数彼且为象数一偏者欲其定象以明万物之理推数以观其变奚可任哉盖夫不役于数者始可以立数不制于象者始可以取象围数之所能穷范象之所可及者通乎昼夜之道乃能知之然而出乎象数之外者或旷数百嵗未之有焉遽责天下之愚众不为吉凶利害作其忧患是则难也伏羲文王书乎象数之外者也体易之道圣人既出于象数而体之则夫吉凶利害岂能为之患哉伏羲文王不能忘言弃象作为八卦揲枯茎之草灼朽骨之龟以示天下后世者与民同患而已作易设卦与同患圣人岂求之他哉求之万物所本而生者耳于是卦干以象天卦坤以象地卦震以象乎雷卦巽以象乎风卦坎以象乎水卦离以象乎火卦艮以象乎山卦兊以象乎泽是非之理好恶之情八卦之中存焉万物之生也或者成之万物之成也或者变之长短多寡出入往来九六之中存焉象数既立又患天下莫能知其意者于是告之以辞使之明其义教之以揲使之识其变明其义则不废乎人事识其变则不废乎天理致理而逺害猖狂妄作者无所溺焉则易之为天下后世计者可谓仁矣夏曰连山商曰归藏周曰周易阐幽者易之仁也故夏曰连山者象其仁而言之也山者静而生飬乎物者也有仁之道焉防显者易之智也故商曰归藏者以其藏诸用而言之也夏主名于连山则不及乎易之智商主名于归藏则不及乎易之仁能阐能防能常能变然后易之道至焉故周曰周易言周所以别乎夏商言易所以统乎易道之仁智以仁阐幽以仁体常以智防显以智尽变然后易之道至焉能常而已不足以为易也故变动不居者恶其不能变也能变而已不足以为易也故刚柔不易者恶其不能常也盖夫能常者止于静止于有体而无用能变者止于动止于有客而无主不为体用主客所止者其易之谓乎无为而无不为以其不止于为故曰易无体生之所生者死矣而生生者未尝终焉故曰生生之谓易惟其不为主客体用所主是故天地为体之时则易能为之用故曰天地设位而易行乎其中矣乾坤为用之时则易能为之体故曰乾坤成列而易立乎其中矣谓之易者自其无乎不为言之谓之神者自其无乎不在言之谓之道者自其无乎不由言之大人也真人也圣人也其犹三者之名欤大则名其业真则名其性圣则名其徳然而一隂一阳之谓道则道不离乎数矣有方也或能制之有体也或能役之不离乎数犹在方体之中则制之役之者至矣然而有易与神此道所以不在天地之内亦非在天地之外或者乌得而物之哉或者有不得而物之然后出乎方体之外者足以前民之用入乎方体之内者足以同民之患未始有穷焉然而隂阳也天地也乾坤也皆官于易圣人之卦乾坤也名之以隂阳故曰干阳物也坤隂物也象之以天地故曰干为天坤为地隂阳也天地也乾坤也卦爻之中备矣以其所自出者统而名之此书所以谓之易也礼主于法诗主于情书主于事易主于道圣人以礼道法以诗道情以书道事所以为天下后世计者如此足矣有言则道丧而圣人强言于易者盖谓天下后世不得易之象以究万物之理易之数以推天时之变易之辞以考人事之义则猖狂妄作者沦溺于祸患可胜悼哉诗之和礼之严盖未暇及也得易之道然后可以达物情立政事遂致天下之法则学者之于易当尽心焉免夫祸患非予望学者之尽也
　　张舜元讲易序
　　易之为道不出乎象数不足以为圣人以前民用不用乎象数不足以为天下以同民患是故圣人方其坐进乎道怳兮惚其中有物惚兮怳其中有象有物即有象有象即有数及其怳惚之象数杳防之真精相遇而为混沌然后二仪万物五行四象皆在乎其中可以作易故惟圣人为能知象之所以立知数之所以起知言之所以黙云知意之所以用舍以蓍得爻以爻得卦吉凶之兆祸福之证如响之声如形之影可以善胜难以幸免盖夫神易之在圣人入而反一则形而上者与之为体出而应万则形而下者与之为用惟象与数本于道行于神圣人取其无乎不为之易以济民行以同民患乃命以为书焉舜元读易于山中辄自大悟以谓后世之学易者类以臆论徒説义理第为虚言无补于事盖夫圣人不以前民用则何事乎为易不用乎象数则何以前民用于是范天地之化而得象围天地之化而得数圣人言意本乎爻卦象数本于神易舜元推于爻卦之变动祸福之兆休废之理宻与人事合如符节因民之言动而贰之以是非使之趋吉而背凶因民之向往而贰之以迷悟使之违恶而依善一气之起灭五行之衰盛有常有幸或依或违使之知所避以幸而遂免使之知所修以常而获报而彼末学方用区区之説与人徒论人事虽执以归竟无其实然则舜元之学当与晋汉之高士议其优劣诸生其勤而承之不可失也
　　延平讲论语序
　　言理则谓之论言义则谓之议庄子曰六合之外圣人存而弗论六合之内圣人论而弗议春秋经世先王之志也议而弗辨盖论则及理耳不足乎道议则及义耳不足乎理然而方外之竒人道无问问无应茍与物絶非圣人之所尚故孔子虽欲无言而不可得焉不得已而言理以答学者之问而已夫是之谓论语故孔子之言义则存乎春秋言理则存乎论语孔子之作春秋是其所是非其所非荣辱万世之善恶不得不议论语则答学者之问而已奚事乎议哉尝谓希夷者道易简者理君子以理明道以义明理言至于义去道加逺矣孔子之世师道既明异端者服曲辨横议不获乗间故圣人之答问言理而足矣言忠恕则贯道之类言孝悌则贯仁之类仁道之类不可以胜用其归则曰忠恕孝悌而已平居之时弟子在侧各言其志圣人观其所受随问而应中其才性之处不须屡诘而详説之然后直也岂特此哉君子之教人使其闻者少思者多然后得者逺故孔子之于弟子有所罕言有所不语两端之详一隅之畧随其才性之上下而吿之一言之微近而逺约而详思而得之足以道发其固有者不必多也弟子之别有闻一而知二有闻一而知十者问伯夷而知圣人问诗而知礼不足之冉求不説之季路亦不失为贤者理不可叛故也论语之后子思之中庸孟子之七篇最得其传然而孟子之世邪説诬民充塞仁义不明无足以直道者故孟子与其学者辨或累数百言然后屈其説岂好辨哉不得已也夫学圣人之道必自论语孟子始论语之于道及理而足则予安敢为多言以意哉学者思而尽之则予将同归焉思固不可怠也
　　圆石诗序
　　敏叔即郊塾之左得圆石如巨鼇状下有双岩上有羣峯岑峤相临岿峄环合永嘉之鴈荡建安之武夷入人清话中或资丹青之巧用为珍玩圆石形势虽得十一盖其类也观鄱阳张道陵洪涯先生各有学道处安知双岩非二人之所寄者耶寂寥中不知其几千百嵗敏叔一日删夷刺发然后洗涤而出之翼之以亭庵状之以图障声之歌思而又传于朝廷卿大夫相与比兴称道其天巧凡百余篇且羡敏叔他日谢功名捐朝绂还里闾已有所寓之胜境不及者众矣命予序其所以歌咏圆石之意为之言曰一气之化文于地者有形文于天者有象流形不同品物有类惟其所遇今夫英伟之人怪竒之物所遇之异者也二者无意于所遇而造物者无情于所化然而适然之数存乎其间升沈隠显自有期防必俟当世名人为之先后或饰之以文辞或授之以势力然后天下后世从而誉之曰是人之英伟者也是物之怪竒者也邂逅名迹之所在览者简将叠而复舒游者马已跃而再絷风节气象在人耳目遣滞思而写隠【以下皆阙】　　之类终不见称于世相去非一间耳
　　然　　　　　　开口一　　　　　　　岂可计哉诸
　　尤得天下之　　　　　　　　黙非其


　　演山集巻二十二
　　钦定四库全书
　　演山集卷二十三　　　　　宋　黄裳　撰书
　　上黄学士书
　　道德之失其弊害法文章之失其弊害道世之为文章者采摭袭蹈茍致文华文章之所自来者曾不及知之则其害道也何可胜言哉论文章者谓气之所寓此固是也而气之所以寓乎文章未有能言者尝谓气之高下自夫学之远近古人之学由心而见性由性而见天由天而见道然后其志高明其气刚大出乎万物之表我无物而交之物无我而引之故其气之来也本乎性天发乎德机而形见乎声色声色不足寓之也一冩于文辞也与万物之理相得于无穷与万事之变相适于无常有如泉源自山之幽决为长江大河时于平流之中涌为洪澜惊湍出人不意开悟其耳目然后滔滔其东下岂非其志高明其气刚大世气俗趣不足以系累其灵防者耶不然义理之感物何其愈有而不可尽也向之黙也其气复为至精今之言也其气散为太和诵而思之则育天下之德举而行之则集天下之事载道而之后世也虽发于名数中而自得之者其意未始有尽焉盖文生于性实而性实出乎诚心之虚一故其为文章也迹方而意圆迹实而意虚非才人之文也有道者之文耳尝谓有道者之气其犹天元也欤当夫杳而未发也万物之理含孕乎其中及其天行也葩华枝茎发出于草木好音幽情发出于禽鸟天理自现在人之视听使人欣然爱之乌知其造之者耶然而春之华万物也岂常用意于其间哉太和之气其来远矣性天高明空空无物随所感寓发为辞章者无以异乎天元之华万物也岂徒华之哉华之所以求其实焉非文其言也言理而文之耳其文者理则实存焉以之思则育天下之德以之行则集天下之事无以异乎天元之实万物也有是道者其孔子欤性与天道孔子寓乎文章者也人之学未能由心而见性由性而见天由天而见道则圣贤所以言者其谁得之哉是以子贡曰性与天道不可得而闻也杨子曰子贡得其言矣未得其所以言也未得其所以言者其性与天道之所在欤圣人所传其后子思得之子思所传其后孟子得之是以中庸七篇其言身夫性天而寓之中而高约而详源源其来不知其得之昜也世习物累不能伤其气而病其文则性与天道二子见之矣二子之后学者失其传焉其性无天其心无官其志无君其气无帅是以物物入而累之言辞之间狥物而用其气短于气者无才以运动之俗于气者无德以高明之豪于气者无道以虚静之且夫率性而合之则有道充性而长之则有才德而彼方与物竞者未足以见性则其气特发于胷间耳是以讥娯调谈穷愁忧愤鄙俚陈旧一发于文辞及索其实用则其言废矣荀卿司马迁扬雄王通韩愈当斯文寂寥中特起而言焉更相著书以见于后世然而荀之文繁多豪纵圣人言而尽者荀至譊譊而未之得也文久而息节奏久而絶荀以杀诗书幽思而无説闭约而无解荀以非孟子彼不知约者所以为详无説乃实有説耳予尝谓子防之学其后荀卿尊之荀卿之后叛而为李斯圣人所以言者盖自子防已不及矣其后为荀卿之学岂足恠哉虽然荀以一言杀诗书而李斯輙乘其説而祸之荀所谓暴其气者也迁之文采摭渉猎上下数千载间有才而富于学者也无一以贯之疏畧抵牾未始有择焉此其文也其文之理乃至进奸雄以乱正羞贫贱以害义其志之君不静故也然而文章之休至雄而少全焉王通曰其思苦其言艰其思不苦亦安得其所以为雄哉惟其思苦此雄之气所以从性天之中来耳道德之意多见于法言及其行也趋蹶于閤下此亦思苦之不达欤有思焉不必苦而得之则于幽疑之间感忽之际其理甚明视死生尤觉梦耳安得暴其气哉王通之文无道以虚静之故僣圣人无才以运动之故剽窃论语无足取者退之有才者之文耳其废黜也不知有命其取与也不知有义迹为道之大方丧于此矣才华之可爱何足尚哉退之曰荀杨大醇而小疵而予谓大疵而小醇者其退之欤无他世习物累得以伤其气而病其文耳数子之聪明其失如此鄙俚陈旧一冩于文辞者可胜计哉不必议也故予观人之文章窃知其为人其人之可爱者尝旷数百岁而莫之遇也尝欲深远其气使夫世习物累不能輙然揺动于声色有物感触其虚一然后肆笔而书之古意弥漫浩无津涯则着为议论风思飘逸不可禁止则发为歌思如春盛时天理之中万物自动纵笔而书之未尝私一言焉然后为得耳虽然不肖者有志于此而未之到者也其气方当致养之时而或为事物相感不能自禁遂见于训解序记之中杂出于歌咏凢数万言未敢以望子思孟子而鄙俚陈旧一发于文辞者仆所不愿道也輙书以为献
　　见吕叅政书
　　闽之举进士自欧阳詹始詹始以才俊先鸣于温陵其后文学之士起为天子元弼当世名儒至今尤盛于天下自詹倡之呜呼南海之濵去中国逺矣士风儒敎久在寂寥中无振发之者詹于是时特起而鸣焉是可尚也虽然詹以小才鸣而和詹者知为文辞而已今天有意于斯文使閤下以道鸣有堂然出于腐儒中者閤下实相之悟好髙者之空谈解好恠者之弊行使之中而髙约而详不至泛然无所之适閤下之力也天下之士求正其心以养其气求大其气以髙其声韵从公之后而和之闽之举进士自詹始而士之学为有道者则自閤下始矣况其所倡非特闽之人哉裳和公之鸣者惧其所养之或乖其声髙下之不齐不能雍然在其后乃书其言求正于左右裳之学方其进之时昨日以为得而今日或自非去之其心甚虚而能有所受閤下不以其不肖一赐德言为之正焉则裳虽疲驽自当鞭其后不敢怠也逆旅纸笔不敢致庄茍与其来之意而畧其为见之礼则庶乎无罪也
　　辞州学敎授书
　　古今之士所受之性所存之心所行之义所尚之志非昔髙而今下也无有古今所谓大道无有髙下所谓大法自天子至于庶人自圣人至于愚下无不得者何独于今人而疑之哉然而古来之士德至贵物至贱利至轻义至重方当独善之时万钟之禄不易于箪食百镒之金不易于多文潭潭之居无以异乎荜门瓮牖之自适也穷而兼善于一乡达而兼善于天下立吾良贵故也非为乎贫行吾素志故也非为乎势孔子之弟子有志于道无志于仕有如曾晳漆雕开者圣人之所与顔渊闵子骞者圣人之所尚顔渊闵子骞其德成矣然而无志于仕何也其意以谓载质而出自有圣人在焉圣人仕矣吾属何患于丧乎宰我仕齐子夏仕魏子贡仕鲁子路仕蒲卫寂然无足慕者故天下无行多为家臣顔闵之徒下视区区之仕不能贤于防夏季路之軰何必于仕哉尝恠先王之泽熄权利浸长之世诸子有能恬守顺受以道为乐语黙以时未尝失言去就在我未尝失足岂待圣人为之依归乃至于是耶所乐虽非穷通必有资乎穷者盖有受道之质茍无助道之资奚暇行礼义哉虽圣人无如之何矣故顔子虽贫尚有郭外之田以备箪食仁者养生之计不死足矣无穷之欲世之累乌能窘我哉又况先王之盛世自有土田天下学士出则耕入则养居则学扬子所谓古之学者耕且养其以此欤秦废先王之制天下土田尽入兼并之家士始为贫所窘自非独行特立之士见取于世尊之为师贵之为吏其余孱弱或屈为屠沽或流为商旅大人之门投书曵裾自荐其贫贱以道为货患不得之尝有戚戚之态是故去就狥人忧乐逐物志轻而利重扬子所谓秦之士也贱其以此欤虽然好古之士虽不如此而为身谋家计所困虽有漆雕开季路公西华之志及其成德然后幡然为伊尹者何可得哉此裳所以辞去左右慨然而西之意也
　　代上敎官书
　　仁智之敎欲其止乎善也其期之甚严则曰三年学不至于谷不易得也欲其进乎善也其责之甚寛则曰四十五十而无闻焉斯亦不足畏也呜呼四十五十而无闻焉不学之过也三年学不至于谷不就有道而正焉之过也不就有道而正焉虽幼而学其能贤于四十五十而有正者乎虽然四十而无闻圣人未即弃之犹可畏也至于四十而见恶焉然后弃之不足畏矣故后之废学者虽壮且老可以复兴始学者急于所止不至汗漫而无正然则圣人之敎不亦仁且智乎某方少年时从事于辞赋古人大全未之及知好学之心时为生事夺去因循至今且四十矣孔子曰朝闻道夕死可矣某之生也其性有天其心有神可以体太虚物万类不然废天防神而与彼万类同役于化不亦贱乎中夜反侧益惊无闻好学之心复炎其中是故去家数千里求正于有道者方当天子建学舍延儒生置道德之师为之导发其德性而某幸具员外舍以奉閤下之风敎于此数月矣閤下不弃其愚不肖开道而进之不至于谷非其所患也虽然眷眷之怀尤有閤下之盛德尝留私心欲其矫揉而成就之尚为可畏者皆出于门下此某所以来之意也
　　代上有位书
　　穷通晦明者天时之盈虚荣辱成败者人事之得失然而杨子以侍君子晦斯光窒斯通则在天时者又何力之能为哉盖谓天之有意于斯人也不可耳提而进手援而上亦因乎人而已则君子者其天意之所寓欤有道而无位不能隂相天时有位而无道不能阳相人事位与道不相与则天之所寄盖已轻矣而今閤下有道以应物有位以行道何为而不可此世之学者所以欲侍下风少听咳唾之余以发滞思閤下其可辞而却之废天之所寓哉晦斯光窒斯通非所必也荣其辱使之不失为不仁成其败使之不失为不智此其在我者耳阁下观其志与之进可也
　　答緫长老书
　　得书示喻所禀中正有常不与世人相为流转此即清浄无染虽将迎无穷任縁自若是真有道者之敎也敢不承听尝谓使佛生中国必不强其俗以西方圣人昜地皆然何则道之本则一故也夫使学佛者知其道果不出于吾圣人敎中则其奉佛也何事于怪其论佛也何事于抵为其不知孔子佛老之用殊途而同归相悖于名迹间终日捕影而无所得鬼怪态度自取笑耳故近来学佛之士自公而趋焉必去其衣冠妇人女子自家而趋焉必去其首餙被童行服合掌屈膝环列长老坐侧男女浑淆遗外形迹长老亦以为不如是不足以学佛呜呼为长老者已行邪道矣尚能为人乎哉虽名尊佛其实害之也夫佛之徒寓中国犹客之寄主人家耳行怪立异其家及邻里必有忌惮猜疑而攻之者其理然也使人各忘已分上事迂狥其迹昧者以邀福诞者以邀名不自求佛于心异则怪怪则骇宻则渎渎则乱相观之俗乱旁观之俗骇于是乎毁生毁则排排则逐其势必至于此然则今日之事佛者岂得不为佛患哉夫能正心诚意以为天下则佛之道存焉其徒不知出此乃屈梁武以幸一时之光耀废弃典礼遂亡天下而使后世君子罪梁以斋戒者其徒之过也今日学士大夫妇人女子从其徒逰者弊正类此夫佛无乎不在有道者之敎必能各因其方各覩其分各从其学各随其时而引之要之得其所归而已使佛之敎寓常行道中不见于立异欲害之者不得其间而攻之使中国之俗不失其经以心防佛然后其道常崇而不可渎常存而莫能废此予有望于广慧者也

　　演山集巻二十三
　　钦定四库全书
　　演山集卷二十四　　　　　宋　黄裳　撰书
　　见南京留守书
　　裳居延平时朝中有道之士声光南来而裳得之如醉梦中当雨余秋晓有物泠然过之披拂其尘襟使之洒然以醒觉释然而行起无复有滞思者是时閤下之风与焉尝恨防贱不能自致于左右瞻望之怀慨然西飞盖已久矣去年为浙江逰见孙公于霅上望之也严即之也温穷之也逺使人欲得而侍之不欲去也及来睢阳又得閤下昔闻其风恨未及见今见之矣暖然而为春肃然而为秋开流俗之烦襟发太虚之幽韵千里之俗长养成就不知其鼓舞之者然则公之风其出于仁宅欤何其清和而肃静也将欲视其仪听其倡导发余怀而新之乃书所着中庸义解以贽于左右
　　代上时相书
　　天命之谓性率性之谓道天下之人皆有是性天下之性皆有是道然而常无心德以知之失之粗畧尝无义命以行之失之畏懦于此数百岁矣盖自周而后天下之士流落于未学心闭而意实不能由性而见道由心而见性有言非德有为非理人伪之中心劳而日拙是故其志益防其气益衰不能自振其势然也天意未丧斯文以付閤下能以身与国存亡而更立天下之法能以德与神出入而讲明圣人之道天下之士久随老宿而流落俄闻新美而亨奋得其统序而学之其偕天下之士受其赐者也所得之言不过閤下之绪余然时以类求之或有得焉且惧其为智未至乎心彻为德未至乎智彻尚有私言者因书以为献周礼数职斐然成章或赐台览亦见其性分之所至耳
　　代上知郡书
　　古之君子务成天下之才性何其深厚也未可与知者其敎之有仁术故不废其才不可与言者其敎之有智术故不防其道不可与言者其心不归其色不从与之言道适足以渎我以其渎我而遂絶之是天下之不可与言者果不可以化也亦乌用君子为哉天下之人皆有羞恶之心见弃于君子者尤人之所羞恶也圣人以人之羞恶为甚于此寓之敎焉孔子之于孺悲是也愚者非无其才其心亦非不善所以无智特有物蔽之耳茍以其无智而拒之则吾之设科也乃特为有智者设与有智者奚待吾言哉则敎之为无智者设明矣是故君子有敎无类来则进之耳孟子之于窃屦者是也然而在所拒者无常人拒人而求其变者非常敎圣人盖不幸有孺悲耳然而圣人不与之进岂遽然弃絶之无意于悲哉取瑟而歌使之闻之有意于悲深矣呜呼圣人君子造次不忘悟人于善仁智之心何其深厚也閤下之于学者不与之进固是敎也然而学者之心非敢以为孺悲焉事上之分不能自严特其智不足以及此未足怪耳閤下有道素为学者乡徃又有长民之位牧民之地惟拒之求其变使民何望哉君子之敎固多术也孟子设科在閤下尤宜尚者上则相天下则相君内则成己外则成物无问其愚不肖一期而进之庶几其有革焉固其任也
　　代上监司书
　　先王始用六亷之法属于治官之长贰作成羣才以赴吾事继有岁终之废置三岁之诛赏以行六亷之所弊其尤造物者之制命欤隂有为善而得福为恶而得祸不可罔也羣才之见作则犹庶物之作于化耳温作之而生暑作之而壮凉作之而敛寒作之而坚推而行之小大之材悦人以华利物以实随其才分各有成就若有赏陟之者未尝中道而废焉资质不良或剥于飘风或槁于烈日或病于隂阳之厉气不足道也今天子出转运使总领一路之属吏六亷而毁誉之和气如春正色如秋奏牍一徃与夺随至造物者之外辅耳頋不重欤其得官长溪幸与羣吏趋走属下一年于此矣窃以半生之年而老于区区之下职没世而无闻不获少伸其志是可耻也某中途尝以六亷自鞭其后惟恐其不逮三岁之赏非敢望也得偕纎茎之物随其才分即秋而敛焉此亦造物者之意耳
　　见陆直讲书
　　自得之心斯有真乐得之于心以至无待于外而后真乐至矣此乐之至乃生于夷旷无所系着不以物去而嚬物来而笑物之来去无常此乐湛然在耳虽然此自成者乐其无待于外而已非至乐之尽也天下其有求我者乎满虚之中出为法言德行导发其德性私淑其身吾不为也居在仁动在智始尽其乐焉虽然至乐之尽存乎成物夫得物而成之有数存焉愚尝叹仁智之君子其居至乐之尽者何其难得而未及见也比者来京师望见天子之学形势翼翼呑并数舍髙明爽垲人之气又见天下之士接轸而来促膝而共处富有千余人襃衣博带礼貎容易壮人之志夫学者如此之盛多而学者之所寓如此之观美已有能感人者诸公于此为之出道德布言敎导发其才性肃然而师承之愚始望见学者与学之所寓其目已明其志已壮由是而举首以望诸公风仪德表使人慨然慕之非特目明志壮而已愚始叹至乐之尽不可易得而今诸公之才艺适防圣君贤相留意于学者天人之防为之师承而敎育之难疑答问愈久而愈新窃意诸公之乐夷然而生混然以成若纵而不可荒若费而不可穷不以人之情有好斁而为乐之新故不以物之态有新故而为乐之盛衰真乐之至至乐之尽诸公宜有之愚因言为乐者有三而世人所谓富贵之乐者不足以语山水之乐逸人所谓山水之乐者不足以语敎育之乐富贵之乐无志以外之谓之逐物山水之乐无道以寓之谓之翫物逐物丧己翫物丧志非特志与己丧也其乐亦已荒矣故富贵之乐极而疲溃之态生富贵之乐去而穷苦之态生山水之乐尽而寂寥之态生非富贵山水能使人穷苦寂寥也其所以乐富贵山水者伪故尔外物之乐吾之内物兼有之世之人不务内逰而务外观乃至丧己与志而莫之悟焉良可悲也夫富贵之乐在性之德有之山水之乐在性之理有之富贵物之在外者固不足以交君子之内而山水则外物之可乐者耳故君子之乐在道有时而即山水者寓其乐而已云山之阿烟江之湄岂必浩歌逺引与人物絶乃获其乐哉故山林之幽轩冕之荣皆无足为诸公爱者其知而好之诚而乐之者敎与学耳岂复有加于我哉愚之来将与生求为真乐而慕其乐之至者诸公之仁亦当除道以招之来开门以延之入埀手而援之上希夷之乡获列于执鞭者盖其愿也
　　与敎官书
　　裳与閤下穷达异事暌逺良久无縁奉敎怀想髙义有如昔者获侍下风而见之不胜眷眷伏承朝廷增广太学旁招多士菁菁之莪期在中沚擢用閤下为之宗师使与天下英才从事于道天性之乐何可胜言昔时从逰私心窃许于从者今日之用方次育才上副天子所以敎学之意下慰士议不可缓也裳谓先王敎飬人才期之也逺责之也至待之也厚后世多喜敎育之名而失其实养之不及先王之所敎取之不及先王之所用区区之名无益于治昔窃患道德不明而为之论道文章不纯而为之説文患其不知先王所以建学之意而因为建学记以寓其説輙以为献裳谓天下未始无才特作之者无其术耳方今圣主追复三代之敎育费财以养费道以敎费爵以取閤下适丁斯时而有敎育之任四方之士聨辔而来小大之材请就矫揉封名録文以示至公月书季选以求至当如此之类是法而已以为公乎是求一人之公者也非公于众人以为得其所长乎是得一日之长者也非得其平生有是法矣必得作人之术而行之然后其法不蔽于一曲茍无作人之术恃法以得才则与场屋间何以异哉幸与不幸吾知其不免矣作人才者其犹春工也欤静非春工之事也动之以风惊之以雷照之以清旸濯之以膏泽然后勾者出萌者达好音丽色可爱万状閤下之任泛得天下之才而敎育之有春工之事者恃法以得才非士之所望常谓取之有疑于私而使物议以为公焉斯善取士者也求诸斋众则有一斋之秀者求诸学众则有一学之秀者求诸天下之士则有天下之秀者致之以异制遇之以殊礼表其文行以示于众作其好胜之情服贤乐善之心悱发而志于学革剽窃之文去奔竞之行正偏弊之道何惮而不为哉裳为生事所累未即奉敎尝谓閤下才气宜有为者一学之事愚将畧见其万一故因邓秀才行輙书所怀以为学者之贺
　　代上敎官书
  </div>
  <div class="pagination">
   <a href="演山集_page20.html">
    上一页
   </a>
   <span>
    ...
   </span>
   <a href="演山集_page16.html">
    16
   </a>
   <a href="演山集_page17.html">
    17
   </a>
   <a href="演山集_page18.html">
    18
   </a>
   <a href="演山集_page19.html">
    19
   </a>
   <a href="演山集_page20.html">
    20
   </a>
   <span class="current-page">
    21
   </span>
   <a href="演山集_page22.html">
    22
   </a>
   <a href="演山集_page23.html">
    23
   </a>
   <a href="演山集_page24.html">
    24
   </a>
   <a href="演山集_page25.html">
    25
   </a>
   <a href="演山集_page26.html">
    26
   </a>
   <span>
    ...
   </span>
   <a href="演山集_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
