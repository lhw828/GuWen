<!DOCTYPE html>
<html>
 <head>
  <meta charset="utf-8"/>
  <title>
   泉翁大全集 - 第 156 页/共 256 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   泉翁大全集 - 第 156 页/共 256 页
  </h1>
  <div class="content">
   ○敬之，群臣进戒嗣王也。序是。 
　　
　　　○小毖，嗣王永助也。序是。 
　　
　　　○载芟，春籍田而祈社稷也。序是。 
　　
　　　○良耜，秋报社稷也。依序。 
　　
　　　○丝衣，绎宾尸也。｛高子曰：灵星之尸也｝。删去八字之杂入者。宾尸，饮酒之诗也。 
　　
　　　○酌，告成大武也。｛言能酌先祖之道，以养天下也｝。删去十二字之附会者。 
　　
　　　○桓，讲武类禡也。｛桓武志也｝。删去四字之杂入者。 
　　
　　　○赉，大封于庙也。赉，予也，言所以锡予善人也。序是。 
　　
　　　○般，巡守而祀四岳河海也。序是。 
　　
　　鲁颂 
　　
　　　駧，颂僖公也。僖公能遵伯禽之法，俭以足用，宽以爱民，务农重谷，牧于垧野，鲁人尊之。于是季孙行父请命于周，而史克作是颂。序必有所据，不可每以臆说疑废之也。 
　　
　　　○有駜，颂僖公君臣之有道也。在公明明，醉归胥乐，颂其有谷诒孙子，是君臣上下燕饮有道也。 
　　
　　　○泮水，颂僖公能修泮宫也。所谓能修者，修其教也，如顺道屈丑之类皆是，盖落成而以此颂也。 
　　
　　○閟宫，颂僖公能复周公之宇也。宇亦祠宇，皆可称耳，文公乃媸以工宇而非之，何也？ 
　　
　　商颂 
　　
　　　那，祀成汤也。微子至于戴公，其间礼乐废坏，有正考甫者，得商颂十二篇于周之大师，以那为首。序是。 
　　
　　　○烈祖，祀中宗也。诗语说汤孙，非祀汤者，文公务辟小序，过矣。 
　　
　　　○玄鸟，祀高宗也。序是。 
　　
　　　○长发，大禘也。依序。 
　　
　　　○殷武，祀高宗也。序是。 
　　
　　泉翁大全集卷之八十五 
　　
　　归去纪行录 
　　
　　门人邵阳陈大章校刊 
　　
　　嘉靖十九年五月二十八日，致仕命下，越六月十有三日，得邸报，喟然曰：「小子志之，此吾退之道也，而人未之知也。」或曰：「昔夫子舍之则藏，于齐君必曰：『老矣！不能用。』而后去，其在兹乎！上不失君，下不失己。」又曰：「天所以佑我者，不其厚乎！」是夜，灯下作得归吟云：「薄暮北使来，告我有好怀；天子念老臣，诏许故山归。怀归亦有年，欲乞不忍言；非惟不忍言，言之恐尤愆。屡感温旨留，许身以驰驱；摅怀尽所抱，竭尽无复余。神飞朱明庐，罗浮山第七洞天也，有山房焉。出门还踟蹰；顾恐有遗失，欲语徒欷嘘。平生进以礼，今日退以义；何以谓之义？顺命无留意。」是夜又作罗浮吟赠冼奕倩，云：「我作罗浮吟，携子入罗浮；罗浮我罗浮，岂伊汗漫游。万物我同体，天地我同流；巅□有九天，足底余九州。须弥一芥子，大行洒鸿毛；有时皆不存，兀兀只休休。罗浮如是观，君可与我不？」时奕倩养病以归，而予适遂归休，故有此约也。二十一日，诸同志户曹高君翀、董君汉儒、艾君希淳，礼曹赵君宪、姜君节、曾君汝檀、伦君以诜，兵曹苏君木，刑曹张君珪，太守郑君淮，锦衣徐君世礼，同饯于同人馆，作诗与之言别云：「物有声气同，千里翕然至；偕耦何能然？性天本无二。何名为性天？其体一而已；宇宙性体同，聚散何足异！临纸无别言，愿君秉初志。」○二十八日辞孝陵，辞文庙，以九香告将归于京都城隍之神曰：「水尝谓人神一理，通达无间，故莅事之初，即以告于明神，与明神一德同心，有大事必告，有疑事必质，每月朔以九香致归一心，冀神启助，赖神之力良多。今也谢事而归，仍以九香告别于神，庶终始此意，尚飨！」○七月初二日，出石城门登舟，外守备魏国公徐公鹏举、永康侯徐国公源饯于朝天宫内，守备潘公真、萧公通候饯于门，大小九卿同饯于灵应观。从容饮毕，拜辞，言曰：「吾归矣，愿诸公辅明主致太平，水愿为太平之人，以歌咏太平而已。」东园徐锦衣天赐饯于乌龙潭，朱氏尚书、熊公北原，同本部司务张君邦瑞、武选郎中杨君成、吴君麟、车驾员外君畿、苏君木、陈君锭、职方郎中赵君伊、主事陈君一贯，武库主事吴君藩，重饯于锦衣卫船厂。乡宦及门生户科何君彦、刑科杨君雷、侍御郭君文翰、张君存诚、锦衣经历莫君骏、户曹萧君强、劳君绍科、翟君镐、钟君久谦、礼曹伦君以诜、国子监学生李君山、应天府儒学司训刘君澄、陈君九鼎、武学教授黄君守谦，同饯于兵部船厂，遂登舟。移至祭江台，乃祭大江之神，其辞曰：「盖闻江、汉朝宗于海，而以利济润泽为神，其朝宗似忠，其润泽似仁。水也于斯有所不知，知而不行，行而不至，不竭忠效仁，有不以固祖宗基本，以善圣天子之泽者，有如此江。美哉汤汤！某之不济，此命也；某之济，此命也；某之济而不济，命也；某之济而不济，无所于济，亦命也。今也自济自归，无羞于神，惟尔明神至忠□□[至]聪至明，有以鉴之佑之，尚飨！」祭毕而行，泊舟龙江关。○初三日，张司厅、吴武选、王苏陈三车驾、陈职方、吴武库复饯于静海寺，徐锦衣世礼、郑太守淮，暨诸生王生奉、俞生介、苏生子奇、程生瑚、吴生楫、夏生仲、黄生牧、洪生梓、程生爵、共生球、王生维宁、程生镐、卢生尧俞，皆送至龙江。临别请教言，申忠信之指，曰：「此尽头话也。」檃括为诗示之，兼似秋官冼奕倩，盖奕倩登上新河舟相候十有七日矣，期同行，历观武夷名胜，又先移舟龙江关，至是乃聚会也。其诗云：「圣学主忠信，此外无余事。中心谓之忠，心中故无伪，别名为至诚，纯德合天地。问心何能中？休休无事是；不信临岐言，自观自然自。」是日阻风。○初四日犹阻风。○初五日至白鳝庙。○初六日稍移至燕子矶，留题诗云：「初飞锡杖出人间，前度游人今度闲；中夏劝农曾过此，新秋窈窕题诗还。」又叠韵酬冼奕倩云：「长啸声闻塞两间，纷纷万有到来闲；淹留廿载成何事？空载大江明月还。」三叠韵云：「江阁临江指顾间，江涛春天江阁闲；更有破舟凌万里，也能到岸得生还。」遂行至黄家荡，为逆风所阻而还。大浪中作只此心敷言云：「上元尹程子治上元三年，书『只此心』三字于座隅而治焉，以问于甘泉翁。于时甘泉翁去矣，莞矣而笑曰：『约哉义乎！博哉义乎！此心至微，而与天地万物一者也。只此心，只是一心，更无别心，自知自心，而天下之心得矣，又何问焉？且子之御吏，此心也；子之爱民，此心也；子之听讼，此心也；子之为祛刘洞之惑，此心也；子之为核田贡之罪，此心也；而人或有不然者，又何心焉？不然者之心，亦此心也。此心，天地之心也，有蔽之者耳，岂惟是哉？甘泉翁之参赞也，济贫困，禁焚祸，置义冢，毁淫祠，正人心，息邪说，美农桑，立社学，植人生，亦此心也；而人或有不然者，又何心焉？不然者之心，亦不能外此心也。此心，天地之心也，人不外天地以为生，又焉能自外乎此心？物有蔽之者耳。夜气之所息此心，又不能不萌矣，岂惟是哉？程明道之簿上元也，脯茅山之龙，折佛首之光，以息邪说，以正人心风俗，亦此心也；孔之汲汲、孟之皇皇，陈仁义、明王道，亦此心也；其时人有不然者，亦此心也；不能外此心以为人矣。岂惟是哉？虽周公慎始，君陈和中，毕公成终，三后协心同道，亦只此心也。殷人之不率者，岂能无此心哉？文王不遑暇食，汤武之放伐以安民，只此心也；尧舜禹相授一道，协和祗德，只此心也；其时有顽民四凶三苗之不然者，彼岂独无此心哉？有时而萌动发见如初者，即此心矣。故曰：此心，天地之心也。四海之内，四海之外，千万世之上，千万世之下，上下四方之宇，古今往来之宙，同此一天地也，则同此一气也，则亦同此一心也。故程尹之心，即泉翁之心；泉翁之心，即明道之心；明道之心，即孔孟之心；孔孟之心，即周公、君陈、毕公之心；周公、君陈、毕公之心，即成、汤、文、武之心；成、汤、文、武之心，即尧、舜、大禹之心；更无别心，更无别气，更无别天地，故曰：只此心也。博哉义乎！约哉义乎！是在子心自尽焉尔，故尽心知性知天矣，存心养性事天矣，是在子心。』」○初六日，阻风于瓜埠，巡司与佥宪柯迁之乔船相左，盖柯候予于仪真仁日乃发，图会江上，不意至是相左也。○初七日，至仪真，王檗谷都宪来会，即以小舟至杨子桥。○初八日鸡鸣，访甘泉山乾卧于山房，盛蜀冈仆卿来会而去，遂留题山房诗，云：「我如笼中鸟，促促三十年；非无啄玉粒，所性有不存。一朝主开笼，万里快孤骞；脉脉念故林，遥遥访名山。托身贵得所，终结三珠缘。」是日回车，巡鹾侍御焦君琏邀会饮于甘泉山馆，对酌相欢如平生。日中，黄生云淡迎候于此。是暮，有留题与诸生语诗云：「朝跻甘泉山，暮憩甘泉麓；临岐语斯须，别绪乱心曲。大道贵默成，无言意自足；汨汨东川水，日夜注大渎。粲粲桃李花，成蹊继来躅；况有六字符，何用再三渎？天道靡声臭，万物自发育。」薄暮返舟。○初九日，还抵仪真，发舟至镇江，柯迁之走书来，道情甚切，答之诗云：「双华笔端语，读之乱心绪；何如待高秋，相约祝融去。」○初十日，过丹阳至常州，遇史吏部恭甫以舟迎。○十一日，同游张公洞、甘泉精舍、玉阳诸胜，武进毛生栓、杨生钧来同游，约奕倩以舟候于无锡。是暮宿湛渎桥，题诗云：「何年姓此渎？天设岂无因？五百年来我，题诗过暮津。」○十二日过东泛、入溪口，迤而进，有访史恭甫玉阳山房诗云：「天曹开洞府，到我得归年；秉烛将船入，通宵冒雨牵。望中迷去路，行处有开先；满洞皆瑶草，浑家是地僊。树灵知阅世，潭静学渊泉；借得一眠地，都忘七洞天。」遂访甘泉精舍，有诗云：「山下涓涓石下泉，惟应与尔洗心言；先生已在忘言处，一仟滔滔走大川。」又有据延佑残碑复名甘泉子洞诗云：「残断摩挲延佑碑，甘泉石下岂人为？碑云：「有甘泉出于石下。」祗应题复甘泉洞，笑共山灵一语之。」入观张公洞，题诗云：「千奇万怪不堪亲，混沌死矣谁凿之？若使公能回造化，不将混合此何为？」遂遍观玉阳诸水石台馆之胜。是暮宿借眠庵，题壁四首，一云：「我与名山有夙缘，今宵何宵此借眠；中天月欲近人语，莫是天上谪来僊。」一云：「延缘延缘且延缘，百尺空中抱月眠；一榻未曾分尔我，人间天上只凡僊。」三云：「自知凡骨非僊缘，玉佩珊珊聒我眠，三更月底排云出，尽是蓬莱妙众僊。」四云：「一笑人间已了缘，白头随处曲肱眠；道流火候无消息，忘助闲时不是僊。」○十三日至湖访黄生仲通艿庐，宜兴大参吴克学仕暨教谕樊君问仁、周生有容、有征见，于是问仁至舟中请执弟子礼。回至东泛，阻风。有三胜纪游诗云：「「三胜者：张公、甘泉、玉阳三洞也。」鸡鸣发湛渎，迤过五桥；平澜渡东泛，水怪不为妖。鸣桡入溪口，随处有幽讨。洒落观众胜，玉阳乃渊薮。舣舟湖陂，问津津自知；荒屋八九间，为仲通茅茨。濯缨甘泉头，濯足甘泉流；跏趺憩泉舍，于以澄心游。作诗诧张公，奇怪达虚空；高歌倚岩石，天为起悲风。驱车玉阳去，第一观灵树；如何藤累之？一千八百。水石处处光，玉潭蛟龙藏；安得鞭此龙？为世济旱荒。瑶台吾爱之，玉在石中辉；特献三刖足，卞生徒尔为。宴坐湛然堂，借眠在东房；诸子歌泬漻，眠云侍我傍。」眠云乃所题恭甫卧室也。○十四日恭甫送至黄上桥别去。杭都事奎以舟迓至其家，其叔洵出见，送至扁担河而还，奎送至前桥别去。○十五日返棹至无锡，与奕倩舟会。陈生量迓于途，登览惠山之上，酌第二泉，有诗云：「天一元生我，来看第二泉；平生观海意，此际更渊渊。」是日俞进士宪、王礼曹表、马进士拯皆来见。是日至姑苏，约魏庄渠、陆伯载会于虎丘，不至，有题磨剑池诗云：「磨剑剑气利，磨心心剑神；剑利一人敌，心神敌万人。荒哉吴王志，剑术与谁论？」遂与贰守郭君应奎、太守马君?饮于和靖读书台，秉烛还舟即发。○十六日驻舟于二十里之外，发疏入京。吏部侍郎徐同年崦、西缙、范文正公裔孙范　奎各来追会舟中，是夜□吴江县知县喻时来见，执弟子礼，问[学。答曰：]君名时，字中甫，即此是学。夫道莫大乎时，人心常中，勿忘勿助，则中立而时出。顾□□□□□[归]矣□。[○十七日至嘉兴府，大守王君学孔、推官严君光治迎会于舟。王君礼遇甚勤，走笔小诗谢之云：「未论通家好，先知太守贤；独惭二百使，空赋五言还。」○十八日，夜过桐乡。○十九日早过崇德，乡人辛通判绍佐署县事，闻报先去之，是日作别沉汝渊行云：「道行临别祝我言，须将麓事付汝渊；汝渊畴昔为司年，私囊未尝入一缗。儿童皆信司马君，艾陵积行三十春；彻底宋玉兼清温，大道可爱不可博。忘助一去合自然，亥子之际是天根；中夜一气如初春，安得此道还浑沦？吁嗟吁嗟艾陵子，无穷宇宙在一肩，不辞任重起斯文。」○二十日吴君克学遣使，以常州守张君志选书并所追陈裒匿义举白金二十两来，即作书，还其金于克学，俾同史恭甫、黄仲通共买附近精舍田二十亩，以给守舍道士之需，秋官冼奕倩作记，刻石精舍。是日暮至杭州北关，淛江藩臬诸司任君维贤、张君岳、娄君志德、萧君一中、邹君尧臣、张君鏊、庄君一俊、刘君望、王君玉等，皆见于北关，抽分厂主事黄君文炳礼之甚勤，且预为具是日湖船殽酒之供而不主，遂与冼君奕倩、沉生珠、王生元德、黄生云淡由北关城外陆至西门。方伯詹君瀚、张君岳来见，遇诸途。及西门登舟，览孤山、访俞氏书房，与经宪惠民偶相见，还舟泛中湖，有诗云：「肩舆何翻翻？晨趍钱塘门；逍遥湖上舟，三五同心言。歌鼓中湖发，四岸渺不闻；孤山故无恙，猿鹤可复存。逋仙骨已朽，湖月悬诗魂；古人不可见，念此令心烦。乐极乃生悲，维以整芳鐏。」遂舣长桥，登岸至天真精舍，以三香谒阳明先生，其词曰：「于乎！昔子期死，伯牙为之破琴绝弦，诚以知音者，世无其人。吾于先生，其亦云矣，故世无可与言而言，匪特言之不足以传，人必不以为然，小则尤愆，大则祸身，于乎！昔吾与先生倡起斯文，而一时亦既翕然其臻矣，自先生之逝，而斯道孤矣；自吾之归，而斯道隐矣；寥寥宇宙，谁与归矣？先生之灵，其亦知之矣乎？先生有知，其亦悲之矣乎？俯仰今昔，瞻像陈辞，告此衷曲，于乎怅而！尚其鉴之。」既又作诗题壁云：「迢迢访天真，历历登高堂；洒落南高峰，睥睨临钱塘。地位高且深，如道不可量；哲人久已逝，山水空遗光。龟畴列方左，显设天文章；平生未一试，千载怅相望。我来增感慨，久要不可忘；陈辞之不足，继以奠心香。」居舍诸生钱君泽、黄钟、冯黉、陆云鹏、诸葛逢、刘应元、连龙、何大恩、朱大章问学，答以尽心之要。是午，巡按侍御绅访于浙江下，不遇而还。○二十一日，将发，巡鹾侍御高君崶走三十里来见，再拜，又再拜，道平生企慕之勤，遣承差护送于广信。布政使詹君瀚、参政张君岳又来见。詹君差快手送至广信，金华大理寺丞虞君守愚来看叙旧，久之。辰刻，差官归祭品于天真，祭阳明公，并送杨子折衷书于精舍，以示往来诸生。于是太平谭生潜、祁门谢生显、余姚王生仁、江山柴生允中来送，精舍诸生钱君潭等九人来谒送舟次。有陆云鹏者，随至富阳，执弟子礼，问勿忘勿助之间之旨，答之：「只是自然停停当当。」方疑信而还。舟行二十余里，遇潮头，后至二舟辟其艕，几危乃定，谭、谢、黄、王随行，王子敦期送至增城，洪生章约候玉山，访武夷。谭见之、谢惟仁、黄仲通亦欣然从游，方生瓘则约侯于南昌，与子敦同至增城也。○二十二日，舟宿于泷日，去钓台十里。○二十三日，以三香汉征士子陵严先生祠，题诗云：「昔年过钓台，作诗憾光武；乃不知故人，谏议竟何取？狂奴昧平生，亦未以仁辅；安得起先生，与之论出处。有友如文叔、安忍以相负？而况天下君，一正万国度。怀仁辅义言，炳炳照今古；人己性两成，合内外之道。孔孟所皇皇，人孰知其故？」未刻至严州，即发，暮宿于小阳步。○二十四日早发，大书过钓台诗，自壬申及今二首，寄高侍御，付托杨太守成刻石祠下，是日至兰溪县，先致奠仪、牲酒、币帛于故师大宗伯文懿公枫山章先生。公子上舍恩生，接来迓于桥外，以刺拜大司马唐渔石龙、大司空章朴庵拯。唐来访舟中，章以居女步二十里之外，不及来。是夜宿兰溪下。浦江尹林时衷先遣一吏六皂迎至嘉兴府，约侯见于兰溪，先遣吏皂四人回报之。至之日，又遣二皂回报之，稍候至厥明。○二十五日晨不至，乃行龙游县，知县万松迎见，问是武陵人蒋佥宪卿实之亲。过午行，明日泊宿施家铺。○二十六日至衢州，知府李遂之子慕来见，遂送至常山，是夜宿黄铺。○二十七日，常山道中怀高侍御雅情，作诗一绝酬之，云：「骢马追寻浙水滨，百年怀抱见谁真；探囊欲报长生药，只恐区区药未神。」○二十八日至常山县，暮，开化林尹　、袁县丞缨俱见，浦江尹林追至厥明。○二十九日辰，见二林，送行至十里，拜别于　寺，过草萍关，感旧作诗云：「忆年逾知命，趋召过草萍；是时圣作初，万物睹休明。草木似欣若，邑民暂咸宁；往来二十载，惴惴复兹经。闾阎非故庐，山川失旧青；问此何为然？大吏多诛征。时节方白露，寒气早盈庭；只恐霜雪至，百卉同凋零。」是日至玉山，询洪章不至。○三十日至广信府，门人朱通判廷文来迎，是日尚憩广信，洪章犹不至。是日有三言诗云：「信之水，不可舟；臭厥载，津人愁。一]苇航，[乘浮桴]。」永丰刘全□□山涛来见。○八月初一日，访武夷，过南岩，谒文公祠，作诗云：「在昔紫阳子，偶尔观南岩；所至留胜迹，仰之如神僊。后贤何为尔？世远定其天。噫子倡斯道，鸾胶续断弦。一朝起祸阶，众欲杀其身；时贤何乃尔？时在势则然。古今如同天，古今何[异]□；炯炯是非心，三代见斯民。我来实感慨，感慨成长言；瞻像遶三匝，泪下如滴泉。」朱廷文刻崖石，永丰尹钱溪追见于途次。是夜冲雨，次车盘驿，驿丞吏迎候甚殷，作诗云：「一百八盘路，夜半到车盘，俯若入地户，仰若登天门。我心无俯仰，中夜恒存存。」○初二日过分水岭，作书所见诗云：「水性本平止，胡乃生怒涛？势亦不得已，前石后流驱。」薄暮至崇安县，署县事周节推琦来迎，即以弟子礼见。○初三日，同周节推游武夷，门人冼桂奇、谭潜、黄云淡、谢显、王元德从，题名响声岩石上，又作九曲棹歌，每曲令诸生歌之，歌云：「一曲歌兮歌发轫，长年执柁仗忠信；志学初终一以贯，大圣忘食犹发愤。慢亭一曲峰名。此去天无尽，天无尽兮路不岐，第一篙兮君体认。二曲歌兮歌继功，或暂止息圣狂同；一篙一篙至无终，潜渊或跃窥见龙。龙德龙德乃正中，君无留盻玉女峰。二曲峰名。君无唾潭君肃容，二歌赓兮君听聪。三曲歌兮歌渐高，把缆操舟下手牢；架壑船三曲胜景。前多怒涛，一篙一篙复一篙；日乾夕惕犹厉如，第三歌兮汝知乎？四曲歌兮歌将半，地位渐高流渐峻；我生安危以为断，一篙一篙复一篙；篙篙相继不容慢，金鸡四曲峰名。长鸣和我歌，四歌终兮为君劝。五曲歌兮歌半中，伏羲洞五曲洞名。口观飞龙；五曲峰名。鸱鸮不昼鸣，凤德亦峰名。不为隆，拄地撑天天柱峰；峰名。一篙一篙复一篙；篙篙相继终有通。五歌发兮警瞶聋。六曲歌兮歌不息，天行健兮乃天德；圣人定之以无极，苍屏六曲峰名。之下坐面壁；一篙一篙复一篙；篙篙竭力不辞劳；不辞劳兮力竭，六歌终兮末由得。七曲歌兮歌声希，驻桡倚棹如深思；行之不疾亦不徐，天壸丘公并七曲峰名。相招随；一篙一篙复一篙；一篙一篙复一篙；篙[法]莫传圣言微，七歌成兮试听之。八曲歌兮歌无辞，鼓钟岩鼓、钟楼并八曲岩名。下鬼神悲；圣人何思亦何为？一篙一篙复一篙；篙篙此后不为劳；倚樯独坐看溪流。九曲歌兮歌不多，天风为我宣天和；山花当舞鸟当歌，灵峰九曲峰名。兀坐微吟哦；为山成亏在一篑，掘井九仞如泉何？无所用力待旦过，篙篙篙篙不住篙，篙篙篙篙略逶迤；九歌□兮欲无声，上天之载自流行。」于五曲登文公书院，谒文公，作诗云：「泛泛武夷舟，进进五曲流；恢恢大隐屏，高高天柱头。陟彼大雅堂，展拜瞻前修；失时乃有得，在道不同谋。是孰与仲多？俎豆垂千秋。我来实仰止，卜邻宅一丘。仙掌所卜岩名。先相招，跨鹤从天游；后庵峰名。三香奠心曲，形行神已留。顾谓冼子辈，定策与我不？」及泝流至灵峰，浩歌而返。是夜有偶书与武夷宫连道士庆泽诗云：「棹歌歌罢夜燃灯，烧竹煎茶待我清；久欲黄冠归一曲，借眠今日得无情？。」○初四日，复至六曲卜筑天游之下、仙掌之间，有奠告土神文曰：「维嘉靖十有九年，岁次庚子，八月庚申朔，越四日癸亥，致仕南京兵部尚书湛若水携门人主事冼桂奇、举人谭潜、儒生黄云淡，谢显、王元德等，谨以牲醴奠告于武夷山仙堂岩土地之神，曰：『昔闻武夷，天下奇特；碧水丹山，潆折翠嵂。往来余怀，积有月日；系组朝班，幽探未克。兹蒙圣恩，优我余力；问水寻山，行馆斯辟。天柱在南，天游在北；神灵攸司，永俾无斁。尚飨！』。」及午，返崇安县止宿，为周节推作梅崖二诗，云：「桃李非吾爱，崖君亦爱梅；暗香无俗韵，实鼎不凡材。」「倾盖真如旧，欣然得老怀，爱梅吾自性；君恰住梅崖。」奕倩以六曲卜筑之役托之，周慨然任之不辞。○初五日返分水岭，有问天之作，序云：「来时八月初二日过分水岭，归时初五日过分水岭，各南北晴雨分截，怪而问之。」诗云：「来时分水北，北雨南晴天；归时分水南，南雨北亦然。水分地势耳，雨分谁使焉？若谓云致雨，一山云何分？若谓天区别，荡荡理何研？」晚抵铅山县宿。○初六日还过鹅湖书院，有谒四先生诗云：「鹅湖亦蕞尔，大之三四公；天自并流运，人须别异同。无心云自在，得意水潜通；凭将观水术，到海看无穷。」途中文以「英雄回首是神僊」之句，分韵得「英」字，诗云：「余生千载下，缅怀三代英；大道方为公，人人信其情。宇宙何辽邈？忽逢三五更；惴惴畏人途，欲语复吞声。前村多荆榛，虎豹尤纵横；白日食人脑，我车行且停。」门人冼桂奇得「雄」字韵，诗云：「嗟余抱多病，尽然歌转蓬；采药来名山，探奇觅遐踪。清风九曲水，奕奕三层峰；漂渺宴仙坛，恍惚驾长虹。忆昔秦失鹿，天下群争雄；所以避世士，往往入其中。仙风日已远，蜕骨閟遗封；怀古有余悲，我心何忡忡！感兹凤鸟叹，缠绵忧思重；倘遇王子晋，借我云间鸿。」谭潜得「回」字韵，诗云：「昔慕武夷景，今始得追陪；童冠亦已集，好怀为之开。曲曲发棹歌，清风自徐来；历览九曲水，随山往复回。达人会其趣，于此重徘徊；洋洋九歌声，天日自昭回。愿言服师训，终焉志无摧。」黄云淡得「首」字韵，诗云：「忽忽念吾生，岁月真匪久；遑遑二千里，宵驰复晨走。岂无骨肉情？眷此良师友；税驾武夷山，十地五曲口。结屈绛霄中，诸曜为户牖；种芋效丹霞，饮以真一酒。熊虎变而驯，机息罢防守；默礼太清皇，绝意超无有。恍惚闻钧天，踌蹰自搔首；所愿偕赏音，凌空复招手。」谢显得「是」字韵，诗云：「天下境绝奇，武夷何处是？跛蹩末由前，寤寐徒仰止。道逢紫芝翁，为我频指示；一曲审发轫，直穷九曲溪。曲曲鼓棹歌，洋洋涤心[餐]，感慨复奚为？啸歌且回首，出门泉一溪。」是夜犹宿于行窝，作诗示诸生云：「精舍帽峰下，舍下有行窝；初十依二贤，张、余也。亦期韶士过。鸡冠耸然来，翠华屏嵯峨；九鱼与莲花，双江合萦罗。床敷新月光，座遶清风和；揽衣步前除，沉吟正微酡。无言自超脱，乌用游无何？重行眺新台，天外放天歌。」○初七日，同奕倩、王通府、方时素、王子敦游南华寺度涌泉，径过马鞍山，至宿于南华寺之方丈，作诗云：「自我别兹境，于今廿九年；陈迹如梦寐，见景觉昭全。梦觉有去来，此心无后先；何以无后先？后先同一天。天岂外我哉？一体同浑然。我来拜焚香，为拜乡□□；肉身如不寐，吾将就正焉。」○初八日返舟，舟先候于蒙，王通府送至此，遂与别。已刻发蒙瀤，是暮至清溪驿宿。门人秦教谕志道、骆举人君举送会于此，访门人国子生二黄生绣、宸。○初九日，早观凤凰台，遂同秋官冼奕倩、教谕秦志道、举人骆君举、诸生方时素、王子敦、太学生黄生绣、黄生宸登高观灵泉，二黄生诸人皆云：「先是，泉竭二三月矣。」予将作诗嘲之，至则泉大涌，顷刻之间，乍细乍涌，其声如雷，诚灵泉也，遂题为「天下第一泉」，大书立石泉侧，为其灵也。有诗云：「兹晨风日佳，节遇登高期；携我六七友，依依度翠微。坐窥灵泉穴，喷玉(缺半页)□□防。若符侯之积心宣力，诚有功矣，过此以往，所以□□之心，约其情、正其性，使日迁善而不知为之者，若□□[得]于讲学斯院斯舍焉，侯得无思所以为之，以与兹堤同垂休光于不朽者哉？于是乡士夫邓知县觐、罗县丞缙、赵臬幕圭、潘上舍文恕、谭进士绍崧与郡民之耆，皆欣欣然曰：「若然，则符公之堤民甚于堤水也已。」遂因骆子寓书来，请记其事于石，以示后之士人，俾符侯之功德永永不忘云。○十一日发横石，过清远峡飞来寺，登半云亭，从弟功成、功钦、功武、朝阳，侄晓思、颜桂、冰耀、恒曦、玑沐、东洋、至公、应莲，孙积善、镇照、天润、一泾、绍鸣□□□□、辇绍、可见、龙潮、日章、复初，?黎玺、甥刘侃来迎至此，午过清远县，暮至宿于回岐驿。○十二日早发，午过胥江铎，至三水县西南驿，暮过于官?驿，夜至[宿]于金利巡检司。洪峻之遣官千户，以福山天泉书院二记来谒。○十三日早发，已刻抵五羊驿，谒文庙、谒白沙先师祠，访乡宦诸君，答巡按三司府县之相见者，而不入其公门。○十四日还甘泉之庐。○十五日。○十六日□□□□祭告白冈始祖墓，其文云：「维嘉靖十九年□□于九月己丑朔，越十七日乙巳，孝孙若水敢□□□□□□□□□祖考奉训大夫德庆路治中?滓；天游高插天，碧潭深彻底。大智会以神，众人梏形似；无形无所先，超然观太始。始终亦何言？惟吾一体尔；再拜谢棹歌，归来轻脱蓗。」王元德得「神」字韵，诗云：「远从武夷观，亦复观以神；如何观以神？所观贵得真。山上不属山，渊下更有渊；?山水各呈奇，摠括一浑沦。猗欤九棹歌，篙法指为人；自然无安排，九曲斯可臻。永言见伏羲，玩易过十春；独立天柱表，洒落胸中尘。独步与天游，周回天下津。」泉翁又作「仙」字韵诗云：「是凡不是凡，是仙不是仙；昔余得中路，正在仙凡间。自兹积阴功，七十有五年；中岁不如愿，牢笼堕风尘。恭承主嘉惠，诏许归田园；如复得我生，感激更何言？」时过午，归途中再访南岩僧家，乃作诗二绝云：「岩里僧禅二十家，岩前春夏万株花；岩花落尽僧无语，不道鸦归日又斜。」「禅家诸僧终未了，更须长钟作生涯；若教□了亦自足，肯羡钟鸣鼎食家。」永丰举人周生宗正道夫来送，偕刘全山翁迎于郭外。是夜宿皇华亭，奕倩以卜筑之费托朱通府致周节推。○初七日登舟，晚泊铅山之傍罗宿焉。○初八日，次啸岩贵溪丘生民敬以小艇候于中流，暮抵弋阳县，县尹门人祝君继伦、县丞梁君尚文来迎，见询故令增城吴君浍庙食在河岸者，云：「不存矣！」叹息久之。奕倩以董卜武夷之事付黄生云淡，遂辞归。○初九日发行，晚至贵溪县，门人张县丞鹗迎见，徽州、婺源、祁门门人黄生善、方生纯仁、谢生芊、方生瓘、韩生一芝、刘生昊久来候送，乃见祁门江生岗来，始执弟子礼。○初十日至安仁县，县令陈朝庆途迓桂生宸见于舟次，与丘生民敬随送至余乾而还，丘生领奕倩武夷之托于徐参议子直，江西参议朱君道澜候见途次。○十一日，道遇门人贵州兵备副使王君积子崇，叙旧，乃闻魏庄渠、陆伯载果于十六日至姑苏。是日宿于余乾，举人周生玑见，执弟子礼，门人参议王君玑在叔自县走十五里来见，致礼弊舟，以乘问学，请闻新教，答之：「只是旧事，未有脱驾。」且云：「近看得『忠信』二字尤切，圣人于易、于论语、大学每每道之示人，前辈亦尝举之，但未有发明，无下手处。某近与南都同志临岐言别请教，亦与分疏，且檃括为诗云云，此便有下手处。『勿忘勿助』乃是中心，心中便是实，乃为『忠信』。」都宪王克斋暐自县两以手帖来。○十二日至，宿于邬子驿。○十三日晨，途遇岑副使万得邓祁所，寄书过湖，至夜抵黄家渡。○十四日抵南昌，赵佥事维恒师德先期独以舟逆于十里之外，不遇而还，至是巡抚王克斋使来馈礼，还其币。巡按谢君九仪自科场三使来迎，且馈品物，受之。三司右方伯俞君夔、参议王君玑、宪副张君文奎、苏君佑、佥事孙君济、潘君徽、赵君维恒、都司张君鲸再来迎见馈礼，受食物辞币。乡宦故旧、王公弼臣，裘举人衍、符生治、叶生思忠、胡生　来见，晚移次别岸。○十五日发南昌，门人王少参在叔、佥宪赵师德孙　偕公弼、汝中饯送二十里之外，松隐、坚白、虚白诸殿下皆使致诗仪，辞其仪品。松隐以扇来求书，走笔答之，诗云：「维昔东平为善乐，乐善自天匪人作；畏天之威常俨若，畏乐相生自罔觉。好善忘势亦不薄，一握清风动封域。」是夜至宿于市?驛，秋官奕倩、方生時素、王生子敦賞月至三鼓乃就寢。韶州守符锡因骆举人尧知君举以书仪来谒修堤记，且闻符君为修帽峰精舍落成。息作存箴以示冼、方、王诸同志，云：「人心之神，俨乎天君。胡不守尔宅，而逐逐奔奔，形与神离？他乡莫知，出入无时，伊谁之为？匪出匪入，匪忘则执。窒尔天[窍]，而不顺天之则。匪鼻端之白，匪周天之息，息与天通，与天无极，而存之乎呼吸。一息之呼，吾气通天，与天同舒，草木蕃敷。一息之息，天气通吾，与吾同翕，龙蛇藏蛰。靡吾靡天，通为一体，形分气牿，皮肤汝尔。一息一念，一念一天，是谓息存，与天浑然，是谓息至。自息至刻，至时至日，日至月至，三月不违，过此非我，天行无为。」○十六日行过丰城，暮至宿于临江府，故曹推官凤翔先委署新喻留书仪，[苏]驿丞来致。○十七日早发，犹乘顺风，已刻过新淦县；午发至宿于峡江县。○十八日早发于峡江，辰过白沙驿，大巡洪觉山峻之迓使以书。至午过吉水县，暮至宿于吉安。推官高君尚义体利迓于十里之外。○十九日，水司训教谕布君恒四里追见于螺川，执弟子礼。辰，因高推官周奕倩、布以道、方时素、王子敦游青原山寺，云是七祖道场，近为江西诸学子会讲之地。即席作诗，云：「昔闻青原山，未见青原境；见境何如闻？见之心自省。青者天之清，原者地之宁；天地我合德，上下自平成。裹粮去寻原，觅原了无得；不如且置之，复归于无极。」遂从永和登舟，夜至淘金驿。○二十日发淘金，午过泰和县，陈静斋都宪出会舟次，司训杨一中来见，执弟子礼。附寄整庵公罗冢宰书，兼杨子折衷，别纸论辨白沙先生非禅，及疑理气合一之说，云：「门生湛若水顿首大冢宰整庵翁罗老先生大人丞丈执事：水也奉违门下久矣，梦想常依左右，往年欲造讲席未遂，今蒙诏许归休，正拟得偿素愿，游武夷后，近病右足□疼痛，医治少愈，其根未除，尚未堪走五六十里之途，缘分浅薄，不得一瞻德容，引望怅然，奈何奈何！谨具启起居，兼近编杨子折衷一部，托县家差人呈上请教，诚以杨子援儒入禅，尽驱圣人之说以附己意，又敢于非诋正心诚意之大训，一时学士靡然从之，所谓『以学术杀天下后世』者，虽杨、墨之祸不过此甚也。执事知言之学，素精于儒释之辨者，以为何如？幸终教之。谨启。」别纸又云：「水顿首言：人多言整庵翁、白沙先生师为禅，水谓白沙先生非禅也。第一指教之初，便以孟子必有事焉而勿正心，勿忘勿助长为标的；又以明道学者须先识仁一段，末亦孟子此段为存之之法。水自思得，以书禀问：『天理二字，最为切要，明道云：「吾学虽有所受，然天理二字，却是自家体贴出来。」李延平教人默坐澄心，体认天理。水以为天理切须体认，日用间随处体认天理，便合有得。』先师喜而以书答水曰：『得某月日书来，甚好！读之遂忘其病也。日用间随处体认天理，著此一鞭，何患不到圣贤之佳处。』夫禅者以理为障，先师以天理之学为是，其不为禅也明矣。又将讲之初，发叹曰：『三十年不讲此学。』讲毕，水进问云：『张东所系门下高第，如何三十年不讲？』先生答云：『此学非是容易讲得，东所寻常来，只说些高话，渠不曾问，某亦不语之。自林缉熙出仕去后，遂无人问，某亦不讲矣。』水归羊城会东所，甚见喜，忽问曰：『白沙村有一古氏妇人，如何？』水答曰：『闻只坐忘，盖此妇孀居学佛静坐故也。』东所摇手云：『不然，不然，三教本同一道。』水于言下即知其未问白沙先生为的也。嗣后遂往往与之辨论儒释，彼不以为然，白沙先生闻之，面语水曰：『东所是禅矣，但其人气高，且莫攻之，恐渠不回头无益也。』据此，则白沙先生之非禅，又大明矣。以为禅者，皆起于江右前辈，白沙先师自得之学，发于言论，不蹈陈言，遂疑是禅。故胡敬轩居业录有二处：一以答东白先生书『藏而后发』之语为禅，水(办)[辨]之曰：『然则中庸溥博渊泉而时出之者，亦禅矣乎？』一以『静中养出端倪』之语为禅，水辩之曰：『然则孟子夜气之所息，及扩充四端之说，亦禅矣乎？』盖人之心，天理本体具存，梏之反复，则亦若无有矣，实未尝无也，夜气养之，则本体端倪，遂从此涵养扩充盛大，则天理流行矣，何以谓之禅？后世必有能辩之者。水非虑后世人遂以白沙先生为禅，是累白沙先生也；恐后世圣者复作，遂疑之者之未见也。至于疑水以理气合一之说，此说盖自水始发之，而具存于古训也。孟子曰『有物必有则』，物其气也，则其理也。又曰『形色天性也』，形色其气也，天性其理也。又曰『其为气是集义所生者』，气其气也，义其理也。又前所举『夜气之所息；平旦之气其好恶与人相近者』，平旦之气，其气也，好恶与人相近，理也。至于手容恭、足容重，手足气也，其恭重理也。一一合观之，理气何尝有二乎？今水也与函丈皆老矣，故既以不得面请教为歉，而以墨乡为道区区平昔之所欲言，三四十年之所积疑者，敢以附于起居之后，幸垂详焉。悚息悚息！谨具。」致欧南野鸿胪书有折衷，是夜三鼓，至宿浩溪驿，南野来访舟中，有来岁罗浮之约。二十一日发浩溪，南野送至二十里，共登望见其先君所卜宅兆而别。暮宿于万安县，县尹齐承爵途迓甚勤，门人刑部员外郎朱君衡来见舟次。○二十二日早发，朱君衡送将至皂口驿辞之，去即发皂口。是日凡过惶恐、漂神、绵津、大小蓼、武索六滩，夜宿于晓滩之下。○二十三日早发过攸镇驿，至宿于黄公坑。凡过晓滩、昆仑、梁滩、青洲、铜盘五滩。○二十四日早发，至宿于赣州，凡过洛濑、大壸、狗脚、小壸、天柱、横弦、鳖滩七滩，凡过十八滩，作十八叹，云：「我生之初尚无为，我生之后逢明时。渴饮樵山水，饥餐樵山薇。乘命而起兮，谓三、五可期；?滪百折兮风波危，归舟囓兮不可矶；一叹初发兮过惶恐，淹留无成兮愧厚俸。右惶恐滩。我生之初尚无为，我生后逢明时。圣作物睹兮万民熙熙，百妖千怪兮逞神奇，谓人可狎侮兮上天可欺。二叹继发兮过标神，神明昭昭兮于中夜存。右标神滩。我生之初尚无为，我生之后逢明时。一念乾乾兮惟微惟几，日复日、月复月兮，三百六十六；惟期天德纯不已兮，先天不违；三叹继发兮过绵津，于乎！绵绵大道兮畴问津。右绵津滩。我生之初尚无为，我生之后逢明时。豫禁逸欲，亲正人兮！辅弼丞疑，熏陶德性兮！心身不设乎衰奇，四叹发兮过大料，大畜大德兮化神妙。右大料滩。我生之初尚无为，我生之后逢明时。懿文德兮娴文辞，多修服美兮光陆离。进说慎德兮，曰力行之。五叹发兮过小料，丞相嗔兮东噪叫。右卜料滩。我生之初尚无为，我生之后逢明时。曰天下大舶兮，正尔舵桅；同载共济兮，曰维舟师；人与存亡兮，曷破凿之；自沉罔觉兮，知者其谁？六叹发兮武索之滩，朽索不武兮，六马弗闲。右武索滩。我生之初尚无为，我生之后逢明时。申圣学兮明微，大路孔一兮，行之不疑；恐中道兮，有其惑之；谓天盖高兮鉴余私；七叹发兮滩曰晓，旭日升兮照下土。右晓滩。我生初居无何，我生后明时遘。曰敛精伸兮已久祷，天下平兮四灵奏；元良贞兮邦本固，八叹也歌兮登昆仑，明有礼乐幽鬼神。右昆仑滩。我生之初尚无为，我生之后逢明时。饥知食兮寒知衣，世嚣嚣兮莫知由；斯衣食不继兮身死次之；学暂止息兮，心死莫大矣。吁其悲，谓衣食为矫兮，谓死为乐滔滔不疑。九叹度兮滩曰梁，我忧深兮浩叹长。右梁滩。我生之初尚无为，我生之后逢明时。逢明时兮不得一有为，谓我何求兮？孰知我心之悲；久淹留兮欲归不归，浮海知裁兮，将去此其安之？十叹滩过兮清洲，四海为家兮四夷。思不果兮迟迟。右清洲滩。我生之初尚无为，我生之后逢明时。日月照临天无私，奉三无私云蔽之，怅五百兮昌期，天欲平治兮，舍我其谁？十一叹兮过铜盘，覆大照兮谁之愆。右铜盘滩。我生之初尚无为，我生之后逢明时。世滔滔以诡随，咸怨老兮嗟卑，行道兮犹非，我心忧兮谁知？谓饕餮为贤兮，夷齐为痴，十二叹兮洛濑，挽天瓢兮一洗之。右洛濑滩。我生之初尚无思，我生之后逢大有。为天德王道兮进彤墀，日纯正有本兮蒙天鉴。知二竖为殃兮，天乎奚施纯德罔息兮，大化四驰。十三叹兮过大壸，扣天关兮惴怒涛。右大壸滩。我生之初尚无思，我生之后多忧虞。忧虞兮何为？，四代礼乐兮百王师。郑声不淫兮佞人不岐，群辟职职兮尧、舜垂衣。十四叹兮滩过狗脚，听听多狗兮声闻四国。右狗脚滩。我生之初尚无为，我生之后多忧思。我之思兮在彤墀，圣躬万福兮圣学日跻。猗贤相兮夹辅帝帷，朝幄兮日日时。臣远江湖兮顾虑多遗，十五叹兮小壸滩，外臣巢由兮思克艰。右小壸滩。我生之初尚无为，我生之后逢明时。明时兮如何？思我思兮在南畿。殴贪吏兮毁淫祠，抚安人民兮恭命保厘，禁焚祸兮义冢规，恤士困兮正鄙夷，躬劝农兮麦秀岐岐。人谓不然兮赤子畴依，十六叹兮过天柱，天柱不支兮民困窭。右天柱滩。我生之初尚无为，我生之后逢明时。我所思兮在四夷，恭惟明时兮命讨无私，从天下兮，堂堂之章正正旗，孰敢不恭命兮，尔战尔圻。帝高拱兮无为，十七叹兮过横弦，弦横兮牛马归，思横弦[兮]帝威宣。右横弦滩。我生之初尚无为，我生之后逢明时。思垂拱兮无为，思天地平成兮禹执玄圭，[思]四灵呈祥兮苑龙麒，思九肋瑞世兮瑞无穷期。十八叹兮过鳖滩，我歌终兮天临平澜。」右鳖滩。是日，登储潭庙，临潭水、观大树，有二诗云：「十八滩穷十八叹，危途历尽此登临；天地啸歌乃何意？储潭潭水不如深。」「习礼当时曾伐木，蔽亏日月失阴晴；不知会有神僊过？试问祠前老树精。」○二十五日在赣台南，李都宪公显、兵备宪副孙君裕同燕于行台。午发由陆行，过九牛，宿于南康县。旧乡人陈衮来见，请教言，捉笔与诗云：「人情博爱殊乡人，炯炯双眸大笔神；收拾精神还性学，老怀能不为君欣。」旧门生崇安令郭瑞来见，用前韵与之诗云：「武夷东道是何人？山得贤侯山愈神，强项折腰人不见，山中荣木自欣欣。」瑞字明祥，有治声，予初游武夷时，奕倩意其为东道主，至则已为巡按所呵叱，即抗节解印而归，故云。○二十六日，由陆行过小溪驿，暮至宿于南安府。同年亚卿刘梅国迎于北门外，先遣二郎举人鲁、大学生音远迎于十余里外，旧门人南雄教谕陈君爵良贵度岭来迎，于此相见甚欢，盖爵弃官为学者也。○二十七日驻南安，太守林君介置公燕，同会于分司梅国，午后梅国请同奕倩燕于厅事。○二十八日犹止宿南安，广东三司方伯杨公铨、按察宪副?公健、韩公楷、督学吴公鹏、都司杨公忻遣三承差来迎至于此，是日犹止宿于南安。○廿九日犹止宿于南安。○九月初一日早度梅岭，刘梅国司寇与太守林君介送饯于梅关挂角寺。予谒张文献公祠，有诗云：「文献凿庾岭，功与九河同；河凿免鱼鳖，岭凿免兵锋。无险不负固，割据无奸雄；广民永安堵，腰领保善终。岂惟保善终，风气亦渐通；文运日以昌，中土争污隆。有功弘皇化，无田俎豆空；家徒千顷者，过此无赧容。」遂同梅国、奕倩、良贵、于乐、时素、子敦游梅花洞，作观梅花岩歌，歌云：「梅关西南梅花洞，玲珑奇怪地呈贡；步步如闻钟鼓音，怳怳若见神人动。伏狮当门交两首，卧麟列左生纹缝；徐知乳泉漏滴成，始悟成形如积冻。天地文章皆自然，雕镌斧凿竟何用？此洞当为天下先，善卷张公难伯仲。可惜不在大都间，遂令零乱同草莽。?世间贵贱在置身，美恶加损不足云。」遂同观白猿洞，有诗一绝云：「振衣千仞出梅扃，万仞铁桥归濯缨；异类莫言无感应，白猿出洞也来迎。」未刻，与梅国、林守分手南北。南雄同府裴君相委官肇庆通府夏君淳、诸有司途迓。南雄乡宦旧知门人，知州刘君沂、知县陈君升、其子监生同寿、县丞汪生鸾、监生曾生继穆来迎于十里外，是暮至宿于总府。○初二日登凌江舟。○初三日早发舟中，作李氏三代诰命诗，答赣南都宪李南台请也。诗云：「封诰已殊遇，况为岳伯君；薇沾三世雨，鹤绣九霄云。日月褒章耀，勋劳世德闻；伫看更貤玉，钟鼎与麒麟。」总督两广少司马都宪蔡公半洲经遣千户迎至修仁铺，且曰：「致礼焉。」未刻过黄塘驿，与羊城大行人李君兆龙舟过相访，是日舟宿于云团滩上。○初四日早发，征南大司马东塘毛公伯温遣使迓及于金匙滩，至平圃驿作书答之。韶通府王君用、曲江教谕秦君志道俱来迎。是日舟至宿于韶州芙蓉驿下，太守符君锡迎于十里之外。○初五日至精舍行窝，谒濂溪先生书院，谒文献祠、忠襄余公祠。是日，符太守邀游芙蓉山，有歌云：「芙蓉花发芙蓉山，花光遥映天地间；兴来冼子亦不悭，五马别驾同跻攀。山中何所有？玉井泉珊珊，井中何所有？十丈吐红烟。其下何所有？藕大大如船；惟其大如船，是生十丈莲。始知万物有根本，知本可与言先天；四人一笑下山去，世间此意谁与传？此意谁与传？谁与传？」是日卓午，再燕于燕誉楼，有诗云：「清晓歌芙蓉，卓午登燕誉；搴帷临清溪，列俎依瑞树。枯杨见生稊，千载复生意。嗟彼失人心，可以不言喻。为君且举白，排徊[徘徊]四山雾。」是夜宿行窝，从宿者：冼秋官奕倩、桂奇、教谕保昌县陈生爵、曲江教谕秦君志道、举人永丰刘生誉、婺源方生瓘、王生元德。○初六日，经营筑精舍后台，以托秦君志道，骆君尧知诸生。黄通府俟亭邀燕于帽峰之巅凤来之亭，有诗云：「万里历危途，芙蓉是小歇；幸逢地主贤，广燕开漻泬。拍手仪凤来，高歌韶石裂；九鱼入馔筵，两溪尊俎列。乐以忘主宾，天籁天际发。」是午再燕于舜祠，诗云：「始了凤来燕，清筵仍舜祠；当门见古树，宁不令人思！照临犹舜日，民庶尚舜遗；风化日已远，千古一伤悲。对食不能 
　　
　　甘泉先生续编大全 
　　
　　甘泉先生大全续编序 
　　
　　甘泉先生大全若乾卷，尝刻於羊城，先生官大司马以前之集也。今其续编若乾卷，则先生致政以后之集。中丞周潭汪公始莅虔台，即请於先生刻之，且辱以原帙贻示曰：「子宜有序。」奎既受读，作而叹曰：「先生之文，无远弗传，然而读之者，其亦知先生之学乎？先生之学，舍心性无可语者，而究其蕴则天地万物浑然一体，而不可以内外动静判焉者也。是故曰『随处体认天理』、曰『慎独中养中』、　曰『勿忘勿助之间』、曰『无在不在』、曰『自然』、曰『浑沦』，言殊而指一，博约兼至也。先生自始领绪於江门，迄今六十余年而耄矣，而犹亹亹不倦，息存默识，天浑渊涌，即其所至，信有所谓安且成者。彼不知先生之学者，又恶足以窥先生之奥，而读先生之文哉！」或曰：「先生之文，应酬杂出，似有不必尽录者。」曰：「子谓应酬杂出者之不本於心性矣乎？即应酬杂出者之皆本於心性，此先生之文之所以异乎人之文，而不可以拣择去取者也。夫道不外於心性，然非日用应酬无以见之。若前后所编，文虽类分，实本先生日录，使有所拣择去取於其间，则日用应酬所不可对人言者不少矣，岂固先生之学哉？」或曰：「先生之文有心乎？抑无心乎？」曰：「一言一训，孰非由衷？妙道自然，不事工缀。故有心非也，无心亦非也。孔子曰：『天何言哉！四时行焉，百物生焉，天何言哉！』先生之文亦若是焉耳！呜呼！此其所以为至文也。」奎也白首门墙，愧无能以发先生之蕴，顾勉承周潭中丞之命，而僭引於卷端，庶几后之读先生之文者，其亦知所以求之哉！ 
　　
　　嘉靖乙卯岁季冬之吉，赐进士第中顺大夫前嘉兴府知府门人泰和郭应奎顿首拜书。
　　
　　甘泉先生续编大全 
　　
　　甘泉先生大全续编序 
　　
　　甘泉先生大全若乾卷，尝刻於羊城，先生官大司马以前之集也。今其续编若乾卷，则先生致政以后之集。中丞周潭汪公始莅虔台，即请於先生刻之，且辱以原帙贻示曰：「子宜有序。」奎既受读，作而叹曰：「先生之文，无远弗传，然而读之者，其亦知先生之学乎？先生之学，舍心性无可语者，而究其蕴则天地万物浑然一体，而不可以内外动静判焉者也。是故曰『随处体认天理』、曰『慎独中养中』、　曰『勿忘勿助之间』、曰『无在不在』、曰『自然』、曰『浑沦』，言殊而指一，博约兼至也。先生自始领绪於江门，迄今六十余年而耄矣，而犹亹亹不倦，息存默识，天浑渊涌，即其所至，信有所谓安且成者。彼不知先生之学者，又恶足以窥先生之奥，而读先生之文哉！」或曰：「先生之文，应酬杂出，似有不必尽录者。」曰：「子谓应酬杂出者之不本於心性矣乎？即应酬杂出者之皆本於心性，此先生之文之所以异乎人之文，而不可以拣择去取者也。夫道不外於心性，然非日用应酬无以见之。若前后所编，文虽类分，实本先生日录，使有所拣择去取於其间，则日用应酬所不可对人言者不少矣，岂固先生之学哉？」或曰：「先生之文有心乎？抑无心乎？」曰：「一言一训，孰非由衷？妙道自然，不事工缀。故有心非也，无心亦非也。孔子曰：『天何言哉！四时行焉，百物生焉，天何言哉！』先生之文亦若是焉耳！呜呼！此其所以为至文也。」奎也白首门墙，愧无能以发先生之蕴，顾勉承周潭中丞之命，而僭引於卷端，庶几后之读先生之文者，其亦知所以求之哉！ 
　　
　　嘉靖乙卯岁季冬之吉，赐进士第中顺大夫前嘉兴府知府门人泰和郭应奎顿首拜书。 
　　
　　甘泉先生续编大全卷之一 
　　
　　序 
　　
　　门人顺德何鸿校刊 
　　
　　岭海舆图序 
　　
　　甘泉子曰：以予观於岭海舆图，而知王政之易易也。夫岭海舆图何为者也？明心也，昭制也。明心也者，以言乎其致善也；昭制也者，以言乎其行法也。吾於岭海舆图之编也，而知泽山姚侍御之善於巡广之政之要也。故以千言之博，泛滥而寡要，不若一图之约，目击而意全，有叙有纪，皆所以明图也。是故观斯图者，其爱心忧国之心油然而生矣，虽欲勿善，得乎？其大纲小纪之制昭然而见矣，虽欲勿法，得乎？故泽山子本孟氏而言曰：「徒善不足以为政，徒法不能以自行。一以治善，一以治法，法善兼全，政治毕举。故曰：以予观於是图，而知王政之易易也。吾於是编之简约也，而知泽山侍御之善於巡广之政之要也。人谓泽山公发奸摘伏如神者，非以是耶？考图抚景，自布按都三司，而府、而州、而县、而卫所、而合属?官，某也贤，某也否，而惩劝焉，则其职官率属，信民之政举之矣。入观其疆而考其山川，而物产、而田里、而户口、而钱粮课税之嬴缩，而振作焉，则其足食之政举之矣。观□□州县之官兵，考军人□壮之消长，马匹□□□□□而修举焉，则其足兵之政举之矣。於制森然，於[心惕]然，而善法具备，本末兼该，内圣外王之道举之矣。虽以措之天下、传之后世，可也，独岭海云乎哉！是故言不如观图，观图不如观意，故曰：「书不尽言，图不尽意，以意尽图，以图尽言。」后之君子当以是观。西村胡郡守存心善政，赞美斯图，请梓以广其传，乃俾陈司训大章走甘泉之野，求予叙其意於简端云。壬寅九月 
　　
　　送大巡姚侍御泽山还朝序 
　　
　　惟御史职重，无所不当，御[史]非老成成德君子，莫□酎酢适中，以协人心之公□集天下之事。是故[正以]直矣，又必观其忠以厚焉，[否]则或失之刻。忠而厚矣，又[必]观其明且[断]焉，[否]则[或]失之纵。有明断矣，又必观其先觉之神焉，[否]则或失之苛。夫正直之谓义，忠厚之谓仁，明[断]之谓智。义不孑孑，仁不煦煦，智不察察。义以[之，仁]以□之，智以成之，故物无遗情。是故君子先觉以成智，智以成仁，仁以成义，而巡御之道[备矣]。义仁智三者□□，谓之有德。黾斋毕子、璞斋[麦子]闻之，叹曰：「至哉言矣！世岂有斯人乎？其惟我大[巡]泽山子姚公乎！」请闻焉，毕子、麦子曰：「姚公优为之矣。是故姚公之所是，人皆是之；姚公之所非，人皆非之。是是非非，无所比私，谓之正以直也，非耶？然而不扬己以绝乎物，必隐恶以待其悛，谓之忠以厚也，非耶？行按高凉之间，为之兆矣。惊动乎诸郡之偷，发摘乎奸伏之事，盖十举而十不爽焉。人皆曰『如神』矣，谓之明以断也，非耶？夫是三德者，子之言备矣。敢问明断矣，而又必曰先觉者，何居？」甘泉子曰：「夫先觉者，诚而明也。周子曰：『明无疑焉，德之至也。』」毕、麦二子曰：「诚明无疑，泽山公以之。是故克成三德，泽此南国。」请书於轴以为代满还朝之赠，以系岭海士人去后之思。十二月 
　　
　　送太守胡西村考绩之京序 
　　
　　广之三学师儒造天关而告甘泉子曰：「维兹癸卯，维仲之秋，我郡尊大夫西村胡公三载考绩，讫试即行矣。西村公尝知於先生，维先生赠之言，宜也，吾等之愿也。」甘泉子曰：「嘻！吾之心也。於赠言也，礼亦宜之。夫古之公谓出於学，故断狱论材必於学焉。诸君请持公论以诵太守之德政，吾将载诸笔。」师儒曰：「太守公有居官三事焉。」曰：「曷谓三事？」「一曰清，二曰慎，三曰勤。」「曷谓清？」曰：「不使一芥污乎其身者之谓清。」「曷谓慎？」曰：「不使一事忽戾乎其心者之谓慎。」「曷谓勤？」曰：「不使一时怠荒乎政者之谓勤。」曰：「然则太守既优为之矣乎！夫清以为本，慎以为用，勤以为功，太守其既贤矣。」曰：「其清也，可得闻欤？」曰：「闻之白叟，白叟曰：『清矣』；闻之黄童，黄童亦曰『其清矣』；闻之士大夫，士大夫亦曰『其清矣』。故其谣曰：『山阴太守有一钱，广州太守无一钱。白日照然，遐愧青天。』」曰：「太守之清，风闻其声，则吾既如之矣。而其慎且勤也，吾多遁於荒野，不得与诸君者朝夕亲身见之也，可得闻欤？」又曰：「有如古之数马尾者乎？有服念五六日乎？至於旬时者乎？有则谓之慎矣。」曰：「西村公必优为之矣。」曰：「其勤也，有如古之懋德者乎？勤小物者乎？日勤以业广乎？日孜孜无逸豫者乎？有则谓之勤矣。」曰：「西村公必优为之矣，秉烛自程矣。」「夫清以治心，慎以治身，勤以治事。是故君子备斯三者，则知所以正心；知所以正心，则知所以修身；知所以修身，则知所以平其政，而万化出矣。」因请书其说为公颂，且以为公赠。癸卯八月 
　　
　　又 
　　
　　郡大夫西村子三加载觐，且考绩焉。告别於甘泉子曰：「吾既事归矣，不来矣。予将明农矣。」甘泉子喟然叹曰：「噫！此吾民之忧也。夫虐人也，民惟忧其去之迟；夫仁人也，民惟忧其来之迟。吾恐吾民闻之而忧也。夫仁人之於民也，犹父母之於赤子也。父母之於子，朝出而暮不来，则将倚门闾而望焉。子之於父母也，其心一也，父母朝出而暮不来，则将抚门闾而号焉，岂直望之已哉！西村子，民之父母也，此吾民所以忧其去而望其来也。忧其去而不来，则将号而遮道也。抑恐西村子之去而自此升耳！」於是贤僚同府程子先入京矣，别驾李子、马子，节推骆子来请赠言，且以祈其来也。程子旧有德言矣，李子曰：「惟公仁以育民，民之母也。母之慈也，故民曰胡母胡母云，恐其将自此升矣。将普其仁於天下矣乎？幸毋忘广民我母之望乎？来则固慰赤子之心也。」马子曰：「惟公义以正民，民之父也。父之严也，故民曰胡父胡父云，其恐将升自此矣。将普其义於天下矣乎？幸勿忘广民我父之望乎？来则固解赤子之忧也。」骆子曰：「惟仁惟义，恩威兼济，父母之道也，故民之谣曰：『我去胡父，我衣曷布？升我胡母，我粟曷釜？骑我竹马，遮五马载道。』君子闻[之]曰：『於此观之，诚仁人矣，义人矣，父母矣。』」甘泉子前□□三学公论之赠矣，辞而不获，於是复因群僚之□□郡民□□而□赠之，且以望公之来也。九月 
　　
　　独冈赠言引 
　　
　　[独]冈书院[有三生]同时而来者，其黄仲通，越人也。自[东]北而来问学焉，曰：「学何学矣？」甘泉子曰：「心。夫圣人之学，心学焉而已。尔谓心何如矣？」曰：「至虚至灵。」曰：「然。」[其]易吉夫，苍梧[人]也。自西南而来问学焉，曰：「学何学[矣]？」甘泉子曰：「心。[夫]学，心学也，尔谓心何如矣？」曰：「心至[应]而至变。」曰：「然。」其吴宗传，金陵人也。自中土而来问[学]焉，曰：「敢问学何学矣？」甘泉子曰：「心。圣人之学，心学也。夫学，学心而已矣，尔谓心何如？」曰：「夫心也者，虚灵应变而已。」曰：「然。」三子者出，弟惕斋问曰：「夫三子者，其言心若异，而夫子皆然之，何也？」甘泉子曰：「人有异乎？心有异乎？夫东西南北中央之人之心，一也。人者，天地之心也，天地有异乎？是故天地之极东，苟有人焉，同此心也；天地之极西，苟有人焉，同此心也；天地之南北中央，苟有人焉，同此心也。向也吾然其然而未语之[所]以然。」曰：「何居？」曰：「虚灵而止於虚灵焉，则空；应变而流於应变焉，则迹；知虚灵应变而滞於虚灵应变焉，则昧。昧与空迹皆不足以见道，非圣人之学也。[必]也虚灵以察道之体，应变以几道之用，兼[虚灵]应变而神之，天理得矣。天理得，夫是之谓天人，道之体用备矣。吾未之语者，非有爱也，待三子者之自得焉，以入於无言之妙耳。记曰：『归而求之，有余师。』」於是同门临江饯别者，咏之歌之，鼓之舞之，以尽神矣。甲辰七月 
　　
　　周生洪范问序 
　　
　　北周生明几学心从甘泉子学於甘泉、罗浮、西樵之间，盖十有一年矣。一旦有得乎洪范之指，以质於甘泉子。甘泉子曰：「然也，其几矣。子名学心，知心学矣。知心学则知此矣，夫何疑之问？古传有之：武王定天下，访箕子以天道。天也者，理也；理也者，心也。知心则知天矣。何莫非天也？天，一也，在五行为五行，在五事为五事，在八政为八政，在五纪为五纪，在皇极为皇极，在三德为三德，在稽疑为稽疑，在庶征为庶征，在福极为福极，是故九畴皆天道也。夫自天行人事，而政治，而五纪，而皇极，而三德，而稽疑，而福极，其顺布也。而云皇极所以立焉，而云皇极所以行焉，何居？政治即行矣，而云立焉，何居？自天而之人，自人而归诸天，顺逆数也。噫！明几此见，明其几矣，不易得也。甘泉子入樵闭关谢事，因命卒业，次第表而出之，自为一书，以为万世人君治天下之法，示天德王道之蕴，内□□□□□□□ 
　　
　　赠韶郡侯豹谷陈君入觐序 
　　
　　[嘉靖]丙午，韶守豹谷子陈子已有入觐之期矣，[同]府胡君谋诸僚佐之彦，以联六邑之长，来请赠言於[西樵]之山，烟霞之洞。甘泉子方闭关而坐，呀然而笑曰：「夫诸君之赠言，岂必远求乎哉？求诸心焉止耳！」将命者曰：「以公知陈侯也。陈侯尝学心学於公矣，知陈侯之心者莫如公，惟公其有言辞之。」而至再焉。甘泉子曰：「嘻！久矣！吾之离索也。夫豹谷子今何为者也？」曰：「侯之莅韶也，与诸士庶讲学焉，故其言曰：『爱民一[念]可对神明。』故其行保甲之法，寓乡约之意，选六邑之秀，指示本心之良焉，如斯而已矣。」甘泉子曰：「善哉！是天德王道之学，畴昔吾所与豹谷子讲焉者也。吾[复]何言！夫一念质诸鬼神而无疑者，天德也。爱民之政保甲乡约之行、诸生本心之教，皆王道也。此内圣外[王之]蕴也。尽之矣，吾复何言！虽然，昔者子路问政，夫[子告]以先之劳之。请益，曰『无倦』。夫无倦之至，即至诚[无息]之心也，即纯亦不已之心也。豹谷子其尝闻之□□无倦之心即至诚无息之心，无息之心即纯亦[不]已之心，而与天一矣。且夫豹谷太守之心即胡同府之心，胡同府之心即戴通府、徐节推之心，戴通府、徐节推之心即六邑之长之心，六邑之长之心即士民之心，士民之心即鬼神天地之心也。太守惠韶人之心，其借寇复来，终遂也乎？其自此升而为蕃臬，为乡相矣乎？请诸僚属以不倦之心为太守赠，太守亦以爱民士之心为僚属诸君处焉！夫天道不已而百物生，圣德之纯而万民化，是故一体也。太守之朝京也，恭遇圣明前席而问焉，亦当以此对。丙午九月 
　　
　　赠洪方二子归福山序
  </div>
  <div class="pagination">
   <a href="泉翁大全集_page155.html">
    上一页
   </a>
   <span>
    ...
   </span>
   <a href="泉翁大全集_page151.html">
    151
   </a>
   <a href="泉翁大全集_page152.html">
    152
   </a>
   <a href="泉翁大全集_page153.html">
    153
   </a>
   <a href="泉翁大全集_page154.html">
    154
   </a>
   <a href="泉翁大全集_page155.html">
    155
   </a>
   <span class="current-page">
    156
   </span>
   <a href="泉翁大全集_page157.html">
    157
   </a>
   <a href="泉翁大全集_page158.html">
    158
   </a>
   <a href="泉翁大全集_page159.html">
    159
   </a>
   <a href="泉翁大全集_page160.html">
    160
   </a>
   <a href="泉翁大全集_page161.html">
    161
   </a>
   <span>
    ...
   </span>
   <a href="泉翁大全集_page157.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
