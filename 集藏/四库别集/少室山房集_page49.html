<!DOCTYPE html>
<html>
<head>
    <meta charset="UTF-8">
    <title>少室山房集 - 第 49 页/共 89 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>少室山房集 - 第 49 页/共 89 页</h1>
    <div class="content">　　缥缈黄金蓟北台高天虹色异人来雕弧七札穿杨技防笔三都视草才秦望山川盘禹穴昆明池水夹蓬莱谈诗东阁饶清兴莫遣斜阳堕翠苔【用纯防稽人借六诏】
　　过孙水部谈兵
　　一劒虚堂共眼明谈天扪虱异时情曽闻潄石临沧海几为餐霞赋赤城燕侠未荒屠狗事边庭偏畏射雕名长缨莫漫夸樽俎逺慑匈奴避汉营
　　孙用纯署中观射作
　　金仆姑悬铁裲裆紫髯豪侠旧孙郎曽携短劒过平乐欲请长缨出未央东阁梅花聊入咏南州竹箭共称良何当手勒燕然碣白马横飞向大荒【用纯官水部而原籍越中】
　　送人入蜀
　　龙劒光揺大海濆河梁斜日赋离羣三千蜀栈长飞雪十二巫峰半出云回雁祗从亲舍落啼鹃偏向客途闻新诗一寄临卭肆投梦先过卓女坟
　　寄徐方伯二首
　　惆怅骊驹系緑杨一灯聊为故人长朱丝永日闲清庙白纻深宵出画堂耒耜风云莘野畔舟航霖雨傅岩傍碧天呉越相望近对倚青萍拭劒铓
　　长啸归来话陆沈草堂新筑近东林南州尚忆朱旛度西洛争传绛帐临匣底星辰蟠玉劒床头山水拂瑶琴探竒莫恋登高屐飞动蒲轮越水浔
　　赠黄山人说仲二首【时居王新建幕中】
　　短发飘萧话转蓬心寥廓送飞鸿楼依庾亮窥明月劒倚荆卿击断虹古洞天台桃自发小山淮海桂偏丛燕然絶顶题名处可羡班生制作雄
　　幕府翩翩旧孟嘉居然长揖傍高牙携将江夏波千顷共泛山隂雪万家记室雄词飞彩翰营门高啸和清笳荒台百尺斜阳里惨淡黄金宿暮鸦
　　寄区用孺太史兼柬高正甫秋官
　　四百竒峰取次游飞帆重遡潞河流纯钩乍合双龙劒彩笔偏修五鳯楼日转薇花连帝座星分藜火近宸旒翩翩常侍同盟在风雪华阳几唱酬
　　参知淮甸张公以崇正书院志属余校定且命赋诗寄以七言一律
　　画栋雕甍越岭前抠趋名迹俨羣贤宫墙百尺星辰聚俎豆千龄日月悬絶学鳬留正统【婺中旧有邹鲁之称】遗经龙马识真传衣冠夹路甘棠化絶胜文翁治蜀年
　　闻惟寅谢事寄慰四章
　　铜柱勲名日月傍谁将薏苡溷行藏袖椎无客同朱亥弹铗何人过孟尝动色燕台传市虎关心辽海问岐羊他年首事金城策老为先零出庙堂
　　声名驾四豪边烽十载罢临洮藏弓敢抱孤臣恨授钺宁知上将劳箧里千章饶赋雪床头七发快观涛赤松黄石俱相待底用留侯辟谷逃
　　明灭烽烟大海头可堪投杼入龙楼降王尚自惊飞将醉尉能无阨故侯马革塲中心未老鸱夷湖上兴难留河山带砺先朝事遮莫功成赋逺游
　　十万良家劒气腾天威南北倚凭凌虚疑都尉降沙漠不遣元戎驻灞陵宇宙论功谁白马江湖流谤几青蝇宁知廿载东山梦一到田恨未能
　　无题二首
　　行尽春风白鼻騧倾城倾国漫同夸纎腰欲姤三眠栁笑靥长欺百合花紫陌鸣鞭朝映水青门挟弹午飞沙高唐颇忆襄王否独向词林説景差
　　窈窕珠帘防緑苔平康三曲近蓬莱黄鹂百啭金钿盒紫燕双栖玉镜台北苑丹青元絶世东隣红粉最怜才传声为问章华客尚许刘郎隔嵗来【曲中有善丹青而好游丈士者】榜人自潞河归再寄徐观察时徐丈以河工奏计晋阶
　　雪花长日坠干将何限酬恩国士肠挥翰敢期王逸少飞帆重借顾长康河流百折蛟鼍静海防千秋蜃鳄藏是处平成夸帝力圭三锡下明光
　　秋夜长安邸中同叶叔明灯下酣饮至醉作时叶以闽中公务至
　　木叶纷纷堕翠苔西山秋色半蓬莱青灯载下陈蕃榻浊酒频呼郭隗台云暝帝城双鳯宿月残仙掌片鸿来无嗟宦辙风尘下歴块行占上驷才
　　赠傅吏部代同人
　　屈指兰陵校艺年飞扬环佩入甘泉氷壶独抱风尘际水镜高悬日月前价踊层台收骏骨光浮深狱辨龙泉吹嘘倘借东风力旦夕河东上御筵
　　夜集相国赵公府中话别作
　　衔恩龙劒色凄凄何限霜华照鸊鹈红日已看中秘近白云犹傍太行低亲闱菽水飞魂梦相府藜灯惜解携莫怅燕呉成逺别春帆先到潞河堤
　　相国赵公邸中夜谈因留宿斋头作
　　剧语深杯兴未阑平章西第傍金銮高斋敢谓青绫薄暖阁浑忘白苎寒密篠飞霜流藻井疎桐移月下雕栏无劳夜望三台色万仞晴光烛翠峦
　　送沈司马请告还越西
　　易水寒风遡画桡归装行值广陵潮休文老去腰围痩昭略狂来意兴饶白日鸿心犹惨淡清防鹏翼转逍遥看君司马书成后借借埋轮在圣朝
　　相国赵公屡疏乞休未得请见寄二章奉和
　　啓事频年叩玉宸飞书遥夕降丝纶东山是处催贤佐北极能无仗老臣三殿风雷驰豹尾九重天日耀龙鳞他时太史如椽笔肯放平阳蹑后尘
　　江天何处问蒹葭六洞三山照紫霞朱草欲寻仙梵宅赤松犹驻帝王家经纶魏阙忧难竟黼黻虞廷望未涯十载飞熊仍梦寐沧浪能复恋鱼鰕
　　潞河夜泊同黄说仲过陶懋中舟中二首
　　白舫青帘半画图金尊银烛夜呼卢投簪元亮开三迳泛宅朱公住五湖太液新霜流菡萏长安明月坠菰芦荆高眼底看谁在目断燕城旧酒垆
　　跋扈飞扬纵叵罗一尊携手暮凉多江湖意气关萝薜【说仲时居世叔通侯幕】海岱行藏狎芰荷片月新秋蟾阙吐双星明夜鹊桥过西风玉笛胡床上无限梅花落绛河【时七夕前一日】闵山人逸之工琴奕丹青而卖药长安市秋日过访即席赋赠
　　短褐翩翩向暮过居然名胜对藤萝燕京旧识悬壶技易水重闻击筑歌杏苑春光频烂漫橘林秋事近如何西风渐起枚生色同步长安太液波
　　送李太史使秦中
　　乍捧龙章上玉墀飞旌遥别鳯凰池云开乍识莲花掌月满频攀桂树枝赤社琴尊操管夜黄河箫鼓落帆时朝元阁上春风绕为赋河山百二诗
　　送区用孺之楚中便道还粤
　　吟尽长安白鼻騧一函晴捧下金华青圭夜剪唐藩叶彩笔晨飞汉殿花星动斗牛人倚劒天垂河汉客停槎飞云絶顶重攀处莫恋罗浮葛令砂
　　送钱将军之北平
　　斧钺朝移右北平东方千骑去还鸣霜飞大纛卢龙塞雾拥高牙涿鹿城将苑扬班新授策词场韩白旧知名梅花一曲胡床暇草檄时过细栁营
　　与张仲立顾靖父别且十年余忽晤于顾山人斋中喜而赋此
　　忆别西昆二十年陵阳双璞尚依然声音未变论心后髩髪频惊握手前风雨差池河朔社乾坤寥廓汶阳田高斋此夜长虹色何羡黄金帝阙悬
　　熊茂初蔡伯华袁景从招集刘仲修园亭
　　掩袂风沙赤日昏长安西曲乱云屯花前一驻黄金勒树里频呼白玉尊汉柱文章高八斗燕台弦管落千门竹林嵇阮俱陈迹突兀灵光尚帝阍
　　题李大将军郑大司马阅武诸营册
　　精甲横陈大野傍上公文武并鹰扬貔貅万队连营出鱼鸟千羣列阵翔劒拂天山红日近旌悬辽海白虹长功成羽猎仍题赋不道词人是姓扬
　　送崔子玉之川中
　　细雨行装发潞河都亭握手听骊歌倾残竹叶能留否飞尽桃花奈别何郢里雪深词客到阳台云满逐臣过鸾笺十样饶春色蚤寄西征向緑萝
　　送谢友可还临川
　　斗酒都亭落日悬清霜红叶舞离筵长驱骏足燕台上少别螭头汉殿前秋事转深陶令菊归期曽约逺公莲东风韦曲花千树早发浔阳下濑船
　　秋日高正父邀同汪公干苏叔大游天宁禅寺
　　玉栱璇题照画廊珠扉银钥防禅堂青狮蹑雾游天帝白象拏云坐法王树老菩提双刹在花残优鉢一灯长前身我亦厐居士倘许先登七佛航
　　登天宁寺浮图送高正父南归得霜字
　　天豁西郊半大荒高秋云日散微茫三千界涌招提色四十门开舍利光易水荒台传市骏罗浮归路问骑羊孤航拂曙河桥别月满长堤万树霜
　　寿李太夫人太夫人为本建孝亷母昆季五人
　　紫气秦台上碧纱支机何处问仙槎庭前瑞鳯啼孤竹【太公观察先逝】堦下名驹列五花南岳金珰揺彩日东陵玉舄步明霞当筵可认偷桃客一笑重来阿母家
　　送胡昌世还岭南
　　漫道虹光烛斗躔尘埃犹蚀旧龙泉不禁徐干成中论谁识扬雄抱太桂树霜林孤渚外【昌世有别业在桂州】梅花乡国乱峰前罗浮翠羽人如玉絶胜长安杜曲眠
　　送汪明府之兰谿二首
　　双鳬迢逓出枫宸驷马喧阗拥画轮邑宰成都衣锦客关逢函谷授繻人春风水驿栽花遍夕照山衙扫叶频囘首御屏书第一循良何事问州民
　　河梁初日照栖鸦玉舄高凌大海霞射策中朝新上第传经南国旧名家香飞桃李盈山郭秀撷兰苕傍水涯屈指黄金征汉殿漫将离色赋蒹葭
　　暮秋望日同潘少逸蔡稚含夜集王水部宅
　　过从良夜拂朱弦上客相携玳瑁筵工部诗名三世后司徒文望四朝前梅花尚忆扬州署桃叶频呼白下船莫怅秋光重九暮月华仍向鳯城圆
　　是夕月色如昼水部改席庭中酣畅丁夜再赋
　　万顷蟾光浸碧空千门雁阵巻西风高天霜露金茎外大地山河玉镜中团扇欲辞清暑殿胡床如坐广寒宫夜深谁唱霓裳曲极目飞鸾大海东







　　少室山房集巻六十
　　钦定四库全书
　　少室山房集巻六十一
　　明　胡应麟　撰
　　七言律诗七十首
　　暮秋舟次南皮故人太末赵宗鲁以别驾经略河渠邀集行馆话旧并命小奚拨阮放歌酣畅达曙即席赋赠二章
　　长夜髙斋坐緑苔扶风名郡近蓬莱中丞海岱传髙节太史河渠録异才月影似窥桃叶下风声如和竹枝来谁言百里淹骐骥满眼黄金碣石台
　　促膝谈心宛故庐雕栏香阁夜踌躇千家海色尧封近九派河流禹凿余啸引雄风来大陆歌延明月下前除腰间漫诧防刀在咫尺甘泉揽佩鱼
　　留别宗鲁别驾二章
　　河桥霜落片帆迟握手平原佐郡时共道賔游新北海那知名迹旧南皮毫挥五色霞飞动劒拥双钩雾陆离一笑主人情不浅兰桡先订隔年期【宗鲁署在泊头驿东偏河西南皮皆汉魏故迹】
　　萧萧寒雨菊花晨握别那堪卫水濵愧我尚为浮海客知君元是济川人滹沱雪净千门晓渤澥霞明万树春廿载羊裘仍大泽东风愁色话垂纶
　　重九前一夕宗鲁携具泛舟中流月光澄彻千里如练命北部乐人合丝竹二奚童以南音佐之丙夜改席登台畅饮主客咸潦倒濡首复泛舟奏乐而归二首
　　缥缈沧波浸緑苔仙槎摇曳见蓬莱登髙不为重阳住送逺仍携片月来夹岸旌旗萦舸舰飞空铙吹动楼台惊心后夜河桥别彩笔频将丽句裁
　　古树寒花夹细莎玳筵银烛照清歌城临大陆飞霜蚤舟放中流得月多鼓瑟似逢湘女下抽毫如覩洛神过不缘别马风期逺谁解沙棠泛绿波
　　九日舟次吴桥过顾生楼船夜酌即席赋
　　古道垂杨映緑莎中流横吹咽清波黄花九日淩霜发白苎三秋并雪歌朔气乍传金柝冷秋光遥坠玉绳多朱门岂必非同调大有才人挟瑟过
　　寄周文学懋修余客嵗过吴门宿其斋头聴懋修歌自制吴歌甚适二首
　　郭外寻君系短篷芦花深映夕阳红江东似尔真公瑾吴下何人更阿防淅商风回锦树飞扬春雪和丝桐纸窗竹屋青荧处苦忆疎灯夜半同
　　沙棠遥下越江濆握别垂虹几暮云胡广自慙东汉誉周颙宁负北山文风前郢曲阳春度雪后吴歌子夜闻三畆太湖容客住荷衣行赴白鸥羣
</div>
    <div class="pagination">
<a href="少室山房集_page48.html">上一页</a><span>...</span><a href="少室山房集_page44.html">44</a><a href="少室山房集_page45.html">45</a><a href="少室山房集_page46.html">46</a><a href="少室山房集_page47.html">47</a><a href="少室山房集_page48.html">48</a><span class="current-page">49</span><a href="少室山房集_page50.html">50</a><a href="少室山房集_page51.html">51</a><a href="少室山房集_page52.html">52</a><a href="少室山房集_page53.html">53</a><a href="少室山房集_page54.html">54</a><span>...</span><a href="少室山房集_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
