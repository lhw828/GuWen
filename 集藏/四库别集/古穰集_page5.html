<!DOCTYPE html>
<html>
<head>
    <meta charset="UTF-8">
    <title>古穰集 - 第 5 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古穰集 - 第 5 页/共 26 页</h1>
    <div class="content">　　古穰集巻五

　　（明）李贤 撰

　　○记

　　赐游西苑记

　　天顺己夘首夏吉日上命中贵人引贤与吏部尚书王翱数人游西苑明年亦如之又明年亦如之初入苑门即临太液池蒲苇盈水际如剑戟丛立芰荷翠洁清目可爱循池东岸北行榆栁森排草色铺岸如茵花香袭人行百步许至椒园松桧苍翠果树分罗中有圆殿金碧掩映四面豁厂曰崇智南有小池金鱼作阵游戏其中西有小亭临水芳木匝之曰翫芳又北行至圆城自两掖洞门而升上有古松三株枝干槎牙形状偃蹇如龙奋爪拏空突兀天表前有花树数品香气极清中有圆殿巍然髙耸曰承光北望山峯嶙峋崒嵂俯瞰池波荡漾澄澈而山水之间千姿万态莫不呈竒献秀于几窓之前西有长桥跨池下过石桥而北山曰万岁怪石参差为门三自东西而入有殿倚山左右立石为峯以次对峙四围皆石赑屃龈腭藓封蔓络佳木异草上偃旁缀樛葛荟翳两掖迭石为嶝崎岖折转而上岩洞非一山畔并列三殿中曰仁智左曰介福右曰延和至其顶有殿当中栋宇宏伟檐楹翚飞髙挿于层霄之上殿内清虚寒气逼人虽盛夏亭午暑气不到殊觉神观萧爽与人境隔异曰广寒左右四亭在各峯之顶曰方壶瀛洲玉虹金露其中可跂而息前崖有壁夹道而入壁间四孔以纵观览而宫阙峥嵘风景佳丽宛如图画下过东桥转峯而北有殿临池曰凝和二亭临水曰拥翠飞香北至艮隅见池之源云是西山玉泉逶迤而来流入宫墙分派入池西至干隅有殿用草曰太素殿后草亭画松竹梅于上曰岁寒门左有轩临水曰逺趣轩前草亭曰会景循池西岸南行有屋数连池水通焉以育禽鸟有亭临水曰映辉又南行数弓许有殿临池曰迎翠有亭临水曰澄波东望山峯倒蘸于太液波光之中黛色岚光可掬可挹烟霭云涛朝暮万状又西南有小山子逺望鬰然日光横照紫翠重迭至则有殿倚山山下有洞洞上石岩横列密孔泉出迸流而下曰水帘其淙散激射飞薄溅洒最为可玩水声泠泠然潜入石池龙昂其首口中喷出复潜遶殿前为流觞曲水左右危石盘折为径山畔有殿翼然至其顶一室正中四面帘栊栏槛之外竒峯回互茂树环拥异花瑶草莫可名状下转山前一殿深静髙爽殿前石桥隠若虹起极其精巧左右有沼沼中有台台外古木丛髙百鸟翔集鸣声上下至于南台林木阴森过桥而南有殿面水曰昭和门外有亭临岸沙鸥水禽如在镜中游览至此而止大官珍馔极其醉饱以归夫一张一弛文武之道赐游西苑有弛之意焉然张可久而弛不可多以歳计之弛纔一日则又未尝不致谨也于是乎记

　　进士题名记

　　天顺四年三月朔礼部以会试取中天下之士百五十人引见廷试策以治天下之要莫不各展所藴以陈乃擢王一夔为第一以次列其等第刊之于録复题名刻石于太学上命臣贤记其事窃惟国家取士莫盛于科目而人才用世莫盛于进士葢豪杰之士必由科目而进歴代以来莫不皆然本朝待之尤极其重其廷试也天子御正殿亲赐策问使登对于丹墀其传胪也天子复御正殿设卤簿百官具朝服侍立已而致词称贺至于迎榜赐宴之类恩荣之典莫不悉备而又立石题名传示永久朝廷劝士之盛意至此无以加矣为进士者能不知所励乎虽然士之大节惟孝与忠百行之源无出此者果能忠孝则功名由是以大事业由是以广扩而充之不难矣故尝以谓功名事业无非孝亲忠君之实未有不孝于亲不忠于君而能立功名建事业于天地间者试观古之皋夔稷契伊傅周召之徒其功名之大事业之广孰非忠孝之所推乎噫舍忠孝而言功名则权谋术数之功名耳舍忠孝而言事业则百家众技之事业耳乌足道哉近世人主或有见乎此者当策士之际祝曰愿得忠孝状元其意固美矣惜乎其不广耳夫于状元而愿得忠孝之士矣于诸进士独不愿得忠孝之士乎今诸士既已策名于此必以忠孝自期然后于功名事业可以广大而有光于前修其措天下于唐虞三代之治也何有登是科者尚朂之哉

　　需轩记

　　安简陈先生为詹事三年予与词林诸先生造而贺之适新构一轩于堂之后规制秀洁遂设席其中以延众宾酒一行先生起曰斯轩也尚未有名敢以请于执事者予思之未得偶见轩外若絪缊然呼吏出视之吏曰有云在天予因诵易需卦大象之言曰云上于天需主静刘先生应曰正君子饮食宴乐之时也纯道彭先生徐曰以需名轩可乎原博钱先生逢原吕先生皆以为然且属为发明需义而记之噫需之义深矣哉夫需者待也先儒谓云气蒸而上升于天必待阴阳和洽然后成雨君子观云上于天需而为雨之象懐其道德安以待时饮食以养其气体宴乐以和其心志所谓居易以俟命也又曰云上于天无所复为待其阴阳之和而自雨耳事之当需者亦不容更有所为但饮食宴乐俟其自至而已一有所为则非需也予又通观一卦六爻取用虽异而需待之义则同用是以名斯轩其意甚美而尤切于安简先生之身何也詹事乃东宫之元僚谓之储端而储亦需之义也及观谈禄命者论先生之出处而亨运方来则当此之际乃需之时也以职言之既有以合乎需之义以命言之又有以值乎需之时则斯轩也未有善于以需名者虽然需之时义固归于安简先生而凡我同官者皆不可忽也茍畜其才德而未施于用能不有以需之乎必有以需之然后随寓而安一听于天不愿乎外矣吾之胷中岂不洒落明莹如光风霁月而无一毫系累于其间哉不然于所不当得者必欲得之责望于天而不副所望则怨天求取于人而不副所求则尤人未有不堕于行险徼幸之域矣吾人虽不至于如是亦当以之为戒而常存警畏之心可也此葢朋友责善之道不可缺者因并及之

　　勅建弘仁桥记

　　都城之南一水横流于巽方其源由兑而坤而离四泉沮洳会而为河至巽乃大有一津焉在南苑之左去城四十里凡外郡畿内之人自南来者东西二途胥由此渡车之大而驾者小而挽者物类之駄者人之肩者负者骑者步者纷纭络绎四时不休有力者每岁为架木桥然不能坚固而寒冱之际不免涉水且夏秋水涨即有覆溺艰阻之虞而人之病涉滋甚天顺癸未春皇上闻之恻然轸念曰此先务也乃命创建石桥凡百所需悉出内帑一毫不干于民应用工役皆以金佣之听其自愿而不强也卜日兴造人皆踊跃欢忻争趋効力不知其劳而木石灰铁之类率以万计不督而集桥长二十五丈广三丈为洞有九以酾水为拦于两傍以障由者复増岸于南北以防冲突为寺为庙以资维护经始于是岁四月十五日讫功于某月某日总其事者内官监太监臣黄顺臣黎贤董其工者工部右侍郎臣蒯祥臣陆祥告成之日上赐名曰弘仁桥仍命臣贤为之记臣闻古先圣王之治天下也以不忍人之心行不忍人之政纪纲法度细大具举而于桥梁道路未尝不留意焉观夏令所谓除道成梁月令所谓开通道路可见矣是以利泽及人如天地之于万物无有不足其分者我皇上复位以来夙夜孜孜躬理政务惟恐一民不得其所出一令也必顺于人心行一事也必合于天理其无异于古先圣王之用心矣今以一津乏济闻之恻然是即不忍人之心也为建石桥以便往来是即不忍人之政也名之曰弘仁葢弘者廓而大之之谓仁则不忍人之心之政是已呜呼一桥之利尚不遗焉如此况其大此万万者乎由是以知皇上扩充仁道被于四海而利泽及人之广信如天地之于万物也已是宜大书特书以昭后世臣贤既为之记复系以诗曰大哉元后作民父母民之休戚同其安否所以先王发政施仁忧勤惕厉罔或因循仰惟我皇博施济众视民如伤惟乐与共大纲小纪乃举乃张有或遗者于心遑遑都城巽方有水病涉恻然兴懐务遂所惬不惜内帑为建石桥工役之费民无秋毫易危而安利泽惟久亿万斯年厥迹不朽由小知大如地如天帝王盛德我皇无前词臣撰文纪述茂实勒诸坚珉永示无斁

　　重修歙县厅记

　　今之县治即古子男之国茍无厅事则一县之政令无自而宣为县令者固以安民为先而厅事所以视政亦事之不可后者虽然为之者必出于不得已焉可也不得已而已之则为废事得已而不已则为生事废事则县令之职不修生事则一县之民不安是以君子为令也既不生事以害民亦不废事而旷职斯尽为令之道矣佥锦衣卫指挥事汤君胤绩尝以简投予曰比因省墓东归歴县多矣而令之贤者如歙无几歙之令西蜀吴君逊也由名进士出宰是邑政通人和百废具兴且以县厅一事言之歙为徽之附郭邑居郡城之东问政山之麓厅事岁久日就颓弊前之官是者因循以度日甚至苫草以捍风雨胥隶无所容蔽焉逊曰是岂可以仍旧贯者既而思之曰改作厅事虽出于不得已亦不可以劳民之力伤民之财也乃与同官相谋各出俸赀为之邑之仗义者闻之亦乐助焉于是首建正厅次及门厢仓库不旬月间焕然一新胤绩目其能如此敢乞为之记予惟逊之所存所行其详虽不可得知即此观之可谓不生事不废事如前所云者夫县之厅事所当有也久而颓弊所当修也虽用民之财力亦不为过而逊也犹不敢一毫动民况肯以私事而害民乎吾知歙民得逊为令殆无有不被其泽者矣异日报政岂但为一郡诸邑之最而已后之继为令者居其厅则思所建之人思其人则举所行之政俾是邑之民仰观是厅而感德于无穷顾不美欤

　　临深轩记

　　予天顺癸未之夏构小轩于后庭之中扁曰临深盖取小旻诗中如临深渊之义客有见者惑焉请更之曰子为是轩乃燕息之所身之所安也今以临深名之则危之也毋乃不可乎予曰子言虽似然未知名轩之意也且危之者固所以安之也茍无危之之心而欲身之安者鲜矣是以古之圣贤兢兢业业无时而不戒谨恐惧故能免夫败亡之祸易曰其亡其亡系于苞桑孔子于系辞赞之曰危者安其位者也亡者保其存者也又曰危者使平易者使倾岂惟易道为然凡诗书春秋礼乐之道莫不皆然而戒惧危亡之说未尝为第二义也然则后世之士有志于圣贤之道者其存心行已亦惟如是而已不然则必至于慢易而倾覆之矣此名轩之意也况予滥居宥密之地所谓在四而多惧者可不危乎假使处豫亦必如六二之介于石不终日可也岂可狃于安乐躭恋不已而至于溺哉客乃怃然曰吾之所知者近也若子之言其所知者逺也语曰人无逺虑必有近忧子其庶几无近忧矣乎斯轩斯名诚不可更于是乎记

　　自治斋记

　　昔孔子答樊迟修慝之问曰攻其恶无攻人之恶先儒释之者曰专于治已而不责人则已之恶无所匿矣葢人之常情明于观人而暗于自观重于责人而轻于自责所以于己之恶任其潜藏隠伏于胷中而卤莽其心不暇锄治焉此予所以自治名斋也夫古之圣贤莫不自治其身若成汤大圣也而犹检身若不及曽子大贤也而犹日三省其身况后世之士乎故有恶未去吾则极力攻之必去而后已有善未存吾则极力求之必存而后已恶既去矣茍不坚忍以守之安能保其不复萌于心乎善既存矣茍不自强以振之安能保其不复失于心乎是故随事致察使灵台湛然而无纎恶之可容芥善之或遗则自治之功庶乎其切矣或曰子之功如此殆无异于圣贤之自治乎曰所贵乎士者在于学圣贤之学也学圣贤之学纵不及焉则亦不失于令名反是则必堕于卑污鄙贱之域矣尚可以言士哉予于是而深惧也遂揭之以自警焉

　　集义斋记

　　予尝构一小斋以集义名之或曰集义云者孟子之言也子有志于集义则观之孟子之书可矣而必以名其斋也何居予曰即书而观之其势不能不旁及乎他也故摘此两言以名吾斋庶得常目在之耳或曰集义之功可得闻欤曰子不观夫孟子之言乎所谓必有事焉者言念念必在乎义而无一念之不义事事必合乎义而无一事之不义谓之有事是集义之外无他事谓之必有事是此事之外无他念集义之功如此可谓密矣予方体而行之庶几自反常直无所愧怍而浩然之气由之以生也或曰集义可以生浩然之气乎曰所贵乎人者以其有浩然之气也是气也即天地之正气虽人人有之不能以直养而为私曲所壊茍能集义以生之则复存于我矣虽然是气也可以集义生不可以义袭取可以有事勿忘得而不可以正心助长求也或曰孟子论养浩然之气而必先之以知言者何也曰子不闻诸先儒之言乎穷理知言以开其前则有以明夫道义而于天下之事无所疑集义养气以培其后则有以配夫道义而于天下之事无所惧此孟子所以当大任而不动心也与颜渊曰舜何人也予何人也有为者亦若是予于孟子亦云或乃怃然曰命之矣予遂櫽括其言为记而置诸斋之楣

　　大同鼓楼记

　　鼓楼之建虽有司为政之一端而其所闗则甚要且人之于昼凡有目者皆知时刻之所在入夜之际非更鼓以示之则茫然无从而知然则更鼓所以代人之目者也夫一郡一邑官府列焉百工具焉众役在焉人民聚焉必有更鼓以示之则有凭有期而不失其节庶务由之以兴矣大同为边方大郡有亲王以居之有大将以镇之有宪臣以莅之军民之伙不下十数万人而更鼓不可以无设也或曰更鼓之说固然矣而必栖之楼焉楼之费也甚大然则斯举也毋乃劳民伤财矣乎曰古者郡邑之制必为楼于城门以贮钟鼓名之曰谯用以警众其势不髙则其声不扬而人之听闻也不广夫以一楼之建为十数万人之所听闻则所费者寡所益者众亦何劳民伤财之有或曰谯楼之鼓严昏晓之节而已今以为知时刻之所在何也曰昏晓之节有目者皆能知之惟夜有五时时有八刻人所不见故谯楼之鼓加之更焉夫天之运行一昼一夜九十余万里君子虽向晦宴息以安其身而天则未尝不运行也茍因更鼓而知其运行之时则凡为臣工者宁不惕然兴起其自强不息之志而法其健乎谓之严昏晓之节末矣彰武伯杨公信都察院右副都御史王公越故尝建鼓楼于郡中而属郡守李福至京求为记予故述其所以然之故贻之

　　进士题名记

　　我朝法古为治设科取士自洪武以来廷试进士几三十科凡豪杰之士出而立要津跻膴仕芳声伟烈匉訇振耀于宇宙之内以辅成我皇明雍熈泰和之治者率多进士发身也呜呼盛哉天顺甲申春皇上即位之初礼部请廷试贡士遵旧章也上曰临轩策士固我祖宗法古求治之盛典兹朕茕茕在疚而情有不能安然行之者特令多士各陈治国平天下之要道以献于以见皇上尽孝之诚心取士之盛意两得之矣已而属儒臣阅其所献乃赐彭教等二百四十七人进士及第出身有差礼部复请立石题名于国子监上命臣贤为之记窃惟士之仕者所以行其义也岂但君臣之义凡事皆当合于义焉不然则利而已君子小人之分在于此然则义之与利岂易辩哉不致谨于疑似之微未有不以义为利者所谓毫厘之差千里之缪矣是以古之君子恒戒谨恐惧慎思明辩而不敢忽也夫人但见皋夔稷契伊傅周召之徒功名事业光明正大如此而不知其所行纯乎义也后世虽有豪杰之士终莫能与之比肩者顾其所行不免杂乎利焉杂乎利则不纯于义望其嫓美前烈岂可得乎嗟夫圣贤发明义利之旨详矣有以先义后利为言者有以正义不谋利为言者惟恐世之君子徇利而忘义也今登名于是者果能惟义是行则功名何患其不光明事业何患其不正大而雍熈泰和之治将益隆矣而今而后愿与诸士勉之

　　古穰集巻五

　　●钦定四库全书

　　古穰集巻六

　　（明）李贤 撰

　　○序

　　送夏千戸序

　　予尝读太史公书见汉祖龙兴豪杰云从为腹心为股肱为爪牙者匉訇震赫飞腾乎宇宙意气之盛葢不止于凌泰华冲斗牛也至以不言躬行笃孝淳谨见称于当时者惟万石君一人而已然万石君厯惠文景武四朝尊爵荣禄而子孙贵显至二千石者十七八彼所谓豪杰功臣之家鲜克俪焉或僇及其身或子孙一再传而败者皆是也君子于此有以卜其福庆之所自矣今之世有类是者吾于邓之守御千戸夏侯见之葢邓自孔侯开剏以来其间勇畧特达为崖岸斩絶之行气焰可畏于一时者不可屈指至于忠厚爱人与物无竞恬然自守于礼法之中子弟谦恭族属蕃衍而军士仰戴不替者惟夏侯一门向之气焰可畏者不干宪于其身则败之于子孙数年之后泯然无迹甚矣夏侯一身一家躬行之善有类乎万石君也譬之花栁逢春争新鬬艶于一时至乎秋冬则颓然零落枯槁而松竹凌寒挺然苍翠岂不可尚也哉夏侯在任葢五十年于兹矣今以岁及指使在礼不与服戎援例用嫡子以代则今夏侯是也今侯名杰撝谦淳谨不减其父葢前夏侯位不满德厚施而不食其报功名富贵必于子孙乎见之苏子所谓天定者也侯世家和州之含山岁乙未从戎遂充什伍长洪武壬申以功升懐逺卫百户累进正千户以洪武甲戌调今任葢世禄于兹土云

　　送杨公仪知邓州序

　　是岁戊辰夏四月吏部品士之当仕者请于上命之官有杨公仪者冠诸士为守于邓邓吾乡也因赠以言昔者孔子适卫曰庶矣哉冉有曰既庶矣又何加焉曰富之既富矣又何加焉曰教之向使孔子操治人之柄以行其道不过富之教之而已杨公往治吾邓亦惟孔子之道是遵虽然不可忽也富之教之必有道焉先儒所谓制田里薄赋敛富之道也立学校明礼义教之道也以今观之田里之制赋敛之薄出自朝廷太守不与焉学校之立礼义之明自有师儒太守不专也然则富之教之果非太守之责乎曰政亦多术矣彼所谓富之教之之道太守虽不与且专而太守岂真无所事者哉莅政之初必谨察之某事也有以害吾民民之穷也由此而致吾除之某事也有以利吾民民之富也由此而得吾兴之又谨察之某事有以薄民俗吾禁之不使复行也某事可以厚民风吾劝之不使或坠也害除利兴民生遂矣富斯得焉薄去厚存民心善矣教斯行焉此富之教之之道太守所得与且专者如此嗟夫天下为郡为邑者众矣如孔子之言而见诸行事者几人哉必见诸行事而不托诸空言斯无愧于圣人之徒而守令之责塞矣杨公去此其留意焉

　　户部尚书古公挽诗序

　　乡之人古君本来自钧州持其父挽诗一帙造予舍且告曰先人为户部尚书而卒得搢绅大夫士挽诗若干首未有序焉者葢三十年于兹矣非敢缓也以母老垂白在堂左右就养不可一日离今母以寿终始克至京师意者乡好得序其首以为永图予昔寓郡庠时闻乡之先达在朝者有古公焉为人端重有风度爱惜名节能以礼自防凡百时好无一动其心者是以在家有孝友之称在邦有忠亷之誉歴事髙文仁宣四朝眷注咸优葢德孚于人而行无不达真当代之伟人也既而领乡荐上京师登进士公已弃世数年自伤不幸不得望见大君子威仪以挹道德之余光付之怅然而已洎观杨文贞公所撰神道碑乃知其平生履歴之实景慕之余慨然于心思欲为诗以自附于杜子八哀之义顾多事而未能也古君乃以此见属其又何辞然挽诗非古也其意则出于古矣礼曰吊于葬者必执引执绋言吊葬者必挽引绋以助其力其哀可知矣今也于执挽之际形诸歌咏以叙其哀葢君子縁情而生以义起者也况因之而发扬乎行实之美亦仁人孝子所当致力者今古君惓惓不忘于岁月之久非笃于孝亲者能如是乎尚书公讳朴以清白遗家本其季子也读书好礼重于乡曲尝择子之秀者二人为郡庠生学业日进殆将复振其家声以慰泉壤云

　　送崇德知县焦君序

　　国朝进士除官内外兼用自宣德以来率多留内任或外任者什一今皇上念及元元谓亲民之职莫如令尝考郡邑之治效由进士者居多于是两勅吏部自今县令有缺以进士补之此求治安民之本心然意者不专于是葢谓进士才髙气鋭悉留内任未必不志大而忽细一旦任重或有疎畧之举必于此焉歴之使之动心劳虑増益其所不能庶可以成大器实预养之以为他日庙廊之需殆朝廷鼓舞英豪之深意或者遂以进士得此不足荣葢未之思也自常情观之进士授职固宜喜内戚外而君子之喜戚则异于是不以内喜不以外戚茍可以行其志虽外而喜否则虽内而戚葢君子之喜戚系乎道之行与不行也夫何暇内外之计哉叶之焦君仲容以进士当选偕同年友十七人俱为令仲容得浙之崇德人皆为仲容戚惟仲容欣然造予告曰吾虑得内任必安逸后不能堪事今诚得出宰为幸子知我者得无一言嗟夫仲容之志君子哉其过人逺矣是固以行道为心喜戚不系于内外者也以仲容之心观之葢谓一邑之事萃乎令凡其利可兴害可除弊可革盗可息讼可理政可平凡百废坠可举者皆在吾掌握之中所以展吾才尽吾心次第而推之不难矣君子以行道为乐吾故曰仲容之志君子也回视居内任者循规制劳案牍日不暇给曽如仲容之乐乎以此易彼孰得孰失必有能辩之者仲容以为何如

　　代李司训作送练士还家序

　　士之所以自显于世者有二途焉曰文与武而文武之士各用力于自显之业则有难易精粗之不同君子不可不察也夫用力于文者似易而为业精焉用力于武者似难而为业粗焉然则用力似易而业精者劳心用力似难而业粗者劳身劳心者治人劳身者治于人而国家取士于二途官劳心者终其身官劳身者继其世则其所尚无乃异指乎曰未可以差殊观也夫文士为业虽精其途夷而武士为业虽粗其途险险夷之际安危系焉人情好安恶危而夷者安所闗险者危所系全生而逺害与夫出万危不顾一安者孰轻孰重不待知者而明矣由是观之则朝廷于官人之法其为虑也深矣今年夏予以教官考绩来京师适有故人曰褚姓而铭名者以练士相邂逅感慨而追陪者累日既而曰吾与先生得斯会不可以为非幸请一言以为后会之张本嗟夫吾与子俱绊于仕途吾以文而子以武其用力于自显之业则有难易精粗之异身心夷险之殊洎授职于朝廷又有终身继世之分而终身继世者有崇有卑有显有微顾其崇且显者我未之有能也子尚勉图之古人谓九重之台起于寸土千里之行起于足下慎勿以今日之役谓不可企及夫髙且逺者于是乎书

　　送刘主簿序

　　天下郡邑无虑千余而地瘠民贫莫甚于山西山西郡邑不下百余而事繁政剧莫甚于太谷葢太谷者密迩藩臬盘根错节之地也人之常情孰不恶繁而好简喜易而忧难古之君子则异于是以为不遇盘根错节无以别利器葢所见出于常情之外宜乎有大过人者今之君子能若是者鲜矣刘公某之为太谷簿也方授职之初人皆为公戚惟公以为喜问之则云吾之利器行将别于此吾何为不豫哉其勿为我戚戚也闻者始愧而大异之洎下车之日邑人望见颜色威仪皆惕然生敬心已而莅事惟明惟断虽百务丛集而一挥判然市民始而观者如堵墙明日去者半又明日半者去又明日无一至焉佥曰神明主簿孰敢侮之越明年令行禁止吏民悦服自藩府臬司大郡巨公无不击节叹赏以为诸邑之簿最于是一邑之边储专委任焉每于事竣未尝不先人而上官为之自庆于今已八年矣操履如一日焉太谷自开邑以来令丞簿未有能终其任者或一二年甚至数月即为邑人讼而黜之间能得白复任亦不旋踵而去独公屹然若砥柱之在中流是果何修而得此乎亦曰其立心也公其持志也勇公则生明勇则能断吾于是乎知刘公之利器可尚也已兹以考绩书最将还于公有乡曲之雅者谓不可无言以赠于是乎书

　　送罗通判序

　　通判郡佐也郡之佐其名不一自秦置守以来无虑十余等曰郡丞曰治中曰别驾曰长史曰司马曰赞治曰通守曰倅与夫今之所谓通判者皆是也夫一郡之大有守必有佐则是非可辩得失可别然后一政之施一令之下庶乎有利无害而民得被其泽矣茶陵罗侯琥通判河南之南阳命始下也南阳之仕于京者往见焉退而喜之咸相谓曰淳人也容貌举止安闲不躁存于中者可知也询诸乡人则又皆曰善人也乡曲之誉莫有过者洎往任也寮属被其容接者举得欢心焉按歴所部郡邑之民欣然交庆于今三年舆人诵之曰罗侯判府吾民获所罗侯出游吾民以休来自郡者莫不云然予闻而异之子贡问乡人皆好恶何如夫子以为未可也不如乡人之善者好之其不善者恶之罗侯不惟一乡之人好之自其所识至吾一郡士民莫不好之与夫子所谓未可者如何解之者曰子见侯之乡人好之者皆善人也安知恶者之不恶乎其所识与吾郡之士好之者亦若是也而吾郡之民被其德泽者岂以善恶而有间哉其说信矣尝观于易比之九五曰显比王用三驱失前禽先儒以为岂惟人君比天下之道如此凡乡党亲戚朋友众人莫不皆然乃知侯之为人所好能明乎是道而已夫岂示私恩为虚誉者哉侯勉之歴观古之名公巨卿莫不由是出若富郑公在郓李文靖公在澶吕许公在濵其后皆至台辅为有宋名臣而其人之言行政事具在方册侯考而行之不难矣夫与人言而不以逺大期者非厚之道也敢以数公由通判而至逺大者为侯告焉

　　送王指挥序

　　辕门巨室有王姓而徽名者其父永为陜西都指挥佥事既老且疾令徽请代于大司马乃授西安卫指挥使濒行祠部郎中赵君与之交好率其乡人乞予言以赠问其世家云武陵人大父奎国初累功至指挥佥事伯俶复以功进都指挥使守宁夏朝廷倚重无西北忧没于阵妻时以死从特赐贞节之诰永奉母魏至孝初授延安卫指挥使改绥德留妻谢养姑姑有疾谢惊惧祷于天刲股为羮以进疾愈至八十又六乃终永哀痛不已恳乞终制庐墓弗获谢代之诏旌其门曰孝行从子敏卒妻赵亦以死从诏旌其门曰烈妇此其大畧也予闻而叹曰呜呼忠孝节义萃于一门可谓盛矣夫为臣尽忠于君为子尽孝于亲为妻尽节于夫为妇尽孝于姑乃天命之固有人道之当然观王氏一门为忠为孝为节义者如出一辙夫岂有所利而为之者哉诗曰天生烝民有物有则民之秉彛好是懿德此之谓也古之圣人立教垂世亦不过使天下之人皆欲如此而已以今观之世禄故家如王氏者多矣有忠焉而孝无闻者有孝焉而节义无闻者有忠孝节义俱无闻者又况背理乱常甘于污秽者比比视王氏一门相去何逺哉夫王氏之门盛矣为子孙者亦不可恃此以骄人而矜已也自古名门右族成于祖父而坠于子孙者十常六七况故家子孙一违先训其责倍于他人实艺懿行人未必信纎瑕微累十手争指故曰起家难保家不易书曰惟乃祖乃父世笃忠贞诗曰毋念尔祖聿修厥德可不慎乎今侯有伯之忠有父之孝所以光前烈而振家声必有能副乡人之望者若夫出竒决胜应变之术所谓军旅之事吾未之学也在侯之自勉云

　　送廖指挥序

　　昔汉髙祖起丰沛而将士功臣多丰沛世祖起南阳而将士功臣多南阳我太祖髙皇帝龙飞淮甸而将士功臣亦惟淮甸多焉易曰云从龙风从虎风云之从必其近者势固然也长陵卫指挥使廖侯镛其先淮之定逺人曽大父讳友洪武初仗剑从太祖开拓寰宇累功至昭勇将军指挥使赐诰以世其爵歴子孙三世至于镛或曰三世为将道家所忌岂其然乎吾闻友为将军不坑降以图利不妄杀以邀功故官止于此使惟利是图而功是邀以友之勇而取爵其不为侯为公也邪其心固曰积其善也多而获其庆也长食其报也薄而遗其后也逺呜呼友之所存如是虽歴百世而益昌复何忌哉吾不及见将军友而尝与寮寀以山陵祀事往来主其家见镛之父亨从父贞皆循循雅饬类儒家子亨也事母恭而婉友弟爱而笃处家待人一于礼而不怠贞也母有疾刲肝为汤以进而愈嫂陈氏老而孀居无纪纲之仆不逺数千里取以归处家待人如亨焉诗云兄弟既翕和乐且耽子曰父母其顺矣乎吾于廖氏一门见之夫廖氏昆季盛矣而镛继其爵岂可忽诸尝见镛在诸父侧执弟子礼甚恪又闻镛出则练骑射甚工葢恪则能心祖父之心工则能勇祖父之勇子曰父在观其志父没观其行亨既没矣人将观镛之行矣夫长陵我太宗文皇帝剑舄所藏世禄子孙得任守御之责于此将必与国同休虽亿万斯年可也吾是以知廖氏之泽未艾矣所谓善多而庆长报薄而遗逺者非邪镛将之任诸往来于镛家者属为序以贺且曰当风之窍声可泯乎辞不获乃述所见闻者颂而勉之

　　送貊知县之内乡序

　　河南七郡而称易治者南阳也南阳十邑而称易治者内乡也葢内乡地连商于沃野千里土风物产加于众邑以言乎士操存笃雅士易治也以言乎民习尚淳朴民易治也以言乎讼忿定气平曲直自分讼易治也以言乎境就僻逺要迎送不烦境易治也夫以一邑之政而四者易治余可知矣然则易治若是而令于此者虽与卓鲁并驾可也近观数令类于伤锦而去何欤葢无卓鲁之心故也夫有卓鲁之心虽无四者之易而易无卓鲁之心虽有四者之易而难尝见今之为令者居则曰我所愿为卓鲁也夷考其行百无一似焉何也葢非卓鲁之不可及也顾其为之无实心耳传曰子服尧之服诵尧之言行尧之行是尧而已而况卓鲁乎欲为卓鲁之道者惟当求其心之同不必泥其迹之似心茍同矣迹虽殊焉可也夫视民如子卓鲁之心也能存此心举而措之不难矣于是布大信推至诚决壅滞拨烦萦四民之业惟敦五土之利惟成穷独以恤奸盗不兴抚字既勤风化亦行虽不求合于卓鲁之迹吾恐卓鲁不能自异矣及其去也攀辕卧辙画形配食颂德立祠纪惠刻石皆余事耳有貊君安者颍之太和人以太学生擢内乡令谓内乡吾邓之属邑也造予而问焉予惟为人谋而不忠不可也乃以所见难易之说并古循吏之道告之既而内乡宦游之士来乞序以赠弗克更出新意也文其语以贻之

　　送邓州学训导柴君序

　　正统七年春大会天下举子较艺于南宫葢以千计而甲乙取之要之其才不甚相逺援例甲登进士乙为校官然则朝廷之意深矣郡邑之职岂不宜授何乃舍彼而授此殆以校官者人才之丰啬系焉耳然则由乙选而任斯职者盍亦思其所寄乎虽然师生之相与贵乎恩义兼尽也窃怪夫今之曰师曰弟子者往往不能相入而卒相悞焉况北方之士始也不知自奋必待师长教条之严诲诱之勤既久且坚乃克就业而人才之效可冀不然以涣散疎旷之心一旦而拘挛系絷于此必有不能堪者顾乃惑其志不以教育为乐而前日之规制弛然莫振由是弟子无执箕膺揲之愿而外慕是驰或成与否若越人视秦人之肥瘠矣甚至齾齾相浊惟利之射所谓恩义者不知为何物也十年之外师以无功黜士以业荒退岂非不相入而卒相悞之明验欤三衢柴君惟一浙之江山右族学有源委领乡荐而来遂登乙榜授邓庠司训予故邓庠生也闻其名接其容听其言喜甚且私为吾庠诸友贺而今而后矜式允有赖焉况邓之教官三人皆长者善开导诸生骎骎然有所造就君往主师席必能协心以教以育决滞为通易暗为明诸生虽少长不齐聪钝不一随其才引而进之期底于成不数年间吾庠士子将诜诜兴起掇巍科而跻膴仕君宁不快然于心乎宁不副朝廷之所寄乎所谓不相入而卒相悞者视此必报然大惭于君矣乡之宦友饯其行属予以文因书此赠之

</div>
    <div class="pagination">
<a href="古穰集_page4.html">上一页</a><a href="古穰集.html">1</a><a href="古穰集_page2.html">2</a><a href="古穰集_page3.html">3</a><a href="古穰集_page4.html">4</a><span class="current-page">5</span><a href="古穰集_page6.html">6</a><a href="古穰集_page7.html">7</a><a href="古穰集_page8.html">8</a><a href="古穰集_page9.html">9</a><a href="古穰集_page10.html">10</a><span>...</span><a href="古穰集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
