<!DOCTYPE html>
<html>
<head>
    <meta charset="UTF-8">
    <title>张文贞集 - 第 15 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>张文贞集 - 第 15 页/共 29 页</h1>
    <div class="content">　　顺治元年五月既定燕京七月招抚山东河南侍郎王鳌永宻奏江南情形言南中拥立福王改元光史可法为阁部刘泽清东平侯刘良佐广昌伯黄得功靖国公髙杰兴平伯分踞四镇摄政王多尔衮遗书可法谕之降可法旋报书语多不屈十月丁卯
　　上御皇极门晋多罗豫郡王多铎为和硕豫亲王旋拜定国大将军偕多罗承泽郡王硕塞及恭顺王孔有德懐顺王耿仲明智顺王尚可喜续顺公沈志祥等将师下江南中道闻流寇西遁师自孟津济河趋潼闗二年正月西安下二月提戈南伐收降所过州县投诚总兵许定国以计诱杀髙杰四月克扬州可法死于军五月师抵南京明福王朱由松率其奸相马士英及诸太监闻风潜遁官吏军民开门降时在城者公则魏国保国侯则隆平临淮懐宁灵璧安逺永康定逺伯则忻城太兴宁晋南和东宁安城洛平成安驸马则齐赞元内阁大学士则王铎翰林则程正揆张居六卿则有朱之臣梁云构李绰给事中则林有本陆朗王之晋徐方来庄则敬等其刘良佐及髙杰子元炤并提督总兵官先后来归者凡二十三员马步兵合计二十三万八千三百有竒越十日六月已未防音至京师
　　上御殿受朝贺是日祭告
　　天
　　地
　　宗庙
　　社稷福王走芜湖大师追及之逆战大败黄得功中流矢死余众奔溃总兵田雄马得功乃以计絷福王及其妃来献于军于是江南北郡县相继归附文武将吏先后悉缴符印豫亲王各给劄令仍领旧职惟六部衙门停给禁光钱开鼔铸设盐运司于扬州裁各卫所官仍留卫兵裁南京凤泗各陵卫兵留守陵太监用军中户部司印遣官督诸路税课逃官员缺俱就军前委补滁和间有杜阳王者梗命移师击之旋就擒事闻颁
　　诏蠲赦闰六月
　　命大学士洪承畴以原衔总督军务招抚江南各省地方九卿科道集议南中设官事宜人持一牍不啻聚讼有议部院科道全设如行在例者有议六部各留侍郎一员量裁司官者有议设都督府以亲王领之歳一更代者更有云我
　　朝定鼎北京当以南为陪京者陪京之名于义无当而一时建论张官置吏悉同辇毂必欲踵袭留都故事悖谬滋甚吏部侍郎陈名夏谓
　　国家建鼎神京居北制南必不当如前并称都会宜去京之名存设官之实议自北差户兵工侍郎及各司官如饷司分司例操江及江防巡城巡江巡仓俱并都察院作大差国子监官六自北差余悉应裁疏入
　　诏改南京为江南省设官事宜应如各省例行其诸司职掌俟总督大学士到日酌妥具闻嗣洪承畴覆奏一如各省例惟戸兵工三部料理兵马钱粮船只从北京差满汉侍郎各一员戸部司官六员兵工各四员皆衔北部略与名夏议同七月
　　命贝勒勒克德浑为平南大将军与承畴等同驻防江南代豫亲王多铎实授豫亲王委署官三百七十三员是月刘泽清同石城岛总兵马登洪降十月举江南乡试豫亲王既定江南旋下两浙前明潞王据杭州开门降惠王自绍兴降师还
　　上亲迓之越日晋封和硕德豫亲王随征诸王分赉金银鞍马是月平南大将军遣师击前明鲁藩兵时鲁藩窃据浙东马士英等引兵渡钱塘去前明翰林金声以兵犯徽州洪承畴擒斩之三年正月前明唐藩兵复冦徽州败之擒其阁部黄道周旋伏法时唐藩建立于福建阁部则道周及李永茂总督则何腾蛟伪官则杨廷麟刘同升万元吉掲重熈等瑞昌王潞安王率兵三万犯江宁复大败之四月平南大将军班师师下湖广进彛陵口伪侯三十余员及李孜等降献受命于天既夀永昌玉玺孜自成弟寻诛前明废藩宗姓献地投诚者免罪入京师六月马士英就擒于太湖伏诛
　　纪灭闯献二贼事
　　顺治元年四月和硕睿亲王多尔衮奉
　　命将师抵山海闗与流贼军遇一战败贼军二十余万贼狼狈却走比师抵燕京贼首李自成仓皇不知所出尽焚前明宫阙载辎重而西官兵追击于真定之庆都复两败之贼弃辎重窜入秦九月
　　车驾至京师十月朔
　　即位颁
　　诏中外加封诸王越日
　　命和硕英亲王阿济格为定逺大将军征流冦英亲王纡道边外从土黙特鄂尔多斯部取驼马复转入边二年二月抵西安时和硕豫亲王多铎已移南征之师以正月二日克自成兵于潼闗矣英亲王师既至豫亲王转旝南下英亲王乃建大将军鼔旗蹑贼后追之时贼自西安收败卒出蓝田分道鼠窜繇西而南豫楚之间所至皆贼而独不得自成所在会谍者言河南邓州贼兵甚众噶布什贤噶喇额真席忒库率兵薄其城城溃乃贼余党也斩抗敌者数十人余悉就抚时闻自成养子蒋鼐者拥兵五千卫贼家口据湖广承天府于是大将军令固山额真谭泰为帅同贝子满达海薄何托吞齐哈暨诸将急击之席忒库仍为前锋比师至鼐业分贼兵水陆两道遁去我兵亦两道蹑击谭泰等以水路进满达海等以陆路进而自成复从间道潜走荆州大师疾趋荆自成又遁去大师由荆州循江而东乏舟不得济至湖口获贼舰二百余济江自承天至荆两道擒斩贼众及阵获驼马辎重约以数千计而兴国州黄州德安皆有偏师往所获称是自成走武昌纛章京哈宁噶将兵围武昌城数匝贼将伪刘侯田侯引兵五千人出城迎敌大败之自成复遁去哈宁噶乗胜蹑击至富池口侦知贼营旋简精锐直逼自成庐帐自成势蹙投其妾三人于江潜越富池口而遁是日生擒贼总兵知府推官各一人知县四人守备千把总五人获马匹船舰无算自成走九江大将军令谭泰率大师乗舟追之距九江四十里许遇贼军阵斩贼将四十余人截获贼舰三百有竒贼复自焚其舰二百余遁去自是贼无战舰矣谭泰乃令诸将分道侦贼时贼势大溃我兵无不以一当百峩内巴图鲁诺一坤将亲丁十余人败贼后队约数百人塔思虎力充固巴圗鲁将骑兵百余人遮击贼军约三千人贼军师宋献防亦以是日就擒固山额真觉罗巴哈纳等追及谷口会贼方环山而阵旋以精骑突入疾趋贼寝自成拥残卒踉跄登山我兵亦蹑之而登贼各鸟兽骇散自成复遁去翌日巴哈纳将左翼鳌拜巴圗鲁将右翼甲喇章京顾禄将中路分道合击之贼溃奔九公山大师薄山下直摧中坚入贼垒贼兵俛首就殱生擒自成妻妾及贼侯某独索自成不得有降卒言自成败走时领步兵才二十人路为乡民所困自缢而死遣人往视其尸朽不可辨自成生死终未有实据云【后传闻自成遁走江西有　　　谕让英】是役也大小战凡十余合所过下河南湖广江南江西六十三城收降贼众二十余万获槖驼百只马驘六千四百匹头有竒船三千一百余艘黄金一万四千五百余两白金五万九千七百余两东珠二百七十余颗珍珠一百八十余觔金王器饰皮币衣服无筭方大师之过德安也会固山额真祖泽润挽红衣炮至闻南中总兵毛某持檄至楚招抚流冦随移师击之生擒毛总兵及副参将败其兵四千人获马千匹师次九江明总督袁继咸御史黄防司道李犹龙宁南侯左良玉子梦庚总兵十二员马步兵十万人俱舣舟江中悉招降之获其船四万余艘闰六月壬午英亲王阿济格驰冦防音至并奏以闻辛卯告祭
　　郊
　　庙
　　社稷
　　上御殿受朝贺八月师还行间功多者贝子则满达海博和托吞齐喀固山额真则谭泰杜雷呉赉巴忒马觉罗巴哈纳纛章京则鳌拜巴圗鲁哈宁噶苏拜希尔根查塔噶达浑阿喇哈徳尔得黒萨克巴圗鲁峩内巴圗鲁梅勒章京则谭拜阿喇善索尔果性鼐西特库希佛宗室呉达海噶布什贤噶喇额真则席忒库俱先后论功封赏英亲王坐枉道缓师并有他罪降爵为郡王谭泰鳌拜牵连得罪解谭泰固山额真任降为昻邦章京鳌拜罚银俱削军功不録
　　顺治二年冬贼张献忠据四川未下
　　朝命西安驻防内大臣何洛会为定西大将军会四
　　川而
　　遣固山额真巴颜等镇西安何洛会未及入蜀而逆冦孙守法赵荣贵贺珍等勾结贼兵数千人犯西安围其城时驻防兵单不能支势甚危急会巴颜等率禁旅至内外互击围始解守法等俱遁去明年春正月复
　　命和硕肃亲王豪格为靖逺大将军偕多罗衍禧郡王罗洛宏多罗贝勒尼堪贝子满达海暨诸将征四川兼西安一路贼孽
　　召何洛会还三月守法伏诛十一月复兴安州大败珍
　　众秦省底定方是时
　　王师在秦日久絶口不言下西川事献忠亦不虞王师之即西也志素骄百里外皆不设偹大将军宻与诸将计宜乘其懈击之遂以是月统大师由汉中府急趋蜀比抵南部县境有前锋擒贼生口至具言献忠方列营顺庆之西充县急击之可就擒于是令昻邦章京鳌拜巴圗鲁固山额真凖塔巴圗鲁同噶布什贤及八旂摆牙喇为前茅毎牛录各简精锐一人为后劲大将军亲将满州防古阿礼哈兵居中驭之衔枚疾驱一昼夜行三百里黎明抵西充之鳯凰观会大雾昼晦勒军登山贼谍者知之驰白献忠曰
　　王师至矣献忠坚卧不为动曰岂真从天而降耶或秦督孟乔芳兵至耳一战当立败矣顷之
　　王师逼贼营献忠方在廐阅马闻急大惊仓皇麾所部马步贼兵迎敌自乗所爱马驰走不及擐甲有禆将某驰射之贯其胷献忠负创还营鳌拜凖塔等鼔勇力击大破贼众遂擒献忠斩于军士民饮恨献忠者争往斫其尸于军门外不移时骨肉俱尽大将军分遣诸将四出搜凡破贼一百三十余寨斩首数万级收获马驘一万一千二百匹头有竒金珠皮币等物无算十二月防闻四年春告祭
　　郊
　　庙
　　社稷免朝五年正月师还二月
　　上御太和殿宴劳之在事有功将士下所司叙赉鳌拜巴圗鲁固山额真觉罗巴哈纳纛章京车尔布学士苏纳海等皆坐纛章京希尔根军中争功失察停赏肃亲王亦坐他罪不録功【顺治十三年九月固山额真朱马喇请追叙肃亲王平蜀功诏追封为武肃亲王建碑致祭】衍禧郡王罗洛宏先以病卒于军鸣呼以流冦逆焰之张也至于簒窃神器倾覆明祚而
　　王师既下则百万巨冦曽不足以当一旅岂非天哉初郡盗蠭起张献忠实称渠帅李自成方依闯王髙氏与诸闯将伍未为剧冦也及献贼据房竹山中自成往依焉献贼谋杀之自成遁入蜀歳已卯自蜀潜入豫破洛阳始称闯王辛已朱仙镇明兵失利而后闯势益炽壬午遂决河灌汴自是蕲黄诸冦皆争附闯而楚省诸郡以次告陷矣甲申之变距其称闯王甫六年而明之亡也忽焉自古盗贼之祸人国未有若斯之酷者也睿亲王提师入闗一战而破贼众二十余万贼胆落不能复支仓皇西遁复为豫亲王所败嗣后计无所出展转于秦楚豫章之间而英亲王又率兵蹑其后转战袭击凡六阅月而贼众尽殱呜呼非
　　天威何以及此献贼之灭后自成一年论者谓生民多难致使逋诛遗冦复逞其毁肢折骸之惨而肃亲王指戈压境贼旋授首视自成之灭为倍易今诸亲藩建旄之烈行间将士戮力之勲具在
　　国史回视前明君臣以全盛中原早夜圗贼而卒无救于覆亡之祸国运去而人事之颠倒随之可为三叹语云天之所灭不战而自屈诸臣应
　　景运而兴驱除逆天之冦虽智勇过人亦凭藉朝廷威力者厚欤
　　纪三路进师下云南事
　　世祖章皇帝既定天下十有五年山陬海澨悉土版独伪晋王李定国拥伪永厯窃踞云南久未归命是年秋
　　朝命多罗信郡王多尼为安逺大将军平西王呉三桂为征西大将军固山额真赵布太为征南将军协师往征之王等抵贵州平越府议黔蜀皆入滇之路而黔之贵阳都匀蜀之遵义皆敌门户非分兵三路击之不可于是定议信郡王自贵阳入呉三桂自遵义入赵布太自都匀入期以十二月会师云南省城信郡王师至安庄卫伪将刘某率兵逆战一战斩其将余众奔溃追击至盘江敌从铁索桥渡江遁去既渡即纵火焚其桥我师不能济先锋白尔克圗及提督总兵张勇作浮桥济师至七星闗伪巩昌王白文选拥兵二万余扼险抗拒信郡王命诸将士分数道夹击大败之斩闗而入遂趋滇呉三桂师抵七星闗知文选拒守不能即下议出竒兵攻敌不偹于是由水西间道度闗袭击其后文选方与信郡王军相持闻平西军忽袭其后大骇拥众却步师入乌撒所过土司俱就抚固山额真赵布太师次罗颜渡敌兵方据罗颜尽沉渡口船以阻我师会思诚土司知府岑继禄为乡道乗夜取所沉船于下流十里外济师既明敌乃知我师得渡一军惊溃抵双河口伪晋王李定国据山而阵全师皆在焉赵布太督诸将登山防其营山势峻险为敌要害地既为我军所夺进退无倚定国亲率敌众环列象阵四面仰攻我师合力击之敌不能登尽获其象敌退军陆格树栅以守凡三十余营赵布太部署诸将令分三队夹击之敌三战三败力不能支防营而走我军蹑其后追北四十余里斩获无算定国遁去陆格之战纛章京石汉巴图鲁梅勒章京多婆罗功居多时闻敌兵方据铁锁桥赵布太乃率大师取道普安州入滇十二月二十七日三路师俱集云南省城外板桥十六年正月三日同入云南府定国文选与伪永厯俱奔永昌三路师克永昌复奔腾越师渡泸江大败之遂克腾越追过南甸至孟村伪永厯等从三宣六慰路遁去防闻以地方需人
　　诏今年秋再行会试三月
　　命呉三桂移驻云南六月
　　颁赐三路兵八月丁邜以滇黔底定祭告
　　天地
　　太庙
　　社稷十七年五月
　　命以前明沐国公庄田分给平藩下壮丁人口七月复颁衣服鞍马赐诸将士八月
　　命内大臣公爱星阿为定西将军征李定国十月调马宁沈应时王辅臣杨武张国柱阎镇张勇王永祚狄三品陈德为云南各镇总兵十二月増设平藩下副都统六贠十八年正月信郡王多尼薨行间贝勒尚善镇国公巴汉俱获罪降爵有差赵布太功为诸将冠以噶喇昻邦等败北罪削职为民
　　纪平水西事
　　水西古罗甸鬼国在殷髙宗时为鬼方地传袭歳久至汉寖大歴唐宋元明日益以蕃遂雄长诸蛮奄有数千里之土其地与滇黔蜀三省按壤其物产寳玉金贝其人皆猓蛮强悍善鬬歴代叛服无常前明天启间蛮长安拜彦狡马搆祸困黔一载至黔人相杀为食入滇道阻滇人不得已请间道于西粤用兵凡二十年卒未能克顺治十五年
　　王师既下贵州水西宣慰使安坤詟服
　　天威俛首输贡初实无叛志有大定总兵刘之福者诛求未遂心衔之会其国有丧其国俗皆被甲之福遣人责问水西大忿遂杀来使之福因白平西王呉三桂言猓猓有反状三桂具疏请征以康熙元年秋进兵会贵州十二寨苗人反围普安州之安笼守御所于是我师先抵安笼冬月安笼平二年春入水西安坤年少国公车噶喇专政坤欲引罪出降车噶喇不听遂偕坤走宜那噶我师深入丛林深箐绵亘数百里仰不见曰所赍仅一月粮军士食且尽三桂大悔然势不能复出乃令士卒分道擒生猓猓不畏刀锯用炮烙刑逼取其粮糗又不继则掘地大索随所获以支军食相持一年始擒斩车噶喇于迈永底安坤走乌防乌防坤妻家所居地也三桂由乌撒率军追击之至乌防索坤不得坤复走水西行至深箐中与援总兵马宁兵遇遂就擒其妻多智善变闻坤擒复走匿乌防防闻磔安坤于军其族姓凡四十八支兵四十八万俱分别收抚以陇胯的都垜你阿架四则溪为一府建府治于比喇改名平逺法戈火着木胯架勒四则溪为一府建府治于大方改名大定则窝以着雄所三则溪为一府建府治于水西城改名黔西又设威宁一府俱领以流官知府通判经歴各一贵州布政使司四府人民共一万六千一百四十七戸田十万二千三百九十七亩有竒地六万六千四百十亩有竒徴米三万七千一十九石有竒荍五千三百一十二石有竒平大黔三府税银八百五十六两有竒黔省经制旧载有水西宣慰司报効米三千石乌撒土知府报効荍三百石毕节卫附征乌撒水田粮一百七十石有竒俱入新编粮额
　　纪陜西官民殉闯难事
　　前明崇祯十六年癸未流冦势日猖獗时孙尚书傅庭总督三边授尚方剑许便宜行事傅庭才具挥霍顾操下急失将士心是年冬率兵击冦遇于河南之郏县三战三北贼兵乗胜西下遂破潼闗傅庭死于军监军道乔迁髙同及于难迁髙初由巩昌守题补监军事傅庭之乡人也潼闗既破省城军民骇乱开门降巡抚冯师孔按察使黄防巡道周维新俱自缢长安知县呉从义命家人某尽杀其妻孥衣冠望阙拜赴井而死其家人亦自刎咸阳副将刘元山贼至不屈接战数日力不支死之至是贼势益张合郡县皆望风迎顺贼乃僭号改元分遣贼将袭榆林宁夏甘肃宁夏最先降贼军道经庆阳守道复兴【山东人】婴城固守比破尽焚其家属亲提刀巷战手刃十数贼力竭自刎贼至榆林总兵李昌龄【凉州镇番生员改习武以功陞总兵】鏖战数日军食尽外援不继城破率城中人乗夜走边外贼蹑其后一战被获贼迫之降且诱为前锋冦北京许以封侯昌龄曰有人臣引贼而攻其君国者乎真天不覆地不载矣贼怒竟磔死甘州总兵马爌【山西代州人】先以傅庭令驰诣军前援比至而会城已陷爌孤军不能自立于是勒兵还镇过巩昌召副将欧阳滚议曰今与君暂归河西调遣士卒严守臯兰保防肃邸可以徐图恢复滚如约即携眷属偕爌赴甘州是时人心惶惑爌飞檄调诸路兵无一应者及抵甘州距城不百里巡抚林日瑞【福建人】疑爌已附贼闭门不纳爌遣使赍符印送日瑞因对诸将大恸曰爌今进退无路独有一死耳汝等皆去吾不能复保汝矣爌哭众军皆哭日瑞闻之驰骑迎爌入商固守之防未几贼将贺三风子者兵薄甘州峡口爌与日瑞坚壁誓死令副将郭天吉【榆林人武进士】偕滚率兵迎击以逰击哈维新都司万峘为之防应贼遗书诱天吉降不听与贼遇于新河滩初战胜负未决越数日贼兵益増势不能敌弃贼走甘州城意欲调集畨兵再战乃援未至而副将崔某以夜半援贼兵登城而甘州失矣爌闻城破举火焚家属自带佩刀见贼抗手上坐叛将崔某在侧爌指之大骂曰负国贼世受国恩何忍至此贺贼语爌曰今日何以奉教于先生爌解佩刀与之曰以此教汝杀我须用吾刀因顾谓日瑞我等皆国家大臣除一死更复何言随拂衣起北向再拜趣贼曰速杀我贼竟取所与佩刀杀爌并杀日瑞继贼见天吉笑问之曰峡口之战汝耶今日奈何天吉骂不絶口与峘俱被磔维新及都司髙登科同知蓝台通判郑安国俱自刎滚阖室自焚其时同与难者流寓则原任肃州道刘佳贞在籍则通判陈嘉绩知县段自宏陆一桂俱至死骂不絶声总兵王汝金赵官罗俊杰副将刘国柱刘国栋叅将哈俊游击李如璋赵用彬任汝威吕承宫张应举杨威都司守备曹尔谦赵宗祀景桂芳陈一魁贺图麟王嘉官萧荣华蔡俊世职指挥千百戸郑世夀傅宏祚毛国泰赵应魁汪世爵皆各拥家丁血战而死生员呉伯延童士楷义民梁进徳节妇董氏等皆以不屈尽节时癸未十二月二十七日也顺治三年甘抚黄公图安曾列名请防而未悉其事实余友何君献瑞言李公马公被难状较详因防所闻书之如此呜呼明之亡也文吏以仆视将帅朝士以秦越人视封疆之臣羽书旁午閴然无一应卒致乌合之势如燎原之不可扑灭可悲也夫潼闗败衂八郡望风而靡河西孤墉逺寄边鄙其不能以一木攴大厦诸将士宁不知之然而登陴固守临难恊心迄乎力穷就防抗手唾骂剖肝屠肠略无怖色岂欧阳氏所谓忠义之气独出于武夫战卒者欤及今三十年而其英烈炎炎如严霜皦日真可与顔段张许争不朽于青史矣
　　纪顺治间钱粮数目
　　从来创业之主亨有胜国之资不烦征敛而国用滋富汉之承秦唐之承隋明之承元皆是道也惟宋当五代纷争之后海内衰耗差逊汉唐而左藏之库积金如山则犹有余蓄马前明之末粃政厉民始以军兴旁午议加辽饷继以民贫盗起复加饷继以各边抽练复加练饷催科无艺中外萧然迄
　　国家以仁义之师入闗靖冦而中原赤子业已析骸齩骨于百战之余其所谓内库之帑藏又已尽罹贼刼盖实遗我一空虚之国也
　　世祖章皇帝既定大业袵席疲民下
　　诏首除三饷如拯焚溺继定赋役全书一准前明万厯中年旧额税敛亦綦薄矣独是多方未靖虎旅四征今年下两浙明年定八闽又明年克楚蜀克两粤辇金输粟相望于道方顺治八九年间歳入额赋一千四百八十五万九千有竒而诸路兵饷歳需一千三百余万加以各项经费二百余万计歳出至一千五百七十三万四千有竒出浮于入者凡八十七万五千有竒至十三年以后又増饷至二千万嗣又増至二千四百万时额赋所入除存留项欵外仅一千九百六十万饷额缺至四百万而各项经费犹不与焉国用之匮乏盖视前代为独甚而我
　　先皇帝爱民如子必不忍为苟且目前之计于额赋外少加毫末汰冗员抑繁费躬行俭约为天下先自亲政以后在宥十年术尝兴一不急之工采一玩好之物军需浩穰悉取给于节省之余而发帑金以振凶荒赐田租以苏疾困数歳之中
　　诏书屡降自古开创之主寛仁恭俭未有若斯之盛者也谨録十七年歳入之数如左后之览者仰惟
　　先皇帝忠厚开基损上益下其经营缔造之难如此庶
　　几
　　圣子神孙席履丰盛而益务息民重农减征寛赋其
　　司国计者壹意以禀法师俭辅导
　　圣明则
　　祖宗撙节爱养之物力不致委弃于土木甲兵而人殷
　　物阜可与成康比隆也已
　　元年【盐课制钱共银二十二万零六百三十七两一钱九分一厘】
　　二年【盐课制钱共银一百万零六十二两三钱九分四厘】
　　三年【盐课制钱共银二百十四万二千九百五十五两一钱一分一厘】
　　四年【盐课制钱共银三百零九万八千七百四十六两二钱八分四厘】
　　五年【盐课制钱共银三百二十九万九千九百五十五两二钱五分七厘】
　　六年【盐课制银共银三百九十五万一千九百零七两八钱五分四厘】
　　七年【盐课制钱共银七百八十五万七千零十七两一钱六分四厘】
　　七年以前可考者盐课制钱而已其余钱粮未经奏销无可稽考
　　八年直福建河南江西湖广山西广东有地丁银米数江南陜西浙江山东有银米数无地丁数广西初定八年分银米数彚入九年四川云南贵州未辟【计丁田二项并杂税盐钱共实征银二千一百一十万一百四十二两有竒】
　　九年江南有银米地丁数广西有银米数无地丁数余同八年【计丁田二项并杂税盐钱实征银二千一百二十六万一千三百八十三两五钱有竒】
　　十年四川有银米地丁数余同九年【计丁田二项并杂税盐钱实征银二千一百二十八万七千二百八十八两四钱】
　　十一年各省有无数目同十年【计丁田二项并杂税盐钱共实征银二千一百六十八万五千五百三十四两九钱有竒】
　　十二年广西银米蠲免余同十一年【计丁田二项并杂税盐钱共实征银二千二百万五千九百五十四两有竒】
　　十三年各省有无数目同十二年【计丁田二项并杂税盐钱共实征银二千二百八万九千六百九十六两三钱有竒】
　　十四年浙江有银米地丁数陜西广西有银米数无地丁数余同十三年【计丁田二项并杂税盐钱共实征银二千四百三十六万六千三百六十五两七钱有竒】
　　十五年贵州有银米数无地丁数余同十四年【计丁田二项并杂税盐钱共实征银二千四百五十八万四千五百二十六两四钱有竒】十六年云南有地丁银米数余同十五年十七年同十六年【计丁田二项并杂税盐钱共实征银二千五百六十六万四千二百二十三两二钱有竒】
　　纪顺治间戸口数目
　　古者司民掌登万民之数自生齿以上皆书于版歳登下其死生三年大比而民数上于天府则王者拜而受之其重民如此戸口之有算赋非古也有田则税有身则役未有既役之复税之者也公家之事国中自七尺以及六十野自六尺以及六十有五皆征之其贵者贤者能者服公事者老者病者皆舎亦以歳时上其书是则生齿之数与力役之数当各有籍而非以赋役之多寡为生齿之赢绌也自西汉初有口钱算赋而戸口之赋以起歴代相沿未变独所纪戸口登耗之差不知自生齿以上悉纪之欤抑收口钱算赋然后列于丁男之数欤如以口钱算赋为纪则民间漏籍不可胜指而即据此以为赢绌可欤隋制男女三歳以下为黄十歳以下为小十七歳以下为中十八歳以上为丁六十为老唐制始生为黄四歳为小十六为中二十一为丁六十为老不知隋唐所纪戸口抑自黄口以上悉纪之否欤我
　　国家戸口册仍前明黄册之制分旧管新收开除实在四则以田土从戸口分豁上中下三等立军民匠灶等籍而役之轻重凖焉顾西北土满人稀隠避恒寡东南则有田然后有丁其载诸册籍者皆实输丁粮之人而一戸之中生齿虽盛所籍丁口率自其髙曽所遗非析产不増丁则入丁籍者常不过数人而已其在仕籍及举贡监生员与身营伍者皆例得优免而佣保奴又皆不列于丁则所谓戸口登耗之数于生齿之赢绌総无与也夫丁之不能无隠避者势也东南之赋繁役重极矣欲审丁以増赋虽奸无所容而民益不堪命是虐政也按黄册载某户丁几名于某丁下注男妇若干口而捴数专载实在当差丁若干名似宜变通昔人之法分为二册一载实在当差丁共若干名一载不当差人口共若干名以为毎嵗登耗之騐其输丁粮者俾日増月盛不至有流移转徙之患而不输丁粮者亦生息蕃衍有登而无耗则民气盛而国势强庶几乎王政矣顷康熈九年以省无益之费议令罢造黄册夫毎县造册烦费罢之良是然而各省布政使司彚造简明册开列人丁戸口总数上之天府以示重民事之义倘亦古人存饩羊之遗意乎兹纪顺治间戸口数如左我
　　国家幅员以次开拓自十六年云贵下而后舆地尽入版圗故户口亦歳有増益而
　　世祖章皇帝休养疲氓胜残去杀仁渐义育者十八年然后兵燹孑遗之民得悉宥于成周太和之治则夫奕叶而后所以保有元元者可无慎欤顺治元年至七年人丁戸口无可考
　　八年【实在当差人丁户口一千六十三万三千三百二十六丁】
　　九年【实在当差人丁戸口一千四百四十八万三千八百五十八丁内审増五万五千五百九十二丁】
　　十年【实在当差人丁戸口一千三百九十一万六千五百九十八丁内审増五万四百七十丁】
　　十一年【实在当差人丁户口一千四百五万七千二百五丁内审増二十二万四千七百五十四丁】
　　十二年【实在当差人丁戸口一千四百三万三千九百丁内审增二十六万九千三百百一十丁】
</div>
    <div class="pagination">
<a href="张文贞集_page14.html">上一页</a><span>...</span><a href="张文贞集_page10.html">10</a><a href="张文贞集_page11.html">11</a><a href="张文贞集_page12.html">12</a><a href="张文贞集_page13.html">13</a><a href="张文贞集_page14.html">14</a><span class="current-page">15</span><a href="张文贞集_page16.html">16</a><a href="张文贞集_page17.html">17</a><a href="张文贞集_page18.html">18</a><a href="张文贞集_page19.html">19</a><a href="张文贞集_page20.html">20</a><span>...</span><a href="张文贞集_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
