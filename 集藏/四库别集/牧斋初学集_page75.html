<!DOCTYPE html>
<html>
 <head>
  <meta charset="utf-8"/>
  <title>
   牧斋初学集 - 第 75 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   牧斋初学集 - 第 75 页/共 115 页
  </h1>
  <div class="content">
   （毛母戈孺人六十序） 
    毛生子晋之母戈孺人，年六十矣。诞辰在今年孟秋，而称庆以履端之月。子晋之父，以孝弟力田称为乡老，而孺人以勤俭佐之。广延名人硕儒，纵其子游学，以成其名。称觞之日，亲知宾从，杂Ш致辞，咸相与颂孺人之寿岂，而祝子晋他日之显融高明，以受福于其母为未可量也。 
    予读《七月》之诗，说《诗》者以谓一篇之中具有《风》《雅》《颂》。而其诗曰：十月获稻，为此春酒，以介眉寿。十月涤场，朋酒斯飨。先王之世，教化行而风俗美，人知有力田养老而已。《豳雅》之兴，《小雅》之所以作也。始于《南陔》《白华》，而达于《由庚》《由仪》，《七月》之诗，《雅》《颂》之所以兼举也。治古既远，士大夫骛于声华富贵，以求娱说其亲，如潘安仁《闲居赋》之所称者，于稽其世，盖有不胜既叹者矣！孺人夫妇，以孝弟力田起家，其于所谓食郁剥枣，筑圃涤场之事，皆躬亲为之，以率先其家人。而子晋之所以寿其亲，虽尽志尽物，亦不失其素风，如所谓获稻酿酒，以助养老者。毛氏传曰：春酒，冻醪也。疏以谓即三酒之清酒，今之中山冬酿接夏而成者也。时和年丰，禾稼既纳，冬酿冻醪，田家作苦，在在有之。子晋以此献于其亲，慈颜怿和，宾朋燕喜，不已足乎？轻轩之扶御，长筵之罗列，如潘氏之所夸诩者，殆不足当其一ツ已矣，而又何述焉？子晋有志于学古之道者，又少而授毛氏《诗》，予故为之颂《豳雅》，使之自致于《小雅》诗人之义，而知夫世之以显融福祉相颂祝者为不足道也。 


初学集卷四十 
    ○序（十三） 

（《昨非庵日纂》三集序） 
    古之君子，能相天下，谋王体，而断国论者，其所以修德居业，朝夕交戒，未尝不原本于学。汉、唐以来，权臣幸子，误军国而祸身家，前车后辙，相望而不知戒，其昏瞀渍败，未有不繇于不学者也。古之言那《诗》者，称曰自古，古曰在昔，昔曰先民。故曰：昔我有先正，其言明且清。国家以宁，都邑以成，庶民以生。谁能秉国成，不自为正，卒劳百姓。言相天下者之不可以不学也。相天下者犹医师也，上医医国，以康济一世为能事，而自顾一身，阴淫蛊惑，狂易丧志，我躬之不阅，而何以理天下？六经、《语》《孟》之书，犹医经之《灵枢》《本草》也；史传之所纪载是非失得淑慝善败，犹秦越人之《难经》、叔和之《脉经》、忠州之《集验方》也。有一病，必有一方。人之新病日增，而古方固已犁然具备，在善取之而已矣。古之善医国者，吾得两人焉。子文之相楚也，朝不及夕。楚成王朝设脯一束、糗一筐以修子文。孔明之相蜀也，曰：“身死之日，不使内有余帛，外有赢财，以负陛下。”古之君子，居大位，享令名，制谨其节度，裁减其嗜好，约身量腹，而不少假易者，何也？以为天地之美不可尽，尽则造物憎之；生民之利不可专，专则阴阳患之；国家之宠利不可冒，人主之知遇不可负，冒且负则祖宗殛之，鬼神诛之。故曰：吾非恶利而逃之，以逃死也。人祸莫重于蕴利，而天道莫甚于恶盈。吾于此得古方二焉：邹长倩之戒公孙弘也，赠以扑满，曰：器以畜钱，满则扑之。士有聚敛而不能散者，将有扑满之败。盖宽饶之规许伯也，视屋而叹曰：“富贵无常，忽则易人。”此如传舍，所阅多矣。师长倩之言，火齐堆盘，胡椒累屋者愧矣。师宽饶之言，遂取武库，先输上第者诎矣。鼎可以无折，饣束可以无覆，负乘可以无寇至，而器可以无盗夺矣。呜呼！卢医不自医，扁鹊、仓公之不免于刑也，岂不可以为儆戒哉？ 
    大中丞闽中郑公登第服官，朝齑暮盐，秋萤冬雪，丹铅吾伊，然如老儒生。著《昨非庵日纂》三集，本天咫，则民彝，参神逵，极物变，其要以礻是躬矫志，磨钝励俗，归本于仁义道德，醇如也。公生平公忠清正，勤劳廉辨，旬宣保，茂著声迹。盖所谓上医医国者。是书则公之《难经》《脉经》与其《验方》也。公之为人，可以相天下，而为是书，则可以教天下之为相者。夫为书而可以教天下之为相者，斯其为医国也远矣，公岂非百世之师也哉！崇祯癸未中秋吉日序。 

    （时子求《期思集》序） 
    辛巳二月，子求在固始，作诗五百余言，叙述中原寇盗杀掠流亡之惨酷，而勉故乡以绸缪桑土之义，题曰《寄江南行》。余读而叹之，曰：此元次山之《舂陵行》也。自惭非杜子美，不能隐几属和，发挥其微婉顿挫之指。酒阑灯，长吟雒诵，所谓“感彼危苦词，庶几知者听”而已。既而子求考最赴阙，天子亲召对称旨，首擢为兵科给事中。逆奴入犯，即命巡视真定城守。奴退，督漕江西，便道归里，而以《期思集》属余序之。 
    子美之览次山诗也，以为盗贼未息，知民疾苦，得结辈十数公，落落然参错天下为邦伯，万物吐气，天下少安可待矣。子求则已司谏议，掌封驳，出入赤墀青琐之间，天下邦伯之不得人，万物之不吐气，子求之责也，岂犹夫次山以典郡为事，守刺促于征敛符牒之间者乎？子求思今天下治乱，孰与唐之大历？次山之论刺史曰：“若无武略以制暴乱，若无文才以救疲弊，若不清廉以身率下，若不亨通以救时须，乱将作矣。”宜精选精择以委任之，固不可拘限官次，得之货贿，出之权门也，次山一刺史，谢上能极论天下民穷吏恶，讥切权门；子求今日所以献替明主，其道安出？古者孟春之月，行人以木铎徇路，采诗以献之太师，以闻于天子。子求之行也，其亦有采诗之志焉。诚欲采诗以献，则必将以《寄江南》之什为卷轴之首，斯固次山、子美所为呻吟叹息而不获献其危苦之词者也。有《舂陵》之诗，而被国风之采，圣天子陈而用之，邦伯得人，万物吐气，盗贼灭息，而天下安，此诗之为用，顾不大欤？次山诗曰：“思欲委符节，引身自刺船。将家就鱼菱，穷老江湖边。”子求行矣。余穷老江湖，无符节可委，辍耕刺船，俟子求之嘉命于鱼菱之间，当更为之序以张之。崇祯十六年中元日序。 

    （石田诗钞序） 
    石田先生诗集凡十余本，余与孟阳居耦耕堂，互为评定，差择其尤佳者若干卷。石田之诗，才情风发，天真熳烂，抒写性情，牢笼物态。少壮模仿唐人，间拟长吉，分寸刂比度，守而未化。晚而出入于少陵、香山、眉山、剑南之间，踔厉顿挫，沈郁苍老，文章之老境尽，而作者之能事毕。其或沿袭宋、元，沈浸理学，典而近腐，质而近俚，则断烂朝报与村夫子《兔园册》，亦时所不免，兹钞固已尽汰之矣。稼轩苦爱石翁画，一缣片纸，搜访不遗余力，名其斋曰耕石，遂刻诗钞，藏之斋中，并汇其古文若干篇及余所辑事略附焉。刻成，属余序之。 
    石田之集，李文正、吴文定两先生叙之详矣，余可以无赘也。窃惟石田生于天顺，长于成、弘，老于正德初。当国家昌明敦庞、重熙累洽之世，其高曾祖父，为文士，为隐君子，既富方谷，涵养百年，而石田乃含章挺生。其产则中吴，文物土风清嘉之地；其居则相城，有水有竹，菰芦虾菜之乡；其所事则宗臣元老，周文襄、王端毅之伦；其师友则伟望硕儒，东原、完、钦谟、原博、明古之属；其风流弘长，则文人名士，伯虎、昌国、徵明之徒。有三吴、西浙、新安佳山水以供其游览，有图书子史充栋溢杼以资其诵读，有金石彝鼎法书名画以博其见闻，有春花秋月名香佳茗以陶写其神情。烟云月露，莺花鱼鸟，揽结吞吐于毫素行墨之间，声而为诗歌，绘而为图画，经营挥洒，匠心独妙。其高情远性，和风雅韵，使天下士大夫望而就之者，一以为灵山异人，不可梯接；一以为景星卿云，咸可目睹。式其屋庐，以为柴桑之三径；候其至止，以为雒阳之小车。人亦有言：太和在成周宇宙间，而先生独当其盛，顾不休与！文定序石田之诗，拟于唐之陆鲁望，鲁望当唐之末造，为卢携、李蔚所荐辟，未就而卒，比于皮袭美，盖忄堇而得免。视石田生本朝全盛之时，称大隐、跻大耋者，何可同日语哉！读两公之诗，而论其世，不能不为鲁望惜，亦不能不为石田幸也。揽笔而为之序，回翔卷帙间，盖不胜其忾叹云尔！崇祯甲申春月，虞山钱谦益谨序。 

    （归文休七十序） 
    余与嘉定李长蘅游，因以交长蘅之友新安程孟阳、昆山归文休。三人者，皆强学好古，能诗文善画，跌宕世俗，摆落荣利。其与余交，久而弥笃，盖所谓素交者也。崇祯十六年，文休年七十，以除夜为县弧之旦。其子继登、庄，将具椒盘岁酒，遍召亲知，欢饮上寿，而请余为宴序。 
    文休为太仆熙甫先生之冢孙，风流儒雅，称其家儿。墨兵笔阵，可以横埽千人。而屡不得志于有司。作为歌诗，淡荡顿挫，倚弦度曲，曼声长歌。歌罢酒阑，意不自聊，则放笔为风枝雪，以伸写其激扬结槎牙突兀之致。箪瓢屡空，凝尘蔽榻，其自守泊如也。晚而诸子皆有俊才，能世其家学，则相与发太仆之文章，端拜雒诵，求其所以不愧于古人者。以余之固陋，谓其知以瓣香事太仆，遣其子就而问焉。于是太仆之流风遗书，粲然于斯世矣。余读《太仆集》，中有寿其乡老儒张子之文，盖为其诸弟子作者。其言以为往至京师，见有衣玉带，乘白马，黄金络马，前后呵拥者，俨然子之先生，为之叹息。今其人不知安在？吾又安能舍子之先生而羡彼为哉？当文休为诸生祭酒，声光籍甚，吴中辁材少年，有欲希望其咳吐而不可得者。无何而其人登上第，操化权，为钜公国老矣；无何而东山再起，为天子之师臣，称伊、周，颂功德者，遍朝野矣。当此之时，文休之自视于斯人何如？又无何而冰山颓，台宿坼，ゎ被就道，锒铛急征，指州之图为登仙，望水之赐为加礼。当此之时，斯人之自视于文休，又何如也？ 
    称寿之日，与亲知引满剧谈，追思太仆之云，不能舍子之先生而羡彼者，能不为之停觞一笑乎？且吾所与游三人者，长蘅绝哭宿草，孟阳归老故乡，独余与文休相去百里，落落如晨星之配月。余衰迟屏废，与文休共一老书生耳。天下方多故。相与抱遗经，养残生，优游于荒江寂寞之滨。岁时多暇，扁舟过从，契阔谈宴，赋诗道故。此亦吾党之美谭，人世之善事也。吾所以为文休寿者，如是而已。若夫生辰为寿之词，太仆所谓横目二足之徒皆可为者，二子学古之道，固将吐而弃之，而余岂以是为文休诵之乎？ 

    （曹母陈孺人七十序） 
    嘉兴曹母陈孺人者，故宫詹孟常陈公之女，端州别驾曹公之配，而陈子愫、悃、恂、恪之母也。孺人今年寿七十，季冬望日，为设悦之辰。其叔子恂字子木，以壬午举贤书，癸未秋试南宫，不第归，为孺人称百年之觞，偕其昆弟请称寿之词于余。 
    余尝闻孟子之言矣，论事曰事亲为大，论守则曰守身为大。曾子，孟子之师而受《孝经》于夫子者也。盖尝轻齐、楚之禄，终身不仕，而其教门弟子，则曰战战兢兢，如临深渊，如履薄冰。其奉父母之身，全而归之若此之重且难也。子言之曰：含菽饮水尽其欢，斯之谓孝。然则圣贤之所谓孝者，可知已矣。潘安仁之赋《闲居》也，以为太夫人在堂，有羸老之疾，何能违膝下色养，屑屑从斗筲之役。其所叙述版舆轻轩，班白稚齿，赋家至今以为美谈。而安仁则固非庸庸佼佼，有才无行者也，一失身于孙秀，厕二十四友之目，白首同归，陷于大。士君子急于功名，浓于仕进，立身一不慎，亏体辱亲，生平之修名内美，举不足以自拔。唐之柳子厚、刘梦得，亦犹是也。《小雅》之《南陔》，孝子相戒以养也；《白华》，孝子之洁白也。有《白华》之洁白，而《南陔》之养，其亲乐而安之。有终身之养，而无一朝之患，斯之谓守身，斯之谓养志。虽崇伯子之顾养也，亦若是则已矣。宫詹无子，孺人以弱女为男，使宫詹幸中郎之有女，忘伯道之无儿。至于今，诸子犹沿外家之姓，不忍遽改也。服宫詹之教训，具著仪法，居平以名节道义教诫子木昆弟，重规叠矩，蔚为硕儒，守身事亲之道，不愧于《白华》之孝子久矣。子木顷自长安归，睹冰山之乍涣，瞻玉烛之方新。阅历世变，盱衡时事。太夫人称寿之余，从容顾问，杯酒之间，如麻姑见蓬莱水浅，海中行复扬尘也，能不为之停觞叹息乎？《小雅》《谷风》之什，《无将大车》与《小明》相次，而其序曰：《无将大车》，大夫悔将小人也；《小明》，大夫悔仕于乱世也，曰“嗟尔君子，无恒安处。靖共尔位，正直是与。神之听之，式以女”。郑氏以为“嗟尔君子”，谓其友未仕者也。明君用善人则必用女，神明若而听之，不汲汲求仕之辞也。今天下非悔仕之时，而士大夫惕惕然有悔将小人之虑。子木昆弟，《小明》之所谓未仕者也，故曰“温温恭人，如集于木”。又曰“胡不相畏，不敬于天”。子木昆弟进而献寿于孺人，歌《南陔》《白华》，退而咏《无将》《小明》之章以相勖也，孺人闻之，必将听然燕喜，寿觞举而慈颜和。天下之能寿其亲者，其有如此者乎？子木昆弟从游于余，学古之道者也。余故举圣贤《小雅》守身事亲之道以告之。生辰为寿之常词，置不复道云。 

    （宝应李侯寿燕序） 
    招远李侯举进士，为宝应宰，期年而政成。于是江都令阙，侯兼摄江都篆。台使者以江都附郭雄紧，请移侯于江都。而宝应之士民，皇皇乎惟恐其失之也。侯始至之日，奉其母夫人以俱，至是则就养于江都。六月之某日，为侯之诞辰，宝应之人相宰具羊酒，舟车百里，相属于道，为侯称贺，而因以上寿于太夫人。年家子李生黼臣属余为祝嘏之辞。 
    侯之父宪副公，兄弟同举南宫，皆以道德方闻，有闻于时。侯积习名教，母夫人身为母师，以匕箸课平反。故侯之治邑，廉辨慈惠，人以为众人之母，而尤推本于太夫人之内教。咏歌而颂祝之，固其宜也。《诗》不云乎：“朋酒斯飨，曰杀羔羊。跻彼公堂，称彼兕觥，万寿无疆。”又曰：“鲁侯燕喜，令妻寿母。”古之君子，为民父母，忧喜相关，而燕飨相报，上下之间如此其欢然也。今之世，吏虐使其民，民疾视其上。赋役重烦，征发促数，虑叹呻，自上而下，蹙蹙然如不终日。安所得余生暇日，而修公堂燕喜之乐耶？李侯之得此于今日也，斯已难矣。居今之世，而公堂之上，觥筹交错，笑语卒获，彬彬然有朋酒羔羊之风，斯其为世道之庆，亦可书也已。唐上元三年，楚州刺史崔亻先献定国宝玉十三枚，云楚州寺尼真如恍惚上升，天帝授以十三宝，曰中国有灾，宜以第二宝镇之。遂改元宝应。国家方全盛，非有唐中叶之比。而戎羯之祸，近于安、史。侯为令在上元获宝之地，所以为圣主献者，视崔亻先云何？传曰：得贤为宝。上元之镇国者以第二宝，殆不如今日之有第一宝也。太夫人母师之教，自一邑及天下。上帝临汝，万寿无疆，又岂楚州尼之恍惚见帝者可同日而语耶？李生以吾言将之，可以侑一觞矣。 

    （《吴白雪遗集》引） 
    万历中，竟陵吴白雪为吴兴守，掘地得石于郡斋茂树下，为元丰时物，镌“玉┺”二字，最奇古。退公之暇，摩娑竟日。去官无长物，携之以行。吴兴至今称风流太守，有杜牧之、苏子瞻之余韵。其后娄迁，备兵佐宁夏军，用胡僧招降银、定，出平虏塞，登抚夷台，虏罗拜帐下，进名马数千蹄，命画工作《银定归款图》，为诗记之。杜牧之好论兵，注孙武书，自谓因而用之，如盘中走丸，而不得一试以死。吴公视牧之，可以雄矣。余最爱吴兴山水，尝与范东生、程孟阳再泛夹山漾，咏欧阳公“吴兴水晶宫，楼阁在寒鉴”之句。倚擢扣舷，徘徊不忍别。今读白雪遗集，吴兴山水，轻清寒碧，恍忽在卷帙中。楚人之文，以豪放跌宕为主，而吴公独不然。岂文章山水，故有宿缘，吴公之风流，故当与牧之、子瞻长留于岘山、水间，而斯文为之魄兆耶？公之子孝廉既闲，访余山中，奉其遗文乞叙，为书其篇首如此。 

    （《陆鲲庭文集》引） 
    武林陆鲲庭进士，沿袭家学，昆弟兢爽，鸾停鹄峙，掉鞅文场。鲲庭先举南宫，遂得肆力于文章，后先数万言，纵横下上，举世作者，未能或之先也。本朝浙中人才，莫先于于庭益、王伯安。己巳北狩，则庭益柱定迁之议；威武南巡，则伯安建廓清之烈。两公之文具在，大抵明白正大，光明俊伟，如三光之烛幽，如五谷之疗饥。何尝如后之人寻行数墨，祭獭点鬼，以剽贼斗俪为能事哉？鲲庭之文，取材博，抒意远，筹策安危，激劝忠义，其光熊熊然，其文然。盖有意为庭益、伯安之文，而非近代之文也。顷者奴寇交讧，南北间阻。士大夫相向辄攒眉ソ手，有无人之叹。夫所谓士大夫者，皆国家之人也。平居持利禄，养声势，岂不项背相望。一旦缓急，则曰无人。不知其自视须眉面目，果何等耶？廷益、伯安，亦犹人耳，果有四目两口三头八臂耶？鲲庭知廷益、伯安之文，则当为廷益、伯安之人。敌王忾而雪国恤，横竖侧出，自附于两公之后，吾深有望焉。鲲庭祥琴不远，将出而谋国，余为叙其文以勉之，庶几邹长倩之所以遗公孙次卿者。若绕朝之赠士会，曰子无谓秦无人，则非余之所敢也。 

    （《南征吟小》引） 
    睢阳袁伯应，以名臣之子，牵丝郎署，负文武大略，博雅好古，散华落藻，轩问俗，戎车出塞，山水登临，友朋谈燕，揽采风物，伸写情性，所至必有诗。而其诗高华鸿菀，苍老沈郁，亦与境而俱变。当其督饷辽左，历览关塞，指顾毳幕，筹策表饵，欲以尺组系单于，故其诗纵横顿挫，若田僧超临阵作《壮士歌》，使人有车驰马骤、投石横草之思。已而休沐里居，捍御孤城，扌耆拄强寇，主忧臣辱，以四郊多垒为耻，故其诗凄清悄厉，若刘越石登楼长啸，使人有云深月近，裹创饮血之恐。至其榷关南国，登车奉使，江南佳丽之地，风声文物，与其才情互相映带，而羽书之旁午，民力之凋敝，持筹蒿目，又迸逼于胸中。故其为诗曲而中，婉而多风，古人感怀讽谕缠绵恻怆之致，往往交惊杂作。 
    语曰：登高能赋，可为大夫。其伯应之谓乎？榷政告竣，颂声塞途。关中警急，秉钺者急需戡定之才。君且奉简书，驱车以往，则其诗当益雄。昔杜子美天宝入蜀，思秦中之盛而痛其陷没，《秋兴》诸篇，至今令人流涕。今长安关河四塞，自古帝王之州，一旦为蚁贼残破，伯应之忧愤，视子美又何如？韩退之从裴晋公蔡州归，师次潼关，有“日出潼关四面开，相公亲破蔡州回”之句。古人文士，咸为吐气。上方临遣授钺，如晋公故事，伯应其将有雄篇丽句，继退之而作乎？余将Г笔以和焉。 

    （《纯师集》序） 
    太末余子式如，矫志学古，采缉古人之文，自东周至南宋，凡十二卷。其撰集之法，取衷于西山、叠山、迂斋三君子，以考镜古今政治，兴亡得失，崇奖忠孝，激劝志义为指要。而风云月露，留连光景之作，皆不与焉。夫文章者，天地之元气也。忠臣志士之文章，与日月争光，与天地俱磨灭。然其出也，往往在阳九百六、沦亡颠覆之时。宇宙偏之运，与人心愤盈之气，相与轧磨薄射，而忠臣志士之文章出焉。有战国之乱，则有屈原之《楚词》；有三国之乱，则有诸葛武侯之《出师表》；有南北宋、金、元之乱，则有李伯纪之奏议、文履善之《指南集》。忠臣志士之气日昌，文章之流传者，使小夫妇孺俳优走卒，皆为之徘徊吟咀，欷感泣。而夷考其时，君父为何人，天下国家之事为何如？呜呼！尚忍言之哉！《诗》不云乎：“有卷者阿，飘风自南。岂弟君子，来游来歌，以矢其音。”又不云乎：“凤皇鸣矣，于彼高冈。梧桐生矣，于彼朝阳。”序曰：召康公戒成王，言求贤用吉士也。《假乐》曰嘉，《洞酌》《卷阿》曰戒，过此而《民劳》《板》《荡》之什作矣。此亦余子之所以抚卷而三叹者也。 

    （孙子长诗引） 
    本朝吴中之诗，一盛于高、杨，再盛于沈、唐，士多翕清ゑ鲜，得山川钩绵秀绝之气。然往往好随俗尚同，不能踔厉特出，亦土风使然也。徐昌，江左之逸才也。一见李献吉，阳浮慕之，几欲北面，至今为诸伧口实。皇甫子循歌诗婉丽，晚年盛称嘉靖七子，非中心好之，屈折于其声光气焰耳。迩来吴声不竞，南辱于楚。苍蝇之声，发于蚯蚓之窍，比屋而是。求所谓长江广流，绵绵徐游者，未之有也。夫声音之道，与元气变化。木客之清吟，幽独之隐壁，非不幽清凄怆也，向令被之弦歌，奏之于通都大邑，令子野、季札之伦，侧耳而听之，其以为何如哉？ 
    里中孙子长，刻其诗数百篇，名《雪屋集》，含咀宫商，组唐纬宋，缘情匠意，而不屑为今日之吴声，可谓踔厉特出者也。昔吾吴吴文定公为举子时，已有词赋名。天上玉堂之诗，流传馆阁，李文正以为美谭。子长之年，少于文定，其诗篇流传尤蚤。余老且废，不能为子长长价，姑引其端以告于世之为文正者。 

    （冯已苍诗序） 
    吾党冯生已苍，早谢举子业，枕经藉史，肆志千古。其为学尤专于诗，其治诗尤长于搜讨遗佚，编削讹缪。一言之错互，一字之异同，必进而抉其遁隐，辨其根核。当其朽编断简，纷披狼藉，鲁鱼点定，青丹勾抹，梦梦然若未视也，伥伥然若有求而弗得也。 
    已而疑滞通，胶午释，忽然而睡，焕然而兴，若逐寇者之得首虏也，若案盗者之获赃证也。盖本朝之论诗，所推专门肉谱，无如杨用修。已苍独能抉レ其春驳，曰此伪撰也，曰此假托也，凿凿乎有所援据，而疏通证明其所以然。虽用修复起，不能自解免也。若近世之《诗归》，错解别字，一一举正。宾筵客座，辨论锋起，援古证今，矫尾厉角，自以为冯氏一家之学，论者无以难也。已苍顾不鄙余，而以其诗卷请叙。孟子不云乎：“君子深造之以道，欲其自得之也。”又曰：“博学而详说之，将以反说约也。”余以为此学诗之法也。抒山之言曰：“取由我衷，得若神表。”文外之旨，但见情性，不睹文字，严羽卿以禅喻诗，归之妙悟，此非所谓自得者乎？说约者乎？深造也，详说也，则登山之蹊，渡水之筏也。“读书破万卷，下笔如有神”、“别裁伪体亲风雅，转益多师是女师”，得之者妙无二门，失之者邈若千里。此下学之径术，妙悟之指归也。荀卿曰：“诵数以贯之，思索以通之，为其人以处之，除其害者以持养之。”以是学诗也，其几矣乎？已苍之诗行世，必有读其诗而知其学者，于以箴砭俗学，流别风雅，其必有取于此矣。余之为序，非以张已苍，亦以为学诗者告也。 

初学集卷四十一 
    ○记（一） 

（高阳孙氏阖门忠孝记） 
    崇祯十一年十一月十日，奴酋兵陷高阳，故少师大学士孙公死之。公之子五人孙六人与从子孙八人皆死，妇女童稚争先就义者三十余人。公御其子姓严，诸子皆被服儒素，镞砺文行。二郎壬子举人钅，四郎秀才钅含，五郎尚宝司丞钥尤奇伟，短衣匹马，更侍关门，善骑射，晓兵事。兄弟相期许，愿以横磨大剑驰骛黑山、白水之间。诸孙皆岐嶷，崭然露头角，落笔万言，非凡儿也。城陷之日，五郎解裘血战，手刃数奴，奴得而脔之城下。二郎战败被执，奴逼降，徒跣牵曳，荆棘蔟足心，丛刺矗出跗上，斫两臂，扌甚其胸，终不屈而死。二郎子中书舍人之沆、秀才之滂皆死之。滂刃出腰膂，创甚，伏地把搔，镌平其额鼻而死。三郎钤之子秀才之氵景，被执，诳奴曰：“引我之圈头，得见宰相，以金帛予汝。”奴曳至老营，见公方踞坐骂奴，拜而起，即ソ手骂曰：“我得见老爷足矣，宁有金帛予汝！曷不速杀我？”奴材挥刃，首砰然堕于前。公叹曰：“真我家孙子也。”四郎子尚宝司丞之洁，自河间反马归，力战，奴刃劈其脑，断其喉，矢穴腹，贯背而出。执五郎之子之，使喂马，不肯，沸汤沃头面，糜烂而死。六郎铈、七郎镐皆战城下死。而四郎被重伤，卧积尸中，僮侯果自任丘逃归见之，胁中三矢，镞深不可拔，口张不言，微举手挥果令去。果脱故衣裹之，负归城南庄，觅水半瓢灌之，气上而绝。果以十四日得公尸于圈头桥，告高奄，以其丧归。以次行求诸子孙尸，乞于亲戚，松棺柳た，敛以粗布。而五郎七郎尸卒不可得。于是太监起潜奏疏：辅臣承宗子孙男妇内外亲口皆死，止逃一六岁孙及其母。上恻然念惨及阖门，首命优恤，而薛国观当国，遂格其事。 
    或曰：“高阳令雷觉民，国观之私人也。黠而贪，尽逐公所畜守城材官壮士，克其饷以输国观。城陷，逃匿国观所。公长孙锦衣之氵芳诣阙吁天，语侵县令，以此逢国观之怒。”或曰：“国观仇正人君子也，仇公之徇国而死奴也，非为县令也。”昔卞死苏峻之难，二子相随赴贼，尚书郎弘讷重议，以谓许男疾终，犹蒙二等之赠，伏节国难，父子并命，赏疑从重，况在不疑。于是得改赠，谥曰忠贞，祠以太牢，赠世子散骑侍郎，弟于奉车都尉。公之勋劳懋于济阴，子孙就义，众于、于，圣朝崇奖忠孝，超迈典午，而上无始兴之愍恤，下无弘讷之驳议，此可为痛哭者也。奴之陷河西也，公在枢部，请赠恤监军高邦佐、副将罗一贵与张铨、何廷魁，并立庙京师。邦佐之仆高永为主死义，并恤之，以风示天下。今公不得比于邦佐、一贵，公之子孙不得比于邦佐之仆，何其亻真也！人言奴恨公恢辽土，复四城，柱款议。城陷之日，必欲夷其家门，灭其种族。国观非奴也，亦攘臂而助之。呜呼！助天为虐，不祥。助天为虐者，奴也；助奴为虐者，国观也。国观诛，奴孽其将不久！为之记以待焉。崇祯十五年中秋日虞山钱谦益记。 

    （应天巡抚军门军器库记） 
    今天子初即位，辽左方有事。新城王公以太仆寺少卿升都察院右佥都御史，出抚应天。人或谓公：“公今可以无忧辽矣。”公曰：“不然。辽之忧不在一隅，象恒不佞，窃以谓中外文武将吏人人以辽为事，而后辽事可办也。身虽在东南，其敢忘辽事乎？”公既受事，饬戒吏士，申明号令，恤民隐，搜军实，修城隍，治楼橹，寇盗，诘奸宄。大江以南，所部肃然。搜括帑藏，得羡余二万金，输之辽左。简选壮士，教束伍行阵之法。造营房，立寝庐，又建军器库若干间，贮所造兵刃火器之属。营舍完固，甲仗坚好，军容整暇，鼓角ん亮。吴趋之里，俨然如冲边重镇。援辽之师，将悍而卒骄，过城下，知公有备，逡巡引去。闾左奸民，阴怀异志，与江海大盗，钩连为变，咸相率首服，东南得晏然无事。而公遂以劳瘁得病，病且不起，易箦之夕，口喃喃数问辽事如何？关门守御如何？於乎！人知公之勤事，而不知公之死事；人知公之死于吴，而未必知公之死于辽也。 
    余尝观唐孙樵《书褒城驿壁》，以谓举今州县皆驿也，未尝不叹息于其言。虽然，樵之所云者，州县而已。今之高牙大纛，专制一方者，其官如古之连率节镇，而其所为能事者，位署案牍，请谢宾客，游光扬声，拜除如流，其不或如唐之州县者无几也。其有忘身殉国如王公者，则又尽瘁以死，而不得雍容揖让，跻九列而登三事。则世之驿传其官者，其必以王公为戒矣。褒城之壁，可胜志乎？为说者曰：周文襄抚江南二十有二年，得以安位而行其志。今久任之法不行，促数更易，其驿传其官宜也。《左传》载鲁叔孙昭子居一日必葺其墙屋，去之如始至。呜呼！朝廷之大官，方镇之重任，其不得比于昭子之旅舍耶？士君子居官，即旦暮，与回翔阅历等耳，又可以久近异意耶？王公在江南，后先仅二年尔。天启四年，岁在甲子，常熟钱谦益记。 

    （福建布政司修造记（代福清公）） 
    泰昌元年十一月，福建布政司火，自堂库厅舍，以至于步廊皆毁。天启元年二月，始撤而新之。堂皇靓深，库藏坚厚，规摹高广，皆逾于旧。自某月甲子始事，至某月甲子落成。初，火作及于库左，布政使沈公命陈兵警备，以捍国人毋阑入救火，救火者抵罪。火既息，命府人库人，简汰瓦砾，取藏金于煨烬之中，使攻金之工，熔而出之。藏金无恙，而溢于旧额者凡三千余两，遂以为兴造之费。凡木石瓦甓之直，皆先给其半。量工命日，视其旧而加羡焉。工争赴功，民不知役。初估费以万计，及其成也，不出于府藏之余金。此邦之人，惊而相告，以谓是役也，役钜而不疲，用艰而不匮，灾不能害，时不能诎，殆天之相之，非人力也。宜托之文章，以纪成事，垂之永久。 
    古之为政者，水旱凶灾兵火之患，皆有其备。然必得其人，而后备可举也。昔者郑之火也，子产命出宗┙府库，各儆其事。今库不戒于火，兴作缮修，旬月而毕举。闽之火政，于是乎庶子产矣。辽之兵，犹闽之火也。河东西之奔溃，鱼烂而亡。迄今张目顾视，莫敢议兴复焉。岂事利害成坏殊欤？抑天道使然欤？噫！使世之治辽者如闽之治火，而辽亡之后，犹画辽于堵墙之上，如诸公之于此役也，我知夫害可以利，坏可以成，而天道可以无问也。辽之祸烈于火，而治辽者坐视辽烬，祖宗二百余年之封疆，曾不若藩司之栋宇。呜呼！天下之事，岂不以其人与？予此邦之人也，方幸缔构之成，而又有亡辽之忧，因记斯役也三致叹焉。其不特以著其成，亦庸以告世之君子，沈公名某，后沈公而蒇其事者，闵公某、游公某。其僚属赞助，具在碑阴。 

    （苏州府修学记） 
    苏郡之学，肇自范文正公，规摹宏丽，甲于东南。厥后废兴不一，天启迄今二十年，再修而再圮。启圣之祠，委诸草莽。六经之阁，鞠为马肆。明伦堂倾斜技撑，凛然欲压。司理平湖倪君，朔望瞻谒，周视而叹曰：“吾何忍坐视学宫之废，安得精强廉辨之士，为我仔肩是役者乎？”熟视诸生王一经曰：“无以逾子。”一经再拜受命，乃约胄子诸生之贤者周茂兰、吴、朱寿阳、徐树丕等，勾会计庸，不以一钱经胥史手，消功单贿，则三千金可办也。以复于倪君。倪君曰：“诺。”尽捐其赎锾以应。而后先开府巡方诸公暨郡邑之长，皆有助。经始于庚辰夏四月，凡五月而告成。祠庙矗然，楼阁翼然，堂宇岿然。缔构坚攵，彤髹驳蔚。乃八月既望，太守陈君暨倪君行释菜礼于启圣祠，子弟骏奔，耋老叹嗟。礼成而退，郡之孝秀数十人踵门而请曰：“愿有记也，以无忘倪君之功。”予少游于斯学，今虽退废，亦犹学之老博士弟子也，其何敢辞？ 
    予闻之也，古者井田之制既定，里有序而乡有庠。八岁入小学，十五入大学，其有秀异者，移乡学于庠序，移国学于少学。诸侯岁贡少学之异者于天子，学于大学，命曰造士。行同能偶，则别之以射，然后爵命焉。此书所谓侯以明之，时而之，承之庸之者也。中年考较，命国之右乡，简不帅教者移之左，左移之右。又不变则移之郊，移之遂，屏之远方。此所谓挞以记之，否则威之者也。先王之治天下，正德利用厚生廉让生而争讼息者，养之教之而已。春令出民，里胥坐于右塾，邻长坐于左塾。冬民毕入，妇人相从，夜绩歌咏，余子在序室。民之在野在邑，无非学也，无非教也。出学而不帅教者，入学而不变者，则有挞记移屏之刑。于是乎制五刑而听其讼。繇此观之，学之所弃，刑之所收也。未有不先学而后刑者也。论于乡，升之司徒，升之学，升诸司马，而后告于王。士之论定而任官者，如此其众也，则其不帅教不变而移且屏焉者或寡矣，则是学之用长而刑之用短也。乱政者杀，疑众者杀，四诛者不以听，何其严也！狱成而告于王三，又然后制刑。三让而罚，三罚而耻，诸嘉石归于圜土，桁杨梏，无非学也，无非教也。则是学之意常胜刑，而刑之意常不胜学也。岂惟是哉？乡射恒于斯，受成恒于斯，诗不云乎：“矫矫虎臣，在泮献馘。”张仲以孝友处内，方叔以征伐处外，亦皆乡人之子弟，繇俊秀而升论者也。人主思将帅之臣，则于学乎取之。学兴而文武之道兼举矣。三代以降，秦以吏为师，汉以经为师，唐人重词赋，宋人重制科。岂无崇儒劝学之主，而不知先王所以教化之意，法律之家与诗书争驰，将帅之科与文学并设，教与刑为二，文与武为二，成周之盛治，岂复可几于后世哉！圣天子广厉学官，崇奖经术，慨然思见丰芑《或朴》之盛，而苏学之复兴，实惟其时。倪君，刑官也，顾独以学校兴复为己任，可不谓知所先后哉？居今之世，奸邪并生，则思击断之吏；奴寇交讧，则思爪牙之士。然吾以为学兴而可以兼举者，诚有见于先王教化之原，明主图治之意也。昔者范文正公天章条列，首以兴学取士先德行为言。其守边也，所至贼不敢犯，西人以谓胸中有数万甲兵。吾乡之士游是学也，以文正为师，出而用世，为孝友征伐之臣，斯亦可矣。居文正之乡，游文正之学，不愧为文正之乡人子弟，三代以下，人才风俗，一变而至于道也，将自今日始。可不勉哉？予故徇诸生之请，书倪君之绩，因道先王之学政，及所望于今者，使归而刻石焉。崇祯十四年十月二十九日，虞山钱谦益记。 

    （景宁县改建儒学记） 
    景宁县之有儒学，景泰三年置县时，兵部尚书孙公原贞所创也。地在县治之西北，因僧寺改创。成化六年，知县林育加葺大成殿、东斋、泮桥。二十一年，知县高政增建西斋、后堂。地势逼陋，三面皆荒冢。文庙讲堂，亻面背不合。星门两掖逼民舍。学门东出委巷中。正德壬申，知县林亻桀，辟门于震方。自隆庆壬申，以逮万历癸未，知县陈严之、林乔松、姜师闵修葺略备。然而面势涣散，像设黯淡，士气窳惰，而科名寥落，若与宫宅地形之说相叶应焉。宣城徐君日隆为令之期年，政清民肃，百废具兴。建丽谯，树讲堂，山城下邑，焕然改观。谒庙下，周视嗟咨，喟然而叹曰：“兹地之不足以宅吾先师久矣，与其修治也，不如改作。”乃相地于县治之西而迁焉。捐俸钱，搜赎锾，量工命日，庶民子来。经始于崇祯十四年之二月，越二月讫工。四月朔日，迎先师像于郊外，用释奠礼告成。庙后枕乙山，前朝辛峰，左右翼然，若趋若拱，溪水回合，繇右掖左汇泮池。桂山如屏，鹤溪如带，觚棱干云，丹耀日。诸弟子员释菜而退，讲读饮射，聚观太息，以谓徐君之卜迁也勇，其作事也敏，佣工惟时，役不告劳，作貌显严，若有鬼神佑助，不可以不记也。 
    予惟庙学之设，所以教国之子弟，使之以瞻以仪，有所观感而兴起也。景宁之为邑，分自青田。刘文成奋乎青田，桥褐为帝者师，夫独非国之子弟乎哉？文成愤元政紊乱，盗贼贿赂公行，至欲感概自裁。及其参石抹军事，与婺州诸将士，角逐于冲车飞矢之间，自誓为元之遗民，没身而已矣。一旦风云玄感，致命怀节，触迕权奸，之死不悔。世之传文成者，以为出鬼入神，乘风云而御六气。不知其希圣希贤，凛然忠孝人也。文成少授《春秋》经义，至今在人口。繇文成之忠孝，溯其学问之原本，则先圣教人之指意，可知已矣。故曰：吾志在《春秋》，行在《孝经》。儒者所童而习之者也。为臣则忠，为子则孝，用以谋王断国，则可以成变化而行鬼神。繇文成之学，以溯于先圣先师，一而已矣。景宁之人士，游于斯学，有所观感而兴起焉，师文成而可矣。今天下虏寇交讧，王师在野，得文成一二辈，庶可以慰天子拊髀之思，其当自文成之乡人始。《诗》不云乎：“在泮献馘。”徐君之修庙学也，韩子之所谓为政知所先后，可歌也已。是年六月朔日记。 

    （忄詹归阁记） 
    故南京太仆寺少卿慈冯公，少时读书城东，揽采江山之胜，每诵谢康乐“清晖能娱人，游子忄詹忘归”之句，顾而叹曰：“异时有买山钱数缗，为阁于此，署之曰忄詹归，与通人高士读书饮酒其中，可以乐而忘死矣。”举进士，由刑部郎出守襄阳。税监陈凤横甚，缚其参随毙之狱，神庙弗罪也。然疏公名于御屏，九年不得迁。于是移病归里，训二子读书者十年。二子者，长元，次元飙，后先举进士，世以配大小冯君者也。光庙御极，起南京光禄寺少卿，逾年，迁太仆，又逾年而卒。公性好登涉，宦游所至，与山水有缘。守襄多暇，角巾布袍，命驾独往，搜得谢岩于厕溷中，啸咏竟日，吏人持案牍就判。分司南滁，官舍在琴台之畔，壶觞宾客，往往如醉翁所云。中年里居，过城东钓游故地，留连不忍去。久宦减产，不能庀一阁。每与故人谈宴，未尝不以为叹，亦听然自喜也。公没而滁人思之，立祀于醉翁之旁。寺右有阁数楹，追公之坠言树之，眉曰忄詹归，庶几公魂魄犹来此也。公没之十八年，小冯君复守太仆。父子同官，清德相望，人以为美谈。拜公之遗像，退而徙倚斯阁，欣慨交集，泣涕沾衣，诒书告予曰：愿有记也。 
    嗟乎！山川阅人，人亦阅山川也。岘山之所以名者，羊叔子之泪，杜征南之碑也；滁山之所以名者，韦左司之诗，欧阳公之酒也。今滁之有斯阁也，又将与公垂之北楼，卫公之东斋，并峙于山高水清之间。滁阅公耶？公阅滁耶？公仕宦三十年，力不能庀一阁。今兹之翼然于滁者，视世之井丽谯，齐云而栖霞者，果孰为壮丽而久长耶？人世功名富贵，一寅而失之，如浮云之变灭，其可与山川相倚薄者，清名与盛德而已。登斯阁也，其可以慨然而□思已矣。昔张无尽游琅琊寺，作《四贤堂诗》，仰二曾、王、欧之风流，欲招东坡作客，以配六一。今观于冯公父子间，典刑人物，故知不外求而足也。刻之石以俟之。公讳若愚，字大成，举万历壬辰进士。崇祯十四年十月晦日。虞山钱谦益记。 

    （徐州建保我亭记） 
    嘉兴朱子梦弼，司教徐州，以书述徐人之言，而来告曰：“戏马台之左，南望云龙山，有亭翼然，颜曰保我。徐人为户部分司郎中韩君作也。君之保我徐三年矣。徐方氵存饥，畿南山东之流移，渡河而南，与饥民逼处。君为食以食饿，给钱以散遣，居者行者，部分肃然。流寇警急，南山盗克日为变。集保甲千人，夜据山城，盗闻风散去。徐之民，饥不道堇，寇不内溃，君之力也。署徐淮兵道篆，不以传遽为解，巡雉堞，籍丁壮，设炮石，修羊马墙，悬金以教射手，开十石弓，引满破的，一军叫呼相贺。土寇孽东郊，从数十骑搜其伏，获二酋以归，汗淫淫被马鞍也。矿贼袁某东犯，分拨婴城，城外布营犄角，败之于郝家集，斩酋三首，贼退，折抵城南五十里桃山，马步二万有奇，君身自督阵，败贼于中停庙，杀二百余人，拔营遁去。移师击萧寇王六魁，捣其巢，仅以身免。三战皆大捷，贼不敢左足窥徐，君之力也。日者贼乘胜入雒，城阙煨烬，闾阎涂炭，微君，徐之不为两河者几希。徐之大夫士庶，欢舞僦功，以有斯亭，妇女脱簪珥，儿童怀砖堑，咸谓我公保我之功，不可泯也。假辞以志之，庶君之名，与斯亭俱不朽，敢具以请焉。” 
    予惟徐之为州，自楚、汉以来为名镇。宋元丰中，苏子瞻上书论其形险安危为最切。今天下方有事，两河间寇贼蜂起，则徐当复为重镇。韩君起郎署，司仓庾，无城池士马之寄，而能以全力保徐，屹为金汤，其功尤可尚也。传曰：勇夫重闭。浃辰之间，而楚克其三都，无备也。夫无备则襄、雒之两都会，以亲藩节钺守之而溃；有备则徐之一州，以郎署守之而固。然则韩君之功其可泯，而斯亭其可以不作乎？登斯亭也，西北望芒砀，刘季、朱三之榆犹在也；西俯白门楼，曹公之所缚吕布也，东南临吕梁，吴明彻之所堰泗以灌徐也；又东眺泗水三城，高齐之所版筑以扼陈也。落成置酒，登高赋诗，数百年英雄割据节镇废兴之遗迹，依亻希在焉。其能无慨然而思，悄然而恐矣乎！据要害，收豪杰，招利国之冶户，籍饥寒强鸷之民，以捍大盗，苏子瞻之建白于元丰者，举行于今日，庶几南北晏然，徐为重镇，而韩君保我之功，其有继乎？书之以诒朱子，以复于徐之人，刻陷壁间。其不惟以旌韩之功，俾有官君子往来于斯者，咸得以览观焉。韩君名昭宣，字次卿，少师蒲州公之孙，以任子为郎，能世其家者也。 

    （钱湛如先生祠堂记） 
    嘉善钱湛如先生既殁之十五年，博士弟子员考文而征行，谋祀先生于学宫，相与上其事于所司。所司皆报曰可。先生之子副使继登、诸生继振、举人继章，推先生遗志，固辞学宫之祀，请于郊外弦诵钓游之地，别筑祠堂，以妥先生之魂，以慰其乡人之思。考成之日，邦君大夫，率其邑里秀民，胥会祠下，再拜奠币，略如释菜之仪。副使兄弟肃拜于后，莫敢 适 为主礼也。礼成，既毕事，而来请文以记之。 
    予学《周礼》，考师儒之职，而知先王立教之意至深远也。先王之世，一道德，同风俗，士之与于宾兴入贤能之书而登于天府者，固已熟习于大司徒乡三物之教，夫人而可以为师儒矣。及其为师氏保氏，三德六艺，不独以教养国之贵游子弟，而邦国之民亦与被焉。其教国子也，成均之法，掌于大司乐；其以贤得民，以道得民也，九两之系，掌于太宰；其没也有报焉。以为乐祖，祭于瞽宗，则又春官宗伯之所司也。周之盛世，君道盛而师道亦统于君。及其衰也。吾夫子设教于洙、泗之间，盖亦本师儒得民之职，而非敢以师道自贰于君也。师道之盛，于东汉，昌于河汾，师道盛而君道或几乎熄矣。迨于宋，道学，儒林，分而为二，道学盛而儒道亦几乎熄矣。先王立教之本意，谁有明之者哉？先生之道，端粹而冲和，高明而博厚，其为学以强学力行为宗，其立身以孝友温恭为准，其教人以ウ修慎静为的。居家而乡人式之，居官而兆人怀之，师儒之道备矣。不聚徒党，不立坛，教不出于《诗》《书》，化不越于里塾。师儒之名逊而不居，而况于道学乎！殁而辞瞽宗之祀，先生之道，光于身后矣。斯祀也立，门人世儒，来游来观，于先王立教之意，其有所兴起乎？师儒之道明，而儒林、道学将自二而归于一，不独为俎豆之盛事而已也。武塘钱氏，自阁学、中丞、宪副三公以文学名世，群从蔚起，昭回五色，上应庆霄，皆原本于先生。阁学之称先生，以谓如沱、汉之发源于岷れ，今兹之祀，其亦先河后海之义欤？记曰：“释奠必有合。”吾喜其于祀典有合也，于是本其意以告来者。 

    （复介石书院记） 
    故太仆寺卿伯刚顾公在谏垣，以言事谪居庸关外，久之，得还吴，卜居大石山下，为楼于山之麓，以祀吴公子游。而宋著作信伯王公与其始祖原鲁先生焉，颜之曰“介石书院”。济南李攀龙为之记。楼之上有云泉庵，庵僧司祠中香火，久而忘其故，弃三贤神主于墙角，将奄为己有。太仆玄孙苓请于兵使者宋公，逐僧而复故祠额焉。既蒇事，而请予书之。 
    予惟佛氏之塔庙，与吾儒之祠宇，多托于名山巨石修竹茂樾之间，各有疆理，无相越也。天池之斥墓地，使千年之古刹，化为昆明之劫灰，吾不忍以屋庐火书之论张之。大石之修先祠，使百年之俎豆，比于甘棠之憩茇，吾不敢以舍宅布地之缘盖之，各成其是而已矣。登斯楼也，楹桷雕焕，灯火青荧，先贤之像设，俨然在焉。已而观太仆之缔构，寒泉钅从铮，如聆其清声，修篁击戛，如见其直节。俯仰徨，有不忾然而兴起者乎？后之君子，其尚相与瞻仰而引之弗替也哉！若夫吴公之后，中吴之名贤多矣，何以独祀著作？以其地则保之祠，著作故在震泽之乡较，而阳山非其所也。攀龙之记，颇推论著作所以得配子游者，其言支离傅会，非予所知也。嘉苓之志，为记其修复如此。崇祯辛巳十一月朔日，虞山钱谦益记。 


初学集卷四十二 
    ○记（二） 

（重建青莲寺碑） 
    高原法师昱公自蜀之蓬溪，不远数千里，遣其上首弟子真禅遗书谦益曰：县治东南一百二十里，曰天池之山，其下有青莲寺，唐武德中玄奘大师西逾剑阁，驻锡于此。池生青莲，寺因以名。万历九年，地得碑，知其缘起者昱也。由宋绍兴以迄胜国，坏成不一。洪武十年，起其废于灌莽之中，蔚为宝坊者，昱之始祖赵彦清也。成化二十六年，斥寺而新之，改建于震隅者，昱之高祖赵法清也。万历四十三年，昱自南都奉《大藏》还，谋建阁尊奉。有善土地相宅之术者，以谓寺在山足，不若移之于顶。山陟水旋，风气茂密，于建立为宜。我龟爰契，人谋叶从。于是建庋经之楼，以间计者五；拓置寺之基，以亩计者若干；买饭僧之田，以亩计者若干。其捐橐庀工者，昱之弟赵文清也。移大雄殿于经楼之前，棼回带，髹彤眩瞩。观音、韦两殿，两庑三门，庖氵阶，缮治以次。其齐心助者，昱之侄赵承祥等也。寺既蒇事，念后先兴复之因，与俗姓架构之力，皆不可以芜灭，愿为我书其岁月，刊之好石，以图永久。
  </div>
  <div class="pagination">
   <a href="牧斋初学集_page74.html">
    上一页
   </a>
   <span>
    ...
   </span>
   <a href="牧斋初学集_page70.html">
    70
   </a>
   <a href="牧斋初学集_page71.html">
    71
   </a>
   <a href="牧斋初学集_page72.html">
    72
   </a>
   <a href="牧斋初学集_page73.html">
    73
   </a>
   <a href="牧斋初学集_page74.html">
    74
   </a>
   <span class="current-page">
    75
   </span>
   <a href="牧斋初学集_page76.html">
    76
   </a>
   <a href="牧斋初学集_page77.html">
    77
   </a>
   <a href="牧斋初学集_page78.html">
    78
   </a>
   <a href="牧斋初学集_page79.html">
    79
   </a>
   <a href="牧斋初学集_page80.html">
    80
   </a>
   <span>
    ...
   </span>
   <a href="牧斋初学集_page76.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
