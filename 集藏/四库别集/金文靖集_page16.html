<!DOCTYPE html>
<html>
<head>
    <meta charset="UTF-8">
    <title>金文靖集 - 第 16 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金文靖集 - 第 16 页/共 20 页</h1>
    <div class="content">　　重修苏州府庙学记
　　苏为东南都防学校人才实为诸郡先昔宋景定间范文正公仲淹请于朝始建先圣庙学于吴盖割钱氏南园之地而为之者也荏苒三百余禩荐厯兵燹屡兴屡废而比年以来其文庙学舍倾圮渐不可支永乐甲辰秋临江陈孟浩来典教是郡顾而叹曰学校风化之夲乃不振若此其何以称崇仰以作兴士类适监察御史李立按临吴中孟浩以其事白之乃力賛其成为裒大家富室之有力者俾出金谷而协助焉孟浩复与司训马夀钱绅韩旸各捐已俸以为之倡扵是鸠工庀材首新大成殿増塑像次新明伦堂傍饰斋庑室庐次及池桥亭槛阶戺垣墉靡不完缮是役也工不劳民费不出官而岿然更新扵一旦之顷往来者但视其成而不知其所以成也孟浩请予记其事予不敢辞则为之言曰学所以明人伦不可一日废学校其可一日废耶士防于其间其理则仁义礼智其器则君臣父子夫妇长幼朋友其文则易诗书春秋礼乐若是者岂徒托之空言盖欲明其道以充其性宻察于防微致谨于践履积累以至乎浃洽扩充而极于广大此则学之之要所以成已成物者不外乎是矣吴素称礼义之乡宗工钜儒后先相望他未暇论有若吾文正公之清脩博雅文章事业光明俊伟至今为天下重士生于斯防于斯必取法于公无于邪説无夺于利诱充其内以逹夫外他日出而临民则思为良吏立朝则思为名臣真履实践以求无负于所学无愧于先逹则孟浩所以拳拳于斯文者岂空言而已防因悉记其事并书其説如此俾归而刻诸且以示后之典教事者尚思自勉以继于无穷焉是为记
　　武进县庙学重脩记
　　武进旧有学在毘陵郡城之东二里许创自有宋至元而继脩之国朝洪武初宰邑者复新而大之嵗久夫子庙洎学宫渐至倾圮永乐甲辰训导覃懐逮宏率诸生王忠辈脩之时前进士白瑜判陈州以内艰家居慨欲协相其成首捐赀为倡遂募财鸠工粗复其旧洪熈改元今都御史熊君元节以大理卿承命巡抚过郡谒学尝督有司脩葺未克讫事宣徳丁未鄱阳进士蔡贵来尹兹邑留意学政视学规制稍隘乃捐俸货民之隙地扵灵星门东创三门又于讲堂后劝民分地十余寻植以竹树正泮池之偏増筑馔堂射圃使复其常扵是庙貌有严堂庑有序讲诵有所像设藻绘焕然一新而至是可谓大备矣其郡人礼部尚书胡公原洁叹脩复之难念继葺者之不易乃来属予记之惟人才之兴夲于学校而学校之兴系乎宰民者之贤否今观是学之成其创脩前后累累有人固不俟乎宰民者矣然非贵之卒其成功其能完羙壮观若是之盛防虽然君子之为政有先后而学校之教有夲末贵之为政能急于兴学可谓知所先后矣而世之学者徒事扵决科名钓利禄之计于夫为学之夲漫不加省是可乎哉夫微而性命道徳之蕴显而君臣父子之伦日用事为之故莫非民彛物则之所在也学之者必察乎此端诚意正心之功造穷神知化之妙以逹夫齐家治国平天下之要而后其夲立于内夫如是则所谓科名利防之自外至者有不足计矣是固掌教者之任而宰民者亦讵能辞其责哉尚勉焉端为教之夲以率励其士子而振起俗尚之弊将见异时贤才之兴皆道徳明秀出而为国家恢宏政治而尧舜其君民卓然为当代名臣则扵斯学岂不重有光乎是又建学之意不可不书
　　龙川县治重脩记
　　龙川古循州在禹贡为扬州之域秦并天下置南海郡龙川焉龙川为县自汉唐五代迄于宋元兴废不一洪武中尝经防掠民户散亡所存者仅八里而县治倾圮尤甚官于是者恒病无视事之所欲重新之而不能宣徳戊申予友宋常固奉命宰龙川顾而叹曰县治凋弊如此岂所以称瞻仰施政教于民防于是斋沐祗率邑中之父老告于城隍首捐已俸鸠工庀材期在必成逾数日天大雨河水弥漫忽得上流巨木三百余根众皆惊愕以为常固诚心所感既又采于山得木八百余适川竭木不能出一夕大雨水涨木悉至不劳余力众又曰令尹诚心所感果如此哉乃以其年九月日兴工十二月日讫工自防事仪门及后堂廨宇焕然一新是役也钱谷费用一出于公而毫髪不以勤民是以为之者疾而成之者易斯实常固以诚心为理故山川之神黙有以相之夫岂偶然防常固为邑之三年来书考间过予道其事且请为文立石以纪嵗月予谓善为政者当为其所不可不为而不敢妄为其所不得为与轻为其所不必为若县治为聴政之所盖所当为而不可不为者常固于此固不宜有所迟囬一旦兴废举坠神相之人説之逾四月而功成岂不为难矣防视向之偷惰庸懦因循茍且而昧于政事之先后缓急者可同年而语防呜呼龙川无闻久矣一旦得吾常固而作新之亦何其幸耶后有莅于斯者覧观斯文尚思脩其政举其职以继于无穷防
　　祁门县庙学重脩记
　　徽属邑六祁门其一也其地为东越奥区山水竒峭地隘而少田其俗质朴其民刚劲而少争讼唐代宗时析黟县之西浮梁之东置以为县以其地有祁山阊门遂名之为祁门云宋端拱中始建学于县治之西后复徙于西南厯嵗滋久学宫防脩防否至近年以来礼殿倾圮尤甚值有司多故弗克以时脩治宣徳二年教谕孙曰譲奉命来典学事喟然有志改作乃率训导胡文昺及邑之富民汪士政防十一人相与裒金帛为材木工徒之直分役防功躬勤程督首大成殿次门庑舍宇牖户阶戺皆撤而新之敞通眀崇宻坚致悉合法度扵是庙学之规始足以称瞻仰经始于三年之秋落成于明年之夏曰譲欲识其嵗月以贻永久乃致书属其兄翰林脩撰曰恭请予文为之记余因告之曰古之所以重学校者以其为贤才所自出而学校之为教不越乎父子君臣夫妇长幼朋友之间而已盖人之有是身也则必有是心有是心则必有是理是理之在天下亘古今而一日者也而防为气禀习俗所拘则扵是理或有所昧故必为之择师儒因其固有者以导之使其读书穷理以诚其意正其心脩其身自家而国以至于平天下之道必使之贯通浃洽以极夫体用之全以造夫至善精微之蕴而后吾之夲立庻防于圣贤之徳业有所造就而至于逺大也奈何世之学者往往昧其身心之所固有因仍茍且徇目前之利汲汲焉惟科举词章之习而欲以钓声名干利禄者靡然而莫之顾则其夲已蹶矣尚何逺大之足期防徽故大郡文公先生阙里所在其道徳文章昭然具在曰让尚端夲立教以先生觉斯人者日与诸士子讲明防绎使其反诸身心者有自得之效而超然于科举词章之外则他日推而施之于天下国家者夲深实茂将无所防而不当岂功利云乎防余以曰让有志于斯文而又防兴废举坠以为学校之光故乐为之记俾刻诸石以警其徒且使后之任教事者有考焉而无忘曰让之志也
　　百鸟图记
　　百鸟图者宋宗室赵千里所画今长洲教谕周君岐鳯之所藏也图用绢素从髙不能逾咫衡广三尺适与几溪流浅渚岸隄平旷有古木数株踈枝缟叶飒然秋意脩篁苍蔚莎草微茫淡烟翠霭与波光揺荡上下相映若鸥鹭鳬鹥鸳鸯鸂鶒鸨鹜鸿雁防防鸊鹈王睢鸲鹆鹪鹩鹑鹡鸰鸧鹒山鸡野雀之属不防悉数仰而顾者俯而视者飞者鸣者行者栖者饮而啄者并而匹者乘而居者钜细不同形状各异止于树者五十有九于竹者七于棘者二翔而未集者八浮于波者六防息于岸于洲者十有八其羽毛爪嘴自然之情熊纎悉不遗巧夺天造頋惟尺素之间而幽间平逺有以含不尽之景而寓无穷之观吁亦竒矣防而赵公之构思匠意经营摹状良亦劳矣盖画非难也工为难工非难也得其趣为难且禽鸟有形之物最难似真今此图匪惟能工而似真又兼得物之趣焉宜乎世之人寳而传之不啻珙璧之难得也虽然画一艺耳能造其妙而使人爱慕寳藏至于如此况于学圣贤之道而造其极者乎毋惑乎世之人争慕而亲爱之不释也周君早以经术发身有声于时今虽以教职自任恐枳棘不足以栖朝阳之羽行将和鸣于霄汉之上矣昔人谓啁啾百鸟中忽见孤鳯凰政谓此也此意恐非画者所能喻也姑为记之
　　瓦头砚记
　　予尝考汉未央宫诸殿瓦其身如半筒而覆檐者其头有面外向其面径五寸围一尺六寸强有篆字凡六等曰汉并天下曰长乐未央曰储胥未央曰长生无极曰万夀无疆曰永夀无疆靣至背厚一寸弱后人以其背平可为砚遂去其半筒因呼为瓦头砚宣徳三年戊申秋八月予奉使庆邸王以此瓦相遗其篆文曰长乐未央察其规制厚薄皆同但质形稍粗耳呜呼此瓦自汉至今已千六百余年矣追想当时金玉珍竒之物可寳玩者何限然皆澌尽无遗独此尚留人间往往为士大夫所爱重岂非所谓钝者夀之騐欤因书此以识嵗月且以发予之一嘅也
　　望岩记
　　君子之所以因名取有非徒然者盖将以比徳而进于髙逺焉予友曽君鲁瞻隠徳博学布衣防食澹然无营尝以其字鲁瞻掲其所居曰望岩盖取诗所谓防山岩岩鲁邦所瞻者以见志焉夫防山为东鲁之望其崇髙配天其重厚配地其悠久緜邈冠乎古今举天下之为山岳者莫与齐焉然所谓崇髙重厚者特以山之形体而言耳若夫钟神毓灵萃竒发秀挥霍隂阳变化莫测一朝而雨天下者此山之利泽也磅礴杳郁然苍翠而长松巨柏挺拔于霄汉者此山之材用也世之人徒知山之崇髙重厚以为鲁邦之望而不知神灵变化发育万物又有以资世之大用焉于戱鲁瞻之意其殆见于斯欤虽然鲁瞻固未尝期于世用也然观其所蕴蓄浑厚凝重而文采之呈露自有不可掩者其将厚积而薄发者欤是则鲁瞻之岩岩者岂为其一乡一邑之望盖将与岱宗而同其具瞻矣予昔扈从过防山之下尝一覧其胜形之咏歌因鲁瞻求言遂得发其梗槩而着以为记且以求正于他日焉
　　致敬堂记
　　泝淦而西上防五十里为象江其地夷旷水清而驶山逺而秀竹树防门泉石在户琴书列于几席衣冠集于家庭是为吾萧氏之居焉萧故文献大族自髙曽以来以忠厚起家有若宗望徳望雅望尤敦朴谨厚以长者称宗望之孙曰迪恭兄弟五人俱瑰伟亢爽尝悼其父钦行甫弗待于养独幸母夫人夀考康强思欲尽养以纾其爱日之诚乃筑堂而名之曰致敬迪恭之弟迪哲以眀经登进士第今给事户科与予有婣好间以其兄之意来请文为记于乎五伦之厚孰有过扵父母者乎今天下之事孰有大于敬亲者乎人皆知有亲而不知所以为养也知所以为养矣而不知所以为敬也是故衣服饮食必时必愼者非敬之存乎定省温凊弗违弗怠者非敬之着乎婉容愉色以尽其欢非敬以将之乎先意承顔以顺其志非敬以逹之乎扶持于出入之际不以顷刻而弗恭周旋于杖屦之间不以毫髪而弗谨又非无时无防而不致其敬者乎彼汲汲于口体之奉而曰吾饮食之甘也吾衣服之美也吾起防之适也吾无事而不悦无所往而不顺也然求其能尽诚致敬而得夫事亲之道者盖寡矣于乎此吾迪恭兄弟所以拳拳于敬之一言者可谓得事亲之要矣虽然敬亲固大而敬身为尤大是故孝子洞洞属属如执玉如奉盈不以跬歩之间而弗致其谨者盖恐贻亲之辱而忝其所生也是故敬其亲者而尤在于敬其身也未有能敬其身而不能敬其亲者也然则迪恭兄弟之扵敬亲固得矣其于敬身之道尚兼致其力焉是为记
　　环翠堂记
　　吾家去沙坊可二里许与袁氏有世婣袁为汉太尉安之后世业儒子孙之蕃常数百指予见其家已五世矣今焕南有子五人曰吉祥曰吉荣吉华吉信吉瑞俱卓然有立志且能恢复旧业以光其先人尝于所居之傍构堂数楹为燕休之所髙明宏敞杰出尘表四山罗列若城郭然云岚苍翠绮绾绣错争竒献秀于几席之下者日不暇接因相与命其堂曰环翠今年春予荷圣天子推防先世遂得奉命书归省太夫人于家暇日过沙坊吉祥兄弟为置酒邀余坐其堂上酒既行拜而请曰斯堂之记先生有以教之匪为吉祥兄弟増重且于来世亦永有光耀焉予谓君子之居室将以进徳脩业也岂特资以防目骋懐为观览之具而已防今子兄弟以妙年羙质居有华屋衣有羙服有童仆可以备使令有耕稼可以供伏腊有烟霞泉石可以供笑傲所以适其性情快其耳目者盖无一而不得焉然君子所性则不在于是君子之道脩之扵已则为仁义礼智行之扵家则为孝弟忠信致谨于日用常行之间防慎于防微幽独之际而不使有须防以乖于其道此则士君子所当致力而不敢忽者吉祥兄弟相与优防于一堂之上究之诗书六艺之文于以讲学而脩徳勤于揖譲进退扵以敦礼而肃教谨之享祀蒸尝于以奉先而敦族协之琴瑟埙箎于以重伦而厚谊忿疾之言不出于户庭鬬讧之声不作于门墙熈若春旸之和充乎堂奥之内则子之兄弟所以安防于斯以享其悠久之福而涵濡太平之泽者岂无自而然防余扵斯堂之记不及夫山川景物之胜而独拳拳扵斯者盖以进吉祥兄弟于善冀其累积之勤以承于其先绍于其后而为乡里之效法庻防斯堂之有闻而斯文之传亦永永无穷焉
　　巢筠别业记
　　常之宜兴有胜地曰柚山其东南平皋沃壌聨络夷旷而层峰叠嶂崭然髙出乎云汉之表北则洮湖之水浩渺澄深潴汇其傍而蒋氏所居寔在于此居之四隅则环植以竹其条畅脩耸郁然如翠葆下垂苍玉之交映也其清声逸响锵然如金石递奏韶钧之谐如也其凌傲雪霜虗心劲节凛然如荘人正士之不可以屈挠也蒋氏之彦曰希文者日对玩徜徉而心甚爱之乃筑轩其下以其盘屈若巢焉遂扁之曰巢筠别业间应辟至京师今少师户部尚书夏公寔延致宾塾以训其子既而以疾辞归将寻其别业之胜而乐焉滨行公以其先世龙图阁学士璨之诰词示予曰是居也寔龙图之所经始当时斋舍亭舘之胜泉石花卉之富中更变故鞠为邱墟乃祖时中甞欲复之而未就今幸别业之存而竹林之清絶尤足以想见当时之胜槩也祈一言以记之惟巢居穴防见于鸿荒之世其后有室居之固巢之居亦寥寥矣况竹之孤直踈抗其枝叶条干非若木之坚致可搆而巢也果何取于斯焉然予以为筠竹肤也记礼者谓竹之有筠以明人之有礼然则希文之所谓巢筠者岂以其处此出入起居必由于礼而真若巢扵筠者耶抑将以筠隂茂宻而其居托夫隂翳不暴于外类若有巢氏之所为耶希文之志扵是必有所在矣是归也日与故人宾客开径扫石挹湖上之清风弄林间之明月咏歌酣觞优防宴逸以终其余年其视昔人之巢云松优劣何如耶希文之志岂不可尚防用以是复于少师公且以为之记云
　　清省居记
　　友人萧君伯辰尝告于予曰吾自发轫仕途及今防三十年无过人之长但谨恪奉职不敢违越而已甞取古人清心省事之语以为居之而名之曰清省以自警幸一言以发其义予谓君之于仕也有钱谷有征发有期防有迎送可谓烦且剧矣心果可得而清乎事果可得而省乎殊不知心者万化之原神眀之舍也而古之所谓圣贤者以一心之微应天下之变常恢然有余而不乱者以此心虚眀洞彻无纎毫私欲汨于其间是以事至物来随而应之略无烦扰胶轕之患而心之所以常清事之所以常省也彼梏于气禀之偏役于物欲之私既无超异之识又乏清心之夲往往欲肆情胜东驰西骛志益劳而事益烦卒之困悴忧懑颠倒错乱其弊有不可胜言者矣萧君厯练老成操履纯正方寸之间湛若氷洁是以临民莅事之余接之而无不得其情防之而无不得其当优优焉适适焉从容暇豫若行其所无事者以故心愈清事愈省所至民服其化著绩循艮始终一致未尝致于挫衂若是者岂偶然之故防诚以所操者得其要而已矣嗟夫君子之所为莫大乎养心养心莫大乎寡欲寡欲之至则心可得而清而天下之事有不足虑者矣岂徒省之云乎防君惟有见于此夙夜拳拳焉服膺于清心省事之一言其所以致谨于存养省察者可谓至矣乎予与君交防之旧因是得以着君之素故乐为之言并以自警且俾有官君子闻君之风者皆有以致其劝勉之意云
　　东臯八景记
　　道金川东下一舍许有地曰莒洲坡陀延袤大江之水交流其傍地宜竹树桑麻森郁蔽亏苍然可爱而连山髙陵逺近俯仰环乎汀岸之外者一举目而尽得之诚天造地设负竒毓秀之奥区故姓谢氏居焉谢故衣缨家有碧潭居士者世家洲上数百年来子孙之盛甲于他族厥后碧潭之曽孙公焕复卜筑于洲之东因自曰东臯今公焕之子仕礼益新而大之乃瞰江浒彻其旧观构以层轩发抗爽而据幽胜盖欲尽得夫山川之趣也于是指其景之尤胜者命为八题曰鳯谷栖云曰鳌湖钓月曰东皋晨牧曰南岸春耕曰莒浦防归曰里河鱼跃曰松林巢鹤曰义渡横舟缙绅大夫皆为之歌咏间来京师丐予文以为之记余谓天下山水之乐无穷而防地之所寓非竒胜之区景之所得乏雄伟之观则其乐有不能尽者矣今仕礼所居有幽旷辽夐之美无尘俗喧嚣之杂长汀逺渚映帯乎户庭水光山色涵浸乎几席烟云敛舒于朝暮苍翠绾错于上下以至菱荷兰芷之纷敷鱼鸟鳬鹥之防泳风帆云樯之往来烟簔雨笠之出没凡可以供临眺之乐者举出于履舄之下然则东皋之胜所以著名于今日者诚得所遭矣柳子曰地虽胜得人焉而居之则山若増而髙地若辟而广以此观之东皋非得吾仕礼为之品题其能有闻于今日乎虽然东皋特隐居之胜耳若仕礼之出为时用固将建功立事期于逺大而思所以为山水之光若然则东皋之得名不徒为今日之美将必为斯文出色而同垂不朽矣姑为记其槩以俟徴于他日焉
　　吴氏西荘记
　　西荘在淦东上防四十里今北京行部吏曺员外郎吴君嘉靖之所居也其先居深圳至嘉靖五世祖竹隐翁始即西荘而家焉西荘去深圳可一里而近其地磅礴防廓据玉笥之麓前后峰峦秀防岩谷杳宻长松巨柏森耸霄汉脩竹茂林蔽亏烟日层青积翠流润户庭嘉花异卉衣被亭榭其四时之间禽鸟上下鸣声相荅樵歌野唱旦暮迭作烟蓑雨笠逺近相望行旅逰人后先杂遝凭髙瞩目而荘中之竒胜皆集于几席之下而又田有稲秫林有桑麻圃有菜茹池有菱芡芙蕖场有鸡犬牛羊溪有鱼鰕鳬鸭可以给衣食赋税为賔祭之奉佳时暇日吴氏之父子兄弟率其賔客故人相与徜徉荘中乐太平之无事覧景物之及时或雅歌投壶弦琴赋诗或围碁酌酒或扫石而坐或席树而眠或登丘而望或临溪而渔笑谈嬉逰倡和酬酢熈熈焉适适焉盖无往而不得由是而观吴氏专西荘之胜所以长子老孙享其乐于悠久者诚世之所难而不易得矣于乎天下山水竒胜之区所以娱乐极耳目之欲者何限曽不转瞬鞠为草莽无复遗响者有之吴氏自唐歴宋元以迄于今盖千百年于此矣其间文献之相续世泽之相承子孙系序之相传绵绵延延致久逺而不坠者岂偶然之故哉实由先世积累之深诗书福泽有以沾溉于其后者如此耳今嘉靖以文学发身遭值圣明克有禄位公退之余企瞻徘徊犹拳拳于家食之日至乃托之图画徴之歌诗以追述乎祖考之旧俾西荘之山水亦预有荣艶非善于继述者能若此哉予辱与君同乡里且同官于朝因其征言故歴述西荘之美与其山水园池之乐及其祖考敷遗积累之厚以为之记且俾其后之人覧斯图而征诸斯文尚亦有所感发也
　　梅雪轩记
　　吾友徐君仲敬画梅得杨补之遗意时人无能及者故甞以梅雪自人亦以其为宜盖君为人意度洒落雅操澹泊有类乎梅之与雪双清并洁世无间然者且又筑轩而题其扁曰梅雪士大夫既咏歌之复来征言为记夫梅之为植孤芳独立无桃李之艳兰蕙之秀而其幽姿劲质挺特乎嵗寒冻沍之际则凡风霜之凛冽举不能以挠之此其清贞之操可尚者如此若乃雪之为物凌寒所凝瑶英六出溢素流辉上天同云万里一色氛氲交错聨翩委积则凡尘土之溷浊举不足以污之此其皎洁之质可贵者如此今也梅与雪适相值于兹轩之上飘然若姑射之仙骖白鳯乘素鸾逍遥乎太素之境香逾清而可挹光逾净而可濯竒姿异态便姢陆离不可名状由是观之梅至清也被之以雪而益清雪至洁也防之以梅而益洁此不惟二物之相宜而兹轩之胜亦借此而愈竒也君之所好如此则其所抱负者从可知矣君自少卓荦不羁既长由郡庠入补太学生拜监察御史转右春坊中允出为姑熟太守及今敭厯防三十年所志弥笃所守弥坚而所造者弥深岂非诗所谓惟其有之是以似之者欤予与君相知有素因君之请遂并书其出处之概以为记
　　南麓斋记
　　予少时甞以先大夫谕徳之命防学庐陵道出南岭有地曰杨家荘是为忠防公之里庄之西两山崭絶秀耸曰鹿峰其前衍为平田有二小山突起与鹿峰相直者曰金鱼峰峰之下有涧水清泠可爱其声淙淙然佳木茂林隂森蔽日禽鸟上下鸣声相荅白云烟光蔽亏朝夕诚幽絶竒胜之所萃问之居人则曰此杨氏所居之南麓也为之徘徊留憩久而后去自是十余年予忝以科目有官于朝而忠防公之裔孙季琛以荐者仕为南海令始获相识又数年季琛自济阳知东平其子黻亦由进士拜监察御史扵是季琛父子与余徃来益宻一日黻造予而请曰先曽大父学睡翁少传刘静春之学通易诗书春秋而于天文歴数子史百家之言靡不研究在宋太学时甞上书一斥贾似道之奸以时事不可为遂翩然来归始筑室所居鹿山之下名曰南麓斋日与四方学者切磋讲论而凡造公之门者皆为时名人由是南麓之学遂闻天下至先大祖文川翁従大父济川俱以清脩雅望知名当时而所以讲眀夫南麓之学者相继不辍近世家君复改筑南麓为堂宇而増修之环以崇墉列以佳树积书数千巻昆季子弟弦诵其中盖将以少继先志也今宦逰南北逾二十年其心未甞不拳拳扵南麓甞命黻丐先生之文以记之敢拜以请予谓杨氏以忠防大节磊磊落落巍焉焕焉为乡邦冠冕数百年来其间文献之相续世泽之相承流风遗韵之相接者犹一日也继忠防之休烈绍家学之渊源有若学睡翁之清文懿行师表当世赫然为士子所宗一洗頺弊之陋则南麓之学有以为之倡也自后若文川之博洽济川之敏识卓焉以师道自任而南麓之学益显于时及今季琛父子复以贤良科目荣中外事业着而声闻流岂非以忠烈之泽深长而弗絶诗书之教涵养而益茂欤嗟夫世之髙甍钜栋严严翼翼所以供娱乐极耳目之欲者何限曽不转瞬鞠为草莽之墟无复遗响而杨氏斋居巍然于烟云之表与山川人物相为悠久卓卓乎为乡里所倚重非先世积累之深后贤继述之善者能若是防诗曰髙山仰止景行行止又曰子子孙孙勿替引之吾扵杨氏尚深有望焉请以是复扵季琛父子并书以为记
　　环山楼记
　　吉水之谷坪李氏为西平忠武王晟之后由唐厯宋元以迄于今诗书礼义之相承衣冠儒雅之相继盖彬彬焉有曰竒相伯机父子者俱读书乡里以谨愿称尝构第谌陂之上其地衍沃夷旷茂林佳树扶踈蔽亏清泉白石辉润洒落四靣环以苍翠若崆峒若鹿角若山凹诸峯逶迤绵亘巉岩秀郁如重城厚郭低昻起伏隐然如与人拜跪拱揖可喜可爱竒相翁存日尝号其居曰环两山间盖取李愿居盘谷之意今伯机之嗣子容复作楼若干楹以为宴适防观之所遂更名曰环山介友人罗君贞吉来征文为记于乎天下山水竒胜之区所以供娱乐极耳目之欲者何限然往往未及转瞬鞠为草莽无复遗响者有之李氏之居谷坪蓄徳流庆蕃衍鬯茂所以享其山水之乐者盖数百年于此矣况以其代有隐徳若竒相伯机之世济其羙及今子容之笃厚谦谨仰承先徳之懿祗服礼义之训佳时暇日与故人賔客盘桓于斯楼之间或雅歌投壶或弹棋酌酒揽云霞于掌握抚苍翠于目前濯清风而挹爽籁送夕阳而迎素月休休乎适适乎宜何如其乐也若夫春诵夏弦吾伊相接使其子弟脩业讲学入以事其父母出以友其兄弟周旋于礼让之域雍雍乎于于乎此其人果何如哉若是则今日环山之胜可以无愧于盘谷矣俟予他日谒告南还造谌陂之上登环山之楼尚当为子容援笔一赋之姑书此以俟
　　临清轩记
　　石荘之上多佳山水有溪萦纡如带縁山麓而下复西折度石桥数十歩有田可百亩罗布溪上是为袁君景哲之所居焉君尝筑轩溪傍后负林樾前俯清流以其燕息于斯遂顔之曰临清来徴言为记于乎天地之间物之极于清者人所同好也是故处江湖而萧散者则嗜夫风月处邱园而幽独者则嗜夫烟霞处山林而髙洁者则嗜夫氷雪虽好之情有不同而所以同其清者则一而已今君之居是轩也髙明防朗可以逺尘嚣幽寂夷旷可以怡心神无烦扰以乱其形无喧啾以乱其耳水光云影晨夕浮动于琴书几席之间一碧澄莹纎尘不生佳时暇日宾客防从则列坐轩中谈论古今观鱼鸟之防泳袭兰芷之芳馨君乃焚香煮茗鼓緑绮之琴和沧浪之歌于以濯清风而挹湍濑于以送夕阳而迎素月徜徉逍遥惟意所适曽不知世之纷华胶胶扰扰有一毫以膺于其中则其极于清者果何如哉虽然君之有取于此者岂徒为一时之羙观盖将以进于道焉道固未窥也而川上之流孔子则取之盈科而进孟子则取之君处于是轩观其流之清则思防瀹澡雪以涤其旧染之污观其流之不息则思惕厉自强以造夫逺大之域如此则徳日加进业日加脩而于是轩有光矣君温纯笃厚有子三人曰大鸿曰大鹏曰大鹗俱读书嗜学必能继君之志以昌大其家者因君之请故厯叙其轩之胜并致其期望之意如此云
　　进脩堂记
　　豫章罗公器质羙而好文志锐而善学尝于所居作堂以为藏修之所而名之曰进脩盖取周易君子进徳脩业之说予友佥宪李公原此为篆三大字掲诸楣间而国子祭酒胡公复为之铭士大夫与之防者又皆为诗以朂之间来请予言为之记尝观易乾卦之九三有曰君子终日干干夕惕若厉无咎而夫子释之曰君子进徳脩业忠信所以进徳也脩辞立其诚所以居业也盖君子之学以勤励不息为本终日干干所以法天之刚健欲其无一时而不强无一息而不强也使少有须臾之间以害其天徳之刚岂所谓自强哉然忠信心也脩辞事也主于心者欲其无一念之不诚见于事者欲其无一言之不实主于心所以见于事也脩于事所以飬其心也表里相须内外兼进无牵制于私欲无揺夺于外物庶防徳日以进业日以脩而无愧夫君子之学矣若曰今日进之而明日退焉今日脩之而明日辍焉既无闲邪存诚之实又无择言笃志之功如是而欲望其徳之进业之脩者鲜矣古之大圣若尧舜之兢业禹之勤励成汤之日新文武之勤用明徳孔子之学不厌诲不倦皆所以进徳脩业也圣人且然况众人乎公器尚孜孜勉勉夙作而夜思干干不息致知以力行无以半途而废千里之勤无以一篑而隳九仭之功则于名堂之义可以无忝矣予嘉公器有志于学故乐与之言且以期公器于大成也
　　辋川图记
　　距新淦邑治之西沿流而下一舍许有地曰辋川曽氏之族居焉盖其所居山明而水清洲渚交互烟云敛舒鱼鸟之浮沉上下樯帆之往来开阖长天镜涵逺树比真江乡胜絶处也曽氏之尤彦者曰仲方尝慨然以为昔王右丞居辋川其名胜至今不絶乎谈士之口今吾所居之地其名适同而幽竒伟丽之观清闲旷逺之趣亦若不减于彼吾甚乐之于是好事者为写辋川图以状其景物之妙间来请予文记之夫天地间山水之奥区无处无之然大抵因人而重王右丞为唐名人其诗律冠絶当代故其别业之在辋川四时嬉逰其间形之歌咏至于今为人所传诵虽未造其地亦皆引领想慕其胜此无他因其人而増重也昔人所谓山若増而髙水若増而深其此之谓欤今仲方之居其景幽地胜固已若此而又能求之当时能赋者相与歌咏而賛述之安知他日不与右丞之居同一不朽也予与仲方同邑盖尝厯览其处而想慕其胜者故乐为之记于是乎书
　　澹湖八景记
　　夫天下之乐莫过于山水泉石烟云花竹鱼鸟之物防于心而触于目以供逰赏之适临眺之娱使人神志舒畅意态萧散无一毫尘累足以动其中然后有以浮防于万物之表此其快且适当何如哉渝川距县治一舍许曰大港平旷衍迤沃壤弥望风气清淑山水回合竹树烟云蓊郁秀茂李氏世居焉厯宋洎元子姓蕃盛有曰东湖处士者始析居里之澹湖又四世至仁斋翁益广其业尝览其所居之最胜者题为八景曰澹湖秋月曰廻冈晴岚曰仰渡归帆曰株溪古木曰羙洲鴈落曰匡岭猿啼曰大港云耕曰鸦滩雪钓于是山水之清胜得于观防者悉备于此翁既殁其二子曰伯恂仲固皆能承父志善继善述而俾其先躅所履厯者云霞草木蔼然无恙而反増其胜槩有过于昔间尝走京师求言以记其事夫人于山川之胜或一丘一壑之羙已足以陶其情性寄其踪迹以穷夫逰眺之乐况李氏之居其景非一随其所遇皆有可乐者此岂世之人所常有哉宜其表而出之以见于题品也且夫世之人固有得夫山水之胜以为乐者率不能一再传后嗣弗继遂使向之遗迹沦于莽苍闲旷之墟而为狐兎鸟防呌嘷栖息之所矣若李氏父子祖孙连世相承守而勿失而又益能思有以显扬而开扩之以济厥羙其视平泉草木之转瞬而废者岂不霄壤哉予以是乐为之记使李氏子孙永有所劝焉
　　重脩阳山白龙祠记
　　龙之为灵着矣下上日星浮防海岳感风云霈惠泽变幻恍惚不可为象则夫世之所称神灵有逾于龙者哉宜其笔迹之地人益崇信庙食之久神愈彰应而祀典之盛累千百年为不替焉距姑苏郡城西二舍许曰阳山有白龙祠其神诞育之异相传肇自晋隆安中而其灵显感应莫盛于唐尤莫盛于宋元之间锡号崇祠后先相望逮我圣朝饬严祀事命有司春秋致祭着在令典乃宣徳五年礼部郎中况伯律奉命来守是邦是嵗夏秋之交阖郡大旱禾则尽槁伯律乃摅诚祷神已而大雨沾溉嵗以获稔仲秋之月适当祀神先期望夕伯律斋宿公舘梦神告以祠宇将倾丐将脩葺翊日以其故语诸僚佐咸嗟异之且天气澄明灵飚防爽云彩发祥蜿蜒焜燿至诚感孚神实降歆既竣事伯律周览祠下喟然兴叹以为神之泽被及一方而祠宇倾圯若是宜乎神之预协梦征吾侪忝莅斯郡讵可不思改创以荅神庥耶遂倡郡邑僚属捐俸市材鸠工而重修之而民之好事乐助者益众未防栋宇赫奕庙貌一新既相与落其成复谋勒贞石以贻永久伯律乃致书请余文记之惟御灾捍患神之功而事神治人守之职也白龙之神其肇迹之故余不能详而自庙食以来厯世滋久能霈泽敷惠以防苏人所谓有御灾捍患之功者伯律出牧于兹天子尝赐玺书委以重寄而能钦承徳意兴利除弊和洽其政人以大治复以余力脩葺神祠徼兹福祉以恵其民可谓能尽事神治人之职矣二者皆不可不书也予故表着之以为苏人告且俾后之继守于是者读斯文尚求如伯律之举于其政哉
　　琴川桥记
　　苏之常熟有地曰琴川盖以境内七港其源皆发于县西诸山而并趋大江若琴之七弦焉故因以得名县南一港旧有桥跨之以通行者宋淳熙癸夘县令曽啓累石重脩而更名曰琴川桥厯岁既久霖潦之所喷激沙石之所荡啮近年以来寖就頺圯经渉者病之永乐丙申予友傅玉良繇进士擢知常熟下车之初召父老问政之所急咸曰莫急于琴川之桥且言桥之路凡四方行旅与其民人之所经者盖大半焉今壊且久而弗克脩葺此吾民之深病也既又言邑人有金珵者性好施与尝有志率众成之而未果遂其为人善经画可任使也乃以其事委珵率僚属捐廪俸与其民之乐施者鸠工凿石拯頺捍隳筑而坚之然后叠石于岸之两傍甃深垒欹以完以固越三月告讫工而其欵宻精致实加于旧于是僚属与其父老皆置酒相贺曰此邑民无穷之恵也东西行者且啧啧称于道路焉既而父老具石请书其事且来征文于乎夫亲民之职莫大于令而令之责又莫先乎其所急茍不知其政之缓急先后而求其理吾未见其可也是故津梁道路虽民政之一端而最不可后者玉良读书列科目厯政有声一旦承上命出宰百里能因民之利而利之而其民亦皆趋事赴工有若不知其劳焉是皆可书也遂以此为记并识其岁月俾后之人有所考焉
　　鸡曙轩记
　　吾邑金水之东有邹氏焉邹故大家其居书田者盖数世矣至宜升兄弟始徙居厯山筑室买田家益饶裕尤嗜学不怠尝辟一轩而名之曰鸡曙所以示勤励以警懈惰也间来京师求予言记之夫羽防之类可爱者众若鳯凰有九苞之竒鹍鹏有万里之运野鹤之清唳山雉之文采莺之迁乔鹊之送喜鹓鹭之行鸿鴈之序至于戴胜之知时王睢之有偶皆有足称焉而古今人盖尝托之以资咏歌或儗于图画以传示永久若鸡者无羽毛之竒声音之羙乃独有取于斯者何哉盖尝闻是禽也备羙五徳専职司晨称于孟氏见歌于诗人其来也尚矣吾想夫宜升兄弟当东方未明之际旦气既清之时惕然而省恍然而悟谨之于防微之始防之于念虑之初使吾为善之心无一毫之敢忽而怠慢之志无一息之敢萌夫如是则朝斯夕斯惟日孜孜所以致勤励以警怠惰者宁有穷哉彼有自暴自弃终日沉酣如醉生梦死而恬然弗省者视吾宜升所志岂不有愧焉余嘉宜升托物命名而有志于学也故乐为之记且以致余期望之意云
　　吟室记
　　夫诗自三百篇以降变而为汉魏为六朝各自成家而其体亦随以变其后极盛于唐沨沨乎追古作者故至于今言诗者以为古作不可及而唐人之音调尚有可以模仿下此固未足论矣大抵诗发乎情止乎礼义古之人于吟咏必皆本于性情之正沛然出乎肺腑故其哀乐悲愤之形于辞者不求其工而自然天真呈露意趣深到虽千载而下犹能使人感发而兴起何其至哉后世之为诗者皆率雕锼藻绘以求其华洗磨潄涤以求其清粉餙涂抺以求其艶激昻奋发以求其雄由是失于诗人之意而有愧于古作者多矣予友饶俊民自少喜工于诗其家居时尝搆屋为游息之所而题之曰吟室盖俊民所居据眉湘之胜得山水之秀有烟霞泉石之萧爽有园池鱼鸟之闲适触目兴懐即物起兴皆可发而为诗其必有得于性情之正而非世之流连光景徒事于风花雪月为藻绘涂抺者之比矣俊民来京师征予为记予亦有志于诗者今齿逾五十尚未能得指归隽咏古人之余固不能不为之一慨也既不可辞遂举古今人之所以为诗者以告之且以为记焉
　　林泉逸乐记
　　友人孙孟修近自吴中来谓予言其所交曰黎庶清者世居淦之官洲尝以林泉逸乐自号丐一言以为记予日直禁林早出暮归于文字鲜暇属笔凡四方有求者必恳恳以辞而孟脩以知已故请再三不辍且以予与其父大恒有一日之雅必欲得一言以塞其愿望之意予不能以辞也则为之告曰呜呼君子未始无所乐也而众人之所乐者君子有弗与焉是故肥甘以为羞居室以为华舆马声色以为驩金玉珍寳以为玩此众人之所乐也而君子则曰吾布衣疏食诵诗读书怡神于恬寂之境寄迹于闲旷之乡不必有肥甘居室之羙不必有舆马声色金玉珍寳之好而其乐反有过于众人者此无他由其趣向之异而所志者有不同也然则庶清之取适于林泉者其亦防于君子之乐乎虽然君子之志惟勤可以成徳以逸自放者非羙徳也庶清妙龄羙质好读书吟诗明圣贤之道慕恬寂而尚闲旷其志甚适也然所谓逸乐者岂流连光景放肆于形骸之外者之比哉盖必以勤于逸优游自适以乐其乐而异夫众人者之所为矣大抵居山林者恒逺夫圭组之荣有圭组之荣者恒逺夫山林之乐忆予昔在乡校时常往来官洲之上与二三朋从延览登眺撷芳潄流嘲风弄月其乐盖悠悠然殆与庶清无异也今宦逰防二十年追思昔时之乐恍若梦寐毎翘首金川玉笥于长天落照之间未尝不为之怅然也异时幸得归省于家舣舟江上访庶清于林泉之下弦琴赋诗以求其乐吾知庶清必有以相告也姑书此为记以俟
　　沂江八景记
　　淦之上防二十里近曰沂江山清而水秀地幽而景胜縁江上下緑树连坡长林蔽郭天光云影荡摩吞吐浮岚翠霭掩冉隂翳沙禽水鸟飞鸣上下农家渔舍映带逺近村歌野唱相和相答风帆浪舶蔽亏出没四时之间男勤于耕女勤于织有蔬可茹有稻可食有鱼肉酒醴可以供賔客有麻枲布帛可以给用度而孙氏之居所以享其土地之宜乐其山水之胜于此者盖亦数世矣孙氏有彦士曰永字孟脩豪爽俊迈喜读书吟咏往来江湖间甚为贤士大夫所称赏予扈从两京十余年与孟脩数相见暇日过予谈论恒倾倒相得也其家在沂江潇洒幽逈景物之羙具集目前孟脩顾而乐之乃取其景之尤胜者命为八题一时士大夫咸为赋八景之诗而请予为之记予谓山水之区因人而胜者尚矣岘山之髙不逾于嵩华以羊祜而得名于后世兰亭之羙不逾于金谷以右军而流芳于千载今沂江之胜不逾于萧滩玉峡也一旦得吾孟脩为之品题而其名遂播之四方此无他盖因时而有所遇者然也栁子曰地虽胜得人焉而居山若増而髙水若辟而广以此观之为尤信虽然孟脩之为志吾得而知矣以泉石为枕席以鱼鸟为朋侣寄髙情于风月防雅志于云烟牢笼百态潄涤万彚其中以廓其外若是则其所得而乐者必有出于八景之外者矣姑以是谂于孟脩并书以为记
　　乐善堂记
　　新喻习均泰氏诚笃谨愿士也尝名其所居之堂曰乐善石门梁孟敬先生既为之铭今均泰墓已宿草矣其子懐恭念先训之不能防也而复请予言为之记予时直禁林晨出暮归未暇属笔而懐恭请之数四不置乃因退朝之隙举所闻告之曰天下之道二善与恶而已矣善者天命所赋之本然恶者物欲所生之邪秽也人之常性莫不有善而无恶一为气禀之拘物欲之蔽于是天命之本然者日以微削而凡目之欲色耳之欲声口之欲味鼻之欲臭四肢之欲安佚纷纷扰扰举皆窘吾室庐作我蟊贼矣君子知其然必有以克而复之谨之于戒惧之际慎之于言行之间涵飬操存不使有一毫之不善以害吾天理之公如是则仰不愧俯不怍心广体胖优防于天理之内涵飬乎徳义之中其乐油油然有不可胜言者矣嗟夫天下之物若金玉珠玑珍竒玩好声音采色之属可乐者多矣茍无道以制之孰不沉酣汨溺于此以防其本然之天而均泰独有见于此终其身惟徳是好惟善是脩不惟得之于已而又以乐之于心其志趋髙逺识见超迈视彼寻常声利之徒营营汲汲以为不善而不能适其乐者霄壤不侔矣虽然均泰之善岂惟着于其身其遗训之在斯堂者及今犹昭昭然登降俯仰之间使其子若孙徘徊瞻企感发兴起一皆勉于为善而有以乐其乐则斯堂之庆所以垂裕于将来者其有穷哉懐恭谦慎亷退以明经举为平江县学训导今以书满称职陞湘潭县学教谕能世其家云
　　赉溪钓者记
　　新喻多佳山水而赉溪尤占其胜是为傅氏之居而钓者孟素之所防处者也孟素以布衣栖迟乡里冲澹寡欲不慕荣利尝持一竿钓溪上憩清风而弄明月濯烟波而友鸥鹭其志休休焉无一物以婴于懐抱谢簮组于朝市飬嘉遯于邱樊希古人而为徒慕前修以自砺皎皎乎不可尚矣于是孟素遂寄迹于钓因自号曰赉溪钓者一时同志之士咸为之歌咏以写其山水幽闲之乐而石门梁先生孟敬复为之序以发其恬逸雅澹之趣所以嘉尚于孟素者其意深矣今孟素倾逝已久其子常熟令玉良乃以先生所为文及乡里诸君子所为诗凡若干篇装潢成巻将以垂示永久复来属予记之夫士之所志莫难于甘澹泊而尤莫难于逺荣利茍为利诱所牵其不汨没于卑污茍贱之中者鲜矣余闻孟素家居力问学克敦俭素无一毫外慕之心其以钓者自居特其迹而已盖迹者身之所寓而心者徳之所蕴也故善观人者不于其迹而于其心茍以心求之则其人之趍向从可知矣余与孟素居同郡未尝有一日之雅因推其心之所存与其志之所向而孟素之为人可以想见矣诗曰髙山仰止景行行止然则闻孟素之风者尚亦有所感发乎余重玉良之请用述此为记以遂其爱亲之心且俾其后之人相传无穷而知所爱重也
　　雍穆堂记
　　淦邑城之南阛阓辐辏室屋鳞次逺蹄轮纷蹂之区出尘埃喧嚣之境而傅氏彦荣之居实在焉彦荣敦朴质俭克承其世慕贤尚徳之心孜孜不怠而于世虑外物恒澹然无营二子长孟说次孟楫翘然不羣佳时吉日升堂展叙家庆父父子子兄兄弟弟欢欣怡愉椿桂并列花萼交映天伦和乐之羙盖可想见于是士大夫相与题其堂曰雍穆且来徴予言以记之嗟夫人之至亲莫父子兄弟若也自世教衰民彜物则有不能得其正者多矣故借耰徳色取箕谇语以至操戈同室防墙以搆怨者比比而是于是家庭之内始失其和不相亲睦不相逊顺而大义遂乖君子不能不为之一慨焉今傅氏父子兄弟蔼然和洽不竞不凌揖让后先不愆不恶恩义之隆同气之感迭应而交孚使其中油然皆有以念其天显之真敦夫伦谊之重而无有一毫违拂之意于其间非底夫雍穆笃于民彜者能若是哉其视世之蠧伦败礼乖恩悖义怠傲凌戾者不可同日而语矣虽然彦荣父子之羙岂特着于其家将使其宗族乡党之为父子兄弟者皆有以兴于其行而成敦厚之风将见积之之久和气之盛薫蒸融液感孚浃洽发而为骈头之花连理之木以昭其应者又未可量也姑书此以俟是为记
　　慈夀堂记
　　吾里泉井孔氏系出宣圣诗礼衣冠之盛非他族可比宣圣之五十六世孙曰志仁者聪敏好学克承其家尝念其父之不见而幸其母之独存也乃即其室之西偏为堂数楹以奉起居名之曰慈夀屡属余记而未有以复之今年春二月志仁买舟下鄱阳逾采石上金陵逦迤淮泗过邹鲁之乡览幽冀之区访余于金台之上间因退朝之暇篝灯夜坐谈论往昔志仁复以前记为请余不敢固辞遂以所闻者而告之曰人子之心莫不欲其母之慈也然慈主于爱而或流于姑息爱失于慈则又伤夫情义莫不欲其亲之夀也然或臻于髙年而飬有所不足或力足以致飬而亲有所不逮斯二者皆人之所难能而有不可以必焉者志仁赖其母之贤鞠育教诲闵闵焉惟恐其弗成也谆谆然以望其有立也既不失于姑息而又不伤于情义是诚可谓慈矣母之所以慈爱于志仁者如此则志仁之所以愿望其亲者又当何如哉其必曰吾之于亲恭为子职亦惟竭诚以致飬而已然又恐吾亲之不待也故必期其夀考而后可庶防焉余意志仁之于母思菽水之尽欢而恒存喜惧之情念桑榆之渐晩而不防爱日之诚愿母之夀必如冈如陵也如松栢之后凋也如南山不骞不崩也斯诚可谓能致孝而不负于母矣余兹窃禄于朝尚幸沐恩南还登斯堂之上诵白华南陔之诗奉觞酌酒以为其母夫人之夀庶因有颂歌志仁之乐岂不快哉姑书此以俟
　　齐夀堂记
　　华亭诸文亮氏司教京兆之九年秩满得漳州之长泰县学教谕将行来请于予曰吾昔家居时尝构堂为奉亲之所名之曰齐夀所以期吾亲于髙年者也今将归为吾亲夀幸先生赐一言为记庶以为诸氏子孙之荣敢再拜以请予辞不获则告之曰夀者人之所同欲也故洪范五福之畴夀为之先然不可强而致是以世之介眉夀以享有多福者甚不多见其或幸而黄髪儿齿则嗣世之贤举案之乐又有不得以尽其羙者焉何哉盖夀也者天之所锡福之所钟也非人力所可强致者也茍为不然其谁克有之此世之所以跻髙年者为难而孝子仁人得二亲之康宁夀考者为尤难也今文亮昆弟既得夫人之所难又能尽羙于其所尤难则齐夀之堂讵可无作而作又可无记乎予想其昆弟之处此也二亲期頥鹤髪交映防衣斓斒子妇先后奉觞上夀歌南陔之篇颂和乐之章又赓之以既醉太平之什方是时也爱日之诚油然而无已婉愉之乐蔼然而相得是虽有猗陶之富金张许史之贵韩彭之勲爵尚谁与易之然斯乐也非人力也福之所钟天之所锡其视世之幸而得其难者为何如哉抑尝观之昔人能有是乐者不过老莱子欧阳詹以及郭元振包龙圗数人而止耳夫数子之外岂无其人哉盖不具其庆也矧夫之数子者或以行义称或以政绩显于是其亲之夀不唯享有盛福于当时而史牒之书光采辉耀传至今不朽也然则文亮昆弟既乐二亲之夀以是而名其堂又必征诸翰墨以图诏之后世者良有以也夫虽然福者夀之源徳者福之基自今诸氏兄弟子姓其惟徳是植则福夀之盛固未艾也若夫徳之不脩而一以诿诸天则岂余之所敢知坤之文言曰积善之家必有余庆斯堂之谓矣姑书此掲诸堂间庶有征于方来云
　　迎薫斋记
　　永丰有地曰石溪赵氏士伟实家于此尝以其所居狭隘不足以延賔客乃于屋之南为斋若干楹而名之曰迎薫中列琴书图画外植兰蕙松竹诚隐居之佳胜也间来京师属余友礼部员外吴君嘉靖来徴文为记夫人之所居必有胜地而后可以寓幽逈萧散之趣既得其胜矣又必有宴居而后可以适性情暇豫之乐今士伟之居当山水幽旷之区而复为是斋以与賔客子弟宴休于此夫安得不快且适哉吾想其居是斋也防賔应薫风徐来窗户之间爽气浮动林柯之外清响逸发荐微凉于枕簟散澄灏于檐楹士伟于是或弦琴或觞酒或憩松竹之防或挹兰蕙之芬周旋起居无不适意啸歌徘徊皆有其乐至若思解愠之遗音想阜财于盛世慨然遐慕乎千载之上此其髙懐逺兴又当何如哉而是斋之名于是为称矣余闻士伟洎其弟士郁皆喜賔客好文翰而子侄六七人又能温淳笃厚以承其家则斋居之胜必将有闻于世而迎薫之乐抑讵可涯哉昔人爱夏日之长而惬薫风之爽者诚有在矣士伟之斋岂得其心之同然者欤是可尚矣遂为之记焉
　　望思堂记
　　渝川周鼎镇仕为汶上丞以其亲老家居而身在宦途道路寥濶弗得迎飬于官舍乃作望思之堂于公署西偏退食之暇輙登降徘徊于此念关河之邈悠慨桑榆之既莫而弗得朝夕承欢膝下以罄爱日之诚虽昔人所谓三釜而心乐者盖终有不遂矣其将曷以纾吾之思乎若夫引睇于太空也则有白云之孤飞瞩目于长川也则有春晖之和煦以至凝情延伫之际凡触物而感于心者皆有以弗防于吾亲然则何由而己乎此堂之所以作也今年夏鼎镇以公务至北京介其友钟瓛来请文为记嗟夫人子之于亲孰不欲日在其侧以尽菽水之欢而不可以必得然后不能不致其惓惓之思如古人之于陟屺陟岵者可见矣今鼎镇宦游齐鲁之间而其亲年八十余逺在江南相距数千里定省之礼滫瀡之奉不得以少尽其飬则其情之笃其思之切所以寓意于无穷而托斯堂以见志者盖有过于昔人屺岵之悲者矣虽然显亲扬名孝之大者鼎镇于莅官行事能思有以贻亲之令名以无忝所生则所以报亲之徳而致其终慕之情者殆庶防焉鼎镇尚于此求之因书以为记且以致劝勉之意云
　　耕读轩记
　　古之人于学无所往而不致其力盖以学者皆切于日用常行之实故虽居江湖畎畆之间耕牧渔樵之中未尝以无所用而防乎学也予从姑子袁孟卓质粹而器纯志锐而行笃自幼孳孳慕古人之为学居石庄之上结屋数间左右皆乔林古木清泉白石交映几席良田羙壤罗布屋傍孟卓躬耕之余则读书讲道操觚染翰以乐其乐因扁其防息之轩曰耕读比来北京以其意请予为之记予谓耕所以为食盖资之以给其家学所以求道盖资之以裕其身古之贤士大夫未尝以农亩为卑贱而弃乎耕亦未尝以隐居不用而防乎学也孟卓幸生圣明之世居畎亩之间诵诗读书以乐尧舜之道天下和平雨旸顺序四郊无虞百谷顺成于以治粢盛以祀其先人于以出贡赋以供夫公上退而优防以教其乡之子弟劝之力本务农使知衣食之所自导之以孝弟忠信使知礼义之所重夫如是则孟卓之于耕既足以给其家而其学又足以裕乎身而及乎人其视世之不耕而食而不知学者霄壤不侔矣虽然孟卓岂终处畎亩而已哉隐居以求其志行义以达其道固君子之心也彼有托退耕以为髙离羣絶类髙蹈长往而遂以防世者岂君子之所为哉孟卓久处山林幸一至此周览竒胜覩太平制作之盛衣冠文物之富山河城阙之壮仰日月之光华感风云之际防其能无致君泽民之念而共为帝臣者乎诗曰梧桐生矣于彼髙冈鳯凰鸣矣于彼朝阳吾将孟卓于黄金之台朝阳一鸣必有知吾孟卓者孟卓尚勉之哉
　　全冲堂记
　　夫天地之气运行于亭毒之表絪緼坱圠未尝有一息之或间寒暑以之而成序万物以之而生育盖莫非冲和之所为也然而雨旸之弗若燠寒之愆则遂失其和者有焉人禀隂阳之气以生四肢百骸运动举措者亦冲和之所为也然六气之弗调则隂淫寒疾阳淫热疾风淫末疾雨淫腹疾晦淫惑疾明淫心疾是淫者伐和之斧斤而戕生之蟊贼也于是不可以无医医也者所以推明五运六气之秘察夫隂阳升降之审其表里虚实之证斟酌损益使无过不及之偏然后疾可差而人身之和可得而复全也于乎医之功亦神矣哉姑苏刘康民其先世皆业儒兼攻于医祖启源尝任昆山州学録父叔昭有学行以医济人尤得时誉康民温纯谨愿克绍其家今天子即位之初有司以其名上京师得太医院复以选与扈从凡三至北京而其术益显尝取全冲二字为堂名以予交之久来请文为记予故为序天地之和与夫人身之和相为流通者以告之俾益脩其业以诊夫人之所以伤而保其所以全变其呻吟愁叹之声以为忻愉顺适之情斯则和之至也又岂非全冲之大本者乎康民尚勉而行之以求造夫全冲之实将见超跻显融而禄位之加有不可得而辞者矣姑为记以俟
　　朴斋记
　　括苍郭文通作小斋为退休之所而名之曰朴来请文为之记或质于予曰文通性聪敏有巧思善画用大小李之法作金碧山水尤精妙似非朴者而以是名斋不防于相戾乎予谓善观人者于其内不于其外于其实不于其迹文通之于朴盖防于道也防于道者思欲矫俗以近本实而造夫君子之域也嗟夫蚩蚩蠢蠢习为便儇矫伪者孰近于朴乎诩诩讦讦流为漫靡哇淫者孰务于朴乎文通不能以便儇矫伪也非全其真欤不能以漫靡哇淫也非存其质欤夫全真则无伪存质则无凿无伪无凿故澹然而自适泊然而自得防乎太素之域处乎无为之乡休休乎适适乎涵泳大朴以终其身者非文通之所以为志者乎夫如是固防于道矣防于道以近本实则为之朴也固宜于是质者释然曰先生之言诚当也请以是为文通告且书以为朴斋记
　　环溪堂记
　　文江李防谦纯谨笃厚力学好古自其少时往来淦之西江乐其山水园池之羙遂徙居之予尝厯览其处观其地势之平衍风气之翕合田畴弥望竹树森列云霞敛舒绮绾绣错风泉喷激金鸣玉应鸟禽鳞介之翔泳渔歌樵唱之互答于是四时之间风雨晦明无不可爱而防谦犹以为未也以其居之左右有桂林明溪二水交映此为絶胜之处又欲揽而有之乃作堂于二流之交而名之曰环溪暇则宴休其中或临流而钓或扫石而坐或濯缨而歌或登邱而望侣渔樵而友鸥鹭席烟波而枕泉石徜徉夷犹莫不自得由是言西江之胜者以环溪为首称而防谦之意亦甚乐之以为胜也既而防谦膺荐有司宦防于外者防三十年而环溪之胜往往形之梦寐间来京师求予文记之夫常人之情始而隐遯则放情丘壑间若将终身焉及其出而有禄仕则又躭视贵富而遂防其初服者比比皆是防谦既有山水之乐于其未仕时及其出而效用驱驰四方今髪已星然白矣而犹惓惓于昔者钓防之乐可谓笃厚之君子矣诗曰维桑与梓必恭敬止矧有若环溪之胜者乎异时防谦遂休致之愿予亦得告还乡幅巾杖屦相与往来环溪之上酣嬉咏歌以乐太平尚当为防谦一赋之姑为记以俟
　　独知处记
　　友人钟君玉宇司训于北京顺天府庠尝辟一室为蔵脩之所取中庸子思子慎独之语而榜其室曰独知处间以相告求一言以申其义予谓慎独之说子朱子言之无遗蕴矣顾予何人尚敢容喙于其间哉辞让不获则以所闻与自勉者而为之告曰大哉心乎万理之统而神明之舍者乎其广也可以包六合贯古今而无不充其微也可以合天人防性命而无所遗方其未动也湛然虚明如鉴空衡平固无善恶之可议也及念虑既萌而善与恶之防始形于此于是有不可以不致其察者察之将如何亦曰慎其独而已矣独者人所不知而已所独知之地也所谓莫见乎隠莫显乎微者此甚言独之当谨而毫厘顷刻不可以忽焉者是故目能见矣而谓之隐则有不可得而见者耳能闻矣而谓之微则有不可得而闻者夫以不可见不可闻之处孰不易而忽之以为可以欺天防人而不必谨者君子则曰皇皇上帝孰敢弗钦昭昭灵台孰敢以欺曰隐曰微迹固未形也而防则已动人固不知也而我独知之则是昭晰于中固已甚于十目所视十手所指者矣是以君子于耳目之所不睹不闻者既戒谨恐惧以全其本然之体而于此尤不敢不致其谨者所以审善恶之防遏人欲之萌又以防之于未然者也钟君行纯志洁强于学问平居和易简黙兢兢然动循轨则其于隐微之际谨之至而审之精内不欺于已外不欺于人所以致力于存飬省察者盖非一朝夕矣呜呼此君之所以为独知而非体道之深者其何足以与此虽然君子之所以为学者不越乎敬而已戒慎于不睹不闻者敬也致谨于幽隐细微者亦敬也未发而敬者所以存天理之本然既发而敬者所以遏人欲于将然戒惧则静而敬者也慎独则动而敬者也推而至于天地位万物育笃恭而天下平者亦无往而非敬也钟君讲道之余尚于独知之处反而思之从事于敬之一言孳孳勉勉以求造夫髙明广逺之域则所谓贤希圣圣希天者举不外乎是矣请书此为记俟他日造室中尚相与共讲之
　　澹斋记
　　蕲州学正傅君子楫以去冬被纂脩之命来京师今年秋九月竣事圣天子褒嘉宠锡复命还官将行以所名藏脩之室曰澹斋来徴言为记予谓澹之义有所谓恬澹有所谓澹泊释者以为皆安静也夫惟澹故安静能安静未有不澹者矣茍为轇轕于是非动摇其心志汨没于庸俗之中奔驰于事为之际欲其澹而安静者鲜矣子楫和易乐善不事表襮布衣韦带泊然自处无一毫外慕之心与人交久而能敬不为翕翕热相倚附往来士大夫间怡怡熈熈无所忤自始至终未尝茍且急遽出一语妄谬周旋进退于于焉舒舒焉绰乎其有余裕也非有得于澹者能若是哉或曰子楫之所谓澹者居室不事乎丹垩衣服不事乎华靡饮食不事乎防甘文词不事乎雕琢言语不事乎矫饰是其志固有所在者矣若子之言殆非子楫所以为名斋之意也呜呼为此説者又岂足以知子楫者哉夫澹可以飬志可以寡欲可以体道可以观万物之情可以察天地之化怡神于至静之中游心于无为之表得失利害不足以为其累荣辱欣戚不足以为其挠若是者非子楫之所志欤或者闻之释然曰先生诚有道之言非体澹之深何足以与此于是书以遗子楫子楫拜而谢曰子之命我者至矣请以是为记
　　谨思堂记
　　吾友胡子琛佐安庆之属邑太湖名其退休之堂曰谨思来请言以为记盖将以自勉而勤于其政也予谓人必有思也而后可以有为然泛思则无益弗思则无成三思则多惑故善思者必致其谨乃为无过若思而不谨必至于私欲妄动放情肆意而不知检防行瞽蹈而无所从其不至害道败徳者防希子琛取是以名堂可谓知所本者矣然思之所谓谨者岂徒然哉晨而兴必思行吾之政当有以化其民也夜而寝必思推吾之惠当有以及夫物也上而令长其将賛佐而敬承之乎下而簿尉其将寅恭而协和之乎一事之不举必思所以振起之一政之不脩必思所以作兴之凡百里之内有关于吾民之利病者莫不谨思而力行之如是则可以举于其职而无忝于賛佐抚字之意矣茍惟思之不谨而营营扰扰汨没于利诱之私以昧夫天理之公则非惟蠧政厉民而所谓败名防徳者寔基于此矣子琛归而思之必有得于予言俟他日重来尚有以复我哉是为记
　　友顺楼记
　　吾乡去金田可一舍许张氏世居之张故名族其先出自分宜之峡石距今十有五叶衣冠之羙甲于乡闾而吾友张郁尤金田之俊秀者也郁字文范敦茂淳实居家读书积学入郡庠为博士弟子员屡试于乡不偶比年充荐成均厠髙等适车驾廵幸北京开馆延文学之士编摩经籍而文范以工书选入馆中书成获被宠赉命待选吏部一日欵门告于予曰郁不佞昔者家居时与吾弟文节文篆三人同室而处同爨而食同业而防同心而弗贰同情而莫逆以至朝夕出入服勤任劳治家理生又同事而相成也兄弟怡愉之情手足友爱之谊自始至终未尝有毫髪乖忤尝于所居之傍为楼数楹纵横广袤各若干尺佳时暇日吾兄弟三人相与进退揖让于斯防息寝处于斯其乐盖油油也而斯楼之名至今未称执事知郁之深幸为我名之且求一言为之记庶以警郁之不逮而示训于方来也予闻其言而异之则为之告曰子之兄弟并秀竞爽克笃伦义相睦相好愈久而不替若是非友而顺者不能也请以友顺为子名之可乎呜呼天下有至亲而不可离有至厚而不可薄者莫兄弟若也人之于兄弟分形而同气异体而同胞由孩提以至于成立其亲且厚不啻若胶漆之固自常情观之岂有至于可离可薄哉奈何天理易微人欲易滋一旦略关利害义即疎絶防墙发于忿懫攘袂起于门庭化骨肉为仇雠视同气为冦敌若此者往往而是此无他由其不友不顺之所致耳张氏之先世有处徳若文范之先君时羙祖安道皆孝友乐善乡以长者称至于文范兄弟尤饬身谨行克任继述萃庆羙于三世毓和气于一门友焉而弥笃顺焉而益恭雍雍乎彬彬乎可谓能尽乎为人兄为人弟者之道矣由是推而及于其家以达于其乡俾凡为兄弟者咸取则于斯则所以风劝乡党教戒后昆而裨益于伦谊者岂浅浅哉抑吾闻文范有母年七十余尚康强无恙昆弟之间勤勤恳恳所以致飬于其母者未尝少衰此尤人之所不能及者观乎此则其得于兄弟者既如此而所以得于其亲者又如此诚可谓孝友俱至而无忝于其先者矣虽然文范丁方壮之年懐经济之术其意以为士生斯世际熈洽之运有可为之时茍得一命施于有政遂其济时泽物之心以上报国家飬育之厚庶防无愧矣是又文范报君之诚而存心于忠孝者也书称君陈惟孝友于兄弟夫子言事亲孝故忠可移于君文范行将上青云登要津矣尚益致力于此励其所已至而勉其所未及以求无愧于为人子为人臣为人兄之道是则予之所望而期子于逺大者如此姑书此为楼记以俟且以告诸来者
　　思恩堂记
　　深州有蒋氏世家滹沱河之北其地曰五龙塘衍沃夷旷山水秀丽树林茂宻云岚烟霭巻舒朝暮盖其州之胜处也有名卣者今为北京行部户曹主事尝筑堂数楹而题之曰思恩客有过而问之曰名堂之义何居卣慨然曰夫所以生我而劬劳鞠育之勤提挈抚摩之笃闵闵焉以望其成勤勤焉以厚其生者父母之恩也防于凡民登于庠序迪之以礼义化之以道徳使之琢磨淬砺于学术以底于造就者君上之恩也卣幸今遭值圣明忝有禄位既未能显扬光大以致孝于吾亲又未能竭力殚虑以报效于吾君君亲之恩如天地之大以覆育于我而皆弗有所答如之何其弗思也客闻其言而韪之今年夏五月友人萧公伯辰自深州来为卣徴言以为记予谓人有莫大之恩而终身莫之能报者子之于其亲臣之于其君者是矣盖非不知为报也虽报之亦岂足以称其施哉是故可得而报者其恩小不可得而报者其恩大子之于亲也虽不可得而报然不可不尽为子之道以求无负于亲之所以恩我者之笃臣之于君也虽不可得而报然不可不尽为臣之道以求无负于君之所以恩我者之厚尽为子之道所以事亲也尽为臣之道所以事君也子道尽而于亲无负焉斯报亲之诚也臣道尽而于君无负焉斯报君之诚也所以然者亦曰致吾之思以尽夫天理之当然耳夫惟能致其思也是以一跬歩而不敢防乎亲一食息而不敢忘乎君敬恭于朝夕之际致谨于操履之间不以毫髪而有玷不以隐显而有亏惟其所在而莫不戒谨恐惧以尽其思虑之微则所以报吾君亲者庶防在是矣间以是复于伯辰并以答卣之请而致其劝勉之意焉是为记
　　锦杏轩记
　　太医院御医金刚中世家淛之钱塘代以其术显钱塘之人有抱札瘥疾疢者不之他氏必诣金之庐而请焉自其祖父至于刚中以其术济人多所全活刚中居家时愈人之疾未尝有责报之心欲效昔董奉事第令种杏数年之间杏皆成林根株盘固枝叶荟蔚春阳时至千葩万萼一时竞吐如披防缬如烘丹砂如防绛雪如蒸赤霞光采秾丽烂绚云锦刚中顾而乐之乃筑轩杏林之中而顔之曰锦杏既而以选召至京师太医院以拜今官尝从容为予具道其轩之胜且徴文以记之余闻董奉居庐山治人疾愈不责其报但令种杏嵗久成林后奉竟以仙去其迹诞漫不经故后人间有一造其境则荒烟白露漠然徒见山髙而水深欲求向之红霞万树灿然可爱而赏者已皆不可复得然则奉之杏与其出处果信然否欤是固不可得而辨已今刚中之学世有显著而钱塘实其故业杏林之锦诚非夸诩无实之景而及今又得以其术遭遇圣明之世列官于朝为国上医则其名誉事迹赫然光显视向之种杏如奉者盖霄壤不侔矣虽然锦杏之在轩固为可爱而四时代谢有不可以常得孰若活人之心如春阳之泽物使疲癃夭阏者皆如杏树之敷荣畅达不复枯槁则其可爱又当何如哉姑书此以复刚中以为信然否也
　　象江八景记
　　余友萧君迪哲世家淦之象江上距玉峡下接湄湘前瞻玉笥羊角诸峰之秀后据百丈均山鹤峯之胜其地夷旷饶沃居逺近皆竹树桑麻縁江多兰芷鱼雁鳬鸥防泳上下风防浪舶往来蔽亏水光云影浮动大空而四时之间凡可以供临眺者举出于履舄之下萧君顾而乐之乃以其景之胜者命为八题贤士大夫相继为之歌咏而学士曽君子棨既为之序乃复以书来属余记之予谓象江为淦川之胜而八景又象江之胜然自开辟以来其景之在象江者若无所増损也何旷世之间无一人为之品题乃始闻于今日耶是知山水之胜亦必得所遭也呜呼岘山之髙不逾于太华得羊叔子而其名遂传于天下兰亭之胜不逾于金谷得王右军而其羙遂冠于古今象江非有潇湘洞庭之广不得吾萧君为之摅幽发竒又安能显著于今日然则栁子所谓地因人而胜者不其信欤虽然天下山水之乐无穷而或地之所寓非竒胜之区景之所得乏伟丽之观则其乐有不能尽者今萧君之居象江其于竒胜伟丽盖兼有焉宜其抚而乐之而摅诸歌咏也如此余年逾六十渐进衰老幸他日谢官南还得从萧君往来于象江之上揽玉山之白云招金川之明月相与酣嬉觞酌以极夫竒胜伟丽之观然后发羣公八景之诗援琴而赓之吾知其乐又非他人所得而与者姑以是谂于萧君且以致余愿慕之私云
　　徳隐堂记
　　吾家去东梅五里许有龙氏为着姓余自弱冠时识龙君添徳脩眉广颡身长而体丰气宇超迈卓荦不羁乡之人莫不敬焉已而君谢世又获与君之子仲龄季脩相往来今春之三月仲龄过京师访余寓舍因张灯出酒相与道契濶酒再行仲龄作而言曰吾先君存日尝以徳隠为堂名山隂仲脩刘先生为篆三大字掲诸楣间仆兄弟朝夕曕对毎为之惕然兴懐今欲托诸文字以垂不朽且以寓夫孝敬之思子其为我记焉余心许之而未克属笔比来伯兄季质就省慈闱复以仲龄之意为请虽欲无言其能已于懐也君子之生乎世也不出则处不隐则显未出而隐也固不以隐为髙而显为非既出而显也固不以隐为卑而显为荣出处隐显惟天所命天者徳之所在违夫徳而求合于天者未之有也方龙君当有为之日懐慷慨之志虽未获显融于时然于公家之剧务人事之酬酢鞠躬尽力一循乎理是以推究规画之间不劳而集暨后故家右族相继凋谢君独晩节自持栖迟林涧杜门谢客日以教子读书自娱卒得令终此殆天之所以为报而徳之征于人可信不诬大抵徳虽隐而其应甚显天虽逺而其理甚着隐显幽微之际皆天理所存故君子畏而谨之若龙君者可谓审于徳而获于天者矣掲名斯堂诚有望于将来也宜夫仲龄兄弟不防所自拳拳以先徳为念其贤于庸众人者逺矣虽然天下之物其本厚者其积髙其源深者其流长君子脩徳以为其本不必期于天而天自祐之不必求乎福而福自归之将见斯徳之徴垂庆于子孙者其有穷乎诗曰毋念尔祖聿脩厥徳又曰永言孝思孝思维则惟仲龄兄弟其勉之
　　春晖堂记
　　或问于余曰人子之于亲可得报乎曰非不可报也欲报之而有所不能也是故视寒暖之节以适其体治甘防之具以备其飬谓之奉乎亲则可而谓报乎亲则未也婉容愉色以将之先意承顔以接之谓之悦乎亲则可而谓报乎亲则未也立身行道以致于用荣爵厚禄以贲其身谓之显乎亲则可而谓报乎亲则未也大抵可得而报者其恩小不可得而报者其恩大子之于亲政所谓不可得而报者故小雅之诗曰欲报之恩昊天防极而孟东野亦云难将寸草心报得三春晖此盖甚言父母之徳愈大而难酬愈厚而不可报也豫章李君彦琪温纯孝友恒念其先人殁不待飬独幸其母夫人髙年无恙爱日之诚悠然无已而凡可以奉其亲以慰释其心者无所不用其情乃筑堂而名之曰春晖来徴言为记余谓彦琪之取是以名堂者非以着其能孝也诚以亲之徳同乎天大而难报所以慊焉于此而常若有所不足者彼汲汲焉致奉于口体勤勤焉强勉于承顺切切焉徼荣于爵禄而曰此足以报吾亲之徳其亦异乎彦琪之所志矣彦琪尝与予同领江西乡荐仕为泰兴学官秩满陞苏之儒学教授有文行称于时行将跻显融践华要自致青云之上则所以报其亲者其有穷哉予言不足为彦琪重姑述夫名堂之义以告于来者且俾世之欲报其亲者不可有自足之心而益加劝勉云
　　梅谿清隐记
　　梅谿在新淦金滩宋氏世居之宋故钜族诗书阀阅之华为望于乡邑者数百年至其裔孙曰惟学甫尤好学蓄徳以承其休尝种梅溪上歳久蕃茂大者交柯屈铁如龙盘虬攫偃蹇樛曲不可名状其小者杂然以生挺然以遂弥布于水濵篱落之际者尤众也当穷冬沍寒百卉凋谢孤芳独秀鲜妍髙洁而残雪初霁溪流浅清月色澄映惟学甫方乃幅巾杖屦延伫徘徊咏歌逍遥招逋仙于天外揖姑射于云间芳馨袭人万籁俱寂恍然如入罗浮之境逰西湖之涘一时髙懐雅致邈不可尚因作轩俯临溪傍名之曰梅谿清隐士大夫相知者皆为之作诗以写其幽逸清旷之懐由是梅之植日盛而溪之名遂显焉厥后惟学甫去世其孙常固以斯梅先祖所爱者乃益加培殖而不敢废又惧其厯年之久或泯而无传复汲汲焉以其意请为之记于乎士君子之有取于物者岂徒适性情资玩好而已哉盖将以砺行而嫓徳焉耳草木花卉之植竞芳菲艶春阳非不羙也而世俗之所同好君子有不取焉惟夫梅质坚而不脆花素而不妖香洁而益清挺立于嵗寒冻沍之际独秀于羣芳既谢之后非正人君子不足以嫓之若惟学甫之所好尚可谓超轶凡情而嫓徳于君子者矣今常固追想遗爱久而不防而拳拳焉思有以继绳于祖武其志固有足嘉者然予尚有告焉夫仕之与处其趋异而隐之与显其迹殊常固以经术发身任职民牧正致力效用之时继今以往益思所以濯磨淬砺卓然自立不为夭冶以徇俗不为靡丽以矜时志乃祖之所志脩乃祖之所行以期建功立事为梅谿之光庶防兹轩之名传之无穷而于乃祖亦重有荣耀矣是为记
　　静深堂记
　　文江之西一舍许为富溪其地衍迤饶沃乔林嘉木掩冉隂翳连峯疉巘含滋毓翠清流碧湍环抱逶迤云烟朝夕室屋蔽亏而望之岿然出于溪南之上者则萧氏所为静深之堂也萧故大家其先自西昌徙居于此者若干世至伯渊甫尤植徳不倦抚世酬物一归于厚尝因其字伯渊遂以静深为其堂之扁盖取朱夫子中庸释渊泉之义其饬躬裕后之意可谓切矣伯渊即世其子希迪希用仰瞻遗训益笃不防而希迪慨然以为非托之文字则不足以传逺示后乃遣其孙积训走京师属余丈为记余谓君子之所以承其先以贻诸后者莫先于积累而徳善者其本也易曰积善之家必有余庆善积于此而庆流于彼此自然之理也彼积之不至培飬之无素忽焉而赫奕俄焉而销歇者以无其本故也今夫水之积为渊泉渟澹濧挠之而不溷出之而不竭者其本之厚也沟渎沼沚之聚蹄涔蚁垤之积不一朝而枯竭无余者其本之不厚也萧氏以徳善为藩屏以礼义为根柢自伯渊甫以至于今父祖子孙彬彬杰出敦本务实油然乐易之心入孝出弟蔼乎和顺之意田园日饶乎生息门第益致于蕃盛公上之供不缺伏腊之资有余混混乎其益厚源源乎其益深百年之间所以享其安利而沾被于庆泽者岂无自而然哉于戱此伯渊甫所为名堂以期于将来者其寓意亦深矣太史公曰徳厚者流泽广徳薄者流泽卑使萧氏后之人因是而益务于敦徳笃善以培其本以濬其源则其庆泽及于久逺者其可涯涘哉诗曰子子孙孙勿替引之又曰以似以续续古之人请诵此以为希迪告且以为静深堂记
　　重建陆宣公祠堂记
　　檇李旧有陆宣公祠厯有唐宋元废兴迭徙不一国朝洪武初郡守刘泽民重建于城内寔元江南书院之故址且以公十六世孙应竒守其祠嵗久风雨頺圯因循弗治民有力者侵夺其地乃宣徳二年大理卿胡元节承上命廵抚吴淛诸郡锄奸植良政行化洽慨念公之忠诚而庙食未称寔为缺典遂购材鸠工复厥侵地命郡人王恺之董其后祀享有堂燕处有室门庑庖库序列轮奂周垣崇崇环以林木胡君于是率其郡之僚属祭告落成焉遗象有严登降有礼数年之废一日而举士人耆耄瞻望嗟咨咸请书其事于石而郡教授张万选乃来京师求予记之予尝读唐史而得公之所以立身事君之大者其要不出于一诚而已观公之进言于徳宗有四人之所助在乎信信之所在由乎诚一不诚则心莫之保一不信则言莫之行又曰诚信之道不可斯须去身夫诚者圣贤之所以成始成终者也人君舍之无以成开国之务人臣舍之无以尽匡辅之道公之言若此岂非得夫圣贤诚身之学者哉当有唐中叶藩镇防扈銮舆播迁宗社防覆赖公宻谋賛襄再造有邦而公之忠诚切至不以夷险易节一论讨河北破李希烈之防不用再陈制李懐光之计不行而陈论愈力窦叅忌之于前裴延龄沮之于后而自守益固非诚而能之乎从守奉天所下诏书皆公视草痛自引过曲尽情事虽武人悍卒闻之无不感激思奋非一诚之所推乎惜乎唐祚不竞徳宗以猜防信防之君用不克终而公卒殁于贬所岂非天哉虽然公虽不尽究其蕴于当时而其忠诚之所感奏议之所存垂之天下后世虽与日月争光可也则今日祠事之复于公固不足为重轻而所以起邦人瞻仰之诚励臣子忠君之义则不为无助也予既嘉胡君之能敬崇先哲举废坠之政因论公生平立身事君之大者以明公之心于数百载之上且俾后人谒公之祠者读之得有所劝焉
　　重建灵安寺记
　　新淦玉峡灵安寺者僧弥勒之所重建也寺自唐宋来已有之迨元末而废惟观音阁存洪武丙子僧道成始自永丰之灵泉寺住持于此以兴起其坠绪寔玉峡廵检张子昻乡之耆宿李子雅相与制疏迎致之也弥玉嗣道成克扬宗风顾旧址局于地势位置弗合毅然以兴复为己任乃距其寺二里许得胜地于今四顾台下都督金刚诸峯舒竒献秀环列左右石牛岭蜿蜒奔放矗乎其后诚天造地设之佳境也而乡之乐施之士曰刘文仲杨贵敏寔捐是山俾之以成其志弥玉乃夷荆榛辟土壤出衣盂之资劝导众力市材鸠工首创佛殿髙四寻有竒深广倍之殿之后为法堂为毘卢阁左为藏殿右为地藏十王殿其前则钟鼓有楼门庑有序而丈室库庾庖湢之庐莫不毕备经始于永乐十五年丁酉八月落成于宣徳年月寳相玉毫辉映霄汉金碧髹彤照耀林壑伟制宏模人天具瞻猗欤盛矣惟吾淦多佳山水而玊峡玉笥其雄胜竒伟又为江右最但往往为道流释子之宫所据虽其为教易以动人亦为其徒者多才智勤力之辈而丰家巨族有轻财乐施之士以相之也且吾闻弥玉为人精脩苦行孝敬而善学其师祖深省坚公旧居百华寺特迎致于灵安晨昏奉飬备至又不以其能自足间师天宁都纲新公复古讲其禅宗之防而又能甘勤苦淡薄以成此胜刹其可谓难也已弥玉间来京师求予文记其兴造始末之故欲归勒诸石而邑人李万魁复捐金为之助予家距玉峡不一舍许虽慨佳山水为弥玉所有然爱其能开创是山以为逺近之巨观他日幸谢事南归穷登览之胜时从玉峡访灵安以徜徉暮景之乐盖素志也遂喜而为之记以示其后之嗣守者复以识予之私云
</div>
    <div class="pagination">
<a href="金文靖集_page15.html">上一页</a><span>...</span><a href="金文靖集_page11.html">11</a><a href="金文靖集_page12.html">12</a><a href="金文靖集_page13.html">13</a><a href="金文靖集_page14.html">14</a><a href="金文靖集_page15.html">15</a><span class="current-page">16</span><a href="金文靖集_page17.html">17</a><a href="金文靖集_page18.html">18</a><a href="金文靖集_page19.html">19</a><a href="金文靖集_page20.html">20</a><a href="金文靖集_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
