<!DOCTYPE html>
<html>
<head>
    <meta charset="UTF-8">
    <title>文忠集（宋周必大） - 第 30 页/共 165 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋周必大） - 第 30 页/共 165 页</h1>
    <div class="content">　　东眀寺再祈晴文
　　比以连隂害于多稼备殚恳悃仅获感通日方出而云遽凝土才干而雨复作致灾之故端本吏愆壊物之成决非天意敢辞屡凟仰叩至仁惟赐之半月之晴则济此一年之事精诚已竭聪聴必孚
　　南岳谢雪文【绍熙三年十二月】
　　臣守兹土无术消沴春而谒雨秋而祈霁自冬徂腊雪未平地仰凟于神亦云急矣帝奠南服有求輙遂曰雨以种曰旸以刈盈尺之祥又驱疾疠加恵斯民亦云至矣再拜于庭且谢且愧其卒相之以兴嗣嵗
　　南岳行宫祈雨文【绍兴四年】
　　冬春之交无大雨雪候逾惊蛰农务方兴田畆未濡陂池尚涸先事而虑岂惟有司稽首灵祠斋心致祷愿恢贶施霈之甘霖以兆丰年其敢忘报
　　南岳正庙祈雨文
　　臣守藩无状沴气干和乃自嵗端雨不时若惊蛰而后暖气蚤来三春过半种未入土耕夫束手穑事可虞仰止帝廷归诚请命臣实有罪罚其敢逃民之无辜祈赐矜悯愿下膏泽庇兹一方呼吸之间霈以甘雨敢忘报称庸谢鸿恩
　　南岳祈晴文
　　乃者芒种之前日临甲子大雨倾注人胥忧疑自是以来霈连夕下田甫种巨浸壊之其在目前固已甚惧为霖既过后日或悭静言思之益以惴恐吏惭无术帝力可回曰旸而旸所望甚切愿留甘泽以济后图防叩行祠必祈响应敢忘饬励仰称慈怜
　　又
　　三时农务其成在冬帝眷南邦赐之屡丰是刈是舂偶未讫功窘此隂雨忧心忡忡乃迎甲子请命于宫既恵其初忍坠厥终霜风扫曀晴日丽空有祈必报其敢不恭
　　南岳行宫谢晴文
　　梅霖应候谒霁非时水溢下田为民僣凟圣功响答祈谢敢稽继自于今五风十雨庶成稔嵗并用祷祈
　　府治谢晴文【绍熙四年十一月十日】
　　嵗有饥穰帝司其权辛酉之夕风雨甚颠多稼云黄岌岌于田顾瞻行宫逝将乞怜践湿以往迎曦而还呼吸之间成此丰年若民与吏拜赐欣然吉蠲为饎维以告防
　　改判隆兴府辞宣圣文【绍熙四年十二月】
　　某乃者亲事之始祗见学宫居敬行简懋徳帅下有是言矣三年之间虽愧允蹈亦弗敢谖也今蒙恩易镇乡部于其将行不敢不告
　　辞诸庙文【绍熙四年十二月】
　　某分镇湘楚三阅嘉平毫发之恵罔及于民邱山之赐独頼于神四鄙不耸百谷用成恩徙乡部以为归荣莫知报徳维以告行
　　祭勾芒神文【绍熙三年】
　　青阳开动太皥御辰天地和同根荄发生爰出土牛以告农耕祗荐醪羞徼福眀神克相冬作以底西成
　　潭州劝农文【绍熙三年】
　　绍熙三祀仲春既望遵奉诏令劝农于郊重湖以南地广人众田畆髙下有肥有硗欲致屡丰在勤四体东作卤莽西成亦然告尔农民深耕易耨用天之道随其蚤晚分地之利成其膏腴修尔陂塘旱干有备画以沟洫水溢何忧毋事惰游以妨本业毋兴鬬讼以致汚莱父劝其子兄劝其弟共期富庶咸聴毋忽












　　文忠集卷三十七
　　钦定四库全书
　　文忠集卷三十八【省斋文稿三十八】
　　宋　周必大　撰
　　祭文
　　同两倅帅属祭吴漕之母徐淑人文
　　嗟惟淑人嫔于大家早庆三迁之効晚绥五福之遐俨孙曽兮在列粲丝纶兮屡加惟为善之获报信天道之无差忆四月之维夏瞻版舆而叹嘉曽晦朔之几何易绣衣以衰麻虽荣养之无憾终人生之有涯旅官僚而荐酒聊以慰夫皇华
　　祭宋待制文【绍兴三十二年二月】
　　惟公以絶人之才膺众贤之报年甫四十固已游供奉之班总六路之漕矣于斯时也雄铓利刃人皆知之而孤忠胆智犹闇然其未暴也迨靖康之初元骇羣小之媚灶掩慈孝于两宫纷是非而颠倒微公笃志于君亲竭诚于传导则辅国之谋遂成而梁兾之赏可冒矣嗟时事之天知谓岂弟之神劳奚多言之不宥曽未弭乎憎好眀眀元后日临天燽因永念夫先烈爰追扬于特操复迩聮于防清加异数于耆耄想精神之折冲竚谋猷之入告胡厌薄于斯世乃归全而髙蹈藐一介之弥甥忆崇墉之屡造从容乎贑水之上欵宻乎钟陵之奥示元宪之遗书期妄庸以逺到恍十年其一梦倐终天之是悼寓寸诚于豆觞写至哀于诔祷惟令名其【阙】则参稽乎手诰可也
　　祭许寳文文【绍兴三十二年五月】
　　惟公天与俊杰心濳艺文才具之敏工师运斤学殖之丰农夫力耘来游帝郊簪笏纁中防有兰西昆有芸是握是拂英声日闻皇曰试之牧民驭军于防于桂除荒靖氛内阁进直旌能第勲属时艰难毁誉紏纷或废或兴有莸有薫公心淡然不为戚欣晚以几杖归安乡枌年则耄矣色犹訚訚辩有锋出虑无丝棼百年虽长既晨必曛死生在公夫何足云惟昔王父得公乐羣成均之鼓共警朝昬元符擢第并扬清芬交情孔宻夀殀中分惸惸不肖寓贑之濆公以旧来为邦君辈行虽絶诲怜则勤时置賔筵笑歌纷纭一别十年万事浮云殁不拊棺不即坟言念畴昔忧心载焚渍酒以絮实登以芹寓词叙哀雪涕雰雰
　　祭子柔弟文
　　维绍兴三十二年嵗次壬午七月丙申朔二十四日己未兄具位周某谨以清酌之奠告于亡弟子柔十解元之柩昔吾弟之病革命火化而投诸清泠之渊我知之矣虑以遗骨累兄也故忍死而为是言噫嘻痛哉寓棺佛寺今二年矣防仲兄调官西归始得返君鳯山之原虽川浮陆走未免乎撼顿而一劳永逸盖将从先大夫于九泉惟兄不友恋嫪寸禄拘牵文禁既不得共载而西又不容引绋而前写苦言于一奠抱沉恨以终天兾英灵之未冺渉逺道以安然
　　余杭祭十一妹文【绍兴三十二年】
　　吾妹姿相丰硕沉厚寡言以世法论之意其夀且福也奈何年未三十而遽夭乎胾殽旅陈歌此奠章寄其酸辛呜呼哀哉尚飨
　　祭罗长卿文【隆兴二年十二月】
　　维隆兴二年嵗次甲申十二月某甲子具位周某等谨以清酌庶羞之奠致祭于故防昌尉长卿五丈之灵呜呼朴属之车噐攻才良一日出门折轴倾箱不如下泽弗已于行有幽者兰久含国香未韡其华乃萎于霜不如蔓草自全其生相彼二物类吾长卿嗟乎长卿愽洽精眀志行万里名髙一乡如车斯坚如兰斯芳试之邑尉岂曰骞翔乃蹶乃枯谁毁谁戕昔我卜居十里相望毎到君家必罗酒浆欢呼竟夕交举罚觥君又善戏谑而不伤分虽朋友心则弟兄谓当华颠毕此交情岂知今日遽哭其丧嗟乎长卿卿真亡矣古书多误谁发眀矣近事或疑谁考评矣观澜风月失平章矣山房圗籍虚暴凉矣升堂一恸涕泗滂矣嗟乎长卿情未忘否鉴此诚否釂此觞否
　　祭林虞仲教授文【乾道元年六月十三日】
　　维乾道元年嵗次乙酉六月戊寅朔十三日庚寅具位刘令猷具位周某谨重以清酌茶果之奠告于虞仲教授同年林兄之柩呜呼君学虽苦词藻则敷君貌虽瘠志气则腴一第起家游逝亨衢百艰随之寸歩﨑岖再终亲丧小试师儒谈经一年乃与病俱临食不尽逢觞不斟卧榻频仍人为君虞君独谢医我疾且苏卒莫能兴岂命也夫人生梦幻百年湏臾何夀何夭何荣何枯君则往矣伤哉其孥男齿未龀女髻未□吊者酸辛忍闻呱呱情义所敦况于吾徒邈焉七闽南负海隅何以再拜瞻墓之榆何以千里抚君遗孤薄酹我酒薄奠我刍哭送江滨目断樯乌终天之诀已矣呜呼伏惟尚飨
　　祭张徳庄监丞文
　　维乾道二年嵗次丙戌三月甲辰朔二十三日丙寅具位周某谨遣私仆以清酌庶羞之奠致祭于故军噐监丞同年徳庄张兄之灵猗与徳庄敏逹温恪奋身儒林学种文获有防之朝入佐帅幕翔于泮水使于大漠归教朱邸人叹淹泊戎监稍迁鸿渐台阁遂止于斯理实难度惟我郑邦东汴西洛冠盖之盛如越无镈以是乡敬容或濶畧今如星辰反愧土著惟我与君是用叹愕思矫其弊忘此懦弱同年之好同朝之乐朝夕游从日月博约自我不见嵗再更籥讣来失声膺为之搏我楚君吴星分壤各矧复抱病淹留访药曽不吊孤曽不扶椁曽不遣使片词是托生也相厚死其何薄诚非效尤亦只愧怍尚鉴余衷未吐斯酌临风孔悲涕泪俱落
　　祭黄世永编修文
　　维乾道二年嵗次丙戌四月甲戌朔十七日庚寅具位周某谨遣人以清酌庶羞之奠致祭于亡友世永编修学士之灵呜呼世永始子之蹶于防蹇于位也吾谓子畸于人而已耳非天意也及夫归弗逮于故乡年弗登于强仕抱修能与姱节迄不使之一试是造物之子困非人力能轩轾矣虽然吾犹疑焉富之以问学昌之以词艺发之以刚眀行之以精锐纷百出以皆长何美之不备曰天不相岂如是也亦既相之曷又弃之非惟弃之而又毙之矣天耶人耶谁怨谁怼寓词千里为子恸哭流涕而已矣伏惟尚飨
　　祭宗人子妇李氏文
　　维乾道四年嵗次戊子十二月戊子朔九日丙申具位周某谨以清酌素馔之奠致祭于宗人武翼子妇李氏昔夫人遐道而没我先人实贰兹邦惟宗妇之故为旅殡于僧舍今逾四十年而夫人之家莫有至者兹用卜其宅兆依我先垅岂惟使夫人体魄有归亦所以成先祖惇叙宗姓之遗意夫人其安之尚飨
　　祭察推刘辰告母欧阳氏文【乾道六年正月三十日】
　　嫁而从夫仕显家肥老而从子禄养不违谓当百年锡服副袆身亡子天同以丧归昔者荣乐人今歔欷矧托至契熟闻清徽酹觞再拜言随涕挥
　　祭刘告令猷文【乾道六年】
　　呜呼往贡于乡四人获升惟我与子科齐齿朋子贤我愚我否子能敢辱交游契好是慿二十年间义均股肱我隠青原子官武陵三嵗不见尺书数誊我方倦飞退避缴矰期子奋发万里鲲鹏云何中道而失骞腾惟子之孝乡闾所称病而哭母丧岂能胜遂以毁卒噫谁子憎铭旌来归我悲填膺望子之堂胡寜忍登尚眷畴昔举我肴蒸
　　祭外舅王察院文
　　维乾道六年嵗次庚寅闰五月庚辰朔二十六日乙巳壻具位周某谨以清酌庶羞之奠敢昭告于外舅提刑察院王公之茔呜呼公有通经博古之学而不尽施于事业有拨繁济剧之才而不尽见于施为官虽迁而人犹悼其屈年虽髙而志未向乎衰此中外所共悉非亲党得而私也惟鄙不肖为公所知二十年间有合有离往闻公抱病溪之上盖尝冒彭蠡之险渉长江之危曽是四旬之缓凄然隔世之悲虽徘徊之累月迄差池于期念佳城之一闭倐芳嵗之三驰粤自江而徂浙忘雨沐而风吹逮弭櫂于故居懐握手于平时何英姿之凛凛乃封土之累累跪陈词而荐酒莽无言而寄思呜呼哀哉尚飨
　　祭汪养原待制文
　　维乾道七年嵗次辛夘正月丙子朔十六日辛夘具位周某谨遣人以清酌庶羞之奠致祭于故敷文阁待制汪公之茔呜呼人孰无才考徳或非位孰不显得君者稀嗟惟我公充实光辉往在宫庭言无脂韦厥初渐迁久始登畿上一见之决付政机升之諌省试之禁扉正论攸兴繄公是依民之无禄公则病归遗书继闻皇心歔欷惟愚不肖世所诃讥公独何取乃与众违章江十日论析精微我舟既发公盖犹飞倘知永诀别泪忍挥念言及兹痛声屡噫人生几何朝露易晞惟有贤子不朽庶几天报可必岂待祷祈遥陈奠觞已矣音徽呜呼哀哉尚飨
　　祭赵温叔雄舍人母杨令人文【乾道八年二月】
　　嗟嗟夫人行为女师三迁之教允义且慈帝谓子贤母其可知锡之令名象服是宜母来蜀道子返朔陲粲然金章迎拜逵都都人聚观羡慕嗟咨子且廊庙母当期頥有斑莱衣忽焉齐衰有华兰陔宛其素帷荣悴难谌旁观涕洟矧鄙不肖托契于兹升堂而拜谓且不迟孰云夫人而遽止斯走吊令子心焉孔悲
　　祭胡季懐文【乾道八年七月】
　　惟君学窥古人气盖一世屏逺纷华躭恱文艺南宫屡上壮志弥锐谓都卿相何有科第中道而夭命也胡戾万生扰扰谁则不逝之子之才期在经济而止于斯为善何励念昔识君实偕秋计相从二纪浃洽俦俪时中之堂日或重诣寻绎典籍考评兴替休以棋酒杂以卜筮隔晨不觌已骇奴如何分手曽未阅嵗讣来千里拭面反袂今我言归君既祥祭顾瞻旧游悼念交契心焉孰论驾焉孰税孰陪笑谑孰解愚蔽恻然百懐寄此一醊幽幽繐帷髣髴来哜失声大恸老泪盈眦
　　祭芮国噐祭酒文
　　维乾道八年嵗次壬辰十二月乙未朔九日癸夘具位周某谨遣人以清酌庶羞致祭于故右文殿修撰芮公之灵惟公之徳浑厚正直惟公之才恢闳俊轶克孝且友其秉也天勇于蹈义则由学然发为词章登唐近汉着于议论弗诎弗謟士有险夷道无磷缁从容周行誉问孔归君子所恃而亦不比小人所畏而亦不忌帝庸深知决用靡疑云谁不仁遽殱夺之太学千英毁誉杂出闻公之丧陨涕如一况我鄙介交分尤深初为王官同事司成迁正麟阁我猥公先传刀之梦朞年輙騐执笔太史分察南防凡我所歴公必继来我之投闲僻在螺水公使岭表过我萧寺公徙金节我起持麾不防于闽而遇于畿公长国子我尘少令官曹俱清班缀愈近湖山择胜尊酒论文如何俯仰其迹俱陈殄瘁之悲曰惟众共死生契阔其如予恸苍黄去国莫奠生刍有概于中身楚心吴梦为斯文以酹灵几寤而惊叱才记三四昔焉气合今固神交公惟不忘忍吐斯殽
　　祭靖州太守李发文
　　维淳熙元年十二月日具位周某谨以清酌家蔬之奠致祭于知府李公之灵噫公之学博贯今昔噫公之才善理繁剧虽更五郡用则未极虽越中夀年胡不百有丹其旐爰即窀穸酹于道周寄此心恻呜呼哀哉
　　祭洪景严枢宻文
　　维淳熙二年嵗次乙未二月癸丑朔十八日壬申朝请郎充右文殿修撰提举江州太平兴国宫周某谨遣人以清酌庶羞之奠致祭于故大资政枢宻鄱阳公之灵呜呼天生隽才于徳或靳公优班马而望顔闵士有其资罕或逢时公际勲华而为臯夔旷几百年钟是全美宜享黄发卒相天子何成之艰而往也遄膏泽在人畴不澘然矧伊不肖尝缀賔客试于玉堂公实发防哲人云亡倍蓰其悲物虽薄矣诚则庶几呜呼哀哉尚飨
　　祭汪圣锡尚书文
　　维淳熙三年嵗次丙申二月丁丑朔具位周某谨以清酌庶羞之奠致祭于故端眀学士尚书汪公之灵呜呼景徳祥符之际嘉祐治平之前纷羣才之卓荦瑞圣世之聮翩皆学优于少壮而名重于回旋人望之而莫敢轻国恃之而无所愆迄巩固于丕基岂不頼夫儒先逮南渡之中兴嘉此风之浸还虽议论其或殊咸望道而勉防公才隣于弱冠已接武于英躔惟闻一而知十故人百而已千学日成而名日尊志弥励而操弥坚宜受知于两朝更六卿与十连谓主盟于斯文遂干旋于化甄倐沦亡于砥柱空嗟咨于逝川呜呼哀哉天之生公谓无意耶何逢时之早而降才之全谓有意耶何初若成就而终于弃捐莽彼苍之难问徒伤心而涕涟公既深知我之愚我岂不知公之贤盖经世之虑至逺抑爱君之心甚専汲汲乎惟恐一士之或遗孜孜乎惟忧正论之或偏为善急于饥渴排奸甚于鹰鹯寜见嫉乎斯世终守道而不迁人之知经攻传注者遗意义公则越众说之拘挛人之观史究成败者略同异公则兼二者而磨研在朝廷则居今而行古临征镇则守经而与权暨食于家益全其天举嗜好以咸无惟羣书之贯穿凡本朝人物议论之邪正暨歴代礼乐政刑之革沿纷纭如百氏之异学丛脞如故家之遗篇无一事之不考无一书之不传位已跻于二品居未谋于只椽岂常情之能测度而世利之所拘牵纵弗登于耄期寜不及于华颠奚精明之未减乃遇疾而沉绵虽间亲于药石犹日舒于简编甫占书以贻我俄隠几而终焉观学力之如斯信古人之与肩呜呼哀哉自公之退也有毁有誉而是非则可考矣及公之殁也无爱无憎而莫不为之凄然乃知公论固已定于今日所谓好恶亦可待夫百年寄悲悰于一奠耿千虑而莫宣呜呼哀哉
　　经筵同僚祭范西叔仲苞侍讲文【程侍郎大昌程少卿叔逹萧舍人燧】
　　维淳熙三年嵗次丙申十一月壬寅朔十九日庚申朝散大夫试尚书兵部侍郎兼侍读兼直学士院兼太子詹事管城县开国男食邑三百户赐紫金鱼袋周某等谨以清酌庶羞之奠致祭于故侍讲諌议范公之灵恭惟本朝世纳諌诤有若范氏直臣相望在仁祖时忠文着节熙寜盛际荣国有闻暨太史公显于元祐清防直道宏议正辞纪于信书播在众口三宗致治三贤与焉中间寂寥既八十载源深流洄公兴酌之万里来朝结知真主乌堂骑省言聴諌行风采凛然声徽籍甚得时与位绰有祖风惟禄及年云胡不逮上心震悼朝论嗟咨某等并侍经帏幸聮僚契闻讲禹贡服公淹该音吐琅然今犹在耳岂期逾月遽哭丧舟酒肴虽防情则无已呜呼哀哉
　　宫僚祭杨信伯恂工部文【程少卿叔逹　林祭酒光朝　萧左史燧】
　　维淳熙三年嵗次丙申十二月壬申朔十日辛巳朝散大夫试尚书兵部侍郎兼侍读兼直学士院兼太子詹事周某等谨専人以清酌庶羞之奠致祭于故提举工部信伯杨公之灵呜呼信伯有髙眀之资有渊源之学有正大之论有精白之心其事公卿敬而不謟其待文友诚而不苟抱能若斯从政何有乃者倦游中秘思试外庸而四牡未驰遽先朝露一区方卜已闭夜防人皆伤心公固赍志某等或尝僚太史或共事承华念别日之几何怅终天之已矣一酹遥致九原倘闻呜呼哀哉
　　祭刘汝一度諌议文
　　维淳熙五年嵗次戊戌二月丙寅朔十日乙亥具位周某谨遣人以清酌庶羞之奠致祭于故諌议殿撰刘公之灵惟公学博而醇气和而刚文掩众俊行髙一乡石林之叶龙溪之汪谓公晁董交飞荐章迨其仕矣或抑或扬晚登諌垣声誉孔彰飞龙在天进佩水苍主圣臣直防盈皂囊虽分左符宸眷未忘论譔之华儒林以光于漳于苏枯弱强上欲用公公足弗良八秩甫开奄兮沦亡位非不显年非不长有蕴莫施寜隠且殇士夫太息我涕用滂念昔瀛洲分校铅黄直则并舍归则连墙今焉百里莫奠公丧无穷之恨寓此一觞呜呼哀哉
　　祭莫子齐舍人文
　　维淳熙五年嵗次戊戌十二月庚寅朔四日癸巳翰林学士中奉大夫知制诰兼侍读兼太子詹事兼修国史管城县开国子食邑五百户赐紫金鱼袋周某等谨以清酌庶羞之奠敢告于故直院中书舍人莫公之灵惟公行饬文敏内刚外和名重月评秀发儒科入为王官退食委蛇恂恂寡言鲜或讥诃见义则为勇敌横戈介卿列监禁掖銮坡再至三至人叹蹉跎乃心怡然守道无颇往禆王藩誉问孔多于温于泉中和可歌召登从班进贤峩峩匽薄之故婴此微疴赐告于家礼殊紫荷禺中草制文尚倾河甫息在牀遽随逝波缙绅骇闻争以为讹谓仁必夀岂知其他矧伊双鬓亦云未皤奄忽如斯天理则那吾徒为僚方頼切磋脯醢之奠胡为骈罗酹觞再拜有泪滂沱呜呼哀哉
　　祭娄寛夫文
　　维淳熙六年嵗次己亥六月戊子朔十三日庚子具位周某谨以清酌家蔬之奠致祭于故寛夫知县娄公之灵呜呼寛夫心庄而貌舒行饬而才敷自防名于乙科即结绶于中都属制锦以来归粲身章之银朱期夀禄之方昌胡暴疾而弗苏庭有耄老之亲室存防稚之孤谓作善其降祥嗟至此兮何辜纷太息于路人矧绸缪于乡闾寄郊闗之一酹怅悲懐之莫摅呜呼哀哉尚飨同年祭何诚甫司业文【淳熙六年七月三日】
　　维年月日具位周某等谨以清酌蔬食之奠致祭于故司业何公诚甫年兄之灵呜呼士之毁誉莫严于月旦之评莫切于师儒之职况永嘉夙号士乡而太学又公论所自出耶今公由少至老一邦之人推为君子长者及官成均士皆心悦诚服初未尝峻防矩厉声色也行已立朝誉望如此则其学问之富涵养之厚岂易测哉然而位才止于六品不可谓之满能夀仅逾于耳顺不可谓之称徳此缙绅乡闾所以赍咨涕洟为国惜贤而不能自释也况吾徒托同年同朝之契相与欵宻者乎奠觞虽微情则何极呜呼哀哉
　　同年祭李子茂木舍人文【陈兵部庸　杜左司民表　阎侍郎苍舒陈户部居仁】
　　维淳熙六年嵗次己亥十二月甲申朔十八日辛丑具位周某等谨以清酌斋蔬之奠致祭于故右史中书舍人同年子茂李公之灵呜呼惟公学通今古名重乡党言游胶庠闻见日广其词可宗其行可仰事于王朝宜矣天奬兰台粉闱方振逸响螭阶夹侍鶠阁参掌日朝未央衣振容爽甲午之晨天门詄荡同僚顾言左史安往或云逝矣众色惘惘曰未尝疾斯言岂诳走问其家嘻已属纩药不及施语不及两斯湏之间遂隔幽壤賔朋哭吊相视惝恍矧知吾徒叨缀虎榜夙承清防忍覩遗像聊陈豆觞敬叙畴曩呜呼哀哉
　　祭张敬夫殿撰文
　　维淳熙七年嵗次庚子三月癸丑朔十九日辛未具位周某谨遣人以清酌庶羞之奠致祭故右文殿修撰南轩张兄之灵呜呼天生蒸民受中惟一或哲或愚则系其习嗟吾敬夫气禀刚直能扩而充又学之力发挥伊洛排斥老释有徳有言后来所式平生忠孝如嗜饮食其逺佞邪则犹鬼蜮念昔先正心在王室恢圗之功曷敢不力根本如固折冲可必天子是嘉选镇南国训兵劭农他则遑恤孰云盛年而抱沉疾易箦之际爽灵不惑遗防惓惓孔眀是匹伸纸疾书遂以絶笔朝之忠良士之凖的今也两亡孰不心恻矧伊无似夙頼三益莫视绞衾莫相窀穸遥致奠觞悲来填臆呜呼哀哉尚飨
　　祭从母王硕人文
　　维淳熙七年嵗次庚子九月庚戌朔九日戊午甥具位周某谨遣保义郎充本府主管进奉刘晟以清酌蔬食之奠致祭于从母太硕人王氏之灵呜呼外王父息女有归者六人太硕人其孟也诸季不幸往往蚤世久者已五六十年近亦三四十年矣惟太硕人富贵夀考岿然独存有徳有年有子有孙嵗濒九十乃以疾逝五福具备可谓盛哉某以茕然孤甥夙荷怜抚不侍顔色于今九年念外家之日防伤永感之嵗久闻讣痛絶不知哀涕之横流也属有列于朝无由拊棺一恸遥致奠酹肝心为摧呜呼哀哉
　　祭吕伯恭礼部文
　　维淳熙八年嵗次辛丑九月甲戌朔二十五日戊戌通奉大夫参知政事周某谨遣人以清酌庶羞之奠致祭于亡友眀道直阁礼部伯恭吕君之灵呜呼伯恭河岳之英公卿之裔躬蹈五常心濳六艺学富而醇文敏而丽通今不流博古不泥髙眀之识力去其蔽卓絶之行亦矜其细他人有一自足名世惟君兼之夫孰能俪蝉聮簪绂芥拾科第堂堂申公谓且克继皇心是嘉召寘班缀成均博约舘阁荣滞南宫表章史观凡例主盟斯文毎食忘哜风淫末疾乗厥劳勚归哉亳祠可以自憇钻坚仰髙讲习弥励曽不息黥曽不补劓竟陨其生夀夭谁制万斛之舟江海期济触石而倾未遑鼓枻千年之木栋梁可计遇风而摧乃萎薪桂才也何多命也何戾生徒满门相向雪涕缙绅诸儒咸惜其逝矧伊鄙夫辱在交契姓不同耳心则鲁卫易箦莫亲临穴奠祭寄辞西风挥此哀涕呜呼哀哉
</div>
    <div class="pagination">
<a href="文忠集（宋周必大）_page29.html">上一页</a><span>...</span><a href="文忠集（宋周必大）_page25.html">25</a><a href="文忠集（宋周必大）_page26.html">26</a><a href="文忠集（宋周必大）_page27.html">27</a><a href="文忠集（宋周必大）_page28.html">28</a><a href="文忠集（宋周必大）_page29.html">29</a><span class="current-page">30</span><a href="文忠集（宋周必大）_page31.html">31</a><a href="文忠集（宋周必大）_page32.html">32</a><a href="文忠集（宋周必大）_page33.html">33</a><a href="文忠集（宋周必大）_page34.html">34</a><a href="文忠集（宋周必大）_page35.html">35</a><span>...</span><a href="文忠集（宋周必大）_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
