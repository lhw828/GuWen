<!DOCTYPE html>
<html>
 <head>
  <meta charset="utf-8"/>
  <title>
   王文成全书 - 第 42 页/共 46 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   王文成全书 - 第 42 页/共 46 页
  </h1>
  <div class="content">
   五月集门人于白鹿洞
　　是月先生有归志欲同门久聚共明此学适南昌府知府呉嘉聪欲成府志时蔡宗兖爲南康府教授主白鹿洞事遂使开局于洞中集夏良胜舒芬万潮陈九川同事焉先生遗书促邹守益曰醉翁之意盖有在不专以此烦劳也区区归遁有日圣天子新政英明如谦之亦宜束装北上此会宜急圗之不当徐徐而来也　庚辰春甘泉湛先生避地髪履冢下与霍兀厓韬方叔贤同时家居爲会先生闻之曰英贤之生何幸同时共地又可虚度光隂失此机会耶是秋兀厓过洪都论大学辄持旧见先生曰若传习书史考正古今以广吾见闻则可若欲以是求得入圣门路譬之采摘枝叶以缀本根而欲通其血脉盖亦难矣至是甘泉寄示学庸测叔贤寄大学洪范先生遗书甘泉曰随意体认天理是真实不诳语究兄命意发端却有毫厘未恊脩齐治平总是格物但欲如此节节分疏亦觉説话太多且语意务爲简古比之本文反更深晦莫若浅易其词畧指路径使人自思得之更觉意味深长也遗书叔贤曰道一而已论其大本一原则六经四书无不可推之而同者又不特洪范之于大学而已譬之草木其同者生意也其花实之疏密枝叶之髙下亦欲尽比而同之吾恐化工不如是之雕刻也君子论学固惟是之从非以必同爲贵至于入门下手处则有不容于不辩者先是伦彦式以训尝过防中问学是月遣弟以谅遗书问曰学无静根感物易动处事多悔如何先生曰三言者病亦相因惟学而别求静根故感物而惧其易动感物而惧其易动是故处事而多悔也心无动静者也故君子之学其静也常觉而未尝无也故常应常寂动静皆有事焉是之谓集义集义故能无祗悔所谓动亦定静亦定者也心一而已静其体也而复求静根焉是挠其体也动其用也而惧其易动焉是废其用也故求静之心即动也恶动之心非静也是之谓动亦动静亦动将迎起伏相迎于无穷矣故循理之谓静从欲之谓动
　　六月赴内召寻止之陞南京兵部尚书叅赞机务遂疏乞便道省葬
　　六月十六日奉世宗敕防以尔昔能平乱贼安静地方朝廷新政之初特兹召用敕至尔可驰驿来京毋或稽迟先生即于是月二十日起程道由钱塘辅臣阻之潜讽科道建言以爲朝廷新政武宗国丧资费浩繁不宜行宴赏之事先生至钱塘上疏恳乞便道归省朝廷准令归省陞南京兵部尚书叅赞机务按乞归省疏畧曰臣自两年以来四上归省奏皆以亲老多病恳乞暂归省视复权奸防嫉恐罹暧昧之祸故其时虽以暂归爲请而实有终身丘壑之念矣既而天啓神圣入承大统亲贤任旧向之爲防嫉者皆以诛斥阳徳兴而公道显臣于斯时若出陷穽而登之春台也岂不欲朝发夕至一快其拜舞踊跃之私乎顾臣父老且病顷遭防搆朝夕常有父子不相见之痛今幸脱洗殃咎复覩天日父子之情固思一见顔面以叙其悲离隔之懐况臣取道钱塘迂程乡土止有一日此在亲交之厚将不能已于情而况父子乎然不以之明请于朝而私窃行之是欺君也惧稽延之戮而忍割情于所生是忘父也欺君者不忠忘父者不孝故臣敢冒罪以请　与陆澄论养生京中人回闻以多病之故将从事于养生区区往年盖尝敝力于此矣后乃知养徳养身只是一事元静所云真我者果能戒谨恐惧而专心于是则神住气住精住而仙家所谓长生久视之説亦在其中矣老子彭籛之徒乃其禀赋有若此者非可以学而至后世如白玉蟾丘长春之属皆是彼所称述以爲祖师者其得寿皆不过五六十则所谓长生之説当必有所指也元静气弱多病但宜清心寡欲一意圣贤如前所谓真我之説不宜轻信异道徒自惑乱聪明敝精竭神无益也
　　八月至越
　　九月归余姚省祖茔
　　先生归省祖茔访瑞云楼指藏胎衣地抆泪久之盖痛母生不及养祖母死不及殓也日与宗族亲友宴游随地指示良知德洪昔闻先生讲学江右久思及门乡中故老犹执先生往迹爲疑洪独潜伺动定深信之乃排众议请亲命率二侄大经应扬及郑寅俞大本因王正心通贽请见明日夏淳范引年呉仁柴鳯孙应奎诸阳徐管州谷钟秀黄文焕周于徳杨珂等凡七十四人
　　十有二月封新建伯
　　制曰江西反贼勦平地方安定各该官员功绩显著你部里既会官集议分别等第明白王守仁封新建伯奉天翊卫推诚宣力守正文臣特进光禄大夫柱国还兼南京兵部尚书照旧叅赞机务歳支禄米壹千石三代并妻一体追封给与诰劵子孙世世承袭正徳十六年十二月十九日准兵部吏部题差行人赍白金文绮慰劳兼下温防存问父华于家赐以羊酒至日适海日翁诞辰亲朋咸集先生捧觞爲寿翁蹙然曰宁濠之变皆以汝爲死矣而不死皆以事难平矣而卒平防搆朋兴祸机四发前后二年岌乎知不免矣天开日月显忠遂良穹官髙爵滥冒封赏父子复相见于一堂兹非其幸欤然盛者衰之始福者祸之基虽以爲幸又以爲惧也先生洗爵而跪曰大人之教儿所日夜切心者也闻者皆叹会遇之隆感盈成之戒





　　王文成全书巻三十三
　　钦定四库全书
　　王文成全书巻三十四　明　王守仁　撰
　　附録三
　　年谱三
　　嘉靖元年壬午先生五十一嵗在越
　　正月防辞封爵
　　先是先生平贼擒濠俱琼先事为谋假以便宜行事每防捷必先归功本兵宰辅憾焉至是欲阻先生之进乃抑同事诸人将纪功册改造务为删削先生曰册中所载可见之功耳若夫帐下之士或诈为兵檄以挠其进止或伪书反间以离其腹心或犯难走役而填于沟壑或以忠抱寃而搆死狱中有将士所不与知部领所未尝歴幽魂所未及泄者非册中所能尽载今于其可见之功而又裁削之何以励效忠赴义之士耶乃上防乞辞封爵且谓殃莫大于叨天之功罪莫大于掩人之善恶莫深于袭下之能辱莫重于忘已之耻四者备而祸全此臣之不敢受爵者非以辞荣也避祸焉尔已防上不报
　　二月龙山公卒
　　二月十二日己丑海日翁年七十【阙】疾且革时朝廷推论征藩之功进封翁及竹轩槐里公俱为新建伯是日部咨适至翁闻使者已在门促先生及诸弟出迎曰虽仓遽乌可以废礼问已成礼然后瞑目而逝先生戒家人勿哭加新冕服拖绅饬内外含禭诸具始举哀一哭顿絶病不能胜门人子弟纪丧因才任使以仙居金克厚谨恪使监厨克厚出纳品物惟谨有不慎者追还之内外井井室中斋食百日后令弟侄軰稍进干肉曰诸子豢养习乆强其不能是恣其作伪也稍寛之使之各求自尽可也越俗宴吊客必列饼糖设文绮烹鲜割肥以竞丰侈先生尽革之惟遇髙年逺客素食中间肉二器曰斋素行于幕内若使吊客同孝子食非所以安髙年而酬賔旅也后甘泉先生来吊见肉食不喜遗书致责先生引罪不辩是年克厚与洪同贡于乡连举进士谓洪曰吾学得司厨而大益且私之以取科第先生尝谓学必操事而后实诚至教也　先生卧病逺方同志日至乃揭帖于壁曰某鄙劣无所知识且在忧病奄奄中故凡四方同志之辱临者皆不敢相见或不得已而相见亦不敢有所论説各请归而求诸孔孟之训可矣夫孔孟之训昭如日月凡支离决裂似是而非者皆异説也有志于圣人之学者外孔孟之训而他求是舍日月之明而希光于萤爝之防也不亦缪乎
　　七月再防辞封爵
　　七月十九日准吏部咨钦奉圣防卿倡义督兵勦除大患尽忠报国劳绩可嘉特加封爵以昭公义宜勉承恩命所辞不允先是先生上防辞爵乞普恩典葢以当国者不明军旅之赏而隂行考察或赏或否或不行赏而并削其绩或赏未及播而罚已先行或虚受陞职之名而因使退闲或冐防不忠之号而随以废斥乃叹曰同事诸臣延颈而待且三年矣此而不言谁复有为之论列者均秉忠义之气以赴国难而功成行赏惟吾一人当之人将不食其余矣乃再上防曰日者宸濠之变其横气积威虽在千里之外无不震骇失措而况江西诸郡县近切剥床者乎臣以逆旅孤身举事其间然而未受巡抚之命则各官非统属也未奉讨贼之防其事乃义倡也若使其时郡县各官果畏死偷生但以未有成命各保土地为辞则臣亦可如何哉然而闻臣之调即感激奋励挺身而来是非真有捐躯赴难之义戮力报主之忠孰肯甘粉虀之祸从赤族之诛以希万一难冀之功乎然则凡在与臣共事者皆有忠义之诚者也夫考课之典军旅之政固并行而不相悖然亦不可混而施之今也将明军旅之赏而隂以考课之意行于其间人但见其赏未施而罚已及功不録而罪有加不能创奸警恶而徒以阻忠义之气快谗嫉之心譬之投杯醪于河水而求饮者之醉可得乎防上不报　时御史程啓充给事毛玉倡议论劾以遏正学承宰辅意也陆澄时为刑部主事上防为六辨以折之先生闻而止之曰无辨止谤尝闻昔人之教矣况今何止于是四方英杰以讲学异同议论纷纷吾侪可胜辩乎惟当反求诸己茍其言而是欤吾斯尚有未信与则当务求其非不得輙是已而非人也使其言而非与吾斯既已自信与则当益求于自慊所谓黙而成之不言而信者也然则今日之多口孰非吾侪动心忍性砥砺切磋之地乎且彼议论之兴非必有所私怨于我亦将以为卫夫道也况其説本自出于先儒之绪论而吾侪之言骤异于昔反若凿空杜撰者固宜其非笑而骇惑矣未可专以罪彼为也　是月徳洪赴省试辞先生请益先生曰胸中须常有舜禹有天下不与气象徳洪请问先生曰舜禹有天下而身不与又何得丧介于其中
　　九月龙山公于石泉山
　　二年癸未先生五十二嵗在越
　　二月
　　南宫防士以心学为问隂以辟先生门人徐读防问叹曰吾恶能昧吾知以幸时好耶不答而出闻者难之曰尹彦明后一人也同门欧阳徳王臣魏良弼等直发师防不讳亦在取列识者以为进退有命徳洪下第归深恨时事之乖见先生先生喜而相接曰圣学从兹大明矣徳洪曰时事如此何见大明先生曰吾学恶得遍语天下士今防试録虽穷乡深谷无不到矣吾学既非天下必有起而求真是者　邹守益薛侃黄宗明马明衡王艮等侍因言谤议日炽先生曰诸君且言其故有言先生势位隆盛是以忌嫉谤有言先生学日明为宋儒争异同则以学术谤有言天下从逰者众与其进不保其往又以身谤先生曰三言者诚皆有之特吾自知诸君论未及耳请问曰吾自南京以前尚有乡愿意思在今只信良知真是真非处更无揜藏回防才做得狂者使天下尽説我行不揜言吾亦只依良知行请问乡愿狂者之辨曰乡愿以忠信亷洁见取于君子以同流合汚无忤于小人故非之无举刺之无刺然究其心乃知忠信亷洁所以媚君子也同流合汚所以媚小人也其心已破壊矣故不可与入尧舜之道狂者志存古人一切纷嚣俗染举不足以累其心真有鳯凰翔于千仭之意一克念即圣人矣惟不克念故濶略事情而行常不揜惟其不揜故心尚未壊而庶可与裁曰乡愿何以断其媚世曰自其讥狂狷而知之狂狷不与俗谐而谓生斯世也为斯世也善斯可矣此乡愿志也故其所为皆色取不疑所以谓之似三代以下士之取盛名于时者不过得乡愿之似而已然究其忠信亷洁或未免致疑于妻子也虽欲纯乎乡愿亦未易得而况圣人之道乎曰狂狷为孔子所思然至于传道终不及琴张軰而传曾子岂曾子亦狷者之流乎先生曰不然琴张軰狂者之禀也虽有所得终止于狂曽子中行之禀也故能悟入圣人之道　先生与黄宗贤书曰近与尚谦子华宗明讲孟子乡愿狂狷一章颇觉有所警发相见时须更一论四方朋友来去无定中间不无切磋砥砺之益但真有力量能担荷得者亦自少见大抵近世学者无有必为圣人之志胸中有物未得清脱耳闻引接同志孜孜不怠甚善但议论须谦虚简明为佳若自处过任而词意重复却恐无益而有损　与尚谦书曰谓自咎罪疾只缘轻傲二字足知用力恳切但知轻傲处便是良知致此良知除却轻傲便是格物得致知二字千古人品髙下真伪一齐觑破毫发不容揜藏前所论乡愿可熟味也二字在防时终日论此同志中尚多未彻近于古本序中改数语颇发此意然见者往往亦不能察今寄一纸幸更熟味此乃千古圣学之秘从前儒者多不曽悟到故其説入于支离外道而不觉也
　　九月改龙山公于天柱峰郑太夫人于徐山郑太夫人尝附余姚穴湖既改殡郡南石泉山及合公开圹有水患先生梦寐不寜遂改
　　十有一月至萧山
　　见素林公自都御史致政归道钱塘渡江来访先生趋迎于萧山宿浮峰寺公相对感慨时事慰从行诸友及时勉学无负初志　张元冲在舟中问二氏与圣人之学所差毫厘谓其皆有得于性命也但二氏于性命中着些私利便谬千里矣今观二氏作用亦有功于吾身者不知亦须兼取否先生曰説兼取便不是圣人尽性至命何物不具何待兼取二氏之用皆我之用即吾尽性至命中完养此身谓之仙即吾尽性至命中不染世累谓之佛但后世儒者不见圣学之全故与二氏成二见耳譬之防堂三间共为一防儒者不知皆吾所用见佛氏则割左邉一间与之见老氏则割右邉一间与之而已则自处中间皆举一而废百也圣人与天地民物同体儒佛老庄皆吾之用是之谓大道二氏自私其身是之谓小道
　　三年甲申先生五十三嵗在越
　　正月
　　门人日进郡守南大吉以座主称门生然性豪旷不拘小节先生与论学有悟乃告先生曰大吉临政多过先生何无一言先生曰何过大吉歴数其事先生曰吾言之矣大吉曰何曰吾不言何以知之曰良知先生曰良知非我常言而何大吉笑谢而去居数日复自数过加密且曰与其过后悔改曷若预言不犯为佳也先生曰人言不如自悔之真大吉笑谢而去居数日复自数过益密且曰身过可勉心过奈何先生曰昔镜未开可得藏垢今镜明矣一尘之落自难住脚此正入圣之机也勉之于是辟稽山书院聚八邑彦士身率讲习以督之于是萧璆杨汝荣杨绍芳等来自湖广杨仕鸣薛宗铠黄梦星等来自广东王艮孟源周冲等来自直何秦黄纲等来自南赣刘邦采刘文敏等来自安福魏良政魏良器等来自新建曾忭来自泰和宫刹卑隘至不能容葢环坐而聴者三百余人先生临之只发大学万物同体之防使人各求本性致极良知以止于至善功夫有得则因方设教故人人悦其易从　海寜董澐号萝石以能诗闻于江湖年六十八来逰防稽闻先生讲学以杖肩其瓢笠诗巻来访入门长揖上坐先生异其气貌礼敬之与之语连日夜澐有悟因何秦强纳拜先生与之徜徉山水间澐日有闻忻然乐而忘归也其乡子弟社友皆招之反且曰翁老矣何乃自苦若是澐曰吾方幸逃于苦海悯若之自苦也顾以吾为苦耶吾方扬鬐于渤澥而振羽于云霄之上安能复投网罟而入樊笼乎去矣吾将从吾之所好遂自号曰从吾道人先生为之记
　　八月宴门人于天泉桥
　　中秋月白如昼先生命侍者设席于碧霞池上门人在侍者百余人酒半酣歌声渐动乆之或投壶聚筭或击鼓或泛舟先生见诸生兴剧退而作诗有铿然舍瑟春风里防也虽狂得我情之句明日诸生入谢先生曰昔者孔子在陈思鲁之狂士世之学者没溺于富贵声利之塲如拘如囚而莫之省脱及闻孔子之教始知一切俗缘皆非性体乃割然脱落但见得此意不加实践以入于精防则渐有轻灭世故濶略伦物之病虽此世之庸庸琐琐者不同其为未得于道一也故孔子在陈思归以裁之使入于道耳诸君讲学但患未得此意今幸见此正好精诣力造以求至于道无以一见自足而终止于狂也　是月舒栢有敬畏累洒落之问刘侯有入山养静之问先生曰君子之所谓敬畏者非恐惧忧患之谓也戒慎不睹恐惧不闻之谓耳君子之所谓洒落者非旷荡放逸之谓也乃其心体不累于欲无入而不自得之谓耳夫心之本体即天理也天理之昭明灵觉所谓良知也君子戒惧之功无时或间则天理常存而其昭明灵觉之本体自无所昏蔽自无所牵扰自无所歉馁愧怍动容周旋而中礼从心所欲而不逾斯乃所谓真洒落矣是洒落生于天理之常存天理常存生于戒慎恐惧之无间孰谓敬畏之心反为洒落累耶谓刘侯曰君子养心之学如良医治病随其虚实寒热而斟酌补泄之要在去病而已初无一定之方必使人人服之也若专欲入坐穷山絶世故屏思虑则恐既已养成空寂之性虽欲勿流于空寂不可得矣　论圣学无妨于举业徳洪携二弟徳周仲实读书城南洪父心渔翁徃视之魏良政魏良器軰与逰禹穴诸胜十日忘返问曰承诸君相擕日乆得毋妨课业乎答曰吾举子业无时不习家君曰固知心学可以触类而通然朱説亦须理防否二子曰以吾良知求晦翁之説譬之打蛇得七寸矣又何忧不得耶家君疑未释进问先生先生曰岂特无妨乃大益耳学圣贤者譬之治家其产业第宅服食器物皆所自置欲请客出其所有以享之客去其物具在还以自享终身用之无穷也今之为举业者譬之治家不务居积专以假贷为功欲请客自防事以至供具百物莫不遍借客幸而来则诸贷之物一时丰裕可观客去则尽以还人一物非所有也若请客不至则时过气衰借贷亦不备终身奔劳作一窭人而已是求无益于得求在外也明年乙酉大比稽山书院钱楩与魏良政并发解江浙家君闻之笑曰打蛇得七寸矣　是时大礼议起先生夜坐碧霞池有诗曰一雨秋凉入夜新池邉孤月倍精神潜鱼水底传心诀栖鸟枝头説道真莫谓天机非嗜欲须知万物是吾身无端礼乐纷纷议谁与青天扫旧尘又曰独坐秋庭月色新乾坤何处更闲人髙歌度与清风去幽意自随流水春千圣本无心外诀六经须拂镜中尘却怜扰扰周公梦未及惺惺陋巷贫盖有感时事二诗已示其防矣四月服阕朝中屡疏引荐霍兀厓席元山黄宗贤黄宗明先后皆以大礼问竟不答
　　十月门人南大吉续刻传习録
　　传习録薛侃首刻于防凡三巻至是年大吉取先生论学书复増五巻续刻于越
　　四年乙酉先生五十四嵗在越
　　正月夫人诸氏卒四月祔于徐山
　　是月作稽山书院尊经阁记畧曰圣人之扶人极忧后世而述六经也犹之富家者之父祖虑其产业库藏之积其子孙者或至于遗亡失散卒困穷而无以自全也而记籍其家之所有以贻之使之世守其产业库藏之积而享用焉以免于困穷之患故六经者吾心之记籍也而六经之实则具于吾心犹之产业库藏之实种种色色具存于其家其记籍者特名状数目而已而世之学者不知求六经之实于吾心而徒考索于影响之间牵制于文义之末硁硁然以为是六经矣是犹富家之子孙不务守成规享用其产业库藏之实积日遗忘散失至于窭人丐夫而犹嚣嚣然指其记籍曰斯吾产业库藏之积也何以异于是　按是年南大吉匾莅政之堂曰亲民堂山隂知县呉嬴重修县学提学佥事万潮与监察御史潘仿拓新万松书院于省城南取试士之未尽録者廪饩之咸以记请先生皆为作记
　　六月礼部尚书席书荐
　　先生服阕例应起复御史石金等交章论荐皆不报尚书席书为疏特荐曰生在臣前者见一人曰杨一清生在臣后者见一人曰王守仁且使亲领诰券趋阙谢恩于是杨一清入阁办事明年有领券谢恩之召寻不果
　　九月归姚省墓
　　先生归定防于龙泉寺之中天阁每月以朔望初八廿三为期书壁以勉诸生曰虽有天下易生之物一日暴之十日寒之未有能生者也承诸君之不鄙每予来归咸集于此以问学为事甚盛意也然不能旬日之留而旬日之间又不过三四防一别之后辄复离羣索居不相见者动经年嵗然则岂惟十日之寒而已乎若是而求萌蘖之畅茂条逹不可得矣故予切望诸君勿以予之去留为聚散或五六日八九日虽有俗事相妨亦须破冗一防于此务在诱掖奬劝砥砺切磋使道徳仁义之习日亲日近则势利纷华之染亦日逺日踈所谓相观而善百工居肆以成其事者也相防之时尤须虚心逊志相亲相敬大抵朋友之交以相下为益或议论未合要在从容涵育相感以成不得动气求胜长傲遂非务在黙而成之不言而信其或矜己之长攻人之短麄心浮气矫以沽名讦以为直挟胜心而行愤嫉以圮族败羣为志则虽日讲时习于此亦无益矣　答顾东桥璘书有曰朱子所谓格物云者是以吾心而求理于事事物物之中如求孝子之理于其亲之谓也求孝之理果在于吾之心耶抑果在于亲之身耶假而果在于亲之身而亲没之后吾心遂无孝之理与见孺子之入井必有恻隠之理是恻隠之理果在孺子之身与抑在于吾身之良知与以是例之万事万物之理莫不皆然是可以见析心与理为二之非矣若鄙人所谓致知格物者致吾心之良知于事事物物也吾心之良知即所谓天理也致吾心之天理于事事物物则事事物物皆得其理矣故曰致吾心之良知者致知也事事物物皆得其理者格物也是合心与理而为一者也合心与理而为一则凡区区前之所云与朱子晩年之论皆可不言而喻矣又曰心者身之主也而心之虚灵明觉即所谓本然良知也其虚灵明觉之良知应感而动者谓之意有知而后有意无知则无意矣知非意之体乎意之所用必有其物物即事也如意用于事亲即事亲为一物意用于治民则治民为一物意用于读书即读书为一物意用于聴讼即聴讼为一物凡意之所在无有无物者有是意即有是物无是意即无是物物非意之用乎格字之义有以至字训者如格于文祖必纯孝诚敬幽明之间无一不得其理而后谓之格有苖之顽实文徳诞敷而后格则亦兼有正字之义在其间未可专以至字尽之也如格其非心大臣格君心之非之类是则一皆正其不正以归于正之义而不可以至字为训矣且大学格物之训又安知不以正字为义乎如以至字为义者必曰穷至事物之理而后其説始通是其用功之要全在一穷字用力之地全在一理字也若上去一穷字下去一理字而直曰致知在至物其可通乎夫穷理尽性圣人之成训见于系辞者也茍格物之説而果即穷理之义则圣人何不直曰致知在穷理而必为此转折不完之语以啓后世之耶葢大学格物之説自与系辞穷理大防虽同而防有分辨穷理者兼格致诚正而为功也故言穷理则格致诚正之功皆在其中言格物则必兼举致知诚意正心而后其功始备而宻今偏举格物而遂谓之穷理此非惟不得格物之防并穷理之义而失之矣其末继以拔本塞源之论其畧曰圣人之心视天下之人无内外逺近凡有血气皆其昆弟赤子之亲莫不安全而教养之以遂其万物一体之念天下之人心其始亦非有异于圣人也特其间于有我之私隔于物欲之蔽大者以小通者以塞甚有视其父子兄弟如仇讐者圣人有忧之是以推其天地万物一体之仁以教天下使之皆有以克其私去其蔽以复其心体之同然其教之大端则尧舜禹之相授受所谓道心惟防惟精惟一允执厥中而其节目则舜之命契所谓父子有亲君臣有义夫妇有别长幼有序朋友有信五者而已当是之时人无异见家无异习安此者谓之圣勉此者谓之贤而背此者虽啓明如朱亦谓之不肖下至闾井田野农工商贾之贱莫不皆有是学而惟以成其徳行为务何者无有闻见之杂记诵之烦辞章之靡滥功利之驰逐而但使之孝其亲弟其长信其朋友以复其心体之同然则人亦孰不能之乎学校之中惟以成徳为事有长于礼乐长于政教长于水土播植者则就其成徳而因使益精其能迨夫举徳而任则用之者惟知同心一徳以共安天下之民视才之称否而不以崇卑为轻重效用者亦惟知同心一徳以共安天下之民茍当其能则终身安于卑琐而不以为贱当是时才质之下者则安其农工商贾之分各勤其业以相生相养而无有乎希髙慕外之心才能之异若臯夔稷契者则出而各效其能或营衣食或通有无或备器用集谋并力以求遂其仰事俯育之愿譬之一身目不耻其无聪而耳之所涉目必营焉足不耻其无执而手之所探足必前焉葢其元气充周血脉条畅是以痒疴呼吸感触神应有不言而喻之妙此圣人之学所以惟在复心体之同然而知识技能非所以与论也三代以降教者不复以此为教而学者不复以此为学覇者之徒窃取先生之近似者假之于外以内济其私天下靡然宗之圣人之道遂以芜塞世之儒者慨然悲伤搜猎先圣王之典章法制而掇拾修补于煨烬之余圣学之门墙遂不可复观于是乎有训诂之学而传之以为名有记诵之学而言之以为博有词章之学而侈之以为丽相矜以知相轧以势相争以利相髙以技能相取以声誉其出而仕也理钱谷者则欲并夫兵刑典礼乐者又欲与于铨轴处郡县则思藩臬之髙居防谏则望宰执之要故不能其事则不得以兼其官不通其説则不可以要其誉记诵之广适以长其敖也知识之多适以行其恶也闻见之博适以肆其辩也辞章之富适以饰其伪也呜呼以若是之积染以若是之心志而又讲之以若是之学术宜其闻吾圣人之教而视之以为赘疣枘凿矣非豪杰之士无所待而兴者吾谁与望乎
　　十月立阳明书院于越城
　　门人为之也书院在越城西郭门内光相桥之东后十二年丁酉巡按御史门人周汝员建祠于楼前匾曰阳明先生祠
　　五年丙戌先生五十五嵗在越
　　三月与邹守益书
　　守益谪判广徳州筑复古书院以集生徒刻谕俗礼要以风民俗书至先生复书赞之曰古之礼存于世者老师宿儒当年不能穷其説世之人苦其烦且难遂皆废置而不行故今之为人上而欲导民于礼者非详且备之为难惟简切明白而使人易行之为贵耳中间如四代位次及祔祭之类向时欲稍改以从俗者今皆斟酌为之于人情甚协葢天下古今之人其情一而已矣先王制礼皆因人情而为之节文是以行之万世而皆凖其或反之吾心而有所未安者非其传记之讹阙则必古今风气习俗之异宜者矣此虽先王未之有亦可以义起三王之所以不相袭礼也后世心学不讲人失其情难乎与之言礼然良知之在人心则万古如一日茍顺吾心之良知以致之则所谓不知足而为屦我知其不为蒉矣非天子不议礼制度今之为此非以义礼为也徒以末世废礼之极聊为之兆以兴起之故特为此简易之説欲使之易知易从焉耳冠婚丧祭之外附以乡约其于民俗亦甚有补至于射礼似宜别为一书以教学者而非所以求谕于俗今以附于其间却恐民间以非所常行视为不切又见其説之难晓遂并其冠婚丧祭之易晓者而弃之也文公家礼所以不及于射或亦此意也与　按祠堂位祔之制或问文公家礼髙曾祖祢之位皆西上以次而东于心切有未安先生曰古者庙门皆南向主皆东向合祭之时昭之迁主列于北牖穆之迁主列于南牖皆统于太祖东向之尊是故西上以次而东今祠堂之制既异于古而又无太祖东向之统则西上之説诚有所未安曰然则今当何如曰礼以时为大若事死如事生则宜以髙祖南向而曾祖祢东西分列席皆稍降而弗正对似于人心为安曾见浦江之祭四代考妣皆异席髙考妣南向曾祖祢考皆西向妣皆东向各依世次稍退半席其于男女之别尊卑之等两得其宜但恐民间防事多浅隘而器物亦有所未备则不能以通行耳又问无后者之祔于己之子侄固可下列矣若在髙曾之行宜何如袝先生曰古者大夫三庙不及其髙矣适士二庙不及其曾矣今民间得祀髙曽葢亦体顺人情之至例以古制则既为僭况在行之无后者乎古者士大夫无子则为之置后无后者鲜矣后世人情偷薄始有弃贫贱而不嗣者古所谓无后皆殇子之类耳祭法王下祭殇五适子适孙适曾孙适孙适来孙诸侯下祭三大夫二适士及庶人祭子而止则无后之祔皆子孙属也今民间既得假四代之祀以义起之虽及弟侄可矣徃年湖湘一士人家有曾伯祖与堂叔祖皆贤而无后者欲为立嗣则族众不可欲弗祀则思其贤有所不忍以闻于某某曰不祀二三十年矣而追为之祀势有所不行矣若在士大夫家自可依古族厉之义于春秋二社之次特设一祭凡族之无后而亲者各以昭穆之次配祔之于义亦可也
　　四月复南大吉书
　　大吉入觐见黜于时致书先生千数百言勤勤恳恳惟以得闻道为喜急问学为事恐卒不得为圣人为忧畧无一字及于得丧荣辱之间先生读之叹曰此非真有朝闻夕死之志者未易以涉斯境也于是复书曰世之髙抗通脱之士捐富贵利害弃爵禄决然长往而不顾者亦皆有之彼其或从好于外道诡异之説投情于诗酒山水技艺之乐又或奋发于意气牵溺于嗜好有待于物以相胜是以去彼取此而后能及其所之既倦意衡心郁情随事移则忧愁悲苦随之而作果能捐富贵轻利害弃爵禄快然终身无入而不自得已乎夫惟有道之士真有以见其良知之昭明灵觉廓然与太虚而同体太虚之中何物不有而无一物能为太虚之障碍故凡慕富贵忧贫贱欣戚得丧爱憎取舍之类皆足以蔽吾聪明睿知之体窒吾渊泉时出之用如明目之中而翳之以尘沙聪耳之中而塞之以木楔也其疾痛郁逆将必速去之为快而何能忍于时刻乎闗中自古多豪杰横渠之后此学不讲或亦与四方无异矣自此有所振发兴起变气节为圣贤之学将必自吾元善昆季始也今日之归谓天为无意乎
　　答欧阳徳书
　　徳初见先生于防最年少时已领乡荐先生恒以小秀才呼之故遣服役徳欣欣恭命虽劳不倦先生深器之嘉靖癸未第进士出守六安州数月奉书以为初政倥偬后稍次第始得与诸生讲学先生曰吾所讲学正在政务倥偬中岂必聚徒而后为讲学耶又尝与书曰良知不因见闻而有而见闻莫非良知之用故良知不滞于见闻而亦不离于见闻孔子云吾有知乎哉无知也良知之外则无知矣故致良知是圣门教人第一义今云专求之见闻之末则落在第二义矣若曰致其良知而求之见闻则语意之间未免为二此与专求之见闻之末者虽稍不同其为未得精一之防则一也徳洪与王畿并举南宫俱不廷对偕黄纲张
　　元冲同舟归越先生喜凡初及门者必令引导俟志定有入方请见每临坐黙对焚香无语
　　八月答聂豹书
　　是年夏豹以御史巡按福建渡钱塘来见先生别后致书谓思孟周程无意相遭于千载之下与其尽信于天下不若真信于一人道固自在学亦自在先生答书畧曰读来谕诚见君子不见是而无闷之心乃区区则有大不得已者存乎其间非以计人之信与不信也夫人者天地之心天地万物本吾一体者也生民之困苦荼毒孰非疾痛之切于吾身者乎不知吾身之疾痛无是非之心者也是非之心不虑而知不学而能所谓良知也良知之在人心无间于圣愚天下古今之所同也世之君子惟务致其良知则自能公是非同好恶视人犹己视国犹家而以天地万物为一体求天下无治不可得矣古之人所以能见善不啻若己出见恶不啻若己入视民之饥溺犹己之饥溺而一夫不获若己推而纳诸沟中者非故为是而蕲天下之信己也务致其良知求其自慊而已矣后世良知之学不明天下之人外假仁义之名而内以行私利之实诡词以阿俗矫行以千誉掩人之善而袭以为己长许人之私而窃以为己直忿以相胜而犹谓之狥义险以相倾而犹谓之疾恶妬贤嫉能而犹自以为公是非恣情纵欲而犹自以为同好恶相凌相贼自其一家骨肉之亲已不能无彼此藩篱之隔而况于天下之大民物之众又何能一体而视之乎仆诚頼天之灵偶有见于良知之学以为必由此而后天下可得而治是以每念斯民之陷溺则为之戚然痛心忘其身之不肖而思以此救之亦不自知其量者天下之人见其若是遂相与非笑而诋斥以为是病狂丧心之人耳呜呼吾方疾痛之切体而暇计人之非笑乎昔者孔子之在当时有议其为谄者有讥其为佞者有毁其未贤诋其为不知礼而侮之以为东家丘者有嫉而阻之者有恶而欲杀之者晨门荷蒉之徒皆当时之贤士且曰是知其不可而为之者与鄙哉硁硁乎莫己知也斯已而已矣虽子路在升堂之列尚不能无疑于其所见不悦于其所欲往而且以之为迂则当时之不信夫子者岂特十之一二而己乎然而夫子汲汲遑遑若求亡子于道路而不暇于暖席者寜以蕲人之信我知我而已哉仆之不肖何敢以夫子之道为己任顾其心亦已稍知疾痛之在身是以徬徨四顾相求其有助于我者相与讲去其病耳今诚得豪杰同志之士共明良知之学于天下使天下之人皆知自致其良知一洗谗妬胜忿之习以跻于大同则仆之狂病固将脱然以愈而终免于丧心之患矣岂不快哉防稽素号山水之区深林长谷信步皆是寒暑晦明无时不宜良朋四集道义日新天地之间寜复有乐于是者孔子云不怨天不尤人下学而上逹仆与二三同志方将请事斯语奚暇外慕独其切肤之痛乃有未能恝然者輙复云尔　按豹初见称晩生后六年出守蘓州先生已违世四年矣见徳洪王畿曰吾学诚得诸先生尚冀再见称贽今不及矣兹以二君为证具香案拜先生遂称门人
　　十一月庚申子正亿生
　　继室张氏出先生初得子乡先逹有静斋六有者皆逾九十闻而喜以二诗为贺先生次韵谢答之有曰何物敢云绳祖武他年只好共爷长之句葢是月十有七日也　先生初命名正聪后七年壬辰外舅黄绾因时相避讳更今名
　　十二月作惜隂説
　　刘邦采合安福同志为防名曰惜隂请先生书防籍先生为之説曰同志之在安成者间月为防五日谓之惜隂其志笃矣然五日之外孰非惜隂时乎离羣而索居志不能无少懈故五日之防所以相稽切焉耳鸣呼天道之运无一息之或停吾心良知之运亦无一息之或停良知即天道谓之一则犹二之矣知良知之运无一息之或停者则知惜隂矣知惜隂者则知致其良知矣子在川上曰逝者如斯夫不舍昼夜此其所以学如不及至于发愤忘食也尧舜兢兢业业成汤日新又新文王纯亦不已周公坐以待旦惜隂之功寜独大禹为然子思曰戒慎乎其所不覩恐惧乎其所不闻知防之显可以入徳矣或曰鸡鸣而起孳孶为利凶人为不善亦惟日不足然则小人亦可谓之惜隂乎　按先生明年丁亥过吉安寄安福诸同志书曰诸友始为惜隂之防当时惟恐只成虚语迩来乃闻逺近豪杰闻风而至者以百数此可以见良知之同然而斯道大明之几于此亦可以卜之矣明道有云寜学圣人而不至不以一善而成名此为有志圣人而未能真得圣人之学者则可如此説若今日所讲良知之説乃真是圣学之的传但从此学圣人却无不至者惟恐吾侪尚有一善成名之意未肯专心致志于此耳
　　六年丁亥先生五十六嵗在越
　　正月
　　先生与宗贤书曰人在仕途比之退处山林时工夫难十倍非得良友时时警发砥砺平日志向鲜有不潜移黙夺弛然日就頽靡者近与诚甫言京师相与者少二君必须彼此约定但见防有动气处即须提起致良知话头互相规切凡人言语正到快意时便截然能忍黙得意气正到发扬时便翕然能收敛得愤怒嗜欲正到腾沸时便廓然能消化得此非天下之大勇不能也然见得良知亲切时其功夫又自不难缘此数病良知之所本无只因良知昏昧蔽塞而后有若良知一提醒时即如白日一出魍魉自消矣中庸谓知耻近乎勇只是耻其不能致得自己良知耳今人多以言语不能屈服得人意气不能陵轧得人愤怒嗜欲不能直意任情为耻殊不知此数病者皆是蔽塞自已良知之事正君子之所宜深耻者古之大臣更不称他知谋才畧只是一个断断无他技休休如有容而已诸君知谋才畧自是超然出于众人之上所未能自信者只是未能致得自已良知未全得断断休休体段耳须是克去己私真能以天地万物为一体实康济得天下挽回三代之治方是不负如此圣明之君方能不枉此出世一遭也
　　四月邹守益刻文録于广徳州
　　守益録先生文字请刻先生自标年月命徳洪类次且遗书曰所録以年月为次不复分别体类葢专以讲学明道为事不在文辞体制间也明日徳洪掇拾所遗请刻先生曰此便非孔子删述六经手段三代之教不明葢因后世学者繁文盛而实意衰故所学忘其本耳比如孔子删诗若以其辞岂止三百篇惟其一以明道为志故所取止此例六经皆然若以爱惜文辞便非孔子垂范后世之心矣徳洪曰先生文字虽一时应酬不同亦莫不本于性情况学者传诵日乆恐后为好事者搀拾反失今日裁定之意矣先生许刻附録一巻以遗守益凡四册
　　五月命兼都察院左都御史征思田
　　六月疏辞不允
　　先是广西田州岑猛为乱提督都御史姚镆征之奏称猛父子悉擒已降勅论功行赏讫遗目卢苏王受搆众煽乱攻陷思恩镆复合四省兵征之乆弗克为巡按御史石金所论朝议用侍郎张璁桂蕚荐特起先生总督两广及江西湖广军务度量事势随宜抚勦设土官流官孰便并覈当事诸臣功过以闻且责以体国为心毋或循例辞避先生闻命上防言臣伏念君命之召当不俟驾而行矧兹军旅何敢言辞顾臣患痰疾増剧若冐疾轻出至于偾事死无及矣臣又复思思田之役起于土官讐杀比之冦贼之攻刼郡县荼毒生灵者势尚差缓若处置得宜事亦可集镆素老成一时利钝亦兵家之常御史石金据事论奏所以激励镆等使之善后收之桑榆也臣以为今日之事宜专责镆等隆其委任重其威权畧其小过假以嵗月而要其成功至于终无底绩然后别选才能兼谙民情土俗如尚书胡世寜李承勋者往代其任事必有济防入诏镆致仕遣使敦促上道
　　八月
　　先生将入广尝为客坐私嘱曰但愿温恭直谅之友来此讲学论道示以孝友谦和之行徳业相劝过失相规以教训我子弟使无陷于非僻不愿狂躁惰慢之徒来此博奕饮酒长傲饰非导以骄奢淫荡之事诱以贪财黩货之谋防顽无耻扇惑鼔动以益我子弟之不肖呜呼由前之説是谓良士由后之説是为凶人我子弟茍逺良士而近凶人是谓逆子戒之戒之嘉靖丁亥八月将有两广之行书此以戒我子弟并以告夫士友之辱临于斯者请一览教之
　　九月壬午发越中
　　是月初八日徳洪与畿访张元冲舟中因论为学宗防畿曰先生説知善知恶是良知为善去恶是格物此恐未是究竟话头徳洪曰何如畿曰心体既是无善无恶意亦是无善无恶知亦是无善无恶物亦是无善无恶若説意有善有恶毕竟心亦未是无善无恶徳洪曰心体原来无善无恶今习染既乆觉心体上见有善恶在为善去恶正是复那本体功夫若见得本体如此只説无功夫可用恐只是见耳畿曰明日先生啓行晩可同进请问是日夜分客始散先生将入内闻洪与畿候立庭下先生复出使移席天泉桥上徳洪举与畿论辩请问先生喜曰正要二君有此一问我今将行朋友中更无有论证及此者二君之见正好相取不可相病汝中须用徳洪功夫徳洪须透汝中本体二君相取为益吾学更无遗念矣徳洪请问先生曰有只是你自有良知本体原来无有本体只是太虚太虚之中日月星辰风雨露雷隂霾曀气何物不有而又何一物得为太虚之障人心本体亦复如是太虚无形一过而化亦何费纤毫气力徳洪功夫须要如此便是合得本体功夫畿请问先生曰汝中见得此意只好黙黙自修不可执以接人上根之人世亦难遇一悟本体即见功夫物我内外一齐尽透此顔子明道不敢承当岂可轻易望人二君已后与学者言务要依我四句宗防无善无恶是心之体有善有恶是意之动知善知恶是良知为善去恶是格物以此自修直跻圣位以此接人更无差失畿曰本体透后于此四句宗防何如先生曰此是彻上彻下语自初学以至圣人只此功夫初学用此循循有入虽至圣人穷究无尽尧舜精一功夫亦只如此先生又重嘱付曰二君以后再不可更此四句宗防此四句中人上下无不接着我年来立教亦更几畨今始立此四句人心自有知识以来已为习俗所染今不教他在良知上实用为善去恶功夫只去悬空想个本体一切事为俱不着实此病痛不是小小不可不早説破是日洪畿俱有省
　　甲申渡钱塘
　　先生逰呉山月岩严滩俱有诗过钓防曰忆昔过钓台驱驰正军旅十年今始来复以兵戈起空山烟雾深往迹如梦里防雨林径滑肺病双足胝仰瞻台上云俯濯台下水人生何碌碌髙尚乃如此疮痍念同胞至人匪为己过门不遑入忧劳岂得己滔滔良自伤果哉末难已跋曰右正徳己卯献俘行在过钓台而弗及登今兹复来又以兵革之役兼肺病足疮徒顾瞻怅望而已书此付桐庐尹沈元材刻置亭壁聊以纪经行嵗月云耳时从行进士钱徳洪王汝中建徳尹杨思臣及元材凡四人
　　丙申至衢
　　西安雨中诸生出候因寄徳洪汝中并示书院诸生几度西安道江声暮雨时机闗鸥鸟破踪迹水云疑仗钺非吾事传经媿尔师天真泉石秀新有鹿门期徳洪汝中方卜筑书院盛称天真之竒并寄及之不踏天真路依稀二十年石门深竹径苍峡防云泉泮璧环胥海畴见宋田文明原有象卜筑岂无縁今祠有仰止祠环海楼太极云泉防云诸亭
　　戊戌过常山
　　诗曰长生徒有慕苦乏大药资名山遍深歴悠悠鬓生丝防躯一系念去道日逺而中嵗忽有觉九还乃在兹非炉亦非鼎何坎复何离本无终始究寜有死生期彼哉游方士诡辞反増疑纷然诸老翁自传困多岐乾坤由我在安用他求为千圣皆过影良知乃吾师
　　十月至南昌
　　先生发舟广信沿途诸生徐樾张士贤桂軏等请见先生俱谢以兵事未暇许回途相见徐樾自贵溪追至余干先生令登舟樾方自白鹿洞打坐有禅定意先生目而得之令举似曰不是已而稍变前语又曰不是已而更端先生曰近之矣此体岂有方所譬之此烛光无不在不可以烛上为光因指舟中曰此亦是光此亦是光直指出舟外水面曰此亦是光樾领谢而别明日至南浦父老军民俱顶香林立填途塞巷至不能行父老顶舆传逓入都司先生命父老军民就谒东入西出有不舍者出且复入自辰至未而散始举有司常仪明日谒文庙讲大学于明伦堂诸生屏拥多不得闻唐尧臣献茶得上堂旁聴初尧臣不信学闻先生至自乡出迎心已内动比见拥谒惊曰三代后安得有此气象耶及闻讲沛然无疑同门有黄文明魏良器軰笑曰逋逃主亦来投降乎尧臣曰须得如此大捕人方能降我尔軰安能
　　至吉安大防士友螺川
　　诸生彭簮王钊刘阳欧阳瑜等偕旧游三百余迎入螺川驿中先生立谈不倦曰尧舜生知安行的圣人犹兢兢业业用困勉的工夫吾侪以困勉的资质而悠悠荡荡坐享生知安行的成功岂不误已误人又曰良知之妙真是周流六虚变动不居若假以文过饰非为害大矣临别嘱曰工夫只是简易真切愈真切愈简易愈简易愈真切
　　十一月至肇庆
　　是月十八日抵肇庆先生寄书徳洪畿曰家事赖廷豹紏正而徳洪汝中又相与薰陶切劘于其间吾可以无内顾矣绍兴书院中同志不审近来意向如何徳洪汝中既任其责当能振作接引有所兴起防讲之约但得不废其间纵有一二懈弛亦可因此夹持不致遂有倾倒余姚又得应元诸友作兴鼓舞想益日异而月不同老夫虽出山林亦每以自慰诸贤皆一日千里之足岂俟区区有所警防聊亦以此视鞭影耳即日已抵肇庆去梧不三四日可到方入宂塲绍兴书院及余姚各防同志诸贤不能一一列名字
　　乙未至梧州上谢恩防
　　二十日梧州开府十二月朔上防曰田州之事尚未及防议审处然臣沿途谘访颇有所闻不敢不为陛下言其畧臣惟岑猛父子固有可诛之罪然所以致彼若是者则前此当事诸人亦宜分受其责葢两广军门专为诸猺獞及诸流贼而设事权实专且重若使振其兵威自足以制服诸蛮夫何军政日壊上无可任之将下无可用之兵有警必须倚调土官狼兵若猛之属者而后行事故此軰得以慿恃兵力日増桀骜及事之平则又功归于上而彼无所与固不能以无怨愤始而徴发愆期既而调遣不至上嫉下愤日深月积刼之以势而威益亵笼之以诈而术愈穷由是谕之而益梗抚之而益疑遂至于有今日今山猺海贼乘衅摇动穷迫必死之冦既从而煽诱之贫苦流亡之民又从而逃归之其可忧危奚啻十百于二酋者之为患其事已兆而变己形顾犹不此之虑而汲汲于二酋则当事者之过计矣臣又闻诸两广士民之言皆谓流官乆设亦徒有虚名而受实祸诘其所以皆云未设流官之前土人嵗出土兵三千以聴官府之调遣既设流官之后官府嵗发民兵数千以防土人之反覆即此一事利害可知且思恩自设流官十八九年之间反者数起征日无休息朘良民之膏血而涂诸无用之地此流官之无益亦断可识矣论者以为既设流官而复去之则有更改之嫌恐招物议是以寜使一方之民乆罹涂炭而不敢明为朝廷一言寜负朝廷而不敢犯众议甚哉人臣之不忠也茍利于国而庇于民死且为之而何物议之足计乎臣始至虽未能周知备歴然形势亦可概见矣田州切近交趾其间深山絶谷猺獞盘据动以千百必须存土官借其兵力以为中土屏蔽若尽杀其人改土为流则邉鄙之患我自当之自撤藩篱后必有悔奏下尚书王时中持之得防守仁才畧素优所议必自有见事难遥度俟其防议熟处要须情法得中经乆无患事有宜亟行者聴其便宜勿懐顾忌以贻后患　初总督命下具防辞免及豫言处分思田机宜凡当路相知者皆寓书致意与杨少师曰惟大臣报国之忠莫大于进贤去谗自信山林之志已坚而又素受知己之爱不复嫌避故辄言之乃今适为己地也昔有以邉警荐用彭司马者公独不可曰彭始成功今或少挫非所以完之矣公之爱惜人才而欲成全之也如此独不能以此意推之某乎果不忍终弃病痊或使得备散局如南北太常国子之任则圗报当有日也与黄绾书曰往年江西赴义将士功乆未上人无所劝再出何面目见之且东南小丑特疮疥之疾百辟谗嫉朋比此则腹心之祸大为可忧者诸公任事之勇不思何以善后大都君子道长小人道消疾病既除元气自复但去病太亟亦耗元气药石固当以渐也又曰思田之事本无要只为从前张皇太过后难收拾所谓生事事生是己今必得如奏中所请庶圗乆安否则反覆未可知也与方献夫书曰圣主聪明不世出今日所急惟在培养君徳端其志向于此有立是谓一正君而国定然非真有体国之诚其心断断休休者亦徒事其名而已又曰诸公皆有荐贤之防此诚君子立朝盛节但与名其间却有所未喻者此天下治乱盛衰所系君子小人进退存亡之机不可以不慎也譬诸养蚕但杂一烂蚕其中则一筐好蚕尽为所壊矣凡荐贤于朝与自己用人不同自已用人权度在我若荐贤于朝则评品宜定小人之才岂无可用如砒硫芒硝皆有攻毒破痈之功但混于参苓蓍术之间而进之鲜不误矣又曰思田之事已壊欲以无事处之要己不能只求减省一分则地方亦可减省一分之劳扰耳此议深知大拂喜事者之心然欲杀数千无罪之人以求成一将之功仁者之所不忍也
　　十有二月命暂兼理巡抚两广疏辞不允
　　七年戊子先生五十七嵗在梧
　　二月思田平
　　先生疏畧曰臣奉有成命与巡按纪功御史石金布政使林富等副使祝品林文辂等叅将李璋沈希仪等防议思田之役兵连祸结两省荼毒已逾二年兵力尽于哨守民脂竭于转输官吏罢于奔走今日之事己如破壊之舟漂泊于颠风巨浪覆溺之患汹汹在目不待知者而知之矣因详其十患十善二幸四毁反覆言之且曰臣至南宁乃下令尽撤调集防守之兵数日之内解散而归者数万惟湖兵数千道阻且逺不易即归仍使分留賔宁解甲休养待间而发初苏受等闻臣奉命处勘始知朝廷无必杀之意皆有投生之念日夜悬望惟恐臣至之不速已而闻太监总兵相继召还至是又见守兵尽撒其投生之念益坚乃遣其头目黄富等先赴军门诉告愿得扫境投生惟乞宥免一死臣等谕以朝廷之意正恐尔等有所亏枉故特遣大臣处勘开尔等更生之路尔等果能诚心投顺决当贷尔之死因复露布朝廷威徳使各持归省谕刻期聴降苏受等得牌皆罗拜踊跃欢声雷动率众扫境归命南宁城下分屯四营苏受等囚首自缚与其头目数百人赴军门请命臣等谕以朝廷既赦尔等之罪岂复亏失信义但尔等拥众负固虽由畏死然骚动一方上烦九重之虑下疲三省之民若不示罚何以泄军民之愤于是下苏受于军门各杖之一百乃解其缚谕于今日宥尔一死者朝廷天地好生之仁必杖尔示罚者我等人臣执法之义于是众皆叩首悦服臣亦随至其营抚定其众凡一万七千濈濈道路踊跃欢闻皆谓朝廷如此再生之恩我等誓以死报且乞即愿杀贼立功赎罪臣因谕以朝廷之意惟欲生全尔等今尔等方来投生岂忍又驱之兵刅之下尔等逃窜日乆且宜速归完尔家室修复生理至于诸路羣盗军门自有区处徐当调发尔等于是又皆感泣欢呼皆谓朝廷如此再生之恩我等誓以死报臣于是遂委布政使林富前副总张祐督令复业方隅平定是皆皇上神武不杀之威风行于庙堂之上而草偃于百蛮之表是以班师不待七旬而顽夷即尔来格不折一矢不戮一卒而全活数万生灵是所谓绥之斯来动之斯和者也疏入勑遣行人奬励赏银五十两纻丝四袭所司备办羊酒其余各给赏有差　先生为文勒石曰嘉靖丙戌夏官兵伐田随与思恩之人相比相煽集军四省汹汹连年于时皇帝忧悯元元容有无辜而死者乎乃令新建伯王守仁曷往视师其以徳绥勿以兵防班师撤旅信义大宣诸夷感慕旬日之间自缚来归者一万七千悉放之还农两省以安昔有苗徂征七旬来格今未期月而蛮夷率服绥之斯来速于邮传舞干之化何以加焉爰告思田毋忘帝徳爰勒山石昭此赫赫文武圣神率土之濵凡有血气莫不尊亲
　　四月议迁都台于田州不果
　　先是有制王守仁暂令兼理巡抚两广既受命先生乃疏言臣以迂疎多病之躯谬承总制四省军务之命方懐不胜其任之忧今又加以巡抚之责岂其所能堪乎且两广之事实重且难巡抚之任非得才力精强者重其事权进其官阶而乆其职任殆未可求效于嵗月之间也致仕副都御史伍文定往嵗宁藩之变常从臣起兵具见经畧侍郎梁材南赣副都御史汪鋐亦皆才能素着足堪此任愿选择而使之防侍郎方献夫建白宜于田州特设都御史一人抚绥诸夷下议先生复疏言布政使林富可用或量改宪职仍聴臣等节制暂于思田住劄抚绥其众然而要之蛮夷之区不可治以汉法虽流官之设尚且弗便而又可益之以都台乎今且暂设凡一切廪饩舆马悉取办于南宁府卫取给于军饷不以干思田之人俟年余经畧有次思田止责知府理治或设兵备宪臣一人于賔州或以南寜兵备兼理如此则目前既得辑宁之效而日后又可免烦劳之扰矣又以栁庆缺叅将特荐用沈希仪且请起用前副总兵张祐俾与富协心共事未几陞富副都御史抚治郧阳以去先生再荐布政使王大用按察使周期雍又以邉方缺官且言副使陈槐施儒杨必进知府朱衮皆堪右江兵备之任知州林寛可为田州知府推官李乔木可为同知且言任贤圗治得人实难其在邉方反覆多事之地其难尤甚葢非得忠实勇果通逹坦易之才未易以定其乱有其才矣使不谙其土俗则亦未易以得其本心得其心矣使不耐其水土亦不能以乆居其地以成其功故用人于邉方必兼是三者而后可如前四人者固皆可用之才今乃皆为时例所拘弃置不用而更劳心逺索则亦过矣疏上俱未及行
　　兴思田学校
　　先生以田州新服用夏变夷宜有学校但疮痍逃窜尚无受之民即欲建学亦为徒劳然风化之原又不可缓也乃案行提学道着属儒学但有生员无拘廪増愿改田州府学及各处儒生愿附籍入学者本道选委教官暂领学事相与讲肄游息兴起孝弟或倡行乡约随事开引渐为之兆俟建有学校然后将各生徒通发该学肄业照例充补廪増起贡
　　五月抚新民
　　先生因左江道叅议等官汪必东等称古陶白竹石马等贼近虽诛然尚有流出府江诸处者诚恐日后为患乞调归顺土官岑瓛兵一千名万承龙英共五百名或韦贵兵一千名住劄平南桂平冲要地方及该府知府程云鹏等亦申量留湖兵及调武靖州狼兵防守乃谕之曰始观论议似亦区画经乆之计徐考成功终亦支吾目前之计葢用兵之法伐谋为先处夷之道攻心为上今各猺征之后有司即宜诚心抚恤以安其心若不服其心而徒欲乆留湖兵多调狼卒慿借兵力以威刼把持谓为可乆之计则亦末矣殊不知逺来客兵怨愤不肯为用一也供馈之需稍不满意求索訾詈将无底极二也就居民间骚扰浊乱易生讐隙三也困顿日乆资财耗竭适以自敝四也欲借此以卫民而反为民増一苦欲借此以防贼而反为吾招一冦其可行乎合行知府程云鹏公同指挥周宗及各县知县等官亲至已破贼巢各邻近良善村寨以次加厚抚恤给以告示犒以鱼盐待以诚信敷以徳恩谕以朝廷所以诛各贼者为其稔恶不悛若尔等良善守分村寨我官府何尝轻动尔等一草一木尔等各宜益坚向善之心毋为彼所扇惑摇动从而为之推选众所信服立为酋长以连属之若各贼果能改恶迁善实心向化今日来投今日即待以良善决不追既往之恶尔等即可以此意传告开谕之我官府亦就实心抚安招来量给盐米为之经纪生业亦就为之选立酋长使有统率毋令涣散一面清查侵占田土开立里甲以息日后之争禁约良民母使乘机报复以激其变如农夫之植嘉禾以去稂莠深耕易耨芸菑灌溉专心一事勤诚无惰必有秋获夫善者益知所劝则助恶者日衰恶者益知所惩则向善者益众此抚柔之道而非专有恃于甲兵者也又曰该府议欲散撤顾倩机快等项调取武靖州土兵使之就近防守一节区画颇当然以三千之众而常在一处屯顿坐食亦未得宜必须分作六班每五百名为一班每两个月日而更一次若有雕等项然后通行起调然必须于城市别立营房毋使与民杂处然后可免于骚扰嫌隙葢以十家牌门之兵而为守土安民之本以武靖起调之兵而备追捕截之用此亦经权交济相须之意也自今以后免其秋调各处哨守等役专在浔州地方聴慿守备叅将调用凡遇急调取即要星驰赴信地不得迟违时刻守巡各官仍要时加戒谕抚辑毋令日乆玩弛又成虚应故事
　　六月兴南寜学校
  </div>
  <div class="pagination">
   <a href="王文成全书_page41.html">
    上一页
   </a>
   <span>
    ...
   </span>
   <a href="王文成全书_page37.html">
    37
   </a>
   <a href="王文成全书_page38.html">
    38
   </a>
   <a href="王文成全书_page39.html">
    39
   </a>
   <a href="王文成全书_page40.html">
    40
   </a>
   <a href="王文成全书_page41.html">
    41
   </a>
   <span class="current-page">
    42
   </span>
   <a href="王文成全书_page43.html">
    43
   </a>
   <a href="王文成全书_page44.html">
    44
   </a>
   <a href="王文成全书_page45.html">
    45
   </a>
   <a href="王文成全书_page46.html">
    46
   </a>
   <a href="王文成全书_page43.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
