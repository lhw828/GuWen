<!DOCTYPE html>
<html>
<head>
    <meta charset="UTF-8">
    <title>淡然轩集 - 第 6 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>淡然轩集 - 第 6 页/共 14 页</h1>
    <div class="content">
　　寗公卒其子元桂以大司马懐棘王公状来请铭予与公同举进士同宦于朝公齿少于予而一旦溘焉已矣反复公状盖泫然陨涕焉公讳化龙字文明别号云田保定新安人祖志本父节俱以公贵赠封中大夫山西布政使司右叅政祖母龎张母吴俱淑人公生五岁始能言比就外傅一意问学十一能文十四补弟子贠十八廪于庠万厯丙子举于乡丁丑第进士戊寅授中书舍人已卯册封周藩辛巳以考最封其两尊人壬午升工部都水司贠外郎视慈宁宫养心殿诸工程夙夜勤事有上方膳醴之赐旋以大庆恩加封其尊人如其官甲申督理京城街道卽以其年榷税荆州公至荆主在禁奸节费通啇惠民比得代课无溢额槖无私装荆之人士为诗歌以颂之丁亥督修胡良巨马二桥日与中贵人处调停节缩不激不随工竣赐白金文绮晋虞衡司郎中加俸一级公主虞衡一切规画厝注诚心为质为大司空所倚办声称藉甚己丑升山西按察司副使备兵赤城赤城宻迩边疆青巴图安图诸部环其外而史车二夷处其内为边陲重地公为明约束严号令惩偷惰之习清虚耗之蠧凡所经理悉绸缪大计谓龙门要衡独石隔逺禆将一人难于兼制白于部使者増叅将一人分守其地庚寅史车二部逸出塞议者纷纷遂至易置诸将吏乃移公潼关公无几微见于词色卽候代犹日督将士严兵保境若冦至者未几史酋率所部冦龙门公督游击杭大才与战于唐子冲擒酋女所捕掳斩获甚众详见督抚疏中公旣至潼关念关地据黄河上游控制三省秦之襟喉急以暇日堑山堙谷练兵积饷关若益雄而盗贼屏息壬辰升山西布政司右叅政理屯粮核逋负满三载升陜西按察使适当计吏其臧否一裁以至公盟于神誓不欲以爱憎为毁誉戊戌升山西右布政使己亥升陜西左布政使以便归省抵家而疾作遂卒时己亥年又四月四日也距生嘉靖己酉十二月一日得年五十有一耳公小心勤慎所至以精勤举职敡厯藩臬不越秦晋熟知其民风吏弊邉事敌情使其不死卽当秉中丞之节以大造于彼民也而公不逮矣惜哉先配王氏累赠淑人继杨氏累封淑人子元桂生员娶杨氏元材殇女二一适戸部尚书髙公耀子某其一殇元桂将以其年十二月某日塟公于邑西三台之原启王淑人兆合窆焉予为志其畧而系以铭曰宦非不逹厥施未究年不称天未为公寿胡赋之良胡折之骤胡是厚积而乃俭受三台之原郁然灵秀以妥公神以昌公后

　　明交河簿秋潭孔先生墓志铭

　　先生讳宏绵字某别号秋潭宣圣七十三代孙也父廪生承布母某以正德己卯十二月初七日生先生始就外傅俨如成人稍长一意攻举子业居常不见有媟亵之容声称藉甚顾数试数不利久乃以明经贡阙下游太学太学诸士皆严重先生多乐与交者隆庆壬申投牒铨曹除吾邑簿簿为河设其分署在邑东五十里泊头镇河运之濵故自行河外一切钱榖刑名事皆不得与旧官是地者厌其闲曹徃徃取民间细事讯之责其赎锾又镇在徃昔犹有啇贾贸易歳输郡税者数百金皆簿司征纳而征收之际率多取其羡金以为常然非其职矣先生莅事日惟以河为务春勤修筑秋谨堤防闲则闭门习静不越俎以自润诸浅夫役故有例金悉谢絶之人服其清邑志谓其噐宇清雅内行修洁不受民词不取啇货不受常例盖实录也然性端方不能为媕阿之态邑令某喜人谀已谓先生亢恨之遂以大计落职一时士民哗然为之不平先生归年日益长家日益贫至不能继饔飱予毎为宦东土者道其亷亦间有赒之者不数数然也然先生处困而亨犹日手一编以终其身云先生卒于万厯戊戌十二月廿五日春秋八十配王氏继颜氏再继王氏子闻博娶张氏闻贯娶某氏皆先卒女一适岁贡生王云鹏孙贞宪娶孟氏贞惠生员娶任氏贞悫娶孟氏曽孙男尚宾一尚幼贞宪等将以卒之明年四月某日葬先生于祖茔之次而以其遗言走京师征予为铭予读其书而悲之为志其概复系以铭曰潭之水清以洁秋之潭清且洌吁嗟乎先生之号实先生之节世人巧宦先生守拙洙泗之裔其流自别吁嗟乎水可饮蔬可啜先生之名不可灭

　　抚治郧阳都察院右佥都御史蒲汀姜公墓志铭

　　中丞姜公讳璧字完卿别号蒲汀顺天文安人世以孝弟力田为德于里里长老言此其后当有兴者及公生而驯谨长而笃学以三礼起家领隆庆庚午乡荐明年辛未成进士卽以其年令乐安万厯丁丑入为河南道监察御史戊寅出按两淮盐法旣报命以外艰归癸未服阕出按中州以疾归丙戌起原官廵视京营戎政复廵视京畿兼掌河南道事大计羣吏公在西台先后十三年始进大理右丞寻转左晋左右少卿辛卯春晋佥都御史抚治郧阳壬辰秋有言公速化者诏改公留都公以太夫人老不复出又三年疾卒于正寝是万厯丙申七月三十日也距生嘉靖庚子二月一日得年五十有七初乐安有大侠王彦飞者聚党横里中操赤白丸报雠以睚眦杀人它令莫敢问备兵使者行县索之弗能得公至召诸贼曹语之曰若軰受赇纵奸辠当死能縳王自赎当贷若辠众恐愿自効卽共为具饮王中酒伏健儿急縳之公度已得王又虞有道刼者预勅尉率徼卒逆之刼者猝遇尉悉骇走遂逮彦飞至庭论旣具立毙狱中而为教散遣其曹悉勿问众咸凛凛在邑五载威惠大着详见去思碑中其按淮上也主在杜干请剔积蠧富啇倚请托为奸利者无所容其私奸啇张国用刘威軰各以轻重伏罪时淮扬饥奸民以其间竞为私铸钱法大阻啇贩不通百姓嗷嗷几酿大乱公檄所司禁私铸而亟发金钱万余仓粟数千赈之始以事闻所全活甚众于时黄水入淮淮大溢总河大臣与抚臣相掣肘而有司行河者率委之倅贰又有议罢范公旧堤勿修而别开支河者公疏言倅贰权轻不如专任守令大臣事权不一难责成功宜罢总河以其事归抚臣便又河口外高内下开支河则引倒流之潮辟私贩之路不若修范公废堤使内水不出外水不入外不损盐灶之地内不伤耕植之田疏凡数百言皆凿凿可行者部覆如公言后事竣有白金之赉中州宗室最众而禄最不给或有言宜开宗学以恤贫宗者下有司议悍宗■〈木壶〉樒軰指是为宗正■〈木坴〉■〈木挈〉罪鸠其党羣击之因聚众称乱人情汹汹公时方在道闻之卽疾驰入大梁捕其谋主袁东鲁数人令武卒列伍备非常始疏陈其状有诏辠首恶而释其党中州宴然公尝言治大猾宜缓急则谋泄而昜脱平大众宜急缓则党固而难安真名言也河南赎锾歳额四千后渐倍之公曰此膏脂也非刑罚严峻何至是卒疏如旧额睢陈东连曹徐西接亳颍故设有兵廵道弹压盗贼久而罢至是有议复者公言増官则増费若改清军道兼屯盐而以屯盐道移驻睢陈则事专而费省议虽寝识者是之公之主大计也疏言五事曰急先务精考核禁营馈惩贪酷慎委署虽未尽用其言而无私毁誉无狥造请时服其公矣开府郧阳当恇扰之后推诚布公寛之如理乱绳而不欲操之如束湿薪地方方赖公敉宁而公中口语归矣公旣归犹有踪迹公抚郧时事者见一切锾金皆储以待饷议者始息公事旣白念太夫人春秋高坚不复出实欲承欢膝下以娱其余年乃公卒而太夫人犹无恙也公之卒也太夫人伤之踰月亦卒呜呼痛哉公丰仪伟貌须髯如张望之者以严见惮而中无城府饮人以和盖油然其可亲也不如其貌公尝诵伯淳言掇拾短长以希直名有所不能盖终身以为则焉父师吕封河南道监察御史前母董赠太孺人母刘封太孺人配王氏卽状公者王少叅夣岩妹子四绳武国子生娶王氏扬武廪生娶王氏俱按察使缄孙女经武娶马氏叅政允登女俱王出允武聘杨氏宪副应中女侧张出女五一适井郡丞济博子国子生拱极一适王大尹惟几子举人升一适郭都事可桢男庠生茂勋一适纪宪副诫孙生员于彛俱王出一许聘缄孙元翰张出孙男五长铨绳武出聘诫曽孙女次镐镛扬武出镐聘杜佥宪允继女次镗铎经武出孙女五尚幼绳武軰将以二十六年二月二十九日葬公于祖茔予为次公之生平志之而系之以铭曰古人言治奉职循理何必鹰击乃称豸史夸者死职深文巧诋烈士狥名沾沾自喜公之为令父母孔迩执简西台开府南纪所至轻平务持大体不竞不絿毋随毋诡毋或骫法以纵厥宄毋或洗垢以索厥痏公不陵人人乃公毁人之毁公公运之否以公厚积俭受乃尔于人何尤天固若此鬰鬰佳城公焉宁止太史有铭公其无死

　　赠懐逺将军后泉王君墓志铭

　　王君后泉卒之明年其子国正畧述君生平求铭君墓道之石君予郡人国正又予武闱所举士不能辞按状君讳宗威字子重后泉其别号也其先吴常熟人有忠者从高皇帝于行间以功升正千戸后隶籍于河间沈阳中屯卫之前所忠生瑁瑁生铨铨生大海大海生机机生椿椿生燡娶于张生二子长卽君也自君高祖以下世袭其职咸有能声而产渐落寞君气禀刚方任事几四十年生事益减而介然不易性孝友弱冠失怙事母曲尽色养乡里称之少孤废学恒以此为恨督其子于学国正遂举辛卯乡试第一壬辰举武进士授指挥同知把总乌龙沟君就养子舍以疾归终于正寝卒之日但云吾家世清贫有儿幸成立其令以清白持身勿负国恩也语不及他是万厯二十四年三月十四日也距生嘉靖十年五月廿三日得年六十有六初授武徳将军以子贵进怀逺将军配崔氏继黄氏子二长卽国正今为旧州守备娶程氏次国祚娶刘氏女一适千戸曹世勲俱黄出孙男五绍元维元纶元绪元胤元孙女一国正将以二十五年八月二十二日葬君于祖茔之次予为志其大凡而三叹息焉士大夫博极载籍名能文者视武胄为麤人之极致然徃徃利令智昏官以赂败辱其身及其子孙者不少矣君目不知书而能以贫苦自将俭于身克昌厥后岂独武夫卽文士有厚愧哉是宜铭铭曰世之武弁借言使贪贪人罔极嗜利若甘徒令世秩败于贪婪君之户侯传之先世居官守法罔敢或替以暨于君自守弥励操其清白以启嗣人能俾世业愈逺愈振美哉君子慎勿厌贫哲嗣矫矫坚持清操怀逺貤荣食贫之报我铭君石为贪者告

　　明锦衣卫户侯连山王公墓志铭

　　连山王公卒其子朝英軰以乡进士胡君状来请铭按状王氏之先世为应天江宁人有政者当高皇帝时累功至宣府左卫正千戸遂为宣府人政生顺顺生谦谦生鳯鳯生琳俱世其爵琳生纪纪生铎卽公父也母孙氏生子三公其季也讳元春字文明别号连山公生有慧质聪敏嗜书为博士弟子文多竒气有声黉校间籍甚王氏世以武顕而公父隠于贾治产积居与时逐视诸贾人最为饶益嘉靖中歳苦兵帑藏告匮大司农计令诸富民出粟以佐军兴无应者公父慨然曰国家方用兵吾以为有力者当从事行间富者当输财如此而后事可济也乃捐赀以佐军费久之益厌薄贾道挟公走京师入粟为锦衣户侯而公亦入太学得交海内知名士相与问业名益起顾以数竒数试数不利锦衣公卒仲兄鸿胪公秉家政公益得肆力于学未几鸿胪公亦卒公以身拮据门户颇废业会恭妃诞生皇长子以覃恩授公锦衣卫百戸公叹曰士固有志今已矣岂非命哉始辍业博览稗官小说习音律或与乡先生结社为诗以自娱以消其卓荦雄竒之气状又称公事亲孝能以色养病为侍药为请祷目不交睫衣不觧带没而哀毁柴瘠人咸称之公卽乆益富而不矜夸势能之荣好行其德数散所积与贫交疏昆弟服药而效卽按方制剂施之人人见野有暴骨卽为立义冡埋胔掩骼闻民间痘为厉卽修神祠以祈福佑其趋人之急振人之困类豪侠者而范身矩矱少或踰检卽终夜不能安寝其谨畏又若此公素健偶病痰治疗罔效遂卒时万厯戊戌正月二十五日也距生嘉靖已亥四月十一日得年六十配杨氏封安人先公卒子三长朝英保安州廪生娶胡氏举人守譲妹继都氏次朝携娶潘氏举人大纶女继周氏长治丞万金女次朝彦娶景氏四川副使嵩女俱杨安人出女二长适逰击李同子继祖杨出次聘总兵董一元子用贤侧室戴出孙男五长道正余俱幼朝英軰将以其年七月十有三日启安人之兆合葬焉而予为之志其槩如此因系以铭曰公幼业儒志在公交车卒业太学才杰相于荷天之宠拜命金吾有志未竟诗酒是娱富不自雄为德于闾非礼勿履择地而趋公之嗣子能读父书意公食报其在斯与鬰鬰佳兆帝城之隅百千斯年公妥其居

　　封工部主事龙川公墓志铭

　　封工部主事龙川先生姓易氏讳经文字济甫世为河间之肃宁人先生大父晟父琚皆隠处弗耀然世有质行人称长者琚三子长卽先生先生生而天性孝友稍成立两尊人老二弟幼弱家益素俯仰咸倚办先生先生又业儒计无所为养者乃开乡塾抗颜严规条训诲里中弟子藉其修脯以供甘膬给飦粥又屡值岁祲脱粟之食日或不继至损张安人衣钏佐之先生犹旦暮持一编与诸生相劘切晏如也先生博学强记为文一禀于濓洛闗闽之说雅不欲猎异钓竒以趋时好故毎试有司輙不售卽不售而先生志愈锐学愈力曁先生有子登瀛成进士官虞部郎迎养子舍而先生犹守博士籍习故业孜孜不辍曰吾不欲以儿子贵贵我也又阅歳先生得风疾手足少废始喟然叹曰吾卒阨至此乎吾无如吾命何乃辍业受今封日进虞部君戒之曰吾荷国恩无以报汝勉之吾性廿食贫毋以乃翁故败官常也虞部君奉命惟谨故兢兢守三尺数载如一日云先生与张安人相敬如宾先生疾安人日侍汤药不少懈万厯甲申冬安人卒先生意忽忽不乐比归襄安人葬事不数月先生不起矣时乙酉年十月十六日也距其生正德辛已六月一日得寿六十有五先生有丈夫子四人长登云蚤卒次卽虞部君登瀛次登高武学生次登仕邑诸生孙男七知简能亨健通从孙女二先生卒之明年登瀛等将以二月十九日启张安人之兆合葬焉而以状来征铭状称先生真率坦夷与人交油油然无崖岸崭截之态而行履皭然不为非义自少及壮曽一距奔女再距嫠妇独抱鲁男子之行乡人至今诵之呜呼先生其有隠德者耶固宜其子孙之振振盛也是宜铭铭曰先生于于行与道俱貌则若癯中则甚腴芒如醇如玄览条除世好者竽弗贬以趋美色可娱而志弗渝抱一若迂守贞若愚于戏此先民之芳矩而世之醇儒也欤

　　鳯翔令王君墓志铭

　　王君讳命字钦甫别号鹤程真定饶阳人嘉靖甲子与予同举于乡然而未识也万厯丁丑予读中秘书始识君于长安见君壮懐慷慨有烈丈夫之风焉明年君求予次女为子妇予以地里辽逺未应而同年刘君两峯辈关说百端至卧予寓所要之不得已许其请自是会君愈数愈悉其为人君负气自豪意不可一世予谓君君子知天下之不可上也而下之时举礼自卑尊人之道砭君君始不谓然而后乃折服也君善饮饮如长鲸之吸川大白数十可立尽予谓君烂肠之药胡可常也久之而君亦不复雄饮矣君家颇裕而自奉甚简淡然亦恡不以施人予谓君损有余以补不足天之道也行道有福君深有味于予言渐损赀以周其乡人若君者可与并为仁者也丙戌春予女归君之子王生亮芳未几君遣生来予宦舎从学于贞复杨先生生聪明沉静日兀坐一室读书之外无所嗜好予笑谓君此千里驹也当不至如君久淹公交车矣戊子生入为博士弟子踰年君继配李孺人卒娶赵氏女为妾赵慧而善媚既蛊君遂恃宠无忌间窃君所藏金赂诸臧获既久而中外臧获无非为赵者生惧伤君意不敢以告但乘间言古云朽木不可为柱卑人不可为主父何不立继也君颔之旋以语赵赵大恚恨始厚赂诸臧获为魇镇符不效则市毒置食中以毒生与予女予女食少但病卧得不死生食多病遂甚不能言然犹能于床褥间顿首指口求饮赵禁不与饮遂死既死而君不悟也赵喜得计益以厚赂潜纳他人弥月子为子而君不悟也君弟顺庵君为君备道其事而君犹不悟也比赵死前事悉露检视藏金悉归乌有盖君始悟而悔恨已无及矣先是君举三孙皆相继夭至是遂无嗣君才髙既不售亦无意仕进会有言惟积德可以育子惟仕宦可以积德者君欣然投牒铨曹除鳯翔令因搜其家余金槖而之官比履任一主于节爱尽减诸供应不以烦民直指行部至仅具廪饩且自言邑民贫甚令不能加赋以饰厨传令当罢去直指大駴既而廉君治状语诸守巡曰令古人吾侪当共调护之俾行其志君以此益展意自信邑之驿骑每为徃来者所倍取或倍索其直折辱之君乃置籍于座右按牒而给竟无敢多索一马者岁所省凡若干金郡邑岁时公宴旧皆倚办里甲猾胥因而干没其中君省见年诸役悉令归农而计费授直平市之民所省复若干金公用器具一切出入司之者不敢问时苦赔累君白于守自掌其籍计籍以出计籍以入终岁不损一物所省复若干金而站粮之新泒丁力之加泒者悉从豁除矣两造具君但判其曲直不科赎锾薪俸所入别贮之日询民之耕不能具牛种织不能具机杼者贫不能婚嫁者逋官租久系不能偿者咸以多寡周给之俾各安其生业邑有尼以妖滛败俗君为逐之出境而询问风俗表扬贞节礼敬士夫作新学校以端导民之路邑之审编旧必浃月既竣而告者纷纭以为常君裹粮躬歴诸郊随民所聚以次审之八日而毕民不费一钱无不欢然服其公者郡东雍水所注毎暴涨行旅阻絶君出槖中金办材鸠工旦暮徃督之未两月而石梁成详见剏桥碑中大都君视民如子稍有痛痒即思为爬搔之抚摩之视官事如家事靡利弗兴靡害弗除薄于为身而劳于为民苦于厚下而俭于奉上葢三载如一日关以西语循良者必举君为高第戊戌入计即骑乘皆自其家备之萧然仆隶数人而已既而镌君秩一等陜之藩臬士人皆错愕从役为之号泣予诣君问故君曰吾不能善事上官负罪实多大人长者时或见原独恤刑使者移檄治衣费可五十余金吾妄意使者奉命恤民非以剥民也未有以应不意其不大人长者也今牒具在疏言于朝当与两败矣然宁人伤我吾无伤人吾实以拮据病困縁是得归幸矣予闻而喜曰君心如是当有佳儿君既归竟不能遣诸胷中意忽忽不乐疾遂作予闻遗书慰君曰君勿以功名介意夫利泽及人之谓功声闻长世之谓名此两者君已得之于凤民无庸介介也比书至而疾已笃至八月六日遂卒距其生嘉靖癸巳享年六十有六耳伤哉予闻君家食时滹沱大溢水没城城不浸者数版饶民皇皇无以为计有妇人呼于市曰必王春元祭之时饶有两王春元问主名指曰君也君闻杀牲为文登城望祭祭毕而水落迄不为灾或以问故妇曰渠东斗星也翼日复问其妇懵然不复忆矣人咸异之又君治鳯时秋禾正茂忽有虫如蚕而微小色正黒縁苖食之徧四境皆然百姓奔告君祈君极救君即为文率众祷于神诘朝而虫迹如扫竟亦莫知所徃鳯士民为图颂之君尝以治邑劳瘁成危病医药罔效夜梦梓潼神告之曰服补心丹乃愈觉以语医医言非对症药已之既复梦如前即和而服之遂愈嗟乎精能感神而不免惑于一妇诚至格昆虫而不能称过使客岂非命耶君父文学举嘉靖庚子乡荐令延津有惠政民至今尸祝之母胡孺人先配李氏继李氏子一即予壻亮芳娶予次女女二一适翟县簿子生员复初一适李县簿子生员一翰先君卒孙男三皆先君夭孙女二君之疾也君侄亮芬日侍汤药兹将以其年十月十八日葬君而以易叅伯状来请铭予为抆泪志其畧而系以铭曰君先大夫作宰延津大有惠泽洽于延民穆兮庙貌崇祀方新君世其学家声益振行务修洁心秉真醇高标特植杰士之伦筮仕疲邑覃布深仁室无鱼悬野有雉驯夙夜况瘁民尔忘身民之怙之如慕慈亲彼人惎哉乃逢其嗔西子匪妍隋珠匪珍徒令循吏赍志沉沦呜呼人世石火轻尘富贵有极孰能千春君今已矣不愧苍旻甘棠遗爱爰有贞珉我铭君石告彼譛人

　　赠观城县知县友溪王公暨配张孺人志铭

　　赠观城王公卒于嘉靖四十一年卒二十余年始以仲子应霖考最赠今官又十余年而公配张孺人卒时应霖已入为户部郎中而季子应期亦以进士令尉氏于是二子谋于某年月日启公之兆以孺人合塟而以公壻都御史姜公状请志与铭按状王氏文安故姓世居邑西之孙存铺七世祖敬贤生彦礼彦礼赘于相公庄某氏遂移家居焉彦礼生珣珣生原以孝行称自有传原生甫全即公父也以正德九年某月某日而生公讳宗寳字国重别号友溪性端谨幼如成人不妄笑语长而苍颜修髯望之知为长者家颇饶裕然自奉简淡独好予乐施出于天性宗族多赖以举火者壬子岁饥出粟百余石赈其乡人庚申再饥再赈如前县令为表其门曰阴德学博徐宗尧者清谨士也以迁秩去至不能具资斧凂公为贷子钱二十金竟出息代偿之盖好行其德类如此庚戌敌入近畿邑令温君欲缮城隍为守御计而檄公董其事公为量日程工度功与费日行诸筑者而抶其不率者三尹某因役兴意欲有所侵渔公执不可比竣事费以大省役不后时而人无于思之歌咸惮其执且服其才云公尝语人自吾先世以行谊着闻而数传以来无显者吾视诸子才其将兴吾宗乎乃为择良师督之学时都御史方困诸生中公见而竒之曰世安有如生而长困阨者乎即延与诸子共研席时时资给其费竟以女归之张孺人素娴姆训贞静有妇德及笄归公事姑赵及继姑刘能承顺无违咸得其欢心公有所欲施或时不给不难斥簮珥以佐其意即诸子就外傅孺人实从臾之公既卒孺人进诸子诲之曰毋以汝父故废汝学一切家务吾当拮据为汝任之汝辈能稍自树立吾将藉手以报汝父于地下诸子跪受教争自淬砺兄弟并举高科为循吏俾没者存者被其荣光享有禄养皆孺人力也孺人之疾也仲子适以督饷过家率诸兄弟暨孙曽男女环列榻前视汤药躬含敛者数十人呜呼此积徳之报亦希觏哉公生卒已前具享年五十有二孺人生正德十三年某月某日卒万厯二十二年某月某日享年八十有三子男四应云冠带把总官娶赵氏应霖庚辰进士户部山东司郎中娶纪氏继娶时氏应期己丑进士河南尉氏县知县娶罗氐应兆武生娶邢氏女四长适省祭官裴松次适姜公璧即状公者卒未进士廵抚郧阳右佥都御史次适武生纪铢次适邑廪生张邦治孙男七体干军门効劳官体恒体升武生应云出笏国子生策邑庠生应霖出箴邑庠生应期出简应兆出孙女十人曽孙男六人曽孙女十二人聘字不具述铭曰相庄之王为德于乡厥修既良厥祚乃长妇也寿康子孙繁昌煜煜龙章以阐幽光郁彼玄堂此焉偕臧太史有志没世不忘

　　封承德郎户部主事方公墓志铭

　　封户部主事方公卒其子佥宪君端既葬公于邑南原祖茔之次暨入都乃手一状授其同年友登曰端生而愚直不善狥世善忤世两官遐荒又以严命不遑宁子舎以至亲老不及养没不及诀端得为子哉而犹人哉幸子志而铭之庶几不朽者以少纾人子终天之恨予怜其志许之状称固始之方所从来乆逺矣唐末自固始徙闽之莆田入国朝自闽复还固始者则其祖指挥使胜也五传而至贡士赠户部郎中完完三子仕进士都转运使仲举人伸诸生即公父也母范孺人梦有金甲神人冉冉至其室者红光随之觉而生公公讳志充字某别号某以端贵封今官公幼孤从其伯父转运公学日记数百言试以聨对口占响应无穷者如声彻九天归北鴈啼残午夜度南鹃月印中天风雨信鳯翔千仞帝王征兄弟奏埙箎君臣作征角皆非童稚语其聪颕若此转运公大奇之曰而父宜第以夭其天年不及第竟其志者在孺子乎公益自负下帷发愤无暇晷为弟子员有声黉校中然为文自出意见不欲局曲守经生言且意气激烈出于天性读史至秦丞相桧戟手大詈言我当武穆时必拥兵长驱复两京还二帝安肯俛首班师受制于贼臣偶督学使者试武穆论即奋笔言桧者宋之贼臣天之顺子也武穆者宋之忠臣天之逆子也其议论种种类是以此屡上有司屡不第晩始得廪于庠公虽不售而愈益发舒人有过必面折之又不能忍不平之事有詹某者为群盗主邑人畏而避之公直白于令君按治如法贾禄辈若干人法不当重坐为吏所故入不能自理公为昭雪之卒从末减邑有旧军户絶而尺籍存者岁苦勾摄以公陈其害得减其额河北民有乞洒粮于河之南者抚台主其议公上十疏极言不可状议遂寝公故倜傥而内行醇备事孀母以色养至九十龄如一日推负郭田与其弟姊妹有嫁而贫者夭者生为之养殁为之葬抚其遗孤而教之成立族人有贫不能自食者出粟周之岁以为常公不自殖生出子母钱择善贾者使逐什一之利而时入其息以供施予曽以倍直市危贡士居后危卒公给之棺复迎入故居而殡之公力健能投石超距尝遇盗发即奋长矛鸠众逐之盗骇走终公之世无敢窃发其乡者乡人德之向其利者至为生祠祀公部使移檄奬予先后无虚岁岁已夘公以明经需次将贡阙下时端为行人会以大庆恩当貤封公非公志也让不欲居或有劝之者乃就封叹曰大丈夫不能资适逢世议功名于时而顾因儿子以为荣荣亦辱矣其立志如此嗟夫以公之志令得出入禁闼何难以谏死职不然而当疆场一面马革裹尸其素所蓄积也又不然而膺民社之司亦必能抑强扶弱俾百姓安于田里而无叹息愁苦之声乃令泯泯汶汶以老胡以生之又胡以抑之佥宪君习于庭训居官爱植节即百折不易古云是父是子不诬矣公生于正德十一年二月十八日卒于万厯二十三年二月十二日享年七十有九配熊孺人有妇徳详具别志子二靖鸿胪寺序班次端即佥宪君今起官广东孙四一魁靖出一元一宁一清俱端出一元邑诸生铭曰文如豹兮力如虎睥睨一世凌千古壮志未伸气未吐吁嗟所就竟如许越有仲子扩其绪慷慨耻与喁喁伍天其以是笃公祜南原佳城封若斧千秋万■〈礻冀〉于此处后有知公视斯语

　　淡然轩集巻六

　　●钦定四库全书

　　淡然轩集巻七

　　（明）余继登 撰

　　○志铭　墓表　墓碑　行状　传　述　赞　议　策问

　　封安人易母张氏墓志铭

　　张安人者封工部主事龙川易公之配工部主事易君选之母也安人生而沉静端重不妄笑语自垂髫如老成人女红外无他嗜好父母心异之为择佳婿乃归封公易故宦族封公又日占毕习博士言不问家人生业家益索事无巨细倚办安人安人躬机杼操井臼拮据奉舅姑下逮两叔姒为捐嫁时衣妆以佐凶岁至并日而食无恡色人皆难之两赞封公襄舅若姑之丧含敛如礼封公数上有司数不售或不胜愤恚安人色益恭意愈和徐指君选谓曰君屈首受书穷年兀兀卒厄若此竟君志者其在是乎因日夜从旁督君选于学毎篝灯夜作与俱勤苦君选遂成进士拜今官迎安人于宦舎未几天子霈大庆恩安人得封今号君选乃治法服加縠纻然安人不恒御蔬食布素无异畴昔见之者不知为贵人也独性好施君选既贵诸凡俸入咸置安人槖中以顺其意赈贫恤孤常若不及安人素强无疾先是封公病痿安人日夕供汤药侍起居至目不交睫无怨色诸戚党以请贷至者又人人为设食饮给道里费以厌其欲竟以是委顿不支矣时君选方有大石窝之役忽心动急治装归归之日而安人疾作君选为问医药祷神祠求以身代竟不起君选哭甚哀水浆不入口者数日哭輙絶絶而苏苏而复哭乆之乃收泪谓曰登瀛不孝天降割于先安人已矣无可言矣惟是濳徳之光不可泯敬以累君乃口授始末娓娓数百言不具志志其可述者安人生嘉靖壬午年十一月十三日卒万厯十二年十二月初十日得寿六十有三子四登云蚤卒娶王斗女登瀛即君选丁丑进士娶胡忠女登髙武学生娶饶阳庠生李希曽女登仕邑庠生娶饶阳庠生刘郊女孙男六知聘饶阳庠生郭周南女简聘邑庠生赵天柱女能亨健通孙女二一适扬仲举一尚幼并知能皆登云出简健登瀛出亨通登髙出君选将以安人卒之明年乙酉三月念五日葬于城之东郭祖茔之次遣使来督铭嗟夫风之下也俗日以浇世有起家寒贱者不殖赀以耀闾闬则席势而报睚眦彼好行其徳以亡其业者即丈夫不数数然也而安人养舅姑顺夫子且至周人之急以殒其身呜呼仁矣是宜铭铭曰子为王臣身沐恩纶宜其组紃维此组紃匪曰华身以佐吾仁安人之仁靡疎靡亲靡施弗均施予则均身则食贫噫嘻安人

　　明勅封安人方母熊氏墓志铭

　　宪大夫方君手其母熊安人状以授史登曰伤哉端之奉母命违亲而仕也母健无恙也乃端备员贵竹纔一岁而母殁矣母殁而汤药含敛弗及亲也端犹称人子哉伤哉母殁矣其苦心贞行有不可殁者愿得子言以志而铭之夫志者识也识载闺美以阐徃烈而垂来训史氏职也何敢辞状称方氏自固适莆繇莆复入于固祖有登景泰癸酉郷书官宁州守讳兴者有举戊辰进士官都转运使讳仕者有郷进士讳仲者簮缨不絶为固始着姓而熊安人家亦以科第节义相望于时安人父讳杰邑诸生博学能文为督学使者所器重娶于寗生安人安人生而婉嬺有慧性幼即端重不好戏见诸弟妹戏者輙正色责之诸弟妹畏而事之如事寗孺人稍长授以内则輙记不忘父心竒之以语寗此吾才女也当为择婿熊之父时教授于乡诸从游者甚众封主事公亦执经在弟子列日诵常数百言颕悟过人熊私谓寗欲觅佳婿无如方氏子才者寗前问之知为主事公曰君常欲竒贵此女何自乃与方氏子方氏母蚤寡家又贫不可熊曰安有才如方子而常贫贱者乎因自以其意语主事公公归告其母范孺人范曰人各有耦吾寡妇人家四壁立彼熊名阀非若耦也熊闻之笑曰吾妻才子耳非妻贫子也贫亦何病范不能具六礼独出二钗为聘遂委禽焉年十五而归主事公一意食贫自操作以佐缓急旦夕执馈事范孺人甚谨篝灯勤女红伴主事公夜读主事公即以是年为弟子员肆力于学安人复从臾之凡七试有司七报罢年四十始廪于庠时公伯叔成进士荐乡书者先后逝去公以身为门戸累稍废业遂蓄姬妾厚自奉养以纾其抑郁不平之气安人不忍伤其意曰苟巾栉有侍酒醴无乏夫子之爱吾之爱也无几微见于词色退而独处一室日日督两子于学每诲之曰若辈不能竟乃父之志是大负若外祖熊而吾无所望于方氏矣两子跪受教竞相砥砺宪大夫遂举万厯丙子郷荐登丁丑进士官行人即封主事公为行人已又晋今封母得称安人云安人即受封而意念愈自下终其身无滑柔之奉锦绮之服其天性勤俭盖如此宪大夫之官两京也每奉安人以从及陟贵竹恋恋子舎不能去安人以大义督过遣之比行而安人卒遂不及诀此宪大夫所为抱终天之恨者也余子曰予尝读诗而有感于栢舟之妇云以彼心不可转仪不可选不知何以遘闵于时而其发为诗歌者不过以古人自朂而止焉圣人以为贞静之极也故识之变风之首以示天下后世之为人妇者安人非栢舟之妇而有其苦以身训子以人事夫不专夫室之爱者四十年不及于怨诗曰我思古人实获我心非幼习内则有概于中能然哉是可以风矣安人生于正徳已夘二月四日卒于万厯已丑四月十日享年七十子男二人靖太学生娶某氏端即宪大夫端贵州按察司佥事娶易氏封安人孙男二人一甲靖出娶某氏一元端出邑诸生娶某氏孙女三人长适傅寿官子某次适彭鸿胪子国学生某次适李方伯孙国学生某俱某人出宪大夫将以卒之明年正月某日葬于邑附郭之南阡从其姑范孺人之墓也铭曰胡誉之芳维妇顺之章胡嗣之昌惟母徳之良猗欤安人于归于方和鸣锵锵无胥忮胥戕于何不臧郁郁崇冈閴閴玄堂以俟而夫子百岁之后庻几偕藏

　　明封太孺人刘母张氏墓志铭

　　刘母张太孺人卒于家其子大理丞士行闻而拊膺大恸曰天乎吾独不得与母氏永诀亲含襚藉干之事乎为位以哭伏地而不能起也方大理为御史按部郡国每得以其便归视两尊人最后遂恋子舎不忍去太孺人让之曰吾与汝父披章服优游禄养秋毫皆上恩也汝不以时効尺寸报主上恩徳顾依依为儿女态意何为乎且吾两老人健又有汝兄弟五人在居者以色飬仕者以名养汝其行矣大理君跪受教乃北上独时时遣问起居比闻太孺人病方杜门图请告而讣音至矣太孺人病亟时命诸子舁之中庭视衣被复进诸子妇各为诫词已而名呼大理君曰儿乎令儿全忠令儿不得全孝矣意若悔督其出者故士行闻之而重自伤也既奔归慿棺长号如不欲生封公晓之曰古之孝者毁不灭性汝不计窀穸事而过自摧毁不念吾老人乎大理君乃稍就飦粥以次庀丧事而走状来请铭状称张氏为东明着姓父某娶于某而生太孺人太孺人生而简重父母怜爱之为择佳配既归封公事舅姑小心婉顺甚得其欢心时刘食指渐繁家渐落太孺人自计舅姑老矣岂可使有米盐琐屑之虑乃身自操作而前计口授食拮据应之不遗余力比诸子知向学则佐封公督教之励其勤者而抶其不率者不専以煦煦为爱时或篝灯治丝枲伴其夜读曰自予为汝家妇见汝家好行其徳是数当有显者汝辈勉之隆庆庚午大理君举于郷喜而后可知己万厯丁丑大理君成进士授长洲令奉太孺人以行或以俸余置珍错輙却不尝曰吾性甘蔬食不习此味也稍欲为市纨縠輙止不许曰吾身安布素不习此服也时大理君莅任未几大有能声太孺人乃谓之曰吾老人逺来视汝治状耳汝能其官吾复何忧吾当去汝勿以饔飱故乆溷汝也大理君不能强遂归吴中锦绮衣被天下诸戚娅闻太孺人归谓当有竒异饰玩争来聚观则犹去时装耳乃皆相顾叹服大理君以清白自矢处膏脂而不以自润者固义方有素实慈训力也壬午冬大理君以计吏入长安会三载考最得封其父如其官太孺人受今封于是函制词制法服过里中为寿太孺人为一举觞即缄之笥中不再御亲执筦钥督课臧获不异畴昔或有言太孺人今贵人何为乆自劳苦则应之曰若不闻文伯母之言乎且吾乐此不知劳也大理君既拜御史南按淮扬西按晋太孺人每诫之曰御史奉天子三尺不患无威患过威耳威过则伤人必多昔隽母闻其子多所平反即喜不即怒不食汝其有意俾吾为不疑母乎吾当为汝加匕箸矣大理君唯唯承命故所至辅法而行得以称名监察者则以太孺人为之母也太孺人信鬼神报应之说不恡施予日焚香拜天者三暇则诵佛号以为常盖数十年不倦也至其晚年寿恺多子孙或以为事神之应然由前而观固不在是矣太孺人生于正徳已夘某月某日卒于万厯癸已某月某日享年七十有五子男六人懐恩娶陈氏继李氏懐惠娶某氏继李氏懐恕即大理君娶张氏赠孺人继赵氏封孺人贺氏懐志娶王氏继苗氏怀愚娶孙氏继李氏怀慈娶王氏继盛氏女三适邑人唐惟精韩进国郝九皋孙男十三人某某出孙女若人曽孙男若人大理君将以某年月日葬太孺人于某予为志其大凡而系之以铭曰予闻之志富贵不与骄奢期而骄奢至嗟太孺人处贵若寄处富若腻内则既备乃俾哲嗣一行作吏惟母仪是视比敬姜与隽母其徳靡愧郁郁髙原芳灵所閟太史有铭用彰厥懿

　　明陜西临洮府通判赠承徳郎户部河南司主事平村陈公暨配李太安人合葬墓表

　　大名守陈君守大名之数月或有言太安人不禄者讹传至都下主爵者已推择他姓代君而太安人实无恙也君闻大不怿意非吉征即欲投劾归侍太安人主爵者旋觉其误乃上章谢而慰留君太安人闻之亦遣人谓君若勿归吾当就若以观若之治郡也太守君闻太安人来喜则为具板舆迎之郡出理郡事入上食驩然乐也又数月而太安人疾作竟卒于魏嗟乎彼言者讹耳乃竟信耶岂非数哉太守既扶榇归将开赠户部主事平村公之兆合葬焉而走使谓登俾表其墓道之石按平村公之先山西屯留人父曰仓仓父甫甫父骧世载其徳为郷人所信向公生而赋质不羣始就外傅即端重如成人不与羣儿伍里人李公明逺者有女心奇贵之不轻以字人闻陈氏子贤乃以归于陈即太安人也太安人为陈氏妇以婉嬺事舅姑得其欢心公读书好深沉之思每手一编下帷濳心不问家人生业闺以内外皆倚办太安人太安人昼总家务暮篝灯辟纑佐公夜读以为常公为文根极理道不剽取模拟以逐时好蚤以文雄里中然上有司輙不利太安人常持义命之说寛解之公八试八不就而学无辍业者太安人从臾力也乆之以明经入选除陕西巩昌府通判太安人随而西公居官亷太安人即操作以助其亷公性峭直日询民所疾苦而耻媕婀取媚于上治巩昌三年竟以失上官欢调临洮临洮邉郡郡与诸番部以茶马为市贾人徃徃用利啖郡监者监者受赇则噤莫敢短长闻公至惮其亷直怀金钱勿敢入则又啖诸猾胥与为计公伺得其状悉置诸法于是胥吏人人惴恐即番夷咸囓指称神君矣然公在临洮所为事上官者如巩昌无加礼以故先后佐郡七年不得调公喟然谓太安人曰吾其归矣能从吾隐乎太安人即日制隐居服以进力赞公归部民争攀辕留之不能得公既归杜门养重造请干谒一切谢絶布袍蔬食与太安人甘之独日夕督诸子于学太守君遂以丁夘举于郷丁丑成进士方试政司农署中闻公疾急以转饷归图省视既归公立谯让之曰柰何委质之初即以内顾分公家念也命以孥行既行未及受篆而公卒比禫除授户部主事满三载乃赠公如其官太安人封如今称云陈君之官户部也太安人不徃守大名又不徃乆乃以讹言故徃徃未几而卒异哉讹言盖若或启之令太安人得终子舎太守君得躬含敛乎予与陈君同出少宗伯富顺李先生之门习其人行不取合义不苟容予每肃然严事之比其守大名予适以使事徃来其境则候人不夙戒厨传不加饰此其亷方质直何譲平村公然平村公坎轲而君显者时有利有不利也陈君守魏魏方大祲饿莩枕藉于路太安人时戒君发仓粟赈其饥者掩其胔魏人徳太安人如慈母比其卒也咸号呼如丧厥妣焉噫假使平村公而在所为训诲太守君者亦如斯而已盖太安人习见平村公所为服官者故犹能遵用遗训以廸成太守之治哉凡此皆其大者予故因陈君之请而表之曰此明循良吏陈公夫妇墓若媺言细行生卒世家志所具载者可无论矣

　　明处士张君暨配叶氏合葬墓表

　　嘉靖丙午蜀内江张处士汝茂卒越四十四年为万厯己丑而配叶卒于时处士有孙应庆试春官不第投牒铨曹得饶阳学博闻叶讣谊不得还视丧则为位哭既而手其从兄给諌应登状诣登请表其墓道之石按张自楚亭徙内江数传有文习者富而好行其徳郷人称之文习生旻旻生自简自简生洪粹洪粹三子长俊早卒仲杰即处士汝茂其字云季位张氏业至文习而大至洪粹而中落乃逐什一之利贾于江油之平夷遂家平夷时处士已崭然露头角当就外傅而平夷故僻地无所受学乃入粟为什邡功曹处士性伉直不能俛首事上官上官有所苛责即自奋曰丈夫志四方安能役役牛马走耶遂弃去仍之贾率诸贾人凿山取铅引水为溪以通铅木至今人赖之处士又自计夷地僻陋俗以赀相雄长不事诗书不可以训诲子孙乃复自平夷归内江内江故业已为里豪所得处士欲复取之乃为具召诸豪言所欲诸豪故难之曰能倍与我直即可得处士曰诺即倍出直诸豪相顾愕然无以应故业复完会弟位贫不能自给即割所复业予之处士有二子全念念尚幼乃督全于学全既补弟子员而处士遘疾不起执全手与诀曰尔母有丈夫志能其家尔亦能自立吾无所恨独尔弟幼耳处士既殁全治举子业不问家人生事而先所积贮又为前倍值取业故日空虗叶力秉家务以纎啬治生自奉甚薄而岁时宾祭则务为豊腆婚嫁丧葬仅取成礼而娣姒宗党有急即不吝倾囊周之待诸子若孙严而视诸臧获有恩念卒复收其遗孤抚育之盖诸子妇孙曽数十人莫不兢兢一禀于勤俭者皆叶之教也先是处士在平夷时建大士庙于山间庙成夜梦大士遗以羣鲤至是孙应庆试有司叶复梦大士庙中一鲤化龙冲霄去寤而喜曰兹其在庆孙乎是岁应庆果举于乡戊子应庆当与计偕叶觞而送之命以早沾一命以慰吾老人时叶已踰九十然健善饮应庆既行为己丑元日子孙犹上椒酒为寿共娱乐入夜而疾作逾五日逝矣方处士之贾平夷也折劵弃责平夷人徳之故处士没而相率千里匐匍来会丧暨叶没而平夷人之子孙亦如之呜呼兹非人富而仁义附焉者能然哉世言鬼神报应之说皆空虗无事实而大士之梦若影响不爽此何以称然载观处士夫妇之士行女徳则张氏所为振振多贤子孙者又在此不在彼予因表之曰此明处士张君暨其配叶氏墓俾张之后人有所观感砥砺而不坠其先徳云家世生卒已备志中兹不具

　　明通议大夫户部左侍郎及公墓表

　　徃嘉靖中吾邑盖有户部左侍郎及公云公名宦字士显别号二河予为童子时犹忆邑诸父老子弟啧啧称公长者若走卒之诵司马君实也自公捐馆舎且四十年矣比予与公仲子户部君同官于朝见公所旧游处其荐绅先生问知公有子咸津津然述公功徳愿交驩户部君则又窃叹公之长者盖不直为徳于闾而已万厯戊子予以使事过里中会户部君先已致其事归与予言因叹公饰终之典阙焉弗备以予典纪载乃授予以状使表其墓道之石予受状读之则皆童所习闻暨缙绅所称述者种种当实不爽也状称及氏为交河着姓上世以来率孝弟力田含采弗耀自齐东丞善始通仕籍由齐东而下又四世始生公公生而警敏授书塾师一再目輙成诵既授廪益肆力于学不问生业名日起正徳癸酉举于乡明年甲戌成进士会简诸进士茂异者为省台公与焉授兵科给事中公即未试理人而明习时务之要诸所条上引当否指切利弊都御史寗杲讨贼无功惧严谴乃掠细民为贼欲因以为功公劾罢之敌入邉邉将某亡失过多公疏其状因言御敌之道要在选将练兵罢债帅杜幸进之路娓娓数百言为时论所韪嘉靖改元言者请遣廷臣核诸邉镇钱粮侵盗者已得请寻诏止宣大二镇使者勿遣众论哗然谓二镇侵冐视诸郡独多不冝废诏长奸以累平明之治宜简诸臣有才望者急徃按之乃共推择公偕侍御俞君集往公先后疏劾朔州总兵张輗报中引盐亏纳数多故令人潜毁永宁场一百一十余万委小民脂膏为煨烬大同镇守太监马锡监仓刘景前总兵朱振侵费不赀都御史杨志学曲法狥人耗损边计于是下輗等御史逮问籍振等没产偿赃请托不行声震中外然竟用是不得久在禁闼以兵科左给事中出为宁国府知府宁国俗故浮诡公用爱利为行而一禀于至诚民不忍欺先是巡抚应天副都御史吴廷举言髙淳故困养马今又代养蒙城马三百有奇宣城五县无髙淳养马之苦而岁侵髙淳荡田之利宜均役以苏民困既得俞旨而五县豪何隆辈鸠众大噪至二万余人公以身当之为开陈祸福且急白都御史御史移檄省谕众乃解散时微公则众怒叵测流祸未巳卒定养马议正隆等诛治诸臣首事之罚而公亦调守怀庆然宁国人徳公至比屋尸祝之公至怀庆以外艰归起补凤阳公治两郡如治宁国状壬辰升浙江按察司副使时海寇劫掠并海诸郡县官军御之多失利惟公檄指挥杨淮并勅诸贼曹所擒斩八十余人会有为俘冦居间者公执不可其人大恨恚嗾御史谢君兰列诸路玩冦状连公诏公解职听核久之核者言公实有斩获功御史所指无事实起公陜西副使寻为其省参政以内艰归服阕补湖广参政歴山西按察使左右布政使公勤于举职而拙于取名厚于恤民而薄于养交入仕三十余年两遭口语循资累级不越恒调岁乙巳始入为光禄卿未几以副都御史提督操江长江盗区徃徃伤败行旅公诸所擘画皆饬备销萌要计又广募射师分教材官健儿而时以身督肄之江淮戍卒多善射自公始丁未晋户部右侍郎寻转左会邉地用兵诸岁饷若军兴诸费一切取资内帑又祷祝土木岁费不赀大司农金钱不能给公佐其长综核均节盈缩有度诸属咸倚以受事公在戸郡久天子器重公将大用之而公以疾乞归疏再上始允其请比归四日而卒讣闻诏予塟祭如例公虽公亷不可干以私然性惇厚笃于故旧身为列卿犹步行里中与乡里卑贱者钧礼居处节俭禄入以分给族党殁之日家无余财呜呼此公所由以永终誉而殁世不忘也俗之敝也士有起奥渫跻通显者率凌轹其乡人甚或鱼肉之卑人以自尊瘠人以自肥卒之骨未寒而雠者起子孙不得聚庐而处者比比矣闻公之风宁无媿乎予故表之以告乡人期与后进之士继公而兴者有所则效而砥砺焉公家世生卒已具少宗伯孙公志中若长男万言官大兴主簿仲万祺南京戸部主事季万祥有声诸生中将继公起诸孙十人谦讷朴皆邑诸生让慎恪检桢橹枢曽孙六人受益昌运传芳景运承芳翊运玄孙逺森森未艾则志所未载者故特列之以见天之报施善人如此

　　冯仰芹墓表

　　予初与今少宗伯冯公用韫读中秘书闻其尊人仰芹公负高世才睥睨宇内时公以副宪侍养蒋太安人家居也窃妄意是必负气难近比公再起入都门侍公于其子舎则一见如旧识久而杯酒相洽出肺腑相示遂定为忘分之交自是公去为臬为藩不常遇然遇未尝不饮饮未尝不欢最后公以河南参伯入贺万寿至则已决去志矣因侍酒从容言世方需才岂可令公有留才公笑曰盈而溢天之道吾惧其盈也未几以病自免归于时宗伯方以宫詹翰长侍上于讲帏疏请归视上予假五月宗伯归日为具侍公与宾客诸故人饮意甚适不欲出再疏乞侍养上不许又见公健善饮无恙乃北上独时时使人伺公安否越岁闻公戒饮则怦怦心动又数月闻病卧遽以急请上允之濒行复为公请封上复允之盖异数也宗伯乗传昼夜驰五日抵家而恩命亦以是日至宗伯视公于榻前道上恩徳父子相对感泣公时疾已笃然犹笑语如平时又三日逝矣是万歴丙申岁八月十八日也得年五十有八耳公天才纵横无所不可文不烦思而数千百言援笔立就未习为吏而初令固安当畿辅大邑理繁剸剧迎刅而解目无留牍庭无滞讼讼者不得尽其辞猾吏不敢縁以为奸治邑有暇乐延见士大夫问民所疾苦或晋诸儒生论析疑义第以私请则无所假借久之亦无敢干以私者轻裘缓带温然儒生而胷中甲兵有韬钤之士所不敢望者固安素苦盗捕盗又苦无兵公曰是不难为盗何难为兵乃籍良家子悬赏格令捕盗以故盗发輙得所稍不得或失之旁邑终公在邑桴鼔不鸣其为大同佥宪也值敌新欵以公主市所为操纵张弛动中机宜岁时犒赏不如式则责主者如额则止额以外即敌百索百不应敌首有以裘马来角射者公连发连中尽入其裘马敌骇愧又徐出其所负者以计还之敌又大喜过望以是公在事数年为少参为副宪敌终詟伏不敢动滹沱易水之间畿南重鎭久无警士卒销以供役使屯输糜以称过使客公备兵其地省费节冗简兵清饷士始有尺籍伍符兵视诸军独壮而镇为益雄生平不离杯酌于天下事若不经意者而排难应卒决疑定倾当机立断方在大同奸吏有縁法马新旧间减军饷以自私者一军尽讙甲而噪于司饷者之门公闻故呵殿入顾曰此罪在吏吾为若治之足矣即抵吏于法出新法马以给军军乃安其在秦州盗啸聚山谷间以数百计公曰是不制将不可制先驰檄谕之而遣兵随其后盗大骇为解散去岁辛夘彗星见讹者言主在易州有王气上且举兵加诛焉争相恐动一日哗曰兵至矣皆出走不可禁司空郎项公惧就公问计公不应苐呼酒与饮吏民见公无他转相告语走者始归束鹿人有以妖言聚众者众且千人吏索贿不得绐令曰此相聚谋反耳令恐请兵徃讨之公曰何至是为檄逮其渠首而散遣其徒各归农竟不烦兵奸民有疏言易州矿金之利者章下两台两台檄公议公曰生财有道未有取给地下者且采而不得则为费大采之而得则为害大况凿山坑谷不能无伤地脉陵寝在近谁敢任之事遂已公自为令以至大吏所至务举其职独居家则不问生业好行其徳出于天性为诸生试于临淄雪夜归有侯生者迷失道堕谷中呼众求援众若弗闻也者公独援之出乗以已骑而徒步掖之生得毋死长安周媪醉遗所鬻珠于公舎旦日召而还之岁饥斥所藏粟以周贫者曰吾不能使路无饥人能不使廪有余粟也严驭仆隶不令横里中而尝寛其所不及所系玉绦环颇爱重为吏所触碎所蓄善马日行可数百里为卒毙悉置不问其襟量又若此盖公坦中旷度如溪如谷探之无迹出之无尽取则若逄过则若化仕宦七年至宪大夫不为速以非罪被纠弹不为恚定变故于顷刻谈笑间不为功勇退于急流之时不为慕恋能圆能方能劳能逸不以一善自执而人亦无能执一以名公者孔子曰鸟吾知其能飞鱼吾知其能游兽吾知其能走至于龙吾不能知其乗风云而上天公其犹龙乎夫世之人徃徃强其才所不逮以求满其心所欲至及其不竞而后悔其弗胜也晩矣惟豪杰之士尝操其有余于身而遗其所未足者于后公父芹泉公官行人而殁百不一试而余所未足者于公公固有所用之矣然亦十不一试而余其所未足者于宗伯公宗伯公以异才蜚声词林以正学结知明主其用公所未足以禔福生民当未可量矣公讳子履字礼甫阀阅始末已详载状志不具论谨述其槩表之贞石曰此明庆歴间才大夫仰芹冯公之墓以俟后之欲知公者考焉

　　勅封太孺人崔母刘氏墓表

　　侍御崔君豪爽不羣官西台侃侃自许弹劾无所避其母刘孺人心念之侍御因自计居官而溺其职与举其职而忧父母无一可者乃以病自免归归三年孺人促之出侍御不得已为强起既起而孺人病病渐危复令其伯子趋侍御归时侍御已有中州之命闻之心动即陛辞欲南驰会有事当建言者为留三日比归而太孺人已先卒遂不及诀矣侍御抚棺大恸絶而苏曰吾竟以一官累抱终天之恨也悲哉侍御兄弟既蒇葬事乃以状来乞表其墓按状孺人本马姓先世从其外氏姓因称刘然刘与马皆长垣右族也孺人始习女红即爱惜筐箧遗丝弃缕无弗掇而藏之者生而端重然智识过人家人事有不可了者立能决之父喜抚之曰令汝而男也吾无忧矣年十八适崔封君封君大父母父母俱在堂其丘嫂李氏又蚤逝孺人以次妇秉家政执妇道恭谨无违礼祖姑若姑呼之未尝不在侧也孺人侍姑侧即幼叔幼娣勿敢以狎侮见也旦暮滫瀡必具具必洁也篝灯侍封君夜读无少倦也封君既入邑庠为诸生有友问业者未尝不为具以俟也崔之食指繁俯而畜之各如其意所欲得无后言也岁饥至自操作以给食用或脱簮珥继之人弗知也封君每不能忍不平之事輙从旁解之勿令宿怒也侍舅姑疾废寝与食汤药非亲尝不进也比相继卒縁毁成疾力疾襄事以至感掉眩之症终其身弗瘳也姑所遗子女暨嫂氏所遗女抚育婚嫁不啻已出也视伯子次子当贾俾就贾侍御当学俾就学贾者不课其入学者则时督课之不少纵也侍御以壬午举于乡癸未成进士孺人曰是能竟乃父之志已喜而后可知也侍御司理平阳奉孺人如平阳每语以矜得情戒任情即隽母之训不加严也司理随部使者按部十九在外孺人自执管钥不使外言入内言出也侍御入为今官再按郡国复戒以问民疾苦而利养之察吏臧否而激扬之毋徒自为威重为众所駴视也孺人仁亲戚有急不恡施予且时佐封君出赢余以贷里人不责其息也自少勤力即贵犹日经理诸米盐琐屑之务或劝之当逸者曰我自乐此不为劳也性简淡无论冠帔华服不以自御即髙髻长衣为时俗妆者不敢见也时以善恶决人成败信天道于人报应不爽故每诵天长人长之语训诫子孙即毫髪锱铢毋令负人若曰逆人■〈辶羊〉天恐其为自作之孽也大都孺人为妇则身兼子妇之事故能与封君以逸其为母以心兼爱劳之念故能贻侍御以名封君大父尝叹曰有妇若此吾家其兴乎由今以观孺人真有大造于崔者也状所载凡数千百言兹独表其槩如此曰是崔贤母刘孺人之墓以为后之女士法焉侍御名景荣其它家世生卒志已悉可勿载矣

　　明勅封承徳郎吏部验封主事近山成公墓碑

　　魏有积徳累善君子曰封吏部主事近山公者姓成氏名宦字缙甫近山其别号云近山隠于市而称吏部公者从其子宪副君贵也宪副君既以万厯乙酉葬公再越岁始请言铭公墓道之石予与宪副同举于乡颇知公者曷敢辞按成氏之先山西泽州人祖朴始迁长垣其后子姓讹而为程公命宪副君请于朝乃复为成朴二子长者曰磊磊八子最少者曰岱是为公父凝所公凝所有大志嗜酒不问生事人有负者相习为具饮凝所凝所饮輙醉醉即曼声长歌不问所负以为常以是业益落乃督三子于学三子者公及伯官季宰也公始学书不成去学贾贾于齐鲁陈杞宋赵之间贾輙售家人俯仰暨季学皆倚办于公公一无所恡又比岁水漂没生业资斧遂空然公倜傥不侵为然诺四方贾者皆信向公湏公画便计争利于市者得公一言立解游道日广赀用渐饶公既渐饶于赀又再膺封命乃益厌薄什一之利买田为富人力耕其中度有余则益为徳于闾察亲识诸党贫者以次衣食之殁则为给槥椟又好建桥梁葺神祠于是渌河有桥姑妇有庙它治涂修像无虗日顾躬自俭约岁时伏腊宾宴之外无一切华衣偷食之奉泊如也宪副君言嘉靖乙夘秋公收责济宁适季荐贤书报到即取所收劵焚之比宪副君举于甲子又悉焚家所藏劵两地之人至今诵义夫受大者不取小天之道也世顾多藉子弟之势以腴已而瘠人若公之折劵弃责庻几知道者矣宪副君又言公事亲孝待昆弟友奉凝所公及母文继陈得一佳味必躬至膝前跪而进之藜藿自甘而滑柔未始不备也每遭大丧身自经营不以累伯季而棺敛含禭无弗如礼就养都门未越月闻陈疾冐暑兼程而归归而陈已病困谓公曩母钱安在盖陈曽脱簮珥令公出息人多不时与息公即代偿其息曰息具在请以周陈宗陈笑而颔之从父佐醉忤尉尉怒将笞之公时垂髫即诣尉言伯老不任笞请代受笞尉壮其言为释去后佐与凝所阋于墙众莫能解公徃泣涕解之佐感悟遂为兄弟如初诸生李某任诞数窘季公徃争之强李卒不能有加于季而罢伯寝疾公时病痿犹强起问疾及经理其丧不少勌嗟夫公之敦伦睦族盖天性然哉何少而能然老而弥笃如此也宪副君又言王生某者挟禁方惑人云能使药物为黄金公独不为动久之术不售客死宪副君令南阳南阳豪杨某数为奸利扞文罔惮令严阴行千金为公寿公大怒将捕豪豪惧而逃去终令时不敢归南阳贾客某以金若千寄公贸他所期来则偿之比至封识宛然客叹服而去宪副君两为令入为天官郎出为藩臬公每戒之曰尔为清白吏我有余荣不怨尔贫也宪副守其庭训居官所至兢兢羔羊素丝之节语曰明明求财利惟恐不足者庻人之事也乃公见利若惊视不义若凂即懐独行之掺者犹或难之矧服贾者哉邑博士高公行谊宾之乡社固谢不徃守相长吏鸣驺而至者咸愿交欢公公逡廵退让语不及私独闻有隶罪籍者或为脱之而人不能知冯丞者侮诸生诸生言其不法于使者使者欲斥去丞公言去丞如诸生何使者悟而止盖公性仁厚即臧获小夫不谯譲人或加以横逆如弗闻也者而过之独面折不能容人之过里中无赖至不敢见公或因而改行比公卒至有为位以哭者呜呼岂古所称王彦方之流欤宪副君当备兵北平过里中谋请告侍公公曰疆场事重吾且以是观尔之能趣之北上明年公忽夣邑大夫召之饮又田间佣某亦夣有谒公者车骑甚都比晚疡发于足竟不起易箦之际正襟危坐诸子环泣请命曰人生夣境耳吾已得其佳者夫何言时万厯甲申十一月十三日也距生正徳丁丑七月十二日得年六十有八配朱赠安人继王封安人俱有妇徳朱安人先公四十年卒卒于嘉靖乙巳得年二十有八子三人长即宪副君逊朱出娶赵守才女封安人卒继娶武尚严女封安人次蘧廪生娶灵寿教谕侯华女次道己夘举人娶省祭官陈守时女俱王出女二适李■〈木祭〉陈光范孙男六逊出者其徳邑庠生娶生员陈应瑞女其行邑庠生娶稷山尹殷炼女其节聘举人李檖女其业聘户部主事夏濳女蘧出者其学聘河南学宪李化龙女道出者其功孙女三一许聘沂水尹宋炣子某逊出一适生员苏民慕子延祚蘧出一许聘稷山尹殷炼子某道出曽孙男一士彦聘生员李和行女曽孙女一许聘生员苏延祜子俱其徳出予闻古今善计然之术者推陶朱公彼其能聚能散变化不居故足述也公身自治生或伏或起而能不责于人分散于贫文族党此何让朱公乃朱公衰老听子孙修业徒能累息巨万耳宪副方为国家树鸿巨之业而其它子若孙或待诏公交车或占籍博士济济有声于艺苑寖以向用后禄未艾此亦听息于子孙而所就业弘逺矣铭曰贾操利权其事戋戋公贾而亷亷贾五之积居任时业日以滋公富不溢处厚居实为闾里率若芒若屯内行则醇弥老弥惇好行其徳而无徳色望庐者式自公发祥子孙其昌莫之与京龙章有耀身食其报仁义斯效魏博之间有丘岿然曰成公阡

　　明封文林郎河南彰徳府安阳县知县北冈刘公墓碑

　　新城刘给諌在谏垣伉直不阿遇上有秕政下有私党不难纠举而厘正之声称藉甚予以为吾燕赵士天性固然也比得约斋傅公所为封君刘公状读之则知刘君之为名谏议者盖庭训之力焉状称公讳宗伋字子中别号北冈其王大父英生大贤大贤生钺娶于王而举丈夫子三公其长也刘世以力田赀雄里中然未有业儒者比公生岐嶷不羣始令就外傅能为文即多竒气倾其畴伍以数竒屡试有司不售忽愤曰雕虫小技壮夫不为遂弃去学武武通孙吴兵法骑射絶人尝试武闱步骑九矢皆破的以所对策有忤时语竟不录公益愤曰以语言文字弃壮士世事可知己复弃去闻房山有异人治黄老家言遂徃从之问修心炼性之旨每跏趺上方山云居诸寺虽家务不废功亦不辍时给諌君已有声黉校间公喜尽发所藏书畀之复令从海内诸名家游考徳问业以益其所不逮隆庆改元给諌君以庄皇帝登极恩贡阙下丙子领顺天乡荐丙戌成进士公益喜曰吾不做知吾子必做也给諌除安阳令欲奉公徃公固不徃乆乃跨蹇入邺从田父野老问令治行何若既得其循良状始至宦舎慰之曰汝以此治安阳是不负君父不负所学矣安阳岁泒旧多寛于势要而倍于小民给諌君审其弊悉更正之公闻益大喜曰为民父母欲其锄豪强而利民非欲其畏豪强而病民也汝能如是吾复何忧吾当去汝勿久溷乃翁为也遂归安阳令满三载封公如其官岁壬辰令以髙第入为给諌给谏悯时事之多艰也愤言责之不得其职也数抗章言事纔数月以田孺人忧归再起入吏垣署科事愈益发愤诸人所不能言所不敢言者极言不让或者曰直木先伐子不虞忧子大人乎给諌曰此家大人意也吾不言溺吾职矣何以见家大人会给事某者意有所阿奉疏指正人为邪给諌忿曰邪正之淆治乱之闗也遂极诋其背公狥私状以此忤执政已而大发执政诸不法人咸危之赖主上圣明仅镌秩调外任便过省公公迎谓曰汝不愧諌职真吾子也何官不可为勿以乃翁为念人以此益服公嗟夫忠臣烈士何时无之其以父非刘公徃徃牵于内顾之私不得行其志者多矣若公真能为父者故曰刘君之为名諌议皆庭训力也公伟貌修髯童颜鹤发饮于乡据宾席望之俨然若仙性刚直每面折不能容人之过见强有力者务以气陵之出其上至良弱则善遇之或捐赀以周其困乏或和药以救其疾苦晩年敬神崇祀玄帝暨闗真君若谓人有愧于心即有愧于神明其志操如此公生卒世系状已详不再具谨摭其生平之槩书诸丽牲之石而系之以铭曰新昌城督亢里吁嗟刘公生于此慷慨慕义古杰士有志不就老以死公之不死在公子

　　寿官槐庵霍公行状

　　同年友霍君云程出守卫源纔两月其大父槐庵公卒于家公长子赠南京比部郎美资先公九年卒太守君为嫡长孙承父之重闻讣徒跣归将以其年四月二十六日蒇葬事乃手叙公生平乞铭于立言君子使史某为之状按霍在春秋为姬姓之国其后以国为氏西汉时两司马最显后世子孙散处三晋靡得而详已在井陉者自鳌始鳌生友刚友刚生英英生尚徳尚徳生朝用以输粟拜爵朝用三子初娶于部生岳继娶于杨生岱及昆岱字邦镇即槐庵公也公甫二岁父朝用卒母杨弱龄而寡孱然抚前孤携两孺子日呱呱泣含氷茹荼朝舂夜纺力持门户公稍长使就外傅又为娶于张生比部公而公业犹未就乃叹曰人生荣进有命安能俛首受书以薪水劳吾亲乎去贷子钱为贾贾清源间积居与时逐贾辄售息三倍家用益饶上奉杨孺人下资比部公于学比部公为诸生有声称试辄髙等时太守君虽婴孺已崭然露头角公大喜谓张孺人曰显亲扬名不于吾身其于吾子孙乎益斥其余为徳于闾族人寳者以非罪系有司贫不能自理公为出赀营解之竟得末减又族人某者窃公财逸去公若为弗知也者不问也里人蔡强孙定辈或贷公粟或负公租公度不能偿皆召至对众折劵焚之曰诸公强食吾不尔责也里有贫不能葬及无子孙可任葬者公为立义塜给槥椟葬之由公而葬者高万岳宗仁辈凡若干人公出游见有被髪而过其前者熟视曰若非郝氏子耶是奚为者追尾之比出郭已雉经林木中矣急为解脱慰而遣之邑城西当晋孔道毎秋水至行李为梗公曰此不堤防后其沼乎立出粟百余石钱五万募工为长堤百数十丈行者便之公好行其徳类如此万厯改元以恩诏拜高年爵一级邑大夫采士论宾公乡社公不数数徃日惟课诸孙学或弄其曽孙以自娱乐晚好奕客有过从者即对奕穷日夜力尝曰奕之为用大矣动静无定形强弱无定势得失无定局善奕者以奇胜智不足与权变勇不足以决断者难与言奕呜呼公岂独精奕哉通于理矣公性俭约惟事母杨孺人时时击鲜刺肥上食余非奉宾客不具鸡酒蔬食自安澹如也每太守君宧游即多予金钱曰以助尔亷太守君兢兢奉意指所在以清白称太守君由南中报政阙下南中诸名公闻公行谊多声之诗歌因太守君为公寿者太守君归寿公见公老意留侍食饮适会有卫源之命公曰孺子仕益进报称益难乃公即老尚健善饭柰何以老人故缓王事哉急行毋留太守君跪请所由治卫者公曰若不忆孔子适卫所以语冉子者乎执此以徃即所为报国也太守君遂行公庭中故有古槐大五围枝叶扶疎公爱之时偃息其下因自号槐庵一日至其下顾而太息曰树犹如此吾其老矣时公无恙众不谓异也未几而疾作且疾且愈愈而复疾子孙为致医药却不尝疾革之日语不及私惟丁宁子孙无废耕读无忘忠孝及戒慎无厚葬而已是万厯庚寅正月二十八日距生正徳壬申四月十四日享年七十有九娶张氏治家勤俭严而有礼于隆庆乙已卒继娶梁氏子男四人长即美资廪生以子鹏贵赠南京刑部署郎中事主事娶李氏封孺人美中寿官娶许氏美才武生娶郝氏美珠娶郝氏继王氏孙男七人女五人美资出者鹏即太守君万厯丁丑进士任河南卫辉知府娶李氏赠孺人继康氏封孺人■〈明鸟〉武生娶梁氏继卢氏女一适徽州府同知于翰男县学生克念美中出者鹤鹗俱诸生鹤娶吴氏鹗娶李氏继毕氏女三适于第卢志吴邦祥美才出者鹭娶高氏女一适许遇美珠出者鹊娶卢氏鹇未娶孙男二人鹏生者仲熊鹭生者伯龙曽孙女七人一适李教明一适高维岳一适武之柱余尚幼太史公有言天道报施善人夫报施之理至微渺矣然徃徃有之杨孺人秉节植孤茕茕耳施不及捆外槐庵公即躬行仁义至死不倦然积着有限徳不越于阛阓乃天报之以多子孙且贵显矧大人资适逄世利泽加于海内者哉由此言之太守君方再世而昌霍氏之泽未艾矣

　　明通议大夫巡抚顺天都察院右副都御史凤山王公行状

　　大中丞王公卒其嗣子继先将乞铭于立言君子而俾子为之状予与公同举于乡颇知公者安敢以不文辞公讳致祥字徳征别号鳯山其先山西忻州人祖斌戍上谷因占籍于龙门卫数传至镇以拳勇闻从昌平侯行邉陷阵先登用斩首捕虏功累官指挥佥事阶明威将军再传而生永永三子其仲曰司勲公懋懋生磁州同知金即公父也以公贵封文林郎兵科都给事中娶于张封太孺人举四子公其季也感异夣而生故命名曰祥公生而竒异幼而聪颕再周岁能诵书七岁能属文十二岁补弟子员廿而举于乡是嘉靖甲子岁也辛未登进士第壬申授鳯阳府推官每谳狱必列两造于庭推求其情不独以笞捶定之爰书成手中吏抱案受事无不凛凛詟服者全椒人罗鉴家井有四尸莫详所由死凡易五主垂四十年以罗织抵法者甚众公一讯立雪其寃江北称神在郡五年其所平反大都若此矣万厯丁丑征为兵科给事中时谙达欵塞邉臣无繇徼捕获功而竞以修筑为功上急就以博名下虚应而脱罪旋修旋报旋报旋圮甚有未报而圮圯而复报者甲兵化为畚锸士卒疲于力役公疏言其状请戒邉臣毋塞责毋贪功毋废肄习毋减粮饷娓娓数百言上嘉纳之戊寅升工科右给事中己夘奉勅阅视蓟辽等处邉务于一切邉吏之能否邉备之修废无弗精核诸所紏举咸当舆情详在公奏疏中庚辰升本科左给事中册封宣宁藩府以便过里中为两尊人寿依依不忍离子舎会升兵科都给事中两尊人督之曰此岂尔家居时耶公不得已乃就官公既周歴邉闗习知情伪居职知无不言言皆中窽壬午以外艰归甲申服阕复补兵科盖以公练习邉事也公再入兵垣首疏諌止内操极陈可忧四事大畧言宸居严宻不当使刑余小人日操干戈习为战闘万一悍夫失驭震惊乘舆如高庙太后何又非所以端好尚也奏虽寝然未几内操旋罢公与有力焉会张都御史请罢互市以省大费公疏言中国既许之和必许之市既许之市必予之价此覊縻之术非如市道交易相与区区较锱铢也今通市十五年矣一旦无故而罢不顾今日之利而预忧后日之害以后日未萌之害而弃今日已效之利于计非便上是之他如议増西河之饷议析土司之争议内殿叙功之滥议思顺抚剿之宜词多不具载丙戌升太仆寺少卿戊子春升本寺卿禁奸剔弊冏政肃清是年秋升都察院右佥都御史整饬蓟州邉备廵抚顺天公念蓟昌畿辅重镇内卫京师外控强敌悉心经营事事为备长昻伯晕大等入犯石门即发兵邀击创其渠帅史夷挐出頼等慕田峪戕杀官军即发兵奋击多所斩获以故北山伏寇日窥伺而不敢纵暇则量工计费缮完缺废计在镇凡修筑新旧邉墙一万四千六百余丈墩台四十余座积省工价诸费六千五百余两辛夘报政以母老身病陈情乞休当事者重公劳积久不报会有言者公求去益力乃加右副都御史致仕公既去而总府都御史蹇公阅视右通政穆公先后疏公经文纬武省费筹邉有抚绥保障之绩诏赏银三十两纻丝二表里时西事甫宁东师复出识者方欲委公以鎻钥之寄公乃于癸已正月而病病数月逝矣予闻诸易医官云公在镇时得奇疾每早坐堂皇上擘画诸务比已退食兀坐一小斋见四壁皆奇神异鬼跳伏万状公黙念此静室安得此是吾疾也及午漏下呼茶茶已輙愈申刻复坐堂皇上擘画诸务至暮归卧丙夜即寒颤颤已輙汗汗已复愈葢十二时中已亥病余则动履如平常病一年而人不觉其病亦无能名其病者予问易云此何病易云病在肝心二经此神魂不交故也葢公生平小心周慎极思审虑故及于此予尝贻书戒公去机心省烦念以养天和而蕃后嗣公不以为忤且有知己之感比公勇退予意可以息心长年矣竟不三载而卒则犹以前疾也惜哉公生于嘉靖甲辰十二月廿二日寅时卒于万厯癸已五月六日已时得年五十先配刘氏礼官志诚女赠孺人继马氏大同府通判宗孝女封孺人公无子以仲兄遂平令之子继先为嗣娶张氏监察御史濓之孙宜兴县丞廷松女也女一未聘公既卒继先疏闻于朝天子念其有封疆劳诏予祭葬如例继先将以甲午年某月某日葬公于宣城北栁河川祖茔之次而具公行实予为之状其畧如此继先又言公事亲孝事无巨细无不禀命饮食衣物时请所与务得其欢心与伯仲共爨终身怡怡人无间言御家严训诸犹子以礼俭于自奉而乐于周施此皆善事而乃啬其年又啬其后何也当公疾革时嘱太孺人两兄以继嗣事犹能勉举三爵俄呼左右促装若将赴召者遂暝呜呼异哉并状

　　沈库部传

　　库部沈公讳某字邦重别号鹅山学者称为鹅山先生其先浙之徳清人后隶武功籍为都人公生有慧性聪颕絶人八岁能属文文多奇思十三廪于庠名动京师一时学士先生号有人伦鉴者靡不以国士目之矣嘉靖丁酉举乡试第六人甲辰上春官闗西王怀野先生得其文大竒之拟为举首比阅所试巻先后不相应例不得举盖忌公者当糊名时故错乱其号以扼公故耳王先生抱巻扼腕者久之始以瞿文懿公为举首是时公虽未举而声名籍甚顾重于举者越癸丑公成进士乃竟为文懿公所得文懿见公即以公徧赞诸同举者曰此名士吾愧先之是不当在弟子列是年秋除夏县令至即揭一聮于门屏以清节自厉邑当省会孔道旧令民蓄马以资传送徃来者多虐驰之毙则责偿于民不给则僦民马或从民贳马费愈烦而民愈扰公曰官马则官蓄之安能疲吾民以称过使客也更令蓄之官岁省民财以数千计诸邑赎锾岁入率以金钱公曰金钱易干没耳不如积榖便两台是其议下其法于诸路遵行之比岁祲所在有粟所活饥民凢数万人奸商有为宗室讣请徙解州盐课于内地者众知其非是莫能抗两台下公议公曰是欲凭借宗室以挠国课也为极陈所以不便状事竟寝乙卯冬山西地大震壊城郭暨官民庐舍几尽奸人因为讹语民日数惊皇惑靡定公为绳其讹言者而抚慰其惊者人心稍安乃始鸠工度材裁其缓急而先后葺治之民不知劳夏得复为完邑时严相墨诸计吏因以馈遗为名而厚取以自润公独无所染有行李萧萧一担轻无人知是觐京行之句闻者髙之公治邑屡以治行荐屡报闻乆乃入为武库司主事夏人相与轵车扳留不得则相与尸祝之武库职司出纳最为弊窦最难核甚乃有私其竒赢以为利者公为精心毕志察其隐而剔其蠧大司马方倚公为重而公逝矣入仕仅五岁耳得年四十有三公殁十五年而长公涵举进士又五年拜侍御史出按云谷秦闽有声称又数年迁守归徳数月自引谢病归归十余年而都人士列公行谊上之督学使者使者下所司核之如所言乃涓吉祀公于学宫又明年而史某为之传史氏曰沈公以文章政事著称世见其显者也予稽之月旦乃知公惇伦睦族折劵弃责葢廪廪笃行君子焉顾晩第而蚤逝未竟厥施其建立虽足称述纔一斑耳长公冠惠文威行郡国不可谓不遇矣亦方壮而伏十不一试岁月渐迈尚未得用其所未足岂天道哉然向使当长公为待御时爼豆公于宫墙即曰事非势成谁其信之今屏居林壑久势无所可倚矣而舆论诵公者如出一口此足以知公矣古人有言名不虗立士不虚附观于沈公益信于戏士安可不务修徳哉

　　濵石唐先生传

　　古人重行谊故士生其时斤斤以孝弟为务澣洒羣牏细事也而郎中令躬为之兄弟让封至于违诏逃疾而不顾今之治博士者不然谈经术而骛高旷习虚华而薄本根一不得志于时其侘傺不平之气直欲举身世弃捐焉语以家庭父子兄弟之常狃以为儿女子事鄙夷而姗诮之矣然古人所重乃在彼不在此幸而有质行如濵石唐先生者安可以弗传也先生讳乔选字彰能闽之莆田人生有异质长而博闻弘记娴于文词为弟子高等毎试輙冠其曹先生虽以文名闽中而不以文自雄介介然以绳墨自律醇谨无与比事父榕原公暨母黄孺人百劬不倦务得其欢心原榕公晩有目眚先生旦夕侍饮食扶杖履呼之未尝不在左右盖十余年而忘其疾也则以先生为之目也伯兄某早卒事其嫂朱甚谨抚其侄遇恩如所生祖所遗腴田悉推以与之嫂与遇相继卒又抚其孤建建父子得底于成立者先生力也先生之内行醇备大都若此嘉靖丁酉岁先生试于乡宪大夫刘公得其文大奇之拟为举首会直指嫌其不出于已也欲稍后其次刘持不可曰不第一者还生文竟携以出先生即不魁省试而名日益起反重于魁省试者诸大夫争识先生屐屣到门愿与交欢或延致为弟子师先生教人必先之以徳行而后与辨析经义一时请业者无论文学彬彬率多砥行士矣先生尝客郑宪副所有富人子抵法当坐携金钱私遗先生求为地道先生惊曰某岂有遗行耶何至此其人惭惧逸去闻者益严重先生先生十上有司不售会伯子今宪副君守钦举于乡先生谓曰使吾当售也不后孺子孺子勉之吾将隐矣遂谢博士籍更号曰涧松而益饬躬端范以训诲其诸子率其乡之人盖先生殁十三年而宪副君成进士又一年得赠先生承徳郎户部主事又四年晋奉直大夫户部员外郎宪副君居官所至奉三尺法亷顽贞滛无敢越尺寸者皆先生之庭训也予与宪副同对南宫知先生颇详故述其生平之槩作濵石先生传以着先民之行事如此以觉夫世之浇漓者若家世生卒别具志中不具载
</div>
    <div class="pagination">
<a href="淡然轩集_page5.html">上一页</a><a href="淡然轩集.html">1</a><a href="淡然轩集_page2.html">2</a><a href="淡然轩集_page3.html">3</a><a href="淡然轩集_page4.html">4</a><a href="淡然轩集_page5.html">5</a><span class="current-page">6</span><a href="淡然轩集_page7.html">7</a><a href="淡然轩集_page8.html">8</a><a href="淡然轩集_page9.html">9</a><a href="淡然轩集_page10.html">10</a><a href="淡然轩集_page11.html">11</a><span>...</span><a href="淡然轩集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
