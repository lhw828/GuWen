<!DOCTYPE html>
<html>
<head>
    <meta charset="UTF-8">
    <title>苏诗补注 - 第 43 页/共 94 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苏诗补注 - 第 43 页/共 94 页</h1>
    <div class="content">　　红梅【冷斋夜话红梅其种来自闽湘故有福州红潭州红邵武红等名】
　　雪里开花却是迟何如独占上春时也知造物含深意故与施朱发妙姿细雨裛残千颗泪轻寒瘦损一分肌不应便杂夭桃杏数【一作半】防微酸已着枝
　　幽人自恨探春迟不见檀心未吐时丹鼎夺胎那是宝【公自注朱砂红银谓之不夺胎色】玉人頩颊更多姿抱丛暗蘂初含子落盏秾香已透肌乞与徐熙画新様竹间璀璨出斜枝
　　次韵子由寄题孔平仲草庵
　　逢人欲觅安心法到处先为问道庵卢子不须从若士葢公当自过曹参羡君美玉经三火笑我枯桑困八蚕犹喜大江同一味故应千里共清甘
　　孔平仲【东都事畧孔平仲字毅父新喻人元祐中入史馆出为京西提刑坐党籍谪韶州慎按东都事畧及宋史本传俱不载毅父官江州事黄山谷诗有湓浦炉边督数钱之句史容注云时平仲监江州钱监又引东坡帖云数日前毅父见过此人钱监得替当入京二説与栾城集原题相合可补史传之缺】
　　附子由作【栾城集题云孔平仲著作江州官舍小庵】
　　近山不作看山计引水能成照水庵闭口忘言终自饱安心度日更谁参简编围绕穿书蠧窗户低回作茧蚕我亦一轩容膝住敝裘粗饭有余甘附孔毅父次韵
　　二公俊轨皆千里两首新诗寄一庵大隐市朝希柱史好奇兄弟有岑参雪天冻坐痴于雀雨夕春眠困若蚕不是本来忘世味便投闲寂亦难甘二虫
　　君不见水马儿步步逆流水大江东流日千里此虫趯趯长在此君不见鷃滥堆决起随冲风随风一去宿何许逆风还落蓬蒿中二虫愚智俱莫测江边一笑无人识
　　陈季常见过三首
　　仕宦常畏人退居还喜客君来辄馆我未觉鸡黍窄东坡有奇事巳种十亩麦但得君眼青不辞奴饭白送君四十里只使一帆风江边千树栁落我酒杯中此行非逺别此乐固无穷但愿长如此来往一生同闻君开龟轩东槛俯乔木人言君畏事欲作龟头缩我知君不然朝饭仰旸谷余光幸分我不死安可独
　　谢人惠云巾方舄二首
　　燕尾称呼理未便翦裁云叶却天然无心只是青山物覆顶宜归紫府仙转觉周家新様俗【公自注头巾起后周】未容陶令旧名传鹿门佳士勤相赠黒雾霜合比肩【公自注皮袭美赠天随子纱巾诗云掩敛乍疑裁黒雾轻明浑似带霜】
　　头巾【俞琰席上腐谈幞头起后周武帝以幅巾裹头故名毕仲询幕府燕闲緑古之幞头唐马周始置四脚于上二脚垂于下又加巾子武后时赐臣下巾子谓武家様叶廷珪海録碎事赵魏之间通谓巾为承露用全幅向后幞髪谓之头巾】
　　胡鞾短靿格麤疎古雅无如此様殊妙手不劳盘作凤【公自注晋永嘉中有凤头鞵】轻身只欲化为鳬魏风褊俭堪羞葛楚客豪华可笑珠拟学梁家名解脱【公自注武帝作解脱履】便于禅坐作跏趺
　　慎按前一首赋云巾后一首赋方舄两诗施氏原本俱不载新刻载续补下巻外集编第六巻在黄州作今据此移编
　　寒食雨二首【壬戌三月以至薪徐徳占见访游清泉作此○清泉寺在薪水○此从薪水志抄出】
　　自我来黄州巳过三寒食年年欲惜春春去不容惜今年又苦雨两月秋萧瑟卧闻海棠花泥污燕脂雪暗中偷负去夜半真有力何殊病少年病起头巳白
　　春江欲入户雨势来不【一作未】巳小屋如渔舟蒙蒙水云里空庖煮寒菜破灶烧湿苇那知是寒食但感【一作见】鸟衔纸君门深九重坟墓在万里也拟哭途穷死灰吹不起
　　徐使君分新火
　　临臯亭中一危坐三见清明改新火沟中枯木应笑人钻斫【一作灼】不然谁似我黄州使君怜久病分我五更红一朶从来破釡跃江鱼只有清诗嘲饭颗起擕蜡炬绕空室【一作屋】欲事烹煎无一可为公分作无尽灯照破十方昏暗锁
　　分新火【迂叟诗话周礼四时变国火唐时惟清明取榆栁之火以赐近臣本朝因之】照破十方【涅槃经一轮降世间黒暗一日破传灯録神光法师语唐明皇曰论明则照耀十方】昏暗【瑜伽师地论日月星光及火珠灯炬等光皆能破除昏暗是名外光明】
　　次韵答元素【并引】
　　余旧有赠元素词云天涯同是伤流落元素以为今日之先兆且悲当时六客之存亡六客葢张子野刘孝叔陈令举李公择及元素与余也
　　不愁春尽絮随风但喜丹砂入颊红流落天涯先有防摩挲金狄防当同蘧蘧未必都非梦了了方知不落空莫把存亡悲六客已将地狱等天宫
　　六客【慎按李公择守湖州先生自杭移密过之与杨元素张子野刘孝叔陈令举防于碧澜堂子野作六客词时陈述古罢杭守元素来代先生有席上呈元素词调醉落魄后半阅云尊前一笑休辞却天涯同是伤流落其后二十五年先生再过吴兴五人皆亡矣又作后六客词俱见本集】
　　蜜酒歌【并引】
　　西蜀道士杨世昌善作蜜酒絶醇酽余既得其方作此歌以遗之
　　真珠为浆玉为醴六月田夫汗流泚不如春瓮自生香蜂为耕耘花作来一日小沸鱼吐沫二日转清光活三日开瓮香满城快泻银瓶不须拨百钱一斗浓无声甘露微浊醍醐清君不见南园采花蜂似雨天教酿酒醉先生先生年来穷到骨问人乞来何曾得世间万事真悠悠蜜蜂大胜监河侯
　　杨世昌【字子京绵竹武都山道士】不须拨【李焘长编今醅酒其齐冬以二十五日春秋十五日夏十日拨醅瓮而浮蚁涌于面谓之拨醅岂所谓泛齐者耶】
　　附子由和
　　蜂王举家千万口黄蜡为粮蜜为酒口衔涧水拾花须沮洳满房何不有山中醉饱谁得知割脾分蜜曾无遗调和知与酒同法试投麴糵真相宜城中禁酒如禁盗三百青铜愁杜老先生年来无俸钱一斗径须囊一倒餔糟不听渔父言炼蜜深愧仙人传掉头不问辟谷药忍饥不如长醉眠又一首答二犹子与王郎见和
　　脯青苔炙青蒲烂蒸鹅鸭乃瓠壶煮豆作乳脂为酥髙烧油烛斟蜜酒贫家百无初何有古来百巧出穷人搜罗假合乱天真诗书与我为麴糵醖酿老夫成搢绅质非文是终难久脱冠还作扶犁叟不如蜜酒无燠寒冬不加甜夏不酸老夫作诗殊少味爱此三篇如酒美封胡羯末巳可怜不知更有王郎子
　　谢陈季常惠一揞巾
　　夫子胸中万斛寛此巾何事小团团半升仅漉渊明酒二寸才容子夏冠好戴【集本作带石刻作戴】黄金双得胜休教【集本作可怜石刻作休教】白苎一生酸臂弓腰箭何时去直上隂山取可汗
　　揞【广韵乌感切手覆也】
　　【慎按施氏原注黄州有公所书此诗石刻先生为季常作方山子传云方山子少时使酒好剑前十九年余在岐下见方山子従两骑挟二矢游西山鹊起于前使骑逐而射之不获方山子怒马独出一发得之因与余马上论用兵及古今成败自谓一世豪士今几时耳精悍之色犹在眉间而岂山中之人哉先生是诗犹戏之也此段新刻删去今补録】
　　赠黄山人
　　面颊照人元自赤眉毛覆眼见来乌倦游不拟谈牝示病何妨出白须絶学已生真定慧説禅长笑老浮屠东坡若肯三年住亲与先生看药炉
　　赠人
　　别后休论信息疎仙凡自古亦殊途蓬山路逺人难到霜柏威髙道转孤旧赏未应忘【一作亡】楚国新诗闻已满皇都谁怜泽畔行吟者目断长安貌欲枯
　　慎按此诗施氏原本不载据外集编第六巻黄州时作今从新刻续补下巻移编
　　问大冶长老乞桃花茶栽东坡
　　周诗记荼苦茗饮出近世初缘厌粱肉假此雪昏滞嗟我五亩园桑麦苦防翳不令寸地闲更乞茶子蓻饥寒未知免已作太【一作大】饱计庶将通有无农末不相戾春来冻地裂紫笋森巳鋭牛羊烦呵叱筐筥未敢睨江南老道人齿髪日夜逝他年雪堂品空【一作尚】记桃花裔大冶【九域志唐置大冶青山塲南唐升为县舆地广记宋干徳五年以大冶塲置县二説互异俟考】桃花茶【名胜志桃花寺在兴国州南十五里桃花尖之下寺有泉甘美用以造茶胜他处号曰桃花絶品宋时知军事王琪桃花茶诗云梅花既扫地桃花露微红风从北苑来吹入茶隖中】茗饮出近世【皮日休茶经序陆季疵以前称茗饮者必浑以烹之与瀹蔬而啜者无异也品茶要録前此茶事未甚兴灵芽真笋往往委翳消腐而人不知也】雪昏滞【茶经序饮者除痟而去疠虽疾医之不若也】冻地裂【杜甫诗青门瓜地冻欲裂】紫笋【茶经上者生烂石中者生磥壤下者生黄土三嵗可采紫者上绿者次笋者上芽者次】筐筥【茶经茶具一曰篮二曰笼三曰筥以竹织之负以采茶者也】雪堂【本集雪堂记畧云苏子得废圃于东坡之胁筑而垣之作堂焉号曰雪堂堂以大雪中成因绘雪于四壁之间】
　　寄子由
　　厌暑多应一向慵银钩秀句益疎通也知堆案文书满未暇开轩砚墨中湖面新荷空照水城头髙栁漫揺风吏曹不是尊贤事谁把前言语化工
　　慎按先生前后寄子由诗年月率可考此篇施氏原本不载栾城集亦无和章新刻本编续补下巻中玩语意子由是时当在髙安今依外集移编于此
　　次韵孔毅父久旱巳而甚雨三首
　　饥人忽梦饭甑溢梦中一饱百忧失只【一作久】知梦饱本来空未悟真饥定何物我生无田食破砚尔来砚枯磨不出去年太嵗空在酉旁舍壶浆不容乞今年旱势复如此嵗晩何以黔吾突青天荡荡呼不闻况欲稽首号泥佛瓮中蜥蜴尤可笑跂跂脉脉何等秩隂阳有时雨有数民是天民天自防我虽穷苦不如人要亦自是民之一形容虽是【一作可似】丧家狗未肯弭耳争投骨倒冠落帻谢朋友独与蚊雷共圭荜故人嗔我不开门君视我门谁肯屈可怜明月如泼水夜半清光翻我室风从南来非雨候且为疲人洗蒸郁蹇裳一和快哉謡未暇饥寒念明日
　　去年太嵗在酉【元丰四年辛酉大旱见本集东坡诗序】泥佛【传灯録赵州从谂禅师云金佛不度炉木佛不度火泥佛不度水真佛内里坐】
　　【慎按此题清江三孔集中失原作】
　　去年东坡拾瓦砾自种黄桑三百尺今年刈草葢雪堂日炙风吹面如墨平生懒惰今始悔老大勤农天所直沛然例赐三尺雨造化无心怳难测四方上下同一云甘霔不为龙所隔【公自注俗有分龙日】蓬蒿下湿迎晓耒灯火新凉催夜织老夫作罢得甘寝卧听墙东人响屐奔流未巳坑谷平折苇枯荷恣漂溺腐儒麤粝支百年力耕不受众目怜破陂漏水不耐旱人力未至求天全防当作塘径千步横断西北遮山泉四邻相率助举杵人人知我囊无钱明年共看决渠雨饥饱在我宁关天谁能伴我田间饮醉倒惟有支头甎
　　龙所隔【陆佃埤雅今俗五月谓之分龙雨曰隔辙言夏雨暴至龙各有分域雨旸往往隔一辙而异也石林避暑録吴越之俗以五月二十为分龙日前此夏雨时行雨之所及必广自分龙后则有及有不及若有命而分之者也】
　　天公号令不再出十日愁霖并为一君家有田水冒田我家无田忧入室不如西州杨道士万里随身惟两膝沿流不恶泝亦佳一叶扁舟任飘突山芎麦麴都不用泥行露宿终无疾夜来饥肠如转雷旅愁非酒不可开杨生自言识音律洞箫入手清且哀不须更待秋井塌见人白骨方衔杯
　　杨道士【名世昌注见前】
　　慎按元丰四年为辛酉诗中有去年太嵗在酉之句以上三首系五年壬戌所作施氏本讹编六年正月以后今改正
　　鱼蛮子
　　江淮水为田舟楫为室居鱼虾以为粮不耕自有余异哉鱼蛮子本非左袵徒连排入江住竹瓦三尺庐于焉长子孙戚施且侏儒孹水取鲂鲤易如拾诸涂破釡不着盐雪鳞芼青蔬一饱便甘寝何异獭与狙人间行路难踏地出赋租不如鱼蛮子驾浪浮空虚空虚未可知防当筭舟车蛮子叩头泣勿语桑大夫
　　鱼蛮子【老学庵笔记张芸叟作渔父诗曰家在耒江边门前碧水连小舟胜养马大罟当耕田保甲原无籍青苗不着钱桃源在何处此地有神仙葢元丰中谪官湖湘时所作东坡取其意为鱼蛮子云】夜坐与迈联句
　　清风来无边明月翳复吐【坡】松声满虚空竹影侵半户【迈】暗枝有惊鹊坏壁鸣饥防【坡】露叶耿髙梧风萤落空庑微凉感团扇古意歌白纻乐哉今夕游获此陪杖屦【迈】传家诗律细已自过宗武短诗膝上成聊以感怀祖【坡】
　　慎按此诗施氏原本载遗诗巻中今据外集黄州时作也改编于此
　　吊李台卿【并引】
　　李台卿字明仲庐州人貌陋甚性介不羣而博学强记罕见其比好左氏有史学考正同异多所发明知天文律歴千载之日可坐数也轼谪居黄州防卿为麻城主簿始识之既罢居于庐而曹光州演甫以书报其亡台卿光州之妻党也
　　我初未识君人以君为笑垂头老鹳雀【一作寉】烟雨霾七窍敝衣来过我危坐若持钓褚裒半面新鬷蔑一语妙徐徐渉【施氏本作歩讹】其澜极望不可【一作得】徼却观元妩媚士固难轻料看书眼如月罅隙靡不照我老多遗忘得君如再少从横通杂艺甚博且知要所恨言无文至老幽不耀其生世莫识巳死谁复吊作诗遗故人庶解【一作免】俗子谯
　　庐州【九域志淮南西路庐州庐江郡保信军节度使治合肥县】麻城【元和郡县志麻城县南至黄州一百十里汉西陵县地开皇十八年改麻城九域志黄州领县三麻城其一也】曹光州【演甫一作寅甫曹焕九草之父也】极望【诗终三十里疏人目所望三十里而天地合三十里外不复见之是为极望也】
　　曹既见和复次韵
　　造物本儿嬉风噫雷电笑谁令妄惊怪失匕号万窍人人走江湖一一操网钓偶然连六鳌便谓【一本作为者讹】此手妙空令任公子三嵗蹲海徼长贫固不辞一死实未料难将蓍草筭除用佛眼照何人嗣家学恨子儿尚少嗟我与曹君衰老世不要空言今无救奇志后必耀吟君【一作工】五字诗义重千金吊收藏慎勿出免使羣儿谯
　　吊徐徳占【并引】
　　余初不识徳占但闻其初为吕惠卿所荐以处士用元丰五年三月偶以事至蕲水徳占闻余在传舍惠然见访与之语有过人者是嵗十月闻其遇祸作诗吊之
　　美人种松柏欲使低映门栽培虽易长流恶病其根哀哉嵗寒姿肮脏谁与论【一作言】竟为明所误不免刀斧痕一遭儿女汚始觉山林尊从来觅栋梁未免傍篱藩南山隔秦岭千树龙蛇奔大厦若畏倾万牛何足言不然老岩壑合抱枝生孙【一本作依山樊】死者不可悔吾将遗后昆徐徳占【东都事畧徐禧字徳占洪州分宁人熈宁初吕惠卿领修撰经义禧以进士充检讨又上治兵防召对除御史里行歴中丞王师伐西夏鄜延帅沈括请城永乐诏禧往相其事城成禧与括俱居米脂砦明日贼数千骑趋新城禧急往视或説禧曰本奉诏相城御防非职也禧不聴比至永乐拒战不利城陷俱没神宗哀之赐諡忠愍禧为人疎狂而有胆气好言兵惠卿以此力引之先是惠卿在延州首以边事迎合朝廷沈括继之陜西河东骚然困复请城永乐以图进取禧既入贼境寡谋轻敌以至于败自是神宗始知边臣不可信厌兵事矣宋史夏国赵秉常传元丰五年五月沈括议筑永乐城种谔等极言不可徐禧率诸将竟城之赐名银川砦永乐接宥州附横山夏人必争之地九月夏人来攻禧乃挟李舜举来援夏兵至者号三十万禧师败绩城遂陷禧死于乱兵是役也死者将校数百人士卒役夫二十余万夏人乃耀兵来脂城下而还】蕲水【太平寰宇记淮南蕲春郡领县四其一蕲水在州西北本汉蕲春县地唐武徳四年改曰兰溪天宝中改蕲水】
　　慎按徐徳占黄山谷外兄也山谷称其以才畧出于深山穷谷而揭日月于万夫之上年四十大命殒倾令人短气而曾南丰兵间诗至斥为倾险小人以万人之生徼幸一身之利其恃才寡谋亦大槩可见矣葢宋自熈宁以来用兵西陲所得葭芦吴保义合米脂浮图塞门六砦而巳灵州永乐之役官军熟羌死者前后约六十万人虽其后复通和好而中国财力耗巳极追原祸首皆自喜功好事诸臣致之公于徳占之没不一及边事独惜其以有用之身不知自爱轻于授首其丧师辱国之罪固隐然言外矣徳占死于永乐史传年月确然可考施氏补注本全无援证且置先生此诗于续补遗巻中今详考本末移编于此
　　附曾子固作【王应麟困学纪闻云南丰兵间诗指徐徳占此孙仲益之言也今采附于后】
　　大义缺絶久未图小人倾险何不至世上固自有百为兵间乃独求一试赵括敢将亦巳危李平请守那复议吁嗟忍易万人生冀幸将徼一身利武昌主簿吴亮君采擕其友人沈君十二【一作士】琴之説与髙斋先生空同子之文太平之颂以示予予不识沈君而读其书如见其人如闻十二【一作士】琴之声予昔从髙斋先生游尝见其宝一琴无铭无识不知其何代物也请以告二子使从先生求观之此十二【一作士】琴者待其琴而后和元丰五年闰六月
　　若言琴上有琴声放在匣中何不鸣若言声在指头上何不于君指上听
　　十二琴【本集十二琴铭一震林孤桐二香林八节三号钟四玉磬五松风六古娲簧七南风八归鹤九秋风十渔桹十一九州璜十二天球又黄山谷亦有张益老十二琴铭自注云名损而十二琴之名多有不同第一首题云涧泉第八首题云舞胎仙第九首题云秋思第十一首题云九井璜録以备考】慎按此诗施氏原本不载新刻编续补下巻题止琴诗两字今据外集采録全题又本集与彦正判官尺牍云古琴遂防辍惠快作数曲拂歴铿然试以一偈问之云云即此四句也
　　李委吹笛【并引】
　　元丰【别本作符者讹】五年十二月十九日东坡生日置酒赤壁矶下踞髙峯俯鹊巢酒酣笛声起于江上客有郭古【一作石】二生颇知音谓坡曰笛声有新意非俗工也使人问之则进士李委闻坡生日作新曲曰【一作白】鹤南飞以献呼之使前则青巾紫裘腰笛而巳既奏新曲又快作数弄嘹然有穿云裂石之声坐客皆引满醉倒委袖出嘉纸一幅曰吾无求于公得一絶句足矣坡笑而从之
　　山头孤鹤向南飞载我南游到九疑下界何人也吹笛可怜时复犯龟兹
　　赤壁【江夏辨疑云江汉之间指赤壁者三焉一在汉水之侧竟陵之东一在齐安郡之歩下一在江夏西南二百里本集杂记云黄州少西山麓斗入江中石色如丹相传所谓赤壁者或曰非也曹公败归由华容路今赤壁少西对岸即华容镇庶几是也然岳州复有华容县不知孰是】犯龟兹【西清诗话甞观唐人西域记言龟兹国王与臣庶知乐者于大山间聴风水之声均节成音后翻入中国如伊州凉州甘州皆龟兹来也前汉地理志龟兹音丘慈太平寰宇记丘慈亦曰屈茨东去长安七千五百里符坚遣吕光讨之获龟兹乐自此与中国不通学林新编龟兹当音作鸠慈】下界吹笛【郑嵎津阳门诗注叶法善引明皇入月宫闻乐归但记其半以笛冩之】
　　慎按此诗先生在黄州作以时考之当是元丰五年题元符符字向来诸刻本俱讹今为改正编附本巻之末
　　蜀僧明操思归龙丘子书壁
　　久厌劳生能几日莫将归思扰衰年片云防得无心否南北东西只一天
　　龙丘子【陈季常别号见山谷题跋中东坡诗亦有龙丘居士亦可怜之句】片云【传灯録惠忠国师受六师心印肃宗上元间赴京师帝问师在曹溪得何法师曰陛下还见空中一片云否】慎按此诗施氏原本不载今从新刻续补下巻移编
　　苏诗补注巻二十一
　　钦定四库全书
　　苏诗补注巻二十二　翰林院编修查慎行撰古今体诗四十二首【元丰六年癸亥合明年甲子三月在黄州作】
　　次韵孔毅父集古人句见赠五首
　　羡君戏集他【一作古】人诗指呼市人如使儿天边鸿鹄不易得便令作对随家鸡退之惊笑子美泣问君久假何时归世间好句世人共明月自满千家墀
　　集句【傅咸作七经诗其毛诗一篇云聿修厥徳令终有俶勉尔遁思我言维服此乃集句诗之祖也或谓始于王介甫者非是】
　　紫驼之峯人莫识杂以鸡豚真可惜今君坐致五侯鲭尽是猩唇与熊白路旁拾得半叚枪何必开炉铸矛防用之如何在我耳入手当令君丧魄
　　熊白【熊肪也亦见山谷集以对蠏黄】
　　天下几人学杜甫谁得其皮与其骨划如太华当我前跛防欲上惊崷崪名章俊语纷交衡无人巧防当时情前生子美只君是信手拈得俱天成
　　附孔毅父作【清江集原题集杜句寄孙元忠】
　　君不见潇湘之山衡山髙八月秋髙风怒号草木黄落龙正蛰哀鸿独呌求其曹男儿生无所成头皓白漂零巳是沧浪客呼儿覔纸一题诗此心炯炯君应识
　　【慎按清江三孔集毅父所集古人诗凡数十首无此五首韵今附録集杜一篇余俱不载】
　　诗人雕刻闲草木搜抉肝肾神应哭不如黙诵千万首左抽右取谈笑足夜吟石鼎声悲秋可怜好事刘与侯何当一醉百不问我欲眠矣君归休
　　神应哭【谓诗人搜抉肝肾自伤其神明故神应哭也施氏原注引古诗话李白诗可泣鬼神者讹】
　　膏明兰臭俱自焚象牙翠羽戕【一作残】其身多言自古为数穷微中有时堪解纷痴人但数羊羔儿不知何者是左慈千章万句卒非我急走捉君应巳迟
　　六年正月二十日复出东门仍用前韵
</div>
    <div class="pagination">
<a href="苏诗补注_page42.html">上一页</a><span>...</span><a href="苏诗补注_page38.html">38</a><a href="苏诗补注_page39.html">39</a><a href="苏诗补注_page40.html">40</a><a href="苏诗补注_page41.html">41</a><a href="苏诗补注_page42.html">42</a><span class="current-page">43</span><a href="苏诗补注_page44.html">44</a><a href="苏诗补注_page45.html">45</a><a href="苏诗补注_page46.html">46</a><a href="苏诗补注_page47.html">47</a><a href="苏诗补注_page48.html">48</a><span>...</span><a href="苏诗补注_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
