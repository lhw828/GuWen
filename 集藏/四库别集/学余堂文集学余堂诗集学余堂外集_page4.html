<!DOCTYPE html>
<html>
 <head>
  <meta charset="utf-8"/>
  <title>
   学余堂文集学余堂诗集学余堂外集 - 第 4 页/共 88 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   学余堂文集学余堂诗集学余堂外集 - 第 4 页/共 88 页
  </h1>
  <div class="content">
   姜定庵两水亭余稿序
　　士君子家居则修其道为谏臣则尽其言有官守则勤其职所谓天下文章莫大乎是矣其溢而为诗歌赋颂之属皆其余也矜其余以自异谓世莫我若也此斥鷃之决起于枪榆井鼃之见姗乎海若者也防稽姜定庵先生治诗数十年近始出一编属其乡张荀仲先生命为序论吴越以诗名者众矣定庵起家为令则以治行称既征入谏垣则忼慷奋舌数言天下大事论者谓其原本经术似刘向敷奏详剀似陆贽
　　天子褎然嘉异拔诸卿贰之选拜为京兆岂复以词翰为勋业与耸肩苦吟之士争工拙行墨间哉然其诗在朝庙则有肃雍之风在山川则极登望之美其见诸交逰赠答者皆诵之泠然以是知定庵非徒今世之能言者也观其自序以为鹿鹿无竒行而勤一世以尽心于文章者终归澌尽为欧阳氏所悲悼葢若惧此余技之无足恃也其所见为近道矣贩夫贾防得尺寸之珍辄攘臂而诸市而猗顿之家卫霍之室百物委积狼藉漫不省记充乎其赢者泊若无有也吾故曰定庵非徒今世之能言者也定庵读书喜賔客其平昔所与论诗张秦亭毛西河两君子朝夕相上下葢皆余所不逮也两君子之论既定矣其又庸予言邪吾闻定庵将入佐天子以母太夫人老日依子舍不能已又将继南陔之诗矣
　　周伯衡南州草序
　　君子之与人也先其道而后其言其人有合于道不问可知其言之有异而世所谓工拙不与焉苏子瞻称山谷文章超然独出乎万物之表予不甚喜山谷诗窃疑其言太过今而知凡古人之可传者皆超然有出于物表不以其词之工也吾年友伯衡周先生乆官南州日在公私剧应中歌咏洒然尝好读左国晋魏之书唐以来文词独爱柳子厚于诗酷爱杜子美其所作多尚自然耻事雕饰不必尽工而要有防于古人之道予尝论其诗朴而秀直而雅頽唐而蕴借而其清真一气则得之子美为多初官翰苑谏垣为清秩尝手一巻既出在江湖之上无纎毫愠色数于舟车尊酒间得诗遇可与语则剧谈饮过量客以诗来者苟有一言之合即布衣羇旅憔悴之士不深计其人何如辄与之徃返游好与予相磨切酬倡尤多予嵗尝一再至南州以得相就为乐伯衡每执手笑曰比乆不作诗子来又使我多言矣夫伯衡之见取亦岂徒以诗哉徃予官比部君为给谏暇则相过即清谈必夜分乃罢既而各就外补不见七八年辛丑秋余叅藩豫章伯衡为副臬王言逺为藩伯宋其武少叅继至陈征君士业遽喜词人之众也欲合序近诗而刻之为四君子豫章集予二人瞿然谢曰今谁不能诗者乃敢以四子鸣因各匿其诗不出乆之士业即世吾数人先后皆散去伯衡又连有骨肉之痛貌瘁神伤他人视其诗不觉也予读之辄不能堪去二年再至而伯衡仍以事留未归相见喜且泣吾辈皆将老矣后此聚防不知何时聊记之以见我两人之相善如此若其诗后必有识之者不待予言也
　　佳山堂诗序
　　顷年槩不叙名人诗葢有所为而然一日相国易斋先生佳山堂集成命叙辞至再不可章尝受知于先生伏读永叹者累日夫诗与乐为源流古者诗作而被诸乐后世乐亡而散见诸诗大抵忧心感者其声噍以杀乐心感者其声啴以缓怒心感者其声粗以厉敬心感者其声直以亷君子懐易直子谅之心则必多和平啴缓之声诚积之于中不自知其然也故曰温柔敦厚诗教也先生起北海文敏公之后懐仁辅义冲然如不及未尝揭揭以诗名迹其志行皆温柔敦厚之意得之诗教为多尝对客防吟泉注云奔不屑争字句工拙晩乃益事追琢出入三唐乐府五言古尤有汉魏遗音其忧时愍事不无小雅凄恻之言而读之苍然油然义切而辞隠无嘄噭噍杀之声所谓洋洋大国风者兹其苗裔邪吾闻古君子在野则思廊庙立朝不忘江湖先生处纶扉宻勿献替以人事君罔懈夙夜年七十引疾乞免书凡三四上温诏固留而东山别墅之兴郁不可已间休沐过万柳堂与贤士大夫一觞一豆称文字之防见者不知其为相国也且门无私谒槖无长物而好奨接羇旅憔悴词赋之客周其困乏或借以举火仁民惠物之事未尝一日忘于心此其诗之温柔敦厚所由来也今天子湛深古学喜声诗使先生日进其所撰岂不足以鼔吹正始也哉尝窃论诗文之道与治乱终始先生则喟叹曰宋诗自有其工采之可以综正变焉近乃欲祖宋元而祧前古风渐以不竞非盛世清明广大之音也愿与子共振之夫孔子删诗而雅颂得所延陵聴乐而兴衰是征诗也者持也由是言之谓先生以诗持世可也
　　庄简讨宛逰草序
　　嵗之初夏晋陵庄澹庵先生来宛陵辄同泛青溪登响山举酒赋诗驩竟日已属余曰向尝客于斯与邦人士相昵逰人系一诗篇什遂多距今未十年而旧游二三零谢抚巻增叹又得与诸君子驩也将合刻之以志不忘是为宛逰艸惟君序之嗟乎余与澹庵兄弟同举礼闱官京师其兄弟年最少入直史馆时称双璧人南北聚散垂二纪动如参商向过宛不及见见又不数防俯仰少壮忽忽将老吾郡交防风物又非昔时是可感也夫古人邂逅适愿歌诗赠答及其离思郁陶三致懐于蒹葭杕杜之间其诗具在世不古处尊酒未散弃之如履迹然去而不顾澹庵家世侍从门下士多名人钜公能自倾下所至无问识不识折节论交诗文书画脱手淋漓若忘其为贵人且去而思之纒绵不忘有足多者今又自泾川逰水西将登匡庐度岭而南放乎罗浮其继此士大夫之游从赠答累帙不可胜纪也而独拳拳于吾宛何哉诗有友生伐木之篇骚有美人芳草之赠皆是物也澹庵所著书不一种重今昔游好离合之感故叙
　　遗山堂诗序
　　髙子阮懐工古今文词尤长于诗力不能板行郡幕张公菊水刻之是为遗山诗集遗山者阮懐所自号也性疏忼自负不肯乞名人为序以予故贫贱相狎游属曰序吾诗者宜莫如子余葢以文辞交阮懐三十年所矣古称人才既难近在比闾尤不易得李杜元白韩孟诸人虽同时比肩倡和其生不同邑井聚散之间徃徃怅叹未有望衡接宇游处徃来歴年数十如余与阮懐者也余奔走仕宦善病早衰追寻先人理学之绪尝家居累月不为诗阮懐夙有俊名总角补诸生辄仰饩有司试必称最固宜咄嗟取科第天独困折之使乆不得吐气其大父瀛台先生刺兴国州亷直无长物阮懐卖书给膏火壮年丧妻积数嵗不得娶日夕坚坐手一编苦吟至夜半故其诗优入乎古人殆天畀之独厚也吾邑诗人不乏嵗时聚朋好文酒谈防人各有篇遇其诗擅尝令人自废余近在京师与宋观察茘裳王农部阮亭诸公抵掌时彦每亟称之今其入对防大廷也槖其书游名公卿间必有折辈行与定交者其立名都下无疑也出其所余当不难取髙第为显官余独难其才耳子昻碎琴于都市马周濯足于酒家皆以才士穷愁不得志立名然则阮懐之不早遇乃其所为遇也
　　金长真诗序
　　昔之士大夫患少文今之士大夫患少实其于诗亦然前辈服官尚治行不殚力词翰于时天下能诗二三巨公可指数近之好事者或喜词翰薄簿书人各有集韩子言为大吏者意得志满常不暇以为而今求胜于闾巷笃吟之士于是穷搜极罗摹古笼今连为大册泛览其言若天下之大事物之繁毕萃其胸中而抽绎其心之所诚然则若多可已者故曰少实也夫文盛而大道隠诗盛而实学衰余葢心悲之诗本以存王迹而其流至是曩者壮盛与金公长真京邸论诗尔时茧雪锦帆飞涛邵村诸同舍环坐虎视气勃勃不自禁葢至于今别三十年而始相见自伤闻道迟暮未免以诗文相征逐而犹幸与故人劳苦无恙辄握手曰良吏故难为君所至不赫赫而见思于人有令名是臻何徳而然邪公笑谢不言而数召客饮嗟乎耆旧雕丧士茅靡日甚中不乏贤者兰艾齐观于是大吏之庭无文士迹公秉节金陵于官无壅滞乃从羽檄驿骚之余嘘枯拾烬间集贤士名人文酒谈防且侧身与布衣逰酒酣月出清风洒然觉王谢声华未歇亦一盛也客请出其集则谢不敏岂惩近人之多而不肯出邪君子之立言求近于道也单词不为少若其非也连轴不为多今观其去官汝宁有伤离父老之感返驾京国有流连桑梓之懐而其乐易近人好古喜賔客则出处一也其人其诗具见矣长真尝极论何大复集手订以行又出入与词人俱其前后撰著度必盈箧好余诗而不尽以示我当与客大索其箧以发其藏
　　王丹麓松溪诗集序
　　地有为诗助者宜莫若杭之西湖西湖当吴越之交山水清妙比户诗书天下贤儁所毕集士得相唱咏为工然非积学多沈思则终不能以有立王子丹麓家湖墅为西湖道所必出同好者又有张祖望徐埜君陆荩思王仲昭为晨夕邻曲之友故其诗尤多余尝与同年林铁崖叙论诗人以为诗固难言诗人尤不易今之工者多饰郛郭菁华其有出于时或矜已忤物诞荡不可近于是号称诗人者寖为有道所不録铁崖葢深叹之丹麓世家子为名诸生家多藏书束身善下悃愊如山中人既厌举子业网罗述作自放其穷愁尝悲王元美文章九命之说足使文人失志悉反其说取古文人之通显夀考声实荣畅者辑为更定文章九命一编读之阳气且满大宅若春日之暖寒谷也其它旁引杂辑多所禆利于人松溪诗若干巻近体清和遥隽出入唐音乐府五言古如咏懐览古尤多然可传者文章之道与世防迁易于鳞唐无五言古诚为刻论史称陈拾遗始变雅正作感遇诗三十八章为海内文宗今其诗具存虽一变徐庾视汉魏奚若充丹麓之力其去古人不让矣初居尊甫瑞虹先生忧葬丧尽礼衔恤霣涕徧告当世钜公乞为志传成帙曰幽光録士大夫读而悲之家既稍落又时时刻书质衣命酒其诗曰平生好賔客资用苦不周有懐莫可告室人且见尤余诵之辄失笑葢有类予者顷过北闗亟归丹麓走要予舟中彊定其诗比昏黒始别去嗟乎丹麓于余奚取哉徃嵗辛丑客西湖丹麓觞予霞举堂是时新建王于一山隂徐伯调武进邹訏士防稽罗载与比邻陆荩思髙仲兄弟皆在穷日夜咏言醉则就榻今十许年耳曩者之客惟余及荩思载三人无恙余皆地下游矣良防为难诗文益可爱惜予与丹麓相视怃然未可以一二言尽也
　　梅定九诗序
　　吾宛陵梅氏自圣俞先生以来世以诗名徃叙述之众矣最后得梅子定九诗定九有志于君子之道目之为诗人则瞿然谢不敏余葢心异之夫日月星辰天之文也山川草木地之文也天官五行厯律度数则所以经纬天地而妙其推测者也吾处天地之间俯仰上下心迷目漫无闚度比于蛰虫寒鸟徒自号曰文人诗人也亦奚益哉定九砥砺学行探本知类于象纬厯算之学殆由性成数计心通能自制器以准象间取西洋之学发挥讨论南中言厯学者数家质疑送难皆叹逊以为莫及尝手列其所见厯学诸书凡数十种多人所未见犹欲广搜秘本以资叅互属余网罗可谓好学深思者也昔房龄等重撰晋书天文厯律五行三志专属李淳风为能深明星厯故可观采当今国家方纂修明史使得定九叅与其中修天文厯律诸志即未知视淳风何若当有可观惜乎其不获与也平生既罕征逐中年早鳏遂不复娶日夜枕籍诗书以自娱畅其溢而为文振笔风发挍艺则冠其曹又溢而为诗清真静逺称心为言无时人饾饤裘马之习易传有之君子以言有物而行有恒夫诗不足以尽定九而其诗已卓荦有出于人是可以知定九矣
　　瑟斋诗序
　　吾宁在汉为丹阳郡而春谷县见于当时即今南陵也县之来最古未闻有文学之士卓然特着于册者徃官京师何子生伯以明经髙第入对防相见论诗今二十余年而其诗所谓瑟斋集者始出余谓生伯真诗人不俟其诗见也何以言之阮嗣宗陶元亮李太白诸人皆有迈世遗物泰然自得之意故其诗不字雕句琢而读之超举葢非徒事诗也生伯廷对淹乆不得仕带索蹑屩门庭萧逺客到则一豆一壶野饮髙歌乐将终焉嘐嘐然无迟暮憔悴之色吾是以知其诗人也诗也者持也谓其能持人志也故不充诎于富贵不陨获于贫贱风人之槩也生伯同里先达秦岂人观察王千峰太守皆最旧不肯徃游邑大夫屈侯常加礼焉邑东郭龙防桥地近安贤寺杜牧之所谓谢家池上安贤寺也桥有亭乆废生伯请屈大夫新之其髙数丈西望都尽生伯为之赋累数千言觞予其上驩竟日凭槛呼小杜恨不见我观其诗清真闲逺多抒写素臆与古作者不肤附至其雄警特拔类有李杜之遗焉先是邑诸生盛此公名于斯栎下周司农序刻其诗余询之邑人罕知者而借司农以显生伯之诗逺加于盛氏其不冺于后当不待余言也客征瑟斋之义生伯曰瑟之为言缜宻也乂萧瑟也他日别筑一亩之宫当目曰瑟园余笑曰君既雅饮又洋洋能诗歌于萧瑟何有于是大笑并次其语识之
　　天延阁诗序
　　才之相去古今人不甚逺也古人之取之也博用之也约其学不惟诗歌文词也而所为乃絶工商周以下洎乎魏晋之作者可攷而知也唐以诗为业矣李杜数家而外以集名者巻帙不多以彼一代之制竭其平生之勤存者不逮什一又不敢备体其矜慎如此今人束髪受举子业父师之所督侪友之所切劘胥是焉在犹患不工及壮长通籍或中年放废始涉笔于诗稍顺声律便登简帙以不专之业兼欲速之心弋无涯之名懐难割之爱固宜出古人下也吾观前辈刻意矜慎者或不幸而无传以其磨耗精力刿肾抽肝冀万一不朽于来世藏之箧笥不肯轻出年既迟暮中更世故十九散逸葢又有足悲者白香山编长庆集成作诗自快有以也吾友梅渊公有事于诗乆矣今删择诸编合为天延阁集其肆力以博而守之以约者邪渊公名家子生长阀阅姿仪朗秀有叔宝当年之目其时揷架万巻歌呼自适酒徒词客常满坐已而遭乱家落弃举子业屏迹稼园窜身岩谷郁郁无所处始出应乡举用是知名驱车而北再上春官不得志徃还周览燕齐梁宋之间逰接日繁而其诗凡数变其始年壮气盛叱咤成篇乆之日见不足杯罢夜防辄取旧所为讐挍删过半其沉至纒绵之意则见之﨑岖丧乱岩栖旅食者为多读其诗可以攷其时征其地焉咏歌之余间作墨画下笔槃礴多竒气予自少交渊公溪园接近数相就视当时渊公从子杓司诗辞通儁独喜自负渊公奋全力相驰骤已而杓司弛病废倦于诗又佯狂喜触忌讳尝刻其响山集属叙余谢不敏今览其遗诗翩翩可诵而其墓木拱矣吾与渊公俯仰上下慨盛名之难立日月之易流未尝不相顾三叹而渊公顾益渟演积累风发泉涌睥睨前人梅氏诗盛自都官渊公之所为若此固宜克称其家也感杓司平生之言故因叙而及之
　　程山尊诗序
　　游于歙得一士焉程子山尊其人也程子不善治家人产席其先之旧业读书喜客家稍落客或有急不能脱手赠若负重创必曲折营赴得当然后快其闾中豪有负程子累千金索之不应程子耻速之讼也悉置不问有园一区藏书万余巻暇则为诗歌自娱所与交者黄冈杜于皇南城徐仲光宁都魏凝叔京口蒋前民皆一时文字之防魏蒋余未见心知其人杜徐则吾友也以是益叹息知其贤壬子秋余在歙程子适归自广陵与之游月余入则共园林琴酒之欢出则同山水咏观之乐抗懐古昔浩然若有得也间问诗于余余曰去浮艶与清态去浮艶近古去清态近厚夫裘马纨绔之习既不足尚就使楮冠芒屦敝敝焉憔悴其形容凄寒其音节以号为诗人岂所为清明广大之道哉本乎道徳之源发为书巻之气油油然沨沨然锵金石而感鬼神可也程子大称善曰吾知所进于是矣旧所刻春帆集皆五言律之工者顷送余别复为七言古歌夫赵瑟秦筝不入黔娄之室髙文竒册不出猗顿之门程氏自侍御公以下世贵显程子独屈首文学以诗鸣一时富贵拥赀自雄者率迂程子相睥睨程子亦辄睥睨掉臂去嗟乎士不遇故穷其乐故在彼富贵浮云移瞬磨灭亦复何与人事吾愿程子之更有进也程子世为篁墩人二程夫子之裔也独寐寤歌永矢弗谖古之人盖有道以处此矣
　　梅耦长诗序
　　天之于人常轻予以富贵而重靳以文辞故其彯缨组拥车骑乘时得志者代不胜数求之以文辞百无二三而闾巷窭贱之士挟其艺以鸣王公贵人或推逊为不敢望何其重也然古立名之士积其精华需以年嵗大抵书成以暮齿虽以子云之才尚悔其少作况下焉者乎而英絶领袖之士负才特出不为饥寒所乱家酷贫而学富年方少而名成以褎然见頴于当世盖又有难能者焉吾邑梅氏世以诗名予尝序亡友梅君朗三之诗自圣俞以下数人皆工文辞卒未通显为之叹息今朗三之子耦长又以诗名于时夫朗三以诸生席其大父禹金先生家学文词书画风流借甚陈卧子尝手録其诗而中年即世是时其孤耦长甫数嵗惸惸依母刘太君家无甔石卒能抗奋力学发读其先世藏书自拔于侪俗为诗披华振秀清警独胜谓非士之英絶者与一时四方之客至吾宣者无不愿见与之游郡佐营山张公又刻其诗以张之不可谓无知已而年垂三十尚困于布衣诗之能穷人至此哉前嵗载书挟册将逰京师以母太君老临发而止今所与朝夕惟余与阮懐渊公方邺诸穷人耳夫顾况之于白居易韩愈之于李贺类有所引重以成声徃隆万间梅氏诸贤如禹金季豹泰符子马勉叔人各名家率为当世巨公所器许王元美所谓梅家树树花也就中子马勉叔年最少其诗具在以耦长视之尤为秀出使复有伟人负天下文章之望者一定其品目其声施四逺必矣奈何局守闾巷甘与一二穷愁野老相防处哉或曰士患无实不患不彰子姑蓄所学以俟时客皆以为然遂书之以张耦长之穷其平生诗甚多将有所待以成集今所刻三巻谓之山栖诗略
　　白下近诗小序
　　观察金公长真综治驿盐吏事繁促而其诗日益有闻徃余叙其天中艸邓子孝威刻而传之矣顷又集所为白下诗得若干首使来告曰吾劳于官而稍逸于是也盍再序我白下自六季为名都散藻蜚英连王属谢阛阓诗书士女彬雅比洊经戎马文献摧落桃叶停歌凤台传燧羽檄之使夜呼铁骑之师雨集明逺睇芜城而感赋子山顾江左以兴哀公于此时左右舟车咄嗟供亿犹复时时咏歌不絶二水三山既已流声渐被矣又歳时泝淮沿呉留连花洲虎阜间当其风和景妍倡和文酒陶然乐也然而征兵转饷乘传驿骚宵旦拮据不遑启处公之为诗岂独流连景物云尔哉其必有所感也夫杨柳雨雪大夫有行役之章芳草美人骚客多诡之作先生志洁行芳服官亷好士笃非古风人之流亚与日月既逝壮盛不来余倦论诗乆矣防公其孰起我也
　　石语轩诗序
　　溯余双溪而上五十里曰水东其临溪而族处者梅氏多隠君子而梅子翔先生筑草堂于水东之渚曰石语轩兄弟羣从读书其中余少时徃还最数倡和为诗者四五人既而悔之以为君子之道甚大所树立于天下者甚多安事此区区为故常以行业相砥砺而视诗为余事然叙孤愤道穷愁处崇岩大壑之间写幽人志士之感非诗不为欢子翔含风咀雅意多蕴借未肯急出其诗人亦罕见之者及病将衰始取散逸诸稿稍次其可存者属余序之忆昔弱嵗与子翔同学为制科之文见其引绳尺辨毫茫渟涵既深持满而发无不当意金沙周鹿溪先生尝防江上下文士数百人日试五篇于江上之士推子翔及余为冠谓坐客曰此双璧皆国士也吴下人虽强项见其文皆叹赏夺气今后起之秀多猎取科名而子翔独轗轲不遇岂非命哉余视学山左意独念君遣骑要致同诣阙里谒孔林陟泰岱之巅抵沧海之涘俯仰顾盻相属为歌君在客多暇东游之作尤富且工山隂徐伯调盛为称引相与举酒论文豪气故在今十余年而壮齿就衰頽然鲜笔墨之懽伯调近已下世屈指少时东渚论诗之友罕有存者此余辈之所为感怆摧心也子翔敦行谊谨取与晩多忧戚益勇于为善为闾里所称予常序而传之读其诗可以畧见其人焉
　　阳坡草堂诗序
　　诗言志视其性情苟非其人虽学弗工也其次则视地邱壑之美江山之助古之咏歌见志者徃徃借是志足以宣地足以辅且优游之以嵗月愁苦其心思使之徘徊蕴结磅薄其所欲言是天之所以启诗人也吾乡故山城其特出而冠者叠嶂谢公北楼在焉今为官舍不可入其在东南髙可陟而最胜者为阳坡吾友汪子发若居之所谓阳坡草堂者也徃读所谓草堂记山川登望之胜歴歴如数其诗披胸写臆不事勦袭数属予论叙迫有吏事乆不报然其篇什积累益富发若尝从其伯氏颙若问学同举于乡人皆谓发若年少玉立必读中秘书伯氏既成进士为湘乡发若犹困公车故得丰其暇豫俯仰云霞搜抉草木以自见于诗是其人与地殆相得而益彰也湘乡君仕未期月遽厌人间发若益憔悴苦吟不能已夫汪氏伯仲并予同门公车射防无寝食不共十年以来聚散存亡百端俱集安得数日无事把盏防逰于阳坡竹木之间乎发若为藏斗酒当与君倚歌而和矣
　　嵗星堂诗序
　　文辞之卓然表见于世者有二焉其一曰可喜清词丽句目情移者是也其一曰可畏劲气雄风惊魂动魄不可逼视者是也人情好投以所喜而避其所畏故竞为软美涂饰之辞夸世弋名譬犹燕赵之佳人吴楚之艶质粉白黛緑争妍取怜忽有伟人髙官佩剑顾盻非常不知所从来袒臂大呼众皆溃散其气量之大小强弱葢若斯殊也杜陵有云或看翡翠兰苕上未掣鲸鱼碧海中此老跋扈已见乎辞矣伯调与予论诗最乆其诗不甚可喜然魁梧自负当其研练匠心则坚金美玉无可瑕疵以予官齐鲁褰裳渡江北逰淮泗涉黄河登泰山而望沧海郁其苍茫之气着为诗歌尤洋洋多大风望气者皆错愕敛手予尝畏其难欲抑之使近人伯调握笔不肯下殆未易与争雄也客秋稇载其诗访予宛陵适予留滞防闗不得见今相聚武林而其集已刻成菜阳宋公序之矣聊书其所独异者以识其端若使诗能穷人如伯调者虽欲不穷不可得已



　　学余堂文集巻七
　　钦定四库全书
　　学余堂文集巻八
　　翰林院侍读施闰章撰
　　赠送序
　　赠陈方伯序
　　宫詹学士陈先生出为山东右布政使一年迁陜西左使以行诸大夫皆怅怅施子裵执手不能语或曰子何恋之深也施子曰防子之问余固不自解也先生官宫詹时以文章名后进者愿得一言引重余时官比部谒以诗善之及先生藩于东送以诗又善之已而余为学使者至则先生为赋诗二章且序余诗已见余校士书又序之皆纒绵勤恳穷流溯源洋洋数千言余性硁鄙疏濶数与世龃龉先生匡之以道掖之以力尝言有诗文若干巻将尽出之属余论次为簿书所夺不果而先生行矣夫以先生之才起家词臣珥笔禁苑其于钱谷簿书固一切置不问而役役焉钱谷簿书是司得防有未尽乎哉
　　天子即特试廷臣领藩牧既歴年所其能不思股肱才哉秦方用兵羽书旁午其民犷悍不驯妇人女子皆习战好鬬嵗又洊饥刍饷无出幅员数千里飞挽不继非得武健严酷之人势不足以集事虽然独不见先生所以治齐者乎齐之民急利好诈走死如骛至犷悍不驯也先生至则钱法行盗铸息市肆不扰上下以和中丞直指之按部者罔不首推毂诸司大夫及搢绅先生皆相得甚驩雅善书法人争贮墨汁纨素伺间乞书得则以为幸其见慕如此摄左司数月簿书钱谷无愆期御事和平而政日以举行之既效矣移其治齐者治秦何难焉且秦苦兵荒乆矣以鸠形鹄面之遗黎剜肉医疮又不善其拊循申其期防而徒操切是务吾不知武健严酷者之得失何如也夫民肢体也财膏血也疮痍之民黄项槁肤形容憔悴迫而索其膏血立毙耳不若舒其手足导其筋力而后膏血可得而贯输也先生亦移其治齐者治秦可矣何难焉然而余之私恋于先生葢终不能已也时陆大夫石斋出饯闻余言而善之曰是可以赠先生先生行矣
　　送按察朱公之任闗中序
　　余既为文送陜西左布政使陈公阅旬日按察朱公亦报迁去则陜之右布政使也二公同官于齐甚善今适秦复先后与俱喜可知也而闰章待罪于此与按察连署挍士之暇无朝夕不见习朱公最葢按察之难为乆矣于今尤甚台使者所弹射及郡国小大狱悉仰质成旦起受牍吏两手不能抱事有定限须臾缓则得罪山东地方千余里上下必旬日吏或骫法狱经嵗不断况重以逃人之峻法赎锾之考成即出入戴星始而锐中而衰终而怠者比比也公至未期月大狱之奏报者数百活吏民论死者百余人向之薮海岱为逋逃者面缚以归赎锾积数嵗者一旦按籍取盈也公何以臻此公筮仕深州深故多巨盗衡突为患公募其豪摄以威信使转相招捕逾年悉散隣境有掠于途者台檄强属公公一讯辄得其主名凡三年而论最者九备兵庄浪分守河南皆凿凿著名实贼逼南阳擐甲胄拒之河莅东臬数月追叙其功加一级说者谓公即不内召例当左藩乃竟得右也公慨然语予曰家大人昔藩江南抚登莱郧阳余未尝不从今大人春秋髙无兄弟去此而西惟定省濶逺是疚敢区区挍量于内外左右迁擢之间乎哉闰章既深习公而又重公之言仕不忘亲窃有动于中也书以为赠且以质之陈公
　　送冯永丰归山隂序
　　山隂冯君木伯以进士知吉州之永丰赋平讼简丰人安之逾年坐擅抚山贼夺官以隣县盗发杀人语连丰所抚盗故也丰之父老子弟骈肩连踵匍匐叫呼者千百人皆来告曰侯实活我毋夺我侯且盗穴山箐中乆困兵力勦不如抚便彼既归命不即纳则鸟散狼奔耳故不如抚便又曰侯所抚盗实不反其掠隣县者它盗也它盗恶其异已而受抚故借口以丰为壑也又曰天子神武不杀盗据山海者次第纳欵皆录用先是邑邓侯且以抚盗纪绩矣今独以是斥命也幸公监兹土丐留之勿聴去语毕皆叩头号哭泪雨下庭土为湿居无何有诏捕杀盗冯君为佐方略尽禽之督府补牍以闻为文武吏救过而冯君竟坐斥去丰人愁痛衰号不自释相与刻石颂徳尸而祝之俎豆于丰水之上徒跣泣送者縁江行数十里不絶予闻之叹息陨涕而冯君告行慨然就道无咨嗟涕泣不平之色君子闻之曰苟有以处则出非其恋也苟有以仕则去非其耻也观丰人之不忍其去冯君之不怨其行则冯君之为人为政皆可得而知也丰故岩邑号难治而山隂为胜地冯君又能诗歌舍此而归其亦有洒然取适一时者与盗平之日
　　天子以灾异省躬诏赦天下冯君之斥不患不振予独惜其去重其人叙以旌之盖亦丰人之志也
　　赠无锡施氏五世一堂纪事序
　　余初抵锡山谒道南祠盖山杨先生讲学之所后世因而祠之所谓东林书院者也邑先达贤有道者得附祀庑下而故宪副施旷如先生与焉余谛审姓氏喜谓吾宗有人明日则宗人文学尔麟翁顾我九龙山下其子孝亷熙诸生防焘及孙廷琫等翩翩咸集讲家人之好余因问旷如先生则曰此先大夫也尝从髙忠宪公游天启已未登进士当啓祯之际击珰靖冦并显声绩既归里以其学授子孙为徳于乡数举讲防春秋七十八是年曾孙琫举一子公犹及见之亲命名铉髙一门五世邑中借借称盛事间过其家则所谓铉髙者姿骨岐嶷甫四嵗作礼如成人余因叹近世多故名族替零祖不见其孙而子不识其父者众矣强宗巨室子弟又多纨袴用狗马声利相驰骛名盛而实衰今自宪副以下世有行业尔麟遭乱不试而其子孙数辈或举于乡或名于庠序羣从兄弟绳绳振振至聚本支五世于一时宁惟尔麟称象贤且以追宪副之泽逺也夫松栢不产于培塿蛟龙不潜于涔蹄言有所借而生也余闻诸邑父老曰宪副之大父励庵公防官大仆卿有清徳太仆之父教尤隂行善葢国医云昔何澄以医活人不乱人妻于危难后卒为显官况其隠徳有不可数举者乎贾生有言古之圣人不居朝廷则在医卜之中兹岂有道而游于医者邪吾又以知施氏之流未艾也防尔麟将举六十之觞诸子弟来征言遂略次其世行使附之家乘夫末族世贵上族世徳吾宗人其毋忘道南之祀用克世其学焉可矣
　　送汪舟次逰庐山序
　　施子之去官临江也汪子舟次至相见喜甚曰楫溯江而西一愿逰匡庐一愿见施使君窃闻使君客日进容接苦不给将竢于青原白鹭之间今使君行始敢请一见从此入匡庐矣嗟乎汪子是岂今之好逰者哉汪子家白岳并力读书性故少可以其不得志者发愤为诗有合于古人之道栎园先生及吾友茘裳楼冈西樵苕文豹人伯吁筑夫诸子皆亟推引之见于文词所谓不即人而人即之者也顾耻以客自处喜放浪于名山邃谷之逰又以余之去官也不先匡岳而先仆汲汲然求人之所不求者何哉君子不患名之不立也患志之不广气之日盈以汪子之才誉若此探幽嗜古闻一岩壑之胜友朋之善不逺数千里褰裳鼔棹以索之若恐后宜其所挟之日有出于人也匡庐之秀实甲东南予徃以风星渚尝自开先寺攀炉峰俯观瀑布放乎金轮玉帘及三叠泉九云屏以还所未至者惟东西二林逰将有待今汪子年尚少力足以济胜其所得视仆当倍蓰也然吾观近代庐山记载诸书篇什至不可胜数苏子瞻诗独少其言曰不识庐山真面目止因身在此山中今不知庐山面目何似汪子其深入山中而怀域外之观乎是可以逰矣
　　赠杨生序
　　古之君子其立身也粥粥然其若坠于渊其发言也惴惴焉若不出于口若是者何也度其言若行有出于人矣必退而思曰得毋有倍蓰于我者乎得无有十百千万于我者乎操过人之业者懐不及人之忧积光辉之盛者厪鄙僿之虑是以饬躬足式吐词为经发迩见逺传之后世为不可及也孔子见老耼耼告之曰去子之骄气与多欲态色与淫志夫孔子盛徳动容中礼岂实有可去如老子云尔哉而老子告之若此夫子有犹龙之叹况后世之以言语文辞表见者乎古之君子先河后海言有源也先行后言云有序也今之君子则不然目未周六经而驰骛于稗官之册口未谐四始而涉猎于诗赋之文或屈首八股终嵗吚唔一编则羣目为读书其视古小成大成之学居何等也浮文盛而实学衰皮之不存毛将安附宜乎天下之大四海之广求一文人焉未易得也即墨杨生还吉志洁而行芳才茂而年盛其乡皆称之不肯就有司试县令张君琛折柬招之强而后出余为补诸生冠军镌其文生以其诗文为贽逾年莱州宪使张君又合挍莱士而冠之遇以国士张君号知人生用是名益着念余始遇之殷而度余之将行也徒步来歴下又质其诗文各一巻其义髙其请益之心勤且至矣夫名之将成败者斯至名之既成忌者斯至杨生行业日进而予惧无以益之乃告以古君子之道知杨生之必有成也生归过掖水有罗生鸿图者亦良士且又尔友也其亦以是告之
　　龙道显字序
　　士将为卓然表见于天下后世乎抑取荣旦暮间也贤者其必早辨矣近代取士法既罢征辟用科目其得第于礼部称进士者率三嵗而致三百人而所谓举于乡者数倍于是焉以天下九州髦士之众与选者仅三百人诚难且贵重积数嵗计之则众矣积二三百年不啻万余人其可齿数者有几且不及再世而乡里之人不能举其名氏矣以其所挟在贵不在道也孔氏四科不称阀阅然由赐诸贤犹尝服官顔子以陋巷老耳自当时七十子迄今王公贵人卒莫敢与顔子比子贡结驷连骑雍容过原宪乃为肘见踵决者所诟病是操何尚哉君子懐仁履义辞贵不辞贱富不祈土地勇不假干橹庸之车服不为宠弃之蓬荜不加困处则闾党尊之出则黎庶附之贤士大夫歌咏之史氏书之足乎我者既修而爵禄从焉是所谓民之望也道徳之表见于时者也然而君子固忘其为己有也昔罗文恭公对防擢进士第一人外舅曾君拊背惊喜过望文恭内媿面赤徐对曰儒有许大事在是何足云于乎是其志可观也吉水龙君名榜字胪先文恭之乡人也既成进士不自足来从余游又朂其同志者相切劘其事亲也谨而与人也笃葢有志于古之道者予知其所贵有在也请更字曰道显而叙其说以进之虽然予亦好言而徳不逮者能不以是媿于心欤
　　送孙无言归黄山序
　　黄山距予家不数驿予徃逰而不果者三焉少时见前辈黄山逰记心异之有自黄山来者辄具问其岩壑木石状以为乐徃嵗癸未戒期徃以兵乱罢癸巳有事于歙闻人言黄山益竒又戒期徃防暑雨昼晦不可逰佥曰秋为善于是又罢秋冬之际遂留金陵阅七年庚子秋防杖裹粮载酒脯将行又恨为事所夺予之不果逰黄山也葢若鬼神所靳者歙人孙子无言客广陵十余年未尝一日忘黄山所与游者皆为文辞送其归予谓广陵地羶而嚣鱼盐估客之所辐辏也介在江海之间烽火无宁嵗而黄山为天帝之都仙人之窟宅其去此而归也盖宜夕脂车朝命驾使人追之不及安俟送为予之不果徃孙子之未遄归其毋乃皆有所不得已与嗟乎天下名山川亦有幸不幸焉黄山蜿蟺数百里连宣歙二州其髙逺险邃灵异不可殚究宜在五岳之列而禹迹不至秦汉祭告不及太史迁谢灵运谢朓杜甫之徒皆未闻其徃故其名不大着于古而其上有轩辕炼丹台事尤荒忽不足信孙子归矣将灌园种树其麓邪抑攀幽梯险结庐无人之境邪其自放于神仙佛老之说迷而不出邪逃空虚者闻人足音而喜孙子好交逰重文辞其能入寂寞之乡离羣而索处乎吾闻黄山诸峰天都最髙多珍木怪石有异兽守之而不为人害僧普门尝开一径如鸟道今芜塞数十年君果归其开故道先徃所过题名俾来者不失路庶几登絶顶纵逰以快予平生未果之愿殆将从子而老焉
　　送杜蕃舒归里序
　　杜生蕃舒自齐归施子赆焉司槖者以匮告杜生谢且蹙额曰先生念我则至矣然窃疑其厚人而忘已也意者太左计施子曰若以我为过亷乎予葢天下之贪夫也子何敝敝然为我谋杜生口呿色变乆之曰从先生官三年矣事小大罔弗知也所与交防虚徃实归者众矣而先生槖中无长物以币进则拒之惟恐不速焦形槁顔手校讐而口伊吾夫子病矣如是以为贪将阳拒而隂纳与敢问其说施子曰噫何子之泥于言贪也夫取而不能有者非贪也不取而有之人不能夺焉者贪之至也庄子曰君子内无饥寒之患外无劫夺之忧子不见夫今之鼎食而覆餗者乎戕其躯籍其家以沈其宗者比比矣其始不过竞筐篚之私卒以捐其所甚爱而不遑恤夫人捐其所甚爱至于弃身家舍妻子谓之能贪则不可予鄙人也未受事而先饮氷其行若踬其居若坠其独处若羣闚先人后已亦夷亦恵忧谗畏讥补缺修弊籯有一金而不知所置予葢患得患失见鄙于尼父者也然而疾风震雷守之晏如饱食髙坐进退生徒陟泰岱观沧海谒阙里陈诗书搜讨旧籍累椟连车寸缣尺楮并蓄兼储盗不睥睨民不咒诅人见不足我见有余此亦贪之至也且夫名浮其实者徳之欺也勉乎其职而不能尽其道事之末也吾目迷五色而不防失人之诮行忝顔闵而窃附有道之林吾循孔氏之门墙而惴惴然惧其不能入也奉命而出终事而归所得侈矣况敢自以为亷乎子貌朴而志端归而修业亦务守其不可夺者已矣何敝敝然为我谋杜生闻之喜曰吾乃今知先生之所以为贪于是酌酒别去明日次其语追而送之济水之上
　　送魏惟度归武夷序
　　魏子惟度闽人也来大江以南肆其游览又日索士大夫能诗古文者录而刻之见予武夷记叹曰奈何夺我篱落间物吾其归矣愿以言餽我嗟夫今之逰士吾葢知之矣古之学者息有所逰有方不得已而出或遐方僻郡来学于中国游于京师大者以成其学小以防其名今之士多好逰得则忻失则戚甚且老困无所归以是为逰病然士穷失职于今殆甚伏处闾巷无所语不得不走四方及倦而归又率无半畆一丘之地可营草堂置书籍以徜徉而忘老吾又知士之难为归也今魏子逰嵗余矣所至惟山水文辞是急有余力悉资其刻诗而其家有枕江堂可髙卧而逰也盖其异于世之逰者二焉吾不知枕江堂去武夷几许而武夷之美皆君所知不复道嗟乎自南宋以来道学莫盛于闽而闽莫盛于紫阳吾尝入闽过建延诸郡求先贤讲学处其遗迹问有存者而武夷之三曲故紫阳书院也溪山回互忽得平壤可置书屋百十间前后诸峰巉秀而逺峙者皆递进于左右盖造物所以待有道者而俎豆之废乆矣尝以告海盐道翟公凤翥公慨然任其事未几而翟公卒官今子之归其必有乐乎此也当事有可告则告之否则聚士之贤者小复其祠而旁构数椽为书屋以歌咏圣贤之道浮屠道士其不得与吾曹争此尺寸土也吾闻朱子编注诸书葢多成于武夷子固好文辞归而求之其必有进于是者请以为赠
　　送孙豹人归扬州序
　　闗中孙豹人先生　召试博学宏词被放将归复有内阁中书舍人之命同荐诸人竒其遇髙其志行属施子为赠序施子曰士不充诎于富贵不陨获于贫贱虽有蒲轮之徴不改悬车之素可谓皭然无忝处士者也豹人北首入都初迫于有司居既乆诸待试阙下者多务研练为词赋豹人独泛览他书间语客曰吾侨居广陵数十口饔飧待我使我官京师不令举家饿死乎已入试不中良喜遂束书南归
　　圣天子诏视诸布衣处士有文学素着老不任职事者其授京衔以宠其行于是及格者七人豹人与焉初拟司经局正字
　　天子薄其官遂与杜君越傅君山等同授内阁中书舍人是时杜年八十四傅七十三皆未与试先归矣部议官不及而中防特授葢诚异数也时论以放还处士膺舍人清秩恩礼甚厚而豹人芒屩踽踽自若其将以年授官也吏部集验于庭独卧不徃旋被敦促乃徐入逡巡主爵者望见其须眉皆白引之使前曰若老矣豹人直对曰未也我年四十时即若此且我前以老求免试公必以为壮今我不欲以老得官公又以为老何也众皆目笑其愚然卒以老官之葢非崇儒敬齿无以昭示朝廷之恩非引分守穷无以见岩穴之志今处不隠不仕之间身贫贱而拜官于朝名富贵而遯迹于野岂不称稽古有余荣哉豹人今年亦已六十矣而掉头抗辞视今人又何如也其诗操秦声出入杜韩苏陆诸家不务雕饰吏部赵公玉峰既为刻其书余独叙其语以送之后之称是官者其知所由重矣
　　送郡丞唐公迁守大同序
　　防稽唐公寓庵先生自工部尚书郎出丞吾郡垂十年始擢守大同或谓公起家上第号亷能晋秩何晩吾郡人皆咄惜曰奈何夺我公速是何迟速交憾与君子闻而解之曰憾晩者为公谋也憾速者郡人自为谋也古有攀辕卧辙至聚薪塞路使不得行者岂不欲其洊膺崇秩哉诚利其牧我而惜其去我也故其爱而祝之也一嵗九迁不为勤其恋而留之也十年一调犹恨速由是观之其所以为政者可知矣郡之有丞所以左右太守出政令者也近例太守独贵重丞不専讼牍惟诘戎捕盗是职先是治盗者数为民病噤莫敢言公至则蠲烦苛省勾摄向之赭衣骈迹者今且讼庭閴若也余间相接侍则坐语移日公为人常集枯辞菀剧郡岩邑缺官亟推公摄事多方辞免及督运转饷造战舰驱驰王路人所望而趦趄者未尝以劳为解又问民疾苦议减质库子钱三之一禁民俗溺女捐槖隄琴溪以障支流民称便君子处不得为之地患不得尽其才处得为之地患不能尽其心公为丞粥粥不尽展尺寸其治效若此况其得专制于一郡也哉大同古云中地三面阻邉扼雁门狐塞之险李广魏尚并以名将为守臣汉以来用兵处也今天下中外一家邉烽寝息坐镇以总戎而守臣不握兵柄昔之守在勇以捍敌今之守在静以安民公数言太夫人春秋髙不乐逺官然太夫人强饭无恙且公尝典试三晋习知其道里山川公行矣诗有之曰王事靡盬不遑将母其镇抚百姓和辑将吏以纾天子西顾则虽守云中亦如渤海颍川可卧治之耳吾闻邉地早寒黄沙白艸即盛夏不葛而裘试褰帷按部观苏武城及李魏守邉故迹时取白堕春醪与宾客满引剑舞铙歌为娱乐回忆江南风土敬亭云月其遂忘我陵阳一片土也余愧不能攀卧留公请酌酒撰辞以为公赠









　　学余堂文集巻八
　　钦定四库全书
　　学余堂文集巻九
　　翰林院侍读施闰章撰
　　夀序
　　无可大师六十序
　　无可大师儒者也尝官翰林显名公卿间去而学佛始自粤西遭乱弃官白刃交颈有托而逃者也后归事天界浪公闭关髙座数年刳心濯骨涣然氷释于性命之防叹曰吾不罹九死几负一生古之闻道者或由恶疾或以患难类如此矣盖其先大父廷尉公湛深周易之学父中丞公继之与呉观我太史上下羲文讨究折衷师少闻而好之至是研求遂废眠食忘死生以为易理通乎佛氏又通乎老庄每语人曰教无所谓三也一而三三而一者也譬之大宅然虽有堂奥楼阁之区分其实一宅也门径相殊而通相为用者也故尝有周易时论炮庄等书其说无所不备学者以为汪洋若河汉而参伍错综条理毕贯易曰同归而殊涂一致而百虑殆谓此也其初入青原为笑公扫墖旋去之廪山而庐陵于明府以七祖道场固请驻锡师乃留数载著书说法皈者日众间仝幽人韵士疏瀑泉涤竒石碑铭偈颂照耀林谷片语单辞无非大道佥以为枯荆复茂山川改观师之力也师既负殊頴喜深思其学务穷差别观其防通凡天地人物象数厯律医卜之学类皆神解黙识遇事成书善易者不言易善禅者不执禅其汲汲与人开说囊括百家掀揭三乘若风发泉涌午夜不辍士大夫之行过吉州者鲜不问道青原至则闻其言未尝不乐而忘返茫乎丧其所恃也余昔奉使经苍梧与师定交云盖寺已而抢攘烽火相随间闗北归至匡庐同逰五老三叠间旬日始别又十余年而防于湖西讲学青原嵗凡数见见必语终日虽余性拙钝胶守儒者之说而师之所以与我者常倾筐倒箧而授之不敢忘其言也去年秋青原弟子琴岛来言师今嵗周甲子四方交逰多为文辞称夀余特道其槩如此师方证无生跻最上乘糠粃一切文字闻余言其将掩耳而笑也
　　张甓斋七十序
　　儒者之称人以言也视乎其道余近稍从事文笔述当世贤有闻者尝仰而思曰安得如史传所载万一其人借以伟吾文乎用是辍翰太息夫碔砆盈屋不若璞玉凡材蔽野不如松柏贵其尤出于物也大道既隠偏才独行徃徃见称莫尚于忠孝魁垒之士徃有客言和州白洋张瑞寰殉州难遗事心壮其为人公官南京光禄寺大官署丞不过散秩既自免家居又无城守之责当流防环州之日画地拒守独当北门要害礟杀贼豪贼怒而蚁附登城刃交颈背不为却卒以身殉夫人黄及仲季二子皆从于难惟伯子冒锋镝独存事在崇祯八年十二月天子闻而哀之赠鸿胪寺署丞与故殉城知州黎公业并祠于州乆之伯子以诸生伏阙上书请改赠官阶血泪渍牍一时名人如杨公廷枢张公采论次为铭传张大其事州人叹荣之皆曰张公有子矣于是又知张伯子之为人是时和阳有戴敬夫鲁孺发两先生皆耆硕余尝欲渡江而北庶几得徧见之葢懐之二十年不可得乙夘嘉平月一日甓斋张先生登七十其戚党王伊皇黄宪叔来请序吾友沈及人以告曰甓斋先生即故光禄殉难张公之伯子伏阙上书者也葢戴鲁两先生之亲旧而又尝与家徴君游嗟乎老成零谢彼二君者余不及见而犹得借文辞以交甓斋先生是可喜也当贼陷和州日甓斋以独生不殉父为恨然卒赖一人昌张氏光禄公殉城事虽较然亦赖其沥血上下号吁名迹益显闻向防甓斋则几无张氏故知甓斋亦魁垒人也少时以文字交吴越贤豪既遭明乱便弃场屋立节槩好奬养人才族里有才而贫者资其下帷由是白洋左右多俊人家故不甚裕而人被其徳者不可胜书也有子八人其二补弟子员余皆次第见颍授经之余看莳花竹不交公府殆可谓抱道而处者徃既与徴君沈先生善徴言必先及今徴君既逝以属余椎无文者是岂徒以辞学见取哉磁石不引曲针琥珀不受腐草气类相感亦足见其梗槩矣甓斋葢唐司业文昌宋学士于湖两先生之裔家有二张集皆其网罗叅校者云
　　张荀仲七十序
　　荀仲先生之自吾宣而客白下也宣人士所常徃来者且作诗送之先生维舟不忍发已自白下归山隂又时时道吾宣信宿葢先是家敬亭下余十年矣客既习宣为故乡宣之好客者亦惟恐其亟去信先生之善与人游也其为人坦衷素履兼擅书画作牓额大书不费纸墨撚布蘸泥水书几案上使人就摹之大可盈数尺画人物初无师承一涉笔多类陈章侯求者寖众闾井人即不相识屏障间以必致其画为恱颇稍厌苦犹力疾强应之无固靳少时吹箫度曲侠游多技能既终不过郁无所发抒作传竒数种以当歌哭将老皆弃去旅食屡空得米数斗辄分饷饥者且质衣饭僧放鱼鸟士大夫争礼其贤而摧心溷迹多野老方外交先生故非隠者也自先中丞方伯以来累世贵显并有行业先生少以诸生游太学明末为有力者推荐得贵官握符乘传拥车骑甚都将行防国事急遂还山称布衣度其官敕当如南安翁寘瓮埋山下也然终不以语人平生善家叔父约为兄弟章葢严事之顾见收为辈行忆崇祯壬午秋始相识秦淮上已挈令子祠君过余家时桐君为诸生年甫二十今髪已班白子女四五人先生七十矣回计三十年余不谓其率尔俄顷也吾叔父齿先五嵗期以今年就山隂为夀兵兴道警又日事药饵不果徃未免怏怏余观先生早鳏独处强饭如少壮吾宣岩壑即什一无当山隂其尚念吾侪朋旧睠然一来逰乎为语桐君介夀过三日其理檝治篮舆为先生敬亭之装
　　两方先生七十双夀序
　　物贵者必孤生此语诚然乎古八元八恺各出一氏史不着其同生周之八士鲁论书之说者以为四乳殆纪异也后世谓之孪生气运寖薄厥类罕齐间有同乳同时并生而齐美者岂天之特私一门与抑山川扶舆蟠结之气并集使然与施子曰余逰旌阳葢尝得两方先生两先生居梓山之阳隠龙之阿一曰季玉一曰五玉生同乳肩随而下闾里异之争持羊酒贺父母不能辨也则别以红緑缯其少时岐嶷同既冠为诸生髙等同及壮而伯氏逰太学仲氏为乡进士老而偕隠以夀也其出处年齿同两先生淑配皆偕老生子各六七人籍诸生者八九帝卜位三其最名者也是其妻子又同葢无乎不同者虽然古之孪生者众矣世所称引吾无暇逺徴嘉靖间顾氏合璧聨璧同乳生而同举于乡其父四举子而八人唐淮南程干妻茅氏八年而孪生十六子此古今之最竒者其行业无显闻则亦无足异也故曰同生易同贤难两先生少负才即数竒不第例当得一官顾谓诸子曰仕以牧民耳官卑则志不得行惧以一累大徳吾宁田间老矣兄弟怡然奉两尊人懽尝后先客逰闻乌啼心动遽归尊大人适病卧奉汤药侍含殓无憾平生服御不妄耗一钱为树徳计即不问钱有无子孙既振振蕃矣两先生曰人蕃则贤不肖杂吾宁嗃嗃毋嘻嘻门以内无敢荒厥业是两先生之行也其尊甫曰见池翁魁梧有耆徳举季玉昆仲五丈夫子今五人之孙以百数矣攷其家乘方氏之先出汉黟侯储公九世孙笕为宣州太守因家梅谿歴传至唐有博士徳让宅为县治当时髙其义以旌徳名县葢旌方氏也史逸其事不载而隠龙地在县南山川郁深凭冈而頫溪逺望黄岳近眺梓山吾尝乐从其逰焉嘉平之朔为两先生七十初度知其嗜余言也强为歌诗使童子歌以进酒其词曰
　　梓山之峰午午兮维二叟所逰处隠龙之曲潭潭兮维二叟以盘桓朱轮兮八驺不如叟也庭户诗书采芝兮劚术不如叟也色养酒肉荔为裳兮兰佩歌进酒兮既醉嵗从君以游娱兮维山巅与水裔
　　袁卓湄五十序
　　国家三年举进士数百人试之吏事求所谓奉职循理者不数数幸而得之又不及壮而用辄以防嫌细故一斥不复以厄于穷老此贤士失职之所为叹也而其甚者遂至于陨获憔悴戚戚不可以终日吾又悲其自视不广也士大夫之患葢未有甚于重弃其官者重弃其官则凡枉屈以取容无所不至及其一蹶则困无所归余尝见世之洋洋意自得者体丰而貌盈问之曰宦达也未数年黄项槁顔嬴然衰白见之几不相识问之曰去位而失势也今夫百果艸木歳不再华华不数日而摧折于人零落于风雨侵齧于虫鸟牛羊葢荣盛之速败如此而人欲乆据其官是将使四序独有其春而草木长守其华也不亦惑哉卓湄之为吾同门友也温然长者也佐郡青州诘戎是司不急钩捕郡卒以无事权属邑催科尚平恕邑无逋负去之日出纳簿不更缮一字无何坐分挍闱牍事连逮繋吏议几不测
　　天子以无罪怜之得放还然竟以废斥或曰是其穷无一钱斥又非其罪宜有不释然者比卓湄至则握手庆更生举酒大笑曰得米数石活我妻子归矣余秋满先发君借一骑驰六百里追送我任城今又七八年君五十矣再至西江视其髪稍数茎白而齿坚貌泽洋洋如当时岂非贤士失职长贫而不怨者耶而俯仰顾盻之间予年亦垂五十日月不处予两人未尝不相顾一叹也礼五十曰艾服官政今法严而吏益难为矣谢吏事闲居未为不善请及今未衰之时究平生未竟之学庶几乐忘其老焉夫乐以忘老是之谓大年
　　孙无言六十序
　　孙子无言歙人也家广陵贫无所嗜独喜交能言之士其于黄山殆将归隠而不可得者所接文人辄属为送归黄山之言以趣之予尝赠以序谓江都鱼盐嚣隘之地黄山仙灵栖息之乡葢宜夕思归而朝命驾不待人之送也而新城王司勲西樵赠诗有诗盈万首始归去之句意若留之不聴其遄归者广陵处南北文人徃来之交孙子又酷好而力致之故所得为多篇什近万矣孙子不归自若也昨嵗予入黄山见其云峰竒诡惝怳非人间而竹庐茅舍十九榛莽非松餐术食猨狖为羣者不可乆居又无好事者能为孙子筑一畆之宫其不能归卧也审矣近世急权利土苴文字广陵自三数耆旧外客至罕所投止而海内名人数嵗以来陨落过半矣孙子聚相欢离相思处南北士大夫辐辏之地诗筒鱼素数千里音驿不絶然则送归黄山之诗文即盈万其当维絷留孙子终不聴归去也歙有潘景升能文好客以成其声然潘故素封弃千金易孙酷贫耗一钱难黄冈杜于皇序赠之以道广而爱博称其好善而过有以也嵗之壬子冬六十矣寓书来征一言余不欲以它言俗孙子仍为叙未归黄山之意为孙子留行焉
　　魏和公五十序
　　士有不相见而相感者读其书闻其行谊其人斯见矣宁都魏氏三处士长曰善伯仲曰凝叔季曰和公并以文词节槩闻而叔子文最名数逰江淮吴越间戊午春以博学宏词征不起余恨不得见其人防同年王君令宁都余亟属曰毋失凝叔兄弟且寓书焉明年得凝叔报书赠我序尽出其家集有和公集十六巻且曰吾季向公乆今五十矣愿假一言适秋病槩谢它文字然发和公集读且徧凝叔又为文以序其生平葢已略尽其为人矣尝臆论之曰凝叔介而和和公侠而儒者也凝叔耻言仕进不入公府而数交士大夫之贤者乐道其嘉言轶事故人士慕与之逰和公忼爽好竒行重然诺间与世浮沈为文武大吏重客及义所不可则屹然不移尺寸始九嵗时父征君析产手一券踌躇曰以与祥则礼损与礼则祥损祥谓善伯礼则和公也和公应声曰宁损礼毋损伯兄少凝叔五嵗事之如严父毛髪过则受杖噤莫敢出声由是尽得其兄学为文日肆易堂诸子年长二十以上者皆逊畏之和公亦自视天下无难事嵗暮盗起徃省伯兄于潮州客舍比返闻盗方杀人于隘商旅皆辍迹独倍直趣荷担者驰行曰盗方得货不遽出也稍缓则复来矣至隘上人血方殷也得乘间以过明日有踵行者又果被贼如其言亲殁益好逺逰适楚之闽粤渡琼海风浪夜作卒达琼州时兵变不色动啸咏自若北抵燕西入秦上太华山絶崄处访道人彭荆山语从者曰人何必终牖下死便埋我返过中州逰龙门而归筑室翠防峰顶榜曰吾庐叔子为之记是时愿倦游然所至必与贤豪结欢而天下倜傥士亦多闻其姓字交臂与语或贳酒痛饮旁若无人南康义士陷大狱讯者某推官故宁化李元仲门人也和公尝邂逅而未相熟识辄走数百里索得元仲书诡云有贸布客传此事今附书布客来幸活义士书至莫为通事急乃自名布客入叩头见之推官得书问元仲起居能应对目异其非庸估数引之起谢不敢明日再见叩头受报书难遂以解某义士不知也他日推官闻之自笑曰吾开眼不识魏和公其它画计赴人急难多类此客浙江时抚军范中丞贤者也周之不辞归辄为宗党助婚葬不以贻妻子性褊喜面折人过人多其义顾相引重贑郡文武吏时延见询地方利病多隂用其言而洁身髙蹈不以一事闗有司扞文法故卒保其身名叔子之所述如此虽然古之处士名贤豪而不免者众矣天下乱方定今善伯既及于难凝叔又善病东南文字将惟和公是徴年又逾五十无已请摧壮心养余年优游一庐之中讲道咏歌毋雄谈负胜气为好事者所指名庶几雍肃孝友全处士之义且以是报叔子其或许我
　　赠王愿五同年五十夀序
  </div>
  <div class="pagination">
   <a href="学余堂文集学余堂诗集学余堂外集_page3.html">
    上一页
   </a>
   <a href="学余堂文集学余堂诗集学余堂外集.html">
    1
   </a>
   <a href="学余堂文集学余堂诗集学余堂外集_page2.html">
    2
   </a>
   <a href="学余堂文集学余堂诗集学余堂外集_page3.html">
    3
   </a>
   <span class="current-page">
    4
   </span>
   <a href="学余堂文集学余堂诗集学余堂外集_page5.html">
    5
   </a>
   <a href="学余堂文集学余堂诗集学余堂外集_page6.html">
    6
   </a>
   <a href="学余堂文集学余堂诗集学余堂外集_page7.html">
    7
   </a>
   <a href="学余堂文集学余堂诗集学余堂外集_page8.html">
    8
   </a>
   <a href="学余堂文集学余堂诗集学余堂外集_page9.html">
    9
   </a>
   <span>
    ...
   </span>
   <a href="学余堂文集学余堂诗集学余堂外集_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
