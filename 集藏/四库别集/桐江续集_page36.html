<!DOCTYPE html>
<html>
<head>
    <meta charset="UTF-8">
    <title>桐江续集 - 第 36 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>桐江续集 - 第 36 页/共 48 页</h1>
    <div class="content">　　送金夀之江正冩金字经
　　碧落金仙蹑汉庭梵书翻冩过东溟宰官尝领润文使法帖尚传遗教经子敬比踪洛神赋率更嫓美醴泉铭梦中五色文章笔视草鳌扉趂妙龄
　　题庐山白莲社十八贤图【并序】
　　李伯时画六士十二僧共十八贤外有篮舆自随者陶渊明道冠者陆修静一人下马致敬向陶语其江州刺史将命之人乎渊明实未尝入社为题诗曰
　　六老臞儒十二僧柴桑醉士肯为朋葫芦自与葫芦纒更要闲人纒葛藤
　　题渊明像
　　慧逺无此冠修静无此巾此巾要亦有无此漉酒人
　　题徐仲彬达观亭【并序】
　　以上视下曰观【去声】以下视上曰观【平声】易观卦上二爻以上视下下四爻以下视上初六六二逺于九五而所观犹有所隔可进可退惟六四一爻最吉人臣之近君位而观国光者也九五以上视下乃尧舜禹汤文武之事上九无位而亦为下所观乃孔孟之事汉书贾谊传达人大观史记作通人大观索隐师古并无其音则平声去声读之皆可义与易不同而通达道理太史公以为同死生轻去就于此爽然自失后人所学未至贾传不可訾也兼此一达字非晋人放旷之达徐君仲彬利用賔于今日而有取于贾传之所观其旨逺矣予不揆輙用以圣贤之意广本旨为仲彬赋之
　　干涵坤毓万彚伙独得为人頼钧播八尺身为天地赘一寸心将天地褁道眼自应非肉眼以心观物无不可灵台光洁日月悬肯使一丝挂尘堁老夀龟鹤夭蠛蠓博大鹏鲲小蜾蠃王侯云霄纵翶翔奴泥涂淹坎轲雷霆起蛰春生儿霜露敛华秋结果防风九畆覇十围痿痹支离蹒跚跛二五之精形相禅彼胡魁梧此么麽天所赋予各有命女子岂羡弧矢左蝼蚁君臣鴈弟兄道理大处无细琐洪纎各遂逍遥游续鳬之颈尔其叵徐侯读书得玉匙圣人门户启闗锁用賔屡扬北上鞭大隐荐鼔南游柁筑室金陵割钟山临川僻学百义堕千古子在川上心想见解衣盘礴臝梧桐杨栁竹隂间菱荷叠重花婀娜防丸一巻经世书内篇外篇夜灯火静寂动感来无穷昭布森列俱帖妥通达居然今贾传岂容栖迟老江沱乘流止坎大厥观进退久速不预揣熏天富贵腊毒味涎讵肯流頥敢朶前草青鹿共眠槛外沙白鸥同坐忘机得意茅三间焉用陶朱西施舸况又义方延硕师乃父析薪子克荷此诗擿抉宇宙秘察君襟抱吾亦颇世问俗物未必识我知鱼乐子非我
　　淳熈甲午东阳郡斋兰亭
　　大唐天子绐孤僧转瞬人间几废兴一幅永和故蠒纸入昭陵又出昭陵【唐太宗以御史萧翼取永禅师禊帖已入昭陵温韬发之再出人间定武梅花本予旧有之今不易得此韩元吉摹本也】
　　淳熈癸卯钱伸东阳本
　　永和贞观晋沿唐奉诏临摹老遂良展转流传非一手虎贲犹得似中郎【太宗使起居郎禇遂良检校冯承素韩道政赵模诸葛贞之流摸赐王公见张彦逺法书要録苏才翁云】
　　淳熈戊申邱夀隽新昌石氏本
　　颇如畵手善传神絶喜他乡见似人俯仰之间已陈迹如何千载尚如新【江隂邱府此本甲于东南永和九年癸丑至今大徳戊戌九百四十六春矣】
　　张楧仲实见惠江隂邱本
　　絶喜他乡见似人颇如畵手善传神忽思今昔无穷事十五廻经癸丑春【永和九年癸丑东晋穆帝在位之九年元帝睿建武丁丑中兴之三十七年贞观八年甲午遂良摹本去修禊时二百八十一年修禊至今戊戌九百四十六年凡十五癸丑矣】
　　小本兰亭二种
　　子云可拟易论无颇似兰亭细字模始信圣经非小艺不羞依様畵葫芦【文武之道或识其大者或识其小者此禊帖巧矣太元法言亦周易鲁论之小者欤逸少字可拟也圣人之经不可拟也赵子昂衍匹纸兰亭囘曰此如冩真小如眼中见曈人大如镜中见全身】
　　北本兰亭
　　一千年想永和防十九之传贞观摹此本中原今第一真成一字一骊珠【近得此本乃中原本也虽定武本不可复得此亦近之】
　　朱字兰亭
　　倾城国色着胭脂红字兰亭又出竒比换鹅书更姿媚一杯卯酒醉西施【相传以为贾葛岭石本如书板覆印用硃为之临冩者颇放纵沓施以其异也姑存之】
　　题王春阳效王晋卿山水图
　　烟江叠嶂子能学都尉后身王姓同诗畵惊逢两竒丽赏音吾媿玉堂翁【东坡大全集第十七巻为王诜晋卿都尉赋烟江叠嶂图十四韵晋卿和之东坡赏其竒丽盖畵与诗俱竒丽也古杭东衢王君效晋卿着色山水翠峰碧涧丹楼粉墙极一时之美而自题之诗亦佳岂果晋卿后身欤惜乎所遇之老夫不能如玉堂苏公也】
　　题李仲賔竹二幅
　　可是笔端如与可亦须胸次有东坡自从举世夸崔白似觉无人识李颇【李颇五代时南昌人墨竹自此人始畵谱仅取十二人有文同无东坡禁元祐学也是时已有墨梅山谷花光诗亦不取陈简斋所和张规臣墨梅五诗见知徽庙擢登册府而畵谱不録墨梅何也】
　　次韵受益再题荆浩山水图当是洪谷子自冩所居
　　太行荆浩之乡里佳处立参仍坐倚崖树涧石皆冩真想见含毫吮沁水当年自号洪谷子畵成署名细如蚁此岂自图其所居屋上峯峦插天起栅门鸡犬锁寒林僮马盘山暮烟紫髙者佛寺平者川闗全范寛焉得比我少学畵中弃之时到古斋漫随喜好古人多识古希不意永嘉闻正始
　　戊戌端午
　　退休敢望赐宫衣破箧重寻旧暑絺梅子黄时端午又葵花红处故园非畵符焉用元无病标锦休争但合归頼有故人饷新煑一杯草草勒鱼肥
　　次韵文蔚约梅上人来访【越人能诗】
　　慙非好客郑当时猥荷髙人不见遗顿悟可能叅佛理淡交谁是喜僧诗过从未许泥行数属和多因险韵迟彼此缄縢各收拾他年开巻两相知
　　戊戌生日二首
　　贪得真迷境持平实悟门未妨人负我各要子生孙动輙闻谁死猗嗟幸独存荣华何足记衰悴不须论客舍逢生日隣家送夀星循彝须荅礼恃熟莫忘形把笔迟赓和开樽共醉醒五儿一随侍心窃愧椿庭
　　俞鉴山月歌
　　诗人诗向虚空攫平地望月不可摸或谓髙山去天近好登东岳陟西岳岳峰峻极未到天仰面难防兎臼药末由手挽月娥衣诗思肯从天上落不如斟月入杯中诗酒肠吸杯月空一杯一首百杯百天送佳句来长风仙人轻举跨飞鹤游子归思随征鸿扶摇直上九万里未办顶摩丹桂宫所以诗人世难得倚靠梯凳探月窟山头拏月月愈逺尘里抉诗诗不出大江汹涌波跳金谪仙捉月沦采石是为诗人善搜诗何知君非今李白
　　送家自昭【晋孙】慈湖山长【号白庵】
　　我身即此庵要识一个自自心为庵主太阳了不二太阳本常明天半隔以地朝红正昼白暮夜黄黒异其明未尝减西没复东出此心亦如此外物为之累去蔽实在我岂可自壅閟日能自用力疾鞭扶桑辔心可自用心明德永弗坠节饮自少醉寡欲自少寐自己有此寳碎璧肯自弃慈湖言本心似亦无可议未发缺存养所见恐未粹子徃拜其祠于焉设讲肆长短审取舍予夺谨废置天日揭义理慎勿狥私意厚土理金乌吾说可一篲大明晓常升难眯万目视老禅骂祖法不妨略一试
　　送天目呉君实馆越【鼎　黟汪绶外甥】
　　天目山人客鉴湖请言近世两鸿儒洪平斋集亲抄否陆放翁诗背诵无緑芡紫莼乘月采黄精白术入云锄土毛未负将军腹万巻撑肠定不枯
　　试问推潮鬼定知几呉几越几西施八千乂见隂陵十九终存曲水之我軰不当争外物如君可用要人诗勉哉徃学南山豹端复深藏雾雨姿
　　题布袋和尚丰干禅师寒山拾得畵巻【并跋】
　　丰干禅师降猛虎布袋和尚愚小儿老夫见畵未亲见唯喜寒山拾得诗
　　今有二异僧一虎随之入城市一拽布袋引群小儿民间不鼎沸喧閧乎以人情观之书本相传如此既未亲见不可信也惟寒山拾得有道之士实有其人有其事有其诗数十百篇如秦楼有美女杂佩何鹦鹉花间养琵琶月下弹长歌三月响短舞万人看未必常如此芙蓉不耐寒诗律精妙尾句有开有阖朱文公深赏之愚亦赏之故作如是题
　　题沈伯隽所藏赵子昂墨阑【并序】
　　今之墨兰山谷之所谓兰也一榦一花古之兰根枝叶花皆香一树而千万蕊离骚曰纫秋兰以为佩秋兰兮蘼芜汉武曰兰有秀兮菊有芳今八九月开与菊同时渊明诗曰幽兰生前庭含薰待清风清风脱然至见别萧艾中东坡诗曰幽兰如美人不采羞自献时闻风露香蓬艾深不见今之兰十二月正月开若萧若蓬若艾皆枯槁未芽陶苏诗指屈子之兰耳然山谷之兰盛行近世墨竹墨梅之外加以此品古畵谱亦所未有随时之义一可赋赵子多能善书二可赋沈子嗜学好事三可赋诗曰
　　今兰春秀异秋兰世事随时岂一端别有古人不死处陶诗晋字要人看
　　立秋
　　暑赦如闻降德音一凉欢喜万人心虽然未便梧桐落终是相将蟋蟀吟初夜银河正牛女诘朝红日尾觜参朝廷欲覔真子蟹舍渔蓑烟雨深
　　晓起
　　夜凉无寐起吟诗正是秋风欲动时百尺楼髙蟾独挂五更钟过马交驰道怀了了元无事世故纷纷总不知但欠山头埋骨穴归欤分付与诸儿
　　瑞云院大树林中二首
　　城中遥望万重云今日蝉声始一闻略计此山松竹数汉时应比百封君
　　万万松杉万竹枝人间应是少人知数僧潇洒相逢处一鹤昂藏独立时
　　三竺道中三首
　　武林风物异他乡三竺山行草亦香村落寻常绩麻处隔帘时复见红妆
　　少人行处路方佳半着僧鞋半草鞋直到全无马粪处山僮竹箒扫松钗
　　石溪清浅不容舟但有常常緑水流莫道江湖风浪濶此中涓滴是源头
　　断桥西人家三首
　　无数菰蒲间藕花万丝垂栁曳风斜竹篱茅舍浑如畵最爱桥西第一家
　　主人傥不粗能吟辜负湖天水竹林我若移家来此住诗人无数日相寻
　　望极苏堤欲尽头丛篁老栁水天秋船中遥看家家好却恐君来住亦愁
　　闻过
　　秋来火伞尚髙张心定还能热处凉自古及今谁不死寜人负我亦何伤缗钱琐碎争多少杯酒纷纭说短长旧管钓台时入梦人间未有两严光
　　自觉二首
　　还将短鬓受秋风倐忽炎凉事不同青史合居人品上白云肯到市声中蕙肴兰借何须饱芰制荷衣未觉穷驷马髙车足忧患五湖归作钓鱼翁
　　忍垢包羞混世尘胸中无物只天真平生我亦轻余子此日君当恕醉人钟乳金钗空防志鲈鱼莼菜尚知津中行独复虽差晚犹与初爻不逺隣
　　问西湖
　　谁将西子比西湖旧日繁华渐欲无始信坡仙诗是防捧心国色解亡呉
　　西湖荅
　　浓妆淡抹比蛾眉多谢苏仙内翰诗若使朝廷无宰嚭未妨宫掖有西施
　　送王宣慰中斋上温州【刚中兄积翁父伯大先君同甲戌袁榜】
　　两朝参预庆源长愧我蒹葭玉树傍先世幸联龙虎榜难兄复接鹭鹓行江东连帅迎前纛淛左侯藩饯去艎每愧淡交无以报愿闻所至有甘棠
　　梦草堂边下榻时隙驹四十五年驰东嘉太守真知己西里先生共赋诗前軰风流元不逺故家文献未全衰留耕相种书元帅好与儒坛建鼔旗
　　次韵酬呉僧一山行魁
　　为僧应胜我可惜堕禅林铸错剪须髪书痴雕肺心闻名梅止渴晤语旱逢霖一句诗传世猿边几夜吟
　　八月五日病中
　　于心敢自欺但恐不精思未觉扶颠易方惊悔过迟病堪长作客贫可荐招医观井如彭祖闻诸丱角时【先师八叔父元圭言有彭祖观井图】
　　送仇仁近持山村图求屋赀
　　浪多年二十是事弗如之老我初登第闻君早解诗风霜悬齿颊锦绣簇肝脾才是通漫刺谁非献屈巵贵人遗世患寒士扼时危道泰官犹冷身穷气未衰虽无间屋妾已有肯堂儿村拟茅斋卜山将畵巻随贺成良匪易裒益复奚疑歳稔田收倍秋凉渚泛宜定应争倒屣不惜共捐赀千斛归舟驶梁文想预为
　　八月十二日过湖
　　荷已无花栁欲陈秋风飒飒水粼粼湖山惨淡西施老细看终于胜丑人
　　望西太乙宫四圣观半为僧寺
　　红墙半旧粉墙新泥塑金涂各有神僧道不须闲计较等为和靖守坟人
　　三天竺道中
　　三天竺路渐平登髙似雷峰塔几层山到无人行处好松隂万树立孤僧
　　登上竺兴福寺新阁五首
　　狮子峰髙侧见巅怒飞危欲堕檐前千松万竹防干畔瘦骨秋寒似雪天
　　面面峯峦杰阁新好山借我倚栏身商量壁记留名易未是题诗第一人
　　跳过西湖万万重半天蓬鬓洗松风自慙不得留终日又向船中入市中
　　乳窦峯前路不穷穿林逾岭浙江通紫阳山雨钓台月消得潮头几信风
　　燕蛰蜂瘖菊始开秋凉入骨病堆豗吟僧欲约山中宿后夜须携絮被来
　　三天竺还五首
　　城中决定少新诗便向湖光也未宜我有新诗无数处三天竺路笋舆迟
　　松枝垂地防松身恨不移家此卜隣石上一根长数丈似吾细看更无人
　　涧晴石出水穿沙万树松杉隐数家一鸟不鸣风不动忽闻林下响缫车
　　山中事事胜人间莫怪山翁喜入山才説出山心不喜又将身世堕尘寰
　　七十二翁头雪白弱冠初游鬓如漆除却一二老山僧独来独徃无人识
</div>
    <div class="pagination">
<a href="桐江续集_page35.html">上一页</a><span>...</span><a href="桐江续集_page31.html">31</a><a href="桐江续集_page32.html">32</a><a href="桐江续集_page33.html">33</a><a href="桐江续集_page34.html">34</a><a href="桐江续集_page35.html">35</a><span class="current-page">36</span><a href="桐江续集_page37.html">37</a><a href="桐江续集_page38.html">38</a><a href="桐江续集_page39.html">39</a><a href="桐江续集_page40.html">40</a><a href="桐江续集_page41.html">41</a><span>...</span><a href="桐江续集_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
