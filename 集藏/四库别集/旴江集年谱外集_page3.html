<!DOCTYPE html>
<html>
<head>
    <meta charset="UTF-8">
    <title>旴江集年谱外集 - 第 3 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>旴江集年谱外集 - 第 3 页/共 18 页</h1>
    <div class="content">　　曰：非矣。乐、刑、政者，礼之友也，未尽于礼之道也。其本存焉，亦犹忠信者未尽于行也。举礼之本，而与乐、刑、政并列，可矣。今言乎仁、义、智、信，则礼之道靡有遗焉。礼与仁、义、智、信岂并列之物欤？仁、义、智、信者，实用也。礼者，虚称也，法制之总名也。然而所以与仁、义、智、信并列，而其次在三者，意者谓虽有仁、义、智、信，必须以礼制中而行之乎？
　　曰：郑氏注《中庸》性命之说，谓“木神则仁，金神则义，火神则礼，水神则信，上神则智”，疑若五者并生于圣人之性，然后会而为法制，法制既成，则礼为主，而仁、义、智、信统乎其间，若君臣之类焉。
　　曰：尔谓礼之性果何如也？
　　曰：岂非能节者乎？有温厚、断决、疏达、固守之性，而加之以节，遂成法制焉。
　　曰：节之者，义之性也。义断决而从宜，岂非能节者哉！法制之作，其本在太古之时，民无所识，饥寒乱患，罔有救止。天生圣人，而授之以仁、义、智、信之性。仁则优之，智则谋之，谋之既得，不可以不节也。于是乎义以节之，节之既成，不可以有变也，于是乎信以守之。四者大备，而法制立矣。法制既立，而命其总名曰礼，安有礼之性哉？郑氏之学，其实不能该礼之本，但随章句而解之。句尔则东，句西则西，百端千绪，莫有统率。故至乎性命之说，而广求人事以配五行，不究其端，不揣其末，是岂知礼也战？
　　或曰：《月令》之推五性亦然矣。何如？
　　曰：月令之书，盖本于战国之时吕氏门人所作，至唐增修之，未足以观圣人之旨也，后之人见仁、义、礼、智、信列名而齐齿，谓五者之用，各有分区。故为仁、义、智、信则不取于礼，而人其私心为礼，则不能辩仁、义、智、信，但以器服物色，升降辞语为玩，以为圣人作礼之方，止于穷奢极富，炫人听览而已矣，行其事不知其本，规其象不知其意，因谓礼有质文，可随时而用；先王有作，我可以作；先王有变，我可以变，而不知先王之所以作而变者，有所为也。此之所以作而变者，复何以哉？苟礼之所之，止于器服物色、升降辞语，而无仁、义、智、信之大则，是琐琐有司之职耳，何圣人拳拳之若是乎？郊特牲曰：“礼之所尊，尊其义也。失其义，陈其数，祝史主事也，故其数可陈也，其义难知也。知其义而谨守之，天子之所以治天下也。”
　　或曰：吾子所称先儒并列礼、乐、刑、政及仁、义、礼、智、信之意，曷以知先儒之意果若吾子之言乎？
　　曰：以予度之，先儒之意，当若是也。若是，则善矣，或异于此，则先儒之言者，皆不知礼而妄言也。予何咎哉！
　　曰：先儒既并列之，而吾子乃论而为一，敢问何谓也？
　　曰：并列之使人记其条目，用之而不遗，先儒之事也；论而为一，使人知其本根，学之而不失，予之志也。
　　或曰：前所谓节其和者，命之曰乐；行其怠者，命之曰政；威其不从者，命之曰刑；温厚而广爱者，命之曰仁；断决而从宜者，命之曰义；疏达而能谋者，命之曰智；固守而不变者，命之曰信。徇是而言，则七者似皆礼之别名也，何以乐、刑、政则谓之支，而强其名；仁、义、智、信则止谓之别名也？
　　曰：乐、刑、政各有其物，与礼本分局而治。十二管，五声八音，干戚羽旄，乐之物也；号令官府，军旅食货，政之物也；鈇钺刀锯、大辟、宫、刖、墨、劓、剕、鞭、扑、赎，刑之物也。是三者之物，与饮食、衣服、宫室、器皿、夫妇、父子、长幼、君臣、上下、师友、宾客、死丧、祭祀之目少异，故得谓之支而强其名也。夫仁、义、智、信岂有其物哉？总乎礼、乐、刑、政而命之，则是仁、义、智、信矣。故止谓之别名也。有仁、义、智、信，然后有法制。法制者，礼乐刑政也。有法制，然后有其物。无其物，则不得以见法制。无法制，则不得以见仁、义、智、信。备其物，正其法，而后仁、义、智、信炳然而章矣。
　　或曰：前所谓刑者政之属，诚然矣。而吾子复并列之，何谓也？
　　曰：因先儒之言从而论之，不遑变易耳。其旨既明，其辞虽在，奚有害子事哉？
　　曰：敢问吾子之列礼、乐、刑、政之物，仁、义、智、信之用，尽于吾于之言乎？抑有所遗者乎？
　　曰：凡予所言者，大也，不及其细也；略也，不及其详也。从其类而推之，苟合乎礼、本乎圣者，皆是也。奚待于之尽言哉！ 

礼论第六
　　或曰：《乐记》曰“圣人作乐以应天，制礼以配地，礼乐明备，天地官矣”，又以天地卑高，动静方物，在天成象，在地成形。以为礼者，天地之别也。地气上齐，天气下降，阴阳相摩，天地相荡，雷霆风雨，四时日月，百化之兴，以为乐者，天地之和也。由此观之，则礼乐之比隆竟大，盖已着矣。而吾子统之于礼，益有疑焉？
　　曰：彼以礼为辩异，乐为统同，推其象类，以极于天地之间，非能本礼乐之所出者也。礼也者，岂止于辩异而已哉？乐也者，岂止于统同而已哉？是皆见其一而忘其二者也。
　　曰：古之言礼乐者，必穷乎天地阴阳，今吾子之论，何其小也？
　　曰：天地阴阳者，礼乐之象也；人事者，礼乐之实也。言其象，止于尊大其教；言其实，足以轨范于人。前世之言教道者众矣，例多阔大，其意汪洋，其文以旧说为陈熟，以虚辞为微妙，出入混沌，上下鬼神，使学者观之耳目惊眩，不知其所取，是亦教人者之罪也。
　　或问：孟子曰“恻隐之心，人皆有之；羞恶之心，人皆有之；辞让之心，人皆有之；是非之心，人皆有之。恻隐之心，仁之端也；羞恶之心，义之端也；辞让之心，礼之端也；是非之心，智之端也”。孟子既言人皆有仁义之性。而吾子之论独谓圣人有之，何如？
　　曰：孟子以为人之性皆善，故有是言耳。古之言性者四：孟子谓之皆善，荀卿谓之皆恶，扬雄谓之善恶混，韩退之谓性之品三：上焉者善也，中焉者善恶混也，下焉者恶而已矣。今观退之之辩，诚为得也。孟子岂能专之？
　　曰：性之说既尽之矣，然其以礼与仁、义、智并列，何如？
　　曰：是皆据世俗而言，不及为之统率耳。辞让者，义之一节也。又淳于髡问曰：男女授受不亲，礼也。嫂溺则援之以手乎？孟子曰：嫂溺不援，是豺狼也。男女授受不亲，礼也；嫂溺援之以乎，权也。夫权，智之动，义之会也。详孟氏此言，则义而智者，不在先王之礼欤？
　　曰：孟子据所闻为礼，以己意为权，而不渭先王之礼，固有其权也。自今言之，则必曰男女授受不亲，礼也。嫂溺援之以手，亦礼也。《丧服四制》曰：“父在为母齐衰期者，见无二尊也。……百官备，百物具，不言而事行者，扶而起；言而后事行者，杖而起，身自执事而后行者，面垢而已。秃者不髽，伛者不袒，跛者不踊，老病不止酒肉。凡此八者，以权制者也。”若是，则先王之礼岂无权乎？然其上文则曰：恩者，仁也；理者，义也；节者，礼也；权者，智也。于此则是言之者惑矣！其所谓恩者，为父斩衰三年也；所谓理者，为君亦斩衰三年也。若兹二服与父在为母齐衰、扶杖、面垢、不髽、不袒、不踊、不止酒肉之事，非礼何以着之？自今言之，则必总四制以为礼，而分仁、义、智于其间可也。
　　或人变色而作曰：善哉！吾于之论乐、刑、政、仁、义，智、信咸统于礼也。其始得之于心欤？抑尝闻圣人之言及此者欤？
　　曰：予闻诸圣人矣。《礼运》记孔子之言曰：禹、汤、文、武、成王、周公，此六君子者，未有不谨于礼者也。以着其义，以考其信，着有过，刑仁讲让，示民有常。其下文曰“礼者，君之大柄也。所以别嫌明微，傧鬼神，考制度，别仁义，所以治政安君也”。周公作六官之典，曰治典，曰教典，曰礼典，曰政典，曰刑典，曰事典，而并谓之周礼，今之札记其创意命篇有不为威仪制度者，《中庸》、《缁衣》、《儒行》、《大学》之类是也。及其成书，总而谓之《礼记》，是其本传之者，亦知礼矣。不独此二书而已也。韩宣子适鲁，见《易象》与鲁《春秋》曰：“周礼尽在鲁矣”，则当时亦谓《易象》、《春秋》为礼经也。故知礼者，生民之大也，乐得之而以成，政得之而以行，刑得之而以清，仁得之而不废，义得之而不诬，智得之而不惑，信得之而不渝。圣人之所以作，贤者之所以述，天子之所以正天下，诸侯之所以治其国，卿大夫士之所以守其位，庶人之所以保其生，无一物而不以礼也。穷天地，亘万世，不可须臾而去也。
　　或曰：《曲礼》谓“礼不下庶人”，而吾子及之，何哉？
　　曰：予所言者，道也。道者，无不备，无不至也。彼所言者，货财而已耳。谓人贫富不均，不可一以齐之焉。然而《王制》曰：“庶人县封，葬不为雨止，不封不树，丧不贰事。”此亦庶人之丧礼也。庶人春荐韭，夏荐麦，秋荐黍，冬荐稻，韭以卵，麦以鱼，黍以豚，稻以雁，此亦庶人之祭礼也。既庶人丧祭皆有其礼，而谓“礼不下庶人”者，抑述《曲礼》者之妄也。

礼论第七
　　或人敢问：礼之所兴，自于何圣？
　　曰：扬子云谓“法始于伏羲而成乎尧”，今观《易系辞》，其制器取象，信自伏羲、神农、黄帝以来也。礼本之兴，其在三皇可知矣。《大章》章之也，《咸池》备矣。《咸池》者，黄帝之事。上古结绳而治，后世圣人易之书契，百官以治，万民以察。此亦黄帝之事也；弦木为弧，剡木为矢，弧矢之利，以威天下，此亦黄帝之事也。则乐、政、刑之兴，亦在三皇矣。及夫尧、舜继禅，禹成其功，成汤、文、武翦其祸难，周公坐而修之，孔子着之于册，七十子之徒奉之以为教，而后礼、乐、刑、政之物，仁、义、智、信之用，囊括而无遗矣。
　　或曰：周道其盛矣，然鲁诸侯也，而用天子之礼乐，何如？
　　曰：昔者武王既崩，成王幼，不能莅阼，周公摄天子之位，作礼乐，朝诸侯，而天下大定。七年致政于成王，成王以周公为有勋劳于天下，于是封之曲阜。地方七百里，革车千乘，命鲁公世世祀周公以天子之礼乐，此盖成王谓周公有王者之德，摄王者之位，辅周室致太平者，周公之为也。故于其死，用王礼祀之，以尊之焉。若是，则鲁以此祀周公可也，岂及其余哉？至其子孙，遂彻而用之，凡制宫庙，设官职，祭祀丧纪，车马服器，率仿于周，此则非矣。周君也，鲁臣也，人臣而用其君之礼乐，何以示民哉！成王必欲其臣行天子礼乐，则当赐之周公，俾其身用之，不须命鲁公世世以此祀之也。生则臣也，死则鬼也。鬼与人异，用之非僭，故知鲁以此祀周公可也。穆公之母卒，使人问于曾子曰：“如之何？”曾子曰：“哭泣之哀，齐斩之情，饘粥之食，自天子达。布幕，卫也；縿幕，鲁也，”夫布幕，诸侯礼也；縿幕，天子礼也。疾鲁之僭，故举诸侯以示之焉。隐公考仲子之宫将万焉，问羽数于众，仲对曰：天子八，诸侯六，大夫四，士二。公从之。书曰“九月考仲子之宫，初献六羽”。观春秋之旨，盖谓僭上既久，贤君能详问而更始之，故书也。彼杞、宋者，各自为一王之后耳。其祖天子礼乐异于周，使行之可也。周尚在而鲁仿之，则僭矣。孔子曰：唯名与器不可以假人。夫鲁之事，假人孰甚焉。
　　或曰：议者以三代之后，汉、唐为盛，如之何可比隆于古昔也？
　　曰：汉、唐其卑矣！高帝起子陇亩，草创天下，法制未修。文、景继立，龊龊守成，公卿多武人，而黄老刑名之学，炽于其间。贾生之徒，称先圣，诵仁义，眊焉而不知所从也。武帝聪明特达，攘袂而作，聘贤良，尊文学，改正朔，易制度，有志于先王矣。然而黩兵好胜，竭天下之财，以事四夷，延方士，筑宫馆，以求神仙，用不经之言，以东封泰山，禅粱父。光武忧勤民事，而不务大体，专求俗吏之课，不师经籍，而听用图谶之书，以疑天下耳目。唐高祖凡庸之材，乘运而起。太宗有非常之度，而残杀长适，以取其位，不能纯用先王之制，而因循驳杂，浮屠乱法而不知禁，进士坏文而不知革，易置储贰，依违不决。明皇亲见祸乱，心思矫正，而兴起老子、庄周之说，以害教化，宠任武功，注意兵食，銮与展狩，出入不时，进用女色，间以谗贼，以紊经纪。自此数君，其余盖不足数矣。
　　曰：封泰山，禅梁父，前世之大典也，而吾子以为不经之言，何如？
　　曰：所谓经者，二帝三王之事而孔子述之者也，六籍是矣。而封禅之文，安在哉？独司马迁封禅书称：“自古受命帝王，曷尝不封禅？盖有无其应而用事者矣，未有睹符瑞见而不臻乎泰山者也，”于是引《尚书》：舜岁二月，东巡狩，至于岱宗柴，似以此为封禅事。斯礼也，盖系巡狞矣！天子巡狩至于方岳，祭天告至，爰及名山大川，皆以其秩望祭之，乃事鬼神之常道，非封禅之谓也。且舜自正月上日受终于文祖。孔氏谓上日，朔日也。后至辑五瑞，既月乃日觐四岳、群牧，班瑞于群后。孔氏谓尽以正月中，日日见四岳及九州岛牧监，还其瑞。岁二月，东巡狩至于岱宗，孔氏谓既班瑞之明月，乃顺春东巡至于岱宗，若是则舜摄帝位朞期月耳。德未必遵洽于人也，功未必遽济于世也，符瑞之见未必如此之速也，况又未真即帝位，则将何辞以封禅哉？五载一巡狞，巡狩而封禅，则舜之在位凡几年，凡几封禅？其礼仪必有可采，何以不广记之，乃独言“柴”而已乎？封禅之礼，固不止于柴也。夫挚见生死之物，盖其微者犹列之于后，矧封禅之盛，乃得略之乎？其不然必矣。又称齐桓公既霸，会诸侯于葵丘，而欲封禅，管仲曰：古者封泰山，禅粱父者七十二家，而夷吾所记者十有二焉，曰无怀氏，曰伏羲，曰神农，曰炎帝，曰黄帝，曰颛顼，曰帝喾，曰尧，曰舜、曰禹，曰汤，曰周成王。夷吾此言，亦无所证。孔子修《六经》，祖述尧舜，宪章文武，岂前世有封禅之言，管氏闻之，而孔子不得闻乎？虽诚有之，孔子削而不书，是亦不足取也。子必谓称古帝王封禅者皆妄也。未知此说根于何时？至秦始皇遂举而行之。逮孝武即位，又议封禅事。齐人公孙卿称其师申公书曰：“封禅七十二王，唯黄帝得上封。”又称申公之言曰：“汉主亦得上封。上封则能仙登天。”孝武后乃登封，无风雨灾。于是自喜幸庶几遇神仙矣！吁，可怪哉！文中子曰：“封禅之费非古也，以夸天下，其秦、汉之侈心乎？”是诚知言矣！
　　或曰：子谓汉、唐数君讹杂之如此，然其所以阐基绪、致升平者，何也？
　　曰：其始皆能求辅佐，纳谏诤，夙兴夜寐，以安天下，济生人为意。此其所以兴也，及其后世，则放逐忠良，昵近邪辟，或妇人用事、或外戚专政，或宦竖窃命。官爵授于匪人，货财散于无用，兵革疲于不急，荒淫怠慢，厌弃民物，皇天震怒，奸雄并起。而海内土崩矣。呜呼，汉，唐之盛，犹不足观，汉唐之衰，万世之鉴也！

礼论后语
　　吾为礼论七篇，既十五年，学者有持章望之论一篇来，以吾为好怪，率天下之人为礼不求诸内，而竞诸外，人之内不充而惟外之饰焉，终亦必乱而已矣。亦犹老子之言：礼者，忠信之薄。盖不知礼之本，徒以其节制文章，献酬揖让，登降俯仰之繁而罪之也。
　　呜呼，章子有耳目邪？抑蒙且聩邪？有则奚不视吾文，听吾言？吾之论则曰：后之人见仁、义、礼、智、信列名而齐齿，谓五者之用，各有分区。故为仁、义、智、信则不取于礼而任其私心为礼，则不能辩仁、义、智、信。但以器服物色升降辞语为玩，以为圣人作礼之方，止于穷奢极富，炫人听览而已矣！繇是推本之曰：仁、义、智、信者，实用也。礼者，虚称也，法制之总名也。圣人率其仁义智信之性，会而为礼，礼成而后，仁义智信可见矣！贤人者，知乎仁、义、智、信之美，而学礼以求之者也。礼得而后仁、义、智、信亦可见矣。吾之论如此，岂尝使人为礼不求诸内而竞诸外邪？岂尝以节制文章之类为礼之实邪？章子有耳目不至乎此也。
　　夫章子以仁、义、礼、智、信为内，犹饥而求食，渴而求饮，饮食非自外来也，发于吾心而已矣。礼、乐、刑、政为外，犹冠弁之在首，衣裳之在身，必使正之耳，衣冠非自内出也。
　　呜呼，章子之惑甚矣！夫有诸内者必出于外，有诸外者必由于内。孰谓礼、乐、刑、政之大，不发于心而伪饰云乎！且谓衣冠非自内出，则寒而被之葛、热而被之裘可乎？夏则求轻，冬则求暖，固出于吾心，与饥渴之求饮食一也。而章子异之，不已感乎？故天下之善，无非内者也。圣人会其仁、义、智、信而为法制，固由于内也。贤人学法制以求仁义，亦内也。谓蓝之青，朱之赤，固其质也。布帛之青赤则染矣，然染之而受者，亦布帛之质也，以染铁石则不入矣。是故贤人学法制以求仁义，亦内也。下愚虽学，弗之得矣。中庸曰：或生而知之，或学而知之，或困而知之。及其知之，一也。或安而行之，或利而行之，或勉强而行之。及其成功一也。然则吾之论何尝有外邪？何忧乎终之必乱邪？吾之论则曰：闻诸圣人，于是引礼运、周公六典之类以明之。今章子乃曰“学乎圣人者何必易其言”，是未尝读吾之论也。赵简子问于太叔揖让周旋之礼焉，对曰是仪也，非礼也。夫礼，天之经也，地之义也，民之行也。天地之经，而民实则之。是故为九歌、八风、七音、六律，以奉五声，为政事，庸力行务，以从四时，为刑罚威狱，使民畏忌，以类其震曜杀戳。以是言之，乐、政、刑，非礼者乎？颜渊问仁，孔子曰：克己复礼为仁。请问其目，曰：非礼勿视，非礼勿听，非礼勿言，非礼勿动。以是言之，仁非礼者乎？章子尚未读左氏传、论语，宜其病吾言也。
　　圣人之于礼，其言盖参差：言其大则无事不包，言其小则庶事之一耳。故周官三百六十职，题曰周礼以该之，言其大也。其次则曰礼典，与治教政刑事配焉。其小则曰五礼，与射御书数并焉。章子得其小而不得其大，宜其病吾言也。故其说曰：走百步外以救人陨溺，难也；趋百步外以揖人，易也。趋则为之，走则不为之矣。己后乡人一日之生，拜之能也，坐其下，行其后能也，闻其急难，则不为之死矣！是仁义难于礼也。又曰：顺父，礼也，遵父，非礼也。有人蹈于水火之中，己将救之，而父在侧曰勿救，匍匐救之无避也，违父可也。夫妇异列，礼也。如妻踣于舅姑之前，伤而不兴，尽力以扶之，可也。又曰：心则爱兄，而拜先仲叔，此礼之易者，固胜仁也。千金之宝，分则多伯兄，是礼不胜仁也。吾兄与嫂斗，则不救，有嫂之嫌也。此礼之易者，固胜义也。乡人之长者斗于兄，救兄不胜，则佐之斗，是礼不胜义也。呜呼，章子以揖拜为礼，宜乎其不得以兼仁义也！
　　且章子焉知仁义哉？万物之生无不遂，吾所谓仁也；万事之理无不当，吾所谓义也。而章子方区区以救陨溺、死急难为事，不亦小乎！以一人之力而见陨溺必救，见急难必死，吾惧章子之仁义所及者寡，而天年不获终也。其所谓仁，吾曰浮屠而已耳；其所谓义，吾曰游侠而已耳。
　　孔子曰：父在，观其志，父没，观其行。三年无改于父之道，可谓孝矣。父没三年，尚不忍改其道，父在侧，曰勿救人于水火，而违之可乎？己以救为仁，而父曰勿救，则父不仁矣！己欲仁而彰父之不仁，未见可以为仁也。父不仁则违之，兄之斗则不辩是非而佐之，是父轻而兄重乎！兄与嫂斗，则以嫌而不救，惧失礼也。妻踣而伤则扶之，不顾礼焉，是妻厚而嫂薄乎？厚于妻而薄于嫂，兹小人之情，轻其父而重其兄，虽小人亦不为也。章子以是为仁义，非吾所敢闻也。抑其所谓礼之在内者，丧哀、祭恭、忠君、孝父，盖皆仁义之目而不论焉，悖矣！人不知而不愠，谓之君子。吾不得已而申之者，为其惑众也。吾言止是矣，章子虽复言，吾不愠也。

旴江集巻三宋李觏撰
易论十三篇
易论第一
　　或曰：易之为书也，其不可学邪，何其微而不显也？
　　曰：学者之过也。圣人作易，本以教人，而世之鄙儒，忽其常道，竟习异端。有曰我明其象，则卜筮之书未为泥也；有曰我通其意，则释、老之学未为荒也，昼读夜思，疲心于无用之说，其以惑也，不亦宜乎。包牺画八卦而重之，文王、周公、孔子系之辞，辅嗣之贤，从而为之注。炳如秋阳，坦如大逵，君得之以为君，臣得之以为臣。万事之理，犹辐之于轮，靡不在其中矣，尔欲闻之乎？
　　曰：然则请问为君之道。
　　曰：夫用贵莫若恭、用富莫若俭。恭则众归焉，俭则财阜焉。恭俭者，先王之所以保四海也，［损］六五曰：“或益之十朋九龟，弗克违，元吉。”龟可决疑，喻明智也。以柔居尊，而为损道，明智之士，皆乐为用矣，非徒人助，天且福之。故［象］曰：“六五元吉，自上佑也。”恭之得众也如此。［贲］六五曰：“贲于丘园，束帛戋戋，吝，终吉，”丘园谓质素之地也，处得尊位，为饰之主，而每事质素与丘园相似，则费财物束帛乃戋戋众多也，俭之足用也如此，非徒俭于身也，祭祀鬼神尚可菲薄。［既济］九五曰：“东邻杀牛，不如西邻之禴祭，实受其福。”禴，祭之薄者也，谓修德以祭，虽薄而受福也。夫上之利民，以财则不足也，百姓安堵而不败其业，利之大者也。［益］九五曰：“有孚惠心，勿问。元吉，有孚惠我德。”谓因民所利而利之，惠而不费，则不须疑问，必获大吉，而物亦以信惠归于我也。夫溥爱无私，君之德也，反是则非［益］之谓也，［屯］九五曰：“屯其膏，小贞吉，大贞凶，”膏，谓恩惠也，处屯难之时，居尊位之上，不能博施群小，而系应在二，所惠偏狭，于有司之贞则吉，于大人之贞则凶也，［比］九五曰：“显比，王用三驱，失前禽，邑人不诫，吉，”谓为［比］之主，而有应在二，显比者也，不能无私于物，唯贤是与，爱于来而恶于去，用三驱之道者也。伐不加邑、动必讨叛，虽得乎显比之吉，而可以为上之使，非为上之道，故［象］曰：“邑入不诫，上使中也。”夫执刚莫如体柔，责人莫如自修。尚力取胜亦已劳矣，［同人］九五曰：“同人先号咷而后笑，大师克相遇。”谓不能使物自归，而用其强直，故必大师克之，然后得志也。［困］九五曰：“劓刖于赤绂，乃徐有说，利用祭祀，”赤绂，谓异方之物也，五以刚猛，物所不附，忿物不附，而行威刑，则异方俞不怀矣。而体在中直，能不遂迷，乃徐修德，则得喜说，履夫尊位。过而能改，以斯祭祀，必受福也。夫以至尊敌至贱，胜之不足为武也。［夬］九五曰：“苋陆夬夬，中行无咎，”苋陆，草之柔脆者，谓上六也。夬之时，以君子决除小人，而五处尊位，躬自决之。虽其克胜，未足多也。处中而行，足以免咎而已。故［象］曰：“中行无咎，”中未光也，夫安非福也，危非祸也，知危而惧，安莫如之。［否］九五曰：“休否，大人吉，其亡其亡，系于苞桑。”处君子道消之时，已当尊位，能施否于小人而自戒，其将亡则得包桑之固也。夫救弊之术，莫大乎通变。然民可与乐成，难与虑始。非断而行之，不足以有为矣。［巽］初六曰：“进退，利武人之贞。”谓处令之初，未能服令，故进退也。则用武威以整齐之，乃能成命也。［革］上六曰：“君子豹变，小人革面。”谓居变之终，变道已成，则小人变面以顺上也。夫治国始于齐家。王化本乎夫妇，百代不易之道也。［家人］九五曰：“王假有家，勿恤，吉，”谓居于尊位，而明家道，则下莫不化矣。父父子子，兄兄弟弟，夫夫妇妇，六亲和睦，交相爱乐，而家道正，正家而天下定，故勿恤而吉也。凡此皆为君之道也。
　　或曰：子谓执刚莫如体柔，责人其如自修，而乃以威武成命，何也？
　　曰：［同人］九五敌刚也。［困］九五来异方也。其欲胜敌怀远，不可暴也，舜于有苗，文王于崇，乃其迹也。［巽］之初六行令于吾人也。令善而众疑，不济以威，是终不可为也。《周官》凡出教令，必徇以木铎。曰“不用法者，国有常刑”，乃其事也。盖所施之异，胡可结以一言哉！
易论第二
或曰：为君之道，任官其急也。请言其要。
曰：井九五曰：井冽寒泉食，谓五居中得正，而体刚直，不食污秽，必须井洁而寒泉，然后乃食。以言刚正之主，不纳非贤，必须行洁才髙，然后乃用也。兊九五曰：孚于剥有厉，谓处尊贞之位，不说信乎君子，而说信乎小人，则小人道长而国有危也。剥六五曰：贯鱼以宫人宠无不利，谓施宠小人，但同之于宫人，勿使害正，则终无尤也。然则人君所任，宜得贤才，不可说信小人，虽未能不加以宠，亦当处之散地，无俾乘势，以消君子可也。
或曰：人君有不自为国而委之大臣，可乎？
曰：兹祸福之机也。事有不可不然，亦不可必然，在度宜而行之耳。蒙六五曰：童蒙吉，谓委于二也。夫蒙之时，阴昧而阳明，五以阴质居于尊位，不敢以其蒙昧自任，而委之刚阳，付物以能，故获吉也。师六五曰：田有禽利执言无咎长子帅师弟子舆尸贞凶，谓柔非军帅，阴非刚武，故不躬行，必以授也。授不得主，众犹不从，故长子则可，弟子则凶。盖九二得中，可以任也，自阃以外，将军制之，用兵之法，亦其宜矣。临六五曰：知临大君之宜吉。夫临刚浸而长，君子道盛之时也，因而纳之，委以其事，则不劳而成功矣。任得君子，庸非智乎？大壮六五曰：丧羊于易无悔。羊，壮也，君大壮之时，以阴处阳，以柔乘刚，用壮之甚敌冦之来，将失其居，故不待险难而先舍其壮，委任于二，则得无悔也。此皆事之宜，不得不然也。歴观众卦，此类颇多，率由阴居尊位，未得刚正在上，而废其聪明委政于下也。得其人则民受其赐，非其人则职为乱。阶此不得不然也。恒六五曰：恒其德贞妇人吉夫子凶，谓居得尊位，不能制断，而系应于二，专从其唱，以此为恒，则妇人之吉，非夫子之道也。以言人君在位，苟不能独断而牵于臣下，权时则可矣，以之为恒则非君之道也。坤初六曰：履霜坚氷至戒其渐也，上六曰：龙战于野辨之不早疑盛乃动故必战也，此任官之要，先王其慎之也。
易论第三
或人请问为臣之道，曰：君子之进也难哉，苟进则谄，谄则何有于君，唯利而已矣！否初六曰：拔茅茹以其彚贞吉亨，象曰：拔茅贞吉志在君也，谓居否之时，动则入邪，三阴同道，皆不可进。故茅茹以类，贞而不谄，志在于君，故不苟进也。夫执刚用直，进不为利，忠诚所志，鬼神享之。升九二曰：孚乃利用禴无咎，谓与五为应，往必见任，体夫刚德，进不求宠，闲邪存诚，志在大业，故乃利用，纳约于神明也。夫君臣之交，初未见亲，未信而諌人，以为谤。损初九曰：已事遄往无咎酌损之，谓刚以奉柔，当自酌损其刚，乃得合志。志既合则道可行也。然刚德之长不可全削，志意既合，当自守贞。九二曰：利贞征凶弗损益之，谓初已损刚以顺柔，二复损已以益柔，则剥道成焉，故不可遄往而利贞也。夫道虽贞矣，宜得其中，不可过也。小畜上九曰：既雨既处尚德载妇贞厉月几望君子征凶，谓体巽处上刚不敢犯，尚德者也，为阴之长能畜，刚健德积载者也。妇制其夫，臣制其君，虽贞近危，故曰妇贞厉也。满而又进，必失其道，阴疑于阳，必见战伐。虽复君子，以征必凶，故曰君子征凶也。恒初六曰：浚恒贞凶无攸利，象曰浚恒之凶始求深也，谓求深穷底物无余藴，以此为恒，凶贞害德，无施而利，盖人不可以至察也。节上六曰：苦节贞凶悔亡，谓过节之中以至亢极，苦节者也，以斯施贞，物所不胜，贞之凶也。以斯修身，行在无妄，故得悔亡，盖政不可以峻刻也。虽不可过，亦不可未至而止也。晋初六曰：晋如摧如贞吉罔孚裕无咎，谓进明退顺不失其正，而处卦之始，功业未着，物未之信，若以此为足，自丧其长者也。故必裕之，然后无咎也。夫为君耳目，所以司聪明也，不能去邪人使至君侧，谁之罪也？兊九四曰：商兊未宁介疾有喜，谓三为佞，说将近至尊，四以刚德，裁而隔之，初则未宁，终则有喜也。此之为喜，乃为至尊所善，天下所頼，故象曰九四之喜有庆也。夫事君，尽礼，致恭，存位，古之道也。履九四曰：履虎尾愬愬终吉，谓逼近至尊，处多惧之地，然以阳居阴，以谦为本，虽处危惧，终获其志也。夫君唱臣和，理之常也，专而见疑，鲜不及矣。坤六三曰：含章可贞或从王事无成有终，谓含美于内，待命而发，不为事首，顺上而终，可谓智矣。故象曰含章可贞，以时发也。或从王事，知光大也。无妄六二曰：不耕获不菑畬则利有攸往，亦谓代终已成而不造也，不擅其美，乃尽臣道，故利有攸往也。虽不获自专，而时有未安，不可不忧也。涣六四曰：涣其羣元吉涣有丘匪夷所思，谓与五合志，内掌机密，外宣化命，能为羣物，散其险害，然处上体之下，不可自专，犹有丘墟未平之虑，虽已得大功，所思不可忘也。若时不我用，不与于政，则宜巻而懐之，毋使动而之悔也。坤六四曰：括囊无咎无誉，谓以阴居阴，不与阳事，隠其贤徳，乃可免咎。故象曰括囊无咎，慎不害也。或竭其忠信，志在立功，图国忘身，虽慎可也。随九四曰：随有获贞凶有孚在道以明何咎，谓居于臣地以擅其民，失于臣道，违贞者也。体刚居说而得民心，能干其事而成其功者也。虽违常义，志在济物，着信在道以明其功，何咎之有哉？夫权之所在，众之所附，不守以正速祸而已矣。益六二曰：或益之十朋之龟弗克违永贞吉，谓居中得位，益自外来，朋龟献策，同于损卦六五之位，位不当尊，故永贞乃吉也。夫忠臣之分，虽处险难，义不忘君也。蹇六二曰：王臣蹇蹇匪躬之故，谓居位应五，不以五在难中，私身逺害。执心不回志，救王室者也。故象曰王臣蹇蹇终无尤也。凡此皆为臣之道也。孔子曰：为臣不易，岂虚言哉！
易论第四
或曰：大哉君臣之道，既得而闻之矣，请问凡所以治其身何如？曰：性不能自贤，必有习也。事不能自知，必有见也。习之是而见之广，君子所以有成也。蒙六四曰：困蒙吝，谓独逺于阳，处两阴之中，困于蒙昧，不能比贤以发其志，故曰吝也。观初六曰：童观小人无咎君子吝，谓处于观时而最逺朝，美体于阴柔，不能自进，无所鉴见，故曰童观在小人则无咎，君子处之吝道也。夫道之于人，不可斯须去之也。进则饰其行，退则不勉焉，是为利者也。君子耻之。履九二曰：履道坦坦幽人贞吉，谓在内卦幽隠之地而履其中道，不以居外为荣处内为屈，隠显皆同，常行其贞，宜其吉也。中孚九二曰：鸣鹤在阴其子和之我有好爵吾与尔靡之，谓处内而居重阴之下，履不失中，不徇于外，立诚笃至，虽在闇昧，物亦应之也。晋六二曰：晋如愁如贞吉受兹介福于其王母，谓进而无应，其德不昭，不以无应而回其志，处晦而能致其诚，故得贞之吉也。其初愁如履正不回，则乃受兹大福于其母也。井九三曰：井渫不食为我心恻可用汲王明并受其福，谓井渫而不见食，犹人修已全洁而不见用，故使我心恻也。不下注而应止是可汲也，井之可汲也，犹人可用若逢明王，则既嘉其行，又钦其用，故曰并受其福也。夫欲不可逞，强不可恃，放其私心罔知戒惧，凶之道也。震初九曰：震来虩虩后笑言哑哑吉，谓体夫刚徳为卦之先，能以恐惧而修其德，乃致福也。豫初六曰：鸣豫凶，谓处豫之初，而特得志于上，乐过则滛，志穷则凶也。大壮九三曰：小人用壮君子用罔贞厉羝羊触藩羸其角，谓处健之极，以阳处阳，用其壮者也。故小人用之以为壮，君子用之以为罗已者也，虽复羝羊以之触藩，必拘羸其角矣。益上九曰：莫益之或击之立心勿恒凶，谓处益之极过盈者也。求益无厌，人弗之与，怨者非一，故或击之也。夫静以俟时则无悔，躁而求利则有耻，不可不慎也。頥初九曰：舍尔灵龟观我柔頥凶，谓居养贤之世，不能正其所履，而舍其灵龟之明德，羡我朶頥而躁求，不足贵也。咸六二曰：咸其腓凶居吉腓，谓动躁者也，感物以躁凶之道也，由躁故凶，居则吉矣。夫遵道而行，不牵于俗，明哲之任也。与众雷同善柔之事也。豫六二曰：介于石不终日贞吉，谓顺不苟从，豫不违中，不改其操，是以吉也。咸九三曰：咸其股执其随往吝，谓志在随人所执，亦已贱矣。用斯以往吝其宜也。小过九三曰：弗过防之从或戕之凶，谓居下体之上以阳当位，而不能先过防之，至令小者咸过而复，应而从焉。其从之也则戕之凶至矣，然而絶类离伦，众之所非，毁方瓦合，亦儒之权也。萃六二曰：引吉无咎，谓处坤之中，已独处正与众殊，异民之多僻，独正者未能变体以逺于害，故必见引，然后乃吉而无咎也。凡此皆治身之道也。
或曰：修身及家，自天子逹庶人，一也。请问家道，曰：蛊初六曰，干父之蛊有子考无咎厉终吉，象曰干父之蛊意承考也，谓干父之事不可大小损益，一依父命，当量事制宜，以意承考而已。九二曰：干母之蛊不可贞，象曰干母之蛊，得中道也。谓妇人之性难可全贞，宜屈已刚，既干且顺。故曰不可贞也。虽不宜全贞，亦不可纳之于邪，故曰得中道也。家人初九曰：闲有家悔亡，谓治家之法，及其志之未变而豫防之，则悔亡也。家渎而后严之，则无逮矣。九三曰：家人嗃嗃悔厉吉妇子嘻嘻终吝，谓家人虽嗃嗃悔其酷厉，犹保其吉。妇子嘻嘻乃失其节也。是威克厥爱，家道之善者矣。
易论第五
或曰：修身及家，前闻之矣。请问凡所以遇于人，何如？曰：夫上之遇下有道。屯初九曰：盘桓利居贞利建侯，象曰：虽盘桓志行正也。以贵下贱，大得民也。贵谓阳贱谓阴也。初九之阳在三阴之下，是以贵下贱，故大得民心也。无妄初九曰：无妄往吉，象曰：无妄之往得志也，亦谓体刚处下，以贵下贱，行不犯妄，故往得其志也。困九二曰：困于酒食朱绂方来利用亨祀征凶无咎，谓以阳居阴，尚谦者也。体夫刚质而用中，履谦应不在一，心无所私，虽以处困，物莫不至，不胜丰衍，故曰困于酒食也。能招异方，故曰朱绂方来也。然而不可以渎也。頥六四曰：颠頥吉虎视耽耽其欲逐逐无咎，谓居得其位，以上养下，得頥之义，而下交不可以渎。故虎视耽耽威而不猛，不恶而严也。夫下之遇上有道，大过初六曰：藉用白茅无咎，谓以柔处下，心能谨慎，故得无咎也。讼六三曰：食旧徳贞厉终吉或从王事无成，谓体夫柔弱以顺于上，不为九二自下讼上，不见侵夺，保全其有，故得食其旧徳而不失也。然而不可以谄也。頥六三曰：拂頥贞凶十年勿用无攸利，谓履夫不正以养于上，纳上以谄者也，处頥而为此，行十年见弃者也。立行于斯，无施而利也。兊六三曰：来兊凶，谓以不正而来求说邪佞之道，故凶也。巽九二曰：巽在床下用史巫纷若吉无咎，谓处巽之中，既在下位，而复以阳居阴卑，巽之甚，故曰巽在床下也。若惟施至卑于神祗，而不用之于威势，则得吉而无咎也。夫阳为君子，阴为小人，同于君子则吉，附于小人则凶。临九二曰：咸临吉无不利，谓有应在五，而五体柔若，顺于五则刚徳不长矣。虽感应之时，不可全与相违，必未顺其命，乃得吉无不利也。六四曰：至临无咎，谓处顺履正，不忌刚长而乃应之，故得无咎也。剥六三曰：剥之无咎，谓与上为应，羣阴剥阳，我独协焉。虽处于剥，可以无咎也。夬九三曰：壮于頄有凶君子夬夬独行遇雨若濡有愠无咎，谓夬为刚长，而三独应上六，助于小人，是以凶也。君子处之必能弃夫情累，决之不疑，故曰君子夬夬也，若不与众阳为羣，而独行殊志，应于小人，则受其困焉。遇雨若濡，有恨而无所咎也。夫心贵乎公，而量贵乎大。公则视人如一，大则无物不包。视人如一则惟善是从也，无物不包则虽愚有处也。比初六曰：有孚比之无咎有孚盈缶终来有它吉，谓处比之首，应不在一，心无私吝，则莫不比之。故必有它吉也。同人初九曰：同人于门无咎，谓为同人之首，而无应于上，心无系吝，通夫大同，出门皆同，谁与为咎也。兊初九曰：和兊吉，谓居兊之初，应不在一，无所党系，和兊之谓也。说不在谄，履斯而行，未见有疑之者，吉其宜矣。大过九四曰：栋隆吉有它吝，谓虽能拯其弱，不为下所挠，而应在初，用心不广，故有它吝也。蒙九二曰：包蒙吉纳妇吉子克家，谓以刚居中，童蒙所归也。包而不距，则逺近咸至，故包蒙吉也。泰九二曰：包荒用冯河不遐遗朋亡得尚于中行，谓体健居中而用乎泰，能包含荒秽，受纳冯河者也。用心广大，无所遐弃，无所朋党，乃可以得配于五也。凡此皆遇人之道也。
易论第六
或曰：吉凶悔吝，生乎动者也。请问动而无悔，则奚由？曰：时乎时，智者弗能违矣。先时而动者，妄也；后时而不进者，怠也。妄者过之媒，怠者功之贼也。蹇初六曰：往蹇来誉，谓处难之始，居止之初，独见前识，覩险而止，以待其时。故往则遇蹇，来则誉也。归妹六三曰：归妹以须反归以娣，谓室主犹存而求进焉，进未值时，故有须也。不可以进，故反归待时，以娣乃行也。凡此，不可先时者也。丰上六曰：丰其屋蔀其家窥其户閴其无人三歳不觌凶，谓处于明动尚大之时，而深自幽隠以髙其行，大道既济而犹不见隠，不为贤，更为反道凶其室也。三年丰，道之成治。道未济，隠犹可也。既济而隠，以治为乱也。节九二曰：不出门庭凶，谓初已造之至二，宜宣其制矣，而故匿之，失时之极，则遂废矣。故不出门庭则凶也。凡此不可后时者也。呜呼，进取之时易见，退避之时难知。盖利者人之所欲，欲则存诸心，存诸心则计之熟矣；害者人之所恶，恶则幸其无之，而不知为谋矣。
或人请问退避之道，曰：君子见机而作，愚者闇于成事，祸至而避亦无及也。涣初六曰：用拯马壮吉，谓处散之初乖散未甚，故可以逰行得其志而违于难也。不在危剧而后乃逃窜，故曰用拯马壮吉也。遯初六曰：遯尾厉勿用有攸往，谓处遯之时而为遯尾，祸所及也。危至而后求行难可免乎，故勿用有攸往也。然而矫枉过正，众之所憎；和而不同，身乃无患。明夷初九曰：明夷于飞垂其翼君子于行三日不食有攸往主人有言，谓处卦之始最逺于难，逺难过甚，明夷逺遯，絶迹匿形，不由轨路，殊类过甚。以斯适人，人必疑之，故曰有攸往主人有言也。六二曰：明夷夷于左股用拯马壮吉，夷于左股示不能行也，以柔居中，用夷其明，进不殊类，退不逃难，故可用拯马而壮吉也。夫有所避者，不可有所顾也。以欲而忘患，鳞属所以死于饵也。遯九三曰：系遯有疾厉畜臣妾吉，谓在内近二，以阳附阴，宜遯而系，故曰系遯。遯之为义，宜逺小人，以阳附阴，系于所在，不能逺害，亦已惫矣，宜其屈辱而危厉也。系于所在，畜臣妾可也。施于大事，凶之道也。九四曰：好遯君子吉小人否，谓处于外而有应于内，君子好遯，故能舍之小人系恋，是以否也。若夫分有所定，义不可去则莫若守正之为利也。泰九三曰：无平不陂无往不复艰贞无咎勿恤其孚于食有福，谓处天地之将闭，平路之将陂，时将大变，世将大革，而居不失其正，动不失其应，艰而能正，不失其义，故无咎也。信义诚着，故勿恤其孚于食有福也。明夷六五曰：箕子之明夷利贞，谓最近于晦，与难为比，犹闇不能没，明不可息，正不忧危，故利贞也。凡此避祸之道也。诗曰：既明且哲以保其身，此之谓也。
易论第七
或曰：独阴孰始，独阳孰生，万事云为，未有不因人以成，故大则有君臣之交，小则有同志之会。变故非一，愿闻其详。曰：人事之变或逺而相应，或近而相得。逺而相应，君臣之分定也；近而相得，以各无应同志者也。然而应于逺者，或为近所困；承于上者，或为下所逼。臣欲应君，而冦难阻之；君欲应臣，而谗邪制之。惟其明哲，决所去就，秉心不回，终乃无过也。屯六二曰：屯如邅如乗马班如匪寇婚媾女子贞不字十年乃字，谓志在乎五，不从于初，与初相近而不相得，困于侵害，时方屯难，正道未通，涉逺而行，难可以进。屯难之世势不过十年，十年则反常，反常则本志斯获矣。大有九四曰：匪其彭无咎，谓既失其位，而上近至尊之威，下比分权之臣，其为惧也可谓危矣。唯夫有圣知者乃能免斯咎也。三虽至盛，五不可舎，能辨斯数，专心承五，常匪其彭，则无咎矣。睽六三曰：见舆曳其牛掣其人天且劓（鱼器反）无初有终，谓以阴居阳以柔乘刚，志在于上而不和于四，二应于五，则近而不相比，故滞隔所在不获进也。四从上取，二从下取，而应在上九，执志不回。初虽受困终获刚助也。渐九五曰：鸿渐于陵妇三岁不孕终莫之胜吉，谓进得中位，而隔乎三四，不得与其应合，然各履正而居中，三四不能久塞其涂，不过三歳必得所愿矣。九三曰：鸿渐于陆夫征不复妇孕不育凶，谓以阳爻为下卦之主，而弃其羣丑与四相得，遂乃不反。夫征不复乐于邪配，则妇亦不能执正矣。然小人之心恶直丑正，近不相得，亦宜备之。既济六四曰：繻有衣袽终日戒，谓履得其正，而近不与三五相得，邻于不亲而得全者，终日戒也，抑又交际之间，理非一致，或名虽为应而实不相接，或义有可合而情不相同，智者三思，故往而必纳；愚者径行，则动而多悔也。屯六四曰：乘马班如求婚媾往吉无不利，谓二虽比初，执正不从，不害已志者也。求与合好，往必见纳矣，故象曰求而往明也。小畜初九曰：复自道何其咎吉，谓处干之始，以升巽初四为已应，不距已者也。以阳升阴复自其道，顺而无违，何所犯咎，得义之吉也。随六三曰：系丈夫失小子随有求得利居贞，谓虽体下卦二已据初，将何所附，故舍初系四，志在丈夫。四俱无应，亦欲于已随之，则得其所求也。睽六五曰：悔亡厥宗噬肤往无咎，谓有应在二，三虽比二，二之所噬非妨已应者也。以斯而往，何咎之有，往必合也。凡此，智者之虑，能见彼情者也。屯六三曰：即鹿无虞惟入于林中君子几不如舍往吝，谓三既近五而无冦难，四虽比五，其志在初，不妨已路，可以进而无屯邅也。见路之易不揆其志，五应在三，往必不纳，何异无虞以从禽，其可获乎？故不如舍往吝穷也。大畜九二曰：舆说輹，谓五处畜盛未可犯也，遇斯而进，故与说輹也。凡此，愚者之动，不知彼情者也。故亦有非应比各亢一方，而涣然合好，罔有猜嫌者，同患相恤势使之然也。睽九四曰：睽孤遇元夫交孚厉无咎，谓无应独处而初亦无应，特立处睽之时，俱在独立，同处体下，故求其畴类而自托焉，相得无疑，故曰交孚。虽在乖革，志可得行，虽危无咎也，故曰苟识其情，不忧乖逺；苟明其趣，不烦强武。能说诸心，能硏诸虑，睽而知其类，异而知其通，其唯明爻者乎！
易论第八
或曰：天有常故四时行，地有常故万物生，人有常故德行成。而事或有变，势或有异，以常待之，其可乎？曰：常者道之纪也，道不以权，弗能济矣。是故权者反常者也，事变矣势异矣，而一本于常，犹胶柱而鼓瑟也。履九五曰：夬履贞厉，谓履道尚谦，不憙处盈，而五以阳处阳正当其位，是以危也。丰六二曰：丰其蔀日中见斗往得疑疾有孚发若吉，谓处明动之时，爻皆以居阳位，乂不应阴为美，而二以阴居阴常于厥位，故幽而无覩不能自发也。若夫排患解纷量时制宜，事出一切愈不可常也。益六三曰：益之用凶事无咎有孚中行告公用圭，谓以阴居阳处下卦之上，壮之甚也，语以谦冲则罪可戮，用救衰危则物所恃，故以此告公国主所任也。大过九二曰：枯杨生稊老夫得其女妻无不利，谓以阳处阴，能过其本而救其弱者也。上无其应心无系吝，处过以此，无衰不济也。九三曰：栋桡凶，谓居大过之时，处下体之极，不能救危拯弱以隆其栋，而以阳处阳自守，所居又应于上，系心在一，宜其淹溺而凶衰也。
或曰：甚哉干蛊之难也，才不胜任，亦可勉乎哉？曰：驽骀疾走，不如良马之安行也；小人饰智，不能及君子之任真也。天命之性有限乎中，苟非其宜，是以身钓祸也。大有九二曰：大车以载有攸往无咎，谓健不违中，为五所任，任重不危致逺不泥，故可以往而无咎也。鼎九四曰：鼎折足覆公餗其形渥凶，谓处上体之下，而又应初，既承且施非已所胜，故曰鼎折足覆公餗也。既覆公餗，体为渥沾，智小谋大，不胜其任，受其至辱，灾及其身，故曰其形渥。凶也。解六三曰：负且乗致冦至，谓处非其位履非其正，乗二负四以容其身，小人而乗君子之器，盗思夺之矣。凡此皆以身钓祸者也。亦有才可适用德可及物，而势不可为者，必谨察之也。井九二曰：井谷射鲋瓮敝漏，谓处上宜下，处下宜上，而二无应于上反下与初，故莫之与也。是卑者不可以有为也。旅九三曰：旅焚其次丧其僮仆贞厉，谓居下体之上与二相得，以寄旅之身而为施下之道，与萌侵权，主之所疑，故次焚仆丧而身危也。是疏者不可以有为也。凡此亦所以钓祸也。或有不量其力，悖道逆理，以图非望，兹又罪之至也。履六三曰：眇能视跛能履履虎尾咥人凶武人为于大君，谓以阴居阳以柔乗刚，志在刚健，不修所履，欲以陵武于人为于大君，行未能免于凶而志存于王，顽之甚也。同人九三曰：伏戎于莽升其髙陵三岁不兴，谓贪于所比据上之应其敌刚健，非力所当，故伏戎于莽不敢显亢也。升其髙陵望不敢进，量斯势也。三岁不能兴者也，三岁不能兴，则五道亦已成矣，安所行焉？随上六曰：拘系之乃从维之王用亨于西山，谓随之为体，阴顺阳者也，最处上极不从者也。随道已成而时不从，故拘系之乃从也。离九四曰：突如其来如焚如死如弃如，谓逼近至尊，履非其位，欲进其盛以炎其上，命必不终也。噫，天不可违，人不可欺，忠孝之美，有生者所宜拳拳也。
易论第九
或曰：如此乎祸福之犹影响也，何从而慎诸？曰：火之生也，一勺之胜；及其燎也，川流莫竞。是故君子慎乎始也。节初九曰：不出户庭无咎，谓为节之初，将整离散而立制度者也。故明于通塞，虑于险伪，不出户庭，慎宻不失，然后事济而无咎也。夬初九曰：壮于前趾往不胜为咎，谓居健之初，为决之始，宜审其策以行其事，壮其前趾，往而不胜，宜其咎也。
然则不慎而失之者尚可及乎？曰：亦在人之明与昧也。明者则辨之于早，过而能改，故可及也；昧者则以智饰非，至于贯盈，虽悔无及矣。复初九曰：不逺复无祇悔元吉，谓最处复初始复者也，不逺而复，几悔而反，以此修身，患难逺矣。错之于事，其殆庶几乎，故元吉也。需九三曰：需于泥致寇至，象曰需于泥灾在外也自我致寇敬慎不败也，谓以刚逼难欲进其道，所以招寇而致敌也。犹有须焉，不陷其刚，寇之来也自我所招，敬慎防备，可以不败也。讼九四曰：不克讼复即命渝安贞吉，谓处上讼下，可以改变者也。故其咎不大，若能反从本理，变前之命，安贞不犯，不失其道，为仁由已，故吉从之也。噬嗑初九曰：屦校灭趾无咎，谓过轻戮薄足惩而已，小惩大诫，乃得无咎也。同人九四曰：乘其墉弗克攻吉，谓履非其位，以与人争，二自五应三非犯已，攻三求二，尤而效之，违义伤理，众所不与，故虽乘墉而不克也。不克则反自思过以从法，则故得吉也。临六三曰：甘临无攸利既忧之无咎，谓履非其位，居刚长之世而以邪说临物，宜其无攸利也。若能尽忧其危，改修其道，刚不害正，故咎不长也。凡此辨之于早可及者也。复上六曰：迷复凶有灾眚用行师终有大败以其国君凶至于十年不克征，谓最处复后是迷者也。以迷求复，故曰迷复也，用之行师难用有克，终必大败；用之于国则反乎君道也，大败乃复，量斯势也。虽复十年修之，犹未能征也。噬嗑上九曰：何校灭耳凶，谓处罚之极恶积不改者也。罪非所惩，故刑及其首至于灭耳。及首非诫，灭耳非惩，凶莫甚焉。凡此至于贯盈，虽悔无及者也。亦有势犹可救而弗用谋言遂及败覆者，兹又不明之甚也。夬九四曰：臀无肤其行次且牵羊悔亡闻言不信，谓下刚而进，非已所据，必见侵食，失其所安，而五为夬主，非下所侵。若牵于五则可得悔亡而已。刚亢不能纳言，自任所处闻言不信，以斯而行，凶可知矣。噫，过而不能知，是不智也；知而不能改，是不勇也。持疑犹豫，目以无害，古之亡国败家未尝不以此也。
易论第十
或曰：文王之囚箕子之奴，岂其所自取哉？曰：患自已招，斯可患也；患非已招，斯不足患也。其必免矣。如其不免，是有命焉，非智之过也。节六三曰：不节若则嗟若无咎，谓以阴处阳以柔乗刚，违节之道，以至哀嗟，自已所致，故无所怨咎也。此患自已招者也。渐初六曰：鸿渐于干小子厉有言无咎，谓始进而未得其位，则困于小子穷于谤言，故曰小子厉有言也。困于小子谗谬之言，未伤君子之义，故曰无咎也。姤九三曰：臀无肤其行次且厉无大咎，谓处下体之极，而二据于初，不为已乗，居不获安，行无其应，不能牵据以固所处，故曰臀无肤其行次且也。于履得其位，非为妄处，不遇其时，故使危厉灾非己招，是以无大咎也。此患非己招，必免者也。蹇六四曰：往蹇来连，谓往则无应，来则乗刚，往来皆难，故曰往蹇来连。然得位履正，当其本实，难遇于难，非妄所招也，此患非已招，不可免者也，是有命焉，非智之过也。亦有进不违私，志在救难以危其身，此又君子之大义，非智者之羞也。大过上六曰：过涉灭顶凶无咎，谓处大过之极，过之甚也，涉难过甚，故至于灭顶凶。志在救时，故不可咎也。古之人曰：贪夫徇财烈士徇名，夸者死权，有所欲者必得所恶也。闗龙逄死于夏，王子比干死于商，人臣之义，不得不然也。是故知几之贤。少欲之士，拂衣尘外髙蹈不还鸿飞冥冥，非弋人之所簒也。蛊上九曰：不事王侯髙尚其事，谓最处事上而不累于职位，不承事王侯，但自髙尚其事，故志可则也。渐上九曰：鸿渐于陆其羽可用为仪吉，谓进处髙洁不累于位，无物可以屈其心而乱其志，峨峨清逺仪可贵也。贲初九曰：贲其趾舍车而徒，谓在贲之始，以刚处下，居于无位，弃于不义，安夫徒步以从其志者也。此二疏以免于汉，四皓以免于秦，特立独行，非凡所及也。噫，天道之变，日星循环，占之而不舛者，以知其数也。人事之动，情伪交错，应之而不谬者，以知其势也。持之以正，用之以中，百禄之来弗可辞也已。噫，非天下之至变，其孰能与于此哉！
易论第十一
或曰：卦者时也，爻者适时之变者也。时既不一，事亦不同，不可相假者也。今子统而论之，毋乃咈于时乎？曰：时虽异矣，事虽殊矣，然事以时变者其迹也，统而论之者其心也。迹或万殊，而心或一揆也。若夫汤汤洪水，禹以是时而浚川；黎民阻饥，稷以是时而播种；百姓不亲，契以是时而敷五教；蛮夷猾夏，皋陶以是时而明五刑。其迹殊，其所以为心一也。统而论之，谓之有功可也。亦有因时立事，事不局于一时，可为百代常行之法者，如仁义忠信之例是也。故夫子于上下系所称者十有九爻，未有言其时者，盖事不局于一时也。是故时有小大，有以一世为一时者，此其大也；有以一事为一时者，此其小也。以一世为一时者，否泰之类是也，天下之人共得之也；以一事为一时者，讼师之类是也，当事之人独得之也。借如今之世，泰之时也，天下所共矣，而所遇之事人各不同，若其倥侗之质求师辩惑，蒙之时也；立身向道非礼勿行，履之时也；居其德义以待施惠，井之时也；自逺之近观鉴朝美，观之时也；量能受任各当其分，鼎之时也；夙夜在公干君之事，蛊之时也；用其刚正辩物之事，讼之时也；断其刑罚无有不当，噬嗑之时也；出军遣将以讨不庭，师之时也；险难在前按兵观衅，需之时也；民有困穷从而养之，頥之时也；事有所失知而改之，复之时也；礼有过差议而定之，节之时也；逸乐之情约之以正，豫之时也；文饰之盛反之于素，贲之时也；人有解慢示之以威，震之时也。夫此之类，皆以一事为一时，而诸卦之时，君之所遇者多，以事无不统也；臣之所遇者寡，以事有分职也。或一人之身而兼数事，或终食之久而移数时。时既屡迁，迹亦皆变，苟不求其心之所归而专视其迹，则散漫简策，百纽千结，岂中材之所了邪？子曰：天下何思何虑，天下同归而殊涂。一致而百虑，天下何思何虑。谓少则得，多则惑也。然则统而论之，不亦可乎？
易论第十二
或人请问乾坤何时也？曰：干者，圣人进取天位非承平之时也，故初则潜，二则见，三则干干，四则或跃，五则飞，上则亢也。坤者，圣人防闲臣下非大通之时也，故初则履霜，上则龙战，三则含章而不敢为首，四则括囊而后无咎，五则黄裳而后元吉，唯二居于下卦，履其中正，乃可任其自然也。
又问：大过之时则务在救危，遯明夷之时则贵乎避难，何其不同也？曰：大过之时，本末虽弱，而未见君之昏乱、臣之谗邪，是国家之难，何世无之，君子之义不得不救也。遯则小人得志，明夷则闇主在上，忠良之士徒见害而已，无足可为也。君子之智不得不避也。
又问：阴爻浸长，皆小人道盛也。剥之五阴、否之三阴，小人众多矣，而不见君子避之之意；二阴始进，而君子之遯犹恐为尾，何也？曰：君子之道知几其神，故云二阴用事，小人将盛，而亟避之则无患矣。苟至于否塞、至于剥落而后退焉，不已晩乎？易之为遯，所以示先见也。
然则剥与明夷孰为大祸？曰：小人虽盛，制之在君，故贯鱼以宫人宠则无不利，是祸之小也；主之闇，则末如之何，故南狩得其大首，是祸之大也。
又问：屯也蹇也困也，名相近也，请言其别。曰：屯者动乎险中，可为之世也，然而足以有功矣；蹇者见险而止，不可为之世也，然而足以无过矣；困者刚见揜于柔，君子为小人所蔽、穷厄委顿者也，人之所患莫斯之甚也。
比也同人也随也，义相类也，请言其异。曰：比者刚得尊位，上下应之，天下之人皆亲其君也；同人者柔履中正，而应乎干，同志相合，物各有党也；随者刚来下柔，动而之说，谓能下于人，动则人说，莫不从其所为也。上之所务，莫斯之大也。
谦也巽也奚若？曰：谦者内阳外阴，屈其刚德以下于物者也；巽者内外皆阴，心貌如一，情实卑顺者也。
豫也兊也奚若？曰：豫者主于逸乐，兊者喜恱而已也。
晋也升也奚若？曰：升者升得位，晋者进见于君也。
</div>
    <div class="pagination">
<a href="旴江集年谱外集_page2.html">上一页</a><a href="旴江集年谱外集.html">1</a><a href="旴江集年谱外集_page2.html">2</a><span class="current-page">3</span><a href="旴江集年谱外集_page4.html">4</a><a href="旴江集年谱外集_page5.html">5</a><a href="旴江集年谱外集_page6.html">6</a><a href="旴江集年谱外集_page7.html">7</a><a href="旴江集年谱外集_page8.html">8</a><span>...</span><a href="旴江集年谱外集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
