<!DOCTYPE html>
<html>
<head>
    <meta charset="UTF-8">
    <title>后苏龛合集 - 第 53 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后苏龛合集 - 第 53 页/共 58 页</h1>
    <div class="content">　　蔡舜臣封公象赞

　　蔡母陈太夫人象赞

　　蔡晓沧观察冠剑图赞

　　陈笃延太学象赞

　　陈母王太安人象赞

　　吴二如封公象赞

　　畲铁騃上舍先王母施太孺人象赞

　　咏淞族兄踏雪探梅图赞

　　浙绍沈亦舟先生象赞

　　邱君子寅象赞

　　林母谢太孺人象赞

　　许母吴太安人象赞

　　族兄亨六上舍象赞

　　族叔诒垣司马象赞

　　族叔母洪宜人象赞

　　王昆甫五十二岁小影赞

　　自题五十小影寄赠陈槐庭于鹿溪

　　五文昌图赞集葩经句

　　观音图赞

　　江璞岩孝廉祭文

　　己酉八月，女弟子邱韵香自霞阳撮影相贻，即以五十五岁肖象报之，口占三十二字题后

　　丁巳九月，全闽报社十周年三千号纪念祝词

　　黄未庐明经润格小引

　　叶梅珊太史祭文

　　繄甜俗之诡炫兮，饰鞶帨而絜脂韦；古所谓国之隽老兮，今则卷而怀之。曰苍苍其梦梦兮，胡宿德之不慭遗？

　　禾山高、禾水长兮，实挺生我夫子。既翔步夫木天兮，宁抱淑而岑处？莽九州岛以腥膻兮，纷不知褰裳而谁与！彼发言以盈廷兮，侈衮衮之诸公。想夫子塞耳而不愿闻兮，会何须乎社酒以治聋？

　　嗟我生之不辰兮，值宗邦之多故也！纵投笔之有怀兮，复请缨之无路也。孰虚声而可盗兮？贲束帛于丘园。独不见夫昔人之不家食兮，望车尘历鹿而雷奔。爰税驾于春申之浦兮，夫岂如食客之所云云？羼寓公于人海兮，以书佣为市隐。彼繁华犹一梦兮，吊南朝之金粉；矧楼台之起于平地兮，又孰知夫妖蟇之与怪蜃。咄哉宾宾之学子兮，扇大陆以欧风！以玉堂金马之殊特兮，甘逐队而溷鱼龙。岂侩牛以避世兮，如墙东之君公？拊往古之耆英兮，恒康宁而寿考；乃星陨于吴中兮，应少微以安道。恐斯文之将丧兮，何哲人其萎早！泣杨朱于歧路兮，恸阮籍于穷途。念侧身之无所兮，后死者宁不为鬼之所揶揄？

　　谓我夫子兮，天乎人乎！挽歌兮蒿里，招魂兮翦纸。魂归来兮鹭之水，束生刍兮孺子！瞻彼屋乌兮，不知谁止！桂醑兮椒浆，灵之驾兮云翔。四顾兮茫茫，正丘首兮吾故乡。灵其有知兮，鉴此升香！

　　吴咫园明经祭文

　　呜呼！宙合陵夷，耆宿何之？晨星寥落，已而已而！自我离乡倏逾十稔，苍狗白衣，黄粱一枕。痴生逝矣，釆生溘然，行芳厥球，相与后先。诸子壮頄，遽晞薤露，灵光虽存，而伤迟暮。咎园硕果，万口祝延；少微今陨，彼苍者天！鲤城以南，皋比之坐，经师人师，又弱一个。呜呼哀哉！

　　君之于我，异苔同岑，迢迢两地，以心印心。追念生平，水萍泥爪，虞笔广谈，寸私倾倒。坠欢如梦，沪里遂园，过从文酒，十日平原。故郡荒祠，对床风雨，麈尾纵横，九州岛千古。

　　授徒绛帐，问字符亭，咫园之学，葄史枕经。抗手欧、曾，希踪董、贾，咫园之才，玉堂金马。三高锺阜，一老淮阳，咫园之德，抱素含章。彦和雕龙，子建绣虎，咫园之文，周规折矩。数奇不偶，天乎人乎！彼其之子，何必读书！

　　君兮槐忙，一十五度，道丰身啬，畴晰其故。贫而兼病，今昔同悲，枵然煮字，曷以疗饥？眊燥秋风，明经终老，罗隐、温岐，相怜灰槁。呜呼哀哉！不绝如缕，幸有文孙，笵馨祖砚，仅此传人。

　　我滞禾门，君终梓里，天醉陆沈，奈何后死！生刍一束，弗获登堂；素车白马，深愧笵、张！遥酹幽宫，怆挥泪墨。灵其格兹，下讯无极！

　　家悦秋孝廉祭文

　　胡苍苍其梦梦兮，荃殄瘁而云亡！苟桑户之反真兮，虽溘丧乎何伤；独我夫子衣绣而履棘兮，殉半百之流光。呜呼哀哉！

　　睇南浔吾枌社兮，繄夫子实弁冕：大声发于水上兮，数鹿川之往典；赓伯埙以仲篪兮，饩于庠而迹■〈显，去页〉。属潢中之盗弄兮，扇黑水以群飞。彼峨冠之狞狞兮，党锢及乎儒衣。孰深文为峻诋兮，锡鞶带为褫之。羌抱璧以三烧兮，屈赀郎于横舍。遘大比以兴贤兮，倏青萍之长价。空市骨于燕台兮，负盐车而不得。驾毷氉归来兮，谓终老婆娑之洋。夫岂知神州之陆沈兮，眴浩劫于沧桑，歌黄鸟以复邦族兮，乃容与乎儿时钓戈之乡。载南越之橐装兮，携太邱之元季。孰谓籯金之不如一经兮，信猗陶其足贵；矧双丁之殊特兮，向康庄而竞辔。不观夫太玄之尚白兮，童乌慧而不祥；听西河之一恸兮，岂丧子而能盲？苟灏气其犹弥兮，汪锜可以无殇。蹇同病余相怜兮，渺莫知其故也。慕作达于东门之吴兮，恐易晞于薤露也。建鼓而求亡兮，何夫子之不悟也？呜呼哀哉！

　　值阳九之吾厄兮，杂腥膻以烟尘，既侧身之无所兮，宁复嗟大暮之不可晨？览逝者之如斯兮，吾将从信陵之饮醇。悼虞翻于海角兮，以青蝇为吊客；念硕果之仅仅兮，胡怛化于瘦岛。祭诗之夕，丰材而啬寿兮，又岂常矩之所能臆！已焉哉！孰为拊子敬之琴兮，而感山阳之笛？爰歌楚些以招魂曰：魂兮修文，地下冥冥些；少微不见，怅晨星些！在水一方，何以质幽灵些？我丁叔末，祝宗祈死些。斯文既丧，孰揶揄于新故之鬼些？遥酹夫子，瓶罄罍耻些。魂兮有知，鉴吾哀些！哲人先蜕，净土一坏些！后死者其奈何，将行尸走肉于昏浊之黄埃些？夫子骑箕，掉头不顾些。万古蜉■〈琉，虫代王〉，吾存吾素些。一束生刍，相与证心期于泉路些；奠清酌兮陈庶馐。魂之来兮夷犹，魂之归兮正首丘。有宁馨儿兮，荃又何忧？

　　林母黄太夫人祭文

　　呜呼太君！江夏鼎门。自其为女、为妇、为母，四十有三载，而人无闲言。呜呼太君！四德远闻：德若班昭，言若左芬，容若令晖，工若灵芸。当咏絮颂椒之岁，粤簉于我西河君。迹其丹穴齿齿，朱甍嶙嶙，灿常伯之金貂，袭余杭之玉豚；编马埒于铜沟，贲翟茀于琐闉。盖不翅茂陵之广汉，梓泽之季伦。呜呼太君！乃公宫自范，而内则是循。人谓络秀之具馔，少君之挽轮。所难者，疏帐缥被，荆钗布裙。太君将媲德而上之，而其它曾何足以云云。维时西河君，息机田里，拂袖笼樊；蜃雾方浊，鲸波正翻，且卜筑于江之鹭，而絻迹于海之鲲，顾谓太君：『吾与汝偕隐于洞天鼓浪之滨』。

　　呜呼太君！夙承华膴，中遘蹇屯：歌别鹄以饯逝，抚孤雏而寡欢。植庭者芝，树堂者萱，举凡敬姜之劳，孟母之仁，和丸以佐读，截髢以延宾，罔弗本舐犊之爱，而极哺乌之勤。人见其渐露头角矣，夫岂知其尽瘁于精神？

　　呜呼太君！誉播三■〈尚阝〉，声腾四邻；以逮姻连之勿■〈函欠〉，筑里之交亲，须捷之呴沫，侮甬之温存。于以锵礼度，扇清芬，振藁砧之余韵，甘虀臼以受辛，数十年如一日：盖己捋荼只蓼，而枯莞备臻。

　　呜呼！太君往矣，谕定盖棺。戚里中无贤不肖，相与涕泗而汍澜。某等或叨藟庇，或切萝攀，拜须婺之星，仰女几之山，敬陈疏席，薄侑清尊。灵兮肸蠁，来格蒿焄！

　　女弟慧修贞女祭文（代郑伯端作）

　　女有肺疾，皈佛持戒，礼古月和尚于闽之石鼓山。归，卒于新竹北郭园。遗属其大父香谷部郎，愿火葬雪峰寺建塔焉。

　　繄吾女弟之慧之修兮，金粟证其前身。转法轮于鹿女兮，委蜕乎无着之与天亲。荃既洁以自好兮，乃圆满于童真。四禅鯈其解缚兮，饮八功德而能仁。将弹墨于水田之衣兮，净域遄臻。谢郭北之芳园兮，引闽南之宝筏。雪峰皑皑兮，有导师曰古月。布佛金于青鸳之伽蓝兮，作比邱之檀越。夫何贞木其不寿兮，相与昙花以共没？僊肉飞而羽化兮，涌妙莲于火窟；光舍利之珠顶兮，矗浮图之玉骨。

　　呜呼吾女弟兮！别重闱其何之？燕当春而肺槁兮，鹃入夜而魂离。独不念垂老兮椿萱，同气兮埙篪？呜呼！新竹兮山之陂，古榕兮水之湄，灵其往还兮，肸蠁于斯！羌千龄万劫兮，吾以铭吾悲！

　　高标勋茂才祭文

　　呜呼！时局艰虞，善士云徂！同声一哭，怆我枌榆。

　　卓哉高君！澥堧之特：平准书成，胶庠生色。君有夙慧，如日在东；君有远抱，破浪乘风。耆宿器君，翔鸾振鹄；曹耦佩君，浑金璞玉。多君学识，七略三长；伟君干济，上厩飞黄。淼淼天南，驾颿怡朗，尺幅瀛寰，了如指掌。猗陶云集，播殖文明，率我华旅，商战群英。西被东惭，实维党塾，万里车书，轩■〈鼓上长下〉汉族。属当黄冑，光复神州，君司言责，借箸前筹。鼓吹时豪，投袂而起，舌血笔刀，功酬寸纸。以君余泽，遂及梓桑：惠商兴学，无诺不偿。

</div>
    <div class="pagination">
<a href="后苏龛合集_page52.html">上一页</a><span>...</span><a href="后苏龛合集_page48.html">48</a><a href="后苏龛合集_page49.html">49</a><a href="后苏龛合集_page50.html">50</a><a href="后苏龛合集_page51.html">51</a><a href="后苏龛合集_page52.html">52</a><span class="current-page">53</span><a href="后苏龛合集_page54.html">54</a><a href="后苏龛合集_page55.html">55</a><a href="后苏龛合集_page56.html">56</a><a href="后苏龛合集_page57.html">57</a><a href="后苏龛合集_page58.html">58</a><a href="后苏龛合集_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
