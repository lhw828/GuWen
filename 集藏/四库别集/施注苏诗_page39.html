<!DOCTYPE html>
<html>
<head>
    <meta charset="UTF-8">
    <title>施注苏诗 - 第 39 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>施注苏诗 - 第 39 页/共 86 页</h1>
    <div class="content">　　老来百事懒身垢犹念浴衰髪不到耳尚烦月一沐山城足薪炭烟雾防汤谷尘垢能几何翛然脱羁梏披衣坐小阁散髪临脩竹心困万縁空身安一牀足岂惟忘净秽兼以洗荣辱黙归毋多谈此理观要熟
　　安国寺寻春
　　卧闻百舌呼春风起寻花桞村村同城南古寺修竹合小房曲槛欹深红看花叹老忆年少对酒思家愁老翁病眼不羞云母乱鬓丝强理茶烟中遥知二月王城外玉仙洪福花如海薄罗匀雾盖新妆快马争风鸣杂佩玉川先生眞可怜一生耽酒终无钱病过春风九十日独抱添丁看花发
　　【孟东野乐府送花人老尽人悲花自开春秋经昭公二十二年刘子单子以王猛入于王城吕希哲家塾记玉仙观在京城宣化门外有陈道士者修葺亭台栽种花木甚盛洪福寺在京师黄鲁直有同元明过洪福寺戏题诗云洪福僧园拂绀纱旧题尘壁似昏鸦春残已是风和雨更着游人撼落花曹景宗传骑快马如龙与年少軰数十骑云云觉耳后生风鼻头出火卢仝诗天下薄夫苦耽酒玉川先生也耽酒薄夫有钱恣张乐先生无钱养恬漠又示添丁子诗数日不食强人行何忍索我抱看满树花】
　　寓居定惠院之东杂花满山有海棠一株土人不知贵也
　　江城地瘴蕃草木只有名花苦幽独嫣然一笑竹篱闲桃李漫山总麤俗也知造物有深意故遣佳人在空谷自然富贵出天姿不待金盘荐华屋朱唇得酒晕生脸翠袖卷纱红映肉林深雾暗晓光迟日暖风轻春睡足雨中有泪亦凄怆月下无人更清淑先生食饱无一事散歩逍遥自扪腹不问人家与僧舍拄杖敲门看修竹忽逢絶艳照衰朽叹息无言揩病目陋邦何处得此花无乃好事移西蜀寸根千里不易到衔子飞来定鸿鹄天涯流落俱可念为饮一樽歌此曲明朝酒醒还独来雪落纷纷忍触
　　【周易坤卦天地变化草木蕃楚词九歌幽独处乎山中宋玉赋嫣然一笑惑阳城迷下蔡杜子美诗絶代有佳人幽居在空谷又天寒翠袖薄日暮倚修竹又寄苏侍御诗红顔白靣花映肉明皇杂録上皇尝登沉香亭召妃子时卯酒未醒髙力士从侍儿扶掖而至上皇笑曰岂是妃子醉耶海棠睡未足耳世说王子猷尝行过呉中见一士大夫家极有好竹王肩舆径造竹下讽啸良久南史袁粲为丹阳尹郡南一家有竹石率尔歩往直造竹所啸咏自得韩退之诗谁家多竹门可欵白乐天送春诗百花落如雪】
　　次韵乐著作野歩
　　老来几不辨西东秋后霜林且强红眼晕见花眞是病耳虚闻蚁定非聪酒醒不觉春彊半睡起常惊日过中植杖偶逢为黍客披衣闲咏舞雩风仰看落蘂收松粉俯见新芽摘杞丛楚雨还昏云梦泽呉潮不到武昌宫【公自注黄州对岸武昌县有孙权故宫】废兴古郡诗无数寂寞闲牕易粗通解组归来成二老风流他日与君同
　　【圎觉经譬彼病目见空中花闻蚁晋殷仲堪父事注已见扬子是以过中则惕又圣人之道譬犹日之中矣不及则未过则昃三国志吴主孙权二十五年自公安都鄂改名武昌杜子美赠赞公诗与子成二老来往亦风流已见蘅按公用粗字可通上声十卷寄刘孝叔诗问道已许谈其粗与组覩叶此诗寂寞闲牕易粗通亦作上声想必有据】
　　二月二十六日雨中熟睡至晚强起出门还作此诗意思殊昏昏也
　　卯酒困三杯午餐便一肉雨声来不断睡味清且熟昏昏觉还卧展转无由足彊起出门行孤梦犹可续泥深竹鸡语村暗鸠妇哭明朝看此时睡语应难读
　　【白乐天诗空腹三杯卯后酒遯斋闲覧白蚁闻竹鸡之声尽化为水今山林多有之其声自呼为泥滑滑者是也欧阳公鸣鸠诗天将隂鸣鸠逐妇鸣中林鸠妇怒嗁无好音】
　　雨晴后歩至四望亭下鱼池上遂自干明寺前东冈上归二首
　　雨过浮萍合蛙声满四隣海棠真一梦梅子欲尝新拄杖闲挑菜秋千不见人殷勤木芍药独自殿余春【梁宗懔荆楚歳时记春节悬长绳于髙木士女坐立其上共推引之以为戏名曰秋千湼槃经谓之罥索天寳遗事禁中呼木芍药为牡丹论语奔而殿注在军前曰启后曰殿柳子厚芍药诗欹红醉浓露窈窕畱余春】髙亭废巳久下有种鱼塘暮色千山入春风百草香市桥人寂寂古寺竹苍苍鹳鹤来何处号鸣满夕阳【叚公路北户杂录陶朱公养鱼经云凡种鱼池中有数洲令鱼循环无穷如在江湖柳子厚记苍然暮色自逺而至杜子美絶句迟日江山丽春风花草香】
　　雨中看牡丹三首
　　雾雨不成防映空疑有无时于花上见的皪走明珠秀色洗红粉暗香生雪肤黄昏更萧瑟头重欲相扶【杜子美诗鸣雨既过渐细微映空摇飏如丝飞淮南子日薄于虞渊是谓黄昏杜牧之诗醉头扶不起三丈日还髙】
　　明日雨当止晨光在松枝清寒入花骨肃肃初自持午景发浓艳一笑当及时依然暮还敛亦自惜幽姿幽姿不可惜后日东风起酒醒何所见金粉抱青子千花与百草共尽无妍鄙未忍污泥沙牛酥煎落蘂【洛阳贵尚録孟蜀时兵部贰卿李昊毎牡丹花开将数朶分遗亲友以金鳯牋成歌诗以致之又以兴平酥同赠且云俟花谢即以酥煎食之无弃秾花也其风流贵重如此】
　　次韵乐著作送酒
　　少年多病怯杯觞老去方知此味长万斛覊愁都似雪一壶春酒若为汤
　　【庾信愁赋且将一寸心能容万斛愁孔子家语人之弃恶如汤之灌雪焉枚叔七发小饭大歠如汤沃雪】
　　次韵乐著作天庆观醮
　　浊世纷纷肎下临梦寻飞歩五云深无因上到通明殿只许微闻玉佩音
　　【王钦若翊圣保徳传建隆初鳯翔盩厔民张守真一日朝礼玉皇大殿覩其额曰通明殿不晓其防真君曰上帝在无上天为诸天之尊常升金殿光明通彻无所不照故为通明殿】
　　王齐万秀才寓居武昌县刘郎洑正与伍洲相对伍子胥奔呉所从渡江也
　　君家稻田冠西蜀捣玉扬珠三万斛塞江流柹起书楼碧瓦朱栏照山谷倾家起乐不论命散尽黄金如转烛惟余旧书一百车方舟载入荆江曲江上青山亦何有伍洲遥望刘郎薮明朝寒食当过君请杀耕牛压私酒与君饮酒细论文酒酣访古江之濆仲谋公瑾不须吊一酹波神英烈君【公自注杭州伍子胥庙封英烈王】
　　【晋王濬传武帝谋伐呉濬造船于蜀木柹蔽江而下唐李磎传聚书至万卷时人号李书楼杜子羙诗碧瓦朱甍照城郭李太白诗天生我才必有用黄金散尽还复来杜诗万事如转烛又三岁如转烛曹子建乐府中厨办丰膳烹羊宰肥牛李诗吴姬压酒唤客尝杜怀李白诗何时一樽酒重与细论文】
　　杜沂游武昌以酴醿花菩萨泉见饷二首
　　酴醿不争春寂寞开最晚青蛟走玉骨羽盖防珠幰不糚艳巳绝无风香自逺凄凉呉宫阙红粉埋故苑至今防月夜笙箫来翠巘余姸入此花千载尚清婉怪君呼不归定为花所挽昨宵雷雨恶花尽君应返
　　【王注以武昌有孙权故宫故特用吴宫嫔嫱之魂为意耳】
　　君言西山顶自古流白泉上为千牛乳下有万石铅不媿惠山味但无陆子贤愿君扬其名庶托文字传寒泉比吉士清浊在其源不食我心恻于泉非所患嗟我本何有虚名空自纒不见子桞子余愚污谿山
　　【牛乳用杜诗已见常州图经恵山之侧有锡山其山出锡古谣云有锡兵无锡宁故县名无锡陆文学传云陆羽品第天下水味以恵山泉为第二刻石畱山中故名陆子泉有祠堂在焉周易井卦井渫不食为我心恻九五井冽寒泉食象曰寒泉之食中正也柳子厚愚溪诗序山水之竒以余故咸以愚辱焉】
　　陈季常自岐亭见访郡中及旧州诸豪争欲邀致之戏作陈孟公诗一首
　　孟公好饮宁论斗醉后关门防客走不妨闲过左阿君百谪终为贤太守老居闾里自浮沉笑问伯松何苦心忽然载酒从陋巷为爱扬雄作酒箴长安富儿求一过千金寿君君笑唾汝家安得客孟公从来只识陈惊坐【汉书游侠传陈遵字孟公尝过长安富人左氏饮食作乐司直陈崇劾奏遵乘藩车过寡妇左阿君置酒歌讴起舞跳梁顿仆坐上又初为京兆史日出醉归曹事数废西曹以故事谪之曰陈卿今日以某事谪遵曰满百乃相闻又与张竦伯松俱以列侯归长安竦居贫无宾客时时好事者从之质疑问事而遵车骑满门酒肉相属先是扬雄作酒箴遵大喜之谓竦曰吾与尔犹是矣足下讽诵经书苦身自约而我放意自娱浮沈俗闲官爵功名不减于子而差独乐顾不优耶又遵所到衣冠懐之惟恐在后时列侯有与遵同姓字者每至人门曰陈孟公坐中莫不震动既至而非因号其人曰陈惊坐】
　　游武昌寒谿西山寺
　　连山蟠武昌翠木蔚樊口我来已百日欲济空搔首坐看鸥鸟没梦逐麕防走今朝横江来一苇寄衰朽高谈反巨浪飞屦轻重阜去人曾几何絶壁寒谿吼风泉两部乐松竹三益友徐行欣有得芝术在蓬莠西上九曲亭众山皆培塿郤看江北路云水渺何有离离见呉宫莽莽眞楚薮空传孙郎石无复陶公柳尔来风流人惟有漫浪叟买田吾已决乳水况宜酒所须修竹林深处安井臼相将踏胜絶更裹三日糗
　　【楚辞招隠士白鹿麕防兮或腾或倚扬雄反骚横江湘以南淮两部乐用孔珪两部鼓吹语已见元次山丐论古人乡无君子则与云山为友里无君子则与松竹为友坐无君子则与琴酒为友论语益者三友左传襄二十四年子太叔曰培娄无松柏注培娄小阜也杜子美诗髙山之外皆培娄离骚九章防滔孟夏兮草木莽莽三国孙防传袁术尝叹曰使术有子如孙郎死复何恨江表传防虽有位号士皆呼为孙郎晋陶侃镇武昌课诸营种桞唐元结传家瀼滨乃自称浪士及有官人以为浪者亦漫为官乎呼为漫郎既客樊上少长相戏更曰聱叟又漫浪于人间得非聱断乎公漫久矣可以漫为叟元结集自释云及家樊上漫遂显焉注云在武昌县西五里糗干饭屑也】
　　武昌铜剑歌【幷引】
　　供奉官郑文尝官于武昌江岸裂出古铜剑文得之以遗余冶铸精巧非鍜冶所成者
　　雨余江清风卷沙雷公蹑云捕黄虵虵行空中如枉矢电光煜煜烧虵尾或投以块铿有声雷飞上天虵入水水上青山如削铁神物欲出山自裂细看两胁生碧花犹是西江老蛟血苏子得之何所为蒯缑弹铗咏新诗君不见凌烟功臣长九尺腰间玉具髙拄颐
　　【汉天文志枉矢状头大流星虵行而苍黒望如有毛目然广异记开元时太原武胜之尝于静江滩中见雷公践云逐虵静江夫以石投之中蛇铿然有声雷公飞去乃得一铜剑有文云许旌阳斩蛟第二剑李贺长平箭头歌凄凄古血生铜花史记孟尝君传冯驩见孟尝君置传舍十日孟尝君问传舍长曰客何所为答曰冯先生甚贫独有一剑耳又蒯缑毎弹剑而歌注蒯如茅之类可为绳缑谓把剑之处汉匈奴传单于朝天子于甘泉宫赐以玉具剑后汉冯异传光武赐以乗舆玉具剑战国防大冠若箕修剑拄颐】
　　定惠院颙师为余竹下开啸轩
　　嗁鴂催天明喧喧相诋谯暗蛩泣夜永唧唧自相吊饮风蝉至洁长吟不改调食土蚓无膓亦自终夕叫鸢贪声最鄙鹊喜意可料皆縁不平鸣恸哭等嬉笑阮生巳麤率孙子亦未妙道人开此轩清坐黙自照冲风振河海不能号无窍累尽吾何言风来竹自啸
　　【楚辞离骚恐鹈鴂之先鸣汉书谯让注谯责也韩退之秋懐诗虫吊寒夜永又吟蛩相唧唧传蝉赋羙兹蝉之纯防兮禀隂阳之防灵吸瀣露之朝零聆商风而和鸣差羣吟以递倡似箫管之余音茍子蚓上食埃土下饮黄泉用心一也崔豹古今注蚓曰歌女庄子秋水篇鸱得腐防鸳鶵过之仰而视之曰吓西京杂记陆贾曰蜘蛛集而百事喜干鹊噪而行人至韩退之送孟东野序凡物不得其平则鸣战国防长歌之哀过于恸哭嬉笑之怒甚于裂眦孙登啸详见八卷恵山谒钱道人诗注楚辞九歌冲风起兮水横波】
　　石芝【幷引】
　　元丰三年五月十一日癸酉夜夣游何人家开堂西门有小园古井井上皆苍石石上生紫藤如龙虵枝叶如赤箭主人言此石芝也余率尔折食一枝众皆惊笑其味如鸡苏而甘明日作此诗
　　空堂明月清且新幽人睡息来初匀了然非夣亦非觉有人夜呼祁孔宾披衣相从到何许朱栏碧井开琼户忽惊石上堆龙虵玉芝紫笋生无数锵然敲折青瑚味如蜜藕和鸡苏主人相顾一抚掌满堂坐客皆卢胡亦知洞府嘲轻脱终胜嵇康羡王烈神山一合五百年风吹石髓坚如铁
　　【晋祁嘉传字孔宾少清贫好学年二十余夜忽牕中有声呼曰祁孔宾隠去来修饬人间甚苦不可谐所得未毛铢所丧如山崖旦而逃去晋石崇传武帝赐王恺瑚树恺以示崇崇便以铁如意击之应手而碎杜子美诗腰下寳玦青瑚韩退之诗太华山头玉井莲开花十丈藕如船冷比雪霜甘比蜜一片入口沈疴痊本草水苏一名鸡苏孔丛子卢胡而笑阚子宋之愚人得燕石藏之以为大宝周客见之掩口卢胡而笑续神仙传许碏游卢阙闲尝醉吟曰阆苑花前是醉乡淊翻王母九霞觞羣仙拍手嫌轻脱谪向人间作酒狂滔似冉反王烈石髓详五卷至秀州诗注按仙经神山五百年一开石髓出得而服之寿与天齐】
　　今年正月十四日与子由别于陈州五月子由复至齐安以诗迎之
　　惊尘急雪满貂裘泪洒东风别宛丘又向邯郸枕中见却来云梦泽南州暌离动作三年计牵挽当为十日畱早晚青山映黄髪相看万事一时休
　　【异闻集开元中道人吕翁常往来邯郸有书生姓卢与翁同止逆旅主人方蒸黄粱共待其熟卢生不觉长叹翁问之具言生世困厄翁开囊中枕以授卢曰枕此当如愿生俛首但记身入枕中遂至其家未几登髙第歴台阁出入将相五十年忽欠伸而寤黄粱犹未熟也谢曰先生以窒吾欲耳自此不复求仕矣汉陆贾传约过女极饮十日而更桞子厚别刘梦得诗耦耕若便遗身世黄发相看万事休】
　　迁居临臯亭
　　我生天地闲一蚁寄大磨区区欲右行不捄风轮左虽云走仁义未免违【一作迟】寒饿剑米有危炊鍼氊无稳坐岂无佳山水借眼风雨过归田不待老勇决凡防个幸兹废弃余疲马解鞍防全家占江驿絶境天爲破饥贫相乘除未见可吊贺澹然无忧乐苦语不成些【苏个切抱朴子天圆如张盖地方如棋局天旁转如磨推而左行日月右行随天左转譬之蚁行磨石之上磨左旋而蚁右去磨疾而蚁迟故不得不随磨而左回焉晋天文志亦云楞严经觉明空昧相待成摇故有风轮执持世界晋顾恺之传桓与恺之同在殷仲堪坐共作危语曰矛头淅米剑头炊晋杜锡传屡諌愍懐太子太子患之置针着锡常所坐氊中刺之流血张平子有归田赋左传昭八年史赵曰可吊也而又贺之史记张仪传羣臣皆贺子独吊何也些说文语词也宋玉哀屈原作招魂楚些沈存中云今防峡湖湘及南北江獠人凡禁呪句尾皆称些乃楚人旧俗西域呪语末皆云娑婆诃亦三合而为些也】
　　晓至巴口迎子由
　　去年御史府举动触四壁幽幽百尺井仰天无一席隔墙闻歌呼自恨计之失留诗不忍写苦泪渍纸笔余生复何幸乐事有今日江流镜面净烟雨轻羃羃孤舟如凫鹥点破千顷碧闻君在磁湖欲见隔咫尺朝来好风色旗尾西北掷行当中流见笑眼清光溢此邦疑可老修竹带泉石欲买柯氏林兹谋待君必
　　【汉王莽传定安公第置门卫使者监领敕阿乳母不得与语常在四壁中韩退之诗隔墙闻讙呼众口极鹅鴈按先生有狱中寄子由诗见四十巻中杜子美复愁诗皁尾掣旗竿刘禹锡诗旗尾飘扬势渐髙】
　　与子由同游寒谿西山
　　散人出入无町畦朝游湖北暮淮西髙安酒官虽未上两脚垂欲穿尘泥与君聚散若云雨共惜此日相提携千摇万兀到樊口一箭放澑先凫鹥层层草木暗西岭浏浏霜雪鸣寒谿空山古寺亦何有归路万顷青玻瓈我今漂泊等鸿鴈江南江北无常栖幅巾不碍过城市欲踏径路开新蹊【公自注路有直入寒谿不过武昌者】却忧别后不忍到见子行迹空余凄吾侪流落岂天意自坐迂阔非人挤行逢山水辄羞叹此去未免勤盐虀何当一遇李八百【公自注李八百宅在筠州】相哀白髪分刀圭
　　【唐陆防号江湖散人荘子人间世而防死之散人又恶知散木又彼且为无町畦亦与之为无町畦寒谿西山在鄂州武昌县属湖北黄州属淮西图经筠州髙安郡颍滨遗老传子瞻以诗得罪朝廷辙从坐谪监筠州盐酒税神仙传李八百蜀人也莫知其名歴世见之时人计其年八百嵗因以号之或隠山林或出市防相传能拄拐日八百里陈抟传有一人青巾短褐叩陈希夷门未报倐去追之见老人衣鹿皮曰此神仙李八百也动则八百里本草凡散药有云刀圭者十分方寸匕之一堆如梧桐子大也韩退之寄周随州诗金丹别后知传得乞取刀圭捄病身】
　　次韵答子由
　　平生弱羽寄冲风此去归飞识所从好语似珠穿一一妄心如膜退重重山僧有味宁知子泷吏无言只笑侬尚有读书清净业未容春睡敌千钟
　　【杜牧之登第后过隣居老　诗山僧尚未知名姓始羡空门气味长韩退之泷吏　泷吏垂手笑官何问之愚侬幸无负犯何由到而知华严经即以利益诸众生而为自行清浄业】
　　和何长官六言
　　作邑君眞伯厚去官我岂曼容一廛愿托仁政六字难赓变风
　　【后汉朱震字伯厚详十七巻林于中以诗寄文注汉两龚传邴曼容养志自修为官不肎过六百石辄自免去】五噫已出东洛三复愿比南容学道未逢潘盎【公自注南海谓狂为盎潘近世得道者也】草书犹似杨风
　　【后汉梁鸿传过京师作五噫之歌已见王注元祐中广南侬智髙反至梧州有潘盎者弃妻子服儒衣常持一大翣行坐独语南越谓愚盎侬贼闻其异召而问之曰吾形貌如何盎曰汝一贼也他无所类贼怒害之法书苑杨凝式善行草书时人以杨风呼之再见】
　　石渠何须反顾水驿幸足相容长江大欲见庇探支八月凉风
　　【三辅旧事石渠訚在未央大殿北以藏秘书汉刘向传讲论五经于石渠楚辞离骚忽反顾以逰目兮将往观乎四荒王注探支字是官物官钱有此名此亦戏言之矣】
　　清风初号地籁明月自写天容贫家何以娯客但知抺月批风
　　【韩退之诗天容与水色此处皆緑净禅宗有薄批明月细抹清风之语】
　　青山自是絶色无人谁与为容说向市朝公子何殊马耳东风
　　【李太白诗世人闻此皆掉头有如东风射马耳】
　　观张师正所蓄辰砂
　　将军结发战蛮溪箧有殊珍胜象犀漫说玉牀收【一作分】箭镞何曾金鼎识刀圭近闻猛士收丹穴欲助君王铸褭蹏多少空岩人不见自随初日吐虹蜺
　　【图经辰州出丹砂其苖乃白石耳土人谓之砂牀箭镞连牀者色若铁而莹澈汉货殖传寡妇清其先得丹穴擅其利数世武帝纪太始二年诏更黄金为麟趾褭蹏史记封禅书少君言上曰祀灶则致物致物而丹沙可化为黄金沙同砂大洞錬眞宝经上品光明沙者受太阳洞通澄明正真之精气降结红光耀如日色】
　　五禽言【幷引】
　　梅圣俞尝作四禽言余谪黄州寓居定惠院绕舍皆茂林修竹荒池蒲苇春夏之交鸣鸟百族土人多以其声之似者名之遂用圣俞体作五禽言【按梅圣俞诗集四禽言则竹鸡婆餠焦提胡芦杜鹃也一曰泥滑滑苦竹冈雨萧萧马上郎马蹏凌竞雨又急此鸟为君应断肠二曰婆饼焦児不食尔父向何之尔母山头化为石山头化石可奈何遂作微禽嗁不息三曰提胡芦沽美酒风为宾树为友山花獠乱目前开劝尔今朝千万寿四曰不如归去春山云暮万木兮参天蜀天兮何处人言有翼可归飞安用悲嗁向髙树】
　　使君向蕲州更唱蕲州鬼我不识使君宁知使君死人生作鬼防不免使君已老知何晚【公自注王元之自黄移蕲州闻嗁鸟问其名或对曰此名蕲州鬼元之恶之果卒于蕲】
　　南山昨夜雨西谿不可渡谿边布谷儿劝我脱破袴不辞脱袴谿水寒水中照见催租瘢【公自注主人谓布谷为脱却破袴】去年麦不熟挟弹规我肉今年麦上塲处处有残粟丰年无象何处寻听取林间快活吟【公自注此鸟声云麦饭熟即快活】力作力作蚕丝一百箔垅上麦头昻林间桑子落愿侬一箔千两丝缫丝得蛹饲尔雏【公自注此鸟声云蚕丝一百箔】
　　【王元景谈薮元景尝大醉杨遵彦谓之曰何大低昻元景曰黍熟头低麦熟头昻黍麦俱有所以低昻】姑恶姑恶姑不恶妾命薄君不见东海孝妇死作三年干不如广汉庞姑去却还【公自注姑恶水鸟也俗云妇以姑虐死故其声云汉于定国传东国有孝妇其姑自经死姑女告吏妇杀我母具狱上府于公以为此妇养姑以孝闻必不杀也太守不听竟论杀孝妇郡中枯旱三年后汉列女传广汉姜诗妻同郡庞盛之女诗母爱饮江水妻汲不时至母渇诗责而遣之妻乃寄止隣昼夜纺绩市珍羞使邻母以意自遗其姑久之姑怪问邻母感惭呼还】
　　次韵子由病酒肺疾发
　　忆子少年时肺病疲坐卧喊呀或终日势若风雨过虚阳作浮涨客冷仍下堕妻孥恐怅望脍炙不登坐终年禁晚食半夜发清饿胃强鬲苦满肺敛腹辄破三彭恣啖囓二竖肎逋播寸田可治生谁劝耕黄稬【公自注新法方田谓黄稬为上腴】探怀得真药不待君臣佐初如雪花积渐作樱桃【一作珠】大隔墙闻三咽隠隐如转磨自兹失故疾阳唱隂辄和神仙多歴试中路或坎坷平生不尽器痛饮知无奈旧人眼防尽老伴余防个残年一斗粟待子同舂簸云何不自珍醉病又一挫眞源结梨枣世味等糠莝耕耘当待获愿子勤自课相将赋逺逰仙语不用些【三彭注见本卷左传成十年晋景公求医于秦秦桓公使医缓为之未至公梦疾为二竖子曰彼良医也惧伤我焉逃之其一曰居于肓之上膏之下若我何黄庭经寸田尺宅可治生寸田为三丹田注见本巻本草飬命之药则多君养性之药则多臣疗病之药则多佐汉淮南厉王传废处蜀严道卭邮不食而死民歌之曰一尺布尚可缝一斗粟尚可舂兄弟二人不相容眞诰紫微王夫人授许长史曰火枣交梨之树已生君心中犹令有荆棘相杂可剪荆棘出此树单生糠莝汉陈平传亦食糠覈耳史记范雎传置莝豆其前令两黥徒夹而马食之楚辞远游悲时俗之廹阨兮愿轻举以逺游】
　　正月廿日往岐亭郡人潘古郭三人送余于女王城东禅庄院【志林黄州东十五里有永安城俗谓之女王城】
　　十日春寒不出门不知江栁已摇村稍闻决决流氷谷尽放青青没烧痕数亩荒园畱我住半瓶浊酒待君温去年今日闗山路细雨梅花正断魂
　　【唐诗冈分河势断春入烧痕深】
　　铁拄杖【幷引】
　　桞真龄字安期闽人也家宝一铁拄杖如楖栗木牙节宛转天成中空有簧行辄防响栁云得之浙中相传王审知以遗钱镠镠以赐一僧栁偶得之以遗余作此诗谢之
　　栁公手中黑虵滑千年老根生乳节忽闻铿然爪甲声四坐惊顾知是鐡含簧腹中细泉语逬火石上飞星裂公言此物老有神自昔闽王饷呉越不知流落防人手坐防变防如春雪忽然赠我意安在两脚未许甘衰歇便寻辙迹访崆峒径渡洞庭探禹穴披榛觅药采芝菌刺虎鏦蛟擉蛇蝎防教化作两钱锥归来见公未华发问我铁君无恙否取出摩挲向公说
　　【杜子羙桃竹杖引出入甲铿有声荘子在宥黄帝立为天子十九年令行天下闻广成子在于空同之上故往见之韵语秋阳崆峒山汝州岷俱有之杜诗云崆峒小麦熟则岷州之崆峒也黄帝往空同乃汝州之空同也汉司马迁传南游江淮上防稽探禹穴汉书鏦杀呉王周礼以时擉鱼鼈蜃说苑干将莫邪斩羽截铁刜钟不铮此至利也使之补履曾不如两钱之锥东方朔别传亦云桂苑丛谈李徳裕赠僧方竹杖及再见问杖无恙否曰已规而漆之矣公嗟惋久之风俗通恙毒虫也喜伤人古人草居露宿故相劳问必曰无恙】
　　与潘三失解后饮酒
　　千金弊帚人谁买半额蛾睂世所姸顾我自为都眊矂怜君欲鬭小婵娟青云岂易量他日黄菊犹应似去年醉里未知谁得防满江风月不论钱
　　【后汉马廖传城中好广睂四方且半额国史补进士不防而饮谓之打眊矂孟东野婵娟篇花婵娟泛春泉妓婵娟不长妍李太白诗清风明月不用一钱买】



　　施注苏诗巻十八
　　钦定四库全书
　　施注苏诗巻十九
　　宋　苏轼　撰
　　施元之原注
</div>
    <div class="pagination">
<a href="施注苏诗_page38.html">上一页</a><span>...</span><a href="施注苏诗_page34.html">34</a><a href="施注苏诗_page35.html">35</a><a href="施注苏诗_page36.html">36</a><a href="施注苏诗_page37.html">37</a><a href="施注苏诗_page38.html">38</a><span class="current-page">39</span><a href="施注苏诗_page40.html">40</a><a href="施注苏诗_page41.html">41</a><a href="施注苏诗_page42.html">42</a><a href="施注苏诗_page43.html">43</a><a href="施注苏诗_page44.html">44</a><span>...</span><a href="施注苏诗_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
