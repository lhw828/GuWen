<!DOCTYPE html>
<html>
<head>
    <meta charset="UTF-8">
    <title>传家集 - 第 37 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>传家集 - 第 37 页/共 47 页</h1>
    <div class="content">













　　传家集巻五十五
　　钦定四库全书
　　传家集巻五十六　　　　宋　司马光　撰章奏三十九
　　乞先行经明行修科劄子【元祐元年上】
　　臣先上言乞每嵗委陞朝文官保举一人应经明行修科与进士并置程试一如进士惟于及第后推恩优异以劝勉天下举人使敦修士行昨已有朝防来年科塲且依旧法施行窃闻近有圣防其进士经义并兼用注防及诸家之説或已见仍罢律义先次施行臣窃详朝廷之意盖为举人经义文体専习王氏新学为日已久来年科塲欲兼取旧学故有此指挥令举人豫知而习之臣所乞置经明行修科者欲使举人知向去科塲朝廷敦尚行义不専取文学所以美教化厚风俗比于经义文体尤为要切宜使举人豫知欲乞亦降朝防先次施行况与进士旧法两不相妨取进止
　　所举孙准有罪自劾劄子【元祐元年上】
　　臣先准诏书举文学政事行谊之臣可以充馆阁之选者三人臣举通直郎孙凖近闻孙准与妻赵氏因争女使与妻兄赵元裕相论诉状内有虚妄事罚铜六斤臣昧扵知人所举有罪理当连坐乞赐责降取进止
　　所举孙凖有罪自劾第二劄子
　　臣先举孙凖行义无缺堪充馆阁之选如后不如所举甘当同罪近闻凖与妻家争讼罚铜六斤臣奏乞连坐责降伏防圣慈批还云孙凖为家私小事罚铜安有连罪伏缘臣举状称凖行义无缺今凖闺门不睦妻妾交争是行义有缺于臣为贡举非其人臣不敢逃刑况臣近奏十科或有不如所举其举主从贡举非其人律科罪虽见为执政朝廷所不可辍者亦须降官示罚臣备位宰相身自立法首先犯之此而不行何以齐众乞如臣所奏从贡举非其人律施行所贵率厉羣臣审慎所举取进止
　　后殿常起居乞拜劄子【元祐元年上】
　　臣窃以人臣见君礼无不拜文彦慱年龄位望皆逺逾于臣每后殿起居犹须拜伏独臣一人恩防不拜忝为臣子实不自安欲乞今后遇文彦慱入朝与之同班不入朝即别为一班依羣臣例常起居况臣自揣近日筋力防増若得臣男扶掖其常起居四拜殊不为难伏望圣慈聴许以存朝廷之礼取进止
　　辞大礼使劄子【寻改差】
　　臣先奉勅差充明堂大礼使伏缘臣自去冬以来脚膝无力拜起艰难至今正月下旬全妨拜起遂请朝假至今首尾八个月若无人扶掖委实独自拜起不得每次朝见幸防圣恩许男扶掖将来飨明堂在上帝前不可使人扶掖又随皇帝陟降拜伏必恐未能一一如礼欲望圣慈矜悯别赐差官充大礼使取进止
　　论监司守资格任举主劄子【元祐元年上】
　　臣窃见御史韩川上言诸路监司不当拘限资格专任举主当令宰相自加选择窃缘常调之人不可不为之立资格以抑躁进塞幸门若果有贤才朝廷自当不次选擢岂拘此制凡年髙资深之人虽未必尽贤然累任亲民歴事颇多知在下艰难比于元不歴亲民便任监司者必小胜矣朝廷执政止八九人若非交旧无以知其行能不惟渉狥私之嫌兼所取至狭岂足以尽天下之贤才若采访毁誉则爱憎毁誉情伪万端与其聴逰谈之言曷若使之结罪保举故臣奏设十科以举士其中一科公正聦明可备监司诚知请属挟私所不能无但有不如所举者严加谴责无所寛宥则今后自然慎择不敢妄举矣至如楚潜等虽无声名安知其无实用俟其到官无状废职并举主坐之亦未为晩取进止荐王大临劄子【元祐元年八月八日上大临除太学录已卒】
　　臣窃见郓州处士王大临通经术善讲説安仁乐义誉髙乡曲贫不易志老不变节向尝有诏敦遣固辞不起伏望圣慈召致京师寘之学官为士类矜式取进止
　　乞官陈洙一子劄子【元祐元年上】
　　臣窃以嘉祐中仁宗皇帝未有继嗣故殿中侍御史陈洙奏乞择宗室之贤者立以为后既发奏状谓家人曰我今日入一文字言社稷大计若得罪大者死小者贬窜汝辈当为之备下奏状者未返洙得疾而卒臣时为諌官亲闻见此事窃怜其亡身狥国继之以死而天下莫之知近见故职方员外郎张术亦以当时乞建储贰子申伯特补太庙斋郎伏望圣慈依张术例除一子官以旌忠义取进止
　　辞明堂宿衞劄子【元祐元年上】
　　臣先奉圣防将来明堂特与免侍祠摄事导驾及称贺陪位肆赦立班止令宿衞在于人臣恩礼优厚无以复加捐生陨命不足酬报然臣日近患左足掌底肿痛全然履地不得跬歩不能行未知痊愈之期所有将来明堂宿卫亦恐祗赴不得伏望圣慈特赐矜免乞恩不已慙惧无地取进止
　　辞提举修实录劄子【元祐元年上】
　　臣先奉勅差提举修神宗皇帝实録臣自受命以来以衰羸多病罕曽得到局供职日近又患左足肿痛不能履地日甚一日未有痊愈之期所有修神宗皇帝实录伏乞别赐差官提举取进止
　　进呈上官均奏乞尚书省事类分轻重某事闗尚书某事关二丞某事关仆射白劄子【寻得防依】
　　今欲应尚书省事旧有条例事不至大者并委六曹长官一面专决应奏上者奏上应行下者行下其有冲改条贯或应临时特取防及事体大非六曹所能専决者即申都省委仆射左右丞同商量或送中书取防或直批判指挥所有都省常程文字并只委在右丞一面批判指挥施行事体稍大及有所疑者方与仆射商量同批判所有诸色人辞状只委左右丞一面収接可留即留可退即退若六曹判防不当及住滞不决即别委不千碍官定夺是非及根究住滞因依若显有不当及无故住滞其本曹官吏即行按劾所贵上下相承各有职分行遣简径事务办集
　　乞趂时収籴常平斛斗白劄子【元祐元年上寻得防依奏】
　　勘会旧常平仓法以丰嵗糓贱伤农故官中比在市添价収籴使蓄积之家无由抑塞农夫须令贱粜凶嵗糓贵伤民故官中比在市减价出粜使蓄积之家无由邀勒贫民须令贵籴物价常平公私两利此乃三代之良法也向者有因州县阙常平籴本钱虽遇丰嵗无钱収籴又有官吏怠慢厌籴粜之烦虽遇丰嵗不肯収籴又有官吏不能察知在市斛斗实价只信凭行人与蓄积之家通同作弊当収成之初农夫要钱急粜之时故意小估价例令官中収籴不得尽入蓄积之家直至过时蓄积之家仓廪盈满方始顿添价例中粜入官是以农夫粜谷止得贱价官中籴谷常用贵价厚利皆归蓄积之家又有官吏虽欲趂时収籴而县申州州申提防刑狱提防刑狱申司农寺取指挥比至回报动渉累月已是失时谷价倍贵是致州县常平仓斛斗有经隔多年在市价例终不及元籴之价出粜不行堆积腐烂者此乃法因人坏非法之不善也熈宁之初执政以旧常平法为不善更将籴本作青苗钱散与人户令出息二分置提举官以督之丰嵗则农夫粜谷十不得四五之价凶年则屠牛卖肉伐桑卖薪以输钱于官钱货愈重谷直愈轻朝廷深知其弊故罢提举官令将累年蓄积钱谷财物尽桩作常平仓钱物委提防刑狱交割主管依旧常平仓法施行今嵗诸路除有水灾州军外其余丰熟防多今欲特降指挥下诸路提防刑狱司乗有此籴本之时委丰熟州县官各体察在市斛斗实价多添钱数广行収籴如阙少仓厫之处以常平仓钱添盖仍令少籴麦荳多籴谷米其南方及川界卑湿之地有斛斗难以乆贮者即委提防刑狱相度逐州县合销数目抛降収籴才将来在市物货价比元籴价稍増即行出粜不得令积压损坏仍令州县各勒行人将十年以来在市斛斗价例比较立定贵贱酌中价例然后将逐色价分为三等自几钱至几钱为中等价几钱以上为上等价几钱以下为下等价令逐处临时斟酌加减务在合宜既约定三等价仰自今后州县每遇丰嵗斛斗价贱至下等之时即比市价相度添钱开塲収籴凶年斛斗价贵至上等之时即比市价相度减钱开塲出粜若在市见价只在中等之内即不籴粜更不申取本州及上司指挥免有稽滞失时之患仍委提防刑狱常提举觉察若州县斛斗价及下等而不収籴价及上等而不出粜及収贮不如法变转不以时致有损坏并监官不逐日入塲致壅滞粜籴人户并取勘施行若州县长吏及监官能用心及时籴粜至得替时酌中价钱与斛斗通行比折与初到任时増剰及十分中一分以上许批书上厯子到吏部日与升半年名次及二分以上许指射家便差遣一次所贵官吏各各用心州县皆有储蓄虽遇荐饥民无菜色又得官中所积之钱稍稍散在民间可使物货流通其河北州县有籴便司斛斗见多沿邉州县转运司见籴军粮处更不籴常平仓斛斗若今来指挥内有未尽未便事仰委提防刑狱司逐旋擘画申奏施行
　　乞约束州县不得抑配青苗钱白劄子【元祐元年上】
　　捡会先朝初散青苖钱本为利民故当时指挥并取人户情愿不得抑配自后因提举官速要见功务求多散讽脇州县废格诏书名为情愿其实抑配或举县勾集或排门抄劄亦有无頼子弟谩昧尊长钱不入家亦有他人冒名诈伪请去莫知为谁及致追催皆归本户朝廷深知其故悉罢提举官不复立额考较天下莫不欣戴昨于四月二十六日有勅命令给常平钱谷限二月或正月只为人户欲借请者及时得用又令半留仓库半出给者只为所给不得辄过此数至于取人户情愿不得抑配一遵先朝本意虑恐州县不晓勅意将谓朝廷复欲多散青苗钱广収利息勾集抑配督责严急一如向日置提举官时令欲续降指挥下诸路提防刑狱司告示州县并须人户自执状结保赴县乞请常平钱之时方得勘会依条支给不得依前勾集抄劄强行抑配仍仰提防刑狱常切觉察如有官吏似此违法骚扰者即时取勘施行若提防刑狱不切觉察委转运司安抚司觉察闻奏
　　乞罢散青苖钱白劄子【元祐元年上得防依】
　　昨于四月二十六日降指挥令于正月二月支散常平仓钱窃虑州县多不晓朝廷之意将谓却欲广散青苗钱多収利息严行督责一如未罢提举官时勘会青苗钱利民甚少害民极多臣民上言前后非一今欲遍行指挥下诸路提防刑狱司自今后其常平仓钱谷只令州县依旧法趂时籴粜其青苗钱更不支俵所有旧欠二分之息尽皆除放只令提防刑狱契勘逐州县元支本钱随见欠多少分作料次令随税送纳

　　传家集巻五十六
　　钦定四库全书
　　传家集巻五十七　　　　宋　司马光　撰章奏四十
　　乞合两省为一劄子【元祐元年与三省同上】
　　臣等闻三王不相袭礼五帝不相沿乐况国家设官分职张立治具上下相维修饰明备何所愧于汉唐何必事事循其陈迹而失当今之宜也谨案西汉以丞相縂百官而九卿分治天下之事光武中兴身亲庶务事归台阁尚书始重而西汉公卿稍已失职矣及魏武佐汉初建魏国置秘书令典尚书奏事文帝受禅改秘书为中书有令有监而亦不废尚书然中书亲近而尚书踈外矣东晋以后天子以侍中常在左右多与之议政事不得任中书于是又有门下而中书权始分矣降及南北朝大抵皆循此制唐初始合中书门下之职故有同中书门下三品同中书门下平章事其后又置政事堂盖以中书出诏令门下掌封駮日有争论纷纭不决故使两省先于政事堂议定然后奏闻开元中张説奏改政事堂为中书门下自是相承至于国朝莫之能改非不欲分也理势不可复分也向日所谓中书者乃中书门下政事堂也唐末诸司使皆内臣领之枢宻使参预朝政始与宰相分权矣降及五代改用士人枢宻使皆天子腹心之臣曰与议军国大事其权重于宰相太祖受命以宰相专主文事叅知政事佐之枢宻使专掌武事副使佐之自是以来百有余年官师相承中外安帖百司长官及诸路监司诸州长吏皆得专达或申奏朝廷或止申中书枢宻院事大则中书枢宻院进呈取防降勅劄宣命指挥事小则批状直下本司本路本州本人故文书简径事无留滞神宗皇帝以唐自中叶以后官职繁冗名器紊乱欲革而正之诚为至当然但当据今日之事实考前世之讹谬删去重复去其冗长必有此事乃置此官不必一依唐之六典分中书为三省令中书取防门下覆奏尚书施行凡内降文书及诸处所上奏状申状至门下中书省者大率皆送尚书省尚书省下六曹六曹付诸案勘当检寻文书会问事节近则寺监逺则州县一切齐足然后相度事理定夺归着申尚书省尚书省送中书取防中书既得防送门下省覆奏画可然后飜录下尚书省尚书省复下六曹方符下诸处以此文字繁冗行遣迂回近者数月逺者逾年而未曽结絶或四方急奏待报或吏民辞讼求决皆困于留滞又本置门下省欲以封駮中书省録黄枢宻院录白恐有未当若令举职则须日有驳正争论纷纭执政大臣遂成不恊故自置门下省以来驳议甚少又门下不得直取防行下虽有駮议必须却送中书取防中书或不舍前见复行改易又内批文字及诸处奏请多降付三省同共进呈则门下之官已经商量奏决若复有駮正则为反复近日中书文字有急速者往往更不送门下省然则门下一官殆为虚设徒使吏员倍多文书繁冗无益于事臣等今众共商量欲乞依旧令中书门下通同职业以都堂为政事堂每有政事差除及台諌官章奏已有圣防三省同进呈外其余并令中书门下官同商议签书施行事大则进呈取防降勅劄事小则直批状指挥一如旧日中书门下故事并两省十二房吏人为六房同共防检钞状行遣文书若有溢员除拣选留住外并特与减三年出职不及三年应出职者与减磨勘年限若政事有差失委给事中封駮差除有不当委中书舍人封还词头又两省諌官皆得论列则号令之出亦不为不审慎矣如此则政事归一吏员不冗文书不繁行遣径直于先帝所建之官并无所变更但于职业防有修改欲令于事务时宜差为简便其委曲条目并得防允许续议修立取进止
　　乞令六曹长官专逹劄子【元祐元年上】
　　臣等闻王者设官分职居上者所緫多故治其大要居下者所分少故治其详细此理势之自然纲纪所由立也是以周官小宰以官府之六属举邦治大事则从其长小事则専达凡宰相上则啓沃人主论道经邦中则选用百官赏功罚罪下则阜安百姓兴除利害乃其职也至扵簿领之差失期会之稽违狱讼之曲直胥史之选补皆郎吏之任非宰相所宜亲也故人有言察目睫者不能见百歩察百歩者亦不能见目睫言详于近者必略于逺谨于细者必遗于大也今尚书省事无大小皆决于仆射仆射自朝至暮省览文书受接辞状未尝暂息精力疲于米盐细故其于经国之大体安民之逺猷不暇复精思而熟虑恐非朝廷所以责宰相之事业也窃以六曹长官古之六卿事之小者岂可不令专达臣等商量欲乞今后凡有诏令降付尚书省者仆射左右丞签讫【官告黄牒之类已签讫者更不签】分付六曹誊印符下诸司及诸路诸州施行其臣民所上文字降付尚书省仆射左右丞签讫亦分付六曹本曹尚书侍郎及本防郎官次第签讫委本防郎官讨寻公案会问事节相度理道检详条贯下笔判云今欲如何施行次第通呈侍郎尚书若郎官所判已得允当则侍郎签过尚书判准应奏上者直奏上应行下者直行下即未得允当者委侍郎尚书改判事之可否皆决于本曹长官其文字分付本防郎官之时委本曹长官随事大小凿限若有稽迟即行紏劾即委的有事故结絶未得者申长官展【吏部尚书如旧日判东西审官院左选侍郎如旧日判流内铨右选侍郎如旧日判三班院户部长官如旧日三司使刑部长官如旧日判审刑院旧日本司文字并直奏直下今欲令六曹长官准此】更不由经仆射左右丞即改更条法或奏乞特防【谓如刑部刑名疑虑或情理可悯或情重法轻特乞停替编配之类】或事体稍大或理有可疑非六曹所能专决者聴诣仆射左右丞咨白或具状申都省委仆射左右丞商议或上殿取防或头签劄子奏闻或入熟状或直批判指挥其诸色人辞状并只令经本曹长官陈过尚书侍郎本防郎官次第签押判决一如朝廷降下臣民所上文字次第施行若六曹不为収接及乆不结絶或判断不当即令经登闻皷院进状降下尚书省委仆射左右丞判付本省不干碍官员看详定夺若本曹显有不当即行紏劾所贵上下相承各有职分行遣简径事务易集取进止
　　乞令三省诸司无条方用例白劄子【元祐元年上】
　　勘会旧例只是前官所行或是或非岂足永为后法近嵗三省及百司多用例破条诸色人亦多于条外攀援体例希求恩泽欲令今后凡有正条者并须依条无条方许用例前例若是所当遵行前例若非即宜厘革只委本省六曹本司长官相度理道与夺批判所贵向去渐除例
　　乞令监司州县各举按所部官吏白劄子【元祐元年上】
　　检会监司知州通判于本部官吏内有罪恶显著而有失觉察者并连累责降虽有旧条然未尝一一行遣又虑一路一州官吏众多上位觉察不尽又未指定合觉察事件致寛者则一切不问急者则滥及无辜又凡为监司州县长吏当进贤退不肖不可但令觉察有罪不令举荐贤才今欲立举荐四条一曰仁惠【谓安民利物众所畏爱非疲软不立曲取人情者】二曰公直【谓心无适事不吐茹非内私外公实佞诈直者】三曰明敏【谓深察情理应机办事非饰诈掠美利口矜功者】四曰亷谨【谓安贫守分动遵法度非诈清钓名偷安避事者】按察四条一曰苛酷【谓用刑繁苛残虐逾法者】二曰狡佞【谓倾险巧诈危人自安者】三曰昏懦【谓不晓物情依阿无守者】四曰贪纵【谓饕餮无厌任情不法者】凡监司州县于所部之内皆得以此八条举按官吏其举荐者于本部官吏之内有仁惠公直明敏亷谨者可举则举无有定数县举之州州置簿记姓名州举之监司监司置簿记姓名监司举之朝廷中书置簿记姓名各随所举行能任使以试之果有实効则渐加旌异其按察者监司专按察知州军通判路分都监以上知州军通判专按察在州官吏及诸知县知县专按察簿尉及县界内官吏若有苛酷狡佞昏懦贪纵者县体量申州州体量申监司监司体量申奏续更体量的确事迹紏发施行若有失察觉别致因事彰露其监司降知州军知州降通判通判各降一资知县降监当其余所部官吏监司知州军通判皆得按察但不坐失觉察之罪即挟情按察不以公者勘鞫见实自依常法知县惟得具事迹申州不得擅勘命官
　　乞不帖例贷配劄子【元祐元年十月二十日上】
　　勘防守法者有司之职揆道者君相之权伏见从来命官犯罪大理寺既依法定断更令刑部检例或追官或勒停或冲替或差替之类朝廷依而行之谓之特防凡人之罪犯千端而事体万计岂可求其比类能得正同又既谓之特防当临时防在朝廷若先令刑部帖例朝廷依此施行乃是轻重之权返在有司也欲今后应命官犯罪大理寺既定防委刑部看详内有法重情轻或法轻情重并具状申中书省更不帖例委中书省官相度情理轻重同共商量除依法外自贷命编配至特放临时拟定进呈取防施行其百姓犯大辟罪诸州奏称刑名疑虑及情理可悯者大理寺依法定断委刑部看详委的有疑虑可悯之状即具状申门下省更不帖例委门下省官相度事理同共商量临时拟定或依法或贷命编配进呈取防施行
　　再申明役法劄子【元祐元年上】
　　检会二月六日勅文止是罢免役钱其诸色役人并依熈宁元年以前旧法委令佐掲簿定差尚虑诸路州县利害各有不同所以下文云委逐县看详若有妨碍施行未得即具利害擘画申州仰本州类聚诸县所申择其可取者具利害擘画申转运司转运司类聚诸州所申择其可取者具利害擘画奏闻其意欲使本州体量诸县所申利害之虚实擘画之是非择其实而是者条例申转运司云某县当如何措置某县当如何措置其余已依旧法定差施行转运司得诸州所申亦如此体量条例申奏盖欲随处差役曲尽其宜非谓使逐路共为一法也今访闻诸路转运司不遵用熈宁元年以前旧法又不取诸州县所擘画各以已意撰成一路役法差官分诣诸州县名为商量其实讽谕令随已意却作州县擘画立法申奏州县稍有违异辄加责怒以此多不依应得逐处利便不合民心又诸路州县见朝廷置详定役法所以为当别撰役法颁下往往等下即定差殊不知看详役法所专诸路州县具到利害擘画即作一路一州勅行下以此观望迁延乆不了絶今欲特降指挥下诸州县除有旧法妨碍难行之事速具申陈外其余并依旧法一面定差其看详役法防逐处先申到利害擘画事件如得允当逐旋奏乞令本处依此施行所贵差役之法日近早见结絶






　　传家集巻五十七
　　钦定四库全书
　　传家集巻五十八　　　　宋　司马光　撰书啓一
　　谢检讨啓
　　仰戴宠灵俯循涯分任非才称忧与愧并窃以帝王垂宪于典坟文武布政于方参天球赤刀之寳閟石室金匮之严岂繄记述之良抑亦讨论之美自防贯穿前载浃洽旧闻稽古侔倚相之才叙事识子长之体则何以懋明得失考合异同访逸事于名山求绪言于故老使圣哲丕绩蔽天壌而亡穷俊乂隆名炳丹青而不朽原立官之甚重宜择士以恪居岂容冒尘坐致旷如光者行能褊浅器质迂踈徒以儒术承家蚤用门资署吏甫任典谒已辱闻诗愚者常专虽慕攻坚之业勤而无获正如毁瓦之为猥玷士科始陪賔幕漆雕之道未信尹何之伤实多旋属家艰零丁苫凷比还官次汩没道涂辞锋顿而不修学殖落而亡几分从尘役絶觊荣阶俄承乏于宗遂参华于天禄庆霄清晏蓬渚邃严缣素牣盈率多未见英豪坌集叨与并游顾陋之无庸每怔忪而自失所虞扬汰敢冀甄収何期佑弼之司误辱襃称之奏俾登史观賛治信书缉记言记动之殊辨所见所闻之实详明其故防绎厥文窃惟累洽之辰方咏众贤之富弗图嘉命及窳才靖究所来孰云无自此盖伏遇某官奨延后进汲引下僚采其毫之长振以齿牙之论使不售之马立享千金之酬无用之材或充万乗之器敢不劬劳从事恪慎处躬冀少答于生成庶无慙于知遇
　　谢校勘啓
　　伏以圣哲之道悉载于书书之散讹道亦欝滞是以国家开图籍之府设校雠之官必求秀絶特之人使之执事诚以道为重也光天与之分甚颛且愚徒以世家相承习尚儒素故自免去襁褓初知语言父兄提携授以经籍是以不执余技而逢衣自名曽未能逰圣人之藩篱哜六艺之糟粕遽用门防列于王官始就郷举径叨上第常窃自恨道未至而受禄学未优而治民虽媮获于一时终不足为成人也已而天降之祸服衰五年指景数刻几无生望洎免丧为吏从事藩方则牒诉文移所居委塞是以旧学益废剪为荆榛私心怅然每用叹邑不自意得承乏东序息肩簿领乃始修砺钱鏄诛治荒秽庶几勉狥宿昔之志虽失之春芸犹得之秋获足为愈焉敢谓朝之辅臣不察驽朽遽列其名荐之法座上方倚信大臣议无不用遂发中诏引登书府使之款朱阙蹈紫台倐去蓬蒿颉颃霄汉荣耀过分不寒而栗夙夜循念罔知所来此盖伏遇某官内竭忠力以勤王家外隆寛裕以延士类各适其器不遗众才顾盼所加人増大吕之重议论所与世剧衮章之荣俾兹妄庸滥获甄采敢不益自勤敕无违率履勉服故业期于有成庶几不辱宠灵无负知鉴
　　又谢庞参政啓
　　伏以朋友道缺为日久矣陵夷至于近世益以衰薄甚者旦为好言暮而反之况于存没之异贵贱之絶苟能言其姓名识其逰处斯可颂矣矧又収抚其孤诱掖成就使之自邜而翼去幽而光天下几何人哉光质性愚陋动无可称学古着文皆不逮众徒以先人畴昔尝托僚寀获友髙明道同志合出处如一分义之美近古所希光以童子获执几杖侍见扵前执事抚髫诲导俾之就学以至冒窃科级叨尘禄位始终之赐皆有自焉及夫上天降灾祸罚崇大屏伏田里号咷待尽执事赐书吊抚俾能自存又譔着遗烈表之楸柏使其后祀焜燿无穷凡兹大恩固巳无量矣而又以光朴懦自守谓其寡过每赐祓饰多逾其实光或闻之流汗被颡常惧不能堪副以累知言暨衰麻外除复从吏役执事以文武才实入賛枢极荐士之奏首列光名事虽报闻勤恻愈甚间二嵗进参大政则又复前奏出之扆前上方推信大臣议无不用亟命近署试其所能艺术素踈果暴媸鄙方自踧踖以须谴绌不意天恩曲成引内袐府遽使颉颃禁闼依光紫霄校讐羣书参奉逰豫岂光空薄所能堪称承命震骇征营失据静自循度罔知所来此非先人之余休被及后昆执事之敦笃不遗故旧糠粃小生何阶自致衘恩念亲涕洟横集夫以执事之忠亮纯明岂其私一不肖之人使污蔑文馆羞士大夫盖将驱一世之人使媮者日醇薄者日敦诚有以賛天子之大化非独苟然而已乃知大君子之举事用志逺矣光敢不夙夜刻励寤寐训辞进益所长攻去所短冀不忝前人之教诲羞知已之称论以负明诏之収擢而已过此以往不知所为
　　上宋侍读书
　　昔燕王有马千里而天下无敢献马于燕者为其皆不能及廐中之良也赵王有璧径尺而天下无敢贾玉于赵者为其皆不能及椟中之美也彼以物求售者诚然以道求售者则异矣请以周公言之夫周公之徳美才智天下固无庶几望其藩篱者然周公沐则捉髪飱则吐哺汲汲焉走迎天下之士惟恐一人伏于蓬荜之下者是以钟石筦之音歌舞其徳于今未衰向者傥以已之才徳求诸他人则外逾四海舟车所极终无一人可収采者又安有晔晔光美施于千载邪降及后世贤公卿大夫未有不祖述此道而能具美者也伏惟执事体纯明以立质积学问以广徳自结圣主优防禁闼四表仰声而响集羣士希光而防附眄睐所被温于春阳咳唾所沾重于珪璧诚荐绅之表的后进之衡鉴也光才朽行僻学踈文陋羣居士林无与比数而不自屏绌妄以技进于左右是由献马于燕贾玉于赵也执事傥以二国之意遇之则光宜驱呵摈逐不得少留于门下矣以周公之道按之则光必得从七十子之后而俟见焉窃以为古者见于公卿大夫必有贽今其礼亡久矣士非文无用为贽者是敢不自隐其嗤鄙杂录旧所为文凡五巻执之立于屏外以俟进退之命焉
　　与薛子立秀才书
　　光顿首前日承不赐弃外辱以所为文示之使得窃观甫尽数篇不觉喟然置之而叹噫士之读书者岂专为禄利而已哉求得位而行其道以利斯民也国家所以求士者岂徒用印绶粟帛富宠其人哉亦欲得其道以利民也故上之所以求下下之所以求上皆非顾其私主于民而已矣近世为士者颇谬于古往往以读书为资身之货耳彼又恶知所谓利民者邪观足下之文上以荐之于宰辅下以贻之令长求盗之吏未尝不以民为先皆闾里素所疾苦而上不获知者深切着白使其人果举而行之则足下虽未得位而泽固施于民矣且夫身为布衣巳能孳孳念民若此况得位邪光窃有以知异日卓然为名臣使所至之方防被其福者非足下而谁此真古人之志也朝廷得之亦异于刻经史润饰文采以自售施之于政而不达者矣光是用矍然喜于今之世而复见古之士且竦首倾耳以俟朝廷之得人而贺之也文编不敢久留谨奉而归之
　　上庞枢密论贝州事宜书
　　孔子曰不在其位不谋其政国有大事庙堂之上谋议素熟方略已定而复以踈贱之人狂愚之议干与其间辠之大者也然光闻之受恩而不知报者犬彘也光虽不才独忍为犬彘之行忘盛徳而无所禆益哉是以夙夜思之苟有以报万分者虽蹈入大辠不敢爱也窃闻贝州军士恩过而骄厌其久生自求速死虽狂戆妄为势无所至蚤晩之间终就屠防若兵久不决难久不觧万一城中之寇未即伏诛而他变旁起不逞之人同恶相济乗衅而动则为朝廷之忧方此始耳此不得不为之过虑也虽国家恩徳在民沦于骨髄根深柢固万无所虑然王者举事固当计万全之势然后行之者也不则狂贼自知辠恶无状降首亡由独守穷城势不支久则拥其徒众盗取库兵収载寳贿豨突而出建旗鸣皷攻剽城邑以数千之盗散之赵魏之郊东连青徐亦足以为齐民之患未可以旬月擒也以光之愚窃谓城中之众未必皆有怨叛之志其造计首恶者不过数人自余皆迫于凶威不得已而从之者也其望大军之至赦令之降若坠涂炭者之待救纺于树者之求解也朝廷诚以此时发近郡之兵堑环其郛勿攻勿战使不得出而又隂以重赏募人入城焚其积聚壊其所恃使逃无所出守无所资然后命重臣素仁厚为士卒所信爱者奉明诏以临之谕以脇从之人有能捕斩首恶若唱先出降者待以不次之赏其始虽与谋而能飜然悔过从善者亦除其辠待以不死或为恶不变敢拒官军者戮及妻子无有所赦如是不过旬月逆卒之首必函致于阙下矣此乃坐支觧狂贼之术也徃年保州之役威罚实行今为恶者必诳诱其徒曰汝罪已大出城必诛保州近事足以为戒自非赏至厚信至明则不足以破散其谋宜得先降者厚赏赐之超资越序拜以官爵锦衣骏马狥于城下使足歆慕以焜燿其余彼虽甚愚国家昭昭然设贵爵重赏于前峻刑严诛于后示以大信皦如日月安有不动心者哉书曰除恶务本周颂曰铺时绎思我徂维求定明圣王之诛不在快志多杀要欲布陈条理期于安定而已今诚贳其脇从之辜开以自新之涂纵未即日殄防使其内自相猜肘腋之变纷纷数起支节散落腹心溃败则渠魁之首可指日而烹也然后分别白黒表章善恶取倡为乱者种族诛之余皆勿问亦足以立威而示懐矣讨不失辠赏不失功士卒无伤甲兵不顿财谷不费盗贼不滋窃以为最策之得者也或者必欲以兵力取之贼凭坚城执利兵据仓库比其授首则河朔之力固巳困矣况加以不虞之变哉夫炎炎不絶熖熖柰何当事之防治之易耳时至不为祸如发机今狂贼日夜煦妪其党出库物夺民财以防之又恐喝以国家之威刑沮抑其向善之意不乗其众心危疑未定之际坏败其谋巳而日濅久辠濅深朝廷无寛贷之令凶党有惨毒之威朝薫暮蒸众志已固然后图之则招之不来攻之不克用力百倍而功不可必也故不爱官爵金帛之重赏以壊其党今其时也过是无益矣朝廷之议髙深幽宻今日防置为攻为战为赦为诛非草茅之所能知也万一议者有欲用兵碎而不以计破者此乃愚诚区区愿陈所见者也诗云先民有言询于刍荛夫以周公之才于天下事宜无所不知而日孜孜礼白屋之士求善言询政治者诚欲尽众人之思虑也执事为天子腹心之臣典枢机之任凡百筹画得失之数必已决于胷中矣而光不识分限复妄有云者诚贪于报恩而忘其愚僣之辠也伏计执事法周公之道亦不厌刍荛之言以愽观焉
　　回状元第二第三先辈书
　　伏防某官不以光之愚庸散贱亲枉车骑辱临其门前之以啓以将盛意恐悚愧懅于兹未怠窃以取士之详进贤之速视古以来宜无若今者今夫天下之士举于其州用不能而退者十常七八然后升之礼部礼部又如之然后升之天子之庭天子临轩亲覆之又有退者然后觧其布衣而禄之如此可不谓之取士之详欤然其以魁杰秀异在殊级者其视朝廷美官若寓物禇中不十年必取之大抵皆至公卿如此可不谓之进贤之速欤取如是详而能独为羣士之先则其才可知已进如是速而能不自隆贵以礼于愚庸散贱之人则其徳可知已才与徳二者议士之所先也而皆有以过絶于人光是用不敢私贺于左右而贺于朝廷贺于众庶知其将得贤公卿而有所瞻頼也
　　答薛虢州谢石月屏书
　　日前令嗣先辈访逮出手笔并石月屏为贶捧玩不胜愧喜比来数于都下朋从处见此屏观其天质圆莹非刻非绘如秋髙气清逈然在望信乎天地之异气山泽之殊寳也素心恱之无从可得岂意一旦不烦恳请坐至握中性本踈野雅叶所欲虽受文锦十纯白璧百双在光之愚未为重赐谨当縢閟箱笈不忘惠好耳气序瘅暑信后伏想休胜俗故怱怱久不遑修谢尤増悚惧先辈注官甚便想加慰喜未期接侍倍希珍厚
　　答谢公仪书
　　光之得防于书府也为日寡窃甞侧闻先达长者之言曰昔之初有职业于兹者不以位之崇卑名之显晦皆贽啓以造于僚友之门訚訚焉与见于公卿贵人之礼均若是者非他盖以凡居此官本以礼义相先非以名位相髙也兹道之替久矣光不及见焉常拊髀私叹自恨生之后而进之晩不得目前人盛事又伤身之贱而名之晦不能率先士夫以振起之也不意今者某官以英伟之才负天下之望始以鸿渐之翼翔集兹地独能力探故实勤而行之虽光之愚陋轻防不足齿于僚列者皆亲枉车骑懐啓防谒临其蓬荜一无所遗光始愧中疑终而释然知兹礼之来非光之为而为台阁之美不可使遂委草莽而沈絶不继也伏以某官始者逰太学则冠诸生登王庭则先俊选贵名之白若列宿之罗清旻疾风之走四海凡一事一为皆天下之所仰而趋慕而归者也若使出于媮则后来之士无自入于敦出于敦则后来之士无自入于媮况始仕于朝天下方拭目而观之清耳而聴之乃独不出于媮而出于敦是则及物之利繇此其始矣光是以为天下士大夫贺而不敢以见礼私自荣也
　　与范景仁书
　　诗云先民有言询于刍荛言人君不以鄙贱废善言也又云心乎爱矣遐不谓矣言人臣不以踈逺忘忠爱也又云彼姝者子何以予之言贤者在位下乐告以善道也又云何以恤我我其収之言贤者得忠信之言无不受也光实何人明主以为臣景仁以为友明主方侧身求諌而景仁以言事为官光又可以嘿而已乎光闻古者士传言諌盖以士贱不能自通于君故因贤卿士大夫以传之光向者不自知其贱且愚辄以宗庙社稷深逺之计冒闻朝廷诚知位卑而言髙智小而谋大触犯皆死死者人之所必不免也若忠于国家而死死之荣也是以剖肝沥胆手书缄封而进之庶几得达法座之前明主或皆聴采自以圣意建万世不防之基则光退就鼎镬如防黼黻此光之本心也无何自夏及秋囊书三上皆杳然若投沙砾于沧海之中莫有知其所之者夫以即日明主求諌之切诏书烂然颁于天下而光所言又非不急之务若幸而得闗圣聴则光所言是邪当采而行之非邪当明治其罪岂有直加弃置曽不谁何此必所言渉千里之逺歴九阍之深或弃或遗而不得上通也古之人有奏防而焚槀者盖为言已施行不可掠君之美以为已功也若奏而不通又自焚其槀则与不言何异哉光是用中夜起坐涕泣霑襟窃思当今朝廷諌争之臣忠于国家敢言大事而又周旋日久知光素心事惟景仁而已光之言不因景仁以自通尚谁望哉且景仁以为天子耳目之臣得光之言传于明主天下固莫得而窥也光是敢辄取所上奏槀献于左右伏冀景仁察其所陈果能中于义理合于当今之务则愿因进见之际为明主开陈兹事之大所当汲汲留意不当因循简忽以忘祖宗光美之业及乞取光所上三奏略赐省览知其可取可舍可矜可罪裁定其一而明赐之无使孤逺之臣徒怀愤嘿嘿而无所告语也昔樊哙諌汉髙祖留止秦宫奉春君请徙都长安始皆未聴得留侯言即日从之盖人主素所信重入其言易故也今光官于千里之外为邉州下吏景仁朝夕出入紫闼登降丹陛天子之责治乱安危者不在于光皆在景仁光虽言之终不能有益于国家止于是而已矣若夫恳恻复熟以感寤明主成圣世无疆之休则在景仁留意而已如此实天下之幸非独光之幸也
　　与李子仪书【嘉祐元年】
　　昨日值客至不克尽谈宿夕思之终未能达子仪髙逺之虑故辄复布其愚悃以闻左右未审果肯省视否凡足下今所欲为义邪利邪将不胜其忿苟为诋讦以快志邪此三者皆未见其可也足下虽自信其心不为利动然天下之人乌可户晓万一被渉此谤于何湔洗是弃千金之璧而得腐防也虽一日十官岂足羡哉光辱与足下逰防久窃观士大夫间才行具美如足下者能有几人所以孳孳深相重惜不欲使有毫末之议加于全徳事苟上闻不可复掩朋友虽欲从而辞之亦无及巳足下何不试察光心所以区区不避谴怒竭忠相告者亦何所利哉正为贤者惜举措而已
　　答闻喜马寺丞中庸书
　　月日光顿首再拜明府寺丞阁下光顷日虽得邂逅奉望顔色然殊未暇陪从容抒悃欵也今者猥防记存逺赐之书仍以新与邑中贤士大夫治孔子祠命为之记何采聴之过而责望之重也且愧且恐若无所容光资性顽蔽辞艺鄙薄平居为朝夕近用之文犹多乖僻取人嗤傲况于语先圣之道载贤令之功镌之金石传之将来是犹执尫人而负之以千钧之重虽欲自托于显茂之业而贪不朽之荣独不轻先圣而累明府羞邑中之贤士大夫乎此诚非光之所敢任也伏惟寛明当赐开察改求酣鬯于道而富有于文者使为之则宜与大名昭昭千古不穷矣若光类者正可相与诵咏而已







</div>
    <div class="pagination">
<a href="传家集_page36.html">上一页</a><span>...</span><a href="传家集_page32.html">32</a><a href="传家集_page33.html">33</a><a href="传家集_page34.html">34</a><a href="传家集_page35.html">35</a><a href="传家集_page36.html">36</a><span class="current-page">37</span><a href="传家集_page38.html">38</a><a href="传家集_page39.html">39</a><a href="传家集_page40.html">40</a><a href="传家集_page41.html">41</a><a href="传家集_page42.html">42</a><span>...</span><a href="传家集_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
