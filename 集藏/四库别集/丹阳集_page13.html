<!DOCTYPE html>
<html>
<head>
    <meta charset="UTF-8">
    <title>丹阳集 - 第 13 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>丹阳集 - 第 13 页/共 21 页</h1>
    <div class="content">　　题观音院
　　弱水无风到海山慈容亲觐紫旃檀亭亭寳刹凌云近湛湛清池潄玉寒橘熟独垂红万颗竹迷曾莳碧千竿热官歩武何容到散秩须知第一官
　　诸生絶粮偶作二首示勉夫
　　庖厨落寞不堪闻弹铗无鱼甑有尘谁识箪瓢顔氏乐可怜鲑菜庾郎贫固穷始合称君子临难聊须语细人曳褷长歌商颂在未应怼憾去来频
　　饥肠愁坐耳无闻放饭先疑甑拾尘闻説食功非食志政宜忧道不忧贫佐饔但有思尝者执防初无欲凊人好向计台勤自列文移见却已频频
　　次韵刘卿任阜民对假菊花尝新酒
　　隆冬急雪舞淄渑那得鲜鲜细菊呈何处幻师来衒巧此花词客最钟情盈尊更值醪敷热下筯仍欣鲙缕頳应笑蓬蒿张仲蔚忍寒独坐到黎明
　　次韵德升见懐
　　米廪无喧似结庐一檐寒竹伴幽虚闲开桑落倾浮蚁净展芸籖拂蠧鱼频枉诗筒从我读已留斋壁待君书二千石子人中爽风月髙情更起予
　　次韵德升再讲酬唱
　　莲社追攀毎愧心诗盟此假偶重寻孤髙旧压元和体清警新闻正始音龟洛赋成应夺锦鸡林价重定酬金自怜潦倒无佳制东望家山但越吟
　　次韵蔡安度秀才赋盐
　　灋更盐防利源开濒海熬波亹亹来贡篚烧羊谩南北【原注髙昌国贡盐南烧羊山者理麄北烧羊山者理细】嘉笾形虎间榛梅鍜圭捶璧严疆域积雪飞霜阜货财滋味佐饔周九土栁星端合祀坛垓
　　青州试院次监门韵四首呈同事李无咎补之签判王栢立之刘及至父二宰郑与权存道司户李致志道县丞
　　朱顔幕府美如英庇邑优闲闭讼庭语掾气刚工论事讲郎材拙只横经相从此地初披雾却望遥天想聚星速发试题乗不备母令掩耳及惊霆
　　东秦人士富豪英乡老宾贤上帝庭玉笋未知谁得地金籯闻説賸通经雄夸气各千云汉妙制文多焕斗星水镜诸公标鍳在大声从此起非霆
　　樽酒重阳泛菊英此时应得到家庭奔趋试席虽深贯囚鏁文闱苦未经梦入故园时栩栩愁侵衰鬓欲星星评文頼有金闺彦敏手从来号震霆
　　前山云物望英英拘窘无从出户庭盖众未知除患术居闲聊喜卫生经客涂滛滞将弥月王事勤劳毎戴星已恨归期误占鹊阿香何苦更飞霆
　　再次韵四首呈至父
　　茂宰才名莫与京久宜迁擢润朝廷儒林传记夸三箧圣域淹通贯十经豪县暂颁天子诏清资已应议郎星危言峻节他年事肯向威顔慑震霆
　　棘绕重门昼亦扄白袍揺笔坐中庭摛词緜宻多根道论事轩昻各传经学博素推通德里名髙先动进贤星知谁吉梦如扬辇一石龙驹落大霆
　　文巻纵横未易名欲捜佳笔送王庭去留彼我心无着工拙锱铢眼尽经老信虚名真画饼忙知急景甚飞星自怜考阅专精甚不觉猝然柱破霆
　　披巻疲劳亦暂停相擕欵睇聚闲庭绘图细阅呉生品茗盌分评陆子经牓帖未应凭主第文穷端已送奴星毬塲絷鎻惊逾月可信流光甚疾霆
　　出院有期呈同院二首
　　门前舆马已纷纷犹尔痴迷校艺文山色未容飞盖赏市声时得隔墙闻裴头黄尾皆前定王后卢前谩自分颇忆安居卧斋榻净看香雾起微焚
　　旅懐牢落倦文玚宪网拘挛出处妨眼力半消嫌夜烛腰围顿减怯秋霜到家防是扬三喜取第谁同郭八郎趣驾莫孤餻酒防东篱菊蘂已金黄
　　次韵祝守康鹿鸣宴赠诸先軰
　　清香画防燕儒流塲籍英材喜博収奋袖谈辞争落落抠衣矩歩更秋秋新篇奨激华如衮公议归懐缀若旒蘂榜登荣即从政定知果艺过由求
　　观光六十富豪英宾送春闱属钜卿乐采旧知多藻茆燕敖今喜食蒿苹糊名选艺无私见置醴优贤有颂声成就旋归充贡职鲁人歆艳始知荣
　　次韵祝邦直廷题饮鳯泉
　　万里溪源出小池乔林修竹映清辉迁鸎榜内偏留落饮鳯泉边习遁肥逰覧忽纡都骑贵称夸更得防毫挥故山水石那优此肯为低腰便赋归
　　示友卿
　　飞藿萧萧晚自零来时灌木始欣荣毎因劝学添文思却为囬文动旅情好逐诸儒勤释菜莫忧贫嫂便轑羮似闻阚泽中宵梦月里分明有姓名
　　次韵若拙碧线泉
　　掉缭穿桥一线过济南金色漫浮波共疑园客春投茧直恐针神夜过河贯脱已遗交甫佩缕飞如掷幼舆梭晚风披拂俄中断拆韈虽长苦不多
　　诸生诣府见留再任偶作示勉夫二首
　　鲁堂诗礼号多儒文席非才误诏除贤路久妨顔已厚儒宫相借计诚疎化鹍未敢图飞翼搏虎谁能复下车诣府自言无以称空衔诸彦意勤渠
　　安闲喜得伴林居分教无功恨有余闵贡政为投劾计何蕃空上乞留书论文毎愧瑕疵汝廷誉何烦爼豆予谁识白云千里念终更计日望吾庐













　　钦定四库全书
　　丹阳集巻二十　　　　宋　葛胜仲　撰
　　七言律诗
　　将至襄陵二首
　　西风寥栗不须悲云日轻明政自竒逺岸緑飘梧防防疎林红露枣离离味廽新醑愁眉破凉入单纨病骨知试问夜牕灯火读何知蚊蚋扑縁时
　　千里昆仑一月风乗流初不恨途穷南陔就养晨昏乐东榻忘懐笑语同牛酒故应推汴上鲈莼那复念呉中明朝系防襄陵驿试上髙原望欝防
　　君山饭僧荐考妣元述示诗次其韵
　　负郭檐楹古道塲山形连接楚人黄【原注君山与黄山接】千寻寳刹留幡影万里沧波对练光问膳香兰无复日霑襟青血自成行才収英噐还遵路三昧髙僧笑我忙
　　次韵敦仁教授述懐
　　十载文华盖众英州庠防禄代躬耕半生甘为方穿碍此假那因曲木惊折角谈经于道胜低簮下匕以身轻两朝大典资编削莫向西风厌宦情
　　近蒙夏蒙夫【之文】教授用赠太守韵见贻輙复和荅
　　百家六艺日披吟问学渊源已造深旧直蓬山无俗梦今官槐市有清隂公余緑绮乗闲抚客退黄庭毎自临官冷定知尘满甑谁人褁饭慰愁霖
　　伏防逹之学谕以诗宠眷生日次韵酬谢
　　穷通谁复问东龟材命由来畧可推去恶敢言除亩薤律贪聊慕防园葵百年永悼悬弧日一顾垂当解印时诗句清新褒借甚却嫌无当玉为巵
　　段去尘教授示书以茶菊自况作诗谢之
　　髙标落落敢评题托物铨量庶似之娯客精神真北苑可人风味剧东篱云腴鬭早惊先出霜蘂禁寒属后期便欲相称为二陆居然桑苎与天随
　　旬休延圣院纳凉周澶州招饮呈德升诗二首
　　年来形迹苦西东邂逅招提一笑同世事休论痴黠半物情都在圣贤中地灵蒸欝疑无着友胜喧嚣自不通借与方床寛六尺道人知有竹间风
　　讲席朝来得暂停蓝舆同入法王城清壶照座三棱莹小扇揺风六角轻方罫共争棋上劫顽盆更酌酒中兵佳宾更頼王思逺霜气能令暑气清
　　元巳日王循徳【孝廸】招饮方池宏道兄有诗奉和以纪一时之事
　　浮爽清波正日迟出郊修禊属芳时幸陪飞观朋簮盍未覩华堂舞袖僛【原注宏道兄有舞者甚丽未之见也】命中已于三耦见争雄仍向一枰知爱君多艺能倾坐岂但流觞记逸诗
　　伯兄以家园亭名书壁间因作
　　壁间亭榜记家林独住云泉宿昔心千里故园应好在十年羇宦阻登临钟仪长自操南语荘舄何曾忘越吟松菊未荒归有约不知富贵定谁滛
　　伯父致政通直取谢灵运诗句作萧散堂赋诗次和寄二首
　　神武门髙早挂冠首嗟荣路久淹蟠诗辞故故推灵运禅语时时对道安书字不夸云五朶卧闲偏怯日三竿遐龄清德全真乐谁识荣期善自寛
　　青云谁羡猛飞翰解组归来分屈蟠唯以道腴从已味肯将心法逐人安林迷晓嶂云千叠舟漾春塘水半竿退隠州闾名愈重坐令鄙薄化敦寛
　　贺十八叔父及婶氏受恩封
　　圣渥便蕃奨义方灵椿双夀庆华堂品开京秩纡蓝绶告锡脂田閟锦囊家世百年逄盛事庭闱一日拜恩光列封更及诸郎贵禄釡交迎福炽昌
　　和尧卿兄喜孝卿兄登科
　　兴贤赐第集英春劝学应从孟母隣黄甲科名新赫奕青云岐路肯因循暴鳃昔恨登龙晚饮羽今惊中鹄亲云陛开陈三道要寜容举首属他人
　　尧卿兄改官陞朝作诗纪贺三首
　　交亲衮衮上青云冷局辛勤自奋身玉陛胪传瞻觐久金闺通籍宠光新功名此去未为晚富贵傥来那有因预喜郊封荣祢庙弟兄同列拜恩纶
　　冷不迁官似子云但知谋道不谋身文髙书局恩华旧秩改朝班庆自新此去功名应自致从来力命固相因荣涂万里通无碍峻陟行看奉帝纶
　　引对天墀获望云固知儒学不孤身均输它局交论荐元防登朝正履新夕秀共夸披未振夜光那复困无因持荷入侍从兹始龟紫应卑五两纶
　　次韵尧卿兄诗酒中兴三首
　　可惜虚行淮汴路不忧无继是巴牋任贫任病须欢伯更拙更慵犹短篇好拉嘉宾倾若下剰钩华藻染由拳离羣他日乖觞咏马腹何因更及鞭
　　舟行诗酒两相牵岂暇观书理废牋金榼兴防多半醉锦囊才乱罕终篇吟哦有味增闲适酩酊忘形谢曲拳年大此乡疑可老宦涂羞鬻贾人鞭
　　耻向权门事鞾板懒于驿路奏书牋芳醪不厌三千醆嘉颂时为十二篇吟里情懐清似洗醉中身世小如拳伯伦子美真豪逸风味平生愿执鞭
　　奕棊有进劝工部兄召客
　　索居湖海欲忘忧葛相呼事弈秋方罫互赢多有进圆盆更酌早为谋格髙谁是州中正米贱休沽县督邮及取春光尚堪赏莫辞醉倒更扶头
　　次韵韩景贤承议自金陵沿檄宣歙道中见贻二首
　　循牒腾装冐苦寒伤离愁思定应寛剸烦狱市才称健奔命邮亭嵗欲防赤米素盐厨寂寂清泉白石路漫漫到家尺一应催召闻説知音正执桓
　　揺毫倾刻便成章弱冠名标桂籍香仓氏官闲聊自喜荆州望重岂能方髙谈不辨连三日敏识空惊下五行留落更烦勤慰谕谁知宠辱渐能忘
　　五月望日防食普满院夜归作诗二首呈文中县丞玉老禅师江斆王彧
　　懐氷髙韵暑天寒况有波澜在笔端可但风流称不坠故应哺啜亦堪观坐曹行赴陈蕃榻待戍方弹贡禹冠戒食毎烦临卜瓠慙无斗酒鹿盈柈
　　簿书填委我何堪茶串擕寻井水甘幻境岂能喻十十禅机聊喜契三三竹风敲玉清音迥荷雨跳珠緑影涵檀施敢夸蒲塞馔欲因卢至戒悭贪【原注是日续卢至经】
　　二十四日叶氏林亭燕集成句呈文中县丞
　　执热何从避火云山居岑寂背城闉昻霄木老清隂厚鍼水秧齐翠剡新鲊熟惯醒虞匠酒扇轻堪障庾公尘凉飚拂袵容吾共自意无懐以上人
　　叶佐卿【隆】见和复次韵答之
</div>
    <div class="pagination">
<a href="丹阳集_page12.html">上一页</a><span>...</span><a href="丹阳集_page8.html">8</a><a href="丹阳集_page9.html">9</a><a href="丹阳集_page10.html">10</a><a href="丹阳集_page11.html">11</a><a href="丹阳集_page12.html">12</a><span class="current-page">13</span><a href="丹阳集_page14.html">14</a><a href="丹阳集_page15.html">15</a><a href="丹阳集_page16.html">16</a><a href="丹阳集_page17.html">17</a><a href="丹阳集_page18.html">18</a><span>...</span><a href="丹阳集_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
