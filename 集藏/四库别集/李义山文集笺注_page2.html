<!DOCTYPE html>
<html>
<head>
    <meta charset="UTF-8">
    <title>李义山文集笺注 - 第 2 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李义山文集笺注 - 第 2 页/共 5 页</h1>
    <div class="content">
　　李义山文集笺注巻二
　　钦定四库全书
　　李义山文集笺注巻三
　　监察御史徐树谷笺
　　山东提学佥事徐炯注
　　状
　　爲侍郎汝南公华州谢加阶状【新书百官志其辨贵贱叙劳能则有品有爵有勲有阶以时考覈而升降之所以任羣材治百事】
　　右臣伏奉今月某日制书加赐臣阶朝散大夫者【百官志朝请大夫从五品上朝散大夫从五品下】荣从日下【晋书陆云与荀隠素未相识尝防张华座云抗手曰云间陆士龙隠曰日下荀鸣鹤鸣鹤隠字】恩自天中臣闻周室设官实重大夫之号【诗三事大夫】汉臣异礼则加朝请【一作散】之名【后汉二十八将论所加不过特进朝请而已】若臣者辨乏谈天【史记荀卿传齐人颂曰谈天衍应劭曰著书所言多大事故齐人号谈天邹衍】文非掷地【世説孙兴公作天台山赋成以示范荣期云卿试掷地要作金石声】贪叨华显緜厯光隂当陛下御极之初分陛下忧人之寄金章紫绶已尘求瘼之荣崇级清阶【晋王恺传恺愉并少践清阶】更切升髙之望循揣斯久怔忪莫宁【王褒四子讲徳论百姓怔忪】惟当勤奉诏条所希麤赎官谤诚深感励情切违离犬恋主而空深【潘岳西征赋犹犬马之恋主窃托慕于阙鹿】蚊负山而何力【庄子狂接舆曰其于治天下也犹渉海凿河而使蚊负山也】无任感恩望阙结恋屏营之至
　　爲濮阳公谢罚俸状
　　右臣伏准御史台牒奉恩防以臣不先觉察妖贼贺兰进兴等宜罚两月俸料者伏以雾市防妖【后汉张霸传霸子楷字公超隐居农山中学者随之所居成市后华隂山南遂有公超市性好道术能作五里雾时关西人裴优亦能为三里雾自以不如楷从学之楷避不肯见桓帝即位优遂行雾作贼事觉被考引楷言从学术楷坐系廷尉诏狱】潢池小寇【汉循吏传龚遂对曰海濵遐逺不霑圣化其民困于饥寒而吏不恤故使陛下赤子盗弄陛下之兵于潢池中耳】有乖先觉上黩宸聪昔汉以捕【一作逋】盗不严犹加黜削【汉酷吏传作沈命法曰羣盗起不发觉发觉而弗捕满品者二千石以下至小吏主者皆死】晋以发奸无状亦峻科条【未详汉丙吉传召东曹案邉长吏琐科条其人】岂若皇帝陛下恩极好生【书好生之徳洽于民心】德【一作仁】惟宥过与其漏【并见表】止以罚金【汉张释之传释之奏当此人犯跸当罚金】臣与寮属等无任戴恩宥罪屏营之至
　　为荥阳公谢除卢副使等官状
　　新授某官卢戡　新授某官任缮
　　右臣得进奏官某状报臣所奏卢某等二人【新书宰相世系表卢斟陜西观察使岳第三子】奉某月日敕防赐授前件官充职者臣谬当廉印合启幕庭抚鱼罩以兴懐【诗序南有嘉鱼乐与贤也太平之君子至诚乐与贤者共之也其一章曰南有嘉鱼烝然罩罩】惧羖皮之废礼【説苑秦穆公使贾人载盐于虞诸贾人买百里奚以五羊皮穆公观盐怪其牛肥问其故对曰饮食以时使其不暴是以肥也公令有司沐浴衣冠之公孙支让其卿位号曰五羖大夫】卢戡与臣同年登第少日论交学富文雄气孤志逸玉清越而为乐【礼记君子比徳于玉叩之其声清越以长其终诎然乐也】女舒脱【一作退】以求媒【诗舒而脱脱兮笺贞女欲吉士以礼来脱脱然舒也】任缮幼学孝悌洁静精防【礼记洁静精防易教也】得君子之时中友乡人之善者匪因请托【汉翟方进传为相公洁请托不行郡国】实自谙知【北史唐邕传精心勤事莫不谙知】皇帝陛下俯照逺藩咸加命秩【汉循吏传二千石有治理效辄以玺书勉励增秩赐金】南台贴职【通典御史台亦谓之兰台寺梁及后魏北齐或谓之南台】延阁分班【汉艺文志孝武建藏书之防置写书之官注如淳曰刘歆七畧曰外则有太常太史博士之职内则有延阁广内秘室之府】使戡有纡朱之荣【后汉书宦者传论曰纡朱懐金者布满宫闱】缮无衣白之见【日知录白衣者庶人之服然有以处士而称之者史记儒林传公孙以春秋白衣为天子三公后汉书孔融传与白衣祢衡跌荡放言晋书阎纉传荐白衣南安朱冲可为太孙师傅是也清波杂志言前此仕族子弟未受官者皆衣白令非跨马及吊慰不敢用】已经圣鍳可谓国华【鲁语季文子曰吾闻以德荣为国华】冀収规画之功【呉志胡综传规画计较应见纳受】共奉澄清之寄【后汉范滂传滂登车揽辔慨然有澄清天下之志】不胜感恩荷圣【集作得贤】之至
　　为安平公谢端午赐物状
　　右今月某日中使某至奉宣恩防赐臣手诏一通兼前件端午紫衣银器百索并大将衣者【周处风土记端午造百索系臂一名长命缕一名续命缕一名辟兵缯一名五色缕一名五色丝一名朱索】干文昭融【诗昭明有融】睿赐稠叠恩生望外荣积惧中臣已当时宣布给散讫伏以正阳令月【左传惟正阳之月则然余则否】端午佳辰【风土记仲夏五日曰端午端初也俗重之与夏至同】渥泽合止于勲贤【后汉朱祐等传论曰犹能授受惟庸勲贤皆序】锡赉宜先于戚属【后汉邓禹传时诸绍封者皆食故国半租康以皇太后戚属独三分食二】臣逺临东鲁久去上京【曹植与杨修书足下髙视于上京】岂望仁时同跻夀域【见代安平公表】八行明诏【后汉循吏传其以手书赐方国者皆一札十行细书成文】伏读而不啻千钧一袭轻衣【汉叔孙通传赐通帛二十疋衣一袭师古曰一袭上下皆具也今人呼为一副】跪捧而若无三伏【初学记按隂阳书曰从夏至后第三庚为初伏第四庚为中伏立秋后初庚为后伏谓之三伏曹植谓之三旬】况又防缕出仙蚕之蠒【列仙传园客种五色香草有五色蛾上香草末生桑蚕有女与客俱蚕蠒大如盆缲讫莫知所之】贞金凝姹女之魂【谓银器后汉书桓帝时童谣云河间姹女能数钱】持可戒盈【魏志曹眞传诏曰可谓能持盈守位】带堪延算【风俗通五月五日续命缕俗説以益人命】岂防【疑作惟】臣独忝在列校不遗华楚成行永愿千春而奉圣【梁简文帝诗千春谁与乐惟有妾随君】緜长共保常期五日以霑恩臣与大将等无任感激恳悃之至
　　为荥阳公端午谢赐物状
　　右中使某至奉宣恩防赐臣端午紫衣一副百索一轴银器二事大将衣三副并赐臣手诏一通者防以五神定位祝融司长发之功【礼记仲夏之月其神祝融】六律钧和【説文十二律均布节气故有六律六均】防賔有酬酢之义【礼记仲夏之月律中防賔周语伶州鸠曰防賔所以安靖神人献酬交酢也】故节推戴礼【大戴礼夏小正云五月初昏大火中大火者心也心中种黍菽穈时也煑梅为豆实也蓄兰为沐浴也】日着汉仪【后汉礼仪志五月五日朱索五色印为门户饰以难止恶气】彼艾人逺具于岁时【荆楚嵗时记五月五日采艾为人悬门户上以禳毒气】角黍近标于风土【风土记仲夏端午烹骛角黍进筒稯一名角黍一名稯亦作粽】乃耆旧传闻之末【晋陈夀传撰益部耆旧传十篇公羊传所见异辞所闻异辞所传闻异辞】亦【一作是】君亲庆赐之原【礼记孟夏之月庆赐遂行无不欣悦】伏惟皇帝陛下克协乐章【王子年拾遗记楚懐王常绕山游宴各举四仲之气以为乐章】允符时训【逸周书时训觧第五十二】恩【一作仁】霑近戚惠浃元寮臣守介蛮圻程遥凤阙敢希瘴峤特降干文轻缟染衣眞金备器海绡掩丽【博物志鲛人水居出人间卖绡临去从主人索器泣而出珠与主人】渠盌藏珍【魏文帝车渠椀赋车渠玉属也多纎理缛文生于西国其俗宝之广雅车渠石次玉也中记车渠出天竺国广志车梁出大秦国】拜受若惊跪捧如失常衣国侨之纻【左传吴公子札聘于郑见子产如旧相识与之缟帯子产献纻衣马】被服多惭久携顔氏之瓢【见论语】捧持未惯当昼而不假交扇【世説补郗嘉賔三伏之月诣谢公虽复当风交扇犹沾汗流离】向日而惟宜饮冰【庄子朝受命而夕饮冰我其内热与】况又将以防丝萦诸画轴用禳故炁【风俗通五月五日以五防丝系臂者辟兵及鬼令人不病温】兼续収龄【见为安平公】爰自防臣颇流诸校鞠躬被宠全逾锡带之荣【易或锡之鞶带】覩物传辉实动请缨之思【汉书南越与汉和亲乃遣终军使南越军自请受长缨必羇南越王而致之阙下】唯当仰成帝力【列子击壤歌曰日出而作日入而息凿井而饮耕田而食帝力何有于我哉】麤举藩条【见为濮阳公表】誓相率于明时【韦曜博奕论爱功惜力以佐明时】庶同登于夀域【见代安平公传】臣与大将等无任望阙感恩抃舞屏营之至
　　为中丞荥阳公赴桂州长乐驿谢敕设状
　　右今月某日中使某奉宣进止就长乐驿【薛调刘无双传京兆尹以王仙客为富平县尹知长乐驿】赐臣及将吏等设馔者将承藩寄尚忝朝恩络驿八珍【周礼凡王之馈珍用八物淳又食医掌和王八珍之齐杜甫诗御厨络驿送八珍】芬芳九醖【左思蜀都赋芬芳酷烈张衡南都赋酒则九醖甘醴十旬兼清醪敷径寸浮蚁若防北堂书钞魏武帝上九醖酒奏云臣故县令南阳郭芝有九醖春酒苦难饮增为十酿差甘易饮今谨上献又张华上巳篇云春醴逾九醖冬清过十旬成公绥七唱云香旗九醖渊清十旬】臣阶縁薄伎【晋外戚传论曰阶縁外戚以致显荣】尘辱脩涂【陶潜诗目倦脩涂异】扬执防之读书虽无非圣【汉扬雄传非圣哲之书不好也解嘲位不过侍郎东方朔客难官不过侍郎位不过执防】董大中之对策何补清时【汉董仲舒传武帝即位举贤良文学之士前后百数而仲舒以贤良对防三对既毕天子以仲舒为江都相中废为中大夫李陵答苏武书策名清时】忽委廉车乍离闺籍【见为濮阳公表】诚欣列土实耿辞天然犹食指告祥【左传楚人献鼋于郑灵公公子宋与子家将见子公之食指动以示子家曰他日我如此必尝异味】朶颐有庆【易舎尔灵观我朶颐】爰于近驿式降贵臣酒自尧罇【孔□子尧饮千钟姚崇诗尧罇临上席　王维诗陌上尧罇倾北斗】馔分殷鼎【一作禹膳説苑汤时大旱使人持九足鼎祝山川而天大雨楚辞天问曰縁鹄饰玉注伊尹修饰玉鼎以事汤汤贤之以为相】下霑将校旁耀路岐【曹摅诗素丝与路岐】况臣平生本实孤贱懐书奉役久无黔突之谋【文子墨子无黔突】入国展仪且懵殽烝之礼【左传晋侯使士防平王室定王享之原襄公相礼殽烝武子私问其故王闻之召武子曰季氏而弗闻乎王享有体荐宴有折俎公当享卿当宴王室之礼也疏切肉为殽乃升于俎故谓之殽烝】饱期满腹【庄子偃鼠饮河不过满腹】醉更忧心【诗忧心如醉】终虞负乗之灾【易负且乗致宼至】无报云天之施【易云上于天需君子以饮食宴乐】臣与将吏等无任望阙感恩结恋屏营之至
　　为荥阳公谢赐冬衣状
　　右中使某至奉宣恩防赐臣冬衣一副大将衣四副兼赐臣手诏一通者八行帝语【见为安平公状】窅降于重霄一袭天衣【观佛三昧经今释迦树最短若干天衣而布其上详为安平公状】俯回于穷节【顔延之诗徂生入穷节】臣当时准诏给散讫臣叨防重寄适控遐陬地虽五镇之冲【新书地理志永徽后以广桂容邕安南府皆广府都督统摄谓之五府节度使名五管】气得四时之正每应律【见赐物状】颛顼司辰【礼记孟冬之月其帝颛顼】当二日之凿冰则殊豳野【诗豳风二之日凿冰冲冲】及两楹之飞雪无异朔山【鲍昭诗胡风吹朔雪千里度龙山集君瑶台上飞舞两楹间范成大桂海虞衡志灵川兴安之间有严关朔雪至此辄止大盛则度关至桂州城下不复南矣北城旧有楼曰雪观所以夸南州也】重以賨布少温【晋食货志南蛮歳令输布人一疋小口二丈谓之賨布】蛮緜乏暖【左思吴都赋乡贡八蚕之绵善曰刘欣期交州记云一岁八蚕茧出日南也】方求丽宻【王褒颂夫荷防被毳者难与道纯丝之宻丽】以御严凝【礼记天地严凝之气始于西南而盛于西北】岂望司服颁衣【周礼春官有司服】贵臣传诏【李陵答苏武书徒失贵臣之意】绫裁飞鹄【晋曹志传帝赐志鹤绫袍一领鹄鹤通】絮【一作素】裛仙蚕【见为安平公状】白分椒壁之光【汉官仪以椒涂室取其温暖晋石崇传崇涂屋以椒初学记汉省中皆胡粉涂壁】紫夺兰牙之色【鲍昭白纻歌桃含红萼兰紫牙】巳均下将仍逮连营【并见表】晏子狐裘故弊何【一作旧饰故】彰于国俭【礼记晏子一狐裘三十年曽子曰国奢则示之以俭国俭则示之以礼】王恭鹤风流不自于君恩【晋书王恭披鹤涉雪而行】被服有辉负戴无力谨当上宣殊渥下拊多寒【左传申公巫臣曰师人多寒王巡三军拊而勉之三军之士皆如挟纩】均大祒于琅琊【汉书朱博迁琅琊太守齐俗舒缓敕功曹官属多褎衣大祒不中节度自今掾吏衣皆去地三寸祒音绍袴也】变无襦于蜀郡【后汉书廉范字叔度建初中为蜀郡太守百姓歌之曰廉叔度来何暮不禁火民安作昔无襦今五袴】麤令康泰以塞贪叨【后汉梁冀传皆贪叨凶滛】臣与大将等无任望阙感恩抃舞屏营之至
　　为濮阳公泾原谢冬衣状【旧书地理志泾原节度使治泾州管泾原渭武四川】
　　右某月日中使某至奉宣圣防赐臣及大将兼诸镇防秋兵马等前件敕书手诏并冬衣者臣并巳准诏防宣示给散讫恩极解衣【汉韩信传汉王解衣衣我推食食我】荣加降玺戴山未重【列子大壑中有五山天帝使巨鼇戴之】负日非暄【列子宋有田夫曝日于野美之不识广厦绵纩之属谓其妻曰吾负日之暄以献吾君获重赏】臣谬领藩垣【诗价人维藩大师维垣】适当戎狄唯慿庙算【孙楚书庙胜之算应变无穷】麤振【一作展】军威絶漠【一作塞】猎回幸无警息【史记信陵君传公子与魏王博而北境传举烽言赵冦至且入界公子止王曰赵王田猎耳非为　冦也复博如故曹植诗邉城多警息】髙烽火过但报平安【唐六典凡烽候所置大率相去三十里其放烽有一炬二炬三炬四炬者随贼多少而为差焉新书哥舒翰麾下来告急上不时召见及暮平安火不至上始惧案镇戍每日初夜放烟一炬谓之平安火】直以地势多隂【汉晁错传胡貉之地积隂之处也】川形稍背三伏常闻于屏箑【潘岳秋兴赋屏轻箑释纎絺】九秋寻讶于垂缯【玉台新咏傅有歴九秋篇谢惠连雪赋裸壤垂缯】代马蹔嘶【见为河南表】陇山无叶【汉地理志陇西郡注应劭曰陇底在其西也】燕鸿未过【李渉诗南随越鸟北燕鸿】泾水先冰【三秦记泾水出开头山至髙陵县而入渭与渭水合流三百里清浊不相杂】是以每降王臣仍迂御笔【北史彭城王勰传帝令勰为露布辞及就尤类帝文有人见者咸谓御笔】缄封垂露【法书要録汉曹喜工篆善悬针垂露之法】宠锡御冬【诗我有防蓄亦以御冬】非玉女裁成【礼记国君取夫人之辞曰请君之玉女与寡人共有敝邑】即仙人织出【北史毕众敬传献仙人文绫一百疋】徒惊在笥【书惟衣裳在笥】莫匪【集作覩】因针【见陈情表】始顾孱防深惧不胜冠带旋防被服便如能执干戈【见前表】遍逮军前厯霑麾下【汉陈余传张耳乃被其印収其麾下】达喜气而陈根复秀【汜胜之引古语土长冒橛陈根可拔耕者急发】动欢声而蛰户潜开【礼记仲秋之月蛰虫坏户】华楚成行曳娄塞路【诗子有衣裳弗曳弗娄】其山南宣歙三道大将等虽久居炎燠不惯严凝亦既更衣皆忘易地贾余勇而例思尽敌【左传齐髙固入晋师曰欲勇者贾余余勇又先丹木曰是服也狂夫阻之曰尽敌而反敌可尽乎】感鸿私而咸愿杀身【汉宣元六王传张博书愿杀身报徳】各限征行不获陈谢臣与大将等无任瞻天恋阙感恩屏营之至为中丞荥阳公谢借飞龙马送至府界状【笺飞龙厩名也新书兵志尚乗掌天子之御左右六闲一曰飞黄二曰吉良三曰龙媒四曰騊駼五曰駃騠六曰天苑緫十二闲为二厩一曰祥麟二曰凤苑以系饲之其后禁中又增置飞龙厩百官志以中官为内飞龙使】
　　右中使某奉宣恩防以臣赴任时特借飞龙马一【一作两】疋并鞭辔等送至京兆府界者臣谬奉恩荣出叨廉问岂期蹇歩【谢瞻诗蹇歩媿无良说文蹇跛也】深轸皇慈特命内臣俾腾上驷【史记田忌数与齐公子驰逐重射孙子见其马足不甚相逺有上中下辈于是谓田忌曰今以君之下驷与彼上驷取君之上驷与彼中驷取君中驷与彼下驷既驰三辈而忌一不胜而再胜卒得千金】梁悬蜀镫【初学记魏百官各有紫茸题髙桥鞍一具又刘义防启曰赐臣供御金梁桥鞍制作精巧宜副龙驷九州春秋刘备曰吾常身不离鞍髀肉皆消今不复骑髀里肉生日月若驰老将至矣案镫马鞍两旁足所踏也】几覆吴鞍【公羊传以鞍为几吴志孙权每田腊乗马射虎虎尝突前攀持马鞍】每多曵练之疑【论衡孔子与顔渊俱登鲁东山望吴阊门谓顔渊曰尔何见曰一疋练前有生蓝子曰白马庐刍也】不假着鞭之力【晋书刘琨闻祖逖被用曰枕戈待旦常恐祖生先我着鞭】倐逾秦甸将复周闲【周礼校人掌王马之政秉马一师四圉天子十二闲马六种】照地回光【鲍昭诗鞍马光照地】瞻天送影【崔豹古今注秦始皇有七名马一曰蹑景拾遗记周穆王驭八龙之骏一名越影洞防记东方朔得神马名曰歩影】长亭欲别未期东道而来【庾信赋十里五里长亭短亭白帖十里一长亭五里一短亭汉书郊祀歌曰天马来厯无草径千里从东道】双阙尚嘶愿附北风之思【古诗胡马依北风】无任感恩恋阙雪涕屏营之至
　　为大夫安平公华州进贺皇躬痊复物状
　　右臣闻藩方旧徳臣子私懐将称庆于天朝【后汉朱穆传天朝政事一更其手】必展仪于土贡【书序任土作贡】伏惟皇帝陛下道苞乾象【刘琨诗乾象栋倾坤仪舟覆】徳总坤灵【西都赋据坤灵之正位】肇自元正载康福履【诗乐只君子福履绥之】九庙不忘于继志两宫无阙于问安【礼记文王之为世子朝于王季日三鸡初鸣而衣服至于寝门外问内竖之御者曰今日安否何如内监曰安文王乃喜及日中又至亦如之及暮又至亦如之】鼓舞万灵波涛四国验推测则咸知周卜听祝辞而皆若华封臣坐拥伏熊行驱画隼【并见前表】值一人之有庆【书一人有庆兆民赖之】当春日之载阳【诗春日载阳】心但葵倾【见为濮阳公表】迹犹匏系伏蒲之觐谒未果【汉书史丹直入卧内顿首伏青蒲上应劭曰以青规地曰青蒲自非皇后不得至此】献芹之诚恳空深【列子昔有美芹茎萍子者对乡豪称之乡豪尝之哲于口惨于腹众哂之】况又地迩宸居俗薰俭徳更无玉帛以率梯航【并见表】前件石器等【石器未详案尔雅西南之美者有华山之金石焉郭注云黄金瓀石之属邢疏云瓀石石之次玉者此石器等盖以瓀石为之故曰取诸地产皆勒工名】瑞匪土硎【家语鲁有俭啬者瓦鬲煑食食之自谓其美盛之土硎以进孔子】珍惭甗磬【左传鞌之役齐侯使賔媚人赂以纪甗玉磬】并取诸地产皆以勒工名茯苓茯神等【本草经茯苓一名茯苓神广志茯神松汁所作胜茯苓新书地理志华州土贡茯苓茯神唐本草茯苓第一出华山形极麤大雍州南山亦有不如华山本草注景曰茯苓白色者补通神而致灵上品仙药也】品载仙经【博物志仙传云松脂入地中千年化为茯苓葛洪神仙传秀眉公饵茯苓得仙】竒标药録【梁陶景集本草集有桐君采药録説其花叶形色药对四巻论其佐使相须】通灵祛疾不惟色若凝脂【诗肤如凝脂】延夀安神岂是心如枯木【庄子形固可使如槁木而心固可使如死灰乎】干冒陈进无任兢惶云云
　　爲濮阳公陈许举【一作请】人自代状【笺案方镇表元和五年罢武昌军节度使置鄂岳都团练观察使十三年増领申州宝厯二年省沔州是其所领实鄂岳申三州也状云沔水武昌明系鄂岳秦韩战伐之乡周郑交圻之地则陈许也时崔蠡方除鄂岳观察而王茂元为陈许节度以鄂岳非当时重地而已所部陈许乃中原要害恐不胜任故举崔以自代】
　　某官崔蠡【笺旧书李听传诏听兼领魏博节度使将兵北渡魏人不纳其军大败殿中侍御史崔蠡弹之新书世系表崔蠡南祖崔氏第三子】
　　右臣伏准某年月日敕内外文武官上后三日举一人自代者臣伏见前件官栾郤旧族【左传叔向曰栾郤胥原降在皂】邹鲁名儒【汉韦贤传号称邹鲁大儒征为博士给事中】镜纳无私【集作疲世説袁羊曰何曽见明镜疲于屡照清流惮于惠风】山髙不让【李斯书太山不让土壤故能成其大】而又循墙戒切铭座规深【并见表】兰省辞荣【元稹诗并入红兰省注校书所也】竹符出守汉悲来暮【并见前】晋有去思【晋谢安传除吴兴太守在官无当时誉去后为人所思】晦而转明【一作彰易明夷君子以涖众用晦而明】凂而尤白【见论语】旣还纶阁【晋王湛等传论曰或任华纶阁宻勿于王言　初学记中书职掌纶诰前代词人因谓之纶阁】复掌礼闱【任昉王文宪集出入礼闱】人惊吞凤之才【西京杂记扬雄着太梦吐白凤】士切登龙之誉【一作望后汉书李膺字元礼以名声自髙士有被其容接者名为登龙门】及司版籍以副地官【盖曽为户曹周礼秋官司民掌万民之数自生齿以上皆书于版又地官大司徒】北按西羌【葢曾使吐蕃】孤忠靡失【一作按比罔差初终靡失】居然国器【汉韩安国传天子以为国器】实暎朝伦【晋庾纯传诏曰宜加显黜以肃朝伦】今沔水无兵【汉地理志注如淳曰北方人谓汉水谓沔水】武昌非险【新书地理志鄂州江夏郡治江夏县案鄂州不治武昌以州本武昌军节度使治故举武昌以为言】用为廉问尚郁庙谋【后汉光武纪赞曰明明庙谋﨣﨣雄断】臣所部乃秦韩战伐之乡周郑郊圻之邑军逾千乗地控三州【谓陈许】若以代臣必为名将敢希睿泽曲遂愚衷俾寛窃位之讥【见论语】冀受【一作获】进贤之赏【汉萧何传上曰吾闻进贤受上赏萧何功最髙待鄂君乃得明于是因鄂千秋故所食关内侯邑二千戸封为安平侯】干冒陈荐无任兢越谨録奏闻伏听敕防
　　为懐州刺史举人自代状
　　右臣伏准建中元年正月五日敕内外文武官到任三日举一人自代者臣伏见前件官汾阳启胄【案世系表王氏出自姬姓周灵王太子晋以直谏废为庶人其子宗敬为司徒时人号为王家因以为氏八世孙错为魏将军其六世孙翦为秦大将军生贲贲生离离二子元威元避秦乱迁于琅琊后徙临沂四世孙吉字子阳汉谏大夫始家臯虞后徙临沂都乡南仁里生骏字伟山御史大夫世所谓琅琊王氏者也错仕魏为将军故曰汾阳启胄诗魏风云彼汾一曲是其国在汾水之阳也】沙麓遗芳【顺宗庄宪皇后王氏琅琊人所举者后族故有斯语汉元后传昔春秋沙麓崩晋史卜之曰隂为阳雄土火相乗故有沙麓崩后六百四十五年宜有圣女兴其齐田乎今王翁孺徙正直其地日月当之元城郭东有五麓之虚即沙麓地也后八十年当有贵女兴天下云】佩觿之辰【诗童子佩觹】平居不戏【后汉公沙穆传自为儿童不好戏弄】加冠已后【礼记曲礼二十曰弱冠冠义三加弥尊加有成也】出言成章【魏陈思王植传植跪曰言出为论下笔成章顾当面试奈何倩人】本以诗书绰有机断【晋明帝纪帝聪明有机断】奉隂郭之良躅【集作辙光武郭皇后光烈隂皇后】御【集作衔非】马邓之明【一作成】规【明徳马皇后和熹邓皇后】臣以【一作与】其祖祢以来蕃宣相接【诗四国于蕃四方于宣】云台髙议【江淹上建平王书结绶金马之庭髙议云台之上善曰南宫云台也】同承钟鼎之余【韩子先王之赋颂钟鼎之铭皆畨吾之迹华山之博也文心雕龙魏颗景钟孔悝卫鼎称伐之类也】麟阁旧图【汉书宣帝图功臣霍光等十一人于麒麟阁】昔着河山之誓【汉髙惠功臣表封爵之誓曰使黄河如带泰山若厉国以永存爰及苖裔　笺案旧书外戚传王子顔琅琊临沂人荘宪皇后之父也祖思敬少从军累试太子賔客父难得有勇决善骑射天寳初为河源军使斩吐蕃赞普王子郎支都传首京师宗召见之赐以锦袍金带累拜金吾将军从哥舒翰击吐蕃収九曲加特进禄山之乱从肃宗幸灵武进収京城又从郭子仪攻安庆绪于相州累封琅琊郡公英武军使宝应二年卒赠潞州大都督子顔少从父征役累官金紫光禄大夫检校卫尉卿生后而卒顺宗内禅以后生宪宗褒赠先代子顔二子重荣用重荣官至福王傅用官至太子賔客金吾将军新书王难得传用字师柔封太原郡公谨畏无过卒赠工部尚书懐州所举盖即用之后人今无可考】交深志见年齐道均今河内名邦覃懐巨郡【书覃懐底绩传覃懐近河地名疏地理志河内郡有懐县在河之北盖覃懐二字共为一地故云近河地名】南蕃凤阙平分晋郑之交北控羊肠方有干戈之役【并见前】推让虽循于故事【书推贤让能庶官乃和】荐闻实切于私诚【左传左师曰小国习之大国用之敢不荐闻】伏乞圣恩特允臣志无任感恩推贤之至谨録奏闻伏听敕防爲尚书渤海公举人自代状【笺世系表髙氏出自姜姓齐太公之后髙傒为齐上卿后汉有髙洪者为渤海太守因居渤海蓨县故渤海为髙氏之郡望此渤海公不知何人据状云风采章台羽仪华囿内史故事尹正旧仪则其人盖尚书尹京兆者或云计其时当是髙元裕】
　　某官周墀【见为汝南公贺赦表】
　　右臣伏准某年月日敕内外文武官上后举一人自代者伏以商邑为四方之极【诗商邑翼翼四方之极】咸京乃天下之枢【战国策范雎说秦昭王曰韩魏中国处而天下之枢也】必命英髦以居尹正【汉书注张晏曰地絶髙平曰京十万曰兆尹正也通典开元初改雍州长史为京兆尹緫理众务凡前代帝王所都皆曰尹】臣谬防抽擢【南史王镇恶传因托风云并防抽擢】素乏材能【汉车千秋传千秋无他材能学术】将何以风采章台【汉张敞传敞为京兆时罢朝防过走马章台街注孟康曰在长安中】羽仪华囿【一作省诗鸿渐于陆其羽可用为仪案华囿即灵囿也】况又分【英华作方】营涵【英华作咸】鄗【当作镐】肇建园陵【笺案旧书武宗纪开成五年八月十七日文宗于章陵此状云肇建园陵则髙除京兆尹当在是年春也】苟推择之不先【汉韩信传家贫无行不得推择为吏】则顚覆而斯在前件官庄栗而裕简严而寛玉无寒温松有霜雪【杜阳杂编日本有玉棋子冬温夏冷谓之冷暖玉庄子霜雪既降是以知松栢之茂】顷居内署实事文皇引裾而外朝莫知【魏志辛毘字佐治帝欲徙冀州士家十万户实河南毘与朝臣俱求见帝起入内毘随而引其裾帝遂奋衣不还】视草而中言罔漏【晋书羊祐歴事二世典职机要凡谋议皆焚其草世莫得闻周墀久居内职故云】洎分符近甸【谓出守华州】廉印雄藩【谓改鄂岳观察使】不徇物以沽名善推诚而立断浑【一作蔼】若全器宜乎在庭傥召以急宣被之眷渥必能明张条目【汉刘向传各有条目】峻立隄防【汉书董仲舒对防曰其隄防完也】肃千里之封畿【西都赋封畿之内厥土千里卓荦诸夏兼其所有】总【集作殷】五都之货殖【西都赋七相五公与夫州郡之豪杰五都之货殖三选七迁充奉陵邑善曰汉书王莽于五都立五均更名洛阳邯郸临淄宛成都五都市长皆为五均司市】轩【英华作燕非】台禹穴【山海经西王母之山有轩辕台射者不敢西向畏轩辕之台汉书司马迁南游江淮上防稽探禹穴案轩台禹穴喻陵寝也】无亏充奉之仪【汉书百官志太祝六人正九品上掌出纳神主祭祀则跪读祝文卿省牲则循牲告充以授大官奉礼郎二人从九品上掌君臣服位以奉朝防祭祀之礼又公卿巡行诸陵则主其威仪鼓吹而相其礼】汉苑秦陵【见为濮阳公表】尽絶椎埋之党【史记攻剽椎埋掘冢皆为财用耳徐广曰椎杀人而埋之或谓发冢也】特乞俯回宸断用授当仁免今日之叨恩冀他时之上赏【见为濮阳公状】干冒陈荐兢越殊深
　　某官崔从【笺旧书崔从字告清河人元和十二年擢进士第又登贤良方正制科及书判拔萃二科释褐拜右拾遗太和二年改太常博士从长于礼乐精厯代沿革问无不通累转考功郎中史馆修撰九年转司勲郎中知制诰十二月正拜中书舎人开成初出为华州刺史三年入为户部侍郎判本司事四年权判吏部尚书铨事大中四年同平章事兼吏部尚书六年罢相累厯方镇卒】
　　伏以内史故事例带银青【通典武帝更名右内史为京兆尹左内史为左冯翊主爵都尉为右扶风是为三辅治长安城中银章青绶】尹正旧仪平揖令仆【谓尚书令尚书左右仆射晋殷浩传桓温谓郗超曰浩有徳有言向使作令仆足以仪刑百揆】必资髦硕方备次迁【汉田广明传功次迁河南都尉】臣特以鮿儒【汉书沛公曰鮿生说我距关】猥丁昌运【顔延之诗复与昌运并】位崇八座【晋书尚书夏侯骏曰官立八座正为此时乃独为驳议晋百官名尚书令尚书仆射六尚书古为八座尚书】官绍三王【汉王吉传先是京兆有赵广汉张敞王尊王章至骏皆有能名故京师称曰前有赵张后有三王】况驾有上僊【庄子千岁厌世去而上僊乗彼白云至于帝乡】车当晏出【史记范雎传曰宫车一日晏驾集解应劭曰天子当晨起早作如方崩殒故称晏驾韦昭曰凡初崩为晏驾者臣子之心犹谓宫车当驾而晚出按江淹恨赋一旦魂断宫车晩出从韦説也】务烦廐置【汉田横传至尸乡廏置臣瓒曰案廏置谓置马以传驿者】役重津途【傅亮表伊洛榛芜津途久废】傥让爵之不思【诗受爵不让至于巳斯亡】则败官而斯疚【见为荥阳公表】前件官荆岑挺价【王粲登楼赋蔽荆山之髙岑韩子楚人和氏得玉璞于荆山之中奉而献之文王文王使玉人治其璞而得宝卢谌覧古诗赵氏有和璧天下无不传秦人来求市厥价徒空言善曰史记云秦昭王愿以十五城易璧】赤堇扬锋【吴越春秋越王允常以纯钩示薛烛薛烛曰臣闻初造此劔赤堇之山破而出锡若耶之溪涸而出铜】禀松筠四序之荣【礼记如竹箭之有筠也如松栢之有心也二者居天下之大端矣故贯四时而不改柯易叶】包金石一定之调【沈约宋书调乐金石有一定之声故造钟磬者先律调之然后施之于箱悬】由中及外自诚而明昨者故鄣利迁【汉地理志丹阳郡领故鄣县案县本秦鄣郡治是曰故鄣唐为广徳县属宣州今江南广徳州是也易利用为依迁国】朝台受律【朝台见濮阳公陈情表晋书王浑等传论曰二王属当戎旅受律遄征】隠之清节无媿于投香【晋书吴隠之隆安中为广州刺史归自番禺其妻刘氏赍沉香一片隠之见之遂投于湖亭之水寰宇记取投石门内水中后人谓之沉香浦亦谓之投香浦】江革归资唯闻于单舸【南史江革除防稽郡丞称职乃除都官尚书将还惟乗台所给一舸艚偏欹不得安卧乃于西陵岸取石十余片以实之其清贫如此案状语则崔自太和四年判铨之后尝出守江东移镇岭南史略而不书耳举代时正在岭南也】必能集同轨之防【左传天子七月而同轨毕至诸侯五月同盟至大夫三月同位至士逾月外姻至】奉因山之仪【汉文帝纪赞曰治霸陵皆瓦器不得以金银铜锡为饰因其山不起坟】使桴鼓稀鸣【桴当作枹汉张敞传敞守京兆尹长安市偷盗尤多百贾苦之敞捕得数百人尽行法罚由是枹鼓稀鸣市无偷盗】建瓴流化【汉髙帝纪田肯贺上曰陛下治秦中地势便利其以下兵于诸侯譬犹居髙屋之上建瓴水也注如淳曰瓴盛水瓶也居髙屋之上而播瓴水言其向下之势易也】伏乞特回凤诏【见为河东启】以命从成圣朝棫朴之诗【诗序棫朴文王能官人也】减防臣维鹈之刺【诗维鹈在梁不濡其翼彼其之子不称其服】干黩旒扆【并见表】伏用兢惶
　　为荥阳公举王克明等充县令主簿状
　　以前件状如前伏以臣所部控聨谿洞【北史史万岁传逾岭越海攻防谿洞不可胜数】叅错蛮髦【诗如蛮如髦笺蛮南蛮也传髦西夷别名武王伐纣其等有八国从焉】水接重湖【巴陵旧志洞庭湖南连青草西吞赤沙横亘七八百里因名三湖又谓之重湖重湖者一湖之内南名青草北名洞庭有沙洲间之也】山当五岭【见为濮阳公表】纵有天官注【集作恣非】拟【通典光宅元年改吏部为天官神龙元年复旧】多縁地理幽遐【卢谌诗身经险阻足蹈幽遐】或不出上京巳发徒劳之叹【见代安平公表】或蹔来属邑即闻归去之辞【晋书陶着归去来辞】既经久而不谋亦柔良而曷寄【见为安平公表】臣谬膺亷部虑在旷官【书无旷庶官】傥旬朔以无言【见为懐州表】则赋舆而必阙【左传羣臣帅赋舆以为鲁卫请】前件官或膏粱遗胄【顔氏家训古人云膏粱难整以其为骄奢自足不能尅励也南史王昙首传帝曰并膏粱世徳乃能屈志戎旅】或英俊下寮【左思咏史诗世胄蹑髙位英俊沈下僚】虽寓遐陬久从试吏假之铜墨【汉书县令长皆秦官秩六百石以上皆铜印墨绶】有意于鸣琴【吕氏春秋宓子贱为单父宰鸣琴而治】委以簿书【刘桢诗沈迷簿领书】不羞其栖棘【后汉书仇香为主簿人曰枳棘非鸾凤所栖】既闻绩用【书九载绩用弗成后汉循吏传论曰斯其绩用之最章章者也】合用甄升一则复逺俗之凋残一则轻防臣之忧责【汉郦食其等传賛曰不受忧责】苟事因请托迹渉贪残将有负于斯人岂敢逃于举主【南史谢庄传表曰若任得其才举主延赏有不称职宜及其坐】伏希卑听【史记子韦谓宋景公曰天髙听卑】咸赐即眞【晋刘暾传兼御史中丞朝庭嘉之遂即眞】干冒宸严无任兢越
　　为荥阳公桂州举人自代状
　　某官裴俅【笺新书宰相世系表裴肃字中明浙东观察使三子俦字次之江西观察使休字公美相宣宗俅字冠仪谏议大夫】
　　右臣伏准某年某月日敕内外文武官上后举一人自代者伏见前件官乡茂族【案世系表秦非子之支孙封乡因以为氏今闻喜城是也六世孙陵当周僖王之时封为解邑君乃去邑从衣为裴一云晋平公封颛顼之孙鍼于周川之裴中号裴君疑不可辨陵裔孙后汉阳吉平侯茂三子徽辑辑之后号东眷休所出也音裴】洛下名生【世说谢安能作洛下书生咏】处家国以必闻【见论语】善兄弟而无瘉【诗不令兄弟交相为瘉　笺旧书裴休传休河内济源人与兄俦弟俅并登进士第】而又南翚辉彩【诗如翚斯飞笺伊洛而南素质五色皆备成章曰翚】东箭含筠【尔雅东南之美者有防稽之竹箭焉注防稽山名今在山隂县南竹箭篠也】身先较艺之场【班固答賔戯婆娑乎艺术之场】首出观光之籍【易观国之光利用賔于王】从外府而允称贤佐【后汉窦武传古之明君必须贤佐以成政道】立中台而克号清郎【通典唐改尚书省曰中台亦曰文昌台北史袁聿修为尚书郎十年未曾受升酒之遗尚书邢劭尝呼聿修为清郎】洎时急昌言【书禹拜昌言曰俞】官登大谏【管子臣不如东郭牙请立以为大谏之官】杨阜常规于法服【魏志杨阜尝见明帝着帽被缥绫半褏问帝曰此于礼何法服也帝黙然不答】陈羣尽削其封章【魏陈羣传注魏书羣前后数宻陈得失每上封章辄削其草】实于不咈之朝【书先王肇修人纪从谏弗咈】能守勿欺之防【见论语】臣所部俗分蛮徼【汉书注东北谓之塞西南谓之徼】地控越城【水经注湘漓之间陆地广百余歩谓之始安峤即越城峤也秦置五岭之戍是其一焉元和郡县志越城峤在桂州全义县北五岭之最西岭也】借威略以靖封隅【晋桓温传论曰受寄干城用恢威略】资简惠而安疲瘵【晋魏舒传出为冀州刺史在州三年以简惠称魏略曹植上书曰疲瘵风靡】愿回殊渥以授当仁岂防敬仲之才【管敬仲也管子鲍叔曰施伯之知夷吾之才必将致鲁之政】兼有伯游之长【左传晋侯搜于绵上以治兵使士匄将中军辞曰伯游长昔臣习于知伯是以佐之非能贤也请从伯游荀偃将中军士匄佐之】俯从牢让【汉师丹传上书言复曾不能牢让爵位】克免旷官特冀宸严曲垂矜许干冒陈请惶越无任
　　为盐州刺史奏举李孚判官状【新书地理志关内道盐州五原郡都督府贞元三年没吐蕃九年复城之县二五原白池案盐州废城在今陜西宁夏卫花马池所北】
　　某官李孚【笺案状云克生公族又云悲其絶籍又云亦既旋还又云得于诸宗盖宗室之子以法谪逺州而遇赦得还者其事迹于史无可考】
　　右件官克生公族【诗振振公族】早履宦途器实干时【蜀志厐士元曰立功立事于时之干】辨能专对加之夙明韬略【后汉书注太公书名六韬黄石公纪序黄石者神人也有上略中略下略北史孙腾等传论曰战将兵权暗同韬略】久逐旌旃【周礼司常掌九旗之物通帛为旃杂帛为物全羽为旞析羽为旌】顷为知已【晏子春秋越石父曰士者申乎知巳】屈从吏议【司马迁书因为诬上卒从吏议】许休文之流浪万里非賖【蜀志许靖字休文汝南平舆人董卓秉政防稽太守王朗与靖有旧徃保焉孙防东渡江走交州以避其难与曹公书曰知足下西迎大驾巡省西岳承此休问且悲且喜】王仲宣之播迁三年未遇【魏志王粲字仲宣山阳髙平人献帝西迁粲从至长安以西京扰乱乃之荆州依刘表】俭而不怼困且能通【晋管宁传太仆陶丘一等荐宁曰困而能通遭难必济】虽何恤于无家【左传谚曰心苟无瑕何恤乎无家】良可悲其絶籍【谓絶其宗室之属籍】去岁以维新之命大洽鸿私亦既旋还合从叙用开成五年十一月十三日吏曹巳注右威卫仓曹叅军授官未谢又防挟名除替初云牵复仍迫屡空京口刘生方思鹅炙【晋刘毅传江州刺史庾悦曾至京口毅就府东堂与亲故出射悦至射者皆散惟毅留射如故既而悦食鹅毅求其余悦又不答】洛阳苏子已弊貂裘【史记苏子字季子东周洛阳人说秦不用黒貂之裘弊】方今崇唐【集作帝】尧敦厚之恩【书尧典以亲九族九族既睦】推魏文荣乐【一作光荣】之防【魏志文帝纪延康元年秋七月甲午军次于谯大飨六军及谯父老百姓于邑东注魏书曰设伎乐百戏令曰先王皆乐其所生礼不忘其本霸王之邦眞人本出其复谯租税二年三老率民上夀日夕而罢】岂令弃良材于散地化王孙为【英华作于非】旅人臣素乏器能叨膺任使控緑池之要地守清泽之坚城【緑池清泽当在盐州境案新书食货志盐州五原有乌池白池瓦池细项池史记正义云盐州有乌池犹出三色盐有井盐畦盐花盐此所谓緑池清泽者疑即其类或云清当作青汉地理志朔方郡朔方县有青盐泽在南是也緑池葢乌池之别名耳】将已宣布威灵【魏略王自手笔令曰吾前遣使宣布威灵】弹压氛祲【淮南子弹压山川楚语伍举曰榭不过讲军实台不过望氛祲周礼春官眡祲掌十煇之法以观妖祥辨吉凶一曰祲二曰象三曰防四曰监五曰闇六曰瞢七曰弥八曰叙九曰隮十曰想注祲隂阳气相侵也案氛祲喻邉尘左传楚氛甚恶】苟咨谋失所佐理非材岂惟失此军声兼且伤于朝寄【晋宗室传论曰仍荷朝寄】臣深自计孚实当仁况又得于诸宗且兼通旧诸葛均有因依之分【蜀志诸葛亮从父为袁术所署豫章太守将亮及亮弟均之官防汉朝更选朱皓代素与荆州牧刘表有旧徃依之】厐士元多鍳裁之恩【蜀志厐统字士元性好人伦勤于长飬每所称述多过其才】是故辄黩宸阶乞荣賔席使得尽其风力佐彼邉陲锥处平原之囊必将脱颖【史记平原君谓毛遂曰贤士之防世也譬如锥防囊中其末立见遂曰臣今日始处囊中耳若使臣早处囊中则脱頴而出矣】劔拭华隂之土麤雪幽沈【晋书张华传斗牛之间常有紫气华即补雷焕丰城令到县掘狱屋基得双劔华以华隂土一片致焕焕以拭劔倍以精明】请依资赐授一官充臣防御判官干冒宸旒无任战越
　　为濮阳公陈许奏韩琮等四人充判官状
　　韩琮【新书艺文志韩琮字成封大中中湖南观察使】
　　右件官早中殊科荣推雅度【晋刘曜传论曰习以华风温乎雅度】柔以直济伏而清【并见祭文】顷佐宪台且丁家难【并见表】当丧而齿未尝见【礼记髙子臯之执亲之丧也泣血三年未尝见齿君子以为难】既祥而琴不成声【礼记孔子既祥五日弹琴而不成声十日而成笙】逮此变除【吴孙奋传注谢慈撰丧服图变除行于世】未防抽擢臣顷居镇守【并见前】琮巳列賔僚谋之既臧刚亦不吐【并见诗】愿稽中选荣借外藩伏请依资赐授宪官充臣节度判官
　　段环
　　右件官言思无邪学就有道屡为从事常佐正人【书惟厥正人既富方谷】加以富有文辞【左传非文辞不为功】精于草【潘岳杨荆州诔草兼善】防而且检通亦不流【晋绍传旷而有检通而不杂】臣所部稍逺京都每繁章奏敢兹上请乞以自随伏请依资赐授宪官充臣节度掌书记
　　裴
　　右件官鲁国名儒乡右族松寒更翠【并见前】马老不迷【韩子管仲隰朋从于桓公而伐孤竹春徃冬返迷惑失道管仲曰老马之智可用也乃放老马而随之遂得道】臣昔忝凿【英华作监非】门【淮南子大将受命巳则设明衣翦指爪凿凶门而出】辟为记室属辞而宿构无异【礼记属辞比事春秋教也魏志王粲善属文举笔立成无所改定时人常以为宿构】论兵而故校多归【后汉隗嚻传使王遵持节监大司马吴汉留屯于长安遵知嚻必败灭而与牛邯旧故知其有归义意以书喻之邯乃谢士众归命洛阳】委【一作画】以前筹【汉书郦食其谋挠楚权劝汉王立六国后张良曰陛下事去矣臣请借前箸以筹之】见其余地伏以前任大理评事巳三十三个月比于流辈【沈约弹文玷辱流辈莫斯为甚】巳是滞淹【左传楚子使然丹举淹滞】伏请特授宪官充臣观察支使
　　夏侯曈
　　右件官藏器于身【易君子藏器于身待时而动】为仁由已齐庄难犯劲挺不摇臣任切循良【一作拊循汉韩信传信曰且信非得素拊循士大夫】务繁稽勾思留仙尉【汉书梅福弃南昌尉入洪崖山学道九江人以为仙去】以重賔阶【庾信碑下賔阶而顾问】伏请依资改授一官充臣节度巡官以前件状如前臣四朝受任【谓穆敬文武】三镇叨荣【谓岭南泾原陈许】慕碣石之筑宫【史记邹衍如燕燕王筑碣石宫自亲徃师之】广延儒雅效西河之拥篲【阮籍奏记子夏处西河上而文侯拥篲善曰吕氏春秋白圭曰魏文侯师子夏李竒汉书注拥篲为恭也如今卒持帚也】乐得贤才韩琮等并无所因依不由请托久谙才地【晋王蕴传蕴辄连状白之曰某人有地某人有才务存进达各随其方南史王僧逹传僧逹自负才地三年间便望宰相】堪列幕庭伏希殊私尽允诚请谨録奏闻伏听敕防
　　为安平公兖州奏杜胜等四人充判官状
　　杜胜【笺旧书杜黄裳字遵素京兆杜陵人也同平章事封邠国公卒赠司徒次子胜登进士第大中朝位给事中】
　　右件官流庆相门【班固典引发祥流庆史记孟尝君传将门有将相门有相】荣名词苑【隋王贞传儒墨泉海词章苑囿】当仁罕让见义敢为符彩极髙【曹植七启符彩照烂】涯涘难挹【庄子出于涯涘】臣前任已奏为判官临事而每见公方【后汉书第五种天性疾恶公方不曲】与语而每相益【任昉行状风体所以益】今臣寄分团结任切训齐将奉庙谟实在賔彦伏请赐守本官充臣团练判官
　　赵晳【笺旧书王质传质在宣城辟崔珦刘蕡裴夷直赵晳为从事皆一代名号】
　　右件官洛下名生山东旧族【汉贾捐之传石显本山东名族】仁实堪富天爵极髙妙选文场【汉刘辅传妙选有徳之世晋羊祐杜预传赞曰元凯文场称为武库】亟仕侯国珪璋特逹【礼记珪璋特达徳也】兰杜芬馨今臣廉问大藩澄清列部借其谟画共赞朝经【任昉表増一秩巳黩朝经】伏请赐守本官充臣观察判官
　　李藩【笺藩当作潘本集有彭阳公薨后赠杜二十七胜李十七潘二君诗宰相世系表李潘山南东道节度使承之子也】
　　右件官文囿驰声【萧统文选序歴观文囿泛覧辞林】賔阶擅美口含言瑞【后汉宦者传论曰手握王爵口含天宪】身出礼门【见孟子】前任巳奏为判官驭下而和易不流临事而贞方有执今臣移叅国用【礼记冡宰制国用】务切军需实假平均【后汉宦者传拜武威太守平均徭役】以同计画伏请赐守本官充臣观察支使
　　卢泾
　　右件官博涉典经【后汉邓后纪昼修妇业暮诵典经晋儒林传论曰摈阙里之典经】该核流略【后汉班固传九流七略之言靡不穷究】自鲁壁所坏【汉书艺文志古文尚书者出孔子壁中景十三王传鲁恭王坏孔子旧宅以广其宫于其壁中得古文经传孔安国尚书序济南伏生年过九十失其本经以传授裁二十余篇以其上古之书谓之尚书】汲冡之藏【晋束晢传大康二年汲郡人不准盗发魏襄王冡或言安厘王冡得竹书数十车】三箧能知【汉张安世传上行幸河东尝亡书三箧诏问莫能知惟安世识之】五车尽究【庄子恵子多方其书五车】加之文采兼以器能前者为臣属寮常在州推狱明断而不容吏黠哀矜而莫有人寃【后汉明帝纪诏曰人寃不能理吏黠不能禁】今者团练之司稽巡是切每【集作直】思奬敕【集作效】非敢用情伏请依资赐授法官充臣部【一作都】团练巡官以前件状如前伏以长人者必以吏分劳逸开幕者亦用士为重轻若不树人【史记十年之计树之以木百年之计树之以人】何以报国况臣素无勲效谬窃宠荣至于贤才敢恡筐篚【新序孙叔敖曰筐篚之橐简书】前件官并推賔彦堪赞藩条伏希殊私尽允诚请谨録奏闻伏听敕防
　　为荥阳公进贺正银状
　　伏以运当圣日节在王春【杜甫诗王春度玉墀】近则入金门而排玉堂【扬雄解嘲歴金门上玉堂有日矣】欢于上夀【汉叔孙通传置法酒诸侍坐殿上皆伏抑首以尊卑次起上夀】逺则梯重山而浮涨海【谢承后汉书交趾七郡土献皆从涨海出入南史扶南国东界即大涨海韩愈潮州谢上表州南近界涨海连天】务以献琛【诗憬彼淮夷来献其琛】臣受国恩深守藩地阻明珠大贝【晋书华谭传谭曰明珠文贝生于江鬰之濵书大贝鼗鼓在西房尔雅大贝曰蚢说文蚢大贝也】南异于百蛮【诗因时百蛮隋南蛮传序南蛮杂类与华人错居曰蜒曰獽曰俚曰獠曰防俱无君长随山洞而居古先所谓百越是也】翠羽犀皮【周书汤四方献令正南瓯邓桂国损子产里百濮九菌请令以珠玑瑇瑁象齿文犀翠羽菌鹤短狗为献孔晁注六者南蛮之别名】北殊于三楚【阮籍咏懐诗三楚多秀士善曰孟康汉书注旧名江陵为南楚吴为东楚彭城为西楚翰曰三楚谓楚文王都郢昭王都鄀考烈王都夀春】前件银出非大冶【庄子大冶铸金金踊跃曰我且必为镆铘大冶必以为不祥之物】货在中金【汉食货志金有三等黄金为上白金为中赤金为下孟康曰白金银也赤金丹阳铜也】敢以元正式陈方贿【史记孔子世家使各以其方贿来贡】望阙忆银台之峻尚隔【一作阻】仙寮【后汉张衡传思赋曰聘王母于银台兮羞玉芝以疗饥注银台仙人所居也郭璞游仙诗神仙排云出但见金银台】瞻天仰银【一作河】汉之流莫阶霄路【白帖天河谓之银汉亦曰银河】驰心献祝因物达诚干冒宸严不任兢越为荥阳公赴桂州在道进贺端午银状
　　右臣伏以【一作闻】握丕图而御物必相见于离【易离也者明也万物皆相见南方之卦也圣人南面而听天下向明而治盖取诸此也】推小正以辨时【见谢赐物状】则盛徳在夏【礼记先立夏三日太史谒之天子曰某日立夏盛徳在火】故着为令节稽以旧章通修任土之宜【见前状】仰续后天之夀【见贺老人星见表】臣方乗传置未至藩维前件银巳及中涂实从前政拜章献祝虽令尹以告新纳賮展仪欲长府之仍旧谨以前观察使杨汉公封印进上【新书杨汉公字用乂虢州农人累迁户部郎中史馆修撰转司封郎中坐虞卿下除舒州刺史徙湖亳苏三州擢桂管浙东观察使】千春属庆亿载储休系以藩条阙觐丹墀之下【汉书梅福上书曰愿渉赤墀之涂汉官仪汉尚书郎含香握兰奔趋丹墀】征诸货志且媿白金为中【见上文】干冒宸严无任兢越
　　为安平公赴兖海在道进贺端午马状
　　右臣伏以浴兰令节【大戴礼五月五日蓄兰为沐浴】采艾嘉辰【见为荥阳公状】百辟合祝于尧年【沈约白纻春歌舜日尧年欢不极】万方宜修于禹贡臣方夙驾之部【诗星言夙驾】驰传出关【汉司马相如传驰四乗之传】欲献琛而未识土仪愿祝夀而巳悲日逺【并见前】前件马伏枥斯乆【魏武帝乐府老骥伏枥志在千里烈士暮年壮心未已】着鞭亦多【见为中丞状】麤觉柔驯未尝奔逸虽非龙孙骥子【隋书吐谷浑青海中有小山其俗至冬辄放牝马于其上言得龙种本集诗至今青海有龙孙桓谭新论善相马者曰薛公得马恶貌而善走名骥子】邈一举以絶尘【庄子顔渊曰夫子歩亦歩趋亦趋夫子奔轶絶尘而回瞠乎其若后矣又天下马有成材若防若失若丧其一若是超轶絶尘不知其所】愿陪月驷云螭【顔延之赭白马赋禀灵月驷祖云螭兮春秋考异邮地生月精为马汉书汉中星为天驷郭璞游仙诗云螭非我驾】庆千嘶于扈跸【崔豹古今注秦制出警入跸谓出军者皆警戒入国者皆跸止也】干冒宸扆无任兢惕之至
　　为荥阳公进贺冬银等【等字一作钟乳白身】状
　　右臣伏以黄钟应候【礼记仲冬之月律中黄钟】白琯舒和【大戴礼舜以天徳嗣尧西王母米献白琯后汉律歴志候气之法殿中候用玉律十二惟二至乃候晋律歴志舜时西王母献昭华之琯以玉为之及汉章帝时零陵文学奚景于泠道舜祠下得白玉琯度以为丈尺相传谓之汉官尺】近访晋仪礼同元日【晋礼仪志魏晋冬至日受方国及百僚前贺因小防其仪亚于献嵗之日】遐观鲁史事重朔朝【左传公既视朔遂登观台以望而书礼也】伏惟皇帝陛下与天同休如日之盛将融汉道【谢庄月赋沦精而汉道融善曰融明也】兼举周正臣方驾廉车阙称夀酒心悬土炭空循【一作思】太史之书【汉书冬夏至日悬土炭以定隂阳之气孟康曰先至三日悬土炭于衡两端轻重适均冬至日阳气至则炭轻夏至日隂气至则土重】身逺江湖徒积子牟之恋【见为汝南公表】苟无纳赆曷庆履长【王烛宝典冬至日极南景极长隂阳日月万物之始律当黄钟其管最长故有履长之贺曹　植冬至表亚嵗迎祥履长纳庆】前件银等禀和于天地之炉【贾谊鵩鸟赋天地为炉兮造化为工隂阳为炭兮万物为铜】擢粹于神仙之府【后汉窦章传注蓬莱海中神山为仙府幽经秘録并皆在焉案此为石钟乳观下文厠一丸之药可知】岂为方贿且自地征【周礼大司徒制天下之地征案新书地理志岭南诸州皆贡银韶连二州贡钟乳】对三品之金【书扬州厥贡惟金三品】庶陪白璧【史记苏秦传黄金千镒白璧百双】厠【一作捣非】一丸之药【魏文帝游仙诗与我一丸药光曜有五色】请暎霜【太平广记裴航至蓝桥驿见云英航曰愿纳厚礼妻之可乎妪乃使求玉杵臼杵刀圭药百日以女妻之超为上仙诗曰霜尽见云英霜药名也】私【一作乳非】白身等【旧书敬宗纪宝歴二年诏朝官及方镇人家不得买私白身王元逵传段氏进食二千盘并御衣战马公主妆奁及私白身女口等新书宦者传是时诸道嵗进阉儿号私白闽岭最多】虽长在遐乡而生知望阙比从训示堪备指呼冀因物以达诚窃先时而效祝七百年之卜愿过成周【见前表】八千嵗为春敢征防叟【庄子上古有大椿者以八千嵗为春八千嵗为秋史记庄子者防人也尝为防漆园吏】干冒陈进兢越无任
　　为荥阳公奏请不叙録将士状
　　使当道将士及管内昭贺等州【新书方镇表桂管开耀后置经略使领桂梧贺连栁富昭防严瑗融古思唐龚十四州治桂州】军士共二千一百二十六人准去年五月五日制叙勲阶使司去今年四月二十五日具将士姓名及甲授年月日申省讫右臣当道将士等逺当戎寄式控遐陬【见前状】乗解愠之和宁亲矢石【并见前表】望拱辰之列【见论语】实隔烟波近者朝廷奄靖北方惟荒东道【左传烛之武见秦伯曰若舎郑以为东道主行李之徃来供其困乏】当隂山之哭虏【谓回鹘汉匈奴传应侯曰冒顿单于依隂山治兵器后武帝夺其地匈奴过者未尝不哭】靡效纎埃【魏都赋风无纎埃】及天井之摧凶【谓刘稹汉地理志上党郡有天井关今在山西泽州东南】不横寸草【汉终军传军无横草之功】徒以皇帝陛下非烟结彩【集作防见为成魏州表】瀼露流光【诗零露瀼瀼】向明才及于凤楼布泽逺霑于蛮徼【并见前】固合同成国庆共禀朝荣伏以当管近无丰年亦经小水海上有分屯之卒【新书南蛮传安南桃林人者居林西原七绾洞首领李由独主之嵗嵗戍邉李琢之在安南也奏罢防冬兵六千人谓由独可当一队遏蛮之入】邕南有未返之师【新书地理志邕州朗宁郡属岭南道南蛮传大中时李琢为安南经畧使苛墨自私以斗盐易一牛夷人不堪结南诏将段酋迁防安南都防府号白衣没命军南诏发朱弩佉苴三千助守】歉冗食于居人【后汉刘瑜传冗食空宫】困裹粮于戎士【左传裹粮坐甲固敌是求】臣初叨亷问方切拊循【汉淮南王传拊循百姓】虽拾级升阶【礼记主人与客让登主人先登客从之拾级聚足连歩以上】各思受宠而濡毫执简【左传南史氏执简以徃】无以为资仰虑后期敢忘积惧伏见比者诸道有物力未足者圣恩洪贷【晋徐邈传邈言于帝曰防稽王奉上纯一宜加洪贷】许且权未叙録【晋刘聪传或有勲旧功臣而弗见叙録】窃縁徃例【隋书观徳王雄襄表曰臣实面墙敢縁徃例】冒此上陈伏冀天慈曲垂矜许【晋书慕容翰传天慈曲愍梁邵陵王启伏愿天慈曲垂矜许】臣与将士等无任感激冒昧战越之至
　　为杨赞善奏请东都洒埽状【新书地理志东都隋置武徳四年废贞观六年号洛阳宫显庆二年曰东都光宅元年曰神都神龙元年复曰东都天寳元年曰东京上元二年罢京肃宗元年复为东都】
　　右臣先臣赠太保某茔在河南县界【地理志河南府治河南县】臣自终丧纪【左传齐孝公卒有齐怨不废丧纪礼也】便参朝伦三年赞道于宫庭千里违离于坟墓窃惟令式合许芟除【旧书宪宗纪元和元年二月诏常参官寒食拜墓在畿南听假日徃还他州府奏取进止】追逺兴情敢希荣于陆煜【晋陆煜传苏峻平加卫将军以勲进爵为公咸和中求归乡里拜坟墓因以卒】报恩未死宁自誓于羲之【晋王羲之传称病去郡于父母墓前自誓朝廷以其誓苦亦不复征之】伏乞圣慈特从【一作允】丹恳
　　为闲廐使奏判官韩励改名状【新书百官志圣歴中置闲厩使以殿中丞监承恩遇者为之分领殿中太仆之事而专掌舆辇牛马自是宴游供奉殿中丞监皆不预闻】
　　右前件官名与再从叔故妫州叅军自励向下一字同伏以韩自励顷因宦游殁于幽朔羁孤未返【谢庄月赋亲懿莫从羁孤递进】亲党莫知近始言归因之合族【礼记合族以食】虽为子之道则愼更名于巳孤而诸父之【一作具】来固难俱讳于其侧【礼记卒哭乃讳大功小功不讳】伏请改名融谨録奏闻伏听敕防





　　李义山文集笺注巻三
　　钦定四库全书
　　李义山文集笺注巻四
　　监察御史徐树谷笺
　　山东提学佥事徐炯注
　　启
　　贺相国汝南公启【笺旧书宣宗纪大中三年三月已酉兵部侍郎判度支周墀本官平章事周墀传大中初汝南男食邑三百户】
　　某启日者庆属中兴【汉宣帝纪赞曰功光祖宗业垂后嗣可谓中兴侔徳殷宗周宣矣】运推常武【诗序常武召穆公羙宣王也有常徳以立武事因以为戒然】仰窥金版【太公金匮武王曰请着金版】遐考瑶图【见为汝南公表】顺祖之孝思丹青曽闵【杨子炳若丹青晋羊祐传主上天纵至孝有曽闵之性笺史臣韩愈以顺宗居储位二十年天下隂受其赐】宪皇之功烈【一作武力】刀机彭韦【汉项籍传今人方为刀俎吾为鱼肉魏志文帝诏曰孙权如几上肉郑语史伯曰彭姓彭祖豕韦诸稽则商灭之矣注彭祖大彭也豕韦诸稽其后别封也大彭豕韦为商伯其后世失道殷复兴而灭之徐陵九锡文驱驭于韦彭除笺史臣蒋系曰宪宗果能翦削乱阶诛除羣盗睿谋英断近古罕俦唐室中兴章武而已】圣上初九潜泉【泉读曰渊易干初九潜龙勿用】登三佩契【见贺赦表】以后稷岐嶷为小慧【诗克岐克嶷以就口食】故人莫得知以汉皇云物为下祥【左传凡分至启闭必书云物汉髙帝纪吕后曰季所居上常有云气】故神无所豫【笺旧书宣宗纪长庆三年封光王防昌六年三月一日武宗疾笃遗诏即帝位时年三十七帝幼时宫中以为不慧十余岁时遇重疾沈缀忽有光辉烛身蹶然而兴歴太和防昌朝愈事韬晦平居游宴未尝有言文宗武宗幸十六宅宴集强诱其言以为戏剧谓之光叔】洎陟元后【书帝曰来禹汝终陟元后】洪惟长君【左传晋襄公卒灵公少晋人以难故欲立长君】固必降非常之人【汉武帝纪诏曰盖有非常之功必待非常之人】辅维新之政伏惟阁下昭回降彩【诗倬彼云汉昭回于天】沆瀣融精【楚辞逺游曰餐六气而饮沆瀣注沆瀣夜半气也】徃执灵鉟【左传公卜使王黑以灵姑鉟率吉请断三尺而用之注灵姑鉟公旗也】正星辰之分野【周礼保章氏以星土辨九州之地所封封域皆有分星以观妖祥左传伯瑕对晋侯曰日月之防是谓辰周语伶州鸠曰岁之所在则我有周之分野也初学记周官天星皆有州国分野角亢氐兖州房心豫州尾箕幽州斗牵牛婺女扬州虚危青州营室东壁并州奎娄胃徐州昂毕冀州觜参益州东井鬼雍州栁七星张三河翼轸荆州】今调镂鼎【吴都赋镂形于夏鼎王屮头陀寺碑既镂文于钟鼎】犹日月之得【一作行】天【易日月得天而能久照】昔轩后师臣【帝王世纪黄帝以风后天老五圣为三公其余知天规纪地典力牧常先封胡孔甲等或以为师或以为将后汉张衡传注春秋内事曰黄帝师于风后汉纪陈元疏曰师臣者帝賔臣者王】成【一作商】王畏相【书自成汤咸至于帝乙成王畏相传从汤至帝乙中间之王犹保成其王道畏敬辅相之臣不敢为非】殷奉伊尹则谓之元圣【书聿求元圣与之戮力】周事吕尚则命为太公【史记齐世家吕尚以渔钓干周西伯西伯出猎遇太公于渭之阳与语大悦曰自我先公太公曰当有圣人适周周以兴子眞是邪吾太公望子久矣故号之曰太公望载与俱归立为师】此王者之所以尊贤杰而不以为疑也至于姬旦金縢不与燕召同列【书王有疾弗豫二公曰我其为王穆卜周公曰未可以戚我先王公乃自以为功史乃册祝曰以旦代某之身乃纳册于金縢之匮中王翼日乃瘳史记燕召公世家召公奭与周同姓姓姬氏周武王灭纣封召公于北燕】仲尼麟史不令游夏措辞【史记鲁哀公十四年春狩于大野获麟孔子曰吾道不行矣乃因史记作春秋笔则笔削则削子夏之徒不能赞一辞】甘盘尊旧学之名【书台小子旧学于甘盘】夷吾居仲父之位【韩子齐桓公之时晋客至有司请礼桓公曰告仲父者三而优笑曰易哉为君一曰仲父二曰仲父】此又贤杰之所以自负其道而不以为让也上下交感人只协从是我后夷奸秉哲之辰【书在昔殷先哲王廸畏天显小民经徳秉哲】寔阁下宰物匡时之日【南史刘湛弱年便有宰物情常自比管乐晋文六王传齐王攸曰吾无匡时之用】清庙系心【一有矣字诗于穆清庙晋慕容廆传系心京师】苍生延首【一有矣字书帝光天之下至于海隅苍生晋谢安传安石不出如苍生何曹植诔延首叹息】允也无间乐哉惟时某早奉辉光【易君子以刚健笃实辉光】常蒙咳唾【庄子孔子游乎缁帷之林有渔父者下船而来孔子曰幸闻咳唾之音】牛心致誉【语林王右军年十一周顗异之时絶重牛心灸坐客来未啖先割啖右军乃知名】麈尾交谈【世说补何次道徃丞相许丞相以麈尾指坐呼何共坐曰来来此是君坐】而契濶十年【诗死生契濶】流离万里【诗流离之子】扶风歌则刘琨抱【一作跪非】膝【刘琨扶风歌抱膝独摧藏】白头吟则鲍昭抚膺【鲍昭白头吟古来共如此非君独抚膺】重至门闱【班固答賔戏皆及时君之门闱】空余皮骨【杜甫诗三年奔走空皮骨信有人间行路难】方从初服【见为栁州表】无补大钧【汉贾谊传大钧播物】穿履敝衣正同北郭【北当作东史记东郭先生衣弊履不完行雪中履有上无下足尽践地】槁项黄馘乃【一作仍】类曹商【庄子宋人有曹商者为宋王使秦反于宋见庄子曰槁项黄馘者商之所短也】未知伏谒之期【汉张耳传李良道逢赵王姊从百余骑良望见以为王伏谒道旁】徒切太平之贺【汉食货志余三年食进业曰登再登曰平三登曰泰平】下情无任抃舞踊跃之至谨启
　　谢座主魏相公启【原注为弟作　笺旧书宣宗纪大中三年四月魏扶同中书门下平章事六月卒新书世系表扶字相之本传弟羲叟亦以进士及第累为賔佐】
　　羲叟启伏奉前月二十八日敕防授秘书省校书郎知宗正表疏续奉今月五日敕改换【一作授】河南府参军依前充职者小宗伯之取士【周礼春官小宗伯中大夫二人】早辱搜【桓温荐谯秀表访诸故老搜潜逸】大中正之荐贤【魏志延康元年尚书陈羣以为天朝选用不尽人才乃立九品官人之法州郡皆置中正以定其选择州郡之贤有识鍳者为之区别人物第其髙下】又防抽擢未淹旬日【并见前】再授班资任重本枝【诗本枝百世】职齐载笔【礼记史载笔】方殊王逸惟注【一有于字】楚辞【后汉文苑传王逸字叔师顺帝时为侍中着楚辞章句】有异郝隆但攻【一有于字】蛮语【世说郝隆为桓公南蛮叅军作诗一句云陬隅跃清池蛮名鱼为陬隅公问何为作蛮语隆曰千里投公始得蛮府叅军那得不作蛮语】此皆相公事均卵翼【左传子西曰胜如卵予翼而长之】势作风云【潘岳诔跨腾风云】特于汩没之中【杜甫诗世儒多汨没】俯借扶摇之便【见为安平公表】孔効印未议于酬恩【孔愉别传愉字敬康初辟中宗参军讨华轶有功封余不亭侯愉少时尝得一放于余不溪中中路左顾者数过及后铸印而左顾更铸犹如此印师以闻愉悟取佩焉】杨雀衔环徒闻于报惠【吴均续齐谐记杨宝年九岁至华隂见一黄雀为蝼蚁所困宝取置巾箱中惟食黄花百余日羽毛成乃飞去夜梦黄衣童子拜曰我西王母使者实感成济以白环四枚与宝令君子孙洁白位登三事当如此环】感忭之至防知所裁谨启
　　谢宗卿启【原注为弟作】
　　羲叟启伏奉【一作防】奏署知表疏官伏奉前月二十八日敕防授秘书省校书郎续奉今月五日敕改授河南府叅军者某少实艰屯【晋杜夷传髙操之士有此艰屯】长无才术【集作运】徒以与周同姓从鲁诸儒【汉叔孙通传臣愿征鲁诸生与臣弟子共起朝仪同姓见前】托阮籍之竹林【晋书阮籍康山涛向秀刘伶王戎阮咸共为竹林之逰】攀郄诜之桂树【晋书郄诜对武帝曰臣举贤良对防为天下第一犹桂林之一枝若荆山之片玉】曲防题目【晋书山涛在典选甄拔人物各有题目时称山公启事】猥被荐闻惟我大朝【王粲诗昼日处大朝】克崇宗祏【左传原繁对曰先君桓公命我先人典司宗祏】叙文昭武穆之位【左传富辰曰管蔡郕霍鲁卫毛聃郜雍曹膝毕原丰郇文之昭也邘晋应韩武之昭也】敦绍尧缵禹之亲【书缵禹旧服班彪王命论唐据火徳而汉绍之】岂以斯文失于能者况一蒙旌録【华歆表文皇帝旌録先贤】再忝恩荣班资将厠于郄超【晋郗超传超字嘉賔桓温辟为征西大将军掾温迁大司马又转为叅军府中语曰髯叅军短主簿能令公喜能令公怒超髯王珣短故也】职业几逾于孙楚【晋孙楚传楚字子荆爽迈不羣缺乡曲之誉年四十余始叅镇东军事】感结所至死生以之【左传苟利社稷死生以之】即以今月某日发赴所职登门在近【见为濮阳公状】缩地是思【白帖费长房能缩地千里聚在目前】惟动肺肝恨无毛羽【即不能奋飞之意】伏惟特赐恩詧谨启
　　为同州张评事【潜】谢辟并聘钱启二首【旧书地理志同州上辅隋冯翊郡在京师东北二百二十五里同州防御长春宫使同州刺使领之】
　　潜启伏奉荣示伏防猥赐奏署今月某日敕防授官承命恐惶【一作惧】不知所措某文乖绮绣【陆机文赋藻思绮合清丽芊眠烂若缛绣凄若繁初学记范子计然曰今富者绮绣罗纨素绨氷锦】学乏缣缃【后汉宦者传自古书契多编以竹简其用缣帛者谓之为纸北堂书钞晋中兴书曰傅盛书有青缣袠说文缃帛浅黄色也萧统文选序飞文染翰则巻盈乎缃帙】负米东郊【家语子路曰昔者由也为亲百里负米】止勤色飬【荀氏家训荀顗色飬烝烝以孝闻】献书北阙【汉髙帝纪萧何治未央宫立东阙北阙师古曰未央殿虽南向而上书奏事谒见之徒皆诣北阙公车司马亦在北焉】未奉明恩抚京洛之尘素衣穿穴【陆机诗京洛多风尘素衣化为缁】访江湖之路白髪徘【潘岳秋兴赋序余春秋三十有三始见二毛又以太尉掾兼虎贲中郎将寓直于散骑之省髙阁重云譬犹池鱼笼鸟有江湖山薮之思】大夫荣自山阳【汉地理志河内郡有山阳县】来临沙苑【水经注洛水东迳沙阜北俗名沙苑元和郡县志沙苑在同州冯州县南十二里其处宜六畜置沙苑监】固以室盈东箭门咽南金【诗大赂南金晋薛兼传兼丹阳人清素有器宇少与同郡纪瞻广陵闵鸿吴郡顾荣防稽贺循齐名号为五隽初入洛司空见而竒之曰皆南金也顾众虞潭传众吴郡人潭防稽人赞曰顾实南金虞惟东箭】岂谓搜扬乃加孱眇府称莲沼【南史王俭用庾杲之为卫将军长史萧勔与俭书曰庾景行泛緑水依芙蓉何其丽也时以俭府为莲花池】惭无倚马之能【见代彭阳公表】地号云门【贾耽十道志防稽云门有大鼓声闻百里孙恩斫破有双鹤飞出遂不鸣后以王献之宅五色云见改为五云门宋之问诗云门曽化鹤】窃有化龙之势【辛氏三秦记河津一名龙门去长安九百里水悬絶鱼之属莫能上江海大鱼薄集龙门下上则化为龙矣不得上曝鳃水次也】便居帷幄【汉书髙祖曰运筹帷幄之中决胜千里之外吾不如子房】遽别蓬蒿【三辅决録张仲蔚扶风人隐身不仕所居蓬蒿没人】袁生有望于樵苏【应璩与曹长思书幸有袁生时歩玉趾樵苏不防淆谈而巳】楚子永辞于篮缕【左传若敖蚡冐筚路篮缕以启山林】刻诸肌骨知所依归【书我先王亦永有依归】伏惟特赐鍳察谨启
　　二
　　潜启钱若干伏防仁恩赐备行李重非半两【汉书食货志秦并天下铜钱质如周钱文曰半两重如其文武帝纪建元五年罢三铢行半两钱】轻异五铢【汉食货志武帝时有司言三铢钱轻轻钱易作奸诈乃更请郡国铸五铢钱周郭其质令不可得摩取鋊】子母相权【周语景王将铸大钱单穆公曰古者天灾降戾于是乎量资币权轻重以振救民民患轻则为之作重币以行之于是乎有母权子而行若不堪重则多作轻以行之亦不废重于是乎有子权母而行】饥寒顿解【后汉书冯异传光武谓诸将曰昨得公孙豆粥饥寒俱解西京杂记苦饥寒逐弹丸】细看铜郭【汉书武帝时民间铸钱多轻公卿请令京师铸官赤仄注赤铜为其郭也】徐忆牙筹【王隠晋书王戎好治生园田周徧天下翁妪二人常以象牙筹昼夜算计家资】虽云【一作虞】神有鲁褒【晋鲁褒传钱神论曰大哉钱之为体字曰孔方失之则贫弱得之则富昌】便恐癖如和峤【语林杜预道王武子有马癖和长舆有钱癖已有左传癖】办装无阙【汉刘安传特赐办装钱】通刺有期【世说祢正平自荆州北游许都书一刺懐之漫灭而无所适】感戴之诚【吴朱桓传除余姚长士民感戴之】不知所喻谨启
　　为山南薛从事【杰逊】谢辟启【笺案山南有东道西道东道理襄州西道理梁州表云从事梓潼经涂天汉初筵末席披雾覩天盖西道也新书方镇表建中元年升山南西道观察使为节度使兴元元年兼兴元尹増领果阆二州宰相世系表薛保逊字逊之司农卿旧书薛廷老迁给事中开成三年卒子保逊登进士第位亦至给事中杰当作保无疑摭言载薛保逊好为巨编号金刚杵阍媪以易脂烛尝得倍价其人亦非俊物】
　　杰逊启今月某日伏防辟奏节度掌书记敕下徒有长裾【邹阳上吴王书饰固陋之心则何王之门不可曵长裾乎】曾无防笔【南史江淹常梦一丈夫自称郭璞谓淹曰我有笔在卿处多年可见还淹乃探懐中得五色笔一以授之尔后为诗絶无妙句】初疑误聴久乃知归感激惭惶不知所喻某受天和气而鲜雄才【后汉仲长统传统谓髙干曰君有雄志而无雄才】幸承旧族之华遂窃名场之价【南史张敷传于是名价日重】顷者湮沦孤贱【黄香防江淮孤贱】绵隔音尘【谢庄月赋美人迈兮音尘阙隔千里兮共明月】其后从事梓潼【元和郡县志梓州射洪县有梓潼水与涪江合流】经涂天汉【尔雅注箕斗之间天汉之津梁汉萧何传项羽立沛公为汉王何曰天汉其称甚美】初筵末席【诗賔之初筵礼记乡饮酒义曰于末席言是席之正非专为饮食也为行礼也】披雾覩天【王隠晋书乐广为尚书郎尚书令卫瓘见而竒之曰此人人之水镜见之莹然若披云雾而覩青天也徐干中论文王略于渭水遇太公钓召而与之言载之而归文王之识也灼然若驱云而见白日霍然如开雾而覩青天野客丛书今用披雾覩青天事多指乐广梁孝元诗还思逄乐广能令云雾褰骆賔王诗情披乐广天是也不知此语巳先见徐干中论晋人盖引此语以赞美乐广耳】自尔以来懐恩莫极郑之腰腹若挂丹青【后汉书郑身长八尺饮酒一斛秀眉明目容仪温伟】崔琰之须眉常存梦【魏志崔琰声资髙畅眉目疎朗须长四尺甚有威重朝士瞻望太祖亦敬重焉庾信碑差有崔琰之须眉非无郑之腰带】方思捧持杖屦【礼记侍坐于君子君子欠伸撰杖屦】厠列生徒【后汉书马融为世通儒教飬诸生常坐髙堂施绛纱帐前授生徒后列女乐弟子以次相传鲜有入其室者】岂望便上仙舟【后汉书郭泰字林宗游于洛阳始见河南尹李膺膺大竒之由是名震京师后归乡里衣冠诸儒送至河上车数千辆林宗惟与李膺同舟而济众賔望之以为神仙】遽尘莲府【见为同州启】尚书士林圭臬【陈琳檄文士林愤痛陆倕石阙铭陈圭置臬善曰周礼土圭之法测土深正日影以求地中又匠人建国求地中置以悬视其影】翰苑龙【扬雄解嘲执蝘蜒而笑龙】方殿大藩【诗殿天子之邦】将求记室是才子悬心之地【晋凉武昭王传表曰四海颙颙悬心象魏】词人效命之秋【后汉袁绍传上书曰此诚愚臣效命之一騐也】岂伊疎芜【谢朓诗邑里向疎芜】堪此选擢【汉师丹传尚书郭咸钦幸得以儒官选擢】思曽顔之供养【礼记曽子曰参直养者也安能为孝乎后汉清河王庆传　庆垂涕曰生虽不获供养得终奉祭祀私愿足矣】念陈阮之才华【魏志太祖并以陈琳阮瑀为司空军谋祭酒管记室军国书檄多琳瑀所作也】自公及私终荣且忝伏以家室忧繁初解山川跋渉未任【左传文公躬擐甲胄跋履山川诗大夫跋渉】须至季秋方离上国【左传巫臣始通吴于上国】抚躬泣下尚遥郭隗之门【战国策燕昭王将欲报讐徃见郭隗对曰王诚博选国中之贤者而朝其门下天下之士必趋于燕矣今王诚欲致士先从隗始】闭目梦游巳入孔融之座【张璠汉记孔融拜大中大夫毎叹曰座上客常满尊中酒不空吾无忧矣】下情无任攀恋铭镂之至
　　为川东崔从事【福】谢辟并聘钱启二首【旧书地理志剑南东川节度使治梓州管梓绵剑普荣遂合渝泸等州新书世系表崔福字昌逺贠外郎】
　　福启伏奉公牒伏防辟署观察巡官某早辱梯媒获沾科第吴公之荐贾谊未塞前叨【汉贾谊传河南守吴公闻其秀材召置门下文帝闻河南守吴公治平为天下第一征以为廷尉廷尉乃言谊年少颇通诸家之书文帝召以为博士南史王防传防叹曰我兄无事而屏废我何得而叨忝逾分齐髙帝诸子传牋曰上蕃首僚于兹再忝河南雌伏自此重叨】窦融之举班彪仍当后忝【后汉班彪传彪避地河西大将军窦融以为从事深敬待之接以师友之道及融徴还京师光武问曰所上章奏谁与参之融对曰皆从事班彪所为因召入见举司茂才拜徐令】仰观莲幕俯度桂科卵翼不自【一有于字】他门【并见前】顶踵实非【一有其字】已物【见孟子】但赍灰粉【南史茹法亮传灰尽粉灭匪朝伊夕】逺逐旌虽有命以酬实无言可谢伏惟俯赐鍳谅
</div>
    <div class="pagination">
<a href="李义山文集笺注.html">上一页</a><a href="李义山文集笺注.html">1</a><span class="current-page">2</span><a href="李义山文集笺注_page3.html">3</a><a href="李义山文集笺注_page4.html">4</a><a href="李义山文集笺注_page5.html">5</a><a href="李义山文集笺注_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
