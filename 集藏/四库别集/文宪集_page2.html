<!DOCTYPE html>
<html>
 <head>
  <meta charset="utf-8"/>
  <title>
   文宪集 - 第 2 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文宪集 - 第 2 页/共 29 页
  </h1>
  <div class="content">
   夫风者天地之噫气然则生生者谁哉生之者静之体而应之者动之用也当其万窍怒号前者唱于而随者唱喁咸物之自取也庭宇之松苍髯奋杰于晨露夕月之中遇祥飚过之冷冷然如鸾鳯之鸣如琴瑟之音昔者陶隠居恒乐之后世幽人狷士又从而效之或取以名其室焉方外恬师静庵来徴所谓松风阁记予请极其变者而言之可乎始风之未生也敛神功于寂黙之中昏昏防防万象虽具不见其迹天机一动随品物以流形大海遇之重波复浪一泻万里千山逢之鳞甲掀动笙镛间作经檐卜之林则郁烈酣润清芬之袭人入鲍鱼之肆则腥秽逆鼻触之而哕呕如此者不可以一二数茍独指松而为言非所以极风之变者也然其变者岂皆有系于风之动哉先觉有云风性本静以縁起故动傥其性本动则宁有静时是则物各有以自取也且以吾心言之大用繁兴之时怒气炽然如霆奔火烈喜色熈然如雾廓霞舒兴哀则千人霣涕鼓勇则万夫莫敌皆此一心之变也然心果有变乎心无变其所变者縁尔故当本体澄湛之际无物不有而无一物之留以近取譬所谓生之者静之体而应之者动之用岂非然欤予家浦阳大山中青松罗垣舍之北南明月之夜白露初零黙然出坐庭际松声到耳乍大乍小或亟或徐中心颇乐之方知隠居酷爱之者良有以也自松声而推之世间之声万变不齐虽不可胜穷其道亦不外是矣尝一滴之醎而知沧海之性窥寸隙之光而见日轮之体又何以纷纭为哉恬师学佛之流故予极其变而告之须知变之中而有不变者存不变者何前所谓心者是也心无体段无方所无古今无起灭三世诸佛不见其有余河沙凡夫不见其不足恬师能索之于此焉则松风朝夕所演无非大乗微妙之法隠居恶足以语此哉阁在越之耶溪上季蘅若公之所建者因得径山范公所书松风二大字遂掲以为名予谓径山古之名徳其字不可防玩宜别求善书者易之既告之故复为记其事如右其详则见天竺法师道公所为文其妙无以加矣予何言哉
　　生生堂记
　　生生堂者东阳陈泽民之所居也县南八十里有乡名瑞山陈氏世家其中至讳宗誉字彦声者有徳于乡又能与陆务观父子游而其诸孙黼东莱吕成公弟子擢淳熈辛丑进士第累官驾部郎中林正恵公实以女妻之泽民盖其十世从孙也泽民思继承家学出从名师巨儒游精于科目之业有司贡上选曹试经义合格署通判于漳州将上以堂记属予予颇闻县之仁夀乡在东北四十里而近有簮缨家亦与泽民同姓而谱谍不通非其族也尝搆宅一区方建前楹有鸠鸣其上占之者云此宅当属之张氏后六十年复归于陈未几西邻张氏果来居之张既不振人士皆谓复还于始搆之家不知乃泽民竟以重赀获之也偻指计之诚甲子一周矣噫亦异哉泽民遂筮日自瑞山而迁当春气煦明卉木含荣有嘤其鸣泽民刲羊刺豕具尊俎合賔姻而燕乐之酒防酣坐客击案为节而歌之曰有岿者堂髙明之居蔚蔚纡纡曲橑而交防惟徳之符防数悬应不爽乎锱铢继有赓之者曰新居其迁茀禄其延族姓其聨演迤而芊緜于是州邑之间咸称事有前定泽民之迁居有不偶然者泽民因取书有生生自庸之义用以名其堂鸣呼生生之义虽见于书而莫备于易易云生生之谓易夫隂之生阳阳之生隂生生相续变易而不穷泽民之居于此他日子孙众多甚欲有类于易之言有类于易之言则生生不息矣虽然非积善之家未足以致之然所谓善者何尽孝以事亲竭忠以事君徳义以提身信爱以睦邻仁惠以及民五者备矣方不愧名堂之义爵禄之来当未艾也驾部翁孙岂得専美于前哉占者之云盖出于禨祥小数而非君子之大道此勿论焉可也予老矣文辞卑陋不足应人之求人翻疑为矫集其门者日益缤纷也巻轴之积动如束笋近亦力排而深絶之矣以泽民乡人也义不得辞聊相与一言之
　　怡养堂记
　　礼之不行常自近而易能者始惟其近也故人忽之惟其易能也故人不加之意焉事亲人人之所能也其事朝夕之所习也圣人恐人忽而不加之意自夫起居食息寒暑疾病之防问告拜跪定省应对之节皆着之礼经可谓详且备矣然而能尽之者虽君子犹难之岂事亲之礼诚难行哉难乎其当也甘膬之养人所能致也而敬难敬人所能也而爱难敬欲其如事大賔则何难之有而非敬亲之道也爱欲其如爱妻子则何难之有而非爱亲之道也故敬而不爱非所以事亲也爱而不敬非所以事亲也爱而肃恭之礼存焉敬而婉悦之意备焉斯可以为善养矣陵江刘复初父及继母俱存思尽事亲之道名其堂曰怡养而请余记夫记以纪事功着其可见者堂之作吾不得而知其可见者人皆能言之非事之所急也然则舍事亲之道何以为复初言乎复初好学慎行不待余言以余事亲先于复初则知事亲之难莫余若也故推其道以告之俾书之壁使后人有所兴起焉
　　复古堂记
　　监察御史虞泰鲁瞻尝奉诸父佐之命请记其所名复古堂者予以不文固辞而鲁瞻请之益勤乃叩之曰子之所谓复古者以为上古乎上古之时巢居而穴处污樽而抔饮茹毛而饮血子今有室庐器用之美稻梁羊牛之饶决不能复之以为中古乎中古之制冠弁裳衣以定其分鼎罍爵以称其用门奥屋漏以严其居筵榻格几以殊其度虽曰异于上古有可法者子今狃于久安必随世而变迁想亦未易以复之也然则子之复古者将何居鲁瞻笑曰非是之谓也虞氏之居余姚自汉日南太守以来代有显人至唐永兴文懿公为尤着文懿公实泰之逺祖流裔至今二十七世矣屿山之南有虞家城周围一百五十丈相传以为故宅之基尚岿然独存诸父每相与登眺白烟凉草触目凄然辄弹指叹曰虞氏之先尝光着矣奈何无迓续徽猷者乎复古之名盖以此也予曰继志述事孝子慈孙所当为况思追绍于七百余年之前此其见之确行之厉是足尚已第不知复于古者果止于斯否乎鲁瞻曰何谓也予曰文懿公之为人外谨懦而中抗烈固以文学政事图形凌烟而为唐代名臣较之同时孔司业之经术杜莱公之政业议者有未足焉孔之与杜然矣较于汉之留侯及董江都其运筹之良宅心之纯或犹未能无遗憾焉以此例之古今人物其优劣不伦虽更仆未能尽也欲师古者宜取则于上上贤者在古亦众矣何独私于一家哉鲁瞻曰先生之言侈矣留侯之与江都信足法欤余曰不然也古之人以道徳为师者有孔子焉有孟氏焉以政业居辅弼者有伊尹焉有周公焉人而不为孔孟伊周其学皆茍焉而已子将复古必如斯而后可尔鲁瞻曰敢问复之之功奚先余曰载籍之存者莫古于易伏牺之卦文王之彖周公之爻孔子之系于是乎悉备姑摘一二陈之风自火出家人君子以言有物而行有恒此身正而家齐之象也洊雷震君子以恐惧修省此自治之象也山附于地剥上以厚下安宅此安养人民之象也雷电皆至丰君子以折狱致刑此听讼之象也自此而推一卦一爻皆开物成务之道也鲁瞻父子夙夜究心于斯此则所谓真复古者过则圣不及则贤逹则兼善于人穷则独善诸已复古之功不亦大哉若曰沾沾焉取则于一家不几于自隘矣乎请以是记诸屋壁鲁瞻毋以余言为夸而弃之佐名某以经学教授于乡言行有师法鲁瞻学有端绪自给事中迁今官正气盖凛然云
　　敦睦堂记
　　台黄岩之西三十里有沣水沣水之上大姓张氏居焉故有堂曰乐善至讳遂者属其子光祖与玑为时合族之所诸孙若奎等五人谨守之而不敢废元至正壬辰堂燬于盗尝欲作之而未能越二十六年为国朝洪武丁巳若奎之子昭与羣从兄弟谋以为自斯堂之废久而不复则亲义踈而友悌乖将始诸此可不亟图乃各出钱粟材木金石之费合作同谋弗怠弗息如营其私越明年堂成既行防族之礼复更其门曰敦睦其在京师者太学生升遂来徴余记昔者先王盛时制民之具既备又为井田以聨其心为乡党州闾以同其俗为学校以化其暴戾而乐其善良又有月书嵗考之法以紏其不率教者而取人之际又必察其孝弟婣睦之行焉故当是时凡比屋隣井之人喜相庆戚相吊疾病患难相赒防如至亲然脱有灾祻非常之事狠虐不轨之人皆无所自而发发则亲戚隣保随而扑灭之故其时天下无乱民以百姓皆相亲睦故也世逺法隳人自为家乡自为俗甚者兄弟父子不通假贷忧喜不相问逸乐不同情事触于中则勃然操戈而相逐父不能以禁其子弟不能以诤其兄往昔之乱多起于此非民性异于古也制民之具不若耳制民之事非无位者所得为有志之士能睦其族化其乡而不陷于非义岂非善学古者乎若张氏之为盖近之矣贤人君子岂必皆假乎位而后行道居乎家而使同姓之亲少长知礼让而不争壮者知勉于学而笃于行顽嚚化为纯慤愚昧者不失其性是亦道之推也岂细事哉张氏之孙多贤能其乡咸称之他日东海之邑闻有民淳俗厚如邹鲁者必张氏之化也欤试记其堂以俟焉
　　棣华堂记
　　盱江黄氏有昆弟之贤者三人曰松轩曰竹所曰梅庭松轩嗜学善属文而于法律家尤深训三子皆为儒遂以子贵追赠泰和州判官竹所好谈辨出史入经霏霏若吐玉屑人争乐听之梅庭独淬砺力战集有力少年隂授之击刺坐作进退之法且曰不久兵将起吾以卫吾宗也松轩既没四方果大乱江右受祸尤死丧相枕籍孰不畏之梅庭同竹所聚兵为屏蔽卒获无虞及今四海平定而二君子且岿然老矣厐眉皓髪相映于残山剰水之间自相谓曰同气而生者三人伯兄墓木已长所存者惟吾与兄耳春花秋月可不随时而作乐乎于是日具笾豆饮酒以为欢人见其雍雍然和怡怡然悦似不可以几及取诗中常棣之语名其堂曰棣华松轩之子子邕请予记之夫常棣之诗召公所作以亲夫人之兄弟者也故首章有云常棣之华鄂不韡韡凡今之人莫如兄弟笺者谓鄂足傅华之光明则韡韡然盛兴者喻弟以敬事兄兄以荣覆弟恩义之显亦韡韡然二君子生于簮绅之家渐濡诗书之泽兄弟之间下承上覆彰明光显固无失于诗人之旨然而兵戈之际各携其妻孥西东窜奔视兄弟如弃涕唾而二君子乃如形影相悬不使跬步之暌违则二章所谓死丧之威兄弟孔懐者得不为有合乎及至丧乱既平之后从容燕饮以洽其和孺之情朝斯夕斯唯恐不足则六章所谓傧尔笾豆饮酒之饫者又不为尤有合乎常棣之诗何其多与二君子类也盖兄弟之情本乎秉无古无今同一至理虽去之二千余载固当无甚相逺也名其室以棣华谁曰不宜抑予闻世之人有以桂名轩者矣有以椿名室者矣徒欲歆艳乎科目之荣企望乎耆颐之年耳其于饬励之益则乎未之有闻也二君子名堂之义诚可为不令兄弟之劝厚人伦美教化移风俗之道将于是乎在子邕位跻法从为时名臣而其伯仲又多能文辞子邕幸相率发为声诗勒成简编如唐之李义华蕚集故事二君子升堂献酬之际时出一二章歌以侑觞人闻其诗者宁不油然而兴起矣乎不知子邕又以为何如也
　　贞白堂记
　　临川许君仲孚辟贞白堂一所与环翠亭相映接盖为读书地也间来徴予记余闻仲孚清修而嗜学堂下种梅花数树当霜雪严沍之际众芳揺落而是花独翘然散而为春妍氷玉其葩一尘不缁仲孚叹曰其所谓贞白者非子也耶乃约二三胜友日吟哦其下超然神游如升天际恍不知贞白之在已耶抑果梅之有贞白耶客有歌之者曰游气冉冉兮将污人旷独处兮谁与隣姑射仙人兮玉为神骖青鸾兮服素裙望之不见兮隔河津青鸟不徕兮防无因仲孚从而赓之曰天风翛翛兮生翠寒白月流光照松坛美人来兮佩殷勤遗我青琅玕我将捣之奉晨餐歌已二人相视而笑予家芙蓉山之阳悬崖万丈苍官青士日骈立乎其间方滴露研硃入朝真洞防易闻仲孚之事不觉矍然而叹曰吾等其有激而然耶虽然物我之立皆成于相形而泯于相忘非贞则无有偏也非污则无有白也予尝观心皦如明镜中悬万象自见求其贞白且不可得况假物之云哉况乎天地中万彚芸芸自形自色杳不知其故虽造物者随气运行色色形形亦若不知其故是果孰为之枢纽乎问诸两闲两闲不言叩之百物百物不言质诸神扄则曰是在我矣斯贞白之义已仲孚曰子言也不知者谓涉于虚无恍惚殆非也请记诸壁何如于是乎书
　　永思堂记
　　永之为言长也所谓永思者长思而不忘也长思而不忘者为谁福清林荣得仁也得仁十嵗丧父洎长以县诸生贡上太学选入禁廷为承勅郎谦慎而齐饬声誉出荐绅间防濂朝京师乃来请曰荣也念父不见或食焉或羮焉或寝且息焉恒悬悬有思思之不得则升高逺望草木之敷腴山川之鬰纡万物欣欣有自得意辄然流涕曰光景日新吾父独何之乎将乗海鹤逺游三山乎抑精神流衍于气化中防茫而莫之覩乎何为使我心忧而弗释也如此者久之因以永思题诸堂楣以志无穷之悲先生愿为记之濂曰不然也子之父固亡子幸有母夫人存承顔色问衣燠寒而进退之弄雏其侧以悦之依依嫪恋如羊之跪乳乌之反哺其乐将无涯视五鼎万钟若不能过之子何乃自苦日然以悲父固当思也思或郁陶成疾独不计贻母之忧乎得仁曰堪舆之间当其青年父母俱存者何限虽闾阎小夫亦知割鲜具醪醴称曰具庆荣始二十又七独与母居如之何勿思吾父生我之劬劳欲报之徳所谓昊天罔极者也一乘驭则思为其执鞭一就寝则思为其扇枕一有疾则思为其尝药今皆不可得已触目之间无非可感如之何勿思濂曰不然也人心苦不知足得陇且望蜀濂也父母皆殁久矣其分当永思乎虽曰偏侍不独愈于濂乎为子谋者当思尽孝以养母致思贵富以显父使人称之曰某氏之子斯为永思也已得仁曰非此之谓也尽孝养母荣岂不知之奚俟先生之言若曰致思于富贵富累于千金贵为三库大夫纵可以慰母心而吾父不知享焉终有不惬吾情者事不得其全故也如之何勿思濂曰子之言美矣善矣而又有一説愿为子陈之夫为孝子者不当为无益之思而思不死其亲可也其谓不死者何子于事君之际则必自思曰此当罄厥忠不可溺于邪佞恐辱吾父也能思是子之父虽死其不死矣乎涖官之时则必自思曰此当防且勤不可习于贪怠恐辱吾父也能思是子之父虽死其不死矣乎鞫狱之顷则必自思曰此当钦且恤不可务于苛刻恐辱吾父也能思是子之父虽死其不死矣乎交友之中则必自思曰此当主于信不可待以浮伪恐辱吾父也能思是子之父虽死其不死矣乎出言之间则必自思曰此当合于正不可流于诐遁恐辱吾父也能思是子之父虽死其不死矣乎触类而长之如此可思者甚众虽更仆不能尽也子能力行之方可尽永思之道也于子何如荣复然流涕曰斯言也荣未之前闻也敢不夙夜祗奉濂既退嘉得仁之能孝也因次第问答之语记诸堂壁
　　贞则堂记
　　贞则堂者傅君藻养母夫人之所也夫人姓楼氏故为乌伤士族年十五归同里处士夀朋生二子长曰权次即藻又十有八年而寡夫人断髪誓不食他姓家日单冻馁交攻当风雪凄迷青镫夜织鸡再号犹轧轧闻机杼声人弗能堪夫人裕如也越若干年始克处士君华川之南已先庐未备者补之持宿劵责金者庚之専心一力训二子有成权得推择为吏藻从黄文献公游以文辞称夫人素髪埀领日坐堂上含冲挹腴而享夀养之乐时年盖六十余矣人皆曰女妇青年能守贞者非艰守于阽危中者为艰当夫人独居室无儋石之积皦皦自信如淮南之金色百炼而弗变非其贤过人能如是乎吾邦生齿之繁动至数十万求如夫人者千或不能二三宜其休闻流溢无穷所可憾者无良有司上于朝廷以表其宅里尔金华宋濂独不谓然何者婺为吕成公讲道之邦礼义修明风俗淳美非惟家孝弟而人诗书至于女子妇人亦皆无思犯礼而畏行露之侵第处道之常同老于室无以见其所执之操今谓如夫人者千不能二三是何待父母之国如此其轻也向使处士君不蚤逝孰知夫人之行能卓卓如是乎利器之施遇错节而显劲栢之刚因凝霜而知名盖生于世之变也计夫人之心岂乐负守贞之名哉以守贞名夫人已为不幸况又欲徼旌宠之荣乎旌宠朝廷之事也濂也不敏与藻居同郡学同师尝升斯堂而拜夫人藻指谓濂曰吾子幸为我文之濂不敢让使濂之文传夫人大节其亦烜着于世矣乎
　　贞节堂记
　　天地之间有大经决不可废者犹如阖庐以为居稻粱以为食缯布以为服一日无之则人事尽失难以为治此其故何哉茍无阖庐则风雨震凌矣茍无稻粱则道殣相望矣茍无缯布则手足皲瘃矣三者犹难阙一而况于大经乎大经者何三纲之谓也是故臣有贰心者为不忠子悖其父者为不孝妇事二夫者为失节彛伦攸斁职此之由其所系于人道之重者何如哉泉南庄氏归其夫为海盐陈思恭思恭海贾也育子宝生四月去入海五年而不返或以为死诱庄改适庄心如铁不为动已而思恭归相见之顷悲喜交集居久之思恭复去航海卒溺焉向日诱者哗曰今真死矣奈何庄指宝生曰夫虽死而子存犹不死也吾敢死其夫而去之乎诱者曰曰子贤也犹云可也脱有不肖余生将托之东流乎庄曰此天也吾无所逃也顺受之而不失也此其一念之正可以贯金石可以通神明可以耀古今呜呼孰谓天道无知傥无知而宝生何其能贤耶此人定胜天之义着矣呜呼使以庄此心推之子必善事其亲而称孝矣臣必能报其上而称忠矣四海其有不治乎奈何世降俗漓号为士大夫须鬛如防议论凌云霄一则曰我丈夫也二则曰我男子也或遇君父有难作狐防窜去往往而是似妇人女子之不若抑又何説哉呜呼栢舟之诗不作久矣余于妇庄宁不啻闻空谷跫音乎然而君子之立志宁暴露而无庇也宁冻饿而殒其生也天地之大经不可失也予故于庄之事亟称道而弗置者为其有合于此也宝生介吾友黄彛先生请记所谓贞节堂者宝生其诚贤矣哉因书此授之思恭死时庄年三十七今逾五十矣初思恭尝娶妻生一子贫寓外家庄遗钱使营生产且偿思恭之宿逋此固人之所难以非大节所系不详书之
　　经畬堂记
　　圣人之言曰经其言虽不皆出于圣贤而为圣人所取者亦曰经经者天下之常道也大之统天地之理通隂阳之故辨性命之原序君臣上下内外之等防之鬼神之情状气运之始终显之政教之先后民物之盛衰饮食衣服器用之节冠昏朝享奉先送死之仪外之鸟兽草木夷狄之名无不毕载而其指归皆不违戾于道而可行于后世是以谓之经易书春秋用其全诗与礼择其纯而去其伪未有不合乎道而可行于世者也故易书诗春秋礼皆曰经五经之外论语为圣人之言孟子以大贤明圣人之道谓之经亦宜其它诸子所着正不胜谲醇不迨疵乌足以为经哉自汉以降圣贤不作异説滋横凡外夷小道以及星厯地理占卜医药种树养马诡诞浅近之言皆僭以经名千余年间时益嵗加书之以经名者布乎四海之内学者于其名趋而陷溺焉者甚众而五经孔孟之道晦矣然非彼之过也学五经孔孟者不能明其道见诸事功故也夫五经孔孟之言唐虞三代治天下之成效存焉其君尧舜禹汤文武其臣臯防益契伊傅周公其具道徳仁义礼乐封建井田小用之则小治大施之则大治岂止浮辞而已乎世儒不之察顾切切然剽攘摹儗其辞为文章以取名誉于世虽韩退之之贤诲勉其子亦有经训菑畬之説其意以为经训足为文章之本而已不亦陋于学经矣乎学经而止为文章之美亦何用于经乎以文章视诸经宜乎陷溺于彼者之众也吾所谓学经者上可以为圣次可以为贤以临大政则断以处富贵则固以行贫贱则乐以居患难则安穷足以为来世法逹足以为生民凖岂特学其文章而已乎钱唐钱钧质甚敏好学甚笃取退之经畬之言名其斋防余过其郡造旅邸徴文甚力余美其志恐其泥于退之之言也推其道以告之使求夫大者焉
　　卢龙清隠记
　　卢龙山在京城西北二十五里周遍十二里高三十六丈山岭绵延逺接石头乃江上之关塞比于北地卢龙山因名和阳尊师骆月溪隠居其中自号曰卢龙清隠请予友王仪曹本道征予文以记之本道述月溪之言曰古人有云心不溷浊谓之清迹不章显谓之隠予学老子之法者也朝暮黄梁一盂苜蓿一盘既适而且安间披鹤氅衣手执黄庭经一巻翛然而凝坐九衢十二陌之游尘莫我之干也宁非清邪名氏不落于声利之塲心迹不属乎荣辱之境其入也烟霞与之同栖其出也渔樵与之争席宁非隠邪然而老氏之道清浄而无为隠约以无名不以清为清不以名为名是则无所不名可以治国可以观兵可以脩身可以延龄其小靡不该其大无不并此其为清隠益大矣吾尝闻之于师而未之能行也姑就其近似者而究心焉虽然予视古今不翅一旦暮何为复胶胶于斯人身至中其体含虚不纵不横非东非西纎如黍珠鸿包区火龙因之而飞焰水虎以之而生腴庶几腾神紫府吹箫都此殆忘清隠之名而食其实也邪其言若是先生以为何如金华宋濂闻之叹曰月溪盖几于知道者非欤其始也将欲遁世其中也又知其道可以治世其末也又思长生而度世纵予有所言其何以加于三者之间哉于是偕本道访月溪于卢龙山中白月独照万树僵立无风乃握手歌曰卢龙之山兮髙防岏有儒一生兮炼九还夜半月出兮露浸寥坛紫霞仙人兮驾采鸾七星为衣兮芙蓉为冠铁笛一声烟漫漫撷灵芝兮下空山歌已二人者相视而笑遂次第其言而为之记
　　金华张氏先祠记
　　金华县东行四十五里有地曰苓唐山川相缪而风气郁盘着姓张氏世居其中初张氏有讳隆府君者字亨仲宋建炎初自睦而来为潘氏之赘壻至今其村聚犹仍潘为名府君既占名数于县日以力本为务未几家寝穰生三丈夫子曰子政曰子中曰子成皆能绍前业而无爽徳子中之子文华倜傥尚竒行乡先逹端明殿学士王公埜甚器重之淳祐末公迁沿江制置使欲辟为之属辞弗赴自时厥后府君之三子遗日滋遂成三大族亡虑十百余人其出而仕者既以文墨论议著称于时而退修于家者亦循循雅饬无愧于士君子之行盖自府君至是亦十有一世矣府君之六世孙荣今为一宗之长乃慨然叹曰吾侪承借其先祉以克至于今日有阖庐以御风雨有丝枲膏粱以为之羞服而先祖妥灵之无其所不亦傎乎于是与族弟琰力谋之而子姓之中若留镇琮侣四人即捐所居之防事三楹间以为之倡荣遂加以暨茨之功缭以垣墉列以龛椟与夫祭飨百须之器莫不精且良中奉府君原其初迁也旁以三子侑食三族之所宗也而又益之以制属君府君之流先及是始振示不敢忘也然而世逺属防祭不敢用四仲惟据朱徽公所定祀先祖之仪以立春生物之始陈器具馔而行三献礼月旦十五日之序参族人散处乎东西度不能以皆至惟正月朔旦无小无大咸拜于祠下复防拜别室以叙长幼焉其生子已命名者续书之于谱图而后退若夫朝夕汛扫啓闭之职择谨愿者为之主守祭田若干畮则俾三族之嗣人轮掌其租入以供孝祀燕私之事此其大凡也始事于至正乙已之冬而迄功于丙午之春荣帅宗人数千指皆沐浴盛冠衣入奉明荐牲酒洁清执事俨恪周旋进退济济跄跄观者咸悦以为一邑之所未覩竣事复遣其孙愈来徴濂文刻示后裔俾世世无有所易其田之乡落步亩则附见于石阴濂闻之先王制为庙祭之礼上下隆杀皆有常典牲牢器币皆有常数固非士庶人可得而行然其亲亲之仁出于物则民彛之懿者初不以贱与贵而有异也今荣乃能于服杀宗迁之后以义起礼而逺祀府君非惟使子若孙不忘其所自出而管摄人心聚合宗族之意实于是乎在不亦孝子仁人之用心也哉呜呼人非空桑而生孰不本之于祖者方其封殖自厚长虑却顾无所不用其极问其所从来则曰吾不知也问其荐奠之礼则又曰我未之能行也所谓报本反始之道顾当是邪视荣之为殆将愧死矣是不可以不书三族之嗣人尚思是缵是承栋宇之必葺也母使之震凌黍稷之必获也母使之秽荒牲牷之必腯也母使之瘯蠡庶几濂之文为不徒作矣呜呼其懋敬之哉其懋敬之哉
　　国清林氏重建先祠堂记
　　莆田县东二十里有山曰谷城冈峦秀拔林樾苍润其下汇为巨浸号国清湖在昔盛时一望杳渺无际而波涛吞吐于风日云月之间真胜絶之境也唐忠臣邵州刺史林蕴之裔大理评事元始自长城徙居湖上五传为睦庵府君格以积庆力本造祠又再传为承奉郎国钧其族寖大承奉府君于艾轩文节公光朝为诸父行乃建义斋于东井命艾轩为之师倡明道徳性命之防遐迩生徒云赴川臻惟恐或后东井之学遂闻于天下林氏子若孙亦世擢进士第克守诗礼之训弥久而弥光其先祠旧在浣锦社盖以睦庵为之宗睦庵三子长曰讳锡府君名鼻头房次曰讳旃府君名追逺房次曰讳迁府君名曰白沙房至今埀十三世二百人之多者皆三房之后于是列为神板者五高四尺博一尺有八寸下设趺座用粉涂而书之其板中起于大理之祖考逮睦庵三子而止左右则追逺西则白沙东则鼻头凡三房之后其物故者辄升名其间当日南至羣族相率合祭其小宗有事于四世别各行之于家嵗旦则展谒举序拜之礼若冠若婚宦学出入悉于此而告焉讳迁府君九世孙比部主事衡患祠之规制庳狭不足以交神明乃与从子厚谋共白于宗长伯济而改图之即大理故宅之基建屋三楹间蔽以外门俾族之贤者司其啓闭经始于元至正戊戌冬十二月壬寅讫功于皇明洪武庚戌冬十一月已酉羣族皆出泉布来助而曰曽恕曰寳曰天禧者为多相地计功终始其役则维卿之力也初睦庵在宋时己置祭田自后累増至二千亩有竒故烝尝之礼视他族为时丰元季乱离始不能以自守衡惧族散宗湮无所系属既汲汲先祠之建复徴濂文以昭示于后呜呼先王之时立宗法以统其属定庙制以严其分制有降杀毫髪之莫逾宗有大小条序之不紊所以维持人心匡持治道者其事至详且宻也迨乎后世经残教弛漫焉而弗之谋曽未四三传已藐若秦越之相视当是时也有能以义起礼因祀事而崇孝敬虽于古昔未能尽合宁不为君子之所取乎此濂于衡之请不敢固辞而亟称之也濂闻莆阳多名族冠衣济济读书之声相闻贵名检而贱浮侈以此见艾轩之教浃人之深而承奉府君建学之功及今犹未泯泯孰谓贤者之泽不悠且长哉诗曰高山仰止景行行止三房之嗣人尚思朂焉可也衡字士衡通经而有文为名进士云
　　平阳林氏祠学记
　　礼之由生非天作而地设制之者人也太古无事之时固未有所谓礼礼之立起于人情之变如洪水之溃制礼者犹禹治水然左瀹而右防排险而导下惟适水之性使各顺其道而已不可以一法拘也水势有古今之殊茍执禹之遗法而治千载以下之水则不合者多矣奚可乎哉传曰三王不同礼言因时而变也古者墓无祠庶人惟祭其祢礼也至汉尝祠墓矣祭尝及髙祖矣不可谓之非礼也今平阳盖竹之林氏立祠于其始迁之祖之墓而祭之乌得谓之非礼乎时不同礼亦不同礼虽不同而其因人情而立教者未尝不同也初林氏之居盖竹自名防者始防卒塟于华盖山子孙至今数百家散处乡闾服防情弛者久矣其十二世孙元阳江县尹淳惧其愈逺而不知所自出也欲立祠于墓而未果淳卒其子今刑部主事陞遂作祠奉防之主朔望必谒嵗时必祭皆率一族之人以从事祠后为斋曰思孝以防其族人复立祠于左偏禩晦庵朱子之像以其先宋吏部侍郎拱辰知信州迁之知南剑州起鳌及其父阳江君配即祠之前为学聘乡人之贤者为师使族人子弟就学焉凡其所为未必皆合于古而余独有取者以其得礼之意也礼之目以千百数求其意不过禁邪止慝道人以善而已人情之变也无礼以治之虽日刑千人而不足教之以礼可以使之立化于俎豆间岂刑罚之威不若俎豆哉制之以其所畏不若因其所易知而教之之为速也夫以既逺久踈之族有贫富弱强之殊茍提其耳授以法令使无相乖背必有不可正者今也立一祠于始祖之墓率族人以祭踈者可以复亲逺者可以不散富强者必不敢以是私其身而贫弱者必有所仰济矣其族宁有壊乎况于有学以为之教有先贤之祠以为之则其为族人虑者可谓备矣林之嗣人祭于祠学于学而能修其身睦其亲者善为人后者也茍不能过于他族之人岂不负陞之望哉陞字若高敏事有才能故其所为能合于礼其徴记于余也遂推其意使归而刻焉
　　先夫人木像记
　　先夫人既殁之九年予妻贾専朝夕思之不少置间告予曰妾生二十二年而归君妾之姑已四十有九嵗妾母方氏亦五十有四嵗后君念妾之母老而兄弟多故乃迎养于家当是时二老人苍顔白髪共坐堂上妾与君沽酒买鱼以奉其欢更防烛尽犹连觞引满而语笑声不休君时尝语妾曰吾虽贫而老亲之欢如此吾退而安寝矣后十三年而妾之姑竟亡初姑未亡时妾子瓒始十三嵗姑尝抚瓒顶谓曰吾年耄矣或幸见汝之有子吾死亦暝目矣又三年君自金华迁浦阳妾与母从之来今妾母七十有五嵗瓒亦娶妇生子而妾姑之墓木拱矣思欲如昔时共君奉觞上夀其又可得邪每念及此辄涕泗交颐然恨无以自慰也欲刻木为像以事之凡遇疏食菜羮必祭使死者而有知亦当翩然而来享也虽然此岂妾之敢知哉不过尽其心焉尔矣予谓之曰昔之孝子有丁兰者事母至孝及母亡而思之不置乃刻木事之此盖丈夫子之事子以一女妇能行之亦可谓贤矣虽然不必尔也古者既而反虞公主用桑期年而练祭练主用栗所谓主者主乎神者也设主之外无有刻像事之者也予之思亲岂不尤切于子哉礼若可为则予为之也久矣専曰是故然矣世俗媚浮屠神者尚饰像奉之而况妾之姑乎妾不若是其心终皇皇焉君幸有以如妾之意也予不能拒于是命工人刻像以遗之并録其问荅之辞书于像龛之北以示子孙先夫人姓陈氏讳贤时金华潜溪人
　　安道堂记
　　自昔真主之兴天必生异常之才以备其一代之用外之则有貔虎之士奉命秉畧为之鞭驱僭叛汛扫六合内之则有防龙之伦立法定制为之谋谟庙堂协和黎庶近而至于贽御之属执事之臣亦莫不忠厚谨饬小心而尽职虽曰善以类应非天命孰能使然哉皇上肃将明威致防天讨于四方江淮之间豪杰魁垒之士翕然附从指顾叱咄战胜攻取无不得意及功成业定上公彻侯甲第相望辅相侍从皆当时之贤而于近侍之中又得供奉司令杜君安道而益知其他之皆然也安道自上之兴持刀镊侍左右未尝暂违凡上之征呉越略淮楚攻齐鲁汴蔡舟车所临四五千里虏伪王斩骁将以百十计帷下之谋筹防之算安道皆得身从而目见之安道性慎宻不泄动称法度为上所信任者二十二年由尚冠郎改御用监令至今官入内廷行步可数言语敬恭唯恐有丝毫过擢【阙】　门外要官势人之前如不相识一揖之余不啓口而退故上每称侍臣之忠谨者必以安道为言今夫天下之官受禄于朝者孰非仕哉盖有终其身沈于下位欲觐清光而不可得者纵得近辇毂下有愿承一顾之恩而不可得者安道乃得侍上而见称许虽曰慎宻之所致又岂非天哉安道其益勉之可也余官在太史事上者亦二十年余安道既以其字名堂复愿得予文以识遭逢之盛夫称天命以纪载国家人材之美予之职也乃为之言
　　思逺楼记
　　旴江有湕湖周围凡若干步涵日星而荡风烟四时之景无不宜者大姓胡氏世居湖濵以诗礼为学至吾永年人益称其贤以荐者起家为吉水幕职迁海北盐课司白石仓副使未及大用而终其弟永实其子原鳯原鹏原驹皆号善继大夫士恒集其门永年欲建楼以藏先世遗书不幸赍志以殁原鳯兄弟请于永实因竭力成之名之曰思逺示不忘乎亲也介前进士曽君仰来征予记予问之曰思逺之义何居原鳯对曰不幸先人即世一念及兹精神遐漂无所戾止有时抠衣升高极目四顾见云烟之巻舒星河之出没然流涕曰吾先人果何所之精爽或有灵庶几乗云龙而一下焉斯思逺之所以名楼也予曰是固然矣而其义未尽也原鳯又曰今人迩矣而逺者莫若古之人古之人陨魄黄垆泯然不可见其迹其精神心术之近存者赖遗言见于书尔大则圣次则哲次则忠与孝往往形诸载籍一展巻间神交防漠有不知千载之为长一日之为短者孳孳焉悃悃焉日致力于斯庶几契先人之所志尔是或思逺之义乎予曰逺固逺矣而未切于身也盍更言之原鳯于是研精覃思大周六合小入一髪黙然良久忽扬眉吐气而顾予曰我知之矣先生所谓逺者不在今人亦不在古人在吾之一身尔吾身非突然而中有也前之千万年自地辟天开绳绳相承以迄于吾身后之千万年又自吾身亹亹相续以至于无穷不可以数计不可以智推庸非至逺者乎吾身一有失焉则前焉而弗能继后焉而弗能延其责果安归乎是以君子惧其学之有爽也惕惕然如履渊氷恐其行之弗轨也惴惴焉如驭六辔此无他逺之不可不慎也若是何如予乃喟然叹曰子言今得之矣颇符先子之所望矣呜呼逺固逺矣而甚迩也古之人有三太上立徳其次立功其次立言若而人逺者数千年迩者亦一二百年其人固不得而覩矣玩其遗文想其徳业俨然若与之周旋堂序之上未尝知其死也所谓人虽死而有不死者存此之谓欤原鳯诚知此则又能以逺为迩无难矣永嘉之胜亦有楼名思逺者彼盖慕浮屠之学此则笃于彛伦而有关于名教世必有能辨之者予与原鳯言不过如此而止若夫湕湖之风物与斯楼之雄丽贤士大夫当有为原鳯赋咏者予则可畧也
　　见山楼记
　　见山楼者上虞魏君仲逺之所建也仲逺居县西四十里所龙山委蛇走其南将升而复翔其旁支斜迤而西则为福祈诸峯若车若旌若奔马若渇鹿饮泉不一而足势之下降为隂阜为连坡为平林一奋一止复襟带乎后先东则遥岑隠见青云之端宛类娥眉向羣山相妩媚为妍其下有巨湖广袤百里汪肆浩渺环浸乎三方晦明吐吞朝夕万变方屏插起湖濵曰夏盖山去天若尺五岩峙谷张尤可玩爱诚越中胜絶之境也仲逺心乐之以为非高明之居不足延揽精华而领纳爽气于是构斯楼日与贤士大夫同登鼎俎既备殽核维旅壶觞更酬吟篇叠咏及至神酣意适褰帘而望逺近之山争献竒秀晴容含青雨色拥翠不俟指呼俨若次第排闼而入使人涵茹太清空澄中素直欲骖鸾翳鳯招偓佺韩终翩然被髪而下大荒其视起灭埃氛弗能自拔者为何如也伻来俾濂记之夫自辛卯兵兴阖庐所在往往荡为灰烬狐狸昼舞鬼燐宵发悲风翛然袭人君子每为之永慨自非真人龙兴拨乱世而反之正含齿戴髪之氓孰不在枯鱼之肆哉纵有佳山日在眉睫间将不暇见之矣今仲逺雍容于观眺之际亦曰帝力难名而吾民恒获遂其生尔昔太常博士施侯作见山阁于临川而荆国王文公为记其事且谓吾人脱于兵火洗沐仁圣之膏泽余百年而施侯始得以楼观自娱仲逺之去乱离仅四三载尔乃能抗志物表厥脩故事如承平时此无他皇化神速有非前代所可及雍熙之治将见覃及于海内是楼之作其殆兆之先见者欤虽欲不为之记不可得也第所媿者濂之学识缪悠立言无精魄难以传逺仲逺尚求荆国其人而为之庶几楼之胜槩与雄文雅制同为不朽耳仲逺名夀延郑国文贞公二十四世孙羣从子姓皆彬彬嗜学文章钜公多集其门而仲逺尤号翘楚且工于诗有和平冲澹之趣濂盖闻之丹厓先生云
　　瑶芳楼记
　　瑶芳楼者常熟虞君子贤燕居之所也瑶芳者何古桐琴之名子贤以重购得之间一抚弄其声翏翏然如出金石如闻鸾鳯鸣如与仙人剑客共语于千载之上子贤乐焉则以谓世之名楼者众矣髙骈之迎仙谓其泝遐情也其失也诞张建封之燕子谓其兴新懐也其失也靡韩建之齐云谓其凌高清也其失也侈吾皆弗敢蹈其非欲専斯楼之美者舍斯琴也其孰能当之遂以瑶芳名其楼而列图书于中当风物清朗白月独照神情遐冲夐出世外子贤椶冠鹤氅自函道而升复取琴鼓一再行久之演而为紫琳之操其辞曰有坚者石中含精矣其白如肪煜有瑛矣五音繁防锵然而鸣矣客有与子贤同志者从而赓之曰艳质兮非华阳卉兮非奢折秋声兮遗所思望美人兮天涯歌已相视而笑金华宋濂闻其声唶曰古之人好楼居者岂欲夸靡丽而为荣观哉盖临隂幽之室则其情敛以揫处阳明之居则其情畅以舒随境而迁因物而着其亦人理之常者乎况夫宫角之相参羽徴之互奏禁其忿欲之邪宣以中龢之正其于学问之功又未必为无所助所以先生长者无故不去之盖有以也虽然君子盖不物于物不物于物则凡纷然而来前者皆吾性情之发舒或县崖邃壑或平墅旷林虽非层搆可以阖辟阳隂而清风徐来万籁皆动曲涧流泉复助之为声势五音泠然惬心而溢耳太龢融浃内外无闲有不翅听子贤之琴于兹楼之上矣此无他逹人大观无地不为楼无声不为琴也茍局滞于一室之间适其意则有之而蹈道则未也有若子贤盖学道而有所得者故濂敢以是説告之子贤博雅好古絶出流俗之上吾友杨君防夫极称其为人谓笃于士行而尤孝其亲云






　　文宪集巻二
　　钦定四库全书
　　文宪集巻三
　　明　宋濓　撰
　　记【凡二十八章】
　　阅江楼记
　　金陵为帝王之州自六朝迄于南唐类皆偏据一方无以应山川之王气逮我皇帝定鼎于兹始足以当之由是声教所暨无间朔南存神穆清与道同体虽一豫一防亦思为天下后世法京城之西北有狮子山自卢龙蜿蜒而来长江如虹贯蟠绕其下上以其地雄胜诏建楼于巅与民同防观之乐进锡嘉名为阅江云登覧之顷万象森列千载之秘一旦轩露岂非天造地设以俟大一统之君而开千万世之伟观者欤当风日清美法驾幸临升其崇椒凭栏遥瞩必悠然而动遐思见江汉之朝宗诸侯之述职城池之髙深闗阨之严固必曰此朕沭风栉雨战胜攻取之所致也中夏之广益思有以保之见波涛之浩荡风防之下上蕃舶接迹而来庭蛮琛聨肩而入贡必曰此朕徳绥威服覃及外内之所及也四夷之逺益思所以柔之见两岸之间四郊之上耕人有炙肤皲足之烦农女有捋桑行馌之勤必曰此朕拯诸水火而登于袵席者也万方之民益思有以安之触类而推不一而足臣知斯楼之建皇上所以发舒精神因物兴感无不寓其致治之思奚止阅夫长江而已哉彼临春结绮非弗华矣齐云落星非不髙矣不过乐管之浮响藏燕赵之艳姬一旋踵间而感慨系之臣不知其为何说也虽然长江发源岷山委蛇七千余里而始入海白涌碧翻六朝之时往往倚之为天堑今则南北一家视为安流无所事乎战争矣然则果谁之力欤逢掖之士有登斯楼而阅斯江者当思帝徳如天荡荡难名与神禹防凿之功同一罔极忠君报上之心其有不油然而兴者耶臣不敏奉防撰记故上推宵旰图治之切者勒诸贞岷他若留连光景之辞皆畧而不陈惧防也
　　游钟山记
　　钟山一名金陵山汉末秣陵尉蒋子文逐贼死山下呉大帝封曰蒋侯大帝祖讳钟又更名蒋山实作扬都之镇诸葛亮所谓钟山龙蟠即其地也岁辛丑二月癸卯予始与刘伯温夏允中二君游日在辰出东门过半山报寜寺寺舒王故宅谢公墩隐起其后西对部娄小丘部娄盖舒王病湿凿渠通城河处南则陆修静茱萸园齐文惠太子博望苑白烟凉草离离使人踌躇不忍去沿道多苍松或如翠盖斜偃或蟠身矫首如王虺抟人或捷如山猿伸臂掬涧泉饮相传其地少林木晋宋诏刺史郡守罢官者栽之遗种至今抵圜悟关关宋勤法师筑太平兴国寺在焉梁以前山有佛庐七十今皆废唯寺为盛近燬子兵外三门仅存自门左北折入广慈丈室谒钦上人上人出三人自为賔主适松花正开开黄粉毵毵触人捉笔聨松华诗诗未就予独出行函道间防章君三益至遂执手止翠防亭登玩珠峰峰独龙阜也梁开善道塲寳志大士塟其下永定公主造浮图五成覆之后人作殿四阿铸铜貌大士实浮图浮圗或现五色宝光旧藏大士履神龙初郑克俊取入长安殿东木末轩舒王所名俯瞰山足如井底出度第一山亭亭顔米防书亭左有名僧娄慧约塔塔上石其制若圆楹中斵为方下刻二鬼擎之方上书曰梁古草堂法师之墓有螎匾法定为梁人书复折而西入碑亭碑凡数辈中有张僧繇画大士相李白賛顔真卿书世号三絶又东折度小涧涧前下定林院基舒王尝读书于此院废更剙雪竹亭与李公麟冩舒王像洗砚池亦皆废又北折至八功徳水天监中胡僧昙隐来栖山龙为致此泉今甓作方池池上有圆通阁阁后即屏风岭碧石青林幽邃如画前乃明庆寺故址陈姚察受菩萨戒之所又东行至道卿岩道卿叶清臣字也尝来逰故名有僧宴坐岩下问之张目视弗应时雉方桴粥闻人声戛戛起岩草中从此至静坛多咸矜先生遗迹复西折过桃花坞询道光泉舒王所植松已逰唯泉绀净沉沉如故日将夕章君上马去予还广慈二君熟寐方觉呼灯起坐共谈古豪杰事厠以险语听者为改视明日甲辰予同二君逰崇禧院院文皇潜邸时建从西庑下入永春园园虽小众卉畧具揉栢为麋鹿形栢毛方怒长翠濯濯可玩二君行倦觧衣覆鹿上挂冠防梓间据石坐主僧全师具壶觞予不能酒谢二君出游夏君愕曰山有虎近有僧采荈虎逐入舎僧门焉虎爪其颧颧有瘢可验子勿畏往矣予意夏君绐我挟两驺奴登惟秀亭亭冝望逺惟秀永春皆文皇题榜涂以金又折而东路益险予更芒屩倚驺奴肩踸踔行息促甚张吻作锯木声倦极思休不问险湿牒牒据顿地视燥平处不数尺两足不随久之又起行有二台阔数十丈上可坐百人即宋北郊坛祀四十四神处问蒋陵及歩夫人冡无知者或云在孙陵冈至此屡欲返度其出已逺又力行登慢坡草丛布如氊不生杂树可憩思欲借裀褥卧不去坡古定林院基望山椒无五十步不趐千里逺竭力跃数十步辄止气定又复跃如是者六七径至焉大江如玉带横围三山矶白鹭洲皆可辨天阙芙蓉诸峰出没云际鸡笼山下接落星涧涧水滮滮流武湖已堙久三神山皆随风雨幻去西望久之击石为浩歌歌已继以感慨又久之傍厓寻一人泉泉出小窽中可饮一人继以千百弗竭循泉西过黒龙潭潭大如盎有龙当可屠侧有龙鬼庙颇陋由潭上行丛竹翳路左右手开竹身中行随过随合忽腥风逆鼻羣鸟哇哇乱啼忆夏君有虎语心动急趋过似有逐后者又棘针钩衣足数踬咽唇焦甚幸至七佛庵庵萧綂讲经之地有泉白乳色即踞泉咽衫袂落水中不暇救三咽神明渐复庵后有太子嵓又号昭明书台方将入岩逰庵中僧出肃面有新瘢询之即向采荈者心益动遂舍岩间别径以归所谓白莲池定心石宋熙泉应潮井弹琴石落人池朱湖洞天皆不复搜覧还抵永春园见肴核满地一髫童立花下问二客何在童云迟公不来出壶中酒饮且赋诗大噱酒尽径去矣予遂囬广慈二君出迎夏君曰子顔色有异得无有虎恐乎予笑而不答刘君曰是矣子幸不塟虎腹当呼斗酒涤去子惊可也遂同饮饮半酣刘君澄坐至二更或撼之作儛笑钧之出异响畏胁之皆不动予与夏君方困睫交不可擘乃就寝又明日乙巳上人出犹未归欲逰草堂寺雨丝丝下意不住乃还按地里志江南名山唯衡庐茅蒋蒋山固无耸拔万丈之势其与三山并称者盖为望秩之所宗也晋谢尚宋雷次宗刘勔齐周颙朱应呉包孔嗣之梁阮孝绪刘孝标唐韦渠牟并隐于此今求其遗迹鸟没云散多不知其处唯见荛儿牧竖跳啸于凄风残照间徒足増人悲思况乎人事往来一日万变达人大观又何足深较予幸与二君得放懐山水窟一刻之乐千金不人易也山灵或有知当使予逰尽江南诸名山虽老死烟霞中有所不恨他尚何望哉他尚何望哉章君约重逰未遂因厯记其事一寄二君一遗上人云
　　宋九贤遗像记
　　濓溪周子顔玉洁额以下渐广至颧而防収然頥下豊腴脩目末防耸须疏朗防长颊上稍有髯三山防后有带紫衣褒防縁以皂白内服縁如之白裳无縁舄赤色防而立清明髙逺不可测其端倪程子色防苍甚莹貌长防有颧眉目清峻气象粹夷髯四埀过领袍土黄色无縁内服领以白皂缁帽檐髙白履和气充浃望之崇深伊川程子貌劲实颧防収色黄而澹目有棱角髯白而稍短在颊者尢短而翩翩若飞动防袍与履咸如明道俨而立刚方庄重凛然不可犯康节邵子色防紫广颡身颀然有颧特然其下癯骨爽而神清须长过领内服皂领帽有翼围之袍缁履如伊川耸肩低袖手立而睨视坦而庄和而能恭横渠张子面圆目以下防满而后収色黄须少短防浓衣帽类康节履亦如之髙拱正立气质刚毅徳盛而貌严温国公司马子色黄貌癯目峻准直须疎而防长半白在耳下者亦半埀耳轮阔防向靣幅巾深衣大带加组方履黒质白絇繶纯綨前防下而张拱指露祛外有至诚一徳不以富贵动其心之意晦庵朱子貌长而丰色红润髪白者半目小而秀末脩类鱼尾望之若英特而温煦之气可掬须少而踈亦强半白鼻与两颧微齄齄微红右列黒子七如北斗状五大二小六在眉目傍一在颧外一在唇下须侧耳防耸毫生窍前冠缁布冠巾以纱御上衣下裳皆白以皂縁之裳则否束缁带蹑方履履如温公拱手立舒而能恭南轩张子姿貌伟眉目耸秀白而润丰下少须神采然椰冠纱巾道服青皂縁系以縚履白坦荡明白使人望而敬之东莱吕子形貌丰伟顔色温粹眉厚而秀髭浅而直衣道服皂縁冠幅巾蹑皂履望之似严毅就之如入春风中金华宋濓曰天生九贤盖将以明斯道也今九原不可作矣濓寤寐思之而无以寄其遐情辄因世传家庙像影以诸家所载作九贤遗像记时而观之则夫道徳冲和之容俨然于心目之间至欲执鞭从之有不可得于戯九贤亦夫人哉
　　叶治中厯官记
　　予旧与郑玉待制交闻谈括苍叶侯之政为详及识屠性山长其言比郑乂加详焉最后遇刘文庆架阁其言比屠又益加详焉三君子皆以文学行义鸣其言侯事已啧啧叹咏不少置予固信之自后出厯侯之所治处父老言其事至有泣下者予愈知侯之为人有不可企及呜呼循吏之绩不白于世乆矣有若侯者其可不谓之贤乎侯名琛字景渊别名伯顔姓叶氏处之丽水人其先有讳宏者宋某年擢进士第官至敷文阁待制太府少卿少卿从弟冠治易有声尝两上南宫生一呜国子进士进士生正大登仕郎登仕生天与仕国朝为处州路美化书院山长山长生应咸通史学善谈古今治乱尤工五字诗有栖间集藏于家之父也以侯贵尝累赠奉议大夫江浙等处行中书省左右司郎中骁骑尉龙泉县子云侯从防思有以自立嶷嶷异凡子天厯元年始逾弱龄即北逰京师诸贵人竒其才辟宣使于通政院院事至剧侯一无所慑出使郡国持以防清长吏每畏惮之事必先集丁外艰而还重纪至元三年补江浙行中书宣使冦起临漳朝廷命辨章别不花公往征侯在行中出竒计者为多至正元年辨章如京师欲荐侯为京官侯以母春秋髙辞吏部以常调擢侯徽州路歙县丞阶进义校尉丁内艰四年始之官防尹缺即署尹事歙不建録事司城内外民皆县主治之镇戍将恒持县官短长顺指而气使之即不从其旤立至侯不为屈辄摇手相戒曰此健丞不可触也盗发洪氏冡廵逻吏往验柩傍得染人帐册一乃同县张来所遗者即捕来搒掠久且无证后一月绩溪获真盗来得释廵逻吏恐其防□也复嗾盗入之侯匿来他所伪使人服来衣巾出与盗对盗遥见之齐骂曰张来张来尔误我矣侯乃出来问盗为谁盗对曰不识也来因免去嘉兴朱甲侨居县境衣冠之家或有所燕享必令朱集之一日以殴争至庭侯熟视曰尔等非盗乎命禠其衣视之两臂皆被墨刑者县民与朱狎凢十七年莫有知其为盗以侯为神郡岁贡金以两计者二千四百七十有五黠民揽其出内之柄髙其估以为利部使者至事辄败防内藏多金中书命以楮币相准一年黠民遽赇吏俾文上有司如所估之数他日幸借以为辞侯恐或传为例剥民必甚亟言于上官月渐减之俾与时平歙产岁输五百万吏胥要厚直于民而以亷恶者应官官不受又重赋于民侯察其弊也痛革之忧税例输货钱歙粮不足以给兵食独易之以粟号曰夏粮民深患苦之侯请以钱米兼赋于军夏税得如例行中书闻侯之政辟为掾从右丞呼圗克巴哈公讨冦长汀侯賛其行绥徕之令不五月长汀冦平时中书重守令之选内外官多列上矦名九年春转承事郎处州路青田县尹自京师给驿之官盖异数也青田素号难治侯谓非明学官之政不足以化民下车之初即建明伦堂及极髙明轩礼硕士为六经讲师增田三十畮有畸招弟子贠而廪食之月旦望谒先圣先师侯服深衣大带亲与之周旋升降退坐论堂申饬五伦之教恳恳如也吏以官书至侯见印文亷隅太明顾吏曰尔何敢刻伪印邪吏色动侯即讯之吏叩头伏罪侯曰伪者非止尔汝能引一人以自赎则无罪矣吏喜具简牍以对侯逮至庭下诘之如诘吏自是辗转而获一日间得伪县印一十有八税务印一十有二侯不欲食其言悉遣之唯扑其最后者牛疫死者法当闻海谿之地不满十余里浃日内民以牒上者二十有三侯疑之问牛死状民以病肿对侯曰其肉还可食邪抑弃之也民曰焉敢弃之每下其直以归解牛家耳侯曰解牛者何人民曰有二少年相随行今犹在县门东即其人也侯亟命执之少年佩小韦囊于腰侯取视大铁鍼一皂角萆蔴子各四侯曰此非毒牛具邪解牛者畏侯不敢讳具言以药淬鍼鍼牛牛辄肿不能食死侯怒簿録其家以偿死牛者时天下兵动县地隣东嘉数有大将统军来过军散入市廛剽卤特甚民畏怖如虎狼前之县令长莫敢吐气侯据胡牀坐溪浒具牛酒劳之戒刺船者毋薄防即薄防者有罚县民持梃循岸立以数计者千溪多滩险恶不易渡侯隂令勇卒以俟舟至辄止之侯亲帅弓箭夫击钲鼓走溪上境内肃然县多争讼凢两造在庭皆羣胥囊槖于家互蛊之以言遂纷纭不可释因以射利侯杖之惧不敢为奸复刻小緑牌大仅如指来投牒者即细书牌隂令就逮其人往往感悟至中途多分解去吏若旁视无所容其私防至讼息部使者余公阙严毅慎许可深嘉侯之行事以上尊酒劳侯者再复命侯垦田龙泉召有田之家履畮而实之验民粮多寡以定科繇满六斛者役一月多则倍之若集粮事亦视其数为差事成移婺之武义侯垦田定赋一如龙泉有持宪文书来挠政者侯挂之屋壁不啓封信行逺迩凢竞土田及争地不塟亲者涉五十余年弗决一旦悉得其平青田民久徯侯不还相率谒浙东宪府请曰幸还我叶侯自侯之来吾属无所苦朝夕恒饱食以嬉侯之出二年矣日望其归有不得也辄相与赍咨霣涕幸还我叶侯请己复造侯庭鴈行立再拜以申前辞言与涕俱侯亦为之泣下观者皆太息而去暨侯之还县民具防舟来迎溪中舟尾相衔百余里不絶十二年三月宪府以隣郡有警欲新金华城佥谓非侯不能总其役要复辍以命侯行中书承制陞侯处州路总管府判官事闻阶转承务郎宪府力留不遣十三年三月辨章三旦入公帅师平徽饶辟侯为行军都事使者凢八至然后令侯就道八月师次婺源州州民素熟侯诣辨章乞侯摄州事从之徽国朱文公庙宅燬于兵侯周视叹曰此化基也不可以干戈未葺而弗亟图遂规运而一新之丝毫不以烦民民大恱岁侵道殣相望时楮币澁不行侯权令富民卖米以収之复煑淖糜以食饥者日以十斛计侯躬自监分所活者甚众其所収禇币侯为言于右丞赫赫公作茶课输之不欲爽信也十四年侯从辨章还杭时青田呉徳啸众倡乱焚掠府库室人女妇日杀伤无筭处温婺及建宁均被其毒官兵捕逐辄失利十五年六月宪府辟侯摄同知处州总管府事往安定之或劝侯冦情难测当严重兵以自卫侯麾去乘匹马行从以数苍头径至县县民柔驯者闻侯至大喜咸从岩穴归依侯以居诸冦亦出见自首服十月有妄男子谓呉徳祥曰叶使君绐尔大兵旦夕且至善为尔计莫若刼使君以自安呉徳祥信之欲为变项生留由之颇闻其事急趣侯避之东瓯侯曰县民恃我无恐故来归吾若去其如彼何饥虎见肉其暴辄止尔冦得我亦然否则必屠戮无噍类吾纵茍活义弗忍为也二人泣去未防贼党张惟徳呉伯贤等持旗帜刀槊直入县庭侯盛服出坐听事问曰尔来欲何为张惟徳跽而请曰山中氓徳明公厚欲见且乆思屈玉趾一幸临之无他虞也侯曰我行即行尔汝慎毋毒我民也语未毕遂拥侯登舟至黄坛诸贼先后出迎舎侯呉徳祥家供张饔饩甚盛时命伶人陈杂戯以娯侯侯终不假以辞色毎为陈旤福逆顺凿凿不少厌羣冦颇感悟十六年四月复椎牛豕燕侯送还州城先是黄坛冦列砦栅百余气势聮络首尾应援人畏之不敢深入侯留黄坛久隂察冦所出没悉得其要领喜曰天殆使吾平此冦也侯既归寤寐亦不忘去时丽水之礲硿青田之庐茨皆大盗所巢有众号数万侯谓不剪二冦他日或与黄坛连则势益大不可制防行枢宻院判官舒穆噜宜孙遣谋官龙泉胡君深章君溢统兵讨礲硿侯急帅师与之防三面围合矢石乱下如雨冦出战大败擒渠魁十余人众欲进殱之侯及二谋相谓曰作乱者此数贼耳余皆良民家因胁逐而至此彼何罪欲使之作虀粉邪乃下令退师二十里俾尽挈妻孥以遁始焚其砦十七年行中书论功承制陞侯浙东道宣慰副使佥都元帅府事兼同知处州路总管府事四月侯入沐鹤溪治兵八月遣禆将陈仲珎平芦茨芦茨既平冦所俘傍县子女七百余侯具舟洎粮命老卒悉防还其家十八年中书承旧阶改处州路总管府治中侯帅师讨黄坛获伪将军李夹等十人三月进攻杨山及黄坑等二十余砦皆降复引兵围长坂冦力拒不服食尽乃就烹师遂次髙洋八月冦大惧尽输玉帛乞助于三恔羣冦率兵七千来援殊死战侯亲领锐卒至三岱岭以据其冲调别将夏廷辉衡击之冦败北斩首五百级擒三百余人遂乘胜直捣周奥屯支贼党周宝宋茂等皆遁侯分兵为十道以扼其吭宋茂复同呉徳祥别作新砦于洞尖山山下翼以七管竭力死守九月侯命陈仲珎引骁勇卒三千自瑞安出其背击杀宋茂新砦平呉徳祥夜遁退保百丈林冦众尚余千皆壮鋭善战树大旗出跳鬬鼔声振天官兵皆甲坐不动贼帅操钜防突而前官兵大呼曰杀入冦披靡而退擒伪将军七人至晚冦又遁去遂进焚百丈林火照耀如昼急分兵作三队追之至篠村呉徳祥父子自缢于林中千夫长徐徳俊斩首以献余冦次第伏诛黄坛悉平昔何易于令建昌善政之可书者不过腰笏代民为刺史引舟耳其次不过刬茶以免筦之病耳又其次不过有事小者劝大者杖而不以付吏耳他固琐琐不足纪也职方郎中孙樵尚传其事至今易于之名在天壌间如祥麟如威鳯人欲见有不可得矧如侯者政行暴着加易于数等可使冺冺哉夫不知人之善不知知善而不能扬不仁余虽不敏颇以文字为职业不敢喑无一言谨以所闻于三君子者著书一通以俟他日传循吏者
　　宣慰曽侯嘉政记
　　自中原俶扰蔓延大江之东兵连不解殆将十稔今年春三月丙辰西睦州陷夏四月壬午江浙行中书左丞杨公以浦阳与睦隣也命宣慰曽侯自杭师来镇其地五月乙巳师还邦人徳其善驭士卒而弗扰也思之不置县达尔噶齐硕裕实布哈君暨婺州路同知赵君大讷因民之思而相与树碑于县庭谓濓颇从事于文墨走书来徴记曰浦阳婺之蕞尔邑环以大山长岭舟车所不通往岁大将赵野逊台首统军道其间以辎重弗解羽而飞也涂逢农贾及浮屠黄冠师不问能不能以徽纒絷颈使肩之或血流不成出即杀以狥民深患苦或传有师至咸惊呼曰吾属将焉免夫亟奔避山谷至阅旬不返曽侯察知民情之惊疑从间道疾驱至县申饬纪律区分队伍各从方部以奠其居非有令号不敢妄逾户限仍令勇卒守其四门敢出入者罪随加焉夜漏既下乃被鐡衣持弓矢从一二骑周廵近郊威加气詟莫敢少恣一日门者稍怠有窃出捕人鱼者痛鞭其长惩之自是无一人敢违命者县父老相与言曰曾将军其来矣乎何为使我不知也将军其爱我也夫又指所统兵而相谓曰彼大缨短制而腰刀其溪峒之军也夫吾侪小人无所识知颇闻此军勇鸷防击未昜服驯又何其帖帖如是乎脱使他大将如曾将军我民何至暴露山谷乎咸嗟咨慕咏而去居无何左丞公自将临睦州檄曽侯还杭以守旧营晚始受命鸡初号复就间道驰去每出卒一队辄用数骑士监之若鱼贯若鴈行无敢乱越三日县父老又相与言曰曾将军其去矣乎何为来不吾知而去亦不吾知也揆于古之良将善驭师者其亦无愧也乎人有功而人忘之不祥达尔噶齐君县之贤大夫赵郡丞乡之达尊有以处吾属乎我等闻其言弗忍违用以其事累吾子幸有以详文之濓发书为之叹曰有是哉何曽侯之贤于人也昜曰师出以律否臧防若如所言其殆师出以律者欤师出以律者吾见亦罕矣呜呼有是哉何曽侯之贤于人也濓虽不识曾侯窃闻所至以爱民为务今来浦阳防大府有验亩徴粮之科为之恻然亟白部使者罢之则其及物之功又不特善驭士卒使弗扰而已也濓因弗敢辞为文其事于石然而石可泐也文可灭也曽侯之功简在县民之心者千百载犹一日也曾侯尚勉之哉他时登宥府居政路其位益显其功当益溥又将有鸿生畯儒执笔而特书之曾侯名华字华叟武冈人精悍而有智谋通孙呉司马法捐家赀招兵市马为国宣力前后屡建大勲今以明威将军广东道宣慰副使佥都元帅府事兼江浙行省都镇抚其禆将天临李君敞精于骑射賛佐之间多着劳烈亦法之所宜书者也至正十八年夏五月二十一日金华宋濓撰
　　浦江县新建尉司记
　　浦江尉司在县西一百步岁乆就圮至正庚寅大梁刘师稷以主簿摄尉事始作正防未成而刘去明年辛夘新安洪在来为尉完之且新其门楼又明年壬辰建防之前轩暨吏士之舎又明年癸巳造濯心亭屋以间计者若干役功若干糜钱若干濓惧后来者不知其劳也乃文其事于石俾相继葺之
　　静学斋记
　　三代以下人物之杰然者诸孔明数人而已孔明事功着后世或侪之于伊吕固为少褒或又以孔明与管仲并称则卑孔明矣以其事言之管仲辅桓公仅以齐霸孔明奉昭烈于艰难之中尺地一民皆夺之于羣盗之手徒以大义震撼天下裂天下而三分之使孔明后死后主足辅复汉之旧疆致刑措之治于孔明何有哉在管仲未必能尔也以其本心论之管仲所陈于桓公而见于行事者皆防权小智虽假尊周为名其意则富强其国而已固君子所羞道也孔明当干戈鞍马间所与其主论者必以徳义为先其忠汉之心至于瞑目而后已至今诵其言想其人真伊吕之亚乎史氏不知其本心谓孔明慕管仲乐毅之为人嗟乎孔明岂二子比哉孔明于圣贤之学盖有闻矣其所谓学须静也之言信古今之名言也止水之明风挠之则山岳莫辨浑天之察人挠之则昼夜乖错况方寸之心乎古圣贤之成勲业着道徳于不朽者未有不出于静者也盖静则敬敬则诚诚则明明则可以周庶物而穷万事矣茍杂然汨其中偶然应乎事卒然措之于谋为其不至于谬乱者鲜哉孔明之学惟本乎此故其所为当世无及焉至今无有非焉者而又从效慕之区区霸术之徒固不能然也然世之慕古人者吾惑焉古人所以为圣贤者其道徳着乎其言其才智形乎功业而存乎册书非徒以其名称之美而已也茍欲效乎孔明于孔明之所学必无不学也于孔明之所能必无不能也而后可孔明之所学而有未至也孔明之所能而有未能也而曰学孔明何可哉于孔明且尔况乎学孔孟之学者而可徒诵其言乎哉近代之所学者浮于言而劣于行孔孟之言非特言而已也虽措之行事亦然也学者不之察率视之为空言于是孔孟之道不如霸术之盛者乆矣欲如孔明者安可得乎钱唐罗宗礼名其诵之室曰静学庻防慕孔明者余欲勉其成也辩孔明之为学与学孔明之道以告之
　　脩慎斋记
　　脩慎斋者中书掾叶杞孟坚之所自名也孟坚之言曰杞居括州丽水之阳父母俱存兄弟无故足迹皆不出里门一家之和其祥气殆可掬而有也顷因乡里推择习刑法之学于大府遂贡来南京季弟孟年实与之偕行朝夕奉承甚谨既而中书选为刑曹史阅一载陞为令史父在家闻之有书来曰刑曹决天下之狱狱情万变尔勿使有寃民朝夕洗心涤虑以承上官不可循一髪私羞服之用当于我乎给之茍违我言必将辱于吾矣自时厥后有从括来者辄致书一年之中不下五十畨书中之言无异于前时所云父犹恐书不能尽达也复使仲弟孟才来致备用诸物且申言之留连再月依依不忍别既别归吾父问其状甚悉喜曰尔徃终胜简牍之往还然又不若吾亲见尔兄为稍慰耳时赤日如火即诣县给过所直抵南京一相见顷悲喜交集昼夜训饬之比前为尤详且曰今朝廷清明亷吏无不登乎枢要尔当氷雪其操他日衣绣还乡以慰慈母倚门之望岂不华哉亦留连再月而归杞亦念父不置越数月适年劳及考急谒告东归诸弟闻之驩迎三十里外杞升堂展拜问起居父子相抱持喜极不能成语曾未几何部檄下州中趣杞上道父不忍子行澘然出涕乃阳谓杞曰幸因尔行得为钱唐一防庻揽湖山之胜杞知其故力止之不从既至杞又止之还父复曰姑蘓抵此三百六十里耳其风物比钱唐尤胜吾何可还必至彼乃与尔别既至杞又止之还父复曰姑苏至南京不逺矣我之情事尚未与尔毕之可遽先还耶杞遂不敢言于是同至又再逾月而别呜呼世之为父者孰不知爱其子如吾父之深切十百之中不知宁防见耶杞夙夜佩服戒言惟恐辱其先因取经中脩身慎行之语名其寓居之斋曰脩慎愿为杞记之予闻仁人孝子之思其亲何时而能已耶山不足为之髙海不足为之深此无他昊天罔极之防终不可得而喻也杞能不忘此时之思朝夕以之一动也脩慎一静也脩慎则无负尔父之望矣杞尚朂之哉
　　冲黙斋记
　　保宁禅师以冲黙号其斋居来徴予记予按字书冲者虚也黙者静也即佛氏空寂之义也惟其冲也故黙则冲为体而黙为用惟其黙也故冲则黙为本而冲为末二者之理恒若相因未有黙而不冲冲而不原于黙者也夫太虚寥廓从横自如阳运隂行真宰不动此两间之冲黙也自无生有从有入无外虽纷纭中实有定此万象之冲黙也灵光洞然出入无碍诸相皆忘大用常寂此一心之冲黙也我念不生法从何起生防本空而况于法此诸法之冲黙也冲黙之义大矣哉呜呼有情之类亦云伙矣奈何营营逐妄扰扰迷真竭昼夜而实其所无反覆胶滞不求脱离是不知有冲者也风性所激运转不停歘焉凝氷倐焉焦火十二时中无一息少宁是不知有黙者也非大觉真人出而救之将何所底止乎然而妙明真性不涉三际元自冲虚本由黙静无所不容无所不具因无所不容故万有厯然而未尝有窒于虚因无所不具故羣动森然而未尝有离于静静固非动动亦静也虚固非实实亦虚也冲乎黙乎其造道之枢要乎彼李伯阳所谓致虚极守静笃者若近乎冲黙而涉乎有为也韦应物所谓隠拙在冲黙者欲借是处世以保和为冲寡言为黙者也而非其至者也然则何以为至乎必也入不二之门而后真知黙也真知黙者则无所事乎冲也禅师汲汲求法者也尝掲冲黙以自励故为畧疏体用本末而言之然亦未尝有所言也禅师名觉慧字敏机呉兴人出世嘉兴之祥符近从四辈之请分座设法于大天界寺寻主宝宁禅刹盖有志之士也
　　寅斋后记
　　洪武二年春濓以总脩元史被召来京然史事贵严诏命礼部统之设局分科限絶外内将以日视其成当是时尚书槀城崔公恒往来乎局中濂因稔知公之为人公盖名亮字宗明翼翼祗慎遇事若临深渊方今皇上受天明命抚有万邦自崇大礼以脩天神地祗人鬼之祀凡牲醴之丰祝号之雅器币之节燔告之严皆命公典之公精白一心上承休徳夙兴夜寐敬畏弗懈君子以谓国家自建礼官其涖事严恪未有逾于公者公犹以为未足且以寅名斋请濓记之夫寅者敬之谓也敬固无所不在而騐之于祠飨为尤宜方其斋明盛服以交神明灵飚囬薄如将见之于斯时也志定神一曾有邪思之可干者乎茍以之奉亲以之事君以之脩身以之治人其心常弗变焉其有不获其道者乎始之终之何莫不由于敬也能由于敬则成已成物之功其又有不致其极者乎昔者舜命伯夷典三礼其训之有曰汝作秩宗夙夜惟寅直哉惟清说者谓即敬以直内之义也今公所居尚书之官古之秩宗也所主天神地祗人鬼之祀古之三礼也其委任之重且专也盖如此然而皇上神圣端居穆清畏天勤民无一息之或间固已度絶于帝舜矣公之精白一心上承休徳其可不以伯夷自朂者乎此公所以名斋以寅之意也虽然脩徳莫若敬徳日以崇则位日以尊理之常也他日位于三孤寅亮天地以弼于一人濓又乌能无望于公乎公如有取于濓言非惟无愧于兹轩亦且有昭于名若字者矣华相先生既为公发明敬怠之説殆无余蕴庸敢掇其绪余以为后记云
　　栖云室记
　　中峯本禅师结庐姑苏城西以为禅定之室翰林学士赵文敏公书其扁曰栖云迨今数十年中峯卒而庐亦頺壊中峯之孙用庵照师作新室于故址复取故名掲之而属予以记余笑曰师其欺予乎哉今之庐非昔时之所筑也今之人又非中峯也而犹曰栖云何哉室庐之夀以百年计人之夀以数十岁计御燥湿阅寒暑屹乎有不倾之势毅然有不亡之意今欲求其见之且不可得矣彼云者起防万状不可斯须审视奚为而乆栖此室哉文敏公取以为名固异矣师取而重掲之又异也余复以言文之不亦甚异乎虽然自其易化者观之则天地曽无殊于水中之沤自其可乆者观之流电之光可使比于岁月自其有形者观之泰山可以齐于毫芒自其无形者观之一髪可以儗于嵩华乆速巨细者迹也有迹者固不足恃以不壊不可以巨细乆速论者道也斯道也何间于古今新故之分哉然则安知今之庐异于昔时之所筑今之人异于昔之人哉而云也安往而不在乎尝试与师登姑苏之台而览古今之变三呉之间崇台广榭凉亭燠馆敷金碧而炫丹瑶极人力而穷物状者何可胜数盖有歌舞未毕而号泣继之车马陈于庭而狐兔已防于寝者矣彼之富丽竒瑰茍与栖云之室絜量大小何啻冈阜之于沙尘今彼皆不复得守而此犹能新其栋宇而不废何耶盖无道以保身者虽富丽不能乆存而有道之士身亡而名立固不随世以为变迁也吾坐乎斯瞑目而思之充乎室皆云也皆中峯也入吾耳而接吾目者皆道也中峯之徒茍有志于道孰不可为中峯哉尚何取于区区之故名也乎师近道者盍以吾言求之
　　惜隂轩记
　　人之异于物者岂特形貌而已哉亦必有道焉尔茍徒饮食以生死生无补而死无闻则物皆然也奚择于人乎古君子所以汲汲而不懈者非徒求过于物且求异于庸常之人非特求过于人且求所以治安之而后已盖天之生君子所以为民物计也凡民之生岂皆怠而嬉哉其所趋者小耳彼幽探而逺取多致而急售相时乗隙以徼十一之息者汲汲于财者也朝造而暮谒曲誉而巧颂眴俟顔色以觊人之喜悦信任者汲汲于势者也长而饰智本能而逞功上以欺乎人下以欺其心者汲汲于名者也是皆有所利而为之莫不穷心力竭思虑目不暇暝而身不暇安亦劳且勤矣而君子何取乎君子之所务者狥乎道不狥乎人利乎民不顾乎身若禹益之治浲水焚山泽周公之制礼乐孔子之作春秋孟子韩愈之辟邪説皆焦心苦思东西奔走食不待饱而衣不务华至于终身而后已曷尝为其身哉上以忧斯民下以明斯道尔君子之所为固如是也防稽翁昌龄由国子生再擢为监察御史名其燕居曰惜隂其有志于民者乎夫人常患无志有志矣患不学而妄行学矣患无位而不得见于世得位矣患非其职而不获为今昌龄沉笃而专慤非无志也博洽而能文非不学也国家内外之官各不可越其职而御史于天下事无所不宜言则又居乎可为之位矣以利民之心行利民之政夫何难哉昌龄旦兴而夕息坐斯室而思之民或有未安者乎所以休养之者或有未至者乎思而得焉则以告乎上日程而岁较吾之所为果不负斯职与斯民则惜隂之名为不徒矣茍曰簿书而已矣狱讼而已矣是则众人之事尔虽勤且劳余何取于昌龄哉
　　双桂轩记
　　濓侍经青宫时四明桂君彦良实为正字朝夕同出入禁中怡怡然侃侃然异姓兄弟也彦良间谓濓曰吾家在慈溪世举进士或知望县或知六察或带阁职连绾郡章声明文物固尝盛矣故昔人称其所居为攀桂里防宋亡为元业书诗者犹不废区区虽不文亦以学诗获与乡贡之选二子冡曰慎介曰全今逢盛时复嗜学不厌思欲趾前人遗芳顾南荣有桂一章双榦直上始合于一又复岐而旁达妍茂纷香满户庭私窃以为桂吾姓也其殆符二子文字之祥乎读书之室遂以双桂命焉慎尝从吾子受经幸有以记其事夫桂之为木厯代颇贵之至唐重进士科贵之尤甚毎借之以为喻盖俗传月中有桂桂茍在月孰得而攀之其意若曰擢第之难犹平地而升青霄云尔非实指夫桂也元丰之末新定有二倪生曰直侯曰直儒相继中进士第郡守因表其坊曰双桂非惟新定之为然也彦良之乡有蒋氏伯仲焉曰璿曰珫陈忠肃公之弟子也绍圣崇宁间亦先后登髙科公号其堂曰连桂由是而观以桂旌坊又以名其堂则前所谓桂者似实而非虚也虽然古之人立言而比兴为多其在楚辞则桂与申椒木兰并称此无他芬香之物足以取譬君子也芬香之物当以类相应而卉木又得气之最先者庸讵知双桂不为二子之祥乎今慎也端毅自持而辞章俊丽全也趋善若水而期于无息皦然双璧光彩交映驯而致之二倪两蒋之问学直易易耳连捧贡函同防大廷亦宜也未见其为难也然而名者造物之所深忌桂氏自先世以来多以科目发身闻誉隆蔚达于遐迩至于彦良犹且不堕其业二子复将起而继之斯所谓难也视彼倐荣忽悴父不能及子者果何如哉果何如哉桂之为祥兆又见于斯恶得不为彦良喜杨伯子有言曰桂之双人之祥濓于彦良亦云遂书之以为记
　　三益轩记
　　明之昌国徐君元凯嗜古好脩乡邦称为善士生子男子三长曰友直字孟益次曰友谅字仲益又次曰友闻字季益家虽贫徐君能使其颂诗读书弗辍且因其字名轩曰三益以励之友闻自郡诸生贡入成均近奉防受事中书颇与予相亲时来执经问难遂以轩记为请夫益之为卦其象为风雷夫雷激则风怒风激则雷迅二者不待相期而相益者也君子观之见善则吾将迁焉有过则吾将改焉而其为益也大矣然则何以知过而改之曰必得直友焉友能直则加以箴规矣何以知其善而迁之曰必得谅与多闻之士焉友能谅则舎虚而从实友多闻则察理明而择善精矣呜呼此以取友于外者言之尔今季益家庭之内兄弟熈熈有善则相资有过则相告曽不出户而讲习之功胜州里之人莫不慕艳而交之其益将非止于三至于十朋之龟弗克违亦有之矣他日徳茂才显若河东之三薛江东之三岑其有不齐轨而驰者哉虽然予昔尝取友矣始也自一家羣从之间朝夕摩切之然不敢自谓已足也复取之乡人焉如是者乆之亦不敢自谓已足也又求之国人焉如是者又乆之间有谓曰学无止法也我安敢自画于斯复求诸天下之人焉今耆矣秋髪缤纷而埀领矣尚孜孜弗懈益求古简书之间见问学之优广者质实而无伪者则云我未之能及也亟迁而从之志褊而行僻与过失而文饰者则云我宁或有之乎设有之亟改而正诸此无他知益之为义若此自近而及逺期终身行之也季益兄弟其果以余言为然乎季益通经而能文已出防于成均是友天下之人矣予尚何言傥或东归见二兄焉宜以予文勒诸轩中庻不负于翁名轩之意云抑余闻昌国古防稽之翁洲也东控三韩日本北抵海泗登莱土地幽邃风俗朴茂人材往往多着闻于时今又将于季益兄弟观之上慎防哉
　　复古轩记
　　临川饶君孟持其五世祖某府君尝嗜琴琴有复古玉髄二张其材孔良蛇腹断而金沙明试一皷之独鹤夣囬而满山风露也寒泉漱岩而山鬼夜听也可谓清且古矣府君虽殁厯世寳秘不翅孔氏之遗履时出玩之思府君之不可见慨然髙山仰止之情元季兵燹方张白昼为人持去烟海茫茫竟不知坠于何所如是者有年一旦外孙乐安夏氏忽购得焉举以奉孟持孟持反覆拂拭不觉悲喜交集玉髄颇残阙唯复古岳沼晖轸咸具孟持取水精被之方申指其初则呜呜然已而复洋洋然亦似伤其流落而庆其复还也孟持刲羊豕列豆笾燕飨三族合芳木为椟尊阁堂中遂以复古题其榜云春秋之义大复古其谓复古者所系甚大非一器物之谓也虽然有人于此阖庐为人所攘已而还之可以谓之复乎曰复则复矣而非古也疆畎敓于强暴取而归之可以谓之复乎曰复则复矣而非古也巵匜桮棬之属为贪者所窃肆力追而有之可以谓之复乎曰复则复矣而非古也然则何谓而可斯二琴者相传或为雷威所斵由唐涉宋厯五百年之乆所获非一人所阅非一家始为府君之所有府君之后又夺于他姓今复归之孟持正如寳玉大弓之再得不谓之复古也谓之何哉不可以一器物之防而遽少之也然而予又有説焉古之人朝出耕夜归读古人书今则饱食以嬉我当复之古之人入孝出弟如用菽粟布帛斯须不可离今或有凌犯之者我当复之古之人事君如事天一动一静俨如有赫其临今则鲜有致其身者我当复之夫然故复古之功大矣二琴云乎哉孟持勉防可也
　　埙箎轩记
　　泛浙河而南舎舟登陆有地曰渔浦土沃以亢池园树林硕美蕃茂鱼稻充羡百货之所趋行旅之所集聚似市而不浇近野而不俚故其文多优防而好文其尤以礼让为人望者称华氏余自京师还华氏之秀者曰拱辰侍其父于河浒逆予至其家馆于賔次率其兄弟庭揖毕俯身自东阶趋退足武相蹈不越尺寸徐与之言长少相顾择辞而发恳然不烦秘然不畔于理皆良士也视其室名则曰埙箎而予昔之所书者拱辰谓盍有以记之天下之物取诸人者有尽而本于天者无穷能充天之所与则得于人者可弃而勿论矣世恒知在外者之可乐而力取于人其受于天者则怠而不顾卒之两无所得而戚戚以终身岂非惑哉今华氏兄弟以言乎爵则未尝仕以言乎财则非甚富以言乎车马衣服则雅素俭质与凡民等然入其门则父子有礼兄弟有防忿疾之声不闻于室和煦之色不絶于面食力而趋事安生以自适雍容怡愉不教而劝而未尝有资于外物何必取诸人而后可乐哉其善充于天也固美矣天之所与者至重也茍善之虽困贫甚天犹以为贵也不能充之虽位极乎崇髙天犹以为贱也若华氏之为天之所贵者也余安敢遗之而不录乎
　　云寓轩记
　　闽士张君仲育学道龙虎山中扁其轩曰云寓人闻而疑之曰异哉张君之名轩也夫苍然而在上者太虚也寓乎太虚者云也云之为物二气上升初无定形当其始生也勃焉如烟郁焉盘旋或揺曳如带或萦结如盖或超举如鸿或变化如龙儵然而雨天下忽然而不见其迹虽云亦不自知其聚防起防为何如人之望之一息而万状惚恍而不可为像今张君乃欲取以寓其身不亦异乎或闻其言又疑之曰是知云之起灭而不知外物之起防者也知张君之寓身于云而不知其寓意于云者也彼世之纷纷纠纠朝崇而夕替骤往而歘还毁誉荣辱之出于人者其变亦多矣独何异于云乎人惟不知其然也故竭智毕力终身趋走汨没于其间而不之止若夫知道之士则不然其视天下之物举不足当其一顾至于身亦自视如委蜕其去留之际不繋絷于物与浮云无异盖其所得者深矣今张君独知之而以云寓名其轩庻防达生者之所为彼乌足以知其意哉或者闻其言又疑之曰是求其外而不得其内泥于迹而不通其道者之论也夫有道者用于物而不蔽于物自恒人而观云则云而已自有道者而观舒之周徧宇内敛之不见毫髪者非道邪泽润四海而不以为功与夫并存而不知其所终者非道邪众人资其惠而不能名其徳功成则退而不底滞于用者非道邪是则张君取云以寓意者有在矣彼乌足以知之邪且天地之初未尝有云之名也非特无其名也而亦未尝有云也非特无云也而天地亦未始有也隂阳判而后有天地有天地而后云生焉人见其巍且髙也从而以天名之见其卑且广也从而以地名之见其絪緼无穷也从而以云名之是则以天地名天地以云名云者亦已寓矣况复取云以名轩不犹寓之寓者乎而人又哓哓焉而辨之非惑邪吾闻龙虎山中多异人广成子安期生之流时往来其间张君试见而问之果孰为云邪孰为寓不寓邪必有以语张君矣又安知不疑吾言为妄邪三人者退张君识其言属笔于予请书之坐隅
　　遯畊轩记
　　畨禺樊君徳新以美材擢为户部主事每欿然有不胜任之言题其舎曰遯耕而谓人曰吾昔避地荆南有宅一区有田数十亩躬耕以养吾亲甚自得也今繋官于此材薄不足以胜禄位势防不能以施惠泽吾心未尝不念躬耕时也行将陈于上乞身而归反乎故庐此名所以识之耳闻者疑之曰署居与氓廛孰安章绶与民服孰华耒耜耘耔之业与簿书之政孰劳事人主而友卿大夫与居闾巷孰荣而曰遯且耕非有激而然耶且君子出处何常惟不失乎义而已昔之居田里共民之业义也今仕乎朝共乎仕之职亦义也以民而有禄位之思则为僣以仕而懐其故土愿为齐民庸非过乎天之生人不皆贤不皆不肖将使才者治不才者尔故细民者耕且为粟帛以奉上者也君子者出智谋计画均之使勿争敓教之使知礼义者也使人皆欲为细民则谁为治使皆欲为君子则上安养今樊君以治人之才居乎位宜也而必欲为遯且耕何欤樊君曰仕之优于农吾岂不知之然国之禄位非以优仕者也使仕者劳其心以优细民耳故禄者出于民所以佣我之心力位者出于上所以使我自别于细民夫位髙于细民之上而徳不称则为尸位受民之佣而无功以报之则为茍禄吾惟是二者之惧愧交于心而不释思其易称无愧者而为之以为莫农若也故以见吾志焉且世之居位而肆虐者不知稼穑者也吾今不忘乎耕使目之见者耕也心之思者耕也乌敢自逸哉他日或得舎此而去放乎山泽之间求抱瓮丈人之徒而友焉作为讴歌以庆夫天下之平此吾之志也云云者吾何暇计哉于是金华宋濓闻之嘉其存心之仁自待之薄异乎患失者也记其事以为仕者鍳焉
　　慈孝庵记
　　古者万民之墓地同于一处故设墓大夫正其昭穆之位掌其爵等小大之数分其地使各有区域而得以族葬之凡争墓地者听其狱讼帅其府吏而廵其墓属复居其中室以守之当是时凡民之葬者皆萃于一非特同氏族之人而已自世道既降而相墓巫之説兴谓枯骴足以覆焘乎后昆谓福旤贱贵尽系乎冈峦之离合丘陵之偭向一以此钳刼愚俗而专窃墓大夫之政柄世之欲葬其亲者辄敛容屏气伺巫之顔色巫曰此可葬虽逾都越邑亦匐匍而从事巫曰不可葬虽近在室之傍百利所集者亦割忍而违去之致使父子兄弟本一气也一在天之南一在地之北吾不知其何说也安得卓识者出相与攻其缪妄也哉余方为斯叹同里张君忽以书来曰吾父母既殁葬于家东北一里黄坞之原既而吾兄又捐馆舎吾则以谓吾兄父母之子也其生未尝顷刻离膝下死后而他薶之使死者无知则已脱或有知焉吾恐其心当愀然不寕也廼于父母之侧攻位而藏之吾父母藏于是吾兄复藏于是吾夫妇幸未死他日或溘先朝露去将焉之又于兄之侧十步预作二竁以俟而别建庵庐号曰慈孝俾学佛者守之吾知父子之亲如是而已巫之言虽巧如簧吾固掩耳而弗愿有闻也呜呼余尝叹人之所见不能尽同故虽有蕴于中而不敢扬言于人窃不自意张君之见已能与余同推而至于四海之广九州之众其见之同者又恶知无其人耶使同者至于十百焉或千万焉则巫之舌不能胜而古者族葬之説可以渐复矣矧中原士大夫家多以昭穆序葬唯其行有汚于先人者始异其兆域衣冠之蝉聨在在有之人之富贵利达其不系于地也昭昭矣奈之何于淫书末技而惑于是非也呜呼若张君者其可谓卓识之士非邪濓因请记庵之成绪而摅其所见如此知言之士必有取焉张君名荣字叔茂金华莲塘人以孝弟致家之肥其室曹氏亦克配君子父讳大仁有寛厚长者之量生平与物无忤人以佛子称之晚自号曰存斋以至治壬戌某月某日卒寿六十七母施氏以某年月日卒寿七十皆以重纪至元戊寅某月日葬兄讳瑞字祥卿治家有能声以至正癸未某月日卒夀六十七其葬则以戊戌某月日庵之经始以乙酉正月落成以五月田若干亩山若干亩储其入以为守者之用云
　　防松庵记
　　龙泉多大山其西南一百余里诸山为尤深有四旁奋起而中窊下者状类箕筐人因号之为匡山山多髯松弥望入青云新翠照人如濯松上薛萝份份披披横旉数十寻嫩緑可咽松根茯苓其大如斗杂以黄精前胡及牡鞫之苖采之可茹吾友章君三益乐之新结庵庐其间庵之西南若干步有深渊二蛟龙潜于其中云英英腾上顷刻覆山谷其色正白若大海茫无津涯大风东来辄飘去君复为搆烟云万顷亭庵之东北又若干步山益髙峰峦益峭刻气势欲连霄汉南望闽中数百里嘉树帖帖地上如荠君复为搆唯天在上亭庵之东南又若干步林苍润空翠沉沉扑人隂飔一动虽当烈火流金之使人翛翛有挟纩意君复为搆清髙亭庵之正南又若干步地明迥爽防东西北诸峯皆竞秀献状令人爱玩忘倦兼之可琴可奕可挈尊罍而饮无不宜者君复为搆环中亭君诗书之暇被鹤氅衣支九节笻厯防四亭中退坐庵庐囘睇髯松如元夫钜人拱揖左右注视之乆精神凝合物我两忘恍若与古豪杰共语千载之上君乐甚起穿谢公屐日歌吟万松间屐声锵然合节与歌声相荅和髯松似解君意亦防防作笙箫音以相娯君唶曰此予得看松之趣者也遂以名其庵庐云龙泉之人士闻而疑之曰章君负济世长才当闽冦压境尝树旗鼓砺戈矛帅众而捣退之盖有意植勲业以自见者今乃以防松名庵若隐居者之为将鄙世之胶扰而不之狎耶抑以斯人为不足与而有取于松也金华宋濓窃不谓然夫植物之中禀真刚之气者唯松为独多尝昧昧思之一气方伸根而蕴者荄而敛者莫不振翘舒荣以逞于一时及夫秋髙气清霜露既防则皆黄霣而无余矣其能凌岁寒而不易行改度者非松也邪是故昔之君子每托之以自厉求君之志盖亦若斯而已君之处也与松为伍则嶷然有以自立及其为时而出刚贞自持不为物议之所移夺卒能立事功而泽生民初亦未尝与松栢相悖也或者不知强谓君忘世而致疑于出处间可不可乎濓家青萝山之阳山西老松如防度与君所居无大相逺第兵燹之余峦光水色颇失故态栖栖于道路中未尝不慨然懐君何时归濓当持石鼎相随采黄精茯苓烹之于洞云间亦一乐也不知君能从余否乎虽然匡山之灵其亦迟君乆矣
　　孝思庵记
　　钱塘王生骥年二十即以春秋预荐浙江乡闱既贡南宫庭议喜其尚少以大器期之俾肄业成均中未防诏左御史大夫汪公右御史大夫陈公妙柬俊英为诸王伴读生获选入呉府予时以学士兼太子賛善大夫生因从予游一旦传防命羣儒造纵豢鹤文生操觚立就予为进呈上亲读一再过喜曰是子辞简而意畅才气皆佳及日将南至大祀于圜丘上复命羣臣赋七言律十二韵冠以三百言序诸老生或难之生与乌伤黄昶先成亲跽读御榻前上听毕尤加奬厉云生初从予学治经兼攻文辞未防大进于前荐绅先生亟称之无异言予亦爱之甚谓其堪绍文脉也因叩其家世之详骥曰其先系出于周有敬宗者为周司徒时人号曰王家因以命氏至秦武成侯离生二子曰元曰威元避秦居琅邪后徙临沂威迁太原之广武由是王氏有太原琅邪二族晋丞相导出琅邪后时家于江左其裔孙有居睦州桐庐者曰煦仕唐为和州刺史生肃清主簿淘淘生畊避五代乱以文行称周干化中仕呉越官至乌程悴乌程之弟宋钱唐令畎遂居虎林山中实骥之十五代祖也骥之髙祖父讳某曾祖父讳植皆以力本尚义见称乡人多徳之祖父名暹字子愚锡号为明谊处士生先君讳常年三十出防畨禺不幸客死时骥始七岁无所识知頼大父鞠育教训以克至有今日先是大父常图地于西湖北山之间曰驼巘岭岭有三竒石怪松根蟠其上郁然可观大父既预为夀藏且曰此新兆也吾敢居其首乎南山梯子岭先世数大墓存焉年逺不敢迁仿古者葬衣冠之义斵木为主书吾父名讳瘗其中他日吾则祔其旁搆庵庐三楹间额之曰孝思示后世不忘其先也骥闻而识之乆欲以庵记为请先生修史事严不敢有所闻每念骥来南京时大父挈骥拜曽大父墓下慨然曰尔能颇知读书以亢吾宗非我之功实祖宗之泽是頼尔出于千里外慎毋忘孝思也骥尤不能置于懐愿先生嘉惠之孝思之说其见诸传记者不一而足非止乎诗也然其所谓孝者立身扬名使天下之人皆曰王氏有子岂不为孝之大者乎若规规不离乎亲侧号诸人曰我能养我能养而父母之名虽同里闬亦若无闻知如此而为孝将焉用孝乎今生始加冠巾辄被荐乎乡入侍藩王以文辞上简帝心其荣可谓至矣荣之至者孝之笃他日位益显名愈扬使生者受封爵殁者膺赠典则生之孝又为何如哉是则孝思之义也庸非生之大父所深望者乎予与生有师友之义为记其庵故不以颂而以规
　　赵氏时思庵记
　　晋府録事赵君徳懐其名为古臯有请于予曰古臯世居括昔尝有属籍于宋大父讳若顺字和卿实魏悼王之十世孙通前古载籍之言论义下上若玉屑倾吐然恬于进取视银黄焜燿漠然无动于中当时和景妍被古冠服徜徉烟霞泉石间心旷神怡超然于尘塧之表有不知白云之移隂而夕阳之在树也逢賔朋满座相与流连不忍舎虽不解饮见其酣嬉淋漓觥筹交错浩浩然与之同适人艳之者且曰王孙家之故习也或曰遗落世事其达士也哉于是州里皆称为有徳之士凡忿争不直者悉来质焉交觞之酒使其各释憾而去人至今能道之大母胡氏宋吏部侍郎之六世孙女妇道母范皆两无所愧尤笃于训子古臯生也时年已六十为之喜而不寐甫髫齓亲自鞠育之节其燠寒时其饎羞及稍长使从名进士林彬祖学治经惟恐有懈怠意濒卒犹执古臯手属曰吾幸见儿成立将含笑入九泉矣虽然学无止法朂之哉朂之哉遂瞑年八十矣大父先卒年视大母而少六岁大父卒于某年月日大母卒于某年月日以某年月日葬丽水县北四十里和乐乡之太平里遂建庵庐以为妥灵之所名之曰时思古臯国宠防忝被任使今又受新命将为县繁昌官书有程不能持一觞走酹墓下愿畀文刻诸庵中埀视孙子庻以着悬悬之思予闻之经曰春秋祭祀以时思之言不忘乎其亲也不忘乎亲孝矣孝之为道非一而足也徳懐行矣持已以亷清洁如氷雪庸非孝乎治民辩讼使各得其平又非孝乎业精于躬而名昭于时道足于已而文埀于后又非孝乎如是者徳懐思之而日思之是则时思之大者不必时省茔域而后为孝也他日入跻法从出刺方州华轩结轸佩绶悬鱼过家上冢以为一族光荣使人指之谓赵氏之有孙不亦美乎予之有望于徳懐者如是而已徳懐本名古臯今以字行博学有识以能古文鸣其为人也恂恂乐昜所谓温其如玉者云
　　拙庵记
　　京口徐君徳敬为中书管勾居京师处一室不垩不华仅御雨风环庋图书置榻其中毎退食即徒步归宴坐诵古人言賔客不交请托不通自号曰拙庵袭封衍圣公鲁国孔侯希学书拙庵字以遗之徳敬复徴文于余余天下之拙者也徳敬岂若余之拙乎世之人舌长且圆捷若转丸恣谈极吐如河出昆仑而东注适宜中理如斧断木炭就火猱援木以升兎走圹而攫之以鹘也其巧于言也如此余则不能人问以机谢以不知人示以秘瞪目顾视莫达其防人之所嘉余纵欲语舌大如杵不可以举闻人之言汗流颡泚人之所讳余不能止开口一发正触禁忌人皆骇笑余不知耻余言之拙海内无二他人有识洞察纎防掲首知尾问白意缁未入其庭已觇其形始瞷其貌已尽其肺肝而究其緼奥福来荧荧出身以承祸方黙黙预防而避匿其巧于识也如此余梦梦不知愦愦无所思人之笑吾吾以为喜人之怒吾吾径情而直趋网罗当前吾以为织丝虎豹在后吾以为犬貍吾识之拙当为举世师此二者乃吾所大拙其余痴经戅纬错综纷披良平不能荣其数防夏不能述以辞徳敬岂有之乎然吾亦有不拙者圣人既没千载至今道存于经岳海崇深茫乎无涯窅乎无涂众人逰其外而不得其内防其肤而不味其腴吾则搜摩刮剔视其轨而足其迹入孔孟之庭而承其顔色斯不谓之巧不可也生民之叙有政有纪离为六府合为三事周公既亡本摧末弊秦刻汉驳而世以不治吾握其要而举之爬疡择纇取巨捐细徳修政举礼成乐备广厦细旃毎资之以献替吾于斯艺虽管仲复生犹将扼其吭而鞭其背是不谓之巧不可也而徳敬岂有是乎盖人有所拙者必有所巧有所巧者必有所拙拙于今必巧于古拙于诈必巧于智拙于人者必巧于天苏张巧于言而拙于道孟子拙于遇合而巧于为圣人之徒晁错号称智嚢而拙于谋身万石君拙于言语而为汉名臣余诚乐吾之拙盖将全吾之天而不暇恤乎人也今徳敬居位处势诵古人之言而以拙自晦其殆巧于天者欤巧于智者欤巧于古者欤然则徳敬之巧也大矣过于人也逺矣爵禄之来有不可辞矣乌可以不记
　　清风亭记
　　清风亭者抚州金谿邓彦诚之所筑也彦诚世居云林三十六峯之阳其先世多以志节着当宋之季天下大乱尝集义兵以防乡社助国家宋亡为元七十又七年是为至正壬辰天下复大乱抚州不守彦诚叹曰冦将至吾可不衞宗人使及于难乎即召乡里少年分队伍树砦栅于云林山金鼓之声昼夜不絶冦来辄败衂而去荐绅之流依之以免者百数十家事平防府上其功将爵禄之彦诚谢曰吾之挺身御冦不防先世之明训尔敢借是以媒利耶掉头去不顾乃于堂之西偏艺竹数万竿引泉为池而筑是亭其中彦诚戴华阳巾披鹤氅衣日逍遥亭上防情物表澹然与尘虑相忘人见之者疑为仙人御风而行可望而不可即佥曰是功成而不居者其视富贵利达何有哉冝名亭曰清风以励衰俗彦诚笑而不答呜呼志节之士世不多见矣昔闻有田畴者遭幽州始扰荡析离居畴率宗人避难于无终山百姓归之者五千余家且数立竒勲以自见魏太祖论功封为亭侯邑五百户畴谢曰畴自以始为居难率众遁逃志义不立反以为利耶固辞不受至今言畴者慕其清风若神龙防于间欲一见之而不可得其视未建尺寸之功辄欲重徼名爵者其为混浊盖亦甚矣今彦诚之行事皦皦不诬有足多者予虽未敢遽谓如畴察其志之所存寕不髣髴似之耶然君子之论观其志而不较其功功固有小大志岂有崇卑耶志茍同功亦同也彦诚不必不如畴者昭昭矣后之人闻彦诚之风者岂不蹶然兴起耶抑予闻抚为文献之邦士出其间各以道徳忠义着闻载诸方防者班班可考彦诚以劬然一布衣又能竭力捍冦如此岂云林三十六峯委灵隤祉以致然耶不然何其生贤之多也予因为着清风亭记刻寘亭上使人知所自立颇谓有禆于政化文之不工固不暇计也彦诚名谅江西提防刑狱讳元观之诸孙来请记者其族人知南阳县行父也气节亦森然可尚云
　　环翠亭记
　　临川郡城之南有五峯巍然耸起如青芙蕖鲜靓可爱其青云第一峯雉堞实绕乎峯上旁支曼衍蛇蟠磬折防城直趍而西如渇骥欲奔泉者是为罗家之山大姓许氏世居其下其居之后有地数亩余承平之时有字仲孚者当承尊公之命植竹万竿而搆亭其中尝积雨霁晨光熹防空明掩映若青琉璃然浮光闪彩晶荧连娟扑人衣皆成碧色冲融于北南洋溢乎西东莫不绀聮緑涵无有亏欠仲孚啸歌亭上俨若经翠水之阳而待笙鳯之临也虞文靖公闻而乐之曰此足以抗清寥而防尘襟乃以环翠题其额至正壬辰之乱烽火相连非惟亭且毁而万竹亦剪伐无余过者为之弹指欷歔及逢真人龙飞六合载清仲孚挈妻孥自山中归既完其阖庐复搆亭以还旧贯而竹之曲蘖亦丛丛然生三年而成林州之寿俊与其有连者咸诣夫仲孚举觞次第为夀且叹曰江右多名宗右族昔时甲第相望而亭榭在在有之占幽胜而挹爽垲非不美也兵兴以来有一偾而无不复者矣有困心衡虑仅脱于震凌者矣有爬梳不暇迁徙无宁居者矣况所谓逰观之所哉是亭虽防可以卜许氏之有后足以克负先志前承后引盖未有艾也饮且酣而兴歌曰五山拔起兮青六千君子兮何师师鳯毛离徙兮啄其腴秋风吹翠兮实累累邈千载兮动遐思歌已而退夀俊中有陈闻先生者谓不可无以示后人乃同仲孚来词林请予为之记呜呼昔人有题名园记者言亭榭之兴废可以占时之盛衰余初甚疑之今徴于仲孚其言似不诬也向者仲孚出入于兵车蹂践之间朝兢暮惕虽躯命不能自全今得以安乎畊凿崇乎诗书而于暇日怡情景物之表岂无其故哉盖帝力如天拨乱而返之正四海致太平已十有余年矣观仲孚熈熈以乐其生则江右诸郡可知江右诸郡如斯则天下之广又从可知矣是则斯亭之重搆非特为仲孚善继而喜实可以卜世道之向治三代之盛诚可期也予虽不文故乐为天下道之非止记一亭而已仲孚名仲丽嗜学而好脩士大夫翕然称之
  </div>
  <div class="pagination">
   <a href="文宪集.html">
    上一页
   </a>
   <a href="文宪集.html">
    1
   </a>
   <span class="current-page">
    2
   </span>
   <a href="文宪集_page3.html">
    3
   </a>
   <a href="文宪集_page4.html">
    4
   </a>
   <a href="文宪集_page5.html">
    5
   </a>
   <a href="文宪集_page6.html">
    6
   </a>
   <a href="文宪集_page7.html">
    7
   </a>
   <span>
    ...
   </span>
   <a href="文宪集_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
