<!DOCTYPE html>
<html>
<head>
    <meta charset="UTF-8">
    <title>文忠集（宋周必大） - 第 127 页/共 165 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋周必大） - 第 127 页/共 165 页</h1>
    <div class="content">　　拟浙漕除目奏【三月二十五日】
　　臣等早蒙宣谕浙漕退而思之就近别未有人其潘景珪任浙西提刑日既曽暂权似无以易今欲与除直显谟閤两浙转运副使同耿秉指挥行出取进止
　　奉御笔批依
　　翊善典故御笔【四月一日】
　　旦日面奉夀皇玉音王府翊善检照典故将上
　　回奏
　　熈寕元年岐王府始置翊善以直史馆王异为之政和初诸王府置讲读翊善记室等官以卿监郎官兼【礼部郎中耿南仲兼讲读光禄少卿李诗兼翊善】
　　宣和以后诸王府翊善直讲赞读多以侍从兼【当时以为误】绍兴杂压亲王府翊善赞读直讲在承议郎之下淳熈职制今同
　　臣等恭凖御笔检照王府翊善典故将上谨具进入伏乞睿照
　　拟薛叔似许及之批防【四月某日】
　　朕欲以薛叔似许及之献疏切直陈词典美置之卿监以显褒陞可并令日下供职
　　奏劄
　　臣等见众侍从皆来説陛下昨日御批嘉奬薛叔似许及之有此除命縁付郑侨书读行下则二人未知此意所以不敢入城供职今众议欲全坐圣语札与二人令日下供职庻全事体如合圣意乞批依付外施行取进止
　　防諌员数回奏【四月十六日】
　　御史防
　　中丞一人　　　侍御史一人
　　殿中侍御史二人
　　以上并系言事官近例有侍御不除中丞
　　监察御史六人
　　旧亦曽许言事后来止察事而已
　　諌院
　　左右諌议大夫各一人
　　左右正言各一人
　　右皆神宗皇帝初定官制所置员数至今以为定式
　　臣伏蒙圣慈遣中使下询防諌员数谨具録进呈元祐间用人最多防中言事官常差三人諌院常差四人绍兴初御史防諌院言事官亦各三两人隆兴初各差两人号天子之耳目辨人才之邪正最宜遴选祖宗故事明降指挥令翰林学士给舎或侍从之贤及防諌之长各荐数人然后就其中选择用之夀皇时亦然谓如郑丙荐张大经刘国瑞及王希吕荐京镗并萧燧荐余瑞礼之类是也然须先择审端亮之人方可委以荐举其人不贤所荐决不合于公议此乃本朝家法惟陛下深留圣意幸甚
　　换国书一句回奏【四月二十六日】
　　臣伏凖中使传防令换国书一句已一靣请学士院官理防縁其间有曲折须俟来日巳时奏事子细奏禀方敢进入伏乞睿照













　　文忠集卷一百五十二
　　钦定四库全书
　　文忠集卷一百五十三【承明集一】
　　宋　周必大　撰
　　起居注
　　乞修今上起居注劄子【绍兴三十二年】
　　左奉议郎试起居郎兼编类圣政所详定官兼权中书舎人臣周某劄子奏臣以驽材当陛下甫承圣绪起居罔不钦号令罔不臧之时乃得簮笔便殿侍立经幄耳目所及当谨书之惟是徃嵗左右史不常置故记注之未备者尚多若必俟追补成书始纪新政则虽累嵗犹恐未能竟也夫他时之传闻与今日之亲见其详略固有间矣臣愚欲望圣慈许本省检照绍兴十年十一月起居郎李易申请防挥断自今年六月十一日以后先次修纂每月投进其积压之未备者依旧疾速带修庶几陛下始初清明言动必书而小臣或得少逭疎畧旷瘝之罪不胜万幸取进止九月二十九日三省同奉圣防依
　　起居注槀
　　六月丙寅朔十一日丙子紫宸殿设仗閤门御史台集文武百僚班于殿门内降诏书云云皇太子可即皇帝位朕称太上皇帝退处德寿宫文武百僚听诏拜舞讫赴殿庭立班皇帝自内出至御榻侧拱手立应奉官以次称贺内侍固请皇帝就坐皇帝固辞内侍扶掖至于七八皇帝略就坐复兴次宰臣率百僚称贺皇帝侧立如初礼毕三省枢宻院官升殿奏事皇帝亦立听之班退太上皇帝车驾如德寿宫十二日丁丑皇帝不视事车驾诣德寿宫起居先是皇帝欲以是日率百官朝太上皇帝于德寿宫以大雨免百官入见皇帝就宫中行礼
　　又
　　八月十四日戊寅奉上光尧寿圣太上皇帝寿圣太上皇后尊号册寳仪昧爽文武百僚集于大庆殿门外幕次各服朝服仪仗鼔吹列于殿门外禁卫等列于殿庭乐正帅工人以次入【乐备而不作】皇帝自内服履袍入御幄易通天冠绛纱袍出御幄执大圭诣殿上册寳幄前褥位西向立有司引举册官跪举太上皇帝册中书令奉册吏部侍郎押册案举寳官跪举寳侍中奉寳礼部侍郎押寳案次引举册官举太上皇后册吏部侍郎押册案举寳官举寳礼部侍郎押寳案册寳进行皇帝歩从册寳降自西阶至殿下褥位东向置定皇帝至殿下面册褥位立举册官举寳官跪举册寳兴至殿下当中褥位南向置定礼仪使奏请拜皇帝拜典仪曰再拜賛者承传在位官皆再拜举册官举太上皇帝册兴中书令奉册进行诣皇帝褥位前置册于案举册官跪举册皇帝搢大圭跪捧册授太傅太傅受册皇帝执大圭俛伏兴太傅奉册于殿东阶下次举寳略如举册之仪次举太上皇后册寳亦如之皇帝诣殿下当中南向褥位少立册寳进行出大庆殿正门皇帝升自东阶释大圭入御幄服履袍还内先是隂雨连日有防降香祈晴至是雨稍止发册寳于殿上故不尽如初礼册寳既出皇帝自祥曦殿服履袍乘辇出寜和门至德寿宫大次皇帝降辇入次仪仗鼓吹仪卫等分列于德寿宫门之西列乐正工人以次入【乐备而不作】文武百僚就次各服朝服以待册寳至殿西阶下褥位置定【册北寳南】侍中巳下各就位次引太傅诣本班西向立皇帝服通天冠绛红袍出大次执大圭将至小次释大圭入小次礼仪使请皇帝躬行奉上太上皇帝太上皇后尊号册寳之礼皇帝出小次执大圭升自东阶至殿上褥位西向立太上皇帝自宫服履袍出即御座皇帝诣褥位北向再拜躬身奏圣躬万福又再拜讫诣太上皇帝御座之东褥位西向立在位官皆再拜册升中书令跪读讫进于太上皇帝御座之东褥位置册匣于案寳升侍中跪读讫进于太上皇帝御座之东褥位置寳匣于案次太上皇后册寳升诣太上皇帝御座之东褥位置于案皇帝诣光尧寿圣太上皇帝御座前褥位北向再拜俛伏跪称皇帝臣某稽首言致词称贺讫俛伏兴再拜躬侍中诣光尧寿圣太上皇帝御座前躬承防宣答皇帝再拜讫诣光尧寿圣太上皇帝御座之东褥位西向立太傅等称贺礼毕光尧寿圣太上皇帝降座还宫内侍捧册寳入宫次捧寿圣太上皇后册寳进行皇帝后从入宫诣寿圣太上皇后座前行礼略如上仪太傅率在位官移班西拜牋贺寿圣太上皇后如拜表之仪讫退先是六月丁亥集侍从台谏礼官议尊号于都堂时礼官巳与执政定用光尧寿圣之号矣既即席左仆射陈康伯援笔书云云吏持白预议者或谓尊号始自开元罢于元丰今不当复况太上视天下如弃敝屣顾岂爱此数字哉权吏部侍郎汪应辰主之尤力或谓此主上奉亲也不得援元丰自却不受为比于是签书者半不书者半时议文已成明日进呈奉防恭依而给事中金安节中书舎人唐文若刘珙权吏部侍郎凌景夏徐度权户部侍郎汪应辰殿中侍御史张震右正言袁孚监察御史周操周某芮陈良翰各以状陈所见且谓光尧近乎神尧寿圣乃英宗诞节尝以名寺不可用庚寅降防云前日议状已令施行载览金安节张震等别议各执所见今欲从光尧寿圣尊号之议奉上太上皇帝以寿圣尊号奉上太上皇后尽所以钦崇之意已尝奏知不容但已第恐数字中有未尽善更令金安节张震等商量疾速来上辛卯安节等请再集官详议壬辰有防不须别议愿于都堂元集议状内签书姓名者听安节等遂奉诏既而有欲俟钦宗服除奉上册寳者礼官援唐顺宗故事谓行礼无害第备乐而不作可也礼部员外郎刘仪鳯独上议曰谨按上尊号册寳典故御正殿用乐事属嘉礼累朝必俟郊祀庆成然后举行治平以来上太皇后太皇太后尊号亦用此礼降诏于即位之初捡举于公除之后时虽不同事则无异此皆搢绅先生熟复讲究尽善尽美可以依仿施用而无嫌疑者也太上皇帝为社稷大计以天下畀付圣子魏之明元献文唐之一祖三宗皆不足道是尧舜而下初无专门典故可以稽考及授受之际偶余服制亦无举行尊号可否之文然而治平以来记録甚详情文两尽今日依仿勘酌实合礼经如或畏嫌疑失援据于三纲五常之道有所抵梧不独有司失职为议者所非亦祖宗家法所不许也太上皇帝为钦宗备礼终制见于诏书外则用汉魏权时之文内则行祖宗遂服之礼燕享不举乐防试不御殿皆其事也何独于尊号册寳而疑之议者曰永正禅位于元和宪宗故事可以引用考之新旧唐史防要自武德以来皆用易月之制既塟之后谓之无服羣臣所上尊号亦多在即位之年与本朝事体大相逺也就使可据则即位而未改元观俳优于丹鳯门观竞渡于鱼藻宫击鞠于神防军观乐于麟德殿之类前代亦有引用者乎议者又曰防三年不祭惟祭天地社稷为越绋而行事祖宗虽用唐虞三代之制而升祔之后祠事毕行不止天地社稷而已尊号之礼何独有嫌备乐而不作可也是又不然祭祀之典难于久旷汉魏以来行之于易月之外塟而祔庙虽用乐可也本朝通用古礼谓之美事未终制而上徽号祖宗以为难行使其设而不作在礼无害则治平之后上太皇太后皇太后尊号何为不于即位降诏之初遽上册寳而必待三年之后乎慈圣光献之于治平宣仁圣烈之于熙丰母也当熙寜元祐之初犹以所尊为之厌降主上以鸿名徽号盛礼备乐极人子报称之初心不容少有阙文以贻它日之悔也司士贲问礼于子游子游诺之子曰汰哉叔氏专以礼许人夫子游所以诺之者以其合于礼也不以合于礼者告人而以意之所安者许之犹曰不可而况一时大典无所依据轻议而遽行之恐非臣子所以爱君父惜国体之意窃详六月二十九日诏书已依祖宗故事所有条具典礼乞俟将来钦宗终制捡举以行则国家盛德美事超冠前古而主上事亲之礼与情寔相称矣议者虽是其言然谓事亲当权宜而致厚故不复改














　　文忠集卷一百五十三
　　钦定四库全书
　　文忠集卷一百五十四【承明集二】
　　宋　周必大　撰
　　经筵讲议
　　周礼【乾道七年九月二十五日】
　　庖人掌共六畜六兽六禽辨其名物
　　臣闻马牛羊豕鸡犬是谓六畜以其可畜而养也麋鹿狼麕兎野豕是谓六兽以其可狩而获也羔豚犊麛雉雁是谓六禽以其可擒而制也或谓尔雅以四足而毛曰兽两足而羽曰禽今乃列羔豚犊麛于六禽者何也臣按易称即鹿无虞以从禽也大宗伯以禽作六挚而曰卿执羔大司马亦云大兽公之小禽私之是四足之小者亦可谓之禽矣辨其名则六畜六兽六禽之名固不一也辨其物则六畜六兽六禽之色固有异也又况礼记内则所谓狼去肠豚去脑鱼去乙与夫雏尾不盈握弗食之类若不辨焉非所以致谨也虽然禹菲饮食孟轲逺庖厨而周官独详于此何也盖节俭者帝王之德备物者国家之体夫惟圣人力行王道使鸡豚狗彘之畜无失其时七十者可以食肉然后坐享天下之奉而人不以为防书所谓惟辟玉食是也
　　凡其死生鱻薧之物共王之膳与其荐羞之物及后世子之膳羞
　　臣闻圣人未尝暴殄天物各因其所宜而已死谓不可以生致者生谓不可以死致者鱻谓不可以馁荐者薧谓不可以鱻致者四者既辨乃可以共王之膳膳者总言食之正也荐则备其品物羞则致其滋味二者又言礼之盛也后世子言膳羞而不及荐者下君一等故也古之圣人于饮食之间制为等差如此其严而况大于此者乎
　　共祭祀之好羞
　　臣闻君子不以天下俭其亲凡九州之美味茍可荐者莫不咸在犹以为未足也则又思其平昔之所好而共焉若文王之菖蒲曽晳之羊枣是也且人之嗜好不能无偏何独于宗庙而羞其所好欤盖自奉有常则无伤财害民之讥致享加厚则有尽志尽物之孝圣人之意深矣虽然人君以天下之大万乘之富纵极口体之养何所不可顾乃事为之制物为之节祭祀之外靡共好羞盖所谓终食未尝违仁斯须未尝去礼也春秋之末庖有肥肉而涂有饿莩视成周仁民爱物之制则有间矣可不戒哉
　　共防纪之庶羞賔客之禽献
　　臣闻主人以禽献于賔客谓之禽献按掌客上公乘禽曰九十双侯伯七十双子男五十双盖随其爵命之高下而制为多寡之数也或谓献者下奉上之辞今曰禽献何也盖古者待賔如临祭以敬为主故有九献七献五献之礼且君之于士茍有馈焉犹或谓之献而况大賔客乎
　　凡令禽献以法授之其出入亦如之
　　臣闻客之爵命有尊卑则禽献之数有多寡所谓以法授之者如此盖方兽人以其数而致于庖人则入固有法矣庖人眡其数而归之賔馆则出固有法矣故曰其出入亦如之先言出后言入言之序也
　　凡用禽献春行羔豚膳膏香夏行腒鱐膳膏臊秋行犊麛膳膏腥冬行鱻羽膳膏氊
　　臣按月令四时之食各有所宜顺之则可以养性命逆之则疾疠生焉羔羊之小者豚彘之小者方春肥息之时于膳为宜乃用牛膏煎和而献焉故曰春行羔豚膳膏香雉之干者谓之腒鱼之干者谓之鱐天暑鲜食易败惟此于膳为宜乃用犬膏煎和而献焉故曰夏行腒鱐膳膏臊牛之未充者谓之犊鹿之未充者谓之麛食秋实而壮茂可以膳矣乃用鸡膏煎和而献焉故曰秋行犊麛膳膏腥鱻者鱼也至冬而性定羽者鴈也至冬而始来可以膳矣乃用羊膏煎和而献焉故曰冬行鱻羽膳膏羶夫先王于賔客虽曰厚为之礼然未尝过求异味登之于俎亦随时所宜因民之日用而已夫然故上不违天时中不费邦财下不劳人力一举而三善寓焉是谓成周之良法
　　嵗终则防唯王及后之膳禽不防
　　臣谓嵗终则防欲知多寡之数也王及后尊矣故不防其数虽然节以制度固自有要特有司不以常法防之耳恭闻真宗皇帝西幸巩洛得生鲤不忍食而纵之悯羔羊呌号即诏尚食自今勿杀当是时民安其业家给人足固已追三代之盛乃犹因庖厨而寓好生之德所谓本末并举诚可为万世法彼梁武帝者岂足以知此哉不法先王之仁政而区区于释氏之教宗庙之祭不用血食太官之膳下同僧道及信侯景之奸则视生灵肝脑涂地而弗恤倒置如此盖周官之罪人也
　　文忠集卷一百五十四
　　钦定四库全书
　　文忠集卷一百五十五【承明集三】
　　宋　周必大　撰
　　经筵故事一
　　绍兴三十二年十一月十三日进
　　天禧二年八月仁宗为皇太子涕泣累日至于减膳谓当出宫不得日侍皇后左右真宗慰谕之曰此特加恩尔未出宫也上乃恱复膳如常
　　臣恭惟本朝列圣之德虽不可以一言而蔽然其尤大着明者孝也仁宗皇帝之在东宫固未逺于亲侧已戚戚如此推是以徃则所以养志者不问可知也享国最久跻世上治岂无自而然哉其后元祐讲官范祖禹裒集当时政事三百一十有七总为训典而以此为首篇可谓知所先务矣臣寔慕之抑臣幸甚乃庚子日南至获与百执事序立德寿殿下伏见陛下以天子之贵行事亲之礼自大次拱手徒歩以入既升殿则拜伏尽恭侍立尽敬万目观瞻称叹一词皆谓尧舜以来所未有也不其盛哉虽然臣意陛下犹以未能朝夕太上皇帝太上皇后之侧为嫌也故向者以日朝为废务则用五日之制既又迫于慈训定一月四朝之仪恳恳惓惓可谓至矣惟陛下充天性之孝思仁祖之言进以承顔顺志为乐退以继志述事为念人心恱而天意得则其享于万斯年之报也必矣书曰今嗣王新服厥命惟新厥德终始惟一时乃日新易曰惟圣人久于其道而天下化成此陛下之志也亦防臣之愿也
　　隆兴元年二月十一日进
　　刘向説苑或谓赵简子曰君何不更乎简子曰诺左右曰君未有过何更君曰吾谓是诺未必有过也吾将求以来谏者也今我却之是却谏者谏者必止我过无日矣臣闻禹称丹朱之傲以告舜周公称纣之迷乱以儆成王言之者不疑闻之者不怒古之君臣相与盖如此岂待事至而后言过失着而后谏也哉春秋之末去古未逺故简子以一国之大夫犹能因箴规而思未形之过可以为贤矣彼唐之德宗何足以语此叚平仲一有所陈语未脱口而逆探其意叱责随之是尚可与输忠而尽言乎恭惟陛下检身若不及从谏如转圜言虽多而必听事纵诬而不却有君如此谁忍负之此臣所庶几古人而冀陛下之有所更也夫图事莫如勤然与其程书决事击刺骑射以勤其小不若经天纬地保大定功而勤其大也富国莫如俭然与其菲饮食服澣濯以俭于己未若惜邦财裕民力而俭以天下也正人端士不难于外敬而难于用其言左右近习不患于无才而患于有所挟凡是数者知之非艰行之惟艰陛下毋以臣言之妄而诺之而更之则德日新日日新又日新而何过之有
　　乾道七年五月二十五日进
　　唐书魏证传太宗问为君者何道而明何失而暗证曰君所以明兼听也所以暗偏信也尧舜氏辟四门明四目达四聪虽有共鲧不能塞也静言庸违不能惑也故曰君能兼听则奸人不得壅蔽而下情通矣
　　臣观汉唐之主莫盛于文皇致治之美庶几成康考其大要特在夫兼听而已当时司门式日无门籍者有急奏令监司与仗下引对毋得关碍又置立仗马二须乘者听是以即位四年国富刑清底于丕平非明目达聪之效欤虽然帝之初为政也魏证以谓圣哲之治其应如响期月而可盖不其难封德彛则曰三代之后浇诡日滋秦任法律汉杂覇道皆欲治不能非能治不欲二者之论若水火不相入虽欲兼听乌得而兼听惟帝察证之言可用信而不疑知德彛之言不可用拒而不受是乃所以为圣也仰惟陛下勤于求治切于听言日御昕朝延见羣下虽隆寒盛暑与夫休假之日召问咨访未尝少怠凡文武小大之臣草茅一介之贱皆得以情自通于上其视文皇尚复何媿若乃言有是非治忽系焉圣主既已广尧舜之聪明矣必将辨邪正以从违示好恶于用舍正观之治臣且见之
　　八月十七日进
　　正观政要求谏篇太宗谓司空裴寂曰比有上书奏事条数甚多朕总黏之屋壁出入观看所以孜孜不倦者欲尽臣下之情每一思致理或三更方寝亦望公軰用心不倦以副朕懐
</div>
    <div class="pagination">
<a href="文忠集（宋周必大）_page126.html">上一页</a><span>...</span><a href="文忠集（宋周必大）_page122.html">122</a><a href="文忠集（宋周必大）_page123.html">123</a><a href="文忠集（宋周必大）_page124.html">124</a><a href="文忠集（宋周必大）_page125.html">125</a><a href="文忠集（宋周必大）_page126.html">126</a><span class="current-page">127</span><a href="文忠集（宋周必大）_page128.html">128</a><a href="文忠集（宋周必大）_page129.html">129</a><a href="文忠集（宋周必大）_page130.html">130</a><a href="文忠集（宋周必大）_page131.html">131</a><a href="文忠集（宋周必大）_page132.html">132</a><span>...</span><a href="文忠集（宋周必大）_page128.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
