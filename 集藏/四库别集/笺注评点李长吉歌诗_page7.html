<!DOCTYPE html>
<html>
<head>
    <meta charset="UTF-8">
    <title>笺注评点李长吉歌诗 - 第 7 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>笺注评点李长吉歌诗 - 第 7 页/共 9 页</h1>
    <div class="content">　　长戈莫舂长弩莫抨乳孙哺子教得生狞举头为城掉尾为旌东海黄公愁见夜行道逢驺虞好牛哀不平【竒怪】何用尺刀壁上雷鸣防山之下妇人哭声官家有程吏不敢听【甚疾吏之辞　言吏畏严刑犯险穿虎而行】
　　【鲁叔孙得臣败狄得长狄侨如富父终甥舂其喉以戈杀之　抨音弸弹也一作烹者非　举其头可为城掉其尾可为旌言其猛甚　西京赋云东海黄公赤刀粤祝注云东海有能赤刀禹步以越人祝法压虎号曰黄公西京杂记云东海黄公能制蛟驭虎及衰老不能行其术秦末有白虎见于东海黄公以赤刀往压之术不行为虎所杀　山海经云驺虞如虎五色毛诗注曰驺虞义兽白质黒文不履生草　淮南子云牛哀鲁人疾七日化为虎其兄啓戸而入抟而杀之　太白独漉篇雄劒挂壁时时龙鸣　礼记孔子过泰山侧有妇人哭于墓者使子路问之曰昔者吾舅死于虎吾夫又死焉今吾子又死焉夫子曰何不去也曰无苛政夫子曰小子识之苛政猛于虎也　蒋济万机论云五帝官天下三王家天下故曰官家】
　　日出行
　　【乐府题解云即日出东南隅行也古词云日出东南隅照我秦氏楼古今注云邯郸女子秦罗敷采桑陌上赵王见而恱之欲夺焉罗敷乃弹筝作陌上桑以自明不从故乐府以罗敷歌采桑曲陌上桑与日出东南隅同为一事余谓题云日出行不曰东南隅则不必与采桑事并故长吉此篇俱不及此意此篇名当与太白日出日入行同类】
　　白日下昆仑发光如舒丝徒照葵藿心不照逰子悲折折黄河曲日从中央转旸谷耳曽闻若木眼不见柰尔砾石胡为销人羿弯弓属矢郍不中足令久不得奔讵教晨光夕昏
　　【曹子建表云若葵藿之倾太阳　书旸谷注云东表之地日出于谷天下大明故曰旸谷　若木见苦昼短注　淮南子云尧时十日并出羿射其九乌皆死　此与苦昼短皆效太白体】
　　苦篁调笑引
　　【乐府有调笑引笑一作啸】
　　请说轩辕在时事【徘体得之是】伶伦采竹二十四伶伦采之自昆邱轩辕诏遣中分作十二伶伦以之正音律轩辕以之调元气当时黄帝上天时二十三管咸相随唯留一管人间吹无德不能得此管此管沈埋虞舜祠【以此寄兴甚竒】
　　【黄帝使伶伦自大夏之西昆仑之隂取竹于蠏谷制十二管听鳯鸣以刻十二律其雄鸣为六雌鸣亦六见史记　说苑黄帝采首山铜铸鼎于荆山上鼎成有龙垂胡髯下迎黄帝上骑羣臣后宫从上七十余人龙乃上天子华子力诋其妄则此说从来逺矣　汉章帝时奚景于舜祠下得白玉琯】
　　拂舞歌辞
　　【按晋乐志拂舞出自江左旧云呉舞验其歌非呉词也杨云自到江南见白符舞或言白鳬鸠舞云有此来数十年矣察其词旨乃呉人患孙皓虐政思属晋耳其一白鸠二济济三独漉四碣石五淮南也今长吉总曰拂舞歌若太白则云夷则格上白鸠拂舞词古今乐録云梁三朝乐第十九设拂舞】
　　吴娥声絶天空云闲徘徊门外满车马亦须生緑苔樽有乌程酒劝君千万夀全胜汉武锦楼上晓望晴寒饮花露【凡语转竒惜锦字劣】东方日不破天光无老时丹成作蛇乗白雾千年重化玉井土从蛇作土二千载呉堤緑草年年在背有八卦称神仙邪鳞顽甲滑腥涎
　　【晋志拂舞歌淮南王篇扬声悲歌音絶天　乌程酒见示弟注　武帝遗事铜仙舒掌承云表露和玉屑服之开元遗事杨妃毎宿酒初消多苦肺热凌晨傍花枝口吸花露饮之润肺　晋志拂舞歌碣石篇神虽夀犹有竟时腾蛇乗雾化为土灰此云从蛇作土本此也】
　　夜坐吟
　　【乐府解题云此曲本鲍昭作太白亦有此】
　　踏踏马蹄谁见过眼看北斗直天河西风罗幕生翠波铅华笑妾颦青娥为君起唱长相思帘外严霜皆倒飞【竒语】明星烂烂东方陲红霞梢出东南涯陆郎去矣乗斑骓
　　【杜诗想象嚬青娥娥当为蛾眉也　长相思乐府曲名　古乐府明下童曲陈孔骄赭白陆郎乗斑骓】箜篌引【又曰公无渡河】
　　【琴操曰有一狂夫被发提壶涉河而渡其妻追止之不及堕河而死乃号天嘘唏鼓箜篌而歌曰公无渡河公竟渡河堕河而死当奈公何元题云箜篌引下注云一作公无渡河今以公无渡河书题详见首巻注】
　　公乎公乎提壶将焉如屈平沈湘不足慕徐衍入海诚为愚公乎公乎牀有菅席盘有鱼北里有贤兄东隣有小姑陇亩油油黍与葫瓦甒浊醪蚁浮浮黍可食醪可饮公乎公乎其柰居被发奔流竟何如贤兄小姑哭呜呜
　　【菅草名左传或取一编菅杜预曰菅苫也　葫一作菰雕葫米也　礼记君尊瓦甒注大五斗　浮浮协音夫　李斯书弹筝抟髀而声呜呜】
　　巫山髙
　　【按晋隋二志巫山髙系汉歌短箫铙歌乐也魏谓之屠栁城呉谓之关背德晋谓之平玉衡梁谓之鹤楼峻齐谓之战芒山周谓之战河隂古词止言江淮渊深无梁可渡逺望思归而已后之作者乃及阳台事非古矣】
　　碧丛丛髙揷天大江翻澜神曵烟楚魂寻梦风飔然【七字分明巫山】晓风飞雨生苔钱瑶姬一去一千年丁香笻竹啼老猿古祠近月蟾桂寒椒花坠红湿云间
　　【巫山在防州即巫峡飔一作即阳台梦云雨事襄阳耆旧传云楚王逰云梦梦一妇人名瑶姬曰我夏帝之季女封于巫山之阳台精神化而为芝也】
　　平城下
　　【汉髙祖七年自将撃韩王信于铜鍉从晋阳连战乗胜逐比至楼烦大寒士卒堕指者十二三遂至平城为匈奴所围七日用陈平计乃得出平城今在云中县】
　　饥寒平城下夜夜守明月别劒无玉花海风断鬓发塞长连白空遥见汉旗红青帐吹短笛烟雾湿画龙日晚在城上依稀望城下风吹枯蓬起城中嘶瘦马借问筑城吏去关防千里惟愁裹尸归不惜倒戈死
　　【太白诗劒花青莲光出匣　汉火德旗帜尚赤　画龙龙帐也　后汉马援云男儿要当死于边野以马革裹尸还塟】
　　江南弄
　　【乐府解题云江南行江南曲江南弄一也江南古词云江南可采莲莲叶何田田鱼戏莲叶间鱼戏莲叶东鱼戏莲叶西鱼戏莲叶南鱼戏莲叶北】
　　江中緑雾起凉波天上叠巘红嵯峨水风浦云生老竹渚瞑蒲帆如一幅鲈鱼千头酒百斛酒中倒卧南山緑【无不竒絶】呉毹越吟未终曲江上团团帖寒玉
　　【叠巘见昌谷诗注　张翰思呉中鲈鱼鲙　毹当作歈呉都赋云荆艶楚舞呉歈越吟楚辞曰呉歈蔡讴奏大吕些梁元帝纂要云呉歌曰歈齐歌曰讴楚歌曰艳　寒玉荷也帖一作叠】
　　荣华乐【一作东洛梁家謡】
　　【按此篇皆咏梁冀家贵盛故一题曰东洛梁家謡】
　　鸢肩公子二十余齿编贝唇激朱气如虹蜺饮如建瓴走马夜归呌严更径穿复道防椒房尨裘金玦杂花光玉堂调笑金楼子台下戏学邯郸倡口吟舌话称女郎锦袪绣靣汉帝旁得明珠十斛白璧一双新诏垂金曵紫光煌煌马如飞人如水九卿六官皆望履将回日月先反掌欲作江河唯画地峨峨虎冠上切云竦劒晨趍凌紫氛绣叚千寻贻皂隶黄金百镒贶家臣十二门前张大宅【张姓第大诡为此名】晴春烟起连天碧金铺缀日杂红光铜龙齧环似争力【至无要却有思索】瑶姬凝醉卧芳席海素【似谓月】笼牕空下隔丹宂取鳯充行庖貜貜如拳郍足食金蟾呀呀兰烛香军装武妓声琅珰谁知花雨夜来过但见池台春草长嘈嘈弦吹匝天开洪崖箫声绕天来天长一矢贯双虎云弝絶骋聒旱雷乱袖交竿管儿舞呉音緑鸟学言语能教刻石平紫金解送刻毛寄新兎三皇皇后七贵人五十校尉二将军当时飞去逐彩云化作今日京华春
　　【后汉梁冀字伯卓鸢肩豺目洞睛矘盻少为贵戚逸逰自恣性嗜酒能挽满弹棊格五六博蹴踘掷钱之戏又好臂鹰走狗骋马鬭鸡　庄子盗跖篇齿如齐贝唇如激丹　汉书复道注云上下有道故曰复音复　椒房皇后宫以椒涂屋取其温暖且取蕃衍之义梁冀姊为顺帝皇后故冀得出入椒房　左传晋献公命太子申生帅师衣之尨服佩之金玦注云尨杂色也　南史梁徐妃传妃淫妬与左右私通元帝后疾其所为赐死制金楼子以述其淫行长吉假此以言冀也　邯郸赵都俗善歌舞古乐府云上有双樽酒作使邯郸倡　冀传口吟舌话裁能书筭　冀从富人孙奋贷钱五千万奋以三千万与之冀大怒乃告郡县认奋母为其守藏婢云盗白珠十斛紫金千斤以叛遂收考奋兄弟死狱中悉没赀财　垂金曵紫言冀服饰光华也　后汉邓后云车如流水马如逰龙　冀传百官迁召皆先到冀门投牋谢恩然后敢诣尚书　囘日月作江河言冀权势可畏能囘天地如此　冀传冀作埤帻狭冠折上巾楚词冠切云之崔嵬前汉王温舒为中尉其爪牙吏虎而冠者也　皂隶家臣言冀之奴隶如秦宫軰也冀传云取良人悉为奴婢赏赐金钱防帛车马衣服甲第比霍光　后汉百官志云洛阳城门十二所曰平成门上西门雍门广阳门津门小宛门开阳门耗门中东门上东门谷门夏门　冀传冀大起第宅其妻孙夀亦对街起宅殚极土木互相夸竞堂寝皆有隂阳奥室连房洞戸柱壁雕镂加以铜漆牕牖皆有绮旒青圗以云气仙灵异方珍怪充积藏室又广开园囿采土筑山十里九版以象二崤冀与夀共乗辇车张羽葢逰观第内从娼妓鸣鼓吹连日继夜以骋娱恣汉书成帝为太子上急召太子出龙楼门张晏注云门有铜龙也　瑶姬见巫山髙注王子年拾遗记云石崇屑沈香为尘布席上令姬人践之　海素鲛绡也山海经云丹宂之山有鸟名凤凰自歌自舞此言取凤为庖　尔雅玃父善顾释文云大猿也杜诗小胡孙云举家闻若欬为寄小如拳　洪崖古仙人也陆机乐府洪崖发清歌　太白诗闲骑骏马猎一射两虎穿　弝乃弓弝今云絶骋聒雷则车也当为弝谓辔革也南都赋所谓军雷震而风厉者也　呉音緑鸟鹦鹉也　能教刻石平紫金未详　冀起兎苑于河南城西移檄所在调发生兎皆刻其毛为识有犯者辄死　冀传冀一门前后七封侯三皇后六贵人二大将军夫人女食邑称君者七人尚公主三人其余卿将尹校五十七人　时移嵗换昔日之贵盛今化为他人之春意味含蓄无穷】
　　相劝酒
　　羲和骋六辔昼夕不曽闲弹乌崦嵫竹抶马蟠桃鞭蓐收既断翠栁青帝又造红兰尧舜至今万万嵗数子将为倾葢间青钱白璧买无端丈夫快意方为欢臛蠵臛熊何足云防须钟饮北海箕踞南山歌滛滛管愔愔横波好送雕题金人生得意且如此何用强知元化心相劝酒终无辍伏愿陛下鸿名终不歇子孙绵如石上葛来长安车骈骈中有梁冀旧宅石崇故园
　　【崦嵫说文云日入处竹一作石　兰有二种有黄花者最香红花次之秘省谓之红兰省　家语孔子遇程子华倾盖而语　南史萧惠开云人生不得行胷懐虽百嵗亦为夭也　臛羮也有菜曰羮无菜曰臛蠵大也楚词招魂露鸡臛蠵厉而不爽些　曹子建云举太山以为肉倾东海以为酒　左传祈招之愔愔注云安和貌　横波目也传毅舞赋云目流睇以横波　雕题雕刻其题额也　此言目送金杯宴饮以乐诗緜緜葛藟　按梁冀旧宅石崇故园不在长安后汉及晋皆都洛阳岂长吉失所考耶抑托兴不拘事实耶如此等篇皆效太白意】
　　瑶华乐
　　【此穆天子与西王母宴瑶池之乐也】
　　穆天子走龙媒八辔冬昽逐天回五精扫地凝云开髙门左右日月环四方错镂棱层殷舞霞垂尾长盘跚江澄海浄神母顔施红防翠照虞泉曵云拖玉下昆山列斾如松张葢如轮金风殿秋清明发春八銮十乗矗如云屯琼钟瑶席甘露文霜绛雪何足云薫梅染栁将赠君铅华之水洗君骨与君相对作真质
　　【汉武渥洼神马歌天马来龙之媒逰阊阖观玉台八辔见马诗注　五精扫地凌驾星辰之意　神母西王母也　虞泉虞渊也避唐讳故作泉淮南子云日入虞渊　昆山昆仑也水经在西域河水所出殿秋奔而殿之殿一作敛　立春明庶风至春分清明风至　诗八銮锵锵龙旂十乗　琼钟酒钟也汉武内仙传　上药有霜绛雪】
　　北中寒
　　【乐府解题云晋乐奏魏武北上篇备言氷雪溪谷之苦其后或谓之北上行盖因武帝词而拟之也今长吉此篇想只本此题耳】
　　一方黑照三方紫黄河氷合鱼龙死三尺木皮断文理百石强车上河水霜花草上大如钱挥刀不入迷蒙天争瀯海水飞凌喧山瀑无声玉虹悬
　　【汉书晁错云胡貉之地隂积之处木皮三寸氷厚六尺　水囘曰瀯】
　　梁台古愁
　　梁王台沼空中立天河之水夜飞入台前鬭玉作蛟龙緑粉扫天愁露湿撞钟饮酒行射天金虎蹙裘喷血斑朝朝暮暮愁海翻长绳系日乐当年芙蓉凝红得秋色兰脸别春啼脉脉芦洲客鴈报春来落野篁秋漫白【汉梁王好治宫室苑囿有平台吹台鴈池空中立言其髙妙如仙居　射天殷武乙事　礼记君之右虎裘以虎皮为裘也　太白恨赋恨不得挂长绳于青天系此西飞之白日】
　　公无出门
　　天迷迷地宻宻熊虺食人魂雪霜断人骨嗾犬唁唁相索索防掌偏宜佩兰客帝遣乗轩灾自息玉星防劒黄金轭我虽马不得还歴阳湖波大如山毒虬相视振金环狻猊猰防吐嚵涎鲍焦一世披草眠顔囘廿九鬓毛斑顔囘非血衰鲍焦不违天天畏遭齧所以致之然分明犹惧公不信公看呵壁书问天
　　【楚词招魂云雄虺九首往来倐忽吞人以益其心些雪霜断人骨一作雪风破人骨　楚词九辨猛犬唁唁而迎吠兮　歴阳湖即今巢湖属和州　尔雅云狻猊如虥猫食虎豹猰防似防虎爪食人　新序云鲍焦周之介士也韩诗外传风俗通皆载蕉事迹庄子盗跖篇鲍焦饰行非世抱木而死　屈原天问因书其壁呵而问之】
　　神曲
　　【古今乐録云神歌十一曲一宿阿二道君三圣郎四娇女五白石郎六青溪小姑七湖龙姑八姑恩九采菱童十明下童十一同生】
　　西山日没东山昏旋风吹马马踏云【自是一种和见偏善其时景情态】画弦素管声浅繁花裙綷防步秋尘桂叶刷风桂坠子青狸哭血寒狐死古壁彩虬金帖尾雨工骑入秋潭水百年老鸮成木魅笑声碧火巢中起
　　【旋风即羊角风也燕北杂记云契丹马上见旋风便合眼用马鞭打四十九下道坤不剥者七声　綷防说文纨素声籍田赋云绡统綷防子虚赋翕呷萃蔡义同　上两句说神之来下两句说女巫祭神　唐垂拱中天台桂子落十余日方止见陆防诗注雨工雨师也骑彩虬入水　鸮鸟也木魅山之类周礼硩簇氏覆天鸟巢即鸮巢碧火鬼火之属即魅所为也】
　　神
　　女巫浇酒云满空玉炉炭火香咚咚海神山来座中纸钱窸窣鸣颴风相思木帖金舞鸾攅蛾一啑重一弹呼星召歆杯盘山魅食时人森寒终南日色低平湾神兮长在有无间神嗔神喜师更顔送神万骑还青山【唐书王屿传始用纸钱　呉都赋云楠榴之木相思之树又韩凭墓木见恼公注　读此章使人神意森索如在古祠幽黯之中亲覩巫觋赛神之状也】
　　神别曲
　　巫山小女隔云别春风松花山上发緑盖独穿香迳归白马花竿前孑孑蜀江风澹水如罗堕兰谁泛相经过南山桂树为君死云衫浅汚红脂花
　　【诗孑孑干旄注孑孑特出之貌】
　　緑水词
　　【琴歴云蔡邕有五弄逰春緑水幽居坐愁秋思邕入青溪访谷南曲有涧焉水冬夏不竭常緑故作緑水词　古乐府齐江奂有此曲云塘上蒲欲齐汀洲杜将歇春心既易荡春流岂难越桂楫及晚风菱江映初月芳香若有赠为君步罗袜　太白亦有此词云緑水明秋月南湖采白苹荷花娇欲语愁杀荡舟人今贺作与太白同】
　　今宵好风月阿侯在何处为有倾人色翻成足愁苦东湖采莲叶南湖拔蒲根未持寄小姑且持感愁魂【沈约歌云十五嫁为卢家妇十六生男字阿侯言莫愁女也　李延年歌北方有佳人絶世而独立一顾倾人城再顾倾人国】
　　沙路曲
　　【唐世拜相礼府县载沙填路自禁城至其地曰沙堤张籍有沙堤行】
　　栁脸半眠丞相树佩马钉铃踏沙路断烬遗香袅翠烟烛骑啼鸣上天去帝家玉龙开九关帝前动笏移南山【看他匠转语意】独垂重印押千官金窠篆字红屈盘沙路归来闻好语旱火不光天下雨
　　【栁脸一作栁隂汉苑有人栁日三眠三起　烛骑一作独骑非李绰秦中嵗时记云正月一日晓漏前宰相三司金吾以桦烛数百炬拥骑如火城谓之火城即烛骑事也　楚词九辨君之门以九重天子有九门谓关门逺郊门近郊门城门皋门库门雉门应门路门也开一作摐　南山可移则囘天之力可知卫宏汉旧仪云丞相印黄金纽】
　　上之囘
　　【上之囘者汉武元封中因至雍遂通囘中道后数逰幸焉其歌称帝逰石关望诸国月支臣匈奴服皆美当时也　按晋隋二志上之囘魏谓之克官渡呉谓之乌林晋谓之宣辅政梁谓之亡齐北齐谓之克关陇周谓之平窦防】
　　上之囘大旗喜悬红云挞凤尾劒匣破舞蛟龙蚩尤死鼓逢逢天髙庆雷齐堕地地无惊烟海千里
　　【红云凤尾皆旗象也　扬雄甘泉赋云直峣峣以造天兮厥髙庆而不可乎彊度天髙庆即此意庆音发语辞也　此篇后巻有白门前一曲与此同云白门前大楼喜悬红云挞龙尾劒匣破舞蛟龙蚩尤死鼓逢逢天齐庆雷坠地无惊飞海千里当以此篇为正】
　　髙轩过
　　韩员外愈皇甫侍御湜见过因而命作
　　【贺七歳能词章韩愈皇甫湜未信过其家使赋诗援笔辄就如素搆目曰髙轩过二人大惊自是有名】
　　华裾织翠青如葱金环压辔揺玲珑马蹄隠耳声隆隆入门下马气如虹云是东京才子文章钜公二十八宿罗心胸九精照耀贯当中殿前作赋声摩空笔补造化天无功厐眉书客感秋蓬谁知死草生华风我今垂翅附防鸿他日不羞蛇作龙
　　【隠耳一作隠隠西都赋粲乎隠隠乃明盛貌　一本无云是钜字　九精照耀一作元精耿耿九精九星之精也春秋运斗枢云五帝遵七政之纪九星之法是也】
　　贝宫夫人
　　【九歌云鱼鳞屋兮龙堂紫贝阙兮朱宫注云河伯以鱼鳞盖屋画龙文紫贝作阙丹朱其宫然则贝宫夫人者龙女也】
　　丁丁海女弄金环雀钗翘揭双翅关六宫不语一生闲髙悬银牓照青山长眉凝緑防千年清凉堪老镜中鸾秋肌稍觉玉衣寒空光帖妥水如天
　　【曹子建美女篇云头上金雀钗腰佩翠琅玕释名云钗头上施雀　环一作钱　周礼王后有六宫　东方朔神异经云东明山青石为墙面一门门有银牓以青石碧镂题曰天地长男之宫　玉衣言其衣之华好也】
　　兰香神女庙【三月中作】
　　【墉城仙録云杜兰香者有渔父于湘江洞庭之岸闻见啼声四顾无人惟一二嵗女子渔父怜而举之十余嵗天姿竒伟灵顔姝莹天人也忽有青童自空下集其家携女去临升天谓渔父曰我仙女也有过谪人间今去矣其后于洞庭包山降张硕家三年授硕以仙术硕亦得仙所谓渔父者亦往往得道云】
　　古春年年在闲緑揺暖云松香飞晚华栁渚含日昏沙炮落红满石泉生水芹幽篁画新粉蛾緑横晓门弱蕙不胜露山秀愁空春舞佩剪鸾翼帐带涂轻银兰桂吹浓香菱藕长莘莘看雨逢瑶姬乗船值江君吹箫饮酒醉结绶金丝裙走天呵白鹿逰水鞭锦鳞宻发虚鬟飞腻颊凝花匀团鬓分蛛巢秾眉笼小唇弄蝶和轻妍风光怯腰身深帏金鸭冷奁镜幽凤尘踏雾乗风归撼玉山上闻【逐句逐字尚有可取全首即无谓】
　　【娥緑栁也　瑶姬见巫山髙注　江君湘君也　列仙传卫叔卿常乗云车驾白鹿　述异记云鹿千年化为苍又五百年化为白又五百年化为　仙人琴髙乗赤鲤】
　　送韦仁实兄弟入关
　　送客饮别酒千觞无赭顔何物最伤心马首鸣金环野色浩无主秋明空旷间坐来壮胆破断目不能看行槐引西道青梢长攅攅韦郎好兄弟叠玉生文翰我在山上舍一畆蒿硗田夜雨呌租吏舂声暗交关谁解念劳劳苍突唯南山
　　【崔鸿前秦録云苻坚自长安至于诸州夹路树槐栁一十里一亭四十里一旅今送入关故云】洛阳城外别皇甫湜
　　洛阳吹别风龙门起断烟冬树束生澁晚紫凝华天单身野霜上疲马飞蓬间凭轩一双泪奉坠緑衣前【吕氏春秋云龙门未开河出孟门之上大溢逆流禹凿龙门始南流谓之孟门今绛州龙门县界　晚紫晚烟紫色　唐制九品以上碧服七品以上緑服】
　　溪晚凉
　　白狐向月号山风秋寒扫云留碧空玉烟青湿白如幢银湾晓转流天东溪汀眠鹭梦征鸿轻涟不语细防溶层岫回岑复叠龙苦篁对客吟歌筒
　　【银湾天河也　复叠龙谓山势如龙也】
　　官不来题皇甫湜先辈防
　　官不来官庭秋老桐错干青龙愁书司曹佐走如牛叠声问佐官来否官不来门幽幽【否音浮】
　　长平箭头歌
　　【长平乃白起坑赵卒四十万之地今在泽州髙平县】
　　漆灰骨末丹水砂凄凄古血生铜花白翎金簳雨中尽直余三脊残狼牙【善赋】我寻平原乗两马驿东石田蒿坞下风长日短星萧萧黒旗云湿悬空夜左魂右魄啼肌瘦酪瓶倒尽将羊炙虫栖鴈病芦笋红回风送客吹隂火访古汍澜收断镞折锋赤璺曽刲肉南陌东城马上儿劝我将金换簝竹
　　【丹氷砂谓人血如丹砂　残狼牙箭镞如狼牙也说文簝宗庙盛肉器又竹名以此簝竹作箭装所得镞耳】
　　江楼曲
</div>
    <div class="pagination">
<a href="笺注评点李长吉歌诗_page6.html">上一页</a><a href="笺注评点李长吉歌诗.html">1</a><a href="笺注评点李长吉歌诗_page2.html">2</a><a href="笺注评点李长吉歌诗_page3.html">3</a><a href="笺注评点李长吉歌诗_page4.html">4</a><a href="笺注评点李长吉歌诗_page5.html">5</a><a href="笺注评点李长吉歌诗_page6.html">6</a><span class="current-page">7</span><a href="笺注评点李长吉歌诗_page8.html">8</a><a href="笺注评点李长吉歌诗_page9.html">9</a><a href="笺注评点李长吉歌诗_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
