<!DOCTYPE html>
<html>
<head>
    <meta charset="UTF-8">
    <title>媚幽阁文娱 - 第 10 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>媚幽阁文娱 - 第 10 页/共 16 页</h1>
    <div class="content">
　　吴人颜佩韦扑杀缇骑可与并传 

　　●媚幽阁文娱 记 

　　明　郑元勋超宗选 
　　陈继儒眉公定 
　　郑元化赞可订 

　　鴈荡记（删　王思任） 
　　玄岳记（袁中道） 
　　南明记（节录　王思任） 
　　天台记（节录　王思任） 
　　仙都记（节录　王思任） 
　　浣纱碑记（唐显悦） 
　　小洋记（青田节录　王思任） 
　　萤芝斋记（张明弼） 
　　半樵山房记（唐显悦） 
　　太华山记（李之椿） 
　　虎丘三泉亭记（陈继儒） 
　　宝林寺小记（范可权） 
　　游五泄记（王思任） 
　　游洞庭诸剎记（姚希孟） 
　　山中嘉树记（姚希孟） 
　　登缥缈峯记（姚希孟） 
　　游勺园记（孙国光） 
　　游苎萝山记（王思任） 
　　睡香庵记（孙国光） 
　　核舟记（魏学洢） 
　　姚太史风树堂记（陈继儒） 
　　雪鸥阁记（魏学洢） 
　　雨中初游西湖记（朱之俊） 
　　自云栖还宿昭庆寺记（朱之俊） 
　　发昭庆宿弓 殳光庵记（朱之俊） 
　　发弓 殳光宿法相寺记（朱之俊） 
　　游洪崖记（徐世溥） 
　　鄢家山记 
　　登萧山岭记 
　　獝狂国记（张明弼） 
　　顾龙山前记（山去邑五里高不十余丈广不数百畎而为邑人游憩之地　张明弼） 
　　听竹楼记（钱应金） 
　　横山记（马之骏） 
　　秦淮戏鳞记（删　傅汝舟） 
　　泛太湖游洞庭两山记（节录　王思任） 
　　淑女纪（何伟然） 
　　再复石佛寺碑记（姚希孟） 

　　○鴈荡记（删） 

　　王思任 
　　背西域罗汉诺讵那、居震旦大海际、僧贯休作赞、□鴈荡经行云漠漠、龙湫宴坐雨蒙蒙之语、至宋时构宫伐木、或行四十里、至山顶、见一大池羣鴈家焉。遂以此传播、谢康乐称山水癖、守永嘉、绝不知有鴈荡、沈存中以为当时陵谷士蔽、未经洗发、如陕西成皋路、但彼工此石耳、理或然、山周遭不及三十里、以马鞍岭为界、东有内谷、外谷、西亦有内谷、外谷、自宋以后高僧灯续建十八寺、不堪廉贞作祟、今剩其三、自乐清来者、从西入、而予自黄岩来、则从东人也、过盘山岭、至绝岗岭、望见恠作矣、至大荆驿、石青乱拔、尖者笔上。方者笏整。予尝朵颐桂林千笋、不意染指于此、遂觉望腹一石桥。湾溪绀碧。照见鱼儿须发若得移 【 兴政不□】 家来、小结一楼、朝夕痴对、定须看杀卫玠、予前游天台、出桃源、至瀑水岭下、回首瀑布、便欲走还、鬻田宅、携鸡犬、愿作天台一更老如妻子有难色弃之如脱屣矣而今绕肠三匝尚未知所适从也于是取美人蕉劝酌、暝欲睡去。则以红烛照之诘朝渡一大溪、涉两小溪、经岭村、两山门据入、其中野藤莽木。老松嫩篁。俱为溪光映发。看见山肩上俨然一秃背袈裟合掌朝内一行 【 出想法】 人笑绝老僧岩不待问也、步二里许上石梁洞、梁如篮环、桥拗屈曲、彷佛雀桥、而视之、更觉铁气饱徤洞空十余丈、石汗滴沥如雨、二苦僧守、其名度命洞外桥久渴、无他奇、但对僧岩亲切耳、行三里、上谢公岭、得名者别有一谢、亦未之奇也、踰岭、则海枯天泣眩恠狂走同行人大呌。一呌一好。过雷岩、殷在南山之阳、过风洞、冷然善也、冬日则阳气从一斗上牧儿以洞为炉、看大幞头。小幞头。式如今之朝冠。思廊庙耶讽林泉耶吾不得其解、顶有灵芝峯宛然可望可采吾来所时、岂直天辅之会乎何以五明三秀乃尔淮南子谓不生于盘石之上。吾欲结小山中人舌矣。双笋峯纔解箨数日趺坐其下。观照胆潭、名不佳。而实则轩辕之镜、北望悬空一瀑。下作三节银河。滚落幽谷。时熟梅雨至云来侵瀑、明暗万态恨前身不是畵师。灵峯寺仅一草堂。栖穷佛。而僧持鴈山茶、烹潭水、则滴滴玉浆、指点莺崖仙掌。分明愁胡侧目。汉人下涕矣。五老峯。不如白岳清寿然杖屦排列。似甲子井井。不是混泥途者。上罗汉洞、初若易取力、步五六层凡六百余级乃听入万山积塞而洞正对两峯中天如一棂玄氷矗起寒绝奇绝汉宗室刘允升弃家、同二女佞佛实华此洞洞中奉大士、傍列尊者、而首座诺讵那相最古、上有水沥方池、镌为浣心处不知何一老先生题识、想即字照胆潭者也、洞高且深人入看洞则云来看人。苔暗草软。时时侵轶。我持仆肩下。功更倍上。而舆夫跳浪洞中。大呼喊。则声滃滃然瓮满。折转如线。片时乃引堕壑口出。经响岭头。数十大树。不知名。但其骨采。必不是人间色到者。数家图山写壑。汲乳耕云坐卧俱游桃梅作历业巳天矣。又何必拔飞白日。寻净明寺、久为茂草、但星桥无恙、水帘洞玉丝珠颗亦是瀑水幻格过听诗叟岩。一人属耳于垣。似闻大江流日夜者。或曰风打山眼飕过如金仆姑诗当作矢听诗不恶。听矢更自胜也。过响岩、舆夫积声索譍、字字洪朗、鼓吹游山、此处却不妨数部、自是壁壁夹立。通玄之窝。逋云之鏬。悬雨之涧。射虹之泉。令人不暇应接。一山方脚拦溪。骨劲甚每溪花过定相激闹良久方听去去数里。入云岩。两山守之。曰白云寨。山上一圆石曰顶珠峯。一山酷肖老衲拜佛。曰僧礼石。两方崖曰铁板。一大圆石独托。曰钵盂。名义俱确。独白云寨未安。过石桥得寺门入之。步遂不能前。正面曰平霞障。障下曰玉屏峯。左曰展旗峯。右曰天柱峯。约俱数千丈。右肩曰卓笔峯。双鸾峯。玉女峯。独秀峯。约俱千余丈。峯间瀑布直下。曰小龙湫。约二千丈。子在灵峯时、苐盱衡对之巳耳、至此则面须折仰以鼻捩天看孤烟上璧不及十分之三化为乌有矣而七分壁。亭亭阔阔。若王谢家子弟。竟不知灶下还有米盐事者。色气青赤相间。是四十里侧看石家锦、展旗扁出似扇面、犹折蓄十余幅、战蚩尤时物也、至天柱、平地矗起、孤圆削直、绝无墙壁帖肉相对、巳有箭余、众山不能无愧色矣、对大主人、又对长河、直泻胸中。凿通万里。亟唤酒炙而。云来争坐、子便走僧寮。或尼之。未及门而矢石注瓦上矣肤寸即合。不可不习山家行藏也。饭罢、逢乡僧言龙鼻水。津津焉。遂选盖砺屐。从净室取危径。篁箐屯塞。石齿确■〈奭斗〉。不忍草花。但见寒绿。僧以杖拨蛇。数十盘扪一石。天开图畵。乃晦老书。又数十盘约里许。始入谷。脚边俱南星草。芙蓉叶。夹藤牵蔓。腥湿碍雨。岩上乱沥。反觉天漏。缓首急足。强挽上、始至洞、忽起头伙颐一龙从西南峡中绕出洞顶数十丈鳞甲猬磔垂瓠大 【 狰然畏人】 一鼻至洞尾鼻二孔一孔通滴泉入方石中又舒一爪护鼻俱古铜色腻滑不知是石是龙也毛骨为之粟张。而隔峡龙湫声如海战又直雷轰电划。只向洞中大索。从行人及僧。俱呼大士。作怖声。而予亦勉作揶揄。实恐有叶公之事。此似境耳。视蜓斩渊。不得不以定力推古人。或曰龙鼻水可明目。意是万年老石髓。洞口正对玉女峯。意中婵妩朝朝以洗头盆挹龙液恐箭括湫隘难为十丈莲花步也。卓笔峯尖劲有力而双鸾峯似从太山崖戢翼于此者。独秀峯昂藏自上。颠有百尺之松。四隅天削。觌面永叹。竟万年我不得上子亦不得下何至相绝乃尔。而老松人语。非孤寄自苦第不欲受人 【 骂尽读书人】 间培植二字耳西过仙人桥、望湫下、如白蛇惊滚。雪浪奔流。不可逼立。足以对付断桥。上二里有泉摽起二尺如剑雨复甚。还下稍憩。俱不解其故。罄橐酝一劳。展席大雄氏前。咍台大鼾。快睡至晓。遂搔首捉衣急出温看愈故愈新然毕竟是天柱了馋也望屏上口开翕雾云是安禅谷。而旗峯半一窦劈长云是天聪洞。俱奇尽。草大不可上。望峯顶石。如蟾。如兔。如龟。徙倚山门外铁色树一株不忍言去、出山口。有云从对壁经过。雪飘练曳。无丝毫入两山之门两山深紫对壁太绿只中一段三四丈如迭方裁整绵絮曾见此畵来不意高悬是 【 前巳呼名至此怒应文情奇幻】 处。始悟白云寨三字。乃见识人安顿者予不逢云。予不然寨也。出寨渡溪。展转云壑。左顾右盻。飞泉甚多。经版障岩。如一派流霞望观音岩。峻绝。阿闪国一现。遂为云所妬登鞍岭以待之云且呼党锢我于是走石门寺废基。上罗汉洞看石罗汉。或云、自闽飞来恶知非应真之化体耶。望常云峯。峯似云耳。过道松洞。洞以羽客得字。经瑞鹿寺遗迹。一峯呦呦岳岳。安得浪指为马。沿涧有大峯。人立而怒对壁为连云障。障上开二小钥。元李孝光。谓是蟹足。秋入涧有剪刀峯。分开千仞欲剪青天者对壁有两穴名阎王鼻然大约似虎头虎眼。入益幽畏耳根但闻雷走过一庵。折径而上。数千仞凹壁悬空挂下一团白柱又不知是龙是水也□诺讵那、观瀑台势既雄恶。而潭洄凶暗。令人百端交集。稍狎之。怖心略定。诸家摹仿。各得其一体。而予静图之。初来似雾里倾灰倒盐。中 搅扰不落。似风缠雪舞落头则是白烟素火裹坠一大筒百子流星九龙戏珠也隽法师得道后、口若悬河、意讵那对瀑子在川上时矣台上数十级有看不足亭。奇峯脑后。惊水眼前。若肯移赁小斋敌朱夏。还当向括苍交青岭上。借取万尺松一株来。大龙湫绝项五里。尚有碧潭。正德中五台二僧庐焉。此龙薮。二僧寂后仍龙据去碧潭上约三十里。则为荡湖。是即宋人见雁之顶亦有鸟路可通。而雨深草塞。予不 【 不口】 能好事矣。还从锦溪出壑身如霞瀑水洗濯珊瑚骨一行七里。过古塔寺。仅有华阳洞不及登。所谓梅雨岩。星飘珠溅。颇为龙湫所掩。卓刀峯。仅当徐夫人一匕首。而含珠峯弄丸于夹谷之中似从大湫盗睡骊者终当风雨取去。踰数溪至能仁寺。雁山万水奔呼。至寺后忽渟静如凝靛。从左岭遶下一溪头泻八尺水屏声声月佩由行春桥入寺。望火焰峯。不可向迩。戴辰峯。则手可以摘星矣。燕尾泉。裂玉飞潭时生空雾。看大镬二只、可饭千僧、云是宋官家物、意当年梵宫鼎丽。游屐必多。而今不能无铜驼野棘之感也。于是从■〈觔〉竹涧、上丹芳岭、旧传■〈觔〉竹涧、康乐开山止此、山水有缘。显晦有候。岂畚锸之所得取者。岭峻绝。四十九盘。一盘一胜。回望一百奇峯如郭子仪军、偃旗息鼓、而戟槊棱棱、俱有欲起之意、至岭半。则如看周家东房西序。赤弓大贝。纪甗天球。一有顾命。即俱陈出。上绝岭看东西内外谷。是一胡桃果。隔别中 【 奇想】 玅有囊实。是役也。山谷之外。所见者。紫茶。方竹金线凤尾草。香鱼。白鹇。山乐官。雪髯猿。而雁荡之观、亦彷佛得其皮毛矣、或曰雁荡应秋游。予独以五月来宜受云物之吝。然吾不欲其一览而尽。故且以云纡余委曲之。吾观灵峯之洞。白云之寨。即穷李思训数月之思。恐不能貌其胜。然非云而胡以胜也。云壮为雨。雨壮为瀑。酌水知源。助龙湫大观。他时无此洪沛力者。伊谁之臂哉。至于秋清气肃。上荡顶。走山根。呼天剔地。则予尚有葛陂之龙在秋所同也而云所独也。吾复何憾也。 

　　○玄岳记 

　　袁中道 
　　万历癸丑暮春。予自花源归。作太和游。从草市发舟至襄中。陆行三日而抵山下。道上山色泉声。巳冷冷非人世矣。息于楚藩兰若。以首夏初九日丁酉登山。过谢家桥。经艹店。此后驰道整洁。松杉夹路。庵观栉比。朱户隐见。至冲虚庵。流泉细细。溢于衢路。上有桧一株。开黄花如金粟。山中仅此一株。上僊关。两山多竹筱。至玉真宫。穿松杉中。有石桥三四处。皆如碧玉妆砌。其上为玄岳门。如一窦方回之泥可封也。过此则烟云金碧。辉映万状矣。夹道古杉千株。过元和观。溪水争流。其左即走玉虚宫中道也。以玉虚宫需之异日。急从中路行。有危坡。稍见野意。不三里。夹道浓阴。山或左右担。至回龙观。见天柱诸峯。若刻若缕。历老君关公庙。及太子坡。皆修洁。过平台。下十八盘。石墀不受一尘。树影尤浓。闻流水声厉甚。即龙泉观前桥也。台路有三。一为周行。即走紫霄南岩登天柱者。入溪即走九渡涧中。至玉虚岩琼台观道也。其上为红门。即太上八僊罗公院诸处。可抵琼台者。予旧闻之中郎云。太和琼台一道。迭雪轰雷。游人乃云此山诎水。殊可笑。予拉游侣请先观水为山灵解嘲。乃行涧中。两山夹立处。雨点披麻斧劈诸皴。无不备具。洒墨错绣。花草烂斑。怪石万种。林立水上。与水相遭呈奇献巧。大约以石尼水而不得往。则汇而成潭。以水间石而不得朋。则峙而为屿。石偶诎而水赢。则纾徐而容与。水偶诎而石赢。则颓迭而吼怒水之行地也迅则石之静者反动、而转之为龙、为虎、为象、为兕、石之 【 水石之性情之理趣劈空描画苏髯所不能及】 去地也远、则水之沉者反升、而跃之为花、为蕋、为珠、为雪、以水洗石、水能予石以色、而能为云、为霞、为砂、为翠、以石捍水、石能予水以声、而能为琴、为瑟、为歌、为呗、石之趼避水。而其岩上覆。则水常含雪霰之气。而不胜冷然。石之颅避水。而其颠内却。则水常亲曦月之光。而不胜烂然。如此者凡二十余里。抵玉虚岩。岩若青玉。下覆楼阁。流水绕之。喘息稍定。复下穿涧。水稍狭。流愈壮。百武一息。即拣石而卧。一日间。行住食息。皆对怪石。爪齿缨足俱贵乳雪。生平观水石之变。无畅于此者。又三十余里。始与水稍疏。得中琼台。新毁于火。然望天柱蜡烛诸峯。庑论岩峦之奇。即百万碧树。绿光浮动射人。其绝壁岩栖者。隐隐树中。如蜂房。间多披裘念一之夫。饵芝煮石。咽气飧和。永绝梯磴。独耦烟云。以待羽化者。至上琼台。日巳暮。遂止焉。其后为琼台峯。若一髻前指。即所谓外朝峯者。陈希夷修道处。晓辞琼台。过外朝峯。从天柱后户入。登山谒帝。望七十二峯。皆如屏息拱立。髻盘鬟绕。云驶雾腾。亦不暇问其孰为七星三公千丈万丈等也。记荆州图经云。峯首状博山香炉。亭亭远出又南雍州记云。有三磴道。上磴道。名香炉峯。盖后人易香炉为天柱。而以其副峯为香炉云。游侣问玄帝所自出。予曰、黄帝之子昌意、娶蜀山之女、生高阳氏、居弱水之乡、陶七河之津、是为玄帝也、役御百神。召致雷电。乘结元之车。周旋八外。诸有洞台之山。阴宫之丘。皆移安息之石。封而填之。铸羽山之铜为宝鼎。以献于神峯。大约与黄帝铸鼎首山事同。陶贞白与杨许诸仙往来。亲得其说而纪之。尚有可信。若夫净乐国王之说。俚甚。无足存者。自古山泽之癯。冲举者多。惟帝王绝少。而黄帝祖孙。皆鼎成乘云归于帝乡似别有家学脉络。彼秦皇汉武。不得其术。而以腐骨望神山。以淫胎饮浩露。宜乎疏天亲地、究归玄壤也、今黄帝之迹相望。而玄帝隐于盲说。悠悠无知者。予故备为拈出。是日徙倚山上。神醉烟岚。自念蹑屐久矣。大都自然胜者。穷于点缀。人工极者。损其天趣。故野逸之。与浓丽。往往不能相兼。惟此山骨色相和。神彩互发。清不槁。丽不俗。人言五岳不堪伯仲良有以也。谒帝后、下天门、含舆而步、与游侣约母匆匆见山骨棱棱云破雾裂则少住见两山忽豁。千峯髻出则少住见古木萧萧。柯韵悠扬。石桥流水。悄然如话则少住惟畵 【 真得游趣】 栋文楣即棹臂而过之以所不足者非此物也至南岩。岩石若驳云外覆。为修廊以达宫门。殿宇壮丽甚。殿后依岩为诸院宇。亦若修廊。积铁冷金中。时出云溜藓斑。朱藤蔓络。廊外绿峯照耀。见雨瀑如白龙蜿蜒而行。至圣父母殿前。望天柱气宇如王。息于棋亭。步至舍身岩。杉松满路。皆数十围。山行倦甚。至晓犹不能兴。天昏昏作雨。再至南岩宫后。石岩下。看山遂行。过雷洞。至太子岩。石亦奇峭。有泉淙淙下滴杉松皆数十围。下至紫霄宫。宫殿所不论。其后为展旗峯前为禹迹池。泓然沉碧。有水亭可憩。上为福地殿不及登。仍至九渡涧。抵平台。雨大作觅旧路暂归兰若。明日霁。始作玉真五龙之游。从元和观。折而东行。路未修饬。有野致。山峦平衍。田畴龟折。近玉虚宫。松杉茂密。有大溪汇众流界道。石桥壮丽。即九渡涧及诸涧下流也。溪遶宫右。两岸道院栉比。时有小桥。俨若村里小市。过宫门壮等宸居。昔　文皇以十余万众凿石开道。缮治宫殿皆屯集于此地。凡十二年而后落成。故此地亦名老营矣。乘霁走九龙不及入。沿途多平原旷野。至九龙行宫。有老松深栢。饭后。着笠子登于。一老道人睨予而笑。讯之则曰。此后山阴。树影交加。无曦日也。乃掷去笠子而行。至此易夷为险。山头颇多怪石。浓阴遮蔽。好鸟和鸣。近仁威观。流水轰然。沿途溪水四至真与九渡涧争雄。时有瀑布。过磨针涧。流水交会震厉。皆青羊涧。桃源涧。水汇集处也盖蜡烛涧之水。下汇为溪。其地坦迤无所遮越。游人不惟闻其声多飡其色此地两山中蚀一缕路深林菁茂。白昼似宵。骄阳疑月。青芊桃花诸涧之水。四面奔流。如草中蛇。如絖中线。疾趋而过。不知其所之。故游人不见水色、但闻水声、风林雨涧。互答相和。荒荒冷冷。殆非人世。抵五龙门。列紫栢二株。其径九曲过榔梅台。拜殿前。雕栏刻石。皆若碧玉。墀下五井。各一色。又有日月二池。一黛一赭。昔陈希夷习静琼台峯。见二老人数数来。讯之。则曰我五龙峯下日月池中龙也。即此池矣。饭于道人舍。见南岩腾绿惊红。大似小李将军一幅横披。巳命一小黄冠为导。至自然庵。张三丰修炼处。有上赐衲衣。又行五里。至山后。路穷多支以木。于石窦得洞。即长生岩也。有道人辟谷。巳 【 大抵名山定有此辈】 十九年。貌甚腴、分予以熟制苍术数饼甚甘、讯之不言、日巳暮。遂还宫中。按此地自唐贞观中。均州守姚简祷雨。有五龙见于此。建五龙祠。逮至元始修饬。改为五龙宫。至本朝始极其盛。人皆知陈希夷于此修道不知殷长生。房长须。李玉溪。马明生。田蓑衣之徒。皆于此仙去者也、是夜月色皎甚。开窓了了。免南岂灯火。不成寐。晓寻旧路归。始入玉虚宫。周遭类一大县。其中虬柱龙梁。云榱藻井。砌以文石。覆以碧瓦。绮寮云接。飞阁雾连。其外金字银书之亭。真官选客之宇。皆可为他山宫殿。其左右道宇玄院。绮错棊布。幽宫閟室。千门万户。流水周于■〈石皆〉砌。泉声喧于几席。姹花异草。古树苍藤。骈罗列植。分天蔽日海上三山。忉利五院。依稀似之。若夫山裹田间。泉周塍外花里有畊耨之客、云中闻鸣吠之声能使芙蓉城中。失其芳妍。桃花源上。让其幽邃矣。息于望僊宫目不暇览情不周翫。遂策杖而出讯之老道人云。此即异时武当县也。出宫后。返玉真。入涉其槩。步至松杉间。与游侣评山。予曰、吾胸中巳有粉本大约太和山一美丈夫也、从遇真至平台为趾竹荫泉界其径路最妍从平 【 历历如画】 台至紫霄为腹遏云入汉其杉桧最古从紫霄至天门为臆。砂翠斑烂以观山骨为最亲从天门至天柱为颅云奔雾驶以穷山势为最远此其躯干也。左降而得南崖。皱烟驳霞。以巧幻胜。又降而得五龙。分天隔日。以幽邃胜。又降而得玉虚宫近村远林以宽旷胜皆隶于山之左臂右降而得三琼台。依山傍涧以淹润胜又降而过蜡烛涧转石奔雷以滂湃胜又降而得玉虚岩凌虚篏空以苍古胜皆隶于山之右臂。合之山之全体具焉。其余皆一发一甲。杂佩奢带类也。游侣曰、君真山之顾虎头矣。是夜复止于兰若。明日至均州买归舟云。游侣者贵竹杨孝廉、襄中余茂才汉阳王章甫也、 

　　后记（畧） 

　　是故游侣宜少恐其挠也仆从宜简恐其嚣也舆人宜徤且与之饱恐其力尽尼予行也山资宜多、且宜先授以近日山中贫甚猝不能给客也果饵宜储、恐偶枵也山志宜携恐有遗也皆游具也又彼所欲得于客者。祈禳至一宫则姑曲狗其愿而我得以其隙作镇日游是又游诀也、 

　　○南明记（节录） 

　　王思任 
　　过剡县十五里、青螺背上、望见二山追蠡之痕犹在而渊填之声隐然也生钟生鼓。岂在生山生水之前乎。从钟鼓山取溪入谷、是武库铁帽、堆围多多许、一岭凿百级入县畵中路矣岭下方塘澄澈。苍松傲睨。大枫数十章。蓊以他树万顷冷绿人面俱失入寺礼石佛、像端严福好。即耳长丈余、齐永明中僧护见神异、发北山愚公愿、三世僧、此相始成、前有狻猊二石、俯仰以悲、云是智者大师所蓄、师寂后、一泣天、一号地而死凡名胜之地僧各奇一说以灵其主人将母同耳、由僧寮仰视四璧斩削俱青暇紫玉老树毵毵倒凥横肋壁中一璺。有百尺松窒之。前峯如臼、上危置一方石是仙人博局、五斛王尘。不记何人负进也。予直走其颠、天风急。几吹堕。乃坐伏、稍窥崖、绝万仞、急饬下、始大怖、寺左有二丁、疑是蝮洞、虚愒入之、阴风沁骨湿碧侵寒苔溺盈尺、雨甚、凡三宿寺中、每出寺门望云飞多龙气、往来各峤、熟看大枫树若至深秋便如万点朱砂映发出土绣绿小桥红寺、骑驴至此或当醉心绝倒亦直得号天泣地也 

　　○天台记（节录） 

　　王思任 
　　苍壑乱撑。大石怒特溪如万鹅擘翼先有高鹤长鹄呌雪飞来雪堂、虎林人、文字知识也、台山之中、构以杭式、便楚楚有快致、仍步出寺门、酌溪桥上、予与睿孺红饮而雪堂为之白醉止予再四其如石梁忡忡何然而马首屡回、予每饭不忘巨鹿也、过兰若堂、截溪作沼杳绿蔽封人如翠鸟往来枝叶上穿弄踰铁船峡罗汉岭山益幽险奇邃、舆穷而步一岭碧阴浸肌染骨眉额相照、俱梧竹气霭暗中。窦透数点白天。不知何处轰雷起。则趾及上方广之门矣。清池一镜。班鱼数百头来迎生客意是潇湘绿雨下青风也赤城去国清、五里而近、遂拔足走看、万山俱雄青雌碧独此山壁立数千仞。頳面横扫中有绿间遂若霞气。上下三两层兴公以城字之。真能目此山者。霞标一语。当赏二婢。取山肩左上、见二小屋、炭瓦红墙、近视之、则山魈肉土庙也、至前仅赤岩耳、流水涓涓路遶压其上即不见、喘息至上岩、玉京洞天也、仰视■〈山舍〉岈玉膏乳滴作雨檐声、洞气缩人、而无数竹青引万山丹采从隙中插入人骨不定何色面面冷阴而巳至所谓马迹则各目其三而予似五之从壁缝看起、一马出门缩首入。一马昂首相倚出。中一马翘足长嘶最辨。上一马首修甚。正对人。见前二蹄。背一马首入内。隐此马后露其尾。五马天骨开张。神气皆竦。面壁听之。骄嘶不断。玄黄牝牡蹄耳不明。俱不妨天闲神骏。闾丘弃而去之。何不遂赠玄冠之使。使免跋涉之苦。壁顶挂一瀑、银绳条落半坠潭、时绥绥洒洒似一束碎雨对山一石孤立二千丈、松栢植其上必云间鹤得访之 

　　○仙都记（节录） 

　　王思任 
　　按缙云乃黄帝之夏官、封于括、唐时始有邑、邑故无城雄溪绕灌。蔚蓝天碧。响若歌钟。人家沿山而屋。耳根日夜被溪聒尽石骨代垣。松梧作户水车云磨映罨苍林绣壑间望见农夫蓑笠。俱有灵气。东行十里许看姑妇岩。一坐一立。似插花在髻者。殊诡甚。过一溪甚广。无桥梁。俱方石齿仰。一咫一柱。溪走其下。砰击怒鸣。抟雪数尺起。其悍者特上石撩人股。至溪腰。目眩神淫。颇畏之。过溪望柳堤一派。■〈女猗〉娜妥水。时有风来摇漾。颇似张绪当年。好鸟坐其上。作蛮语。为之伫立者久之。又五里许至虎迹岩。彷佛是看巨人迹。有三四步。俱丈余大脚掌。洼隆横竖都辨。从一石径。束身折转。以膝攀上数十级。回视石之门。似经虎腹中跳出者。侧行至仙榜岩。岩远视则曳长白似榜。而近视俱洞圈列缺。下为陡壑缘壁那步访丹室发摩岩。而足行石峡上。垂二分在外睿孺辄惶据以凥代踵益笑吓之。至丹室回首。反怵然栗恂。不敢迂钮生也。丹室所谓悬崖置屋者。郑中丞于此奉老子。饮食不捷得则辘转而邮上之曦之谓天下奇事。必从险中来。良是矣。于是相戒逡廵。下看小赤壁乃三十丈削就于阗玉壁下潭方广深蓄怯人谢康乐、王龟龄诸刻、剥落不可读、踰数十武、看一岩上。俱碎石短墙。上下俱绝。不知何人所营。谓是飞仙游戏耳。岩前多玅石巉岏推插。绝似瘗鹤铭下。又数十武。一石斜倚山扼路。榜曰云关人如鸟过鲜风透出古荫毛孔爽英过此为赵候船。汉乌伤令赵炳仙解时乘船至此。覆为石。看梳水滩。则涤滓荡秽。太清浩远。鳞鳞石子俱坚白自鸣从涧渚揭过。益暗阻无所得。路未操犀。而擅下牛渚。意殊恶。乃元白唤一梯来。始折上似强从蛮石中凿开一天者径转得大洞。洞口蛤张。白蝙蝠羣舞不定三圆窍。如大镜。从窍中逗过。看初旸谷。有倪翁洞三大字。是李阳氷书不知倪翁何名迹也。洞上一石。高丈余。可卧看天云。予展眠其上。元白拍洞腹大呼。睿孺佐之。如拊五灵之石。而予促唇作苏门啸两谷穿譍口 酋然笙舌之溜云和也蝙蝠益恠飞疑呌。而壁下游鱼侧其头耳呼党潜听不肯去雅是知音白云弥弥又奔入洞中与酒花争元气各为噀吸而解。此非祈仙洞天耶。仙矣。又何祈焉。则相与扪梯而下。既下石关。仍锁不可通。元白谓那得忘情此处。予欲赏以还有天三字。而恨无墨渖之一涂也。于是取道经忘归洞。不得看过斗岩。望所谓鼎湖者如一大竹箭冲天直上中有一大孔如锦川石雄拔起地中三万尺相传轩辕炼鼎其上。遂驾火龙上升而小臣攀龙髯堕化为草至今产其处。唐时顶上有湖生金莲飘一瓣至东阳剌史上其事因改郡为金华 

　　○浣纱碑记 

　　唐显悦 
　　吴其为沼乎谁沼之也浣纱 【 实事】 之人沼之也擅千秋绝艳奇娇从花开水流溪傍照影淘洗一丝缥缈何其媚也、虽然、媚则怯矣、薄矣、浣纱人独否、净其思、厚其力、坚其向、以报越、深其心、洁其态、圆其用以佞吴、不有此一番淘洗、彼楚畹之人、谁来神赏哉、故曰寄其情于浣纱者、女子中真忠臣也荡脂 【 所浣者多】 粉借柔之习气涤、针线含羞之弱气发苎罗积秀之光气可以孤、可以寡可以娥、可以妃、其更奇者、可以贞、可以淫、可以冷然村妆新越溪之名为浣纱即可以嫣然宫黛变阖闾之溪为香水。纵横出没其骨色以播弄之。而着眼落手。固别露一种 【 真知巳】 潇洒出尘处幻变于废兴颠倒之交。噫亦异哉。独是发端在浣溪而浮踪 【 始终于水】 在五湖今古恨事、积冤难洗耳然则梦到家山。怕渡溪头之曲。应作凭吊浮湖以后语。未便是忆盟时情绪也。天姿之。人夭之。良足悲也。若欲摹其明眸善睐之丰仪、写其颦眉捧心之深致、备纪其当日之颠末则夷光传、少伯传、详之矣吴越春秋又详之矣、吾不忍再为浣纱人指东话西赘、道学庄语品风华丽人也、然则碑之之意云何、曰溪声欲洗烟花态。不是西施负若耶。美而传。碎而沉。娇魂两地清流怨。倘有浣之不尽者与 

　　香魂不散在水一方既碑之而何弗祠之岂有所待耶吾以望后之宰曁者 

　　○小洋记（青田　节录） 

　　王思任 
　　由恶溪登括苍、行舟一尺、水皆汗也天为山欺。水求石放。至小洋而眼门一辟。吴闳仲送我挈睿孺出船口、席坐引白、黄头郎以棹歌赠之。低头呼卢。俄而惊视各大呌。始知颜色不在人间也。又不知天上某某名何色。姑以人间所有者彷佛图之。落日含半规。如胭脂初从火出。溪西一带山俱似鹦绿鸦背青上有腥红云五千尺开一大洞逗出缥天映水妬绣铺赤玛瑙日益曶沙滩色如柔蓝懈白对岸沙则芦花月影忽忽不可辨识山俱老 皮色又有七八片碎剪鹅毛霞俱金黄锦荔堆出两朵云居然晶透葡桃紫也又有夜岚数层鬪起如鱼肚白穿入出炉银红中金光煜煜不定盖是际天地山川。云霞日采。烘蒸欝衬。不知开此大染局作何制意者妬海蜃凌阿闪一漏卿丽之华耶将亦谓舟中之子。既有荡胸决眦之解。尝试假尔以文章。使观其时变乎。何所遘之奇也。夫人间之色仅得其五。五色互相用。衍至数十而止焉。有不可思议如此其错综幻变者。 

　　○萤芝斋记 

　　张明弼 
　　良常子门外一拳山也、段成式曰、山有芝、叶如草、实如豆、其花夜开、远而望之、其光如萤服其实一心中一孔明服其七七孔俱明可以夜书。琴张子诧于众曰。吾读阙里遗书、昔者孔子尝登延陵。题季子墓。因上良常。踞萤食而餐之。尽其七。喟然叹曰归欤归欤。天将役丘以诗书。颜渊后食之。方及五。芝忽自死。渊归寻殀。子贡以下。或服四三。或一二焉。皆为世大儒。汉有马迁杨云孟坚。及子建辈。皆采而服之。类不能过二三。自余小儒。或嗅其臭。辄作三日爽。旋而视其笔。有光如火矣。而句曲之下。有愚老者。行年五十。以麻为麦。以豕为马。一日过萤芝之下。饮其风。心若开焉。归而能名其乳犊。家人大骇。予近将赢一载粮。偃宿其下。中夜而望。有草如萤者。将斸其根茎而尽啖之。远近能文之士。闻之。咸聚族而谋曰。良常非若家山也。亟往勿后。旬月之间。负山而居。环山而宿者。三千人。同人介生亦预焉。夕阳成市。吟咏之声。聒三茅。达秣陵。三周寒暑。而一无所见。其将草珠。食野实。蜇口闷腹走而洗诸洮湖之港者。日夕而是。而琴张子方独得其种。植之尺木居中。实垂垂巳三五矣。众人遶而诟之。琴张子曰。夫食萤实者。不可与众知。吾夜望山气。当有一人窃食而饱者。盍各献而艺。予将验焉。众乃怀艺以进琴。张登曲木之床。次第而阅之。指一众曰若误服睡草也其文啽呓不可辨。指一众曰若误服左行草也其文颠尾裂骨肉离复。指一众曰若误服护门草及舞草也何为文有叱咤讴吸声。既而指数人曰。近之矣若服金明草其文光可鉴日。又指数人曰。愈近矣若服句曲龙芝八天赤薤草其文巳能飞行绝迹。霞举浮壒之外。末有一士。鬈发锐额独里其业。跰  鲜而却行。琴张子曰。若奚为者。攫而读之。呌声不绝。曰贼贼。吾斋中五三实。巳被子噉其半矣。若之文。前窥无始。后窥无终。腾天涌泉。无不如指。予殆有意焉。因出近业互观之。相与执手而泣。克臂而誓。不以分种于人。 

　　末有一士同人周介生也、介生与予同业萤芝斋云 

　　○半樵山房记 

　　唐显悦 
　　吾友郭学瞩、名理慧胷、铸有大刀阔斧、其罗占也、斲以月天斤者也、其铲时也、划以五丁手者也、吾僊中异、才哉学瞩选名山结一别业、号半樵山房、去郭外五六里许、邻清水岩为暎带清水岩奇秀幽古甲天下山、盖二飞之胜、五奇之概、都无能右于此矣、学瞩曰吾于斯读者半樵者半 【 妙人妙语】 有意于读有情于樵者亦半头陀着眼力半士子着腕力半吾庸讵守此地作骄稳态耶、可爱者、渊明所谓山气日夕佳、引人远想无限、山房寂然、勿矜艳也羃 【 洗尽富贵气】 牕用纸帏帘用竹山房渊然、不可测也琴无弦而潺潺书有味而耽耽、山房闳然、无弗纳也、一呼而紫绿万状、一吸而风雨交驰、余也盖自与学瞩盟社及通籍以来、河山为阻、但一俛想其间、便欲挟形神以俱往、主人之乐、更可知巳、环山房下上左右、参差匝绕有古松老杉修柯戞云低枝拂影藤苔石叶、交络骈织、如虵、如蜒、如蜿、如龙、■〈王灵〉珑列岫。瞰阁如堵。峭插削壁。当轩如墙。噫、境界到此异乎、不异乎、不闻仙门洞。昔有樵者乎。以手指石。石辟为门又不闻盘陀石。昔有樵者乎。晤庞眉皓□之老人。于绝顶层崖之上。忽见崔嵬宫阙。别有天地。迥非人间。指点曰此壶中日月也。夫樵者而睹日月于壶中、樵云乎哉、然则吾地之得以仙名也、明明谓呼月兴云之丘壑。蕉溪赤水之烟霞。而殊尤于  禹内也者。孤标秀出仙、灵集焉、诵读余闲、木石居焉、仰观山、俯听泉、旁睨竹树、所以畅襟期而开清旷之宇、删繁芜而登空远之峯也、取樵之意、半用之以收其全吾闻之也、能善刀而藏者、所繇新发于硎也清水岩边。时有炊烟出树。中多隐士高僧。今又得一郭有道作本山在家住持。郑樵著书千古。不得专媺于夹际草堂矣。余八年于外、时而燕、时而越、时而苕、时而又燕、时而金陵、今日者时而邗水、其于郭氏半樵、卧游焉尔矣、周臣吉同兴善僧妙询从吾乡来复手声学瞩近况口貌半樵远景遂不觉畴曩耳目所经之半樵、与今兹意想忽到之半樵来腕下而成篇绝不以思索得之也、是为记、 

</div>
    <div class="pagination">
<a href="媚幽阁文娱_page9.html">上一页</a><span>...</span><a href="媚幽阁文娱_page5.html">5</a><a href="媚幽阁文娱_page6.html">6</a><a href="媚幽阁文娱_page7.html">7</a><a href="媚幽阁文娱_page8.html">8</a><a href="媚幽阁文娱_page9.html">9</a><span class="current-page">10</span><a href="媚幽阁文娱_page11.html">11</a><a href="媚幽阁文娱_page12.html">12</a><a href="媚幽阁文娱_page13.html">13</a><a href="媚幽阁文娱_page14.html">14</a><a href="媚幽阁文娱_page15.html">15</a><span>...</span><a href="媚幽阁文娱_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
