<!DOCTYPE html>
<html>
<head>
    <meta charset="UTF-8">
    <title>诚斋集 - 第 81 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诚斋集 - 第 81 页/共 120 页</h1>
    <div class="content">　　题慈恩之雁塔初记同年过荆溪之鹢舟再分一日慨云散之滋久喜雾披之此逢恭惟宫使判府寺丞气葢诸公名髙当世尊主庇民之学素蕴胸中经天纬地之文不専纸上蚤擢东堂之桂腾晖南斗之星从鸣治行之最髙膺锡环严召而入觐簿正外府吏无遁情制除为丞国乃既富一麾出守千骑东方贤于七百里之长城自当十万兵之坚寨暂此珍台之少憩即看广厦之论思某十载违离寸心鉴察不意凋年之迟暮得亲盛徳之髙明其为驩欣未究宣写
　　谢陈左藏启
　　属闻铃斋小寓长卿之重客谁谓草径亦迂韩子之髙轩折屐齿以驩迎听冲牙之清越恭惟判院有誉寡二收科叠双濳心覃思研百圣之渊蕴下笔摛藻喑众作之嘤鸣将总辔于石渠东观之清躔聊发轫于都内水冲之剧务某少而嗜学耄矣息心照乗连城惊逢至宝之投赠击辕拊缶第媿报章之疏芜感激有懐铺张何极
　　回韩抚州贺年启
　　御沟新栁初回天上之春江路野梅忽寄陇头之信感故人之相庆与元日以俱来恭惟判府郎中人门双髙声实并茂临康乐山水之郡不妨清防哦少陵鸎花之诗即还近列某立朝无补视荫又新抚嵗月之如流慨林泉之未返
　　辞免贑州得祠进职谢宰执启
　　闲馆珍台奉仙真于霞外道山延阁聨论譔于日边曾是山泽之臞洽于雨露之渥伏念某景薄朽止分甘晏如幼学之壮而欲行之岂不愿仕今老矣无能为也矣加之卧疴顷落黄茅之乡属撄清漳之痼臂使指而衡决指与頴而仇谋吹灯而作蝇头故非所办涉笔而署纸尾亦复作难虚辱千骑之东来敢把一麾而出守吁天自免下诏曲从羸牛辍耕听林间之横笛老马倦路脱果下之鸣珂兹葢伏遇某官亮天曰仁下士以礼播钧徳溥遂万物之攸宜纳隍思深忧一夫之不获若为老病尚赋饩牵某方息交絶防处阴休影濯清泉以自洁一洗满裾之埃抱明月而长终未知报徳之所
　　贺周丞相迁入府第啓
　　恭审五卜习吉三神前驱两两上能有严有翼潭潭新府是断是迁兹谓天下之广居曷云一国之钜室岩壑迎六一之思颍水石绕卫公之平泉楚畹滋兰淮山移桂雨帘云栋不但春深将相之家楼影花光别有天入沧浪之瀬恭惟欢庆某冻吟瓮牖跂足宫墙室迩而人则遐空有渴心之劳止厦成而燕不贺自笑病身之挛如
　　贺太守冬啓
　　伏以云低鲁观纪华衮一字之书日丽魏宫咏刺绣五纹之句瑟彼宾赞蔚乎府庭恭惟某官政随日新身法天运名章俊语争珠星璧月之光义气仁风回冰谷雪山之暖聊复折梅于东阁即看鸣玉于紫宸某争席渔樵遁身江海华裾织翠自怜贺客之莫随冻砚流澌更媿庆牋之不琢
　　贺周监丞冬啓
　　伏以日华五色初行北陆之虚云气万重特书南至之瑞仁者贤者神之听之厥有善祥集于眉寿恭惟某官性仞造乎白雪文律中于黄钟所谓伊人粹然冰释而理顺在彼空谷淡乎霜清而水寒盍乗一爻阳复之辰遂簉三防鹓行之羽某羸然病骨老矣空山制江南落毛之衣聊以卒嵗试囊中餐玉之法可以御冬趋贺末由占词不敏
　　贺周丞相冬啓
　　伏以景至特书纪三台五云之瑞客来作颂赓万有千嵗之章协横流沍寒载燠恭惟某官补天道妙播物功崇徒杠成而横野水之舟微露零而缩霖雨之手巡檐索笑幽寻驿使而折梅登楼销忧逺睇渔翁之钓雪长与上古而不老永与造物而为徒某于斯乐饥采薪谢火消遥贺厦仰瞻相府之潭居不腆寿觞奉上田家之老瓦其为颂咏罔既敷陈
　　谢周监丞啓【冬节餽海错果实】
　　伏以味镜潭之鱼虾觉海雨江风之入齿饤冰盘之柿橘粲乌椑金弹之照人敢期四者之难并乃肯一时而分付恭惟某官轸交防之云散感节物之日新举白飞觞忽念山中之客絶甘分少送将席上之珍顿首拜嘉占词抒谢
　　谢周丞相贺转中大夫啓
　　伏以飞龙在天重开太极春雨润木四达函生野不遗于外祠秩增视于内史我闻有命尚未敬授于赞书公将只驩聿来先逮之庆语小迟九顿首之谢敢忘一援手之恩占词不庄全庆是望
　　回新知通州葛寺丞啓
　　布帆无恙尚记江头枫叶之秋尺素相思忽得陇首梅花之信葢清风朗月必思于度而髙山流水久隔于昌黎侧闻千骑之除不越两淮之近如欲占公论之存否胡不视善人之屈伸恭惟某官所学深造于道原余事通达于国体语妙天下亲传前辈之典刑敌在目中自任当世之勲业旧常在汉廷羣臣之右者晩乃取唐家一障而乗之袖间之手几年塞上之马再至未容茸纛之建即有玺书之追某卧病荒寒懐人悁跂谁其见太白于禹穴愿言问信于何如安得逢杜甫于饭山空想别来之太瘦抒谢不敏摛词未殚
　　除焕章阁待制谢余丞相啓
　　祝厘报上陪防汉畤之祠官第颂展诗复玷尧文之次对方朝廷求旧以示盛徳之事何草茅下客乃为多士之先仰惟七閤之穹崇减去列圣之制作惟我髙后如彼陶唐以巍焕之文章式经纬于天地金声玉振绍二典与三谟星翻汉回举万物而五色顾典领之已重况褒论之至荣如某者老而益衰病以自免二节以走阻造大昕之朝三命滋恭躐陞法从之列使宅珍台之拂日得参仙侣之御风据殻而食蛤蜊防汗漫九垓之上揭斗柄以干海水嬉蓬莱方丈之间庸有为人而择官乃令超世而絶俗此葢伏遇大丞相学诣乾坤之蕴忠争日月之光以周公父师之尊弼于嗣圣谓商山羽翼之旧野有遗民徯太上之意先广初元之孝理某敢不坚此嵗晚答于巳知放鹤出笼尚窃壮哉雀防之饩纵鱼入海遂获沛乎风壑之归过此以还未知所措
　　贺周丞相年啓
　　伏以嗣圣初年庆三朝之元防鸿钧一气转万国之春风恭惟上相颛面正朝之崇超然伦魁珍台闲馆之表法天之运希圣之时隤祉发祥应期绍至水横梅影旧尝和玉之羮地出醴泉新酿作椒花之酒愿奉上鲁公万有千嵗之遐夀更永观尚父二十四考之屡书嘉颂未央修词不腆
　　回周子中监丞贺年啓
　　伏以王者大一统肇新谨始之元君子法四时裒对履端之庆是丛寿富康寜之福毕集志气清明之躬恭惟某官徳行渊骞伯仲伊吕东风解冻吹成白雪之词章春日载阳蔼入紫芝之眉宇即觐天门之金防径升卿月于玉墀某幽屏山寒不知嵗换冰花彻骨怯如难至之莺柏叶称觞惭于相贺之燕寸心孤徃尺牍万分
　　谢周丞相啓
　　属入州府获登相门初求仰潭府而观光既乃下悬榻而设醴登楼假日纵观晴吴晓楚之天说诗解頥朗咏老蜀归秦之句云间梁栋世界莺花江山逺开应接不暇超然欲羞蓬莱而薄员峤浩乎若决云汉而略榑桑观瞻少双荣感千万谨抒谢臆仰惟钧察

　　诚斋集巻五十五
　　钦定四库全书
　　诚斋集巻五十六
　　宋　杨万里　撰
　　啓
　　答周子中监丞贺除待制
　　伏以授灵圉于闲馆己冒祠官之除森宝书于玉堂复尘次对之选方抗章而祈免致抒谢之少臯恭惟某官文行追乎前脩名实冠乎昭代晋伯之与防仲仰玉山两峯之并寒东坡之及颍濵岂金支秀华之小异除进退塞通之外无优劣季孟之间既袖手以旁观请悬车而不得清标絶俗髙节迈伦元方之难为兄中表每慙于先用卓茂之拜太傅功名何必于早年某幼辱与游永矢同志忘形而到尔汝屡分灯烛之光握手而出肺肝静看衣狗之变一出而试两俱无逢岂其所操之畸皆非速售之韫虽枕流潄石终随髙蹈以相依然浊泥清尘曷曰下风之敢望偶误膺于异数遽先辱于庆牋霜开电折之光以华其老锵玉佩琼琚之韵大振厥词先之以河东吹送之私申之以渭北论文之好心万其感言多奚为
　　答抚州周通判
　　恭审端防辰良纡印组之方寸下车燕喜割风月以平分朝发六一其郊其里之乡暮登半山若蟠若距之阁庭闱咫尺官府穹崇虽名两地之暂殊其实一望而可接忠孝兼美家国俱荣恭惟判府直阁学传省斋之衣职屈士元之骥以三十年涵养之充实乆遁其光与二千石协同于寅恭姑小其试独不见虹蜺紫翠之晕其下乃珠玉潜伏之晖有至珍而未沽无深閟之能揜过庭诗礼瞻夫子之在前锡山土田竚鲁公之拜后某自笑老病其谁嘉矜拥髙盖以及门缤其观者焚枯鱼而酌醴岂曰礼云忸燕贺之未申骇鲤封之先甲靖言多谢不尽有訧
　　回周丞相贺进爵开国子转大中大夫
　　伏以进周家列爵之封其班视子增贾傅超迁之秩有命在涂顾同时冒宠之叠双甫迩日拜嘉之先一有待而谢乃失之臯此盖伏遇致政少傅大观文左丞相【缺】国公洪化嘘枯上仁播物栁舒梅放皆在春风吹万之中川泳云飞孰出元气函三之外某身其余几望已无它乆争席于渔村尚挂名于官簿连城明月首勤相庆之瓌词坠露落英困顿再回于生意惓惓有感防防无央仰惟钧慈俯赐烛照
　　答周丞相送糟蟹朽木团
　　恭承妙摛走送幽饷叠双戾止则百拜斯郭索束装更挟带糟之味餦餭雕朽新翻寒具之油岂加笾之敢尝敬造祢而先荐同我妇子分此絶甘俾公夀臧余无以报
　　再答周丞相贺除待制
　　帝有恩言陞之次对臣无虚受方且控词适寸心恍骇之不遑致尺牍催谢之小缓首防相国轸记腐儒先之以琼琚玉佩之伟词申之以铁画银钩之妙墨非烟非雾岂不荣色正而芒寒如丝如纶尚未获下拜而登受姑徐有顷别系谢牋不容骑吏之空归先为感悰而张本
　　答吉守
　　比防圣恩擢寘次对自顾弗称再兹固辞致小缓于谢牋乃先勤于庆牍发缄朗咏摛词有玱玉佩琼琚恍从霄汉而下堕破甑敝帚忽觉名价之顿髙俟登受于丝纶颛敬脩于札翰姑谢诲劄非曰报章仰惟台慈俯垂亮察
　　贺周丞相年
　　伏以二年正月挈天地以趍新泰阶六符开日星之明照倬彼造化为工之处郁乎云烟非雾之祥恭惟某官一气转乎鸿钧二仪为之交泰揭载阳之日以照平泉之水石敛解冻之风以熈曲阜之山川侵雪色漏春光玩萱草栁条之变餐朝霞饮沆瀣迫方瞳緑髪之仙某青笠遗心白馋托命聨句洛社愿闻中立拉花之词守嵗咸家敬献子美颂椒之祝
　　贺周子中监丞年
　　伏以三日立春方过寒气土牛之送二年正月又见盍簪枥马之喧有美一人来同万福恭惟某官人物标的文章主盟剪水镂冰雕天葩而觐巧御风骑气与造物以同游裒对履端之告元椉成泰吉而彚进云随白水聊小咏于莺花日射黄金即髙吟于烟草某老兼疾至坐感时迁江路埜梅敬寄一枝之信椒盘柏酒阻称千嵗之觞
　　答周子中
　　属闻二难胥集方寻对床聴雨之盟一乘载奔愿造防弁如星之列望行尘而未至怅人事之好乖冲泥而归弛担甚惫忽传鱼雁之良讯共叹燕鸿之失期词旨丁宁意气凄防其为感激罔既敷宣
　　贺太守年
　　伏以送寒气以土牛春方迎于帝皥喧盍簪之枥马嵗又庆于王正有韪邦君之贤允洽国人之颂恭惟某官奉诏寛大颁条中和春日载阳散作万家之叶气东风解冻潜消千里之叹声裒对履端之告元即观泰吉之彚进某违离半月瞻仰二天江路埜梅敬寄一枝之信椒盘柏酒阻称千嵗之觞
　　答广东唐宪
　　恭审崇朝而易三节荐疏东阙之恩出使而占二星不离南斗之次光芒所被中外载瞻恭惟某官以清节两唐之子孙有髙名千古之风烈秀林间之桂拂苍玉之嶒峨折岭上之梅漱碧海之芳润爰自珠宫之市就领冰坻之鹾曽不逾时复移司宪欲知圣主急难之意于屡迁而小观从此春风玉笋之班即一超而直入某新摩病眼快覩除书曽燕贺之未遑忽鲤封之先坠媿喜兼集摅写奚穷
　　答庐陵黄宰
　　伏以乗槎犯斗泊秋日之楼台拄杖穿花步寒溪之金碧穷十里九山之险抵千岩万壑之幽未童子之譍门己羽人之响屐恭惟某官镡城宝气脩水闻孙句法亲传出月脇天心之上渊珍孤映分珠胎水府之中寻盟快阁之江山偿债钓台之笋蕨歌旁县衣鉢祖风能穷人亦能达人谁谓诗家之寒瘦有小雅故有大雅即扶清庙之隆平某移病休休遁身得得泉盲霞痼非鹊能砭花径蓬门惟鸥之处怪咄咄山林之寂惊憧憧车马之喧与俗酸咸自有癖羊枣昌歜之嗜同古臭味更投赠琼琚玉佩之词有万其悰未一其述
　　答江西提刑俞大卿
　　属者夜占天文徳星临于翼轸晨望云物紫气至于函闗惊喜广厦万间之新已是受赐一民之数念欲遮见即图骏奔老病所纒愿言莫遂乃令儿辈亟代躬行兹谓敬乎良可恧矣不谓交代提刑尊丈折节绣斧之威重笃契布衣之素交云锦封书恍从天落纁厚币庄以礼将野人者世之所同轻惟公独否古事者今之所不作非贤孰能九顿首以拜嘉一出言而何谢复许诎甚都之骑将下临常闗之门开蓬扫花当出迎千里之命驾折荷荐芰庶小欵一尊之论文
　　贺周丞相戊午年冬
　　伏以日在牵牛应周官之测景月居系马申吕令以惊农仰占东垣上相之躔正集南极老人之次恭惟致政少傅大观文左丞相国公钧陶万类寅亮两仪迎一丈三尺之晖载临履永上万有千嵗之颂以庆践长某齧雪絶甘镂冰自苦恶风动地谁怜独冷之余爱日行天聿在负暄之下谓之善祷未易立谈伏惟钧慈赐之下烛
　　贺余丞相得祠禄
　　恭审谒告五旬屹然坚卧而不动遣使十反诏以留行而莫回奔腾东华之红尘追送函闗之紫气观者叹息光于古今恭惟某官谟合皋陶之嘉身任伊尹之重故邦家之杌拯之以一手而天下之危疑决之以片言升啓明扫朝霞寅宾出日降元精扶太极昭格于天方当命珪相印赏功之秋乃赋清风明月闲人之句车几两马几驷岂惟帝赐疏傅之金蕃四国宣四方更醉三饯申伯之酒分十连之重寄冠三殿之大称意请真祠归荣乡社凛全名髙节之独着夐前侯故相之未曾鸥鹭候门争前飞而相导鹓鸾回首仰遐举之孤鶱某辱知弥深闻问欲舞千里命驾当寻山行水宿之盟一尊论文已作金舂玉应之梦喜而不寐情见乎词







　　诚斋集巻五十六
　　钦定四库全书
　　诚斋集巻五十七
　　宋　杨万里　撰
　　啓
　　已未贺周益公年啓
　　五年王春先问建杓于北斗正月吉日顿回入律之东风自非少傅寅亮之功那得太平有象之庆恭惟某官身为造化手挈陬维转一气之鸿钧昔尝入甄陶之下调四时之玉烛今犹防土苴之余即拜周公而为师更与广成而同嵗某牛衣僵卧莺唤不醒忽报颂椒之良忙寄折梅之信西江万顷酿作圣人之清南极一星祝为仁者之夀
　　答周监丞巳未年
　　伏以书函交驰谁无施而不报使者系道亦何往而不来初谓先人有夺人之心今乃求系而得系之戚恭惟某官挥毫珠玉落纸云烟倚马万言视桑防而未徙解牛十二拂刀刃以如新敢当孙子正正之旗遂应虢公焞焞之策此既竪降幡而弃甲公其振旅凯以还师推次不庄仰惟昭察
　　回周丞相贺年送羊麪
　　伏以玉衡之正泰阶宻运发春于陇首银钩之明蠒纸有来守嵗之咸家举林鸦枥马以皆惊顾官栁埜梅而亦喜恭惟某官以整顿乾坤之手而对盛德之大以开阖日星之机而哦献颂之椒吐词为经妙者三天而两地染云作叶忽然万草而千花既下诒谓一之瓌文复饫赐叠双之节物霏霏落雪如闻天旋雷动之声濈濈饮池想见风吹草偃之状自嗤一室之悬罄那得二美之所钟巳饱而歌益习其读瞠若奔逸恍失一交臂之间待其舂容惟有九顿首而坐推谢不恪诵言未央答周监丞送锦鸠十四只兔羓酒香橼
　　伏以锦羽在桑翩翩二七褐衣缺口跃跃一双挟驩伯以俱来并木奴而毕集恭惟某官邦家麴糵儒学鳯麟游梁王之兔园夙推能赋赐汉廷之鸠杖晚冠耆英橘颂续骚酒箴饱德填然四美醉此一翁某巳尝占词敬致追节忽拜辱于珍饷敢复抒于谢诚
　　贺赵守冬
　　儿童骑竹初迎五马之临律吕吹葭忽报一阳之复谁谓大冬之在序顿回小至以如春惠化川行善祥山则恭惟某官徳同爱日文妙书云非烟祥风转天地严凝之气雪山氷壑照旌旗锦绣之香敛时十万户之懽声散作一千里之暖翠恐即飞于凤诏遂趣入于鹓行某悤悤望尘咄咄还舍倚南溪之弱栁方狎渔樵之游仰东阁之官梅莫陪宾賛之贺善颂无斁多言未殚
　　答赵守
　　属勤折简招致初筵捧移檄以载奔兹谓州民之敬侍盛馔而变色更为野老之荣退省清羸乆婴沈痼为心病为耳痛殆百疾以交攻不饮酒不茹荤每十物而九忌僣沥危悃敢辞缛仪自知方命之辜必抵大何之谴乃重烦于防传特饫赐于珍芳下乳酒于青云出雕盘之白玉紫衣职绯衣走纷吏卒之鼎来朝食饔夕食飱奉饩牵而毕集加笾既秩折爼屡丰靖言余生尚窃厚禄嵗糜廪粟巳耗蠧于邦储肉继庖人复贪饕于台餽其为感媿莫究敷陈
　　答周丞相逺迎
　　冲雨入郛仰谢洪钧之坱圠登车载路忽传真帖之光华辱问讯其良苦于泥中则俯伏而下拜于道左方将迎应接之罔暇觉进退周旋之弗能盈耳煇如之玉锵横空诡然而凤跃恩勤至厚感愧来并善用兵者出竒无穷惊逢突骑不待期而薄人于险愿监降幡
　　贺赵守丁巳年
　　使君千骑方瞻髙牙大纛之新春王三朝复庆列炬盍簪之盛恭惟判府提举大中颁条朝彻出令春生泥东风解冻之崇光揭迟日载阳之清淑緑搅原野青归桑麻问斗杓于天边暂带江城之月咏龙池于花外即闻长乐之钟某巳矣年衰居然嵗换椒盘柏酒阻称千嵗之觞野栁官梅敬寄一枝之信
　　谢周丞相冬节送羊麪
　　嚼冰饮水乆甘木客之山飱落雪卧沙走送玳筵之绮馔夫何天上之相国犹念山中之病身餽节叠双拜嘉则百恭惟某官有粉米舜裳之妙巧有盐梅商鼎之丕功以徳饱人岂空为画地之饼作羮赐士未尝偏前日之羊嗟腐儒之苋肠骇防珍之饫赐既将之以铁画银钩之牍复华之以琼琚玉佩之词炙砚燃薪聊写苦吟而推谢冷窻冻壁顿回春意之暄妍懐感孔多颂言无斁
　　入城回周丞相逺迎
　　市有虎以杀人乆不梦碧瓦朱甍之城郭门登龙而为御愿再瞻青天白日之清明方夙兴炊桂以风餐已首勤行李之郊劳霞发简牍之字天落云锦之书三过读以清锵五顿首而距跃头白眼暗安得拜北平王于马前意豁神倾即当候厐徳公之牀下卒卒摧谢拳拳未宣
　　谢周丞相年节送一麞十兔
　　适遣山童疾驰贺幅忽逢骑吏交赐诲函既以一镞逆相直之锋自笑五更起侵早之晓琼琚戛击金薤纷披先之以栁条花坞之春申之以白兽防旗之宠野人拜此何福如焉猎雪后之银麞更哦庾信之句失月中之玉兔不羡圣俞之诗二珍叠双十辈登一摧谢薄遽蔬芜不胜
　　答贑州黄侍郎年
　　伏以日丽崆峒揭载阳之五色春生陇首啓肇始之三朝仰贤帅于徳邻函神人之祉福恭惟某官邦家司直岳牧词人问斗杓于天边暂带江城之月咏龙池于花外即闻长乐之钟遂转鸿钧永调玉烛某年衰甚矣嵗换惘然方僵卧以沈绵乃洊勤于劳苦顾微生髙之可笑安敢乞醯惟严郑公之垂怜时防送酒其为感戢罔究敷陈
</div>
    <div class="pagination">
<a href="诚斋集_page80.html">上一页</a><span>...</span><a href="诚斋集_page76.html">76</a><a href="诚斋集_page77.html">77</a><a href="诚斋集_page78.html">78</a><a href="诚斋集_page79.html">79</a><a href="诚斋集_page80.html">80</a><span class="current-page">81</span><a href="诚斋集_page82.html">82</a><a href="诚斋集_page83.html">83</a><a href="诚斋集_page84.html">84</a><a href="诚斋集_page85.html">85</a><a href="诚斋集_page86.html">86</a><span>...</span><a href="诚斋集_page82.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
