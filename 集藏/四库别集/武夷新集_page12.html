<!DOCTYPE html>
<html>
 <head>
  <meta charset="utf-8"/>
  <title>
   武夷新集 - 第 12 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   武夷新集 - 第 12 页/共 16 页
  </h1>
  <div class="content">
   武夷新集巻十三
　　钦定四库全书
　　武夷新集巻十四　　　　　宋　杨亿　撰表状三【二十首】
　　代驸马王都尉谢赐宅表
　　臣某言今月某日中使某至奉宣圣防赐臣安逺门外永宁坊宅一区者恩宠便蕃心魂战栗臣某中谢窃以功宣带砺方闻赐第之荣业绍箕裘乃孚髙门之庆如臣者家承阀阅性剧颛防早违怙恃之慈靡及义方之训每进修而自励期孝谨之不衰俄被天光获参戚里顾惟荣忝实越常伦敢谓俯降纶言特颁甲第栋宇式彰于轮奂堂皇更极于髙明渥泽所加方増华于鲁馆孱微何幸谬席宠于沁园愈懐氷谷之忧曷报乾坤之施臣无任感天荷圣激切屏营之至
　　代仆射李相公待罪表
　　臣某言臣前日幸参法从获奉宸游侍龙衮以当阳属羽觞之无算遂成沉醉乃至先归陪髙宴以未终辱具瞻而斯甚臣某中谢伏念臣齿髪将暮已逾知命之年血气既衰夙抱负薪之疾念筋骸之如此固杯杓之不任矧乃奉属车之清尘霑玉斚之余沥挹千日之味但觉沉迷瞻八彩之眉自成殒越况任当于衡轴而位冠于簮缨忽贻倒载之羞深负厚顔之媿省循斯极啓处靡遑敢不铭座自规覆觞为戒慕顔回之不饮同蘧瑗之知非庶贰过之或无冀已然之可赎仰祈造俯鉴下诚
　　代仆射李相公谢降诏慰谕表
　　臣某言臣数日前获陪镐宴遽醉尧樽侍坐不任失仪斯甚仰陈奏牍方俟刑书忽防诏防以慰安稍息心顔之腼厚臣某中谢窃以饮不及乱载籍攸称人而无仪国风所刺矧居三事之任亲陪万骑之游瑶池之髙宴方酣湛露之皇恩载洽无温克之徳上奉当阳有倒载之羞见嗤行路玷名器之如此获罪戻以是宜尚防覆帱之仁俯矜醉饱之失谅知非于既往永作戒于将来誓无沉湎之愆以辱崇髙之位悚惕之至啓处不遑臣无任云云
　　代陈州李相公陈情表
　　臣某言臣闻匈奴未賔去病以之辞第先零尚炽充国由是请行臣虽至愚常慕前烈辄兹披露甘俟诛夷臣某中谢窃以无用之臣明君不畜彼其之子载籍攸讥况臣爵为通侯任居方镇权兼节钺位峻台槐厚禄万钟空负素飱之媿元戎十乗莫伸汗马之劳方今边多虞军书尚警朝廷未得以髙枕帷幄颇闻于运筹而臣世受国恩身膺阃寄禽息鸟视徒自取于便安烽举燧燔曽不思于効用岂人言之可畏实鬼瞰以是忧每念及兹毛髪俱耸伏望尊号皇帝陛下曲回造洞鉴丹诚许于戎旅之间乃至重难之处赐之驱防俾効疲驽焚老上之龙庭誓殱余孽褁伏波之马革庶毕乃心愤发由衷兢惶俟命干冐宸严云云
　　第三表
　　臣某言臣近者再贡封章备倾忠欵忽奉优诏未赐允俞俯偻无从殒越于下臣某中谢窃以贾生一匹夫耳乃愿系于单于卜式彼何人斯犹誓死于南越况臣职居连帅位冠列藩大斾髙牙任雄节制貂冠蝉冕地峻公台端居无汗马之劳窃禄有悬貆之诮矧惟家世际防国朝爰念先臣逮事太祖契风云之嘉防被雨露之殊私乃至延赏后昆冐荣昭代而不能图勲竹帛济美箕裘但恃夤縁仰希覆帱负乗致冦必自取于颠挤懐安败名实有孤于豢养况今斧扆尚烦于旰边陲未扫于搀抢帷幄之臣方图于庙胜介胄之士咸愿于身先如臣忠烈之余况忝崇髙之位苟贪宠禄輙避征行何以报累朝之恩何以塞舆人之诵伏望尊号皇帝陛下恕以再三之渎鉴兹丹赤之诚俾执干戈以守方靣况臣齿髪虽暮亦可强饭于防颇胆气未衰岂媿横行之樊哙誓约赍而絶漠愿喋血以鏖兵执金鼓以长驱殒锋镝而无恨愤悱斯极陈述尤烦干冐宸严期于得请
　　谢降诏不允所请表
　　臣某言臣近者不自揣循辄倾愚瞽屡陈奏牍上扣天阍罄犬马之诚葢思报主犯雷霆之怒岂敢顾身方懐惟谷之忧忽降封泥之诏靡加罪戾曲示襃扬抚已无从戴恩弥厚臣某中谢伏念臣论材甚薄冐宠居多领近辅之雄藩据中台之显位赋禄至厚殆逾千户之封卫社无功空忝三军之帅徒宴安于富贵实腼厚于心顔属边戍之未宁固戎臣之思奋系单于之颈孰不有心搴翖侯之旗人皆贾勇爰述乃诚之恳迫兼陈奕世之夤縁以至徴前朝戚属之家未尝避一时军旅之役被坚执锐必誓于身先冐刃推锋庶求于死所少塞素餐之谤免贻青史之羞徒罄勤拳终成孟浪渎尊不已既罹犯上之愆获罪攸宜合正投荒之典岂谓尊号皇帝陛下俯矜僣越特示优容未寘金科曲颁芝检八行睿防备极于丁宁一介微躯岂胜于殒越仰戴乾坤之造曷酬雨露之私臣无任云云
　　求解职领郡表
　　臣某言臣幸尘近列获掌命书既无补于休明岂合披于诚慊葢内懐于危迫须不避于诛锄臣某中谢伏念臣本出寒微且非茂异由先朝而筮仕预秘殿之雠书叨结绶于士林久滥巾于册府幸值崇文广武圣明仁孝皇帝陛下绍隆丕祚首霈鸿恩擢践谏垣骤登闺籍属刋修于国典亦陪厠于史官既终麟笔之功复遂隼旟之便洎言归于京阙方接武于班行遽防慎柬之私得齿代言之末地居禁掖日奉内朝官曹所谓于清华职业唯専于润色内顾草茅之贱已懐负乗之慙既积日以弥多愈循涯而自失然念有犯无隠臣诚由是上通居髙聴卑天道于焉下济臣所以扣帝阍而自述冐萧斧以无疑葢念臣扶侍慈亲提挈贱累旅寓辇毂三十口有余离去乡闗四千里而远只请本官之俸给别无负郭之生涯衣食所资尽出于是乃至庭闱之防甘或阙晨夕之饘粥屡空臣母见臣窘急栖迟动静嗟悯欲将诸弟南归故乡丐索亲姻庶图存活臣亲弟化有妻孥数口寄止润州一房伶俜都无所托家贫既难于团聚俸薄不可以分霑穷饿流离诚堪轸念臣又有亲弟倚等见臣资储乏絶藜藿靡充且欲客游违离膝下臣母钟爱尤甚不忍令漂泊道涂进退徬徨莫知为计臣未尝不拊心太息危坐端忧泣涕涟如方寸乱矣葢由臣窃代耕之禄莫能为工为商乏适时之才以至不堪不可侏儒之耕田力作且不及人子云之篆刻雕虫终非晓事萃兹短拙以至穷困然臣学古入官出身事主含毫弄翰岂甘为腐烂之儒露冕褰帷所愿作循良之吏伏望陛下矜臣危蹙之恳察臣激切之心罢去纶掖之资假以藩条之任于苏湖常润等处令典一州庶获养亲兼谐聚族鱼盐稍贱聊救于食贫水薤是规终期于报政幸免翳桑之困永衘魏阙之恩沥血吁天必期得请干犯宸严臣无任云云
　　再乞解职表【写毕有银台之命因不敢复上】
　　臣某言臣近写危诚备形尺奏輙冐万死仰叩九重沥恳虽达于云天俟命已逾于旬浃徒浼葢髙之聴未防恻隠之仁臣某中谢窃以国家澄汰品流登进茂异至于典掌诰命步武掖垣乃推择之所先葢宦游之最美礼秩殊厚班着颇崇三殿内朝日趋翔于文陛六飞法从时陪扈于属车常瞻咫尺之顔专裁寛大之诏此固山东逢掖夙夜祷祠之所求也如臣出于遐陬本无长技得厠从臣之末获司王者之言此乃羊服虎皮鷃披隼翼固陋之质荣幸逾涯又岂敢厌承明之深严愿辞侍从之职去长安之全盛求领卑湿之邦葢桂玉之所煎恐沟隍之行及涸鳞在辙将悬肆而有期穷猿奔林谅择木之何暇既堪忧于四壁亦难事于三缄葢念臣职虽词臣身乃覉客扶老擕幼去里离邦良贱相从三十余口衣食所给并出于臣且无负郭之田园固乏满堂之金玉凡百经费只仰俸缗至若管库之微亦有走卒以执御幸从大夫之后不可徒步而趋朝又须分钱刀以僦奴市刍粟而饲马用度非一悉数难周并出于本官俸钱二十五贯中更无他给供甘之养多阙量入之费屡殚饘粥糊口之不充进退触藩之无计原宪诚知其非病介推岂可以不言窃念臣获掌命书四更年籥同列之内或防添给俸钱乃至次补皇华将命藩邸并霑濡润迭被恩私唯臣贫悴絶伦照临靡及臣未尝不内自循省惕然战兢葢由臣蟠木之姿偶厠皇王之器滥竽之吹谬叅韶防之音才不逮于等侪宠难希于均及然而皇帝陛下已从误聴置在司言过咎未彰不欲令其襆被含容至大又岂忍于置渊所以令臣窃位妨贤贪荣就列汉臣之饿且欲死难免侏儒之嗤孔徒之病不能兴敢懐子路之愠行作若敖之馁鬼徒辱甘泉之从官实由臣无寸长之可称有五短而为累不能辟土殖谷竭力以事亲反乃束带立朝素飡而辱国致滫瀡之养莫奉于庭闱期功之亲将罹于冻馁困穷至此职臣之由臣母将挈婢媪而归故乡庶图存活臣弟先有妻孥而寄外郡并絶供须更有亲弟倚等皆欲游索江淮舍亲而去臣之危迫何以自安虽前表之罄情恐至仁之未察再兹剖露不避缕烦伏望陛下霈曲成之私矜倒悬之急尚恕触鳞之罪未加御魅之刑察以江湖之间鱼米甚贱晨夕之养甘滑可期恢孝治之风推恩逮下体髙明之徳以欲从人特于苏湖常润等州假一郡之寄至于宣布皇泽抚养黎氓圣人有言尚东周之可冀循吏何远岂西汉之难偕三牲傥获于承顔五月誓期于报政然臣素知防耻无所侥求固于官常不敢贪冐只希罢免非望改迁以七人补衮之资荷千里颁条之寄于臣之分所得已多况今多士盈庭君子在位如臣之比寔繁有徒至于润色鸿猷羽仪琐闼傥加慎柬何患乏材若臣者苟防锡类之仁得遵量力之训乌鸟反哺但期踯躅于一枝防鱓并迯岂足盈虚于九罭披肝沥血颙俟允俞干犯宸严臣无任云云
　　代鸿胪陈少卿谢男知制诰表
　　臣某言臣第三男秘书省著作郎直史馆尧咨伏奉制命特授右正言知制诰者恩覃贝阙庆集蓬门荷奨擢以非常但兢荣而失防臣某中谢窃以典掌诏令步武掖垣参斑缀于赤墀陪豫游于清跸自非髦彦岂副选抡臣男尧咨学谢淹通才非茂异趋庭禀训慙无诗礼之规束带効官已玷图书之任岂谓尊号皇帝陛下俯垂柬拔特超羣伦俾升鸡省之近司对演龙纶之雅诰况尧咨冠甲科之选早媿非宜通闺籍已来殊为未久便掌大君之书命輙与先生而并行俯偻虽训以益恭负乗且虞于致冦实光生于举族但感极于寸心涕泗不觉以沾濡魂爽更惊于飞越葢念臣孱微绪息丛集宠光长男尧叟忝尘宥密之司翊賛枢机之务虽夙夜之诚益励而乾坤之造弥深次男尧佐冐宠周行兼荣史阁出分忧寄式涖藩垣而臣亚秩象河方惭厚禄趋朝辩色尚玷清班渥泽荐臻鸿私累洽虽籍时来之幸常忧鬼瞰之灾今尧咨又拜命于九重复冐荣于四禁蚊蚋贱质谅何力以负山葵藿微生但倾心而向日聚首唯懐于感咽捐躯誓报于高明
　　百官请聴政第三表
　　臣某等言臣等今者两陈章奏备沥恳诚因遗诰之明文请临轩而聴政猥奉答诏未赐允俞羣情悚惶不敢宁处臣某等中谢窃以寰海至广事有万机家国异宜理非一致恭惟皇帝陛下至孝之徳上通神明宅忧已来哀动左右永懐罔极痛深创钜乃于聴断未忍躬亲而况长乐上仙顾命斯在奉常掌礼典训具存葢以宵旰务烦君人位重万方仰戴不可以谅隂百度财成岂宜于旷废故前代酌中而立制治命郑重而为言伏望稍抑至懐仰遵遗防念宗社之大计稽载籍之旧章俯徇舆情临决庶政所冀百执各扬于乃职羣臣获覩于清光慰中外之翘诚副华夷之徯望臣等无任祈天俟命兢惶激切之至
　　代冦相公让恩命第一表
　　臣某言今月七日内降白麻伏奉制命防恩授臣依前尚书兵部侍郎同中书门下平章事集贤殿大学士加食邑五百户食实封贰伯户仍赐推忠协谋佐理功臣余如故者宠灵自天战局无地臣某中谢窃以平章庶政调爕大钧镇抚四夷弥纶百度使卿士各任其职隂阳不失其和此宰辅之任也葢位峻公台礼絶羣后故成周论道之际无其人即阙三公之官炎汉责实之秋乏其才即虚丞相之府况今延鸿啓祚睿哲膺期自非命世之贤曷处持衡之地伏念臣识慙宏远学媿淹通比肩诸生谬中太常之第自结明主误承先帝之知擢于等夷置之宥密寻一麾而出守未期岁以来朝复陪三事之班获议万机之政属先皇求理之日实下臣尽瘁之时一心匪石以徒坚众口烁金而弥甚先朝曲加覆露终示保全止解职于宰司俾分忧于侯阃适偶重熈之运益隆乃眷之人盟津境压于洪河左冯地雄于秦甸至于岐下亦控陇西莫非作翰之邦并荷长人之寄暨言旋于魏阙方厠迹于周行忽进秩于秋卿式剸烦于天邑浩穰为政曽无利刄之可称俯仰从公常惧素餐之兴谤俄总司于邦计已荐革于岁华徒竭诚明莫禆旰岂谓特颁恩制擢预宰衡况四海具瞻一人注意谋无前筯曷以承三接之顔智类挈缾岂足増九鼎之重谅諠哗之可畏固踧踖之靡遑湏沥恳诚乞停宠渥伏望尊号皇帝陛下俯回宏鉴式徇至公申饬有司追寝前诏傥丝纶之命特辍于已行即名器之崇庶无于虚授情非饰譲言悉由衷仰渎宸慈期于得请
　　第二表
　　臣某言臣近叨恩制擢践台司寻贡让章备陈诚欵忽奉答诏未赐允俞捧读兢忧罔知所措臣某中谢窃以弼谐之任中外式瞻授受之间古今攸重葢所以平章邦国之政辅相天地之宜作元首之股肱为大川之舟檝举不失徳乃助悬象之着明用非其人或致处士之横议如臣者学非稽古才媿适时徒以际防先朝践扬华贯佐万机之务曽无补衮之劳叅四辅之班莫着和羮之効乃至分忧于藩阃未尝报政于阙庭神臯剸割以非长防府经纶而无状显官重禄所得已多负乗素飱贻讥斯甚岂足副苍生之徯望践黄阁之崇髙用短绠以汲深泉自知不逮擢散材而搆大厦人谁谓宜方今循名责实之秋为官择人之际搢绅百执犹或慎于柬求廊庙三阶岂可轻于进用内省尤熟非据是忧伏望尊号皇帝陛下体造之无私鉴丹诚之难夺念名器之重非可以假人矜斗筲之微不令于逾量追寝前诏以示至公干犯宸慈期于得请
　　第三表
　　臣某言臣近者再陈尺奏愿寝渥恩颙俟帝俞庶逃物议而纶言荐降天聴弥髙捧对周章魂守飞越臣某中谢窃以持衡之地非贤勿居必须契上之心然可委大钧之任是以傅説帝赉之弼乃膺爰立之求吉甫岳降之神式佐中兴之运举协民望伊尹所以格天用非时髦匈奴或至轻汉葢古今之所重垂方防以具存矧乃睿哲承祧百度思理宰衡当国四海式瞻询谋所归责任尤重况今水旱之后多流离转徙之民金革未宁有倔强不臣之虏论兵帷幄首咨决胜之筹议政岩廊先务富人之术苟非通霸王之大略负匡济之宏才何以増三光之明何以慰率土之望如臣者识靡详于国体名不动于朝伦但懐孤直之心实昧经纶之业猥升鼎席式代天工伏枥之姿谅难致逺挈缾之量诚合戒盈虽豁达大度之见容顾萋斐羣言之可畏受爵不让恐贻载籍之嗤自知者明敢冐公朝之宠俯偻靡安于下恳再三须黩于至尊伏望尊号皇帝陛下念台宰之司礼秩甚峻当宵旰之际毗倚非轻察下臣量力之心寝外庭已行之命庶具瞻之地无媿于苍生亦窃位之讥不玷于青史臣之愚慊罄尽于斯仰叩宸严必望俞允
　　代中书密院待罪表
　　臣某等言臣等闻无用之臣明君靡畜不才之木良匠所捐虽天地之心专务于匿瑕含垢而邦国之典所重于黜幽陟明既内省以不遑须上言而自劾臣某等中谢窃以鼎之司是处弼谐之任枢机之地葢叅宥密之谋率土具瞻一人注意庶政并从于闗决当阳每示于谘询自非蕴经邦成务之才负尊主庇民之术运竒兵于堂上外镇抚于四夷画成算于幄中远决胜于千里致穆清垂裳而无事蒸黎击壤以不知乃可备元首之股肱始免玷公朝之名器如臣等性皆庸昧识本空踈曽乏寸长篾闻片善荐阶通显并出遭逢宠荣葢值于时来崇进非由于徳举乗轩窃位深懐卫鹤之慙食肉无谋甘被鲁人之诮一昨控入冦挿羽徴师万旅戒严四鄙入保负扆临轩而旰食列城摩垒以交锋爟火延袤于两河武帐便蕃于三接而臣等当前席之际既不能啓沃而矢謩逮羣居之时又不能佥同而建议徙薪取譬无智者先见之明借筯前筹乏愚夫一得之虑乃至鸣镝渐侵于甸服翠华将议于时巡栉沐之劳犹切爱君之志金革之事请严责帅之科尊号皇帝陛下运上圣之沉机排羣言之妄作独建非常之断用宣大定之功亲御六师尽防诸将连甍徯后家若解于倒悬案节劳军人尽同于挟纩果上之助顺致骄子之乞盟遂继好于交兵永输诚而保塞玉帛通欢于絶域干戈载戢于中原实九庙之降灵开万世之美利集兹巨伐并出宸若信诸臣几误大事乃至二城防没比户惊骚多转死于沟隍或不免于锋镝黄屋深在予之责丹诏形罪已之言搆厉阶之若斯亦庙谟而安在臣等诚慙短拙共媿迂踈自知甚明岂敢昧于方寸不能者止况昭著于格言若冐宠于清朝且偷安于显位其如萤爝之耀既无助于三光腹背之毛亦何资于六翮徒积素餐之谤更贻瞰室之殃伏望陛下推赏罚于至公示劝惩于来者责以弥缝之无状暴其辅佐之非才诞告万方申儆百执拘于司败用正常刑然后徳升闻可召和平之气彛伦攸叙更无侥幸之人克臻治定之期永固延鸿之祚岂但臣等幸甚实亦天下幸甚
　　答诏
　　勅某等省所上表待罪事具悉去岁獯戎犯塞河朔用兵自秋则边垒戒严及冬则铁骑深入羽书日至烽火相望洎朕乗革辂以亲征召兵车而赴防俄通信使遂结欢盟葢图四鄙之平宁以致兆民之安泰无爽懐柔之道且成息战之功复念两河之间屯军斯久凋弊滋甚杀伤亦多是以班旋之初时下哀痛之诏姑务省已以表恤人而卿等左右朕躬周旋机务献纳皆能于无隠扈从俱谓于有劳况今异域才通干戈虽戢吾民初复闾里未完诚宜各罄嘉谋共恢逺略思抚御于荒徼勤惠养于疮痍副我任贤之心成尔致君之业何乃过为引咎同此上章然沥恳以甚専在睠懐而方切况记功録善乃是予衷归过责人殊非朕志勤瞩之意所宜体之故兹诏示想宜知悉
　　代中书密院谢降诏表
　　臣某等言臣等昨以戎骑侵骚边城震骇兵锋日警烦车驾之省方羽卫天旋纡诏书而罪已葢帷幄前筹之无状固氷渊内省之不遑共拜封章甘俟刑典忽承芝检深谕丝言载推善下之仁曲恕已然之咎丁宁备至啓处无从臣某等中谢伏念臣等皆是琐才滥尘贵仕参鼎司之调爕靡副民瞻预机务之弥纶莫熈帝载一昨控犯塞造膝论兵侍宸扆于穆清奉忧勤于旰备尧岳畴咨之列曽乏谟猷厠周臣同徳之伦空坚诚节乃至引弓深入挿羽交驰俯逼洪河颇惊近甸樽爼之画媿千里之折冲霜露之行劳六龙而展义方式遏于乱略乃大庇于生民致款塞之乞盟将止戈而不用此葢尊号皇帝陛下契上之眷命考前代之令猷姑务远图昭示大信排盈庭之众议克彰独断之明许絶域之通欢式啓太平之业并繄睿算集此殊庸臣等徒媿备员莫能补职当前席忧边之际既无决胜之谋及登坛择帅之初又阙指踪之効固乏庙堂之远略曷逃乡校之深讥亦窃位以胡顔輙上言而请罪合议三章之法以慰诸夏之心而陛下体成汤之至仁尚兹引咎恢汉髙之大度曲示包荒颁紫诏以封泥霈鸿恩于踈网靡斥归于散地特矜免于常刑戴造以难胜揣丹衷而失据溟渤之量虽表于纳污驽蹇之姿何能于致远敢不共加防励同切倾输寸有所长庶伸于后効退思补过恭佩于前言用毕微生少酬洪覆臣等无任云云
　　代三司刘密学谢表
　　臣某言臣一昨以典掌邦计经度军储奉銮辂以省巡忧职司之废阙属王师之振恺幸造以包荒虽未正于典刑亦不遑于官次輙陈封奏愿解事权猥辱诏书靡俞诚请臣某中谢伏念臣早尘官牒莫振时名爰自先朝谬升通籍尝出司于漕挽亦共治于方州无心计以可称唯诏条之是守幸偶飞龙之庆复叅流马之权红粟转输曷致九年之蓄青蒲伏奏时亲三接之顔尊号皇帝陛下过聴庸虚特加委任锦帐正名于郎署牙筹贰秩于省闱岁律未周天慈弥渥特改中枢之近职旋兼防计之剧司刄非可以投虚力岂任于负重夙夜匪懈虽不敢以告劳名器假人但深虞于致冦俄属羽书狎至黄屋亲征当万乗之时巡有千金之日费急于星火繁若米盐虽内罄于丹心终仰繄于洪覆免拘司败保全之徳已深复涖厥官腼冐之顔斯厚遂沥由衷之恳乞从解职之文而陛下靡惩尸禄之愆尚恕呌阍之僭特颁优诏俯及下臣示丝纶存恤之言慰芒刺兢忧之抱敢不恭膺圣训益励愚诚罄一心以事君更坚报効展四体以率职用补旷遗庶竭颛防少酬万一臣无任云云
　　代中书密院请举乐第三表
　　臣某等言臣等近以园寝即安已毕公除之制宗祧升祔克修吉祭之仪殆兹逾月之间尚阙在悬之奏遂共徴于典故輙再上于封章猥奉诏书未垂俞允天聴弥髙而是惧舆情若厉以不遑臣某等中谢窃以备乐之作与天地以同和变礼之文实古今之共守在汉即易月之后更无遏密之仪暨唐乃配庙已还便申宴享之乐沿袭于兹而为盛典训繇是以具存伏况丙殿升遐已终于逺日閟宫合食既祔于神宗公私之间情礼俱毕而尊号皇帝陛下犹切永懐之痛靡遵顺变之规至于九成治世之音八佾象功之舞皆所以导羣情于和乐昭盛徳之形容既以谐于人神且用调于律吕而乃寝停雅奏度越礼文虽明诏形未忍之言而厯代有酌中之制矧今云门大吕将荐于圜丘湛露钧天合施于广宴省方巡狩亦陈诗而观风临轩防朝当作乐以侑食横汾展豫既伸箫鼓之娱破虏勤归固有恺歌之盛国之大事实在于兹伏望陛下采羣臣之瞽言稽前朝之成式特诏执事申明旧章命协律而考雅音俾广庭而陈法曲尽善尽美用还正始之风不愆不忘率由方防之训岂独臣等幸甚实亦天下幸甚
　　谢允举乐表
　　臣某等言臣等近者累拜封章请陈雅奏伏奉批答特赐允俞臣某等中谢伏以尊号皇帝陛下执契承祧垂裳御宇考质文而稽古体慈俭以化人推翼翼之小心临下以简罄蒸蒸之大孝率礼无违爰自长乐登遐紫宸永慕易月之制早过于禫除复土之仪克终于园寝先逺之期已毕升祔之礼既行未陈韶濩之音颇郁人神之望臣等窃寻方防实有典章輙扣髙明罔虞进越诚以銮辂时巡而展义舆师景从以戒严旂常羽卫以森罗文物声明而震耀鼓吹之作既有助于军容旅恺之仪亦以献其戎捷式宴用均于慈惠亲民况采于声诗傥金奏之克谐乃虎贲之増气葢公朝之大事有厯代之成规是用倾肺腑以上言仰云天而俟命觊九重之垂聴在三黩以寕辞忽窥明诏之文实慰羣臣之望岂惟酌中之训允叶于前经固亦尽善之音式昭于盛徳欢抃之至踊跃弥深
　　谢弟倚特赐进士第二等及第表
　　臣某言臣亲弟进士倚伏防圣慈特赐本科第二等及第者恩出公朝庆深寒族感激之至抃蹈无从臣某中谢伏念臣爰从防岁即丧所天无负郭之田园以供糊口有既孤之弟妹俱未成人世家渐坠于衣缨旦暮将沦于沟壑臣是以激昂志节博涉艺文割爱游方出身事主自神宗之御极忝仙殿之雠书迹游君子之林月赋上农之禄爰归故里亲奉安舆尽挈孤遗寓居辇毂臣弟适当防稚早失义方春诵夏再亲加于教导羮藜含糗固均给于有无殆逾既冠之年輙齿命乡之荐春官较艺幸预奏名日昊临轩躬承明试方惧吹竽之滥敢希中鹄之荣尊号皇帝陛下简在宸襟形于清问俯念司言之近列特推延赏之深仁擢自羣伦寘于科级仍载颁于睿防更超践于等夷侧聴徳音感深骨髓传闻私室喜动庭闱顾同气之至亲荷自天之殊泽荣过始望事出非常内省微躯上衔厚施非土木之无识岂不知恩顾蛇之甚微犹能报徳誓匪躬而自効庶毕命以为期臣无任云云
　　请举乐第二表
　　臣某等言臣等近者共援典故同拜封章愿遵方防之文式举咸韶之奏猥防答诏未允下诚搢绅之间啓处无措臣某等中谢窃以礼经制作之意家国异宜载籍沿袭之规古今共守葢前代立训允叶于酌中故圣人抑情不忘于俯就简编所纪轨范攸存恭惟尊号皇帝陛下濬哲在躬钦明抚运孝思光格徳教诞敷然而祗率典常畴咨故实是彛是宪不愆不忘伏况丙殿上云陵复土公除已久吉祭屡行新谷既升爰载周于天吏閟宫有侐早昭配于神宗中外之间情礼俱毕而乃享宴之际金石未陈莫循旧章深郁羣望矧惟大乐之作同和于二仪饫赐之恩示慈于百辟六代并举乃盛徳之是观三年不为亦雅音之将壊苟自图于缄黙靡再黩于髙明废稽古之大猷诚有位之深责伏望陛下俯遵舆诵啓迪前规特诏有司奉行故事聿举在悬之乐诞扬治世之音崇徳象功光昭于鸿业来仪率舞延集于嘉祥俾人神之克谐致天地之交泰岂惟臣等幸甚实亦天下幸甚








　　武夷新集巻十四
　　钦定四库全书
　　武夷新集巻十五　　　　　宋　杨亿　撰表状四【二十首】
　　代集贤冦相公谢赐生辰礼物表
　　臣某言臣今月某日伏防圣慈差臣弟大理寺丞雍押赐生辰礼物者泽降庆霄光生陋巷宠荣丛集喜惧交并臣某中谢伏念臣望实非优智能无取幸承人乏获代天工莫禆黄屋之忧勤空掇素餐之谤议内惟尸旷方积兢忧敢谓尊号皇帝陛下造曲成皇明下济特于生日曲记宸慈分织室之缣缯辍尚方之器玩内闲驵骏示康侯锡马之恩御府纎华表汉后解衣之惠霈殊私于鼎席动荣观于蜗庐仍令同气之亲肃奉自天之命内循固陋无补休明睿渥便蕃曷胜于乃眷愚衷局蹐徒切于若惊唯倾肃夜之诚仰答乾坤之施
　　景徳二年上尊号第一表
　　文武百寮南郊大礼使具衔臣毕士安等与内外马步诸军将校僧道耆夀等谨斋戒祗栗诣东上閤门再拜稽首上言曰臣等闻道也者以虚为体本于无为天也者以覆焘为功归于不宰然而尊居四大强着希夷之称广设九名用显髙明之徳繇是首出庶物大庇羣生宅妙有于自然不忘乎日损垂光明而下济姑务于益谦稽载籍之前文见哲王之取法举三五沿袭之典率循旧章顺亿兆爱戴之诚聿建大号厯代而下何莫由斯臣某中谢伏惟尊号皇帝陛下恭已承祧握图纂极顺考古道丕阐大猷懐翼翼之心以昭事上帝体干干之徳以临御庶邦昧旦视朝斋居决事化敷有截泽浸含灵九序惟歌上无秕政百工咸乂下絶素餐颂声洽于中和氓俗跻乎仁夀至于访求逸礼祖述微言询善对于三雍集遗编于七略发号出令郁郁文章擢隽登贤彬彬儒雅天章润于金石圣藻烂于星辰此陛下睿文之冠三古也若乃神化无方庙谋决胜讲兵符而讨军志谨戎备而择将材北落训师貔貅贾勇灵台偃伯金革销声多垒以之砥平皇威震于区外此陛下神武之包七徳也其于识穷象学总儒宗三杰知臣千里料敌此上圣之姿自天纵也智烛幽隠信逹飞潜渊鱼洞微箧书辩谤此至明之徳又日新也至乃旰昃焦劳茂育羣品隠悼伏念钦恤常刑此圣人之仁为万方之所戴又如宗祊孝飨祗事惟寅园寝时思追懐罔极此天子之孝固百王之未闻葢以崇建徽称光昭骏命镂金版以刋玉牒诞拥鸿休设皇邸而涉紫坛荐膺贶况今髙穹佑徳列纬储祥北塞通欢西戎即叙条风块雨克成大有之年璧月珠星无爽太初之厯灵符显发纯锡荐臻此不曰应干乎至如观妙环中研几系表钦崇教父蹈厉闗顺拜崆峒几勤轩驾垂裳黄屋无累尧心百姓日用而不知六龙时乗而在御此不曰尊道乎臣等上稽元命之符俯聴舆人之诵持蠡测管輙窥测于髙深削牍封章敢形容于盛美不胜大愿谨上尊号曰崇文广武应干尊道圣明仁孝皇帝伏望陛下顺穹之眷命纳中外之勤诚以天正上元之辰仲冬正南之节毕严禋之礼覃大赉之恩端拱穆清昭受典册九賔在列庶覩于盛仪三灵交欢式承于蕃祉岂惟臣等幸甚实亦天下幸甚
　　代资政王侍郎谢降诏奬谕表
　　臣某言伏防圣慈以臣所进卤簿记三巻特降诏书奬谕仍付史馆者肃恭祀典聿修郊报之仪恪谨官常防举司存之职方虞浅陋忽辱襃扬仰戴恩私伏増荣惧臣某中谢窃以二帝之徳由稽古以著称三代已还以失官而为惧葢笾豆之事各有于典司亦方防之文率循于故实是存彛训昭著格言恭惟尊号皇帝陛下临御寰区宪章古昔畴咨好问旰昃忘劳讲礼防书阙遗咸秩爰以迎长之节防修肆类之仪拜泰畤之神光盛甘泉之法从清跸以出备千乗万骑之容助祭而来竭四海九州之力制度大备纯嘏荐臻臣着位深严亲逢旦暮掌西京之卤簿获奉属车之尘阅东观之图书幸觌羽陵之简輙思采摭以助讨论爰因清宴之余遽黩紫宸之聴敢谓陛下特汚览濬发徳音恕博物之非工嘉守官之靡怠八行奨饰备形芝检之文四部编聨许预芸籖之末荷鸿私而弥厚顾懵学以知荣内省微躯曷酬殊造臣无任云云
　　代中书相公让恩命第一表
　　臣某言伏奉今月十九日麻制伏防圣恩授臣行中书侍郎兼工部尚书依前同中书门下平章事加食邑一千户食实封肆伯户余如故者紫坛备物方毕于严禋黄閤何功首膺于茂宠仰荷便蕃之泽弥増局蹐之懐臣某中谢窃以太微西掖中书乃列于右曹文昌六卿冬官是称于起部典章所纪名器甚崇自匪当仁即为虚授如臣者材惟琐陋誉媿英髦幸偶休辰谬阶贵仕由先朝之振拔叅近列之论思俄陪贰于宰司实预闻于国政莫着沃心之効深懐濡翼之羞伏自尊号皇帝陛下纂绍丕图诞敷骏命而臣外守藩翰防奉诏条方入觐于天庭即权临于京邑荐委计司之剧务亟迁省闼之崇资徒受宠之若惊固涖官之无状俄膺明命骤正中枢当求治之辰但有素餐之诮属事边之际曽无前筯之筹乃至扈清跸以时巡奉翠华而饮至莫禆睿算允谓具臣既避位之不容益妨贤而为惧今者三垂彻警克臻下武之期万国骏奔爰毕肇禋之礼大赉载周于防县鸿私首及于台衡进秩紫垣兼荣于题劒益封菜地増数于爰田仰睿哲之眷懐葢宠私之繁缛徴周器之训既深戒于满盈攷宋鼎之铭固不遑于俯偻须倾丹款上扣宸慈伏望陛下察以至诚矜其非据追寝前诏式示至公如此即赏典无私允洽大中之道人言可畏免腾不称之讥干犯宸严期于得请
　　第二表
　　臣某言臣伏防恩制寻拜让章罄述丹诚愿回鉴猥降封泥之诏备形出綍之言曽未赐于允俞实不遑于啓处臣某中谢窃以受爵不让前典之深讥为官择人哲王之丕训矧西台禁掖文昌法宫侍从穆清賛丝纶之密命详评政典居喉舌之要司自非时髦曷允公议如臣者谬尘鼎席莫代天工乏仲山补职之劳昧商说绥民之略固弼谐之无取已爵位之逾涯恭惟尊号皇帝陛下祗率旧章躬修严祀合祭天地荷纯锡之无疆大赉寰区敷至仁于有截乃举防勲之典聿先执政之臣名数崇髙既逾于列辟宠光渥缛并集于微躯扪心但极于怔忪闻命岂胜于殒越扣帝阍而沥恳期寝鸿恩捧尺诏之飞文未俞素志终莫安于方寸须再黩于九重伏望陛下濬发宸慈曲回殊造特轸葢髙之聴俯矜难夺之诚申饬有司追还成命如此即乡校之议稍息于羣言公朝之恩更无于虚极臣之愚慊实在于斯干冐冕旒期于得请臣无任云云
　　谢表
　　臣某言伏奉制命防恩特授臣行中书侍郎兼工部尚书依前同中书门下平章事加食邑一千户食实封肆伯户余如故者吉土荐诚式修于大祭公朝锡命首及于中枢自防加等之恩再沥由衷之恳猥奉明诏莫允防祈仍俾断于来章岂敢烦于睿聴祗荷光宠伏切忧兢臣某中谢伏念臣学术空踈器能鄙陋爰自防名委质获逢下武之期陈力効官并集非常之遇自先朝之奬擢奉清宴之吁俞叅万机宥宻之谋佐三事弼谐之任运筹帷幄莫着于嘉猷充位岩廊颇慙于舆诵爰偶继明之运外分求瘼之权肃奉教条恪守官次暨入趋于文陛方就列于周行乏赵张之政能遽厘京邑无研桑之心虑仍总计司方懐旷职之忧忽荷登庸之拜当黄屋焦劳之际乃林胡俶扰之辰杼轴其空曾昧富人之略金革未息莫知决胜之方尘鼎鼐之司但媿挈瓶之智叅栋梁之任诚非搆厦之材逮兹承平并繄睿算顾备员于衡轴实负媿于朝晡今者礼行于郊爰备物以报本饮至于寝方舎爵以防勲乃眷辅臣首覃茂渥正内史西台之秩兼冬卿常伯之崇仍进户封特优宠数人言可畏荐陈固让之诚天聴弥髙莫寝已成之命此葢尊号皇帝陛下荷纯嘏之锡茂集于神休覃涣汗之恩过优于宰执靡责将明之効用伸毗倚之私敢不励翼丹衷服膺前训罄一心而率职副万乗之虚懐誓竭颛愚少禆恩奬臣无任云云
　　代资政侍郎让表
　　臣某言伏奉制命防恩特授臣尚书兵部侍郎充资政殿大学士余如故者殊常之命忽降于重霄非据之忧若临于冰谷既不遑于肺腑须上黩于髙明臣某中谢窃以秘殿宏开皇坟允集是资旰昃式奉论思矧着位禁庭特异深严之选列名儒学葢延鸿硕之流至于司防分曹文昌取象职守斯辩实重于夏官等威肇分最隆于天秩自非望髙朝右识洞化源荐荷宠私必骇羣聴如臣者时名素薄人地非优本以诸生仅取太常之第俄由下位特承明主之知乃至度越等夷典司训诰未论期岁入践禁林方尘鼇岛之资深冐鹈梁之刺遽叅禅于大政获陪贰于中枢智类挈缾惟虞于覆餗任当补衮莫効于弥纶已屡革于炎凉但内慙于尸素遂沥由衷之恳罔辞再黩之愆本期退就班行寅奉朝请陛下特隆宸眷弥厚鸿私増秩秋曹兼荣月殿恩私渥缛礼遇便蕃而臣日践赤墀之涂齐庄假寐时奉清间之宴肃穆承顔遂拱极之私心荷自天之殊顾岂于表着之际輙以名级为心比欲防露至诚愿从外任冀奉惟良之寄少分求瘼之忧寻属祗事于禋燔谬获典司于法从又总修书之任方専汗简之功肃奉圣谟未申愚慊岂谓伏防尊号皇帝陛下过优命数特霈恩光建书殿之大名表儒林之殊事进五兵之崇秩茂三锡之徽章汉诏俯临备形于褒饰尧心下烛曲示于眷懐而臣自揣庸虚素守涯分岂于非次更敢贪荣窃考简编遐询典故唐朝宰府尝辞去于崇名晋国贤卿亦见襃于能让名器无假葢史笔之攸称俯偻益恭固鼎铭之斯在敢因前训罄叙丹诚伏望陛下垂天地覆载之仁察冰壑战兢之恳特颁睿防追寝命书所冀人之多言免罹于公议物禁太甚靡速于身灾臣之寸心实在于此
　　代叅政冯侍郎让表
　　臣某言伏奉制命防恩特授臣尚书兵部侍郎依前叅知政事仍进封开国公加食邑五百户食实封贰伯户余如故者如纶之命忽降于云霄若厉之诚乍临于渊谷省循斯极啓处无从臣某中谢窃以万机所总实在于中枢六职肇分并隆于司防名器斯重表着甚崇苟翊亮之无闻何以膺加等之命或望实之非允即必腾虚授之讥如臣者早肩褒博之流滥登茂异之选学非足用才不逮人徒以遭值休期阶縁宠遇掌乌台之错杂莫振頽纲奉丹地之论思无禆清问俄叅司于枢务旋贰秩于台衡属边之未宁当旰朝之求理挈缾之智奚补于大猷蟠木之姿空尸于重位荷天地含容之造励夙宵勤瘁之诚窃禄妨贤顾炎凉之屡改悉心举职谅尘露以何施葢内省之不遑岂贪荣之是冀今者命书荐降兊泽光临曲示褒扬更加崇进文昌七兵之秩式峻官聨井田五等之封弥优爵品是谓便蕃之泽倂臻固陋之躯得不自揣丹衷侧聆舆议满盈之惧既佩服于前言俯偻之诚宜景行于先哲须干睿聴希寝明恩伏望尊号皇帝陛下深念愚诚曲回造寛其罪戾惠以始终特诏有司俾停茂渥如此即陟明之典允洽于至公非据之危少安于方寸恳祷之至殒越于兹
　　代防政冯侍郎谢表
　　臣某言近奉明恩荐加茂渥寻奉章而固让辱优诏之下临备谕宸慈靡收成命仰髙穹而局蹐俯深谷以凌兢祗荷宠灵岂任荣感臣某中谢伏念臣学慙稽古才谢适时无丘园耿介之姿滥乡里贤能之选自防名于仕籍谬接武于朝伦就列七人曽乏诤臣之誉颁条万里蔑闻循吏之称庆属重熈恩隆慎柬由郎曹而振迹预宪署之提纲未逾期歳之间更践中枢之地掌铨衡之品藻莫叙九流奉清宴之论思无禆三接便参机务莫济于忧勤俄贰台司愈慙于尸旷虽复罄寸长而自效展四体以从公在砥砺以空勤实弥纶之无状顾星霜之屡改葢尘露之未伸荐膺加等之文深黩大中之训今者夏官掌武骤进于崇资井赋真封更隆于异数以无功而受赏谅有识以腾嗤徒坚难夺之诚莫寝已行之诏当汉宣贡实之际颇玷于至公念周任陈力之言益惊于非据虽俯仰而受命固殒越以交懐此葢伏防尊号皇帝陛下道极包荒仁非求备特恕妨贤之咎弥敦注意之私敢不警防疲驽揣摩铅钝尽瘁事国励夙夜匪懈之诚竭节当官佐天地财成之化庶倾勤拙少答髙明
　　代刑部冦相公谢表
　　臣某言伏奉制命防恩特授行刑部尚书仍改赐推诚保徳翊戴功臣散官勲封如故者久玷中枢无禆大政合拘司败以正常刑猥颁芝检之文止罢鼎司之任仍进周官之秩尚尘汉陛之班荷造之曲成乃具臣之深幸臣某中谢伏念臣识非经逺才不逮人徒以禀训日严克传于素业荐名秋赋偶中于悬科旋忝朝伦遽升谏署励诤臣之节尝慕于前脩结明主之知誓由于直道乏先容之为助唯孤立以自持先皇帝察其无隠之诚矜以敢言之节擢居上位俾直禁庭未逾再岁之间叅掌万机之务洎出临于表海复入賛于持衡虽无开物之才粗有报君之绩输诚不怠于罄竭当官耻効于依违庶坚尽瘁之心少答非常之遇讵能致逺但荷包荒寻罢秩于台司更分忧于侯阃式处长人之任荐逢嗣统之初假守盟津改辕冯翊乃至岐阳重镇秦甸奥区亟换圭符莫布周南之化屡更星琯敢忘魏阙之心数年前入觐圣顔防遵寳位俄宠迁于省闼且权涖于神州曲荷保全获逃旷败旋以主计之任适有更张慎柬之难俾之总领属边烽之尚警惟军实之甚繁当旰食之畴咨固治财之无状方慙忝冐莫副倚毗敢谓尊号皇帝陛下独出宸衷力排舆议擢升公辅同掌大钧俯偻叨荣凌兢奉职荷两朝之殊遇但思报于国恩处列辟之具瞻颇不遑于官次矧乃逺夷懐徳殊俗归仁圣政日跻睿谋天纵万务尚烦于聴断三时或轸于忧劳所宜引咎以退身岂合包羞而窃禄竭驽骀之力亦奚补于大猷罄夙夜之诚谅莫资于至化但满盈而是惧实颠覆以为忧敢谓陛下矜坠屦之微深怜于旧物念挈缾之鄙终乏于远图垂覆载之深仁霈生成之大惠俯全薄质特解重权矧又进常伯之显官易功臣之懿号賛书锡命表一人终始之私束带趋朝处三品崇髙之秩省循知幸殒越无从顾惟草木之余生曷报乾坤之再造
　　代宰相贺瑞星表
　　臣某等言伏覩司天台翰林天文院奏先于今月二日夜初更东南方瞻望见一大星其色黄出自库星东骑官星西渐渐光明测在氐宿三度属郑之分野在夀星之次自来不住侧其星转更润泽遂检寻厯代诸家占书其所见之星是周伯之星按天文録古今通占乙已占等云周伯星者是瑞星也又曰徳星其色黄煌煌然所见之国大昌又按太一占云王者制礼作乐内外咸得其宜四方之事而无畜滞君上夀考国运大昌则周伯星出者上垂象下土式瞻克彰有烂之文用荐无疆之祉光昭景贶允集休徴臣某等中谢窃以三辰炳灵一人取法虽髙明之在上其聴孔卑谓逺之难知厥应如响至乃连珠合朔半月腾辉聚贤人于颍川瞻夀星于南极仲尼所述虽曰观乎天文叔向有言葢亦在于君徳伏惟尊号皇帝陛下膺图御极恭已临轩对越穹旻焦劳旰居域中之大率天下以仁视民如伤每轸纳隍之虑以贤为寳屡光仄席之求至乃纯孝迈于百王神武加于四海啓和戎之利于以息兵寛议狱之科因之去杀体伯阳之慈俭广帝舜之聪明斟酌化源聿遵于古训讲求政典克致于时雍励明察之诚昭事上帝茂谦光之徳大芘生民故得列纬储休髙穹凝命星躔发耀天瑞荐臻侣隂月以东升顺浑天而右转掩白榆而绚防迩黄道以流辉观象灵台克举羲和之职披文册府备存甘石之经实希世之嘉祥非有道而不见而陛下恭黙为念戒惧居懐颇冲抑于干符未发明于贶而司天谨业宣夜垂文百代所传万物皆覩验疾徐之度谅厯正以难穷祝夀考之祯葢封人而为比固以蔼休光于简牒介景福于邦家掩载籍之五灵祚皇图于万叶臣等幸尘着位偶获昌期奉太史之奏章识公朝之大庆仰觌非常之事共倾率舞之心伏望宣付史官书之简防庶昭纯锡垂示方来臣等云云
　　代宰相贺太阳不亏表
　　臣某等言伏覩司天监翰林天文院今月一日太阳当亏日五更五防后西南方起苍黑云良久徧天霠暗至辰时不见亏蚀与不蚀同者徳升闻灵符显发三辰式叙万国仰瞻凡在照临咸増庆抃臣某等中谢窃以薄蚀之数葢天象之常文推步而知由日官之谨职苟云物蔽亏而表异乃乾坤眷祐以储祥伏惟尊号皇帝陛下奉若元符诞膺骏命用忧勤而致治体慈俭以化人先而不违实道侔于洪覆寛以御众遂泽浸于羣生聿臻下武之期光啓同文之运而万方有过必形罪已之言九叙惟歌犹切无灾之惧近者厯官以告辰象或亏逮隂生慝作之辰无伐鼓用币之事而陛下斋庄寅畏端委劳谦对越穹旻畴咨旰昃朱丝营社博访于旧章紫宸罢朝特申于明诏果至诚之昭格致感以符油然作云才肤寸而自合吐者外壤谅侧管以难窥允谓休徴式昭景贶臣等幸尘近列获覩殊祥欢抃之诚倍越常品伏望宣付史氏书之简编传示方来用光册府臣等云云
　　百官请举乐第一表
　　臣某等言臣等窃以天子之广孝也刑四海而加百姓先王之作乐也荐上帝而谐神人是以顺变从宜之规着于经礼不为将壊之叹播于前闻斯乃邦国之大猷方防之丕训抑而未举阙孰甚焉臣某等中谢伏以尊号皇帝陛下濬哲丕承淳熈累洽达聪明而求治体慈俭以爱人敦奉先思孝之心得事亲尽礼之道恭自灾纒长乐痛结紫宸勉遵易月之文益厚因心之戚乃至克终园寝升祔宗祧蒸尝之荐享聿修公私之情礼俱毕有位之士伏閤上言深引唐汉之旧规愿举咸英之备乐而陛下屡颁明诏誓守通丧属六飞展义之有期且羣臣呌阍而弥切聊鼓吹之振作以壮戎容逮旅恺之班旋复停雅奏俄属就阳报本备物告防必六变之同和乃三灵而昭格允兹抗防葢示从权但致恭于神祗固不施于享宴彛章垂世虽载籍之具存至性格天非公议之能夺聿遵服纪以及除今者燧火屡迁祥琴在御三年之制不可以逾九奏之音无容久废伏望陛下光昭前训申饬有司诏后防以守官俾师乙之肄业使周雅各得其所虞韶无相夺伦诞扬尽善之称聿致来仪之瑞岂惟臣等幸甚实亦天下幸甚
　　代宰相谢赐御札许士庶游宴及休假放朝表
　　臣某等言伏奉今月十一日御札许士庶任便宴乐及赐内外百司休假并文武职官军员将校遇祁寒盛暑及大雪雨当议放朝者寛大之诏濬发于穆清涣汗之恩旁流于溥率实太平之盛事振史册之休光臣某等中谢窃以饮食之防所以合欢休沐之文存乎着令在昔禁网踈濶称炎汉之爱民仪制申明自开元之垂法而犹聚宴有罚乃至于赐酺霑服必朝止延于传防恭惟尊号皇帝陛下凝神扈观象璇枢契千载之昌防立一王之宪度导徳齐礼临下以寛简之风利用厚生驱民于仁夀之域至仁不伤于行苇大信爰及于渊鱼九叙惟歌尚侧身而思道一言之善必虚已以畴咨寅畏天明勤劳夕惕故得昊穹眷命蕃锡嘉生异俗懐柔输诚景附边尘息警一尉以无虞农亩有秋万仓箱而流咏化神行而独运蒸民日用而不知而陛下嘉朝野之欢娱因闾阎之富庶恺乐之惠思及于羣黎鞅掌之繁俯矜于百执一笑相乐念坐曹之或非零雨其滂亦假葢之不易特颁明诏式霈鸿慈俾宴衎及于公私而假告遵乎令式辨色谒帝免衣裳颠倒之讥洗沐在家絶簿领沉迷之叹固将恩徳沦于骨髓歌颂播在管弦事国无憔悴之人卒岁有优游之适一日之泽更陋于前编中衢之謡岂迷于造臣等幸居着位获奉徳音抃蹈之诚实异伦品
　　奏举韩永锡状【自后出知处州】
　　臣忝分朝寄获总郡符官吏之间合知其能否阙庭之远敢避于荐论臣伏见前监本州缙云县茶盐酒税三班借职韩永锡早以明经曽干场屋晚不择禄遂齿班行一自监临六迁寒燠检身奉上挺夙夜匪懈之诚守道安贫励风雨弗渝之操士流推慕名迹蔼然臣询于羣伦备知行实筦之任不足尽才州县之间可使从政傥预字人之选必成循吏之名臣窃覩淳化四年选进士诸科举人充班行曽降宣命如两任六考无遗阙许与文资安排永锡考秩之间与诏书而未应临涖之际实官业之甚优伏望圣慈特与文资升奬狥私黩货保其不为苟罹此愆臣甘当连坐之典
　　论龙泉县三处酒坊乞减额状
　　臣获领郡符合求民瘼苟自图于缄黙是上负于忧勤傥有救于疮痍亦无辞于鼎镬臣窃见龙泉县松瞿小梅松源三处酒坊一年共趁办额钱一千九贯八百一十九文足并是勾当人自备麴米本柄醖造沽卖收趂上件浄利钱数纳官自来州司枷项差勒人员军将须管甘认勾当并皆破卖家业及身命偿官并均摊干系人填纳臣自到任所深访其由葢是徃年王师讨伐江南龙泉乃其境上钱俶多调发卒士防遏边陲此时酤甚获其利县民张延熈贪婪无识遂入状添起虚额买扑勾当自江南平定钱俶进纳土疆书轨既同幅员无外所遣丁卒皆已罢归遂致酤卖不行课利亏失元买扑户并尽底破家卖产填纳不足只有身命偿官州司又不敢防失旧额须至差勒平民以至籍入家财通纳身命蠧伤和气流患生民百姓亦尝诣阙披陈诏下三司相度虽行刺问寻便供申所司惟聚敛是图陆沉无报疮痍益甚寃痛弥深又况龙泉县连接七闽弥亘千里山川险絶闾舎稀踈所是三处酒坊并皆越在草莽数间小屋仅庇风霜虽有酤之名全无醖酿之具葢是勾当人相承败阙兴创不成须至破卖田园遭离刑辟见今勾当人并系徴欠司枷项徴督每三数日一度就科葢省司之益峻课程官吏之惧于书罚纵加决责何以徴填挤沟壑而可期扣阊阖而无路臣备见此事深究其由自以受两朝之圣知忝百城之忧寄有所闻见岂敢缄藏虽获罪以犹言庶期死而得请伏望皇帝陛下念逺民之涂炭采微臣之刍荛更询相府之訏谟勿令计司之闗决傥谓狂瞽之有实所侵功利以非多旧额之中减其大半人乃受赐天实聴卑苟事下于有司必谨守于旧制王泽既壅民病愈滋虽龚黄临之亦不能为理臣伏见陛下践祚之始尽放天下逋欠寰海之内歌舞太平虽甚盛徳无以加此又自守郡之后寅奉诏书莫不以优防为先未尝以课利为急百姓既足长府自然有余一人向隅满堂为之不乐臣忝预谏列获佩郡符早受特达之知敢辞进越之罪祈天俟命伏切愚衷干犯宸严无任战汗兢惶激切之至【二年五月二十日发九月二十三日勅差命官専监取一年收到钱为额】
　　奏雨状
  </div>
  <div class="pagination">
   <a href="武夷新集_page11.html">
    上一页
   </a>
   <span>
    ...
   </span>
   <a href="武夷新集_page7.html">
    7
   </a>
   <a href="武夷新集_page8.html">
    8
   </a>
   <a href="武夷新集_page9.html">
    9
   </a>
   <a href="武夷新集_page10.html">
    10
   </a>
   <a href="武夷新集_page11.html">
    11
   </a>
   <span class="current-page">
    12
   </span>
   <a href="武夷新集_page13.html">
    13
   </a>
   <a href="武夷新集_page14.html">
    14
   </a>
   <a href="武夷新集_page15.html">
    15
   </a>
   <a href="武夷新集_page16.html">
    16
   </a>
   <a href="武夷新集_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
