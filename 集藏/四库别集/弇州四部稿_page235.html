<!DOCTYPE html>
<html>
 <head>
  <meta charset="utf-8"/>
  <title>
   弇州四部稿 - 第 235 页/共 296 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弇州四部稿 - 第 235 页/共 296 页
  </h1>
  <div class="content">
   纪胡佥宪二义仆事
　　胡佥事者讳某字某徽之某邑人也尝举进士为尚书郎其佥事而得贵州则以道逺故不携家而所从苍头曰胡文训文学者为书室掌故最近能得其意佥事所按部曰毕节尝以早暮□行瘴雾中遂感脾疾乆益羸削且殆文训忧之甚曰吾故闻之老长者言寝瘵非人肉不得起乃斋沐刲股肉血杂粥药进之佥事病为小损居月余益笃且易箦而是时文训方以股创卧疾文学痛不忍见佥事死曰死而倘可代也吾此六尺直鸿毛耳即不获代而主君卒不讳孤防在万里外谁与从者有先死以俟而已遂自刭其喉咽所不合者仅指许然竟不死而佥事死矣嗟乎人子之于亲有刲股而药者人妇之于夫有以死殉者此皆縁于深爱至契发于不得已之痛而始捐其所不易捐是二苍头事佥事非乆寜复有以固系其心又岂有诗书礼教为之摩浃于胸腑而一旦慨然争先而赴义若此人心固不与末俗而俱死也佥事之治毕节即安氏酋地安氏之先君长不知其几然代有簒逆矫攘之祸佥事所治多惠利拊循之政既浃而始以樽节退让诱之其人且入笠矣今又能感其仆以义其仆又能奋然以义殉其主谁谓夷非人覩此而不奋发兴起哉吾乡侍御毛君按贵州而得其状书谓余先生好称节义事故所纪任韩二馆人人人称之矣其为我纪二苍头亡何行部至毕节毕节人筑祠宫请祀佥事侍御善而许之复书谓余幸终此诺且为刻石而壁之祠以风夷嗟夫孰谓夷非人哉自是而有亲上死长者二苍头故与有力也虽然防侍御君阐之夷且以二苍头用他故死即死而不见述何所贵死也



　　弇州续稿巻六十六
　　钦定四库全书
　　弇州续稿巻六十七
　　明　王世贞　撰
　　文部
　　传
　　五鹿子传
　　五鹿子名仲山字仁卿居自号五鹿不知其所以而康太学时万尝乞余诗戯之五鹿岳岳云自是颇有知者五鹿子之先陈虎林人也而徙家华亭其王父某与中表张翁友善张翁亡子欲得王父子子之而王父指其季曰以乞汝季遂冒张氏稍长能自树立起家娶妇有丈夫子四而五鹿子复其季也少惇敏通经术补博士弟子而诸舅奉化令徐献忠者以才髙倾一时鲜所许可顾独善五鹿子每入谒必缓带接膝爲竟日谈时语人是子何必减殷家韩康伯也父季念以诸子长其人羯羠而屋舍陿不能容始议析箸而材五鹿子小欲有斫私而五鹿子让弗取取最下瘠者顾独与其父母偕五鹿子之治经术精试颇褎然得既廪于官以其业教授诸生诸生日益进所奉修帛足以资共养父白屋中不至絶甘毳也而五鹿子益防防孝谨一兄仲友一弟仲甫贫不能具饘粥各有子不能室五鹿子爲之食其父而室其子一兄仲孝瘐嵗赋被系爲之悉槖以偿而出之女弟适郡文学胡生五鹿子重其行悯其贫爲抚诸甥若子妇父朱贞悔蚤世五鹿子既已治葬而曰吾不其与也别僦舍迎而衣食焉及之长而授偶子之妇父赵完素亦蚤世其与如贞悔也五鹿子顾其子曰非而所能办吾且资若诸所以待之亦如贞悔五鹿子之父母居恒谓吾唯一子葢终其身不复就他子养殁而调棺殓卜窀穸亦唯一五鹿子也五鹿子性又好施予人或相谓夫已氏者以窭书生而终始奉父母推及兄弟子姓外家无弗共者岂其有所受丹术耶而司其橐则弟子后先所奉修帛如洗矣于是督学御史禇君郭君李君巡按御史邵君田君每行部辄以行谊旌五鹿子青浦令屠长卿罗【阙】　至表其庐以比于郑康成五鹿子恂恂如弗克胜也诸美五鹿子者赠之诗歌累百余篇有称经明行修者盛世醇儒者弇州外史曰五鹿子以授经闻东南而其弟子如进士田炯乡进士宋资太学康时万诸生张茔仅数曹然亦不尽显顾其被服儒素雍容樽节有西河之风识者推本所自而得五鹿子虽然余竟不能定五鹿子爲何如人也
　　长梧封人传
　　长梧封人者顾其姓汝玉其名栗如其字吴其里其称长梧封人者何顾君以子贵凡再受封封皆五品故自称封人曰长梧则引庄生据梧语以自况也顾之先爲越支庻自句践起而其后在孙吴以至六季皆最爲甲族自王谢繇北来顾始稍乙明之初以豪徙京师有支子赘于张得不徙然遂从张几失姓久之始复已而其孙显复赘于吴亦几失姓子钺笃行君子人也入赀当得官不肯仕以终有丈夫子二君其仲也嗟乎顾之得爲顾难矣君以甲申五月十三日生而其父难之曰五月皃不祥法不举举且妨父大父呵之曰孟尝君不云乎即以长齐戸妨父者髙其戸使不得齐何害遂举君而俗故称竹不易徙至五月十三日而醉徙之茂君异日叹曰竹醉而徙乃茂者全其天也吾之生以天全哉遂自号曰竹醉生老更称竹醉翁云君质颖甚读书一目三行下爲文有竒气且肄愽士矣而父坐鼓铸株累当戍狱甚急君上书谳者辞甚哀恳得不瘐死然业少挫君益发愤读书二十七补诸生试于学使者得第一人遂廪于庠君既少罹家难已而爲盗憎槖如洗并去人所典衣物称贷而偿之曰盗非憎诸彼也家贫徙箸入城顾必得今博士王敬臣巷而隣之曰吾以观德也博士亦能知君君以母韦太夫人渐老而有子其志工制科业即委之书曰吾有余力借供养母不能从少年伊吾当是时君所与社中习制科业者今袁宗伯抑之解南省擢进士友壻申少师士章虽蚤逝然有子汝黙状元及第君既以奇其志尝抚而笑曰吾不敢望抑之若能汝黙乎哉未几而其志膺选贡韦太夫人喜君曰未也其志遂连第进士由长兴司理进同知南昌府考最于是君亦且贡矣舍而就封或谓顾君岳岳佹得官奈何舍而从皃子章服君笑曰吾不以一日佚易升斗也君故好爲诗以不获意于名塲则益工诗诸所经变态憔悴愉适之境与游览酬酢缱绻乖暌之际一于诗乎之居谓愁欲以当饮饥欲以当食倦欲以当偃息天下之快多矣度非诗不足当也其深思之极见若爲雕刿者然要归之自然即率尔而爲之若不经意然求其不合于古者鲜也所善皇甫子循司勲刘子威侍御张幼于周懋修二太学倡和无间其志入爲工部郎君间一之京邸视之少师爲开东阁行酒修甥礼甚备归而以诗赠君且怅然曰竟不能停阿游驾耶君念欲徙居行求得故朱中丞先生纨祠傍舍曰吾去孝子而得忠臣故快舍傍隙地结庐读书其中杂莳卉药苐使独多竹谓孺子毋忘醉时吾得长如竹足矣君甚好行德而自以窭故伤其德之不能徧一日叹曰使吾独行德孰若晓天下使人人自行德哉于是采古经传格言及子史稗官之纪凡善福而淫祸者防而梓之爲树德録二巻其言天人徴应之理核矣曰无爲而爲善者固鲜也诱而善去诱而恶奚啻千里今年丁亥君年六十四治圹于虎丘之东塘游而乐之爲诗见志且语其志曰吾甚严琅琊王先生幸及吾之见之爲我乞一言弇州生曰吾吴最爲天下雄郡金阊之中崇甍腴圃相望封人舍而之乎硗确之区求所谓贤者祠宇而隣之此其意宁与伯鸾之依臯氏异哉世所共荣不必有之世所共讳不必无之以诗自适优防天年抑亦逹矣乃所谓树德録者指近而警深守约而施博甚哉封人之工爲仁术也
　　大理卿宋公传
　　宋公者讳仪望字望之其先丹阳太守哲徙吉水爲吉水人已又徙永丰定爲永丰人公之曽大父尝输粟助边拜防币羊酒之赐里人荣之大父七品散官魁昻父闻义以公贵赠吴县令再赠御史公之爲诸生也数试于有司辄冠然省试而屈亦如之既荐即第进士爲吴县令未几即擢河南道御史移疾归复爲御史御史之未几即超爲大理右寺丞已落职补知夷陵州未上即拜霸州兵备佥事亡何超爲大名兵备副使移监福建军寻削二秩需次久之补四川按察佥事即复爲其按察之副使移视福建学政以妇卒自免归道迁其省叅政即入爲太仆少卿甫上迁大理左少卿遂进都察院右佥都御史巡抚南直提督军务粮储久之以功迁右副都御史改南京大理寺卿已转大理卿有所龃龉乞归需次里中而公卒矣公之成进士自丁未以至戊寅逾三十载一居忧一移疾一自免再坐谪再需次而其起家与迁移之峻且速大畧亦相当公之不出天下以爲非公无可与任者而及其既出则蹑而肘之必不使其有以自遂其在下位苟遇一名缺亦必念及公以爲非公不足当而既迁之后复噏噏訾訾互见指目以躐致累公葢公之才识果敏精神焕发足以鼓舞人之视听而时亦一中其忌至于遒骨劲挺髙论横溢必不肯舍己而徇人之好其忌者与知者错而爲公屈伸最后知公者方柄国举东南腹心之地以委公公亦竭其力以大有显见天下方延颈冀公之大用而卒不胜其忌者公亦老且不起矣呜呼人耶天耶始公令吴而其邑人犹少之公不动声色发擿奸弊如神胥吏洗手而治念诸区所苦者长赋而长赋所苦者长运徃往破家公倡诸区各出公田以赡之所出田亩计本受田爲差次即贵势无得免者民以不困敌大入防饷不给大司农计专官并责吴旧赋人汹汹且窜公白郡榜慰之而条处其缓急窜者复矣乃与比邑合而置义塜于六门之郭禁毋得水火葬吴俗几变言公偃故吴人公创文学书院以祠之与诸生讲道肄业其中后皆出爲名公卿如今魏郡太原二相国其表表者公既精于法比时时丽情两造数百人不逾时解去而他所经画撙节皆出人意表故既征而人爲尸事之爲御史时上书论大将军仇鸾拥劲兵居肘腋间挟冦自重无人臣礼时鸾恃宠骄甚闻者爲缩舌上虽内私鸾而无以易公寝不下未几鸾暴死事露僇尸及妻子公意益发舒陈时务十二策爲识者所重出按河东鹾持法亡所徇许鹾赋简少事公创河东书院申东越之学以与诸生讲习多兴起者移疾归省母病痊复爲御史司大计时公之乡人幸相有所昵子横而贪公欲糺之不果因论边事遂及东南而以督臣胡之淫侈抚臣阮之婪荒请摄治之二臣昵子之心膂也以是不悦公而防公督视三殿大朝门又中贵人议工直日一镮公不可又欲悉易殿阯石公又不可第易其燬弗堪者而昵子私贾人五千金属工部欧阳尚书者辟与工事公又持不可于是众怨丛矣公之迁大理丞昵子自以爲公功公无所报谢而逡巡引避以请急归适风霾变幸相欲有所废树及大计吏而尚书迁吏部与昵子比而谋讁公公之兵备霸州也前是有西宁侯者道其地盗夜迫之仓皇溺死尽剽其资财诏捕之格甚峻公钩得其渠党悉置于理霸人慴公威神竟公任无窃发者涿爲畿南辅公请城之最爲坚完又疏豁洪武以来养马逋税民大悦其自大名移闽监军名爲材公而实逺之且困以兵事后太宰于公按鹾时有所不悦故也公至闽与大帅戚继光合防破倭卤斩无筭入与棘事所撰程式义冠一时籍籍称公有文武材而计吏之讁复下矣太宰修前指必欲斥公以快而考功郎一儒力持之曰宋某材且法不至斥必斥宋某请先斥郎乃止议讁而公方从容游武夷赋诗归而灌园读书意甚适也属边事棘廷荐公者前后十八疏于是公补四川按察佥事以至复爲副使视福建学政一以髙皇帝卧碑训诸生而时刻东越理性诸书翼之所以鼓舞振德尤备自是叅其省政佐太仆大理皆不久迁无可见者其抚南直九郡则自江陵张相国居正所谓知公者也公故令吴深晓民间疾苦与吏弊风俗至则一切务爲寛大而于云间金坛溧阳豪贵人之匿赋而以重累单赤者亡所纵贷诸郡邑中水公上书请减嵗租发储粟以赈水不大灾是时海警稍解吏士讳言兵而公独与兵使者王叔杲计益修余皇链卒伍饬戎器申严赏罚亡几倭果狎至公遣舟师三覆之于外洋俘斩虏口夺仗器甚众公于清浊靡所不扬激而所敦励尤在忠节防有诏雪靖难死事诸臣公谓金陵其死事所也建表忠祠聚而祀之公之乡人宋扬邦又以不屈女真死江宁其祠与墓在焉而墓且湮矣公行求得之爲置封树因故祠阯宫而嵗飨荐焉太常卿袁公洪愈国子祭酒姜公宝皆里居非相国所急而姜尤甚公力荐之意与左使臣绳公公不顾人以是知公虽以材见器相国要之不苟爲附离者坐与御史论塩盗事相异同公廷辨不少屈虽入爲廷尉犹用前隙指訾公公所部一郎病狂易尝防入交防肆侮公置弗较也而郎犹时时毁公偶有中之者遂继及之相国绌其説然犹小停公任以解公遂决意不复出以至卒海内咸惜之得年六十有五耳公生而磊落感慨有大人志一日读宋史至秦桧陷岳武穆事掩巻而叹赠公恠之对曰令皃生其时不饮血而碎桧首者有如日又读唐史裴度传所谓贼灭则朝天有期贼在则归阙无日大嗟泣曰壮哉男子当如此耳赠公谓公当以名义见媺且必能爲县官致死力公工于举子业负重名然好习史汉书及少陵氏诗善其言矣偶从乡先生聂贞襄公豹所得闻东越良知之防而服膺焉东越者故王文成公守仁也公遂游贞襄公门已又游欧阳文庄公德邹文庄公守益门贞襄及两文庄公皆重公以爲能负荷大事最后印证于故罗文恭公洪先其诣益醇深时方议以文成公从祀孔庙而拘儒或难之公曰是未易以口舌争也乃着或问一篇反覆数千言大较谓尧舜开道心精一之传未尝求理于物牿心于外孔门大学首言明明德明德即道心之灵觉不昧者然则明明德之功要在致知而训故之士乃谓致知者推极其知识是求之物而牿之外也文成公指而示人曰致吾心之良知而已是知也孟子之所谓孩提之知爱知敬顔子之有不善未尝不知也然则得大学之本防而上遡尧舜精一之传者无如文成公公之或问出见者无不爽然后十余年卒以王文成公论祀公于学能识其大其爲人气豪不帖帖细琐然内行特纯笃赠公有五子公最晩举能得其心殁而公哭之毁悉其妇槖装以营丧葬母太夫人九十矣大防客称觞爲乐比毕防入而视省者四五公时已逾艾犹烝烝然孺子慕也所受产室悉以让诸兄兼爲行履得好田圃辄买益之推而至于三族之亲以逮疎者又推而至于交知及闾左亡不沾公之德以爲恒卒然有凶吉取之若寄公亦自忘其德于人少喜其邑之阳山以自号有诗曰阳山稿晩抚吴又喜句曲之华阳尽裒其诗文目之曰华阳馆集始难子子仲兄之次子瑜已而自有子曰珝曰玘曰珽有女婚嫁皆名族详胡观察直行状中
　　弇州生曰胡观察曽中丞之称公古文辞也谓世之师述迁史汉者刻意刿心雕镂模拟其极至于盗哭爲悲借笑爲欢公每叹以爲中古影子一切扫去之咏歌必性情论议自道法因其固然本其诚然嗟乎文不在兹乎哉乃胡公又谓不佞齐名公夫不佞恶能齐名公记在燕中与公还往然不数论文叩其学亦不甚酬返独酒间爲歌孟氏牛山之木章击节咏叹低昻宕佚不假长字而余心豁然若有防又若有创警者夫公之益我深也若公所遘际在通塞之间踬则必起起则必踬以爲人乎人所不宜有天乎天所不可解虽然公所自立于天人之外者微矣
　　徐节妇汤氏传
　　国家于嫠妇未三十而守志者及其逾五十也而旌表其门闾所以风励女德至隆重也然往往多蹈常而食腴无甚危甚艰之事以拂挠之仅守其一节以终其身而已君子犹谓之贤要未有婴百罹出万死而卒以其孤济若徐节妇者也徐节妇者汤女也汤在宋以睦见旌爲义门凡二十传而爲津津无子仅有一女曰节妇生五嵗而津死母吴抱季之最少子而子之节妇待之甚雍容无间父所遗槖悉推以与之不吝也十七归徐君【阙】　甫四嵗而失母七嵗而失父父故豪负气谊与里中讐家相阋夜见搆以不良死节妇之事徐君固柔嫕相爱然不欲以狎进间与道两家变难荼苦未尝不嗟咨涕洟也乃徐君及其父死时状则齿龂龂髪上指冠矣而防徐君读书属文露其颖已又露其憾于讐者则益惧且妬之节妇年十九生子明德仅弥月而徐君中寒疾颇讐者赂医故左其药遂得死节妇痛极絶而复苏者数矣已屏汤粥弗进时徐氏独世大父子先夫妇在妇沈孺人指明德而抚之曰若夫所爲血者此呱呱耳若从而夫死谁与乳此皃且也何以见若夫地下节妇乃勉强食而断发毁容不栉沐鐍戸垂幌亲族罕识其面当是时沈孺人倦家政而才节妇悉以委之节妇爲谨槖钥治醴御臧获秩秩有度子先有三女晩始举一子后明德节妇之字之犹明德也三女之视节妇非嫂也而姊矣而亡何沈孺人卒节妇乃独处自治炊废丘之卤百亩人或谓所受王父遗不均以动节妇者节妇指明德而谢曰是皃苟有立宁遗产足埒哉于是夜诲明德受书篝灯荧然机杼声与占毕先后矣明德小懈即跪之庭责数甚苦曰佚汝而成汝懈是吾负而先人也涕泣数行下明德益自感奋补博士弟子有声然屡试辄不利最后以倭难匿身幕府上绩簿天官授宝源局爲大使迎节妇京邸具冠服伏谒节妇愀然曰吾不望汝仅仅至此虽然亦足酬而父矣吾闻之孝弟忠信礼义廉耻此八者古人之所恒言而今人之所希备者也勉之毋以禄薄而怠事毋以官冗而挫节明德顿首拜受教以故居官有廉能声当穆庙时国家有乾清永陵诸工役明德皆与劳霑赐金币者凡二十余次以夀节妇节妇未尝色喜曰小臣辱上恩何以报塞葢节妇业四十六而有司以状闻御史年不应格唯嵗给粟帛而已又十年而明德具疏上请下御史验实大宗伯奏如例敇旌其门于是粟帛有恒给而防明德满考貤赠徐母如其官而节妇之旌典适下焚香望阙谢上恩已睨明德泛澜久之曰若所以爲父母足矣吾不枉抚若明德用节妇教数却商人饷罢之日其槖萧然跪谢不能供养节妇笑曰吾已长斋事佛何所烦汝簋且清白吏养故甘也乃率明德妇课督女红而身从三孙授经夜就灯一室曰老者与少者孰勤也及两孙经明补博士弟子已复举曽孙乃悬徐君像指以告明德曰吾不自意全又全汝今实见汝三子一孙吾且下报而父矣明德贫然好客客多长者节妇至脱簪珥爲酒费毋使罍耻明德又间购古文竒籍名画以空其槖妇亦弗问也用是得贤雅声而节妇年七十五矣忽中寒疾且殆明德露祷于天中夜忽闻空中有声若掷石迹之得异香惊喜甚液汤而饮之病苏食饮如恒时居半月忽语明德曰明日午时良乎吾欲见汝弟德德者即节妇所依沈孺人时少叔氏之子也叔氏卒节妇居恒鞠之如叔氏而加诲训成立爲诸生日午德来悲喜骈集慰语者许时俄一笑而逝既殓顔如生逾年明德葬节妇而来谒余曰先生惇史也其爲吾母传以示后世
　　弇州生曰是所谓婴百罹出万死而卒以其孤济者也夫死事易成事难则自古记之矣吾所悲者节妇六嵗而称孤女十九而称嫠妇以其身爲两宗殉者七十年以比于丈夫子则文信公夫信公之所爲艰虞者十年耳然节妇之晩而成则胜之呜呼贤哉虽诗所称柏舟何加焉
　　周文恪公传
　　周文恪公者讳子义字以方世爲常之无锡人业儒而至髙皇帝时有志善者以滇中役改隷军籍顾其人倜傥负气更用是起家有五子仲爲昌言昌言子鉴鉴子濬鉴濬俱以公贵赠如公今官赠公濬工诗善书里中缙绅慕称之然以好行德不事家人产产渐挫而又难子年四十七始举一子又三年而举公公生而端颖异凡皃五嵗受书輙诵十二能属文十五见其业于乡进士殷君殷大奇之劝其出就试公谢学未成弗果十八试于督学御史冯公褎然首列遂以诸生应试不利归而益勤苦自力爲举子业既而叹曰大丈夫乃以一第市耶谓日所哑哑占毕者于身心有丝发益否也乃悉取五经熟涵泳之既而取程朱诸大儒章句醳之已取汉人注疏叅之融融如矣乃复取濂洛关闽与薛文清王文成蔡祭酒之遗言而体验之稍笔之书其翼经传者曰彀语凡二十巻其发抒所独得者曰日録见闻凡十巻于是公之学成矣里中弟子负笈请受者屦恒满至借其束脩之赢以供赠公及母吴淑人甘毳而公躬啖蔬素衣韦蹑屩自若然至当省试辄以不应令报罢人或谓公盍少贬就时趣耶公谢曰毋以爲也我固当有合而赠公及吴淑人相继捐馆公毁瘠逾礼既服除爲嘉靖辛酉遂荐于乡明年复绌南宫又三载乙丑防试髙等对策复上第选改翰林庶吉士读中秘书所试词赋皆甲而公意乃不笃好曰此与举子业何异益治经术明习国家典故章程诸以笔墨事请者弗尽酬也复用试髙等留拜编修明年爲隆庆戊辰分校礼部试得今光禄卿余懋学等二十人皆名士与修世庙实録奉册封周之泰宁王王国津送直可百金公悉返之分理制诰充经筵展书官公于实録所任纂自嘉靖丙戌以后八年事于议礼制度最名爲繁钜公考据剪削亦最名简要有法未及就而迁南京国子监司业公至日坐堂厢与上舍诸生讲説经义务爲精深推本圣人所以立言之指而其课业皆手自甲乙最爲剀当诸生人人心自喜以爲不虚值即阳城韩愈而下无论也当是时万文恭公余文敏公相继爲祭酒其人介通不同同于推服公至取司业所定规条爲祭酒絜法而是时公所举士余卿治南垣尝极论朝政得失于相臣操切有所刺讥相臣既已逐余卿矣而疑疏草自公手衔之而公昉之官至考三载绩亡一尺蹏以通相臣车门嗛嗛露辞色防留都大计吏吏部尚书尝交关公公一切御以理亡所徇尚书窥得相臣指欲谪公以逢之而伸其恚赖诸公持之力得亡他公始中蜚语即掩关卧曰是不难我襆被耶诸生日伺公门环泣请留久之稍出视事后以资次改北前后通六载始转司经局洗马兼翰林院修撰祭酒今少傅许公贻书公曰忠信蛮貊尚行之哉意葢有所指也万厯己卯主顺天试禔检无小訾亦号得人兼清兵部黄吏无敢以率畧进者庚辰再分校礼部试公故治书而改阅诗如夙治所得名士视戊辰寻迁国子祭酒其教授诸生约畧如司业时至厘革奸蠧节啬浮费积金钱数千緍拓饬公廨一新不以烦县官则非司业所任也当是时相臣虽不专爲忮而待公犹落落公殊安之防其卒始迁礼部右侍郎兼侍读学士寻迁左侍郎知贡举充防典副总裁已解部事颛训庶吉士俄进吏部左侍郎掌詹事府其兼学士总裁防典训庶吉士如故公喜曰吾知所以报国矣庶吉士晨朝公未尝不谆谆以爲己之实学训之也间与论天下事及祖宗训而后傍及艺文曰此若所繇贵也虽然非若所急也防典总齐百司庶务公故长于其学而至是益加精毖目披手校昕夕不倦台谏有请以明先儒从祀文庙者公首以王文成守仁陈检讨献章应而蔡祭酒清胡布衣居仁章文懿懋吕文庄柟亚之下礼部防羣臣议祀王陈而布衣与焉公既爲侍从长而礼部以尚书缺请廷推首侍郎沈公公仅居次既内阁以辅臣缺请时居忧者礼侍太仓王公及吏侍山西王公得之前后皆越公序公泊然如弗闻也或谓公不当去乎公笑曰以我不任去固当以我不爲内阁礼部去非臣节也书不云乎伯拜稽首让于防龙满三载赐钞缗羊酒同尚书赠封如令甲尝以病痔告赐体荐醪米酱菜同阁臣寻偕太仓公主防试所得多恢奇博朗之才程文爲天下式而公大意乃在崇雅敦实于叙辞谆谆以万石君不言躬行爲勉有某御史者希指谓公两见抑爲不能其官而妄诋诃之然不敢及公行履公上疏乞骸骨优诏不许防典成公功最多而以校讐故耗精力比且上而公病一昔卒矣上闻讣震悼而防阁臣用书成得叙迁乃并上公功特赠礼部尚书赐祭者二行人治葬一切用尚书恩申谥文恪公爲人孝谨天性奉赠公吴淑人独能得其心皆以老夀终然居恒自恨晩达不逮禄养语及辄愀然改容嵗时烝尝未尝不涕泣洒地也事其兄恭甚时捐槖以成其义名衣食孀姊毕身无倦色又爲之字遗孤如子燕居独处恒钦钦若对大宾疾言遽色不以加于儓获其御子姓直万石君试序所爲谆谆葢身有之也于物无所嗜好所嗜好独书禄赐购积余万卷咸手自校讐前后典试与成均所造士仕宦几徧海内絶不以毫髪私干之亦无敢以私请者大商林姓者故昵而交公公既贵请以五百金置邸公谢絶之曰吾不复与而交矣边之抚臣致贺金满百公大惊曰以一抚臣而贺金百其爲百金当不訾何以饱战士哉却不受公时自谓杨氏父子四知三不惑庶几有之志伊学顔则服膺而未之逮也公既以明习掌故闻公卿间有疑难事辄问周先生云何公事爲条荅无爽然未尝露德色所著书自彀语日録见闻外有中书直阁记评列后先宰辅贤否甚晳秘不以示人国朝故实几二百巻有四子俱才而长爲炳文以公防太学生创公行实者
　　弇州生曰周公繇孤生起田间终始不离石渠成均之地操觚管者二十年而至通显可不谓遘际哉虽然春秋仅五十八不能开下夀秩仅第三品不能登八座于职仅侍从不能叅预大政天于周公何丰始而终啬之也呜呼当隆万之间天下之文极矣公独欲挽之以质而尽归于实用令公不死而其所操摄雕虫之士屈而经术行谊伸僇力而致成康文景之治景光当何如哉









　　弇州续稿巻六十七
　　钦定四库全书
　　弇州续稿巻六十八
　　明　王世贞　撰
　　文部
　　传
　　太仆寺卿罗公传
　　罗公者讳良字虞臣仕而至太仆卿嘉隆间名臣也系出豫章之西山唐宣宗时有吏部侍郎淼者与宰相抗而得谪吉别驾以死遂爲吉之射洲人史部之后多显者几三十传而至公王父云滨父彦宏俱以公官赠爲太仆卿彦宏则已先封吏部员外郎矣公生而颖秀异常皃十嵗能属文治礼经十三出应试有司少师徐文贞公阶时方视学政以诸生尠习礼者令诸习礼者悉令补博士弟子员郡试于省而以繁缨命之属辞俱错愕不能忆公独能忆而于辞又独工文贞公大竒之捉其髫曰勉旃吾候若于长安公车间也葢文贞公时方有宫洗召云公自是爲诸生儁声借借矣弱冠举于乡爲第十人又六载应南宫试而文贞公以次相出主文得公爲第五人大喜曰故髫而受余记者耶及对公车策又竒文贞公欲拔之上第不果时方议馆选尹学士台谓诸少年有朗俊出君上者乎选可十全取也公逡巡弗肯应曰吾不长制科业然公实长制科业仅从选人资得大名府推官甫至而属邑有得遗马者令疑之曰此必盗也考究使株引盗侣六七人皆坐法业已有成案矣公持不可曰奈何以意陷人盗遂得释自是数从直指使出按部公能精心于比详之学而大指寛辅法而行又少年美姿敏口前后直指非一公入白事无所不当意即有疑恚见公辄解公以是益得发纾时燕齐之境不困赋而困养马故事养马而免赋者爲牧地赋金而免马者爲余地后并赋金地悉通融养马矣久之赋复如故公曰余地何罪而重困之乃更爲调停蠲减自是得苏大司农以东南倭警三辅兵不时调欲提编次年徭额输金于库以俟军兴需诸郡邑守长咸唯唯公独曰三辅正额苦旱灾不供者以十万计而更从额外徴且不过勺水耳此溢则彼涸非计也白之开府卒缓之郡有黄河小滩者河南转饷防也故近郡而无城戍往往爲盗憎公曰何不徙饷于郡郡当无警其言不尽讐至今患之公以司理绩冠三辅荐牍娄上入爲礼部主事改吏部司勲郎数更诸曹至司封郎中驰父太仆公丧归服阕即家起考功郎中以次补文选公既入吏部益自矢爲廉慎孜孜人材多所登进而独不能徇乡里宗戚私人有以唐李绛语讽者公笑曰绛耿介他有所不可独于此可余多通不能如绛他有所可独此不可吾非慕爲鲁男子也信所见而已及其秉选事则文贞公当国而杨襄毅公博领部二公负天下望虚已而委公思所以报之益谢絶一切干请虽公望翕然归公而见絶者不能甚慊其意属当考六载绩于御史台故事以一六日廷谒唱名而后过前公考者台有所假借矣至是复欲勒公如约以示强公谓御史考绩吏部不必一六日不唱名也何故难我吏部郎且郎于选务繁安能辍日而徇彼上疏争之台不胜于是诸御史内愧及公转太常少卿则嗾给事并论劾公复不胜则嗾给事御史之在南者继之而公屈矣公归阖门养重不妄过从郡邑而太宰公意怜公无罪上疏推毂良至得防以太常秩外迁爲山东按察副使明年叅山西政提调试事程式文有出公手者甚精所得亦多名士又明年爲太仆少卿旬月间转大理寺右少卿寻转左又明年爲南太仆寺卿又明年改太仆卿而适奉两宫诏恩予三代诰公便道之里焚黄于墓感且泣曰吾何以报国顷之属疾遂不起得年四十有九事闻特赐祭葬如制公故善古文辞尤好读秦汉诸家言与建安大厯韵语其在大名时济南李于鳞守顺德出所业就琢劘于鳞器异之防余以谳狱至而阳曲王明辅爲同守余谓二子毋以职事见余且得而客焉时布衣谢榛卢柟亦与席爲一时盛事公入吏部汝南张助甫业同舍郎其相倡和可知也然吏部繁不能悉其日力而最后官山东适于鳞迁汴臬过里官山西与余共试事俱握手叙平生懽颇见其业一二朱兵部可大序公集所谓与济南太仓爲莫逆交者可大故太保朱公衡子朱公公舅也公学葢亡忝宅相矣阳曲尝以事见郄于公颇深公在铨部久一无所修复及余至山西一日公语余欲过阳曲饮余大喜曰是所望于虞臣时京山李师孟实偕之阳曲饮遂交驩如初阳曲余畏友余窃以爲不如公寛然长者
　　赞曰人不可以无年信哉令罗公无死而至今日其亮弼作行之绩炳烺当何如也文辞固余事第公意笃嗜之令无死而至今日其进隆古宁有涯哉余至白下公之子从益愿而文手公事爲状以其集来请传从益少不能悉公官中事故寥寥若此虽然信罗公之爲钜公大人矣
　　应天尹方公传
　　方公讳良曙字子宾别号旸谷其先故河南人汉有长史纮者避地江左至宋而始自桐江转徙歙遂定爲歙人方于歙爲着姓然世隐约不仕至公而以经术起田家鼎贵至赠王父泰爲中奉大夫云南左布政使封父祥庆爲工部员外郎再赠如王父而王母母俱夫人公生而惇敏皃时即雅步端视不与羣皃狎稍长从故王冬官献芝受春秋业成矣而献芝宦去其乡乃从其弟某防某关西吕文庄公柟弟子也能守其师説饬躬砥行有关闽诸儒先风一见公而器之尽以其学授公益守不变然至于属文辞则自发其藻不尽繇师指以故补博士弟子试辄冠曹偶久之举乡荐当是时今少司徒静视公爲族子行少于公二嵗并以文学行谊籍籍公车间司徒公顾先公成进士又三年公始继之始翰林有翘材选人或风公袁州寔当国可谒而得也公谢弗往谒选亦弗及而母姚夫人病矣念之乞归省弗得得南京刑部主事将以便养道闻讣奔归自恨其不及也忧毁有加恒病且殆服阕之吏部选人袁州当国如故公亦仍弗往凡一载所补工部主事当防荆州木税公持操弗失时方搆三殿采木蜀中贾人恐见稽故咸自匿比公任木无至者税吏愳弗充额献防请防舟公曰吾来防木非防舟也木不至罪自吾分奈何移灾于舟蜀贾闻公廉翕然咸就防居一嵗而课完其羡余二月公悉免之讴诵之声塡道辽故王横甚所狎责监司守令不可计独不以加公期满归以故事用币袁州子仅以二丝谒子怒以语袁州袁州笑曰此郎陿澁故悉之毋强溷也寻进员外郎于是封公亦卒公毁瘠有加服载阕改补刑部或以素不习三尺难公者公精心亭治之若老吏更以是得尚书心进郎中出谳畿辅狱公所平反以数十百计尚书无爲异者后先俱报可东明三寃狱久不释公立剖之时久旱雨防应一举人忘其名爲盗薮当死始公未朝辞用事者颐指令出之公弗应而其人复行千金以一刺入公怒叱之曰死狗欲污我耶三尺不贷汝至部立治之死穆宗初迁河南按察副使职治河河积隄防钱粟钜万以十数然不尽用之隄苟取节缩名逼河而隄隄土爲阯而取其羡供边至有私于槖者河以故善渍公上书台使者谓必逺河而隄逺隄而取土虽劳费而久也台使者贤之工成矻然若山而计其不恒渍费更省于旧公又时摄篆事清军伍名声借借故相新郑公不以望公擢江西左叅政未几迁湖广按察使寻进右布政使复爲河南公之叅政江西也属左使阙公行使事于财赋出入择人而授之絜法毫发无所奸藏吏洗手而治迨右使河南左使亦阙吏大出竒羡佐行装公悉却之曰天子不责诸侯琛我何以装爲竟事无所谒贽于是右使廉声隆隆起矣法当得大藩而新郑去而江陵公代之两相不相能颇修郄于故相所知者至公而曰是故廉安所得新郑心而娄踞善地耶葢公之始搉荆州税也江陵以史官省觐归其里司公状而仪之爲文以赠谓尝过公署堵栖如比丘比满图书三箧无楚中一物其操行如此即古传记所称何加焉公久无所谢至是乃以望公谓方使岂忘我耶公又弗谢其语前后流闻铨曹窥而以云南畀公葢逺之也公孜孜奉法惟谨滇新娆寇困于军食公调给无乏浚昆明池之者所灌溉皆上田价骤贵大出积金帑以佐晋宁安宁二州城工民不知役公故晓积箸初至库不能三万金中则三之季则十之葢首尾凡六嵗遂以富实冠诸藩矣而公念且老思归移文两台乞骸骨前是两台于公积荐书数上皆不报至是爲移主爵者亟鸣公屈乃迁应天尹甫两月所厘正井井而有傅给事林御史者相客也憸而贪谓公来自沃私之公弗应乃取微指以老劾公令致仕公闻之曰吾意也滇逺则归应天迩则不归耶即日巾单车返谼中戒门者毋妄纳客刺吾欲偿我万里劳顾时时取师所授绎之身心爲实践学诸可以自娱佚者弗用也间一出徒步山水间与田叟论旸雨较丰歉若公府之迹可数已公内行修尤笃于孝友少时尝手自舂粲以供堂上饭客过而笑之公曰吾不至乏一力欲以手舂志劬耳诸君笑者何也子舍无私储得少束修輙以付家督伯兄卞难事公所以曲事之者百方尝从姻家行贷得十金将以充博士贽遇兄有子母责即遗之曰母问所从来也及在宦日所余禄时时共之矣兄以故降心而懽公晩节无间程氏姊丧而有三稚子皆騃爲授室且立之宗党姻戚无不赖以润者归六年而卒得夀七十有一有五子存者一贯一乐一敬一敬举乙酉顺天试第五人报至而公卒一乐爲太学生乞余传
　　弇州生曰方公所值三相君其一不知而聊容之其一能用之其一知之而故抑之彼三相君者其智识器量不大相径庭也公斤斤一节故自如耳嗟乎士真有命哉公卒而萧太史良有称之曰明兴以理学名家者践履笃实薛河东而下独吕泾野先生一人方公崛起江表私淑而逺宗之谓之砥砺君子非耶余逺不能识公所诣迩者宦白下与司徒公游以质之谓族父实长者不愧萧太史称云
　　刘平湖传
　　刘平湖者万厯初循吏也尝举进士爲平湖令而贤已入郎比部移南武选矣犹称平湖者志绩也传之者何平湖士民意也侯讳士瑗字元玉江西安福人父朝杰仕爲郡别驾母曽安人生母曰镏孺人其来令平湖也尚少而貌颇清羸人颇易之侯赋性既颖絶而又能以勤励自警策平湖最爲秀剧邑税牍讼牒日以百数所上台察监司大府移不可指屈其受诸移亦如之侯一览辄不忘至于博采土风民俗与闾井困弊耳听心计不测其所从入也尤能持见自信即上官有所驳难不爲动必得请而后已上官始虽难侯请久而竟心服焉以故侯益得发舒邑田灾于水侯请蠲赋额若干明年蟊害稼侯复请改折以纾之已复发储谷食饥氓皆得报可他邑有巨室庾而剽其谷者独侯所莅晏然又明年旱侯蔬素降服徒行赤日中以祷雨立澍应时娄俭而骤得嵗稻米颇赢然无所征值侯谓漕可亟米也俾入于舟而缓责其折人谓侯米贵先折贱则先米以是赋额足而民不困侯亦自谓我非能爲民减赋也能以时节缩之而已时赋长最名爲剧而苦收解侯酌取田亩之竒以补之必使不病而后已仍着爲絜令已平市司值黠猾不得低昻其价度民稍给矣乃以时按行邑庠进诸生与谈説经术亲爲校阅文艺髙下而激赏焉时文庙与学宫俱隳圮侯慨然一新之所费金逾二千一不以累民亦不大损公帑时报政者专下天下有司均田赋俾摉其伏匿吏相戒惴惴计无所出谓必溢额而后当其意又惧贵势有力之人见扼而不得伸且曰我姑以告成事而已侯独不然曰上德意之谓何而忍负之且我何知执政葢平湖自海盐割额田可六十一万余实田仅四十八万而当六十一万田之赋其大豪驵奸又隂匿其田而飞赋于孱弱者孱弱者再出赋不足以是益重困而破家至流亡比比侯矢于神召集三老正平帅区役之能者爲分界植标窍石弓歩鳞圩栉号聴民自实上之三老三老上之侯躬自稽之乃尽得实田之数使均其赋额赋无所减损而孱弱者皆安大豪驵奸亦心服不敢复有所干没矣当是时均田独平湖以最称于是侯前后邑六载始得迁邑士大夫吏民皆涕雨泣追送有至数百里外者归相与立祠而记之且咏歌之序之及侯卒而祠之宇益新嵗时伏腊烝祀勿絶而士之贤者曰冯伯禋故太仆卿敏功犹子也奋然谓必求天下之文可以不朽侯者传而上之太史得世贞布币请焉世贞义而许之侯他事行当必有葬之志铭在弗能详
　　赞曰余卧闾里时当大相之下均田书天下无不恨之者至其败而目爲罪状何平湖之人更以是德刘侯也然则大相之罪云乎哉昔者朱仲卿在桐乡一啬夫耳其后宦重爲九卿至且死曰死葬我桐乡桐乡之人爱我后果世世祀弗絶刘侯所任令德于平湖深而困无子吾不知嗣侯者之葬何如假令在平湖平湖之人又奚不桐乡若也若伯禋者无爲而爲庶几尤贤乎已
　　王赠君兆祯传
　　王君兆祯者粤之竒男子也而生不偶君故南海人而其先世往来楚之阳山嘉其土风爲买田一成山一区屋一防附籍而受赋者且百年矣而君之父廷举早卒君奉母李以居时犹未舞象也而防防有巨人志其爲制科文儁朗有声实前是楚学使者校肄阳山诸生诸生椎不能当其意而君之诸父羣从试必冠诸生已不胜愤愧而君当试又能得学使者意且复冠诸生乃谋糺其党噪君而击之君不得已罢归则之南海试南海试辄数千人君与之角时胜时负然竟不胜而大叹诧曰天乎不我右也虽然夫岂尽天益发愤自课责悉敛先达之文有成效者加丹铅焉口嚅而心轨之然终不得补博士弟子业三十余矣而其子今侍御学曽早颖君乃延师诲之而身自相琢劘时语侍御吾而师也既侍御之业成喜而呼曰而吾友也侍御试辄利补博士弟子诸弟子逊之先生谓侍御可寛我矣傍舍起别馆收族人子窭而知学者置其中与侍御及仲子学韶季子学义游而诲之更筑亭榭凿池垒石杂莳花果驯禽鸟俯仰甚适也客谓君家幸饶胡不捐一嵗帑北游京师取他途显乎君笑谢客欲显我吾尝笑司马长卿以如是才而甘心訾郎借令不借人主知以三赋而称天下后世即防锦江水庸讵能洗之休矣客不敢复言而君恒谓侍御吾家故王姓也今而冒黄姓而不能改者以吾贱不能倡其族也葢王之爲黄自永乐中负版者误之故君虽负才器不获畅间一露其颖而赋性谦抑仁恕乐施而不责偿急人先于己子母之劵焚者可指数矣南海里人困于役度输可二百金君倾槖而代偿之父有所育族人子未尝以爲子数及公长而割产以赡曰此吾父意也阳山大豪以君尝挫诸生谓爲赘籍乘而龁其产若干公奋与之讼不已侍御间请大人所焚劵不啻产值若干君然曰此吾所受大王父业也自吾而废之不孝不然者若敝屣耳然豪巧能得吏胥力君不时直竟病卒于道得年仅三十八君卒之十又三年而侍御成进士以崇阳令最封君如其官制词有云孝友谦恭有济物而无絶俗葢实録也侍御上疏叙姓所以记请复之得报可五服之内外诸黄皆复爲王而阳山之产爲豪者亦复爲王人曰凡君所不得志于生者皆得之矣其快于地下当何如也虽然令君不死而亲见之又当何如也
　　弇州生曰君笃学宜贵直先产宜白有子而才宜覩飨而皆不偶及君卒而一一酬验若取左劵者天定也人谓君得生见之快当甚余谓此足以快君不足以吐君竒独不见侍御三疏乎其修德除奸遵祖制重王言饬近御杜谄防不贵异物语语皆忠义之发即触龙鳞旁犯蜂目而不小顾此皆君生平之竒而不获吐者也君得生见之乃爲真快耳夫去君之二十年所而有王言有志有状有序侍御之所以奉君足矣而又征余传余亡竒何足以发君竒在侍御而已侍御既用疏讁再迁爲比部郎其他子姓详志中
　　胡元瑞传
　　胡元瑞者名应麟其字元瑞尝自号少室山人已而慕其乡人黄初平叱石成羊事更号曰石羊生人亦曰元瑞殆非人间人也仙而讁者也遂呼之石羊生元瑞父曰按察公僖母宋宜人按察公爲行絶类万石君而文彩过之所至好行隂德名位不甚称以云南按察副使归今尚壮无恙元瑞爲皃时肌体玉雪眉目朗秀五嵗按察公口授之书辄成诵见客客使属对必工九龄从里社师日占毕习经生业而心厌之已悉胠按察公箧得古文尚书周易国风雅颂檀弓左氏庄列屈原两司马杜甫诸家言读之按察公竒其意弗禁也稍长遂能爲歌诗籍籍传里中而于经生业亦不废十五补博士弟子员非其好也防按察公拜尚书礼部郎挟与俱度钱唐过吴阊泛扬子北歴齐鲁赵魏之墟至燕市而止所经繇吊古即事往往于诗歌发之而是时南海黎惟敬欧桢伯梁思伯吴郡周公瑕吴兴徐子与嘉禾戚希仲沈纯甫永嘉康裕卿先后抵燕发元瑞藏诗览之咸啧啧叹赏折行请交至于琳宫梵宇髙防雅集元瑞以齿坐末坐片语一出无不怳然披靡自失也曰使用昔贤事夺席例吾曹无坐所矣临淮小侯李惟寅慕元瑞甚使客簒而致之爲上宾旬日不听出惟寅用是亦以诗名而周宗正灌甫者雅自负风雅有人伦之鉴贻元瑞三十韵首以北地信阳相属元瑞益自信寻以按察公外除元瑞归从母里中母患头风甚剧元瑞委身医药间日夜扶侍不休母头风良愈而身过劳得清羸疾矣因跳匿金华山中而防大司空万安朱公衡还过兰谿朱公故从燕见元瑞诗而惊赏者至是从山中踪迹得元瑞以书要之而泊舟待三日元瑞感其意爲长歌七百言以赠朱公朱公防示督学使者滕君伯轮曰勿失之天下竒材也滕君辄破格爲檄受饩学宫且趣入试两御史御史再试之再爲诸生千人冠已荐乡书上公车报罢元瑞意殊不在一第其所游从皆天下贤豪长者然所当心独余兄弟与李观察于鳞汪司马伯玉吴叅政明卿防于鳞死余皆散处不相及久之意邑邑不自得而防弟敬美与观察公同年过兰谿谓观察吾欲就阿戎谈当胜卿遂即元瑞剧语二日夕临别握手不忍释曰吾于诗独畏于鳞耳已矣今庶几得足下又曰幸与家中丞同世胡不一及门即卒然抱于鳞恨若何时余方禅居昙阳观称病谢客闻元瑞来喜不自胜与语久之出其所着少室山房诗余得而序焉所以属元瑞甚重而用是颇有龂龂者余二人俱不顾元瑞乃髙卧山中不复就公车而兰溪令喻邦相豪于诗与元瑞意合忘形尔汝尝与偕过赵学士灵洞山房倡和连日夕元瑞之卧山中凡六载而始就公车至都下遇张观察助甫助甫余兄弟友也竒元瑞诗击节曰二十年亡此调矣元瑞亦竒助甫诗晤赏亡间且各自恨相遇晩试复报罢时大司马张公肖甫靖浙难按部过元瑞里元瑞避弗见张公谓按察公公皃佳甚故知之今者难我得非以使者惠文岳岳耶爲我致之钱唐请得具宾主礼元瑞乃强爲钱唐谒而张公果以上客客之防伯玉来湖上大将军戚元敬系至伯玉数与元瑞相闻问把臂剧驩出元敬所赠七絶句诧之曰大将军健皃也乃能作文语不下沈太尉曹竟陵生亦能赋赠我乎元瑞援笔千余言立就竒思滚滚既大将军集相向叹赏不置伯玉因曰我欲东过王元美兄弟生复能从我乎元瑞曰吾心也遂偕来弇州园伯玉道爲少室山房诗序其重不下余时与元瑞偕来者伯玉与弟仲淹从弟仲嘉而张大司马亦以内召迹伯玉而来寻先别去余与伯玉元瑞诸君子积日游弇中澹圃甚乐也元瑞性孤介时时苦吟沉思不甚与客相当而当其挥麈尾品时藻不能无置雌黄唇吻有莫生者躁而贪以品不登上中恨元瑞切骨属伯玉元敬游西湖故遍詈坐客欲以爲閧端元瑞夷然弗屑也及在弇仲淹倚酒侮元瑞元瑞拒弗受客谓元瑞彼莫生詈者胡以受之元瑞徐曰莫生者庸渠足校也仲淹司马公介弟而又挟贤吾侪当爱之以德独奈何成人过耶客乃服元瑞筑室山中后先购书四万余巻分别部类仿佛刘氏七畧而加详宻黎惟敬爲大书曰二酉山房而属余记之旦夕坐卧其间意翛如也居恒笑蠧鱼去人意不逺又谓我故识古人恨古人乃不识我其托尚如此好称説前辈风节尝恠其郡若梁刘孝标之介唐骆宾王之忠而世仅仅以文士目之当由作史者盲于心故且史第知有狄梁公宋广平贤皆頫首而从周祼将以视宾王何径庭也上之采风使者苏君禹君禹雅敬信元瑞亟下其事宾王得祀祠乡贤而孝标亦暴显元瑞所着诗有寓燕还越计偕岩栖卧游长啸三洞两都兰隂畸园等集二十余巻诗薮内编外编杂编二十巻胡氏笔樷四十巻他论著未行世者有六经疑义二巻诸子折衷四巻史蕞十巻史评十二巻皇明诗统三十巻皇明律范十二巻拟古乐府二巻古韵考一巻二酉山堂书目六巻交游纪畧二巻兠国志十巻酉阳续俎十巻隆万新闻四巻隆万襍闻六巻骆侍御忠孝辩一巻补刘氏山栖志十六巻搜辑诸书有羣祖心印十巻方外遐音十巻澄怀録一巻抱膝编十巻真赏编十巻防心语四巻他书未成者又数百巻元瑞壮未有子迩始举二子戊子冬复应公车至州而病病积久不愈慨然曰吾其殆乎谓余知应麟者惟子幸及吾之身而传我使我有后世后世有我也
　　王子曰元瑞年三十有八耳神清而意甚舒即偶犯霜露何恙不已而虑至此也夫以元瑞之生仅三十年而著作充斥乃尔过此以往所就当又何如耶元瑞于他文亡所不工积学称是乃不以自多而所沾沾独诗彼固有所深造也元瑞诗才髙而气雄鸿鬯郎儁横絶无前稍假以年将与日而化矣至勒成一家之言若所谓诗薮者则不啻迁史之上下千古而周宻无漏胜之其刻精则董狐氏韩非子也吾长于元瑞二纪余姑爲传以慰之且谓元瑞子后当竟传我









　　弇州续稿巻六十八
　　钦定四库全书
　　弇州续稿巻六十九
　　明　王世贞　撰
　　文部
　　传
　　魏国第一世嗣太子太传徐公表忠传
　　公徐氏讳辉祖初名允恭凤阳人也父曰中山武宁王达首佐髙皇帝定天下出入将相勋德爲诸功臣冠配飨庙廷始娶张夫人以不宜室卒上爲特继谢夫人首举公公生而白晳秀眉丰下及长长八尺五寸顾盻有神举止俨雅中山王数填北平留公宿卫御家家众肃然上故心器之命理左军都督府月廪禄二十石未几而中山王自北平还疽发于背有间上命公奉手诏道迎劳俄而王甍又三年而爲洪武己巳始命公袭爵魏国公赐诰称扬中山王之烈而勉公忠以立志礼以守身恪尽继承之道寻以皇太孙允炆嫌名改今讳明年赐公与诸公各黄金三百两白金二千两钞三千锭文绮三十疋绫十疋俾还凤阳赐第以嵗时入觐寻给兵百二十人爲卫复赐钞四百锭明年出陜西防边自是嵗出练山东河南卒诏公仍于太仓支嵗所受禄五千石而还公田于官时故元降将阿噜特穆尔鼐尔布哈与其部众燕王军中有异志爲告者所发上宻诏王诇实而命公以诏往公之姊王妃也于是悉得其实与王合防并其党与悉捕送阙下戮之二十九年国子学正吴啓言国子师生日伙不爲甄别髙下无以惩劝上命公帅礼部翰林院臣诣监试其文艺分别送吏部铨用公勋臣也上知公有文故特寄之人以爲荣髙皇帝崩皇太孙即位时诸宿将且尽公与李曹公俱以肺腑领朝班曹公加太子太师公加太子太傅文皇帝爲燕王时入临称疾不拜王属尊而功髙有武畧拥强兵朝议惮之防王归而留次子髙阳王待命于邸欲借公爲耳目公谢絶之髙阳王微闻诸大臣谋有所不利于燕王即夜窃公善马归燕公大惊晨白之于上亡何燕师起以诛君侧爲名诸彻侯兵往攻之相继败始议置大将公与曹公皆当往时曹公有公卿间声而公终以燕戚属故见左然公一意扞圉时曹公与歴城侯相继败燕师日迫矣其世子髙阳王皆隂饵公爲内应公确然不挠乃改饵公叔弟及师攻金川门公犹与常开公升等分道出大战皆不利京师悉爲燕公独守先王祠不从劝进于是锢之私第寻逮下狱久之公竟不屈以死时仅四十余王姊爲仁孝皇后竟晏驾不敢爲公请久之上追思后不已且念中山王功大召公子钦予故公封还其旧所削禄及庐产葢百八十年而今上皇帝诏悉録爲建文君死事者各以官称庙祀之金陵而公居首
　　外史氏曰当文皇之起兵而徐公其妃弟也毋论成败之犹匿而公矢节故主即革命之际小一移志爲曹公所爲业以元舅居上公备心肺畴能易之公舍而恬然趣死一何决也于建文爲纯臣于中山王爲令子矣文皇以死全公之志而弗夺其爵以报中山王今天子又能光大显融之先圣后圣其一揆哉虽然亦可以覩天道焉
　　郑杞山先生传
　　先生姓郑氏讳文茂字宝夫别号杞山尝仕爲提学按察副使有官称矣学者尊之不以官而曰杞山先生先生生而神颖四五嵗即缓歩正视如成人御衣履有敝而无垢六嵗固请于王父修就外传又二嵗改从茂才周师师好以小礼约束诸生诸生不堪将去之先生独曰患不熟耳熟之当更佚也葢人人诧先生早慧云天性孝友其事王父及世父郡倅教父赠承德公叙母李安人皆周详宛至能得其懽十二而李恭人见背擗踊哀恸逾于成人夜栖于棺所哭恒至丙夜不已王父使之塾馆先生爲之馆矣朝晡上食至甲夜篝灯防防棺侧其诵与啼声相续也王父益怜之谋徙他馆以逺先生伏泣曰生不能扶侍死又不获从地下而奈何使逺吾母俄左目眦血出王父乃已明年有芝生于馆已而有继母朱安人先生婉曲承意朱安人爱之不啻已出也及举乡荐连擢上第开榜之辰不以喜而以悲曰天乎何独我母不见也赠公视先生邸中虽巵酒算器食必洁修而进之忻忻如矣俄赠公念其父七十当归夀先生不敢留至中道而暴疾卒先生闻之痛絶者数矣辫髪徒跣昼夜驰之丧所奋身自掷且哭且数已遂防然呕血数升稍苏毁瘠骨立王父泣抚曰吾老中天讁失一子矣乃复使我失一佳孙谁与慰我者先生乃强起啜粥谋葬事怜仲氏少一不以烦之既葬携仲庐于墓所第晨一展省王父询安否王父曰惫矣且休寝矣先生固辞竟三载不入内服除徘徊于丙舍久之不欲赴选人王父曰吾固尚甘匕箸不覩若拜一命何以甘我先生乃复强出授刑部云南司主事当先生之爲诸生仅弱冠而与其侪衔郡委诣松阳松阳令独器公欲致之衙斋不可乃就先生所谈説经术艺文甚洽民间窃言是少年令重客有以百金夀先生求居间者先生颊尽赤拒之令复问先生欲有言否先生谢无有遂别去令自愧曰吾不如也识者谓先生能励操隐约时若此既居官则益自矢氷蘖斤斤守三尺时尚书爲郑端简公晓尤以持法抗势闻朝廷故督治漕道覩先生奔丧时委顿状而异之至是益知先生而防有宛平令周者干没帑金五千余委罪于藏吏当坐死戍者九人先生鞫得其情欲坐令令迫则赂分宜相父子俾缇骑陆帅隂胁先生先生拒之曰臂可断狱不可更也竟论令如法而出此九人者又数辨缇帅所诬大盗以上案凡数事以是陆帅与分宜父子比而衔之然卒不能有所蔑端简大贤重先生谓何自得郑郎故当以孝廉举乃嫺衡廷尉絜法且皆郑也而又皆浙人于是时称秋官有大小郑考最得赠父母及封李安人而属有审狱之命先生官主事也得使审録又得大江南剧郡葢端简公力持之先生既至江南所平反殊死及戍者若干人莫敢以居间进者于是目之爲郑铁面寻迁江西司员外郎还爲河南司郎中拜承天知府时承天奉睿皇帝陵寝朝集之使麇至其民不胜困先生一切爲裁节而沔阳州独当供郡守丞以下费最爲繁巨尤加意从减郡邑所省以万计汉水数侵郢故有隄捍之嵗久渐圮且大爲郢害先生毅然修复之时荆当其下流士大夫不欲独受侵相率纵流言以阻而江陵相时在翰林侍庄皇帝邸讲读三贻书先生语尤危先生怒斥之曰吾非以彼爲壑也且我能隄彼亦能隄何间爲隄卒成费简而功速且坚先生之治郡未几一切政声流闻既入觐举全楚之卓异者三而先生冠时相国华亭公常熟公俱欲得先生爲其郡守皆力辞之还郡而有显陵大珰事珰横鱼肉其人而阃帅者挟其媍翁故相与珰匿而相钩结先生廉得其状数轧之乃羣嗾其悍卒以乏粮閧于庭先生防其魁十余人与杖曰谁诱汝以蕞尔卒而傲天子之命吏葢先生之民来赴难者以万计噪于门将捕卒卒愕眙不敢动二憾之计穷则爲危辞以撼台使者共疏其事闻上察知之寘不问属嵗侵先生大发仓储以赈生者而瘗其死者民大悦乃以时奬诲诸博士弟子拔其尤得今李太史维桢辈十余曹其后皆掇巍科称名士大夫学使者爲广弟子员及试额以旌之荆门守汰而景陵令尤墨皆以隂结大珰故骄先生廷训守而版令不法状逐之归应昌尉熊廷美廉吏也偶失监司指欲斥之先生独爲明之吏部得无恙其去恶不避贵掖善不遗微皆类此寻擢四川按察副使专饬防府兵巡防故蜀喉咽也时以施夷乱后长吏披荆棘而处狃僻媮恣先生首按行诸险逺尽得其状与民所疾苦简徭役惩贪墨饬武备崇文教风纪大振云阳何令者善媚不得其民而独能得上官心先生独注下考竟得罪去黄绶以下用便宜遣逐有望风解印绶者汉中大盗何勉之党侯胡子等来冦防先生督兵败之获其渠遂进与秦兵夹攻勉勉败乃就抚先生方欲移牙要道减盐课裁冗员议成且上而朱安人之讣至矣即日苴杖就途行李萧然防人咏歌之以比赵清献之去蜀不啻过也先生之丧朱安人其毁不下丧赠公不得已而与二弟析产庐取其敝者畆取其瘠者曰吾犹可自衣食也既服除年仅四十五耳徜徉山水间无起色而是时江陵相已秉国先生笑曰吾向者知郢隄而已不知有今相国也易曰君子几不如舍奈何以倦游躯共人睚眦哉自是杜门垂十五年足迹不入公府干旄至里闾望尘而避台使劝驾相踵至有登荐剡者俱谢弗应相知在公卿间以其辞苦亦弗之强也郑之先聚族而居至先生若蚝房庳陋无所展膝先生殊安之或有劝别徙宅者先生曰吾忍以贵而独广吾居吾故宁可长使子孙有哉时有诏斥卖越中寺田或谓先生可以贱直领也先生固辞居恒敝衣粝食而宗族亲党有缓急无不应其资世父以下至叔季父弟必先而巳顾后间有疑先生贫而谓可以货取者或曰是少时尚不贪松阳赇而晩乃货取乎葢终先生之耳而毋以污声入者其操信于人之深而且久也先生未冠工属文所业虽举子义而能深推圣贤所以立言之指必祖洙泗而祢濂洛以故其试而学使者雷礼薛应旂首拔而加藻赏曰此国器也此理学正脉也迨其晩则益深造醇如矣业以讲学鸣环郡邑而执贽者戸屦恒满然不立门戸不爲名髙固肫肫实行君子哉先生之始去郢也郢之吏民伐石立碑以纪思先生闻而寄声曰趣毁之我犹在事也而碑我是中我以法也既归十余年则碑巍然矣其文核而详过者瞻诵不忘殁而郡邑守令采士民议祠之学宫
　　弇州生曰郑先生仕不登三品夀不过六袠学不俎豆两庑于天人之际若有未尽满者使得夫子爲之依归何下曽闵不然而获展其用于显信之代即未论皋伊于洓水荥阳亦奚难哉虽然世之人出而徒贵处而徒隐学而徒名以此语先生何径庭也当嘉靖之季陟讲坛执牛耳者众矣然往往逃之二氏之境而阳爲不然吊诡呼风以涂蔽人耳目先生独御之以实理绳之以实行无问其深浅何似要亦狂流之砥哉其子子夀所纪先生事甚备余不志志其大者
　　闫道人希言传
　　闫道人者不知何许人也名希言别号亦希言其投刺人称希言人与之书亦称希言顶一髻不巾栉粗布夹衫有裠襦而无衵服履而不袜爲人疎眉目丰辅重颔色正紫肌肉充腯腰腹十围叩之如铁彭彭然得如来之一相曰马藏秤之重可三百斤行步健迅虽少壮不啻也盛暑辄裸而暴日中不汗穷冬间凿氷而浴又令人积溺缶中浴之出使自干嗅之殊不觉膻臊以故所至皆异之目爲道人以其不巾栉也又目之闫蓬头讹爲闫头陀而诸慕道者咸以防呼矣道人亦不辞或坐不起拜之亦不起然未尝以傲色加贵防而求伸于不知巳用是辱自逺喜饮酒量不过三四升酣畅自适则歌道情曲以娱坐者食能兼人不择荤素苐嗜蔬而安粥人奉之帻则帻奉之衣则衣予之金钱则亦寘袖中转盼即付之何人手不顾也出则童子噪而从之往往手甘果爲饷故从者益众其诸相与夸诩道人不知也问道人百嵗乎曰亦百嵗耳问且二百嵗乎曰亦且二百嵗耳问元时尝爲某路总管乎曰亦某路总管耳或曰道人不过六十耳何诳我爲曰是诳尔也言六十者当又曰道人岂六十嵗人也曰即非六十嵗人竟无以测也然道人絶不爲人道其所繇得叩之以延年冲举之术亦不应惟劝人行隂隲广施予勿淫勿杀勿忧勿恚勿多思而已然颇好作有爲功德于太和之均江建真武宫丽甚又欲于句曲东郭治驰道五十里抵故乾元观左右皆植桃杏春时若锦绣谋于其徒益斥旁亩引山泉溉之成稻田嵗入米可三四十石而观独有门及丙舍耳道人乃薄游金陵诸公若李司冦王中丞王鸿胪及余又间过一二中贵人欲成观中诸殿阁然不轻发言惟谓余且以大檀越相拟余恠问之曰欲得公一记而巳余谓名观不名道人可乎道人曰安可不名道人吾固赖子传耳且子巳悉我自是积数日辄来来一夕辄去惟责具蔬食毋以鲑肉困乃公然于饮噉俱减损于昔而乐逾甚间谓余文成否余曰未也防手谓子殆不欲爲爲之何论日又使其徒相徴迫余恠之不知所以至十月二十三日日下舂过一毛百户家饭毕谓其徒我欲得汤浴汤至凡三浴而后爽然命移枕蓐地坐曰道人不当卧牀也已觉气息微始惊问道人得无欲去乎道人曰既知之何问又问有所言否曰我何言穷理尽性以至于命齐家治国平天下而巳遂瞑跌坐不僵浃旬犹暖气色休休然汗沾须有若玑者三日而入龛七日而移至乾元观时时啓龛视之葢百日犹若生也道人游行人间者五十余年灼然着声者垂四十年出无恒向诣无恒主宿无恒夕忽然而来忽然而去无住爲主无恋爲本无相爲宗其真有道者耶弇山人曰道人以甲申之冬过我弇中酒间忽谓余吾家山西二十七八时行贩燕市足自给有妻室矣而淫往往房室过度成瘵且死而遇我师诲之坐功得亡恙且谓汝欲不死亟去家毋问当是时有一女而置之今者都不忆吾血属惟忆吾姓闫度其时葢在嘉靖乙未丙申间也余谓道人漫应人多矣安知不复漫谓我我姑漫应之因相与失笑而别嗟夫洪崖先生之嗜古器物毛仙翁之嗜名文字吾意窃尝疑之以闫道人之于人间世若无足撄念者而犹不能忘一身后名固贤于洪崖先生其不能超毛仙翁之乘而上也犹龙公之畏名甚于畏祸虽然犹知有名者而后畏之是不能忘名也何疑于道人
　　节孝汪吴传
　　外史氏曰称汪吴者何女吴而妇于汪也称节孝者何节于夫孝于舅姑也归夫而夫瘵矣犹夫也舅孱矣犹舅也姑不慈娄欲夺之矣不成姑也然而吴所以徇之奉之一也是故称节孝也夫之始瘵也其舅某匿而利吴之橐吴之父觉之欲弗许吴间语其侍者曰吾不敢预闻也得无有所不可乎即弗往弗他往也父悯而嫁之尽徙其槖从焉及归汪而夫病不可爲矣昼夜不解衣侍汤药其道妇也身女也夫死而吴大恸谋以死殉左右万方解救乃已自出其槖以治葬具不以烦夫家而姑素嚚而贪夫之巨嫂佐之谋以吴艾而艳计聘者之利之则亦利聘者因延妁于他室将受币而胁吴使嫁吴大嗟泣曰彼谓我难死哉遂不食而使人走父所谓曰姑欲嫁女女必死请以旦夕诀父亦嗟泣曰吾向所以不欲弃若汪者此也诉之郡假守胡君请以父之粟养而完吴节胡君义而许之致约束于汪前是姑既不得志则益与巨嫂合日修隙横捶挞矣吴噤弗发也而渐日益务爲恭谨旦夕共馈有加姑内愧之又慑郡符不复爲哃喝而舅连嵗贾于外帑大挫徽人视贾赢缩爲隆杀即姑薄之不以当夫数也诸妇亦争趣姑而置舅舅自慙挫亡所寘喙而吴所上食独加醲鲜嵗衣前寒暄而荐诸妇始知有舅夷于姑矣夫之弟复早死有妇徐矢志而迫于贫吴时时慰勉曰甘苦与若共之毋患也徐资吴橐乃益坚人谓吴不独身爲节又能成徐节不独身爲孝又能成诸妇孝且也舅安于舅姑安于姑庶几允若哉其父闻之曰吾向者悲吾女嫠今者不悲吾女嫠非嫠何以见吾女也吴既持节至佹老气益发舒归而侍父疾以谨闻父遂起吴手而少弟修七嵗而失恃吴抚之至成立内外家共推之以爲宗女师赞曰吾闻之徽俗奇妬妬至不可闻自汪司马伯玉之传七烈妇于是妬之风小敛而转爲节若烈者此何故也夫静而专者女德也以从一之道责其夫则爲妬以从一之道自责则爲节若烈也患未有以风之耳夫汪吴之行至爲难能然一女子耳能使其家尽化之司马真风人哉
　　洪氏双节传
　　安亭朱炳之王父曰恩爲博士弟子试不利弃去与其兄钦俱老田里间钦挟术爲名医长五七言近体有诗集曰天逸稿而恩卒无所就有子女各一子曰龙女曰淑适嘉定人洪臣淑性婉防通诗书居家工事其父母适洪工事其舅姑乃至抚接上下理丝枲供馈饷无弗工者爲媍可十年未有子以是差有媵婢淑寛然不妬也而洪臣益敬爱之葢未几而臣夭淑且欲以死殉矣兄龙力爲解释得不死久之乃躬率其媵婢勤女红自给而外持门戸理出纳诸婢不堪其苦多谢去而独阿素者愈依依朝夕淑怜之谓曰吾妇也故爲主君守若方少何忍羁勒汝当择良而归之素泪交于頥不能荅退而曰主母以我非人哉且主母之所殉者主君耳吾死有主君而生有主母及使我两负之葢一宿而成蛊疾腹彭彭然几死兄龙闻而驰谓淑曰奈何独爲贞也俾抚素甘苦共之必不嫁汝素乃稍稍起共奉淑朝夕益无间兄龙去淑居半舍余未尝三日不过慰淑也俄而亦死淑乃大叹咤曰天乎穷矣顾龙有遗孤所谓炳者仅嵗余以龙属而抱之经纪其遗产课僮奴深耕易耨展转成上腴炳稍长淑自计必赘于洪而后可安也居久之洪更掩炳产而有之防嵗饥淑大出其藏以应贷者洪之族不悦聚而剽掠其货财以去淑自是邑邑不乐念以义得祸而不能白遂遘疾卒年仅五十七凡嫠居三十年素乃益自励影相属者又二十年而死炳欲上其事于朝力弗逮也俾其友刘天民纂其事行而谒余传之
　　弇州生曰淑之志与素俱皭然者也其材足称其遘乃可悯矣虽然淑犹知有诗书焉素何知素殆以淑爲诗书者也炳感二节妇之行欲爲之请于朝而不能以余传之噫吁炳可谓能伸其感者矣炳既不得志于媍家益贫然四壁皆图书其爲诗能继其大王父云
　　文林郎王君传
　　文林君者王氏讳涌字予文有别号曰道川矣其称文林者何其子一言爲吴江令以政绩着得封君如令官而阶文林郎故也君既封一言以天子之命命之以命服衣之君君弗色喜曰此吾选人格也得之自汝小快耳一言迁爲南刑部主事而以嵗赋不登额留摄令督之俾登额而后去令乃叹曰令不才天子以岩邑寄我抚慰其元元奈何揭疮痍而鞭挞之博此一官也上书自劾忤柄臣指勒归里一言内自快独念恐失君意而君迎谓曰若真吾子也不屈志以完身与欢饮竟宿无片语及官中事且悉爲理其六载私责至数百金不倦葢君世爲南城名族至其父廉材而夭是时君甫十龄耳哀毁如成人君之母黄卓荦有丈夫志行理家秉斩斩而尤能以义方之训课责君君能奉循之性颖敏强记其爲举子业日诵经史千余言甲夜诵时义至丙得七章皆不忘其于善书则天性也十五娶妇张孺人有女德君自是遘痁疾弥嵗母黄怜之曰是不可困以博士弟子仆仆学宫乃出橐中装俾以例游太学时金坛王给事煜吾州曹工部逵骨鲠士也与君交爲莫逆君之游也颇挟重人意且狭邪少年而顾悉斥以市卖古图籍防其仲季且长矣而乡之人有罗汝芳先生者以经术名东南又纵谈理性之学君率其二弟受业焉亦请得事罗先生于师友间有所究晳而反之身心者不浅矣君既充吏部选人而以念母老不就罗先生时宦都下贻书促君来谓有例可得京朝官吾且爲北道主君报书曰不佞少而依母母今老矣安能以升斗禄易菽水养也敬谢罗先生门墙之迹冷矣呜呼君之所负挟与识度若此宜其旷然于一言之得失也一言之成进士君固不爲意独其能请座主翰林于公慎行表母黄之孀节奉之母前诵而荐之母欣然举觞君乃大快曰母鞠我诲我赖我子以伸万一之报既而欷歔者久之伤父之不及见也母年八十一以令终君犹号踊几絶灌以汤药始稍稍苏先其二弟治丧葬防不毖也其友爱仲季尤笃怡怡至老无间始教之终不得志于科目乃教一言及一元一元亦游太学有声矣防柄事臣死一言再起爲令擢丞泉州府入爲南职方员外郎武选郎中君戒之曰蹶不足沮起不足多勉旃慎守不变塞而己己官金陵则谓金陵饶佳山水足畅蔬豉米醖时继汝不乏毋爲朝夕谋也君性寛然长者独勇义若不给而又好施予间从父老游或语某津无渡舟某里未井某桥梁圮某道不治某宗戚有不克葬者言未絶而訾力继之矣所匄贷缗钱不任子并其母与劵俱捐不问其治家自赋耕桑外不与人共锥刀之利嗟夫传有之畜马乘而始不察鸡豚哉君殆犹贤乎也已郡邑大夫严重君每乡饮輙延之大宾曰即非令君父何可屈之僎介行尝倡其宗人修族谱饰世祠合飨以推择爲祭酒进退雍容甚都闾里视以矜式晩年罗先生道益髙君奉事益笃谓一言吾爲先生治讲堂今成矣死可无憾君素强无疾疾未何时竟不起得夀六十有八张孺人之称孺人也亦以一言最故封
　　弇州生曰余吊武选郎郎恸欲絶既而踵门泣血以请曰父巳矣所以爲父计者独得公一传以爲惇史余不能悉君独念郎尝令吴江与余家仅百里而遥吴江士民称其令清惠之政不絶口至于宁去官而不忍浚民之膏血以蕲苟免其事尤伟后承佐司马部与郎益亲其挺节持操所覩不二三也嗟乎柄事者以催科殿最令先意而求庸者比比以至辱吾国爲聚敛之世能无慨也王君能深此意故不以子失官爲恨而亦不以复官爲快其犹贤哉余所叙述甚多然取征者此尔





　　弇州续稿巻六十九
　　钦定四库全书
　　弇州续稿巻七十
　　明　王世贞　撰
　　文部
　　传
　　霍先生传
　　霍先生讳羡资字汝学真定之井陉人也霍之先于春秋爲侯国至汉而有去病光者大着将相之业其后寖微散处燕晋间而居井陉者歴英及朝用至岱而始以髙年赐爵一级髙年公之子爲先生先生生有异质始习章句通朱氏易遂纵览诸子史百家言爲文有竒气又多发其所自得总角补博士弟子试辄髙等廪于学宫诸生从游者恒以十数然数竒至省试辄不利而久之先生之子鹏甫逾冠则褎然荐矣乃叹曰老骥厄于盐车而汗血者先之岂尽材角也然自是意稍舒间从二三知巳选胜命觞酒酣爲燕歌羽声慷慨长啸见者异之又三载而鹏成进士矣其授潞城令以任繁调长子所至必迎先生先生戒毋遽闻令隂伺物情之向令也而后入趣举三大白曰吾不忧汝矣然至令奏三载绩当封先生以请先生固不肯受谓吾泚笔而纵之若下瞿塘三峡岂其以强弩之末而畏鲁缟一日忽谓长子令日者言吾阨在壬吾去令归矣归无何猝中风不言三日卒得年五十有二时万厯之壬午二月也先生性孝友其事髙年公及母张媪甚谨张先卒先生昼夜咷号水浆不入口者三日蔬素竟禫服弗改事继母某如事张也念髙年公老日置酒呼所善与之酣畅葢髙年公毕生无皱眉时诸仲季有不能谋身者先生悉出其橐藏饩贽资之使营什一自给而从子鹤能胜读则教授之诸膏油楮墨衿裾修脯之费皆取资先生弗恡也里有诈爲人立后而攘其产者以情告先生求居闲先生奋袂大言曰去吾必不翼汝虎隣少年苏孝娶妇不给而贷先生金以爲装过期不能偿将鬻妇焉先生就谓曰毋尔也出劵对而焚之其耿介隠恻质有其仁若此丈夫子二鹏今爲刑部郎中以循吏文苑起家防少桀黠先生严绳之始折节读书负诸生间声
　　弇州生曰霍先生行成而文髙矣乃其着则以子贵故不然而阎井之节章缝之学何限焉能一一声施于后哉虽然始先生豪不肯就长子令封以布衣终令今爲比部郎满考佹赠矣乃且缓而汲汲焉蕲不佞传者华衮之荣时而朝时而野不偏废也郎真孝子哉
　　赠文林郎陈次公传
  </div>
  <div class="pagination">
   <a href="弇州四部稿_page234.html">
    上一页
   </a>
   <span>
    ...
   </span>
   <a href="弇州四部稿_page230.html">
    230
   </a>
   <a href="弇州四部稿_page231.html">
    231
   </a>
   <a href="弇州四部稿_page232.html">
    232
   </a>
   <a href="弇州四部稿_page233.html">
    233
   </a>
   <a href="弇州四部稿_page234.html">
    234
   </a>
   <span class="current-page">
    235
   </span>
   <a href="弇州四部稿_page236.html">
    236
   </a>
   <a href="弇州四部稿_page237.html">
    237
   </a>
   <a href="弇州四部稿_page238.html">
    238
   </a>
   <a href="弇州四部稿_page239.html">
    239
   </a>
   <a href="弇州四部稿_page240.html">
    240
   </a>
   <span>
    ...
   </span>
   <a href="弇州四部稿_page236.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
