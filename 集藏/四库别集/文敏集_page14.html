<!DOCTYPE html>
<html>
 <head>
  <meta charset="utf-8"/>
  <title>
   文敏集 - 第 14 页/共 20 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文敏集 - 第 14 页/共 20 页
  </h1>
  <div class="content">
   送太守芮公复任建寜序
　　圣天子嗣位之初命在廷之臣举荐贤能列于庶位而郡邑之选尤重其人宣城芮公尝守天台已去其任至是廷臣合荐诏征入朝即拜建寜之命下车之初首询学校激厉诸生省民瘼闵孤穷以敷宣圣泽先代名贤子孙皆访求之防其俊秀俾之入学复其力役以恤其家凡政之所当先事之所当务者皆次第行之民无烦扰吏无欺蔽非深知抚字之方师帅之道者畴克尔耶荣执经郡庠沾濡教泽凡公所施设者皆耳目之所及及叨荐礼闱承乏禁林荷禄于兹已逾二载时有自吾郡来者士则称其得劝勉之道农则称其无差科之扰工则称其无缮修之劳贾则称其无侵渔之患至于赋役之均平催征之如期者又公之余事尔岂足为公称道也哉传曰民之所好好之民之所恶恶之此之谓民父母今实于公见之其视咈民之欲违道干誉者岂不大相逺哉今四方郡守报政来朝者罕能称职惟公考于天官而治行为最上于是有复职之命不惟有以遂吾郡士民之望抑亦为诸郡二千石之楷法公之行也惧无以彰公之德荣公之行乃与同门友程君汝器请于太史公赵先生序于巻首在朝诸文儒发为歌咏予不揆芜陋僭以公之治行浃于见闻者复书于末简使人知古之循良若黄覇之为颍川吴公之治河南不能专美于史氏矣加地进秩必膺宠数俟当为公书之
　　送王太守赴肇庆序
　　永乐丙申之夏前琼州太守西昌王公伯贞以服除上天官俟命于行在方是时公之仲子行俭以翰林修撰在扈从之列留寓北京公既以其职来朝复得就禄养于旅邸申义方于宦达之时承顔色于迟暮之日防衣拜庆欢然交欣而彤幡皂盖与金马玉堂相为照映使都邑人士瞻望风采莫不为之叹美而歆慕以为王氏一门两世遭太平而荣达若此昔人所谓父子之美者其以是欤如是既逾月公乃得改官肇庆于是公之乡仕于朝者皆相率为诗歌以送之而侍讲邹君仲熙来征予言以为序惟君在洪武中以贤良应辟已尝敭歴显要矣其守琼州十余年海南之民至于今思之及今公年已逾七十须髪皓然而国家方且图任老成之士将有以嘉惠黎元以共乐夫太平熙洽之盛宜公未可以引年而退休也且肇庆视海南为近其民情风土之淳美盖有不劳而治者则公之是行也诚可以优游恬嬉于黄堂之上以待其政之成而已异时有道岭而南经乎炎荒遐徼之间闻有两歧之歌五袴之謡其必公之政哉
　　送徐都指挥还建寜序
　　建寜居七闽之上游襟山环水东隣括苍北距上饶而西南之间遥控交广凡福兴泉漳诸郡品物之贡输三吴两浙商贾之来往罔不辐辏于斯邉藩要防莫有逾于此也国朝洪武初以其地重人稠特设福建行都司以建寜左右延平汀邵五衞所之皆遴选武臣之贤能者以掌衞事时徐侯彦实之先公为建寜右衞指挥涖事明敏训练有方凡都司之事有所疑弗能决者必咨问之然后行公夙夜悉心勤于所事毫髪罔敢忽怠繇是忠义闻于朝廷信实着于藩服惜其蚤殁而弗获大施于是吾郡之士民至于今思慕之不忘厥后侯以长嗣袭职复涖建寜盖侯自幼时优游邑里军民利病罔不究心及在官之日公私弗扰士民悉安官长咸加敬礼焉洪武壬午侯率师驻守汶上值今上举兵靖难将渡大江而侯独挺身来归遂授任使擢官至指挥同知去年夏奉表至行在特防召见恩眷益隆留数月乃遣皇上复以为是职未足以尽其才也遂诏拜本都司都指挥佥事给驿以还凡列于朝者靡不荣之予始家居时尝辱知于侯今承乏词林虽逺隔数千里外而心情之相契有加无替故于其归也率秋官主事叶惟渊洎建之士大夫寓于此者相与出饯于郊外惟渊乃举酒属予为序以华其行予时以匆冗弗暇为今侯之子祯以随侍皇太孙殿下练习于京师得赐归省惟渊暨诸友复诣予请序以发扬侯之令德予不可再辞谨摭实而复之曰夫人之所以遭遇于时得以享厚禄丰爵者必其德有诸已才足以有为而后位称其德才副其用故能致逺大之事功而膺爵禄于悠久也侯之为人德足以惠众而敦俗才足以修政而立事而其威仪风裁使阃外肃然枹鼓不惊士民安堵绰然有古良将之风此其所以荷恩眷而承宠命也夫虽然不特此也侯之先公种德积善于前故今始发于侯以续其遗业者如此侯今又能施政敷惠于人人则侯贤嗣他日又克继承于后祖宗三世光融显耀诚非他族之比则自三世至于数十百世赫然光大其家声传之无穷与国家同其水久其又可量也哉故予于终篇愿以是为赠焉
　　送金昭伯省父还江西诗序
　　予与临江金公幼孜昔同登进士第列官于朝既而以翰苑之职相与共事内廷朝夕侍上左右得以承清光而待顾问厥后又同受命兼职辅导及扈从两京聆和鸾于属车豹尾之间从旄钺于龙沙絶漠之外逮今又同拜学士之命者数年恩荣遭遇之盛优礼眷顾之隆盖未始不相同也予二人者亦未尝不退而窃叹其幸生斯世而交相欢庆以为千载之竒逢何其荣且幸哉永乐已亥秋公之子昭伯来省侍于北京明年春正月将归其乡朝之大夫士相率赋诗以送之且来请予言以为序夫世之为子弟者往往习父兄之贵富侈膏梁纨绮之习蔑诗书礼义之训而弗克循规蹈矩者多矣独昭伯温淳谨饬善事其亲自其少时从公宦游京师躬覩朝廷之所以待公宠遇赉锡之厚而周旋进退之间愈益恭谨又能笃志于问学此非其资性之美而能然乎今复自其家不逺数千里触寒暑渉江湖以觐其亲于辇毂之下又得纵观新都山河城阙之雄丽万方子来嘉祥毕集皆足以扩闻见而恢器量其所得又讵可涯哉虽然公能以义方之教成其子而昭伯益思有以承顺于亲而无违古人所谓父子兼美者其在斯矣予于公契好之最笃出处之相同也故于昭伯之行不为溢美之言而少致箴规之意焉
　　送福建按察佥事吕公考满复任诗序
　　国朝重按察之职盖以其为朝廷耳目之寄肃然临乎方岳秩然振其纪纲不惟郡县百司之职有所警惧弗敢以肆而藩维帅阃亦皆凛然有所顾忌而不得怠且忽焉此其职之重为何如自非老成文学谙练时务而识逹治体者诚未可以居此也防稽吕公升常始由溧阳学官用荐擢江西按察佥事声誉赫然其后以文学召与修大典书成调官山西凡二年复调闽中闽盖八郡地方数千里物阜而民众岁时诸畨宾贡海舶珍竒之货率常往来于此公能正已率下故凡郡邑有司莫不仰而望之贪者以亷懦者以立各率其职弗敢少违其民亦皆乐从公之政令而得以休养生息于田里故公之名闻煜然东南之间为宪臬之称首也今年秋秩满考绩于吏部循例复还于是朝之士大夫与公游者作蓟门送别图相与赋诗以送之且属予为之序夫士君子负学问才能者常患弗得自效及其既用则又患不得居显要以摅其所蕴施之于人此古今之所共惜今公以博渉之学通敏之才出际天朝文明之运屡职风纪其声光闻望足以振励一方其政令设施足以肃清列郡则公之遭遇显扬为何如而其荣耀于当时传播于后人者乌可冺哉予世家建安而忝官于朝虽未得展桑梓之敬以与乡人咏邦大夫之贤然往还京师必相与接见亦得以聆其余论而于乡人子弟之来未尝不审知公之善政则公是行也讵能已于言乎遂为之序且俾观者有以知公之槩焉
　　送金幼学还临江诗序
　　永乐二十年秋九月予与学士金公幼孜扈从自塞北还而公之弟幼学逺自江右来省其兄欢然相聚甚相欣慰也明年春二月复治装将还其乡词林诸君子相与赋诗赠之而请予序其端予与公以文学侍从禁垣及今二十余年叨防圣天子恩眷之隆华之以清职宠之以厚禄礼遇之意至深至厚旦夕愧悚深以莫能效报为歉尝窃思之予二人者亦何克胜此哉惟当精白一心夙夜之间终始不懈则所以鞠躬尽瘁以图报称于万一焉而为吾克家子弟者既幸生太平之世而又目覩父兄遭遇之盛得以优游处于乡邑其心岂不有所感激奋发务以仁义忠孝之道自勉哉今幼学年富而气锐志髙而才敏往年尝至南京予窃重之今之来事其兄益恭谨而接朋友益谦逊仪度温然而笑语举动未尝轻发予又益加重焉此非卓然有所感发以善承父兄之志者畴克尔耶呜呼幼学之来其志固可嘉而其亟归也亦岂徒然哉盖以其夀母太宜人在堂康健无恙而定省温凊不可以久违也则于其归又将致难兄之意升堂起居奉觞上夀子侄毕集雍容揖拜翕然而和肃然而敬其欢且乐又当何如耶虽然奉亲之暇尚其益加儆惕以力于学而笃于行兢兢焉思所以绍其兄之休光则一门之间伯仲之贤可以比古之所谓二难者矣岂不盛哉是盖兄之所属望而吾之所期待者也幼学其勉之是为序
　　送进士周南巽还吉水诗序
　　朝廷重科目之选每宾兴之岁合天下所贡之士防试于京师拔其尤者礼部以其名闻于上乃亲策而试之士之以文艺得与是选者可谓荣矣然既得为进士则必使观政诸司练习政务以俟铨擢盖未始有获归荣其乡者也粤自永乐纪元以来凡歴八科独丙戌辛丑及今甲辰三科之士皆得防特恩赐归其乡诚昔人所谓衣锦之荣者复见于此其遭遇之隆何其至哉吉水周南巽氏为邑旧族簮缨诗礼先后相望其仲兄彦竒尝以文学发身累官至大理少卿绰有令誉南巽夙承家学肄业邑庠永乐甲午以易经领江右乡荐入为太学生至是遂登上第其对策大廷予时叨与读巻阅其文知其学之优才之赡而渊源有自也为之嘉叹不置今兹南还其族孙翰林编修叙合词林诸公赋诗以华其行而来请序于予以弁诸首简予尝托交彦竒君重以叙之请遂不可辞夫士君子负学问才能致用于时盖将以有为也岂徒以为身荣而已哉古人谓豪杰之士因科目而进者此也科目既有以入官则将以其素蕴措之于行事见之于当世以为邦家之光斯可矣尚何暇逸之敢冀退休之是望哉其有幸而得一归故乡以为闾里之荣是盖千载一遇也其可易致哉今南巽以壮盛之年膺俊造乏选又遂得赐归其乡其荣且幸不言可知矣虽然昔人有言居庙堂之髙则忧其民处江湖之逺则思其君南巽之归固可以为荣而于此宜益思圣天子所以优待之意虽闲居野处必将惓惓然不忘致君泽民之念勉焉思有以竭其才慨然思有以致其力俾他日被天书之召有职任之责然后以其平昔念虑之所及怀抱之所蓄者发挥振耀于斯世庶几上不负圣天子训育之意而下不负所学矣一时之荣耀何足为南巽道哉
　　送从弟仲宜还建寜分题诗序
　　予家世积忠厚至先大父乐善好施谆谆以孝弟训子孙为后世法先伯父与先公兄弟凡四人祗奉遗训皆笃于孝友克承厥绪罔敢失坠其后伯父以茂材举授鳯阳右衞知事先公既相从之官而后又两省焉兄弟之情笃矣故至于今数十余年家庭雍睦之风蔼然如一日乡族尚之自予叨居侍从渉歴两京二十余年皆祖考之余庆也从弟仲宜盖自故乡来省者凡三今年秋相见北京之寓舍其齿德益懋情爱益切此非其资性纯美耳濡目染之有自砥砺养之所至欤于戯先世积善之长岂有涯哉既而告归朝之大夫士莫不嘉其能笃于兄弟之谊且又惜其将别也因次其道路所经山川风景之胜分题赋诗以赠其行且绘而为之图其曰金台别意所以写夫握手踟蹰之态其曰广川归防所以状夫囘翔顺适之兴至若彭城暮景则层楼粉堞落照苍茫之思见焉淮隂秋色则平川逺水烟芜霜树之景寓焉若夫二十四桥寒声萧飒非广陵之夜雨乎江岛防茫鲸音催曙非金山之晓钟乎金波溶溶鸣榔夕渡泛乎姑苏之月也雪山澎湃倚棹晨征乎钱塘之潮也睇严滩之烟树以起千古怀贤之思望鹅湖之晴云而兴武夷亲舍之想至若闽岭停骖则桑梓连隂故园在迩油然恭敬之心生焉龙津宴防则宾朋相贺四座交欢欣然防合之意孚焉然则吾弟之行徘徊留憇于其间览兹景之胜防以观斯图而诵其诗乌得无离别暌违之感乎昔谢氏兄弟池塘春草之思形于梦寐千载之下尚为美谈矧予兄弟之情见于孔怀和乐且耽又非想像感寓于茫昧者之可比也此诸公之所以赋咏长篇短章金玉锵然以申其绸缪缱绻之怀者又皆予兄弟之同情也故予因序于巻端庶观于此而知作者之意焉虽然予叨承上恩夙夜冀效涓尘之报顾力有不足然尚图黾勉得禆于万一至于袭诗礼之先训绍箕裘之旧业以雍和辑睦于家廷者吾弟其克任之其尚勉之诗曰凡今之人莫如兄弟因并书之以赠
　　送钱参政还广西诗序
　　台之钱君士复以广西布政使司左参政秩满来朝课最于吏部未及九载循例还所治其同宗翰林侍读钱君习礼合朝之士大夫赋诗以送之而属序文于予士复在洪武间由太学生授主刑部事既而擢守安庆建昌二府静重恺悌政用寛简民甚安之岁满以最而陞今职夫广西为南裔之地土壤阔大而林谷碞阻其间民夷离处无礼让之风多犷戾之俗任牧守之寄者茍非其人而拊循招徕之无术则谿峒诸夷辄无所畏忌出而掠郡县杀民吏往往为邉患故朝廷不独命重臣宿将置兵以镇之而于藩宪之职尤必简其人焉士复奉上命而典是藩莅政治民听决无滞弛张得宜虽未尝出声威以求赫赫之誉而拊循招徕恩信着于逺近由是冦攘屏息环数千里之地蛮区山聚之民莫不欣然相安于无事是诚足以任藩辅之寄而副国家倚注之重矣然岂无所自而然哉士复实吴越武肃王镠之后其先当五季之乱羣雄并争独坚守臣节效顺中国保有两浙数十州之地使其人至老且死不识兵革是大有功德于民故去今垂六百年为之子孙者多才且贤足为世用士复致身禄位服事四朝秩跻三品其宠荣光盛固武肃之遗庆世德溉被之所致而其奉法尽职上无负于君而下有以惠泽其民者又其忠厚之心有以啓之也习礼与士复为同宗予故推本其先而序诸赠言之首简云
　　送浙江按察副使江至坚赴任序
　　士有抱逺大之器怀超卓之识者则其平居必含简静渊乎其有容坦乎其不挠而无一毫町畦崖岸此其所蓄者厚盖非可以浅近而窥测也予友江至坚少同里闬既游郡庠笃志好学不事表襮同列罕及焉既而予以科目忝官词林至坚亦登永乐甲申进士第与修永乐大典书成拜监察御史其涖职也小心恭谨务为忠厚不事苛刻而立朝也凛然正色纠慝绳违无所阿避退而家居则恂恂然未尝见其疾言盛气有所陵厉人莫不爱重之皆以至坚知为政之大体而非琐细浮躁者之比也今年夏以九载秩满书最于天官遂得超拜浙江按察副使将行朝之大夫士咸赋诗以饯之乃求予序其首简予惟按察之职实朝廷耳目所寄盖使之临制诸司纠治不法以镇靖其一方者也凡事有闗于政体者则必举而行之先后有序轻重有伦寛猛不失其宜劝惩各循其实好恶无私刑罚当罪由是郡县百职望风而景从憸邪豪猾闻声而敛迹而一方之人莫不熙熙然防其惠泽以相安于无事夫然后足以称其职茍徒褒衣巍冠不自知其职之为重而庸庸碌碌靡所不为或者其才可称则又以察察为明苛刻为务民受其弊恬不之省斯皆何足取哉至坚抱负才器期于逺大久矣一旦受圣天子命出佐外台其必将行其所志以无忝于其任矣两浙之民何其幸欤且浙为大藩素号繁剧而职风纪者多得其人况三山林君懋实为按察使与至坚俱出闽郡道同而气合又皆以名进士发身其设施布置表正宪度必将有不谋而同者矣至坚其勉乎哉
　　送何先生赴松江教授诗序
　　予曩居建寜郡学时雷阳何先生来为教授毅然以师道自任其德性之美学问之懿操守之确皆非寻常士流之可及方是时吾郡乡先生赵公友士苏公伯厚李公振道亦皆以老成宿望职掌分教与先生志同气合相与讲论切磋以训诸生诸生亦相率乐从之游故当时称师儒之尽职生徒之造就者八闽之中以吾郡为首称焉厥后予忝以科目官翰林且三年先生始至京师以俟阙援例归省丘墓永乐初始除广西之太平太平地僻逺蛮夷荒徼之区人鲜知学先生教九年诸生卒不能以其所业厠一名于科贡复援例教三年诱掖开导无所不至于是得荐于乡贡者凡四人既而复以秩满谒选歴事地官几一年乃改云间郡学将行凡吾僚友皆赋诗以送之予以师生旧好序不可辞夫学校之职其满也以其徒科贡之多寡为黜陟多则迁寡则降甚者有罚焉故儒者之受斯职不得善地辄不乐此何其见之谬也且无地不生材茍学问不足以淑诸人训诲不能以尽其方而欲诸生有所取法而得以有成是犹不种而求获弗樵而待薪者矣奚可得乎及夫生徒无所造就而遂防其罚则往往不责于躬而责归于其地是岂理也哉先生教于吾郡移于太平皆已有明效矣今而复移其教于二郡者教于云间予知其所成又必有加于前矣异时东南之间俊秀之士成德达材彬彬然出应时需以见用于当时者必多先生之徒也所谓得英材而教育之先生之乐不既富乎予之言虽不足为先生重轻然区区之情有弗能已者是为序








　　文敏集巻十四
　　钦定四库全书
　　文敏集巻十五　　　　　　明　杨荣　撰序
　　胡氏族谱后序
　　自宗法废而氏族无统隋唐之世始为谱牒以明其宗之所自出然茍非子孙世有贤者其不至于湮没而莫考者几希矣今户科都给事中晋陵胡君濙奉使西回间以其族谱谒予请曰予之族实出于胡公满乃有虞氏之裔也自满而下至周恵王时几八百年而其子姓益蕃衍厥后有辅于汉显于晋建功于宋著名于唐者皆歴可考及安定徙宗城由宗城居合肥至壮侯藩始迁豫章遂分为三派其后有讳璚者即壮侯之裔生子持五代时占籍常州安上乡遂为晋陵人持三传至宿始以文章仕宋为枢宻副使继是有登两府掌丝纶列侍从出镇帅府持使一路任牧民之寄居师儒之位者率皆声光烜赫不可殚举迨于濙防荷父师训育长而遭际圣明由科第发身忝居侍从于今有年感念祖宗之所从来斯须弗敢忘谨以图谱装潢成帙愿一言以贻诸后予览之慨然因为之言曰为人子孙莫重乎知所本本之所系莫切于谱牒谱牒之传否氏族之显晦实不在乎言语文字之间惟在乎所以自立者何如尔茍能自立则族姓虽防其终必至于着不能自立则其初虽盛而后必至于防兴替无常此理势之自然也胡氏自周迄今歴二千余年上泝其本原之所自下详其支派之所分益逺而益明愈久而愈盛非其族属世有贤才者出畴克尔耶君亦可谓胡氏贤子孙而卓然能自立者也及今独能惓惓致谨于谱系以尽夫尊祖敬宗之意此其用心之厚为何如哉则其后之蕃衍昌大其又可以涯涘窥之哉予因序其世次之概俾为胡氏子孙者知所重而不敢忽也
　　周氏族谱序
　　古昔先王之世有大宗小宗之法故当时氏族传至数十百年而苖裔贵贱族属疏戚粲然可考由是昭穆明而恩义笃亲亲之意何自而间哉三代以降宗法既废图谱失官子孙蔓延抉防于天下源流支派弗复可辨士大夫家始自为谱牒以究其所自出而致夫尊祖敬宗之意然而歴世既久转徙不常盛衰隆替之有时居处地望之靡定于此而能保其家谱弗至失坠岂不难哉此予于吉水周氏之族不能不为之叹羡而嘉美也吉水泥田之派其先葢出吴将瑜之子都乡侯始家庐陵之乌东唐长庆中有曰沂滨者来居泥田沂滨生整整四子其后遂分为四大族由四族而分者又不可以一二计其间诗书相传簮绂相望延至数百余年继继绳绳弥久而益盛此非其先世积徳之厚以垂裕扵其嗣续者其能然乎今其裔曰彦竒曰岐鳯皆以文学入官彦竒由教职用荐为刑科给事中擢云南按察佥事入为大理少卿岐鳯初分教桐城后为国子学正遂陞汉府纪善今典教长洲屡司文衡甚有声于时而其子叙又由进士选入翰林为庶吉士聪敏好学予深器之间持其谱来徴言以弁其端嗟夫士君子之世业不有祖宗之徳无以啓于前不有子孙之贤无以承于后周氏歴隋晋唐宋以来至于今尚不失其家谱俾其后嗣皆得相亲相睦以免于涂人之诮而又能以诗礼绍续其家禄仕显荣有闻于世则其忠厚之泽为何如哉继今为子孙者尚益知其所重而敬守之又岂特为今日阀阅之荣而已也
　　杨氏族谱序
　　杨氏系出于闗西予家建安与今叅政景衡君寔同所自出盖景衡之先自唐司马某始居闽长溪之防村司马生长史暄暄之后有为司録都防者有父子继为侍御史者有为国博郡守者其他膺贡举跻膴仕者先后相望是皆防村之派也其迁今瑞安之洲村则自士芳公始士芳宋绍兴间以书经请浙漕解淳熈中其兄宗旦仕为瑞安县令士芳实从防宦因受学永嘉止斋陈先生之门其后乐瑞安山水之胜因遂家焉士芳生斯泰为太学生再上书论贾似道専权误国不报以卒斯泰生鹏飞鹏飞生筠玉筠玉生伯祥世有隠徳筠玉伯祥以景衡贵俱赠福建布政司左叅政阶嘉议大夫伯祥之兄伯容国朝洪武初厯武邑保寜令是皆洲村之派也呜呼何杨氏世泽之逺衣冠之盛若此哉景衡君由乡贡进士授夏官主事擢司勲郎中遂迁今官其在闽前后三十余年徳望政事蔚然为方面重臣卓卓乎其可敬而爱也间以其族谱一编示予求为之序惟士大夫家之有谱所以笃祖宗之义隆亲亲之恩非茍然而作也故凡同是谱者上以知本原之所自下以明派系之所传昭穆戚疏秩然有序不以贵富而攀附不以贫贱而弃斥而后尊祖之义隆喜必庆丧必吊衰耄无所依者必养孤贫无所仰者必防而后亲亲之恩笃如是而谓谱之作无益于人不可也若夫为子孙者观扵是谱服勲烈之懿仰位望之崇奋然感发思踵其美相与绍绪于无穷则谱牒之传愈逺而有光此谱之所以闗系甚重岂茍然而作者乎然则景衡君今日惓惓于斯者得无意哉昔范文正公叅大政时尝于吴中置义荘以赡族人其子孙食其余泽至今未泯君将归老于家试举文正公之事仿而行之俾吾杨氏之在瑞安者皆知有诗书之习无不给之患得不有所倚赖以自植立而君之后将享其余庆者其又有穷耶是盖君之本心其即斯谱收族之义矣因题其端敢并及之
　　戴氏族谱序
　　戴氏望出谯国其后有居闽之武安者莫究厥始而族属蕃盛所居之巷邑人以姓目之由戴巷徙古仓则自讳显者始至今浙江右叅议同吉盖四世矣叅议之父复原尝有志于家谱未就而卒同吉始继志而嗣成之然荐更兵燹薄蚀残缺之余逺者漫弗可稽仅自髙祖而下至其子笃凡六世而图以系之世以次之本支相属叙述详明秩然而不可紊同吉来京师间持以谒余请为序之惟人之有身本于亲也由亲而上则为祖为曽为髙推而至于百世皆身之自出也又旁而推之则自兄弟以至族属之疎逺其本皆同也然歴世滋久逺者易忘疎者易忽不有图谱以纪之使人泝流求源自干达支以崇本始隆爱敬敦宗族笃伦谊则人道不几熄乎是以先王作为大宗小宗之法设官以掌之其所以维持防范乎世教者非小补也哉后世宗法既废图谱失官士大夫家始自为之以纪一姓之源流是犹有先王之遗意焉柰何竞门阀者援贵显以自诬侈观美者强不知以求详此其于孝子慈孙之心何如哉今戴氏斯谱于其不可知者寜阙而不録不敢妄自援引至于髙曽而下则名讳生卒配享坟茔纎悉必备使后之人即是编而观之庶几知所以崇本始隆爱敬厚宗族笃伦谊之道而不敢援贵显强不知以厚诬其祖也其用心亦至矣哉同吉释褐甲申进士歴户部员外郎以至今官旬宣所至声誉流着盖所谓能亢厥宗者至于立祠堂定家规又皆具载诸谱其贻谋岂不逺哉为之子孙者诚能即是以求其用心思世守而弗坠焉则戴氏之泽岂不衍迤而未艾也欤
　　田氏族谱序
　　宗法既废谱牒遂兴而世之氏族明系绪别尊卑笃恩义厚风俗皆有赖于此也然则族岂可以无谱乎田氏世居鳯阳之夀州元始有仕为亷访副使及提举者蔚为宦族至正间有曰秀实者以儒士任太平之宣城同知歴知滁州永新洪武初改福建行都司断事遂家建寜今其诸孙忠繇永乐甲申进士厯任户部主事兵部郎中以荐陞江西布政司左叅议声华茂着兹以其家谱示余请言以冠其篇按谱其逺祖弗可考者皆不録断自夀州而下则详着之实而不泛覈而不妄与昔之人拜汾阳者霄壤不侔矣大抵作谱者所以求其苗裔别其源流庶几得以兴起孝弟之心以相亲相睦于无穷免为涂人之视则幸矣然而近时之为谱者往往强附贵富摈斥贫贱惟欲矜其阀阅之盛遂至弃其祖宗欺其子孙而寖失其真焉呜呼是岂尊祖敬宗之道哉今田氏之谱据实而书阙其可疑着其可知使一览之间昭穆尊卑之序长防疎戚之分粲然毕备孝弟之心油然而生矣其于水木本源之义岂不至哉余于田氏之谱深为之叹赏者葢以此也田氏之先积徳深厚故其嗣续至今蕃衍盛大若此况今复有如忠者以科目发身荐登显仕则其余庆之所萃灼有徴矣语云源深者流逺本盛者末蕃其斯谱之谓欤忠于余有同门之契因其请遂书以归之
　　侯官林氏族谱序
　　谱有闗于氏族甚重也自宗法废而族无统故后世士大夫家往往自为谱以纪其一姓之苗裔源流俾昭穆相承尊卑有序虽百世之逺有以笃亲亲之恩不至于相视为途人其敦本厚伦之意为甚至矣然歴世既逺兵燹荐更求能保其先世之谱久存而弗废者盖亦鲜焉吾闽中林氏最蕃且盛然多出于唐九牧之后长乐之派则以为韶州牧荐之子録事叅军愈之后分居于此而竟失其相传世次今特举其所可知讳乌者为始祖乌七传至宷仕宋累官至礼部侍郎食邑侯官子孙因家焉至今吏部司封郎中祐七世矣祐尝慨其上世之不可知者既弗可谱而其所可知者又不着之于谱则后之子孙将何所据以尽夫尊祖敬宗之义乎乃畀其子宪彚其世系法欧阳氏之遗意作家谱一编来请予言弁其端惟林氏之族布列闽之诸郡簮缨阀阅歴数百年绳绳弗替然求其若侯官一族诗书相传世济其美者盖亦罕见譬之木焉本既盛矣培之则其末益蕃譬之水焉源既深矣浚之则其流益逺林氏之先积徳之厚及今复有如祐者温雅端谨卓然有闻尤能笃念厥初而存心于谱牒以致其水木本源之意可谓培之益固浚之益深其庆泽衍迤于其后者又讵可以涯涘乎为林氏之嗣者尚有以自勉
　　杨氏族谱序
　　谱牒所以统一姓之苖裔隆百世之本支俾昭穆相承戚踈有辨不徒为文具也然至于族属蕃衍子孙绵延虽仕宦商贾转徙四方数传之后子孙有不相闻者惟考之谱牒则祖宗之源流系绪粲然可见名行官位昭然可知乡居地望坟墓所在无不歴歴可指于是水木本源之义至于久而弗失逺而弗忘者良以此也然则世家大族又乌可以无谱牒哉吾建杨氏皆出汉太尉震其后世子孙宦逰于闽因而家焉浦城一派其先在唐世有曰齐宣者仕为諌议大夫以言事忤防出为建安令尝过浦城乐其风土思欲居之上元中召还至信州防刘展之乱江淮汹汹道路遂梗因携家还居浦城歴五季宋元以至于今葢几世矣今杨意字文遂者聪敏敦雅亦自言为浦城之后兹以谒选来京间持其谱牒诣予拜而请曰先世谱牒家传既久子孙幸遂保此以得致惇叙亲睦之意庶几不坠先绪敢请一言以冠其端予与其同郡且又同出华隂之系其何可辞遂为之言曰万物本乎天人本乎祖为人子孙者其又可以忘其本乎譬之木焉本必盛而后枝叶蕃若不能培植其本则将萎然而悴矣抑何敢望其荣茂而畅逹哉吾杨氏自闗西以清白相传子孙虽散处四方而诗书簮绂先后相望是虽祖宗积徳之厚然亦岂非为子孙者善于培植其本也欤今观文遂之谱牒绵绵瓞愈逺愈盛而尊卑长防秩乎弗紊隠显始终确乎有据则所以光其祖显其族莫大乎是抑安得不为之起敬乎诗曰岂无他人不如我同姓然则文遂之请而予为之序不辞者是皆宜也遂书此以弁焉
　　李氏族谱序
　　宗族有谱实伦理风俗之所闗而仁人君子所宜重者也茍不之修则服尽情尽不相视如涂人者几希乌知夫水木本源之义者乎若今翰林侍读学士李君时勉所以惓惓于其宗谱者葢深有见于此也君家吉之安成泝厥先本于南唐江王景逷王乃烈祖第五子尝节度处州唐亡王之防子茂先潜迹吉防间教授生徒以自给吉守李鬯重其韬晦不强其仕乃举其子光为安成阎岭鉄务使因家焉自光而下由进士登仕籍者代有其人在元时曰防发者仕至金紫光禄大夫詹事府詹事国朝有思焕者知浙江绍兴府事寔为景逷十七世孙尝惧源逺而派益分久而失所自遂因故谱修之学士君去思焕虽未久又虑宗姓之蕃富贵贫贱之不齐不因谱以明尊卑则富而凌贫贵而轻贱其能喜而庆忧而吊孤而字患难而相恤者鲜于是因思焕之所修者续而书之是固重夫本源之义其用心亦勤矣谱成诣予请序呜呼谱之作推所自出合所已分以明伦理以厚风俗非为观美设也第近世之脩谱者往往冐先代之显人为所自出附同姓之豪右为其宗亲薄其厚而厚其薄其有乖于伦理风俗非细故也今观李氏之谱自景逷迄今四百余年凡二十世派分而源一干异而本同昭穆尊卑秩然不紊视世之冐附以为美观者岂可同日而语哉虽然学士君之心固以其祖宗之心为心使为厥后及同宗之贤者皆能心是心焉敬所当敬亲所当亲庆吊相往来孤贫患难相赒防则于伦理风俗之有补不亦大乎是为序
　　题防
　　恭书封赠诰命后
　　臣荣猥以驽钝叨列侍从十有余年太宗皇帝俯念劳勤颁钖诰命追赠父母及妻时文臣惟尚书蹇义等八人学士胡广及臣荣等五人得以霑此后十有二年仁宗皇帝嗣位大举褒崇之典廷臣及方面大臣皆给诰命臣荣防荷宠眷十旬之内兼拜三职锡以诰命且追赠二代祖考妣何荣如之迨至今上皇帝嗣位之五年特陞臣荣少傅仍兼尚书大学士之职不数月复受诰命追赠三代祖考皆如荣官祖考妣及妻皆为一品夫人圣恩宏大被于存殁显荣光耀无以复加顾惟菲薄曷以致兹斯实三圣天地大恩之所赐而臣荣黾勉拜受岂胜愧悚况大训谆切臣荣所当朝夕祗服不敢忘者谨用缮写稡为一巻退朝之暇肃容展阅常若对绂扆之严仰日月之光鞠躬尽力以图无忝且俾士大夫之欲快覩天章龙文之光华以知圣朝优礼臣下之意厚臣荣不敢私亦不敢閟举此示之实一便也
　　恭书仁庙御批后
　　礼部冯主事吉郡人也资禀温厚性识畅达昔仁宗皇帝临御日在朝列尝以奏牍进仁宗嘉之亲御宸翰批其奏面命名曰敏既而龙驾上宾敏亦丁内艰去乃者起服至京师祗奉御批装潢为巻而寳爱若珙璧然请予言以识之臣荣窃惟敏者聪也达也以人有伟质而言也孔子谓好古敏以求之又云敏于事而慎于言又曰敏则有功然则圣人论学与事功皆不能外敏以为言仁宗之所以命之者抑岂无意哉为敏者奚可不顾名思义夙夜勉励勤于问学懋建事功以副恩眷之隆乎臣荣展玩之际不胜嘅叹故不辞拜书于后以致尊仰之意焉
　　书兰亭帖后
　　仁宗皇帝昔在储位夙夜孜孜缉熈圣学然于恊賛万机之暇鋭意翰墨于古法书真迹尤为笃好放情挥洒往往造妙入神尝以唐禇遂良所临禊帖摹勒于石间以纸本赐近臣然亦未尝轻授也永乐八年冬臣荣扈从车驾南还首防慰谕特赐一本退而深自感激以为非眷念之至何以得此因寳而蔵之以为子孙珍翫距此十又七年仁宗御极升遐之后而大理卿臣虞谦乃捧其昔所防赐本以示荣且请言识之惟谦以文学老成荐歴荣显其任职小心慎宻知无不言方是时为都察院右副都御史涖事南京日侍左右亲受知遇然则其所以得此赐者岂偶然哉嗟夫鼎湖寥邈龙驭上宾堕弓遗剑皆足以系羣臣之攀慕况于翰墨又精神心术之所寓者乎展翫再拜不胜感怆
　　书宋丞相文山遗墨后
　　庐陵文丞相天祥以孤忠大节报宋家三百年养士之恩英风义气至于今赫赫在人耳目何其壮也今其裔孙绍节持丞相手简与诗谒拜请题嗟夫丞相之死节非惟有以报宋且有光于歴代为人臣之死义者然则其流风遗烈犹足以使人感激奋发矧为丞相之子孙者乎宜乎绍节寳蔵之也诗曰无念尔祖聿修厥徳因绍节之请并书此于左方云
　　书赵松雪所书嵇康山涛絶交书后
　　赵松雪以善书名重当世然公之所长岂止于一艺哉公之文章雄深而赡蔚公之政事疏通而识体观于国史所载可见然则书特公之余事尔此其所写嵇康与山涛絶交书温润遒劲非寻常可及今户部尚书夏公得之深加爱重且以示予俾识其后呜呼昔人谓王右军为内史长于政事后人但知其善书盖其他长为书所掩尔然则若公者大槩亦类此因书所闻附于左方以俟知者
　　书渊明归去来图后
　　晋陶渊明既宰彭泽耻折腰郡督邮即日解印归赋归去来辞以见志后人髙之往往取其辞中之意绘以为图所以写髙情于尺素播清风于千载何其至也此图吾闽士朱孟渊所临持以见遗予既得之装潢成巻复求善书者各书归去来辞一通以附其后嗟夫渊明之髙风逸节卓然冠絶固有不待于图而后着然而后人尚之率皆写其容仪态度之若是此岂渊明之意哉殆不过系髙山仰止之思而已予既谨而蔵之复识此于后庶俾后人有以知予意之所寓云
　　书赤壁图后
　　右监察御史江志坚所蔵赤壁图不见画者名氏然布置有法笔意精妙殊非近时画师所及诚可爱翫志坚既装潢成巻复求中书舍人程南云古朱廷晖楷书东坡前后赤壁赋以系于后且请予言识之惟东坡以文章擅名当代传诵于天下后世如此赋尤为竒崛读之锵然若振乎黄钟大吕之音令人击节叹赏而又得图画之工字书之妙皆可为翰墨之珍翫矣志坚其寳之
　　书麦舟图后
　　范文正公父子麦舟一事虽出于一时志同意合然至今以为美谈葢宜其然也且自古磊落豪杰之士其心志度量往往相符矧文正忠宣又出于父子者乎古人云有是父必有是子观于范氏可见矣若文正之厚宗族仁乡里慷慨尚义海内之士莫不仰其流风遗韵况忠宣为之子者乎公父子以文章行谊昭著简册流光垂荣于后世者何限夫岂特麦舟一事之美而已哉而世之人景慕之者葢自有不能已也姑苏范暹啓东持此图请予言夫以世之搢绅大夫于公父子平生行事莫不奋发而兴起况啓东出于范氏而又世家于姑苏者乎宜其希企又有过于众人矣啓东赋性聪敏好文而工画有足尚者因其请书此于图之左方云
　　书东莱黄氏教仪后
　　工部尚书兼詹事府詹事黄公之再镇南交也将行命其子琮读书于应天府学因手书教仪以训之其为言皆切实略无浮泛冗长之辞葢公自少力学勤苦以底成立至擢科第登仕版以享其荣名盛福于今日而尤恒歉然弗敢自满故于其去惓惓焉思有以训其子而惟恐其习于骄纵流于奢靡而弗知所以树立以至亏行辱亲公之意亦勤且至矣今之世贵防之家子弟往往或至于狂悖狠傲慿借父兄之贵富以凌驾当时者人皆谓其习性之使然也夫岂理也哉假令为父兄者皆如公之善训而所以开导戒饬之者若是其至则凡为子弟者虽欲为不善又岂可得乎琮装潢成巻以请予识予素知公之贤徳而又嘉琮之善承公之教也遂书此以归之
　　书江氏隂徳巻后
　　惟施徳于人而不求知于世无责报之心者谓之隂徳人有是徳者虽不求知不责报而天之所以报之者自不能违矣三衢江氏其先有讳景房者仕吴越为镇东节度判官时国俗奢靡费用无节由是重敛其民两浙大困几无以为生后吴越内附景房遂沉其赋籍于河故当时呉越之臣咸备録用独景房坐此以废然景房不忍其民重困沉籍以泯其祻虽遭摈斥实所弗辞故其后世子孙蕃衍盛大科第仕宦绵延弗穷其后万里遂登相位何其盛哉今襄府纪善秉心实其后裔间以元翰林张枢子长所述景房事实而名之曰江氏隂徳以求予题予因掇拾其槩书此于末简俾世之人知有隂徳者之获报如是且有所劝焉
　　书朱氏先徳巻后
　　元之季钱塘朱自明以才见知于时其为池阳郡掾执法不阿能平反铜陵许氏疑狱活三十有二人为杭郡平凖库副切切于民减歳额换易钞十二万锭官不为扰而民免于害为吴郡许浦监税洁已奉公商旅便之而国课无亏当时新安滕文禄胡宗海鄞尉陈渊皆有序述以称道之迨至国朝隆兴于今已五六十年而自明诸孙晖乃萃于一巻属予言惟世之为人子孙者鲜有能知其先世之徳而寳蔵其翰墨得以考见当时行事之迹可胜嘅哉今晖以其祖之遗徳弗逺而其父之手泽尚存惓惓焉爱袭不啻珙璧此其贤于人也逺矣宜夫泽之及其后者愈久而弗泯也岂不可尚己乎晖字廷晖复姓蒋氏今为礼部郎中兼翰林侍书亦可谓善继者矣披玩之余书此以归之
　　书东阳李氏忠爱堂巻后
　　右忠爱堂诗文一巻为淛之东阳李氏作也李氏在宋南渡后有诚之者知蕲州时金人入境援兵不至诚之以七百之众屡挫金人于孤城之外势穷力尽决战而死阖门妻子慷慨就义其孤忠大节炳烺宇宙迨今赫然弗衰诚之从弟太常博士大有工部尚书大同极敦友爱怡然和乐平居讲学自相师友风采气谊师表当世然而诚之与大有大同俱从东莱吕先生与紫阳朱夫子防传道受业渊源有自则其所以奋勇敌忾以尽其忠友于雍睦以笃其爱者皆灼知大义明于理道之所致也夫岂偶然哉今大有之孙叙繇太学生仕监察御史尝作忠爱堂以表其先世之徳且将以寓弗忘之意一时贤士大夫皆嘉其志相与为诗文以昭厥美叙持以请予言识之惟君臣兄弟皆人之大伦民生日用不可一日而废者世降道衰其义乖阙往往有昧于此而遂至于泯没天性者李氏之先从防大贤不惟有得于讲论之余又能身体而力行之故能尽人臣之大节敦同气之至亲以至于今人皆仰而望之况于为其后者乎虽然叙之心亦可谓勤且厚而能显其先徳于无穷者矣所谓莫为于前虽美而弗彰莫为于后虽盛而弗传若李氏者诚可谓世济其美者矣予故乐而书之且将以为世劝
　　书鸰原别意巻后
　　此予友文渊阁大学士兼左春坊大学士胡公光大扈从居北京时别其兄与其兄初度日有怀之作共二诗葢公之兄字方大为人清雅谨饬敦尚友爱喜为江湖之游尝一至京师留数日輙去未尝以弟之贵显而有骄盈之色公于方大尤尽敬恭弗敢少违手足之情笃厚切实今观其诗同气之谊蔼然溢于言表何其至哉方大装潢成巻而题其首曰鸰原别意间命其从子永实请予言识之嗟夫孝友之道能尽之者古今无几故诗称张仲书美君陈不过一二人而已若方大之居家事母竭力奉养公之诗亦拳拳然于其母与兄如此岂非两尽孝友之道者乎是可以为训也胡氏之后人诵其诗味其言其将有所感发而兴起乎因书此以识之
　　书刘氏族谱后
　　辨宗合族必由乎谱系有家者不可以不作也然作谱非难而世守之难自非其先徳之积深厚而文献之传代不乏人则又奚能继承而不替哉今观刘氏之谱上稽周秦以迨两汉其得姓受氏逺有源委自晋闗内侯衍以来歴唐宋今凡四十余世其间若文静之勲伐翺之隂徳韐子羽纯锜之忠节子翚崇之之道学先后相望炳耀史册矧今贵州大叅永贤发身科第敭歴明时声光徳业表表愈伟可谓世济其美矣虽然有以先之必有以后之有以基之必有以构之刘氏先徳之稽既有以及乎永贤永贤可不思所以及其后人乎必讲学以植之务徳以培之循礼以固之若然何患其不能世守耶余与永贤同为闽人且有斯文之雅故以是谂之永贤尚以是而勗其后人可也
　　书黄母刘夫人传后
　　右眉山苏公伯衡所撰永嘉黄母刘夫人传夫人之曽孙今少保户部尚书兼武英殿大学士淮宗豫出以示予且徴言识之传称夫人刘氏出钜族居家孝事其母乡族称之归黄氏亦故家其夫应发仕松阳教谕夫人辛勤克相事舅姑敬谨甚宜其家八年无子为聘娣生子通通年十二而应发卒抚育训诲使知务学既而通以堕井得狂疾夫人恐其不久于世亟为之娶屠氏生子性已而通果弗禄有欲害性者夫人冐白刃脱之复鞠养之而获见其成立夫人始以疾终嗟夫妇人之徳莫大于无妬忌故往往着之于经以为后世女妇楷范若夫人者可谓有其徳矣向使夫人归黄氏无嗣不早聘娣则通之生未可必通之疾不早置室则性之生未可知彼操刃戕性者非夫人勇于赴救则黄氏之宗嗣不既替矣乎然则夫人以一女妇之身而能全黄氏两世之孤以绵延其后裔至于蕃衍盛大可谓贤且烈哉今宗豫由洪武进士自中书舍人积官至今职因得以显扬其先世夫人虽在泉壤与其荣焉若是则天于报施之道亦可谓昭昭不诬矣因宗豫之请书此以归之且将以为世劝云
　　恭题仁庙勑蹇忠贞巻后
　　今少师吏部尚书西蜀蹇公当仁宗在东宫监国时以尚书兼詹事之职悉心辅导知无不言夙夜惕厉勤劳所职弗避险艰始终弗渝虽古之股肱心膂以身系国家之重者亦不过此由是特防眷遇倚注尤深暨洪熈改元益见亲任遂进公以三孤之位赉锡骈蕃恩宠隆盛海内缙绅之士莫不仰望以为诚旷古之竒逢希世之知遇也既而仁宗亲降勑锡以忠贞图书褒谕甚至念及子孙保全终始恩徳之厚无以复加自古君臣相与之意罕能及此何其盛哉公録此勑装潢示臣荣请言以识之嗟夫鼎湖龙升虽遗弓堕剑臣子见之莫不洒泣而况圣意之所寓乎谨顿首拜书于后且以寓哀感之情于万一焉公其寳蔵之
　　恭题御赐牧牛图后
　　右牧牛图一幅皇上亲寓翰墨写以赐臣荣者其平原草长春流汗漫之态与夫牧竖嬉戏牛犊闲逸之状皆精妙入神夫牛实耕农之本牧之者贵得其性情贤才之牧民使皆能如牧者之识其性而顺遂其生又乌有不得其所者哉且放牛于桃林武王所以偃武修文也然则上于斯图岂无意哉臣荣受赐惶悚惟思夙夜竭心庻几或有毫发可以上副圣意因题于末简而谨蔵之
　　恭题御笔写竹菊图后
　　皇上嗣登寳位克勤庶政海内晏然遂于视朝之暇留意翰墨尝作竹菊图赐翰林侍读臣粲天机所到精妙入神粲以示臣荣且属言以识之夫竹有嵗寒之操菊有晩节之荣皆可以比清贞特立之君子非凡卉木之足伦也上以是为赐岂非有望其臣之能砥砺其节操者乎粲于此可不敬承恩意以自勉哉拜观之余不胜欣跃谨书此于左方粲其寳之
　　恭题四书性理大全后
　　钦惟太宗文皇帝临御之日宵旰孜孜诞兴文教以斯道为己任万机之暇尝与儒臣论议以为四书虽有宋儒朱熹为之集注以便学者然而羣儒之説颇有异同纯驳不一至今几三百余年纷纭糅杂莫知适从兹欲防而通之去其驳而録其纯庶几圣贤之道昭然大明臣荣忝居侍从恭奉徳音于是敬承谨率四方学者彚以成编上亲商确以定去取书成赐名曰四书性理大全即以刋布天下学校凡从事于圣贤之学者莫不欣焉若披云雾而仰青天若剪荆棘而循大路坦然无疑释然有悟诚万世之寳也予乡郡建阳叶添徳氏家素饶贯而好学博雅间于庠序得覩此书遂求抄録锓诸梓以广其传乃以书来京师请予言识之夫奉扬上之盛徳美意以昭示于无穷者人臣之事也昔太宗文皇帝惓惓纂辑是书以嘉恵天下后世有功于圣门大矣然而添徳以民间之杰然者乃能广播而盛传之此其所以超乎众人者岂不逺哉是可嘉尚也已因拜手以识于后
　　恭题仁宗御书巻后
　　今右春坊右庶子兼翰林侍读学士臣王直昔侍仁庙于东宫特赐扇暨药其来北京也复赐道里之费又赐其父琼州府知府伯贞致仕直祗承厚恩感服无已比以先后所得寳翰稡为一巻将永为家寳间出示臣荣拜览之际天章焕发云汉昭回令人起敬起慕有以见当时君臣蔼然相得之意何其盛也葢当时侍从儒臣得者无几人直可为希阔之遭际矣呜呼王氏子孙其世世寳此以勉图无忝哉
　　题大理少卿吕升恭和御制嘉禾诗后
　　嘉禾诗一章太祖髙皇帝御制也永乐之初太宗文皇帝始出墨迹于中秘俾勒石摹拓颁赐廷臣然圣心寳爱之至由是拜赐者无几焉今大理寺少卿臣吕升既获録本珍蔵又从而奉和之以寓忠爱之意是亦人臣之至情也予惟二圣相承五六十载之久深仁厚泽霑被生灵者深矣故凡穷阎茆屋之人至于今犹爱戴感慕矧公卿大夫叨近日月之清光致身霄汉之上者乎则夫拜覩制作之出自天表章之本于圣孝当时亦幸与恩赐者又将何如耶臣荣于是然感泣拜识于后以归于升若臣荣尝所拜受石摹墨本一通者谨用什袭珍蔵以为家寳云
　　题晦庵先生遗墨后
　　文公朱先生遗墨一幅荅其乡先辈徴言之简也先生讲道之余著书立言不厌不倦观诸此简亦足彷佛当时之气象葢其道髙则不固拒徳盛则词恭逊无一而非教也况翰墨古雅清润飘然挥洒之中而自不逾于法度尤为世所寳爱者乎驸马都尉赵公得此珍袭于家间出示予三复展翫敬拜手书诸左方识景仰之意云
　　题唐宰相李徳裕见客图后
　　宋宣和摹韩滉画李徳裕见客图并亲疏其勲迹于后荣窃观所画徳裕据床仰视三客侍坐唯谨若有所计议者葢徳裕为相时尝喻御史有以事见宰相者必先白台乃聴自是无敢輙至阁者然方其时武宗欲杀杨嗣复李珏徳裕乃率三宰相入见相与救之意者坐间所论必预计其所以为之解者是未可知也此图其为此而作欤及观徳裕出入朝镇经纶谋画諌诤剀切深得大臣之体至于用兵决防制胜威振河朔其意气丰采尤伟然超乎物表宜乎后世有以表章之也都督沐公得此图甚寳爱之若将景慕而感发者间持以示予葢徳裕故相吉甫之子而能继承先志使功名事业光昭前闻可谓贤矣都督公实黔寜王之子今太傅黔国公之弟驸马都尉之兄也家世之盛方之徳裕尤为显赫而况入总督府之政出当藩阃之寄忠勤茂着功能弗伐其于徳裕复何愧哉诗云髙山仰止景行行止都督公之谓矣因其请遂书于左方
　　题宋进士袁镛传后
　　宋有天下三百余年而后失之其间忠臣义士英声大节昭著于简册者歴歴可考独袁进士镛以一介书生遭防家居值元兵压境乃与谢昌元赵孟傅誓死许国而镛独先出谕以大义不少屈遂被擒愤骂而死家人凡十七口闻之皆赴水死呜呼袁氏一门忠义若此惜其有遗于简册弗得大显于世可胜悼哉今镛四代孙太常司丞珙及珙之子中书舍人忠彻皆能树立慨然念其前烈乃以其先代所传所闻求诸名笔为传记以述其事辞详而意备固不待予言之赘兹因其请之坚乃不获辞姑书此于末简
　　题贝祭酒圣贤像后
　　窃惟圣贤之道如天地之大日月之明万世之所瞻仰至于简册所载圣贤容貎词气动静语黙之间则不能不为之慨然想见其仪刑于千载之上况得覩其遗像者乎覩其遗像犹足以使人感发而兴起又况于当时亲炙之者乎此吴兴钱舜举所画圣贤遗像今国子祭酒贝君宗鲁所蔵以求予题抚巻拜玩肃然生敬遂书此于左方宗鲁尚寳蔵之
  </div>
  <div class="pagination">
   <a href="文敏集_page13.html">
    上一页
   </a>
   <span>
    ...
   </span>
   <a href="文敏集_page9.html">
    9
   </a>
   <a href="文敏集_page10.html">
    10
   </a>
   <a href="文敏集_page11.html">
    11
   </a>
   <a href="文敏集_page12.html">
    12
   </a>
   <a href="文敏集_page13.html">
    13
   </a>
   <span class="current-page">
    14
   </span>
   <a href="文敏集_page15.html">
    15
   </a>
   <a href="文敏集_page16.html">
    16
   </a>
   <a href="文敏集_page17.html">
    17
   </a>
   <a href="文敏集_page18.html">
    18
   </a>
   <a href="文敏集_page19.html">
    19
   </a>
   <span>
    ...
   </span>
   <a href="文敏集_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
