<!DOCTYPE html>
<html>
<head>
    <meta charset="UTF-8">
    <title>栾城集 - 第 94 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>栾城集 - 第 94 页/共 114 页</h1>
    <div class="content">　　伏念臣顷自甲戌之岁，大运在酉，命运相冲。是岁生日之后，自门下侍郎谪守汝州，尔后四经流窜，今在循州。险阻厄穷，何所不历！疾丧祸，近复继作。虽卯酉逆顺，天理难逃，微生不幸，适丁其会。然术推阴命，先凶后吉，自始入运，今已七年。岂始迎其灾，而终亡其吉？伏愿俯念穷困，稍垂宽宥，觉悟朝廷，解释罗网，骨肉安乐，相从北还。区区寸诚，愿尽于此。臣无任恳倒之至，谨词。

　　○其二

　　伏念臣始自甲戌得罪于朝，流窜南方，于今七载，再投岭表，亦又三年。瘴毒所侵，骨肉凋丧，衣食所迫，囊橐空虚，脾肺冷泄，药石不效，北归无日，老而益穷。常惧寄死南荒，永隔乡井。因上元之谷旦，依道士之灵科，稽首泥涂，归命仙圣。一愿养心炼气，日见成功，积阴消散，真阳充满。二愿朝廷觉悟，罗网解脱，振衣北还，躬耕为乐。三愿南北眷属各保安宁，北归之时，一一相见。臣已身心自誓，屏去邪淫，等观冤亲，普加慈恕，遇有方便，知无不为。或在庙堂，或在田野，并推此心，无有变易，天地鬼神，实闻此言。虽生成之恩，兹未能报，而蝼蚁之志，死且不渝。臣无任恳倒之至，谨词。

　　【ト{白十}】

　　伏念臣顷自扼之春，得罪朝廷，流放海上。是时舟过临江，近瞻ト{白十}，遥望玉笥，诚心惕然。徼福圣境，愿得生还中原，当就兹山，恭陈薄供，以答灵造。今已蒙恩授前件官，岳州居住。乘舟北归，复出山下，而私行无力，仰止胜地，不能自致。惟神格斯，不可揆度，容光必照，何所不临。臣回瘴疠之乡，得脱病苦；出入岭海之际，获返江湖。天地之恩，草木何报。重念臣志弱才短，学术空虚，顷岁忝冒，实为过分。然其忠国爱民，始终一心，粗若无愧。人不可罔，而况于天。倘兹心不诬，愿今日已往，随福所有，随力所堪，除其艰难，锡之安稳。至于寿考由命，富贵在天，不敢妄祈，有所非觊。臣无任恳倒激切之至，谨词。

　　【许昌三首】

　　○其一

　　伏念臣顷以宿世旧殃，七年流窜，天鉴在上，矜其无他，还寓颍川，粗沾微禄。顾视世事，自知难堪。姑愿筑室耕田，养生送死，优游里社，聊以卒岁。惟是学道之心，澹泊已久，虽勉求虚静，而习气未除。力行升降，而天路犹壅；疾病虽去，精气未凝。方当厄运之终，复遇生日之至，仰祈真圣，愍我勤劳，洗濯往愆，助成道力。臣无任恳倒激切之至，谨词。

　　○其二

　　伏念臣顷自岭外还居颍川，虽身沾薄俸，而心虞多难。汝南经岁，老病逼身。今兹甲申建岁，庚申乘运，卯人至此，法当少泰。偶于岁首，复返旧庐，敢以初生之辰，仰祈真圣之佑。然臣久慕至道，中无他求。唯是欲习初乾，日望增进，愿心广博，终冀成就。伏愿随力所堪，随福所有。内以安身，外以及物，虽退转之咎，自誓以必无。而保全之功，实冀于冥助。臣无任恳倒激切之至，谨词。

　　○其三

　　伏念臣幼为诸生，力学虽蚤，闻道则迟。中岁从仕，忧患常多，安乐则少。晚年学道，用力虽笃，成功未期。所经生日，六十有七，来日无几，有志未从。一自谪居南服，首尾七岁，旋居颍川，又复五载。齿发衰变，气血消亡。回首功名，自分已矣，存心性命，犹幸得之。伏愿真圣哀矜，成就微志，苟获安身之福，敢忘及物之心。臣无任恳倒激切之至，谨词。

　　◆祝文二首

　　【嵩山祝文】

　　辙昔缘吏役，自陈如洛，道出嵩少，秋雨方淫，繁云如絮，缠复山上。究观近麓，莫瞩诸岭。据鞍默祷，庶几一见。俯仰未几，豁然云移，如卷重帷，却置山后，连峰角立，草木可数。惊顾窃叹，莫知其由。昔韩愈南征，有感于衡。岂以无似，克配前烈。默然惭惕，不以语众。至于今日，十有八年，永怀畴昔，有不能已。谨遣家兵以茶酒香烛及佛经疏，伸导毕，神鉴不昧，景飨昭答。谨告。

　　【汝州谢雨文】

　　维绍圣元年岁次甲戌，四月壬寅朔二十六日丁卯，太中大夫、知汝州军事、护军苏辙，谨以清酒特羊之奠，恭祭于北园社令后土神君。辙以罪戾，谪守兹土。自春徂夏，旱饥为苦。麦殄悴，禾未出亩。吾民忧伤，巫觋旁午。念予罪人，余谴累汝。间行北园，亭曰“致雨”。前守赵王，有祷咸许。顾惭昔贤，愿蹑前武。扫地而祭，屏去牖户。清漪绕屋，乔木环堵。微风肃然，神物来处。吾僚祗敬，斋宿吾府。云兴山际，倏遍天宇。风来不疾，雷发不怒。祈祈甘泽，如哺如乳。酒不濡地，雁不升俎。仁哉有神，未请而予。再宿告晴，高下咸溥。朝阳既升，锄耨毕举。宿麦斯实，施及禾黍。吏免诃谴，民病获愈。念惟始至，神则何取。祗荐醪牲，以永斯祜。尚飨。 
　

　



　

　
●栾城后集卷二十
◆祭文十八首
　　【祭张宫保文】

　　维元六年岁次辛未，十二月乙卯朔二十日甲戌，太中大夫、守尚书右丞苏辙，谨以清酒庶羞之奠，致祭于故太子太保致仕张公四丈之灵。辙之方冠，公守西蜀。时予先君，幅巾田服。尺书见公，一见而知。曰此鸿鹄，困于棘茨。君亦嘻嗟：“世莫知我。孰谓斯人，独明且果！”顾我与兄，复往从之。少未更事，见亦弗疑。后将有成，达于家邦。斯言是信，不折不降。涉世多艰，久而莫伸。从公陈宋，庇于有仁。既博以文，又约以礼。示我夷易，行不知止。南迁而还，迎我而笑：“世将用子，要志于道。”我曰不然，将复见公。俯仰六年，斯志莫从。遗章上闻，匪私尔伤。庆历之遗，今也则亡。呜呼！公之少年，坦然不羁。自放于酒，竹林是师。及其从宦，精深粹密。礼家法士，莫见其隙。公之问学，初亦弗勤。泛然游心，功倍于人。有疑而问，时罔弗达。礼则郑产，乐则吴札。公之行己，色温言厉。卒然相逢，忽若无意。其所与交，金石弗渝。可以托之，六尺之孤。公之事君，道大言深。心所不欲，富贵莫淫。诡词削草，人亦弗知。虽罔克用，亦罔克疑。公老于世，事见于外。人之知公，兹亦其概。公性静深，灼见安危。遇物斯应，动获所宜。退而自养，湛然纯一。与天为徒，惟道非术。逮其将亡，言若平生。寂然委蜕，不怛于行。道实在天，后必有传。谓予可教，而亦弗闻。公入不出，我出不还。而使斯道，忽乎茫然。呜呼！尚飨。

　　【祭文与可学士文】

　　元七年八月日，太中大夫、守门下侍郎苏辙，谨以清酒庶羞之奠，致祭于故知湖州与可学士亲家翁之灵。呜呼！汉蜀太守，石室之孙。散居梓潼，耕稼隐沦。是生高人，文如西京。雅诗楚词，云溶泉清。心恬手柔，隶草从横。毫墨之余，遇物赋形。怪石Л列，翠竹罗生。得于无心，见者自惊。嗟世知公，以是谓贤。公心浩然，实而弗炫。有触不屈，始知其坚。世在熙宁，士锐而。利诱于旁，奔走倾旋。公居其间，澹乎忘言。洋人病茶，徐为一宣。抱志不伸，委化而迁。惟我与公，交友忘年。以静喜我，申以婚姻。子丧妇存，诸孙在前。抚而教之，尚侈公门。窀穸有时，送车盈阡。千里寓词，闻乎不闻。呜呼！尚飨。

　　【祭亡婿文逸民文】

　　元七年八月日，太中大夫、守门下侍郎苏辙，以清酒庶羞之奠，致祭于故文郎逸民秀才之灵。我与君翁，忘年之义。长女未笄，许适君子。君少不群，介然老成。诵诗属文，亦继家声。我独怪君，吐词悲伤。是必多难，否则不长。别我于宋，送君于株。扶丧舟行，万里有余。我迁南方，君旅成都。相望在涯，逾岁一书。我还京师，幸将见君。一病不复，发书酸辛。女有烈志，留鞠诸孤。赋诗《柏舟》，之死不渝。茕茕遗孙，教以诗书。庶几有成，归大君闾。呜呼！尚飨。

　　【再祭张宫保文】

　　元七年八月日，太中大夫、守门下侍郎眉山苏辙，谨以清酒庶羞之奠，致祭于故宣徽南院使、太子太保、赠司空张公四丈之灵。公志大而才高，气直而虑深。世俗之所不悦，而君子之所服膺。辙从公游，实见而知。眇视世间，若无足为，及其观会通以行典礼，盖未尝失时。泛观众人，澹然无心，及其结意气而同忧患，盖坚如断金。故方其出也，仕历三世，虽未尝不用，而才莫能既。逮其处也，与众杂居，虽罔有不伏，而中情实疏。究观始终，疑其天人。或因物以有觉，或逢人而益信。由是啬气养神，以终其身。中忘我以发照，外忘物而远尘。至于委化之日，泊然反真。呜呼！我之从公，始于父兄，师友之交，亲戚之情。而掩棺不哭，送葬不行。无以寄哀，请易公名。惟文与定，庶几平生。公虽不求，朝有典刑。呜呼！尚飨。

　　【祭亡嫂王氏文】

　　元八年岁次癸酉，十月丙子朔十九日癸巳，太中大夫、守门下侍郎苏辙与新妇德阳郡夫人史氏，谨以家馔酒果之奠，致祭于亡嫂同安郡君王氏之灵。辙幼学于兄，师友实兼。志气虽同，以不逮惭。兄刚而塞，物或不容。既以名世，亦以不逢。辙骤而从，初未免忧。嫂以妇人，处之则优。兄坐语言，收畀丛棘。窜逐邾城，无以自食。赐环而来，岁未及期。飞集西垣，遂入北扉。贫富戚忻，观者尽惊。嫂居其间，不改色声。冠服肴蔬，率从其先。性固有之，非学而然。族人咨嗟，观行责报。谓必多福，继以寿考。中岁而殂，理有莫知。三子俱良，聊以慰之。兄牧中山，始殡而往。谓我在兹，属以时享。距城半舍，旁抚仲妇。无戚无惧，祭遣诸子。呜呼哀哉！尚飨。

　　【祭八新妇黄氏文】

　　元符二年十一月四日辛未，舅姑躬以家馔酒果之奠，致祭于故八新妇黄氏之灵。吾不善处世，得罪乎朝。播迁南荒，水陆万里。家有三子，季子季妇，实从此行。自筠徙雷，自雷徙循。风波恐惧，蹊遂颠绝。所至言语不通，饮食异和，瘴雾昏翳，医药无有。岁行方闰，气候殊恶。昼热如汤，夜寒如冰。行道僵仆，居室困瘁。始自仆隶，浸淫不已。十病六七，而汝独甚。天乎何辜，遂殒于瘴。追惟平昔，慈祥宽厚。孰云不淑，而止于是。南北异俗，伏腊几废。燔炙豚鱼，渐渍果蔬，承祀宁宾，不异中夏。卒无一言，叹恨流落。逮及启手，脱然而逝。惟我夙业，累尔幼稚。兴言涕落，呼天何益！五里禅室，顷所尝寓。土燥室完，密迩吾庐。权厝其间，母或恐怖。二子虽幼，资可成就。姑自鞠养，无水火患。犹冀灾厄有尽，天造有复。全柩北返，归安故土。魂而不昧，识此诚意。呜呼哀哉！尚飨。

　　【北归祭东茔文】

　　维建中靖国元年岁次辛巳，三月壬戌朔十五日丙子，男具官辙，因侄千之等西归，谨以家馔酒果之奠，昭告于先考编礼赠太子太师，先妣程氏追封成国太夫人之灵。辙恭承先业，奉教不谨。绍圣之初，权臣擅命。普害忠良，先除异己。辙与兄轼，同时迁南。E578回江西，流落岭外，奔走万里，始终七年。尚赖世德有凭，遗泽未泯，久处瘴雾，虽病不死。庚辰正月，帝出于震，推恩四海，泽及兄弟。同复旧秩，皆侍真祠。辙遂自龙川，北还许下，始与诸子，濡沫相收。西望松贾，郁葱在目。然念洒扫弗躬，斋祭遐逖，岁月滋久，悔咎何赎。兄轼来自海南，道远未至，皆以困踬之余，思归未获。如人病，心不忘起。瞻望涕泗，不知所言。谨告。

　　【祭亡兄端明文】

　　维建中靖国元年岁次辛巳，九月己未朔初五日癸亥，弟具官辙，谨遣男远，以家馔酒果之奠，致祭于亡兄端明子瞻之灵。呜呼！手足之爱，平生一人。幼学无师，受业先君。兄敏我愚，赖以有闻。寒暑相从，逮壮而分。涉世多艰，竟奚所为。如鸿风飞，流落四维。渡岭涉海，前后七期。瘴气所，飓风所吹。有来中原，人鲜克还。义气外强，道心内全。百折不摧，如有待然。真人龙翔，雷雨浃天。自儋而廉，自廉而永。道路数千，亦未出岭。终止毗陵，有田数顷。逝将归休，筑室凿井。呜呼！天之难忱，命不可期。秋暑涉江，宿瘴乘之。上燥下寒，气不能支。启手无言，时惟我思。念我伯仲，我处其季。零落尽矣，形影无继。嗟乎不淑，不见而逝！号呼不闻，泣血至地。兄之文章，今世第一。忠言嘉谟，古之遗直。名冠多士，义动蛮貊。流窜虽久，此声不没。遗文粲然，四海所传。《易》、《书》之秘，古所未闻。时无孔子，孰知其贤。以俟圣人，后则当然。丧来自东，病不克迎。卜葬嵩阳，既有治命。三子孝敬，罔留于行。陟冈望之，涕泗雨零。尚飨。

　　【再祭亡嫂王氏文】

　　维崇宁元年岁次壬午，四月乙酉朔二十三日丁未，具官苏辙与新妇德阳郡夫人史氏，谨以家馔酒果之奠，致祭于亡嫂同安郡君王氏之灵。呜呼！天祸我家，兄归自南，没于毗陵。诸孤护丧，行于淮、汴，望之拊膺。自嫂之亡，旅殡西圻，九年于今。兄没有命，葬我嵩少，土厚水深。迈往告迁，及迨初妇，灵而是升。道出颍川，家寓于兹，迎哭伤心。远日孟秋，水潦方降，畏行不能。茔兆东南，精舍在焉，有佛与僧。往寓其堂，以须兄至，归于丘林。虽非故乡，亲族不遐，勿畏勿惊。呜呼！尚飨。

　　【再祭亡兄端明文】

　　维崇宁元年岁次壬午，五月乙卯朔日，弟具官辙与新妇德阳郡夫人史氏，谨以家馔酒果之奠，致祭于亡兄子瞻端明尚书之灵。呜呼！惟我与兄，出处昔同。幼学无师，先君是从。游戏图书，寤寐其中。曰予二人，要如是终。后迫寒饥，出仕于时。乡举制策，并驱而驰。猖狂妄行，误为世羁。始以是得，终以失之。兄迁于黄，我斥于筠。流落空山，友其野人。命不自知，还服簪绅。俯仰几何，宠禄遄臻。欲去未遑，祸来盈门。大庾之东，涨海之南。黎蜒杂居，非人所堪。瘴起袭帷，飓来掀帘。卧不得寐，食何暇甘？如是七年，雷雨一覃。兄归晋陵，我还颍川。欲一见之，乃有不然。瘴暑相寻，医不能痊。嗟兄与我，再起再颠。未尝不同，今乃独先。呜呼我兄，而止斯耶。昔始宦游，诵韦氏诗。夜雨对床，后勿有违。进不知退，践此祸机。欲复斯言，而天夺之。先垄在西，老泉之山。归骨其旁，自昔有言。势不克从，夫岂不怀。地虽郏辱阝，山曰峨嵋。天实命之，岂人也哉。我寓此邦，有田一廛。子孙安之，殆不复迁。兄来自西，于是磐桓。卜告孟秋，归于其阡。颍川有苏，肇自兄先。呜呼！尚飨。

　　【再祭八新妇黄氏文】

　　维年月日，舅具官苏辙、姑德阳郡夫人史氏，谨以家馔酒果，致祭于亡第八新妇黄氏之灵。我昔南迁，自筠徂循。万里之行，季子季妇，同此艰勤。妇生名家，有德有容。幼不逮门，缱绻相从。冒险涉瘴，初无咎言。念我厄穷，往反累汝，愧于心颜。瘴病弥月，药石不效，卒殒当年。弱子稚女，踯躅吾侧，念母凄然。汝往莫追，抚此二孙，冀其成人。命降自天，举家北返，与柩俱还。嗟哉吾兄，没于毗陵，返葬郏山。兆域宽深，举棺从之，土厚且坚。种柏成林，以会而子，百年以安。呜呼！尚飨。

　　【祭范子中朝散文】

　　维建中靖国元年岁次辛巳，十二月丁亥朔初十日丙申，太中大夫、提举凤翔府上清太平宫、护军苏辙，谨以清酒庶馐之奠，致祭于故朝散范君子中之灵。苏氏、范氏，同出坤维。蜀公告休，居颍之湄。我老去国，归亦从之。公逝久矣，见其长子。婚姻之故，莫我遐弃。一叩我门，遂不再至。嗟夫不淑，病日以侵。一卧历时，弗寤弗兴。一子既冠，一衣始胜。我见蜀公，帝城西偏。君与仲叔，笑言相欢。叔先仲亡，君独苍颜。内扶族党，外接友朋。恭敬恺悌，此邦所称。嗟我寓新，孰慰此心。升堂不见，哭不复闻。俯仰几何，独为古人。乡党之好，尽此一樽。呜呼！尚飨。

　　【祭王子敏奉议文】

　　维年月日，具官苏辙，谨以清酌庶馐之奠，致祭于故知县奉议王君子敏之灵。昔我在宋，吾兄在徐。君家伯仲，来学诗书。行义不回，词章有余。我曰可人，缀以婚姻。既亲且友，其行日新。伯氏不淑，殒于方春。君登丙科，又敏于政。惠于上官，民亦不病。矫然众中，气和而正。孝友之善，中发于诚。均其有无，以及孤茕。嫁女娶妇，期不负兄。我居颍川，君令陵台。十日税驾，为我徘徊。受法道师，不近酒杯。我顾君笑，自苦奚为。隙驹逝矣，为乐何时。去我三年，遂病以衰。失官居汝，启处未安。伏枕不兴，将没何言。有志弗从，使我永叹。呜呼！尚飨。

　　【遣适归祭东茔文】

　　维崇宁三年岁次甲申，八月壬寅朔二十一日壬戌，男降授朝请大夫、护军、赐紫金鱼袋辙，谨遣第二男承事郎、监东岳庙适西归，致祭于先君赠太子太师、先妣程氏五三君追封成国太夫人之墓。辙自元符庚辰，蒙恩北归。西望松贾，即怀归志。孤拙多难，事与心违。俯仰四年，进退惟戾。日月不待，齿发变衰。深惧溘然，无复归日。遣适代往，周行兆域。有志不获，涕泗垂臆。兄轼已没，遗言葬汝。辙与妇史，夙约归。常指庚穴，以敕诸子：苟未即死，犹幸一归。躬行汛扫，以毕余愿。尊灵未泯，鉴此诚意。尚飨。

</div>
    <div class="pagination">
<a href="栾城集_page93.html">上一页</a><span>...</span><a href="栾城集_page89.html">89</a><a href="栾城集_page90.html">90</a><a href="栾城集_page91.html">91</a><a href="栾城集_page92.html">92</a><a href="栾城集_page93.html">93</a><span class="current-page">94</span><a href="栾城集_page95.html">95</a><a href="栾城集_page96.html">96</a><a href="栾城集_page97.html">97</a><a href="栾城集_page98.html">98</a><a href="栾城集_page99.html">99</a><span>...</span><a href="栾城集_page95.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
