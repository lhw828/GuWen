<!DOCTYPE html>
<html>
<head>
    <meta charset="UTF-8">
    <title>李文节集 - 第 43 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李文节集 - 第 43 页/共 53 页</h1>
    <div class="content">　　隐君石泉林公洎配潘氏墓志铭 
　　明故诰封恭人邓氏墓志铭 
　　明故封大孺人罗母江氏墓志铭 
　　明故诰封恭人萧氏墓志铭 
　　按察使乡贤特祀紫溪苏先生墓志铭 
　　易庵龚公墓志铭 
　　明故安庆教授赠承德郎吏部验封清□□主事城山梅公洎配赠安人张氏合葬□志铭 
　　郭太恭人黄氏墓志铭 
　　南京国子监祭酒谥文庄虗斋蔡先生副室丁氏夫人墓志铭 
　　兵部主事丰源萧公墓志铭 
　　春江潘公墓志铭 
　　明故御马监大监仰山贾公墓志铭 

　　○赠君双峯汪翁洎配安人潘氏墓志铭 

　　赠承德郎南京户部河南司主事双峯汪翁者予同年进士今泉州守汪公之父安人潘氏其母也当泉州公以留计课绩貤赠厥父母而予承乏演纶因得闻汪翁所为为德于乡者予自是逢人辄喜谈而予迂不乐为人谀墓惟是畸人修士媺行姱节即不予请而予顾有意焉及泉州公既莅□郡当是时翁安人葬各若干年往矣而墓石尚□泉州公乃以状从郡中因同年李伯东寓书征予铭按状翁讳析字束夫先世徽州婺源人其迁安庆怀宁云田坂自小二公始数传子孙蕃殖称闾右翁父曰子旵母某氏生四子翁于伦为季而翁孩幼多奇童丱有志操父母最怜爱之比长读书攻文注意钻砺数岁未有所知名会年饥翁见里人掘草剥树为食而力无以赈又感诸汪以诸生应举者一时皆报罢奋然曰夫所为明经蕲□命者图济人尔有如布衣岩处而可赈穷匮起□□何必明经于是弃经生言不治治家人生产作□而潘安人更脱簪珥躬绩纴畜鸡豚服疏茹□拮据佐翁居数岁家乃大起怀宁地薄鲜盖藏粟易贵贱每春夏翔涌及秋无问登耗约减直十之六七翁念惟积粟可活人而视其家藏粟巳数千石乃于数十里内度地为义仓五棊置相望各储粟若干每粟贵时出予人而及其贱收之籴无腾价货不责息逋不能偿者燔其券数十里内仰翁粟而活者三十年即岁饥而不害而翁躬亲其出内自龠合粒颗手程目阅昼筹夜筭劬躬疲体累□历禩而仓不加益室无羡赀晥城富人或窃笑之以为是脂膏不能自润徒益辛苦尔翁仁心为质出乎自然人鬻产虽硗确辄售以厚直既菑畬确者稔矣请赎如故直即又辄归之邻有双婺其家佣盗也侦翁贸粟金多谋羣盗夕掠去有司捕得佣婺怖甚请辇具家以自说翁誓郄而为白之官曰婺实不知其长者如此初翁事父母孝父母所欲与即殚竭不顾计要以驩其心及殁致哀岁时伏腊即语及泪未尝不簌簌下也女弟远适□婺母念之不置翁特为授室近母而分田长其孤其在伯仲之间急难御侮剑履仓皇事夷乃巳二三从子间请以产归不许请粟或缗许之曰先□所遗毋弃也语称孝弟仁本有味其言之矣天道与善翁所为德而不取责者竟收之泉州公即泉州公未贵时而怀宁人交口诵义有构得一言立解庶几返讼风其殁而沐浴焚香辞家庙属儿媳冯几书遗言危坐而瞑无怛化意非视履其旋不及此予覩世龊龊纤啬积粟腐仓不忍匄人一斗利岁之凶昂其直犹闭不即发曰徐之且益贵或以贳贷渔食寠民重息而急责何论素封即缙绅往往而是比南北荐灾岁所蠲赈损　国赋帑镪无算藉令邑有汪翁县官不忧民民不忧岁无为烦有司矣泉州公为余言翁善心计有方畧能趋时取予自翁亡后仓政寖不如其在日予谓盛事宜绍述即长公不皇次君盍修业而息之泉州公乃言往岁次公捐五日金为赈既而闻之邑若欲得一旌者长公笑谓曰而翁为德三十年人不闻伸所捐几何而蕲闻乎此仲不及而翁明矣嗟嗟德门哉德门哉翁生嘉靖癸未八月某日卒万历癸未七月某日享年六十有一安人生嘉靖巳□□月某日卒隆庆巳巳四月某日享年金十有二继安人者施氏子男四长即泉州公铭曰　仕无所施仕亦徒尔隐而能施吾谓之仕怀玉则贵衣褐何鄙仁哉汪翁济人心侈决策鹿门树德畏垒居有积仓乡无死徙潘媪同心黾勉无有以散为积左券在子荟荟佳城双魄绥止我铭斯石征于来禩 

　　○隐君石泉林公洎配潘氏墓志铭 

　　永春四五都之锦斗乡林为右姓公讳铎字鸣盛号石泉初娶于谢无何殁乃娶潘潘亦卓坡右姓木公少年为学官弟子自以所居僻陋游学南安及莆田以自广学既通受廪有年矣则又以男子志在四方一日投劾博士去而将卒业太学装且具会丧其仲弟无何复婴风疾疾平而意阑竟不往而业巳解诸生籍从此称隐君云时承平久公先世故殷稍因其遗业而息之家浸起诸林亦并殷阜多盖藏而繇此渐奢溢诸昆弟子日夜皷钟酣嬉公心忧之不能禁也迨嘉靖辛酉壬戌岛夷之乱一二愚騃潜聚不逞而不令之从子为所诱惑公虞难及巳乃携孥之郡中时永春未城邑令郡处而林氏直库役诸林皆亡匿一切供亿悉责办于公而令性婪以公从子故辄有所要索迨役竣而公赀尽矣亡何复丧其长子庠生文洵二子皆幼癸亥寇平返故里绐执其从子归之官家乃宁而是时?无粒入邑有逋赋里胥隶卒络绎至门公但出浊醪与饮而公先醉就榻齁齁熟睡不问里胥隶卒去否也公不能握筭一遇赋役常用驵驓居间急即鬻田嬴缩输纳悉以付之但涉笔出券而巳性嗜古书画琴研诸玩器至破产购之有非笑者公不为动独痛其受书不成长子才而竟夭于是其季女不以许人曰吾将求能贵吾女者而托焉一日公与某会友人黄君所公出语黄君曰使予得若人为壻足矣盖某巳先委禽王氏不数日王氏殁黄君为蹇修而余为林壻即余谢鲍宣而公鉴同桓文亦一奇也公既老白首日相羊泽畔田间岁时伏腊召里中老少共酌醉即解衣石?舟?犬礴更不修饰拘检有标枝野鹿之风而公实赖潘媪善拮据日鸡鸣即起曱沐视炊爨食诸佣作使艺田而后仍朝食昼绩麻夜焚膏继之夜深犹持炬扃钥盖藏而后寝自于归至老终其身以为常钱谷出纳儿女婚嫁亲族庆吊宾客往来臧获调度一切不以烦公而性和婉沉默口绝诟谇公老犹婴儿余尝见其有漫问不对而巳处妯娌不校族属感其恩厚即有违言者后亦既睦公所以少端其学老享其逸险而复夷缺而复完平生不问家生产修混沌之术以全其真内助有力焉公生弘治乙丑正月二十二日卒万历丁亥某月二十九日年八十有三潘生正德辛未九月十一日卒万历壬辰年二月初六日年八十有二子男三长即文洵次文治文澜以某年月日葬于某山某谨次某事志之而系以铭曰　古称葛天无怀之民公与为邻尔偕尔佐亦有室人生也如宾殁则同窀既固且安以利其后昆 

　　○明故诰封恭人邓氏墓志铭 

　　邓恭人者宪副后林胡公元配太守葵南君母也恭人父曰邓大辉母吴氏邓故平和右族然无显者形家相其宅云当以女显及恭人生端静不凡有语动率合女诫父母奇之为相攸得宪副公字焉年十七归宪副公适父赠太仆公捐馆恭人新妇执丧如礼奉姑沈安人敬共婉嫟能得其驩心而手纺绩以佐宪副公读宪副公尝负笈澄海□岁饥而沈安人在堂太守君在褓恭人拮据家棅宪副公无离忧其自澄海归学益力恭人力作副之嘉靖戊申宪副公始为诸生明年巳酉举于乡越丙辰成进士授行人皇华之使将母不遑则紧恭人是赖巳迁户部主事历员外郎中属以无妄待辩里居而沈安人卒吊客盈门恭人调度剂量无不精办者凡宪副公先后所为父母窀穸凡百周慎内助之力为多比服阕左授运司判官寻陟南太仆丞恭人从之滁会　天子覃恩而恭人始受安人封巳历南户曹擢守高州恭人从之郡犹日绩不休宪副公谓恭人古有拔葵去织者今二千石禄不薄而安人犹绩何自苦为恭人应曰君为公仪休吾为文伯之母何不可者盖恭人性勤其持家常以身先臧获无巨细必亲内外斤斤罔窳惰者其教太守君闻鸡篝灯拂案趣起读声琅琅乃喜君间起迟密从他所巾栉而后敢见也家不藏樗蒲陆博之具有辄碎之其严如此太守君以学术治行显于缙绅间其令江阴用循良考最进封安人为恭人制词称以子恩俾从夫爵盖异数云恭人既益贵顾意常澹如食淡服素即太守君不时有所献遗郄弗御独于族党雅好施为其父母剏赡田筑茔治槥诸邓艳之始信曩形家言不虗矣而所尤难者太守公兄弟四人其叔氏庶也安人抚若巳出所制衣必与季同色如一缣不兼制辄令易服鸣鸠均壹恭人有焉若其以女妁水部吴君谓其才且善人之后而水部果弱冠登第奉　诏归婚一时闾里以为荣观盖女流而负人伦鉴者乎恭人俭勤温惠为妇为母备德无斁可谓能恭而夫子骈贵宠渥重膺名号冠帔光华烜赫修龄繁祉孙子诜绳天所以享恭人者亦成矣恭人生嘉靖丙戌六月某日卒万历壬辰二月某日子男四长即太守君丁丑进士与某为庚午同年娶沈氏赠孺人继娶廖氏封孺人恭人墓在大陂之原负某揖某葬以万历癸巳年正月初五□而驰状来京师征余铭余年家子也与太守君相友善其忍辞铭曰妇征夫母征子畴得全恭人是妻如宾女而士姑章怡家政庀老犹勤贵罔侈予之成爱劳以育他出同毛里仪孔臧受多祉婺既□魄藏此镂贞珉告千禩 

　　○明故封大孺人罗母江氏墓志铭 

　　江太孺人者工部主事罗君母也太孺人父曰湖满母林氏以正德丙子十一月初四日生太孺人十连城百安里为次女自幼端重寡言善女红里中诸女莫能及江翁既蚤世林媪孀居笃爱之年十五归赠文林郎武陵县知县罗旗峯公是为工部君父罗故居长汀之青岩以孝弟力田世其家太孺人为妇井臼筥釜无不躬亲事尊章屏气齐遬手烹腆洗腆而敬进之其处妯娌间无违言雍雍如也赠君游邑庠始自青岩徙长汀太孺人拮据佐赠君学者若而年赠君累举不得志而工部君兄弟长就傅太孺人则日讨工部君兄弟而训之以弓裘之当继藨蔉之必岂有约君远学者亟之曰孺子近则勤惰易稽远则燕僻莫诘故君兄弟不离父母之侧而常若严师之临即古所称丸熊画荻奚翅焉嘉靖壬戌赠君下世工部君岁教授于外赖太孺人持家政得一意以斆为学竟起家明经万历巳卯举应天越丙戌乃为令武陵太孺人就养邸中淡约犹如家食见工部君洗手奉公筐箧萧然滋益喜武陵人感令君惠政人人交口颂令君巳而知令君有母有语者曰太孺人之教也则人人又无不交口颂太孺人者太孺人以工部君奏武陵三年绩得受封逾年君征入为工部甫数月而太孺人卒卒之日为壬辰正月三十日距生年七十有七太孺人慈祥明达识大义江故单寒其后仅一人年逾壮失耦未有子太孺人一日当食而叹曰吾家祚绪不绝如线有如此子不可知江氏之鬼不其馁而语毕泫然泣下工部君承其志亟假贷为续室举二子而江氏子遂卒江乃得不绝家虽食贫而好施予时时绝甘分少以恤邻人之饥寒族党或逋赋逮系来告急辄罄遏匄贷之至奁无留簪不以介念也初工部君葬赠君为庐其墓侧而以白太孺人太孺人曰此亦孺子一念第往吾朝夕有而弟在巳而虎噬犬又噬仆太孺人第令于庐外编篱戒君毋轻出盖灼然知君诚能远害而欲遂其孝以成其名如此不然岂其重远学而轻近虎哉太孺人善绩晚年以绩课诸孙曰汝学犹吾绩也吾少时绩见其渐绩渐多心中自不肯放下汝曹朝讲暮诵日复一日觉得趣味亦终不忍释手太孺人女流乃其善喻似儒者谓之女士非邪鹏不守□棘不结桂工部君学行重乡评出以政事显子孙斌斌秀而有文太孺人之母仪为多太孺人生子男二长即工部君尚宾娶刘氏封孺人次邑庠生尚贤娶张氏女二长适杨榷次适邑庠生蓝润孙男四孙女四曾孙男五曾孙女三工部君似癸巳某月日时奉太孺人丧窆于城东十里许大铺上头坪出之原负子向午而以状走都下征余铭余习工部君闻太孺人贤乌乎辞铭曰　母亦严君慈非喣喣不有圣善斯义孰覩学远虑嬉孝岂忧虎玉子于成□垂弗腐郁郁丘原其封若斧余为之铭以告终古 

　　○明故诰封恭人萧氏墓志铭 

　　予巳丑南宫所荐士京师赵元卿司理广陵名籍其会且征矣不果迁计部入亡何母恭人捐馆舍元卿以不得征故得侍疾视含敛冯太史状谓不以彼易此洵哉言矣予往吊而元卿持太史状请铭按状恭人萧氏明威将军指挥佥事洁轩赵公配也恭人以司理课最封而从夫爵乃得称恭人恭人始归明威公年十三耳两尊人咸在恭人为冢妇佐明威公孝养两尊人甘膬□□事事当两尊人意巳两尊人亡明威公丧□两尊人而抚其弟若妹恭人持家棅一切馈奠窀定与弟妹食服婚嫁脱簪解佩拮据黾勉又事事当明威公意明威公敦诗悦礼讲韬钤起家武进士致身环卫恭人之助为多恭人于萧氏昆季无私惠乃诸赵岁时问遗不绝或孤婺以乏告不惮罄竭应之曰赵宗也恭人既有子元卿矣年方茂更为明威公广嗣计置副室二举二子育诲之如元卿焉元卿成进士理广陵恭人就养亦以观元卿居五月见元卿舍中无长物也鱼蟹之外无他供也一日谓元卿曰孺子如是吾何忧吾归矣省刑一言孺子勉之故元卿以廉明仁恕大得广陵人心一时海内称名司理无不推毂广陵者恭人还自广陵不见元卿五年所比疾而元卿归天所以始终报恭人而成元卿之孝意其在此没之日为万历乙未四月初八日距生嘉靖巳亥四月十五日享年五十有七子男三长即元卿拱极恭人出巳丑进士今户部云南司主事娶王氏赠孺人继娶鲍氏封孺人次瞻极副室李出娶董氏继娶李氏次环极副室王出女一李出适顺天府庠生□尧臣孙男三元卿出长耀娶唐氏次煌次烟元卿卜以是年五月十二日葬恭人于长庆坝祖茔之次负癸揖丁实奉明威公命予既志之而系以铭铭曰　捆德微曷从睹夫若子征贤姥繄恭人德膴膴夫干城子簪组龄犹啬殁不腐长庆原袝赵祖壤朝阳窆夏五万斯年绥尔祜 

　　○按察使乡贤特祀紫溪苏先生墓志铭 

　　紫溪先生自少与余某交即以道义相劘切称莫逆迨癸未余举进士复出先生之门盖相遇甚奇而交甚久知甚深今先生之葬也其壻孝廉庄君为状而以铭请嗟乎余忍铭先生余又忍不铭先生先生讳浚字君禹别号紫溪本宋苏公缄裔繇光州徙闽家晋江之清沟王文显父玉并以先生贵赠广西布政司左参政王母某母陈并赠淑人先生总角与余辈结社开元寺推翘楚矣既而授经同安今副宪王瞻明家家多藏书乃尽取而读之自是所为文苍渊宏肆一时经生艺士遂无能当先生者岁癸酉今中丞泰和郭公分校闽闱梦蔡文庄公出其门及得先生卷奇之荐为榜首越丁丑今少师长洲申公得先生□以观张文毅公语之曰此卷必晋江人非苏则□既折卷为先生人服其知言而公犹以仅冠其房为惜云先生以名进士授南刑部主事亡何丁外艰服除补工部董慈宁官工综核节省于中贵人无所徇楚相有疾九列行祷部尚书以祷词命先生先生不属也癸未之役所举多魁人名士即以余之不肖幸为先生所收不则爨下桐耳甲申调礼部乙酉两浙缺督学今少傅四明沈公为少幸以为地大时逼求才望有精力无如先生者以其名上得旨遂行不数月遍历部郡所试卷字比句校评品精详人称先生至公至明至敏督学无前矣惟是先生严谢请谒即遗才试一切不少通以是戾俗而先是督学有本无特鉴而乍优乍劣颠倒以为公者又往往一试而止先生鉴精廵历勤试至再三本未尝有所识别而优劣不远于初试庸士困不得志则以为沿旧案有成心也故先生精勤独甚而谣诼独多然兴古学重论策一时士斌斌向风颇修先秦两汉之业自是累科宾兴什九皆先生所识拔而论乃定他如禁溺女禁火葬又皆有裨风化者巳丑迁陕西参议领商雒道□□葺庠与秦士谈经讲艺白两台行条鞭法为□道先时乘一款叚廵村落问民疾苦父老或延至其家出酒蔬饷之先生与相劳苦如家人父子久之乃去有矿盗数百列栅旅拒州郡不能禁先生檄谕之亦遂解散壬辰迁广西按察司副使备兵苍梧癸巳迁参政领桂平道会岑溪徭变先生用废将陈遴以吴广为先锋亲督战首功余二千而猺平粤西瘴乡先生久处无几微介意时同门蔡子瑞铨曹先生移余书寄声子瑞但云某贤何不迁某贤何不起而巳丁酉入贺事竣遂疏病乞致仕余问故先生言修志呕血即愈不能劳劳且复发余亦不劝驾而先生归不得请仍擢观察贵州竟不赴盖归一年余而病以万历巳亥九月初三日卒距生嘉靖辛丑十二月廿九日年五十九耳当诸生时葬母及王父母婚娶伯氏遗孤不计有无族有与太公构者常调停其间及登第待之甚睦生平以义利为大防官居无所取受箧无赢赀居无丰屋归来为庐数楹于先人之墓侧读书谈道足不入公门至阴为乡民何法嘉曰冤力阻欲垫白鹥埕为田者即不惜齿牙不居德也胸襟洒落好登临山水引觞辄醉醉輙歌歌曰函三为□□万为声逍遥易息不贷易营众人皆醉我何独醒其乞休而当道强出之辞曰用世如虗篡存而不系过而不留不以天下为巳有出世如游鱼游乎江湖忘乎江湖不以巳为天下有何其达也病亟知不起遍召所亲与诀别语其友郑道行曰吾位吾龄至是足矣诏其子廷橚曰敛用故衣棺不过数金吾亲敛薄毋使吾不安于地下若祖祀田吾笥中遗金五十可稍拓之惟是吾尝摭国朝实录及诸郡邑志所载名臣佚贤遗迹欲仿太史公为纪表传以□而今巳矣言讫而终今先生所著书行于世者□四书易经儿说生生篇鸡鸣偶记三余只漫吟集先生没而乡人士合请于当道特祠先生与蔡文庄陈紫峰二先生祠并噫可谓不朽矣先生娶柯氏封淑人子一廷橚举乙酉乡试娶庠生郑君相可女后先生一年殁女二墓在南安三十三都石菰山背干面巽虗其右以待淑人而其前为二坟左廷橚君右郑以万历壬寅十一月初九葬焉盖穆卜规画巳定而庄君言廷橚尝梦先生告之云石菰亭孔子坟今山名坟制适与梦叶非偶然也铭曰学辨义利士矜名节出则直方处须高洁学宪士模惟公惟执纨绔连茹孤寒于邑悠悠末世奚顾奚惜谐俗为通膴仕为适漏尽犹行筐盈犹摘阳桥可为玄草何益伟矣苏公超然远瞩亮节清风持祀不怍紫岳锺灵菰山瘗魄玉韫珠藏其辉犹灼贞石蒹词李生所作 

　　○易庵龚公墓志铭 

　　余在公交车时尝侨居晋陵晋陵士友交知若桑与梓矣有易庵龚公余未及与之游然窃稔闻其学行迨余出典南畿试而龚君仲友郁为选首□□其为晋陵人则喜巳而知其为宿儒名士之子则又喜亡何忽闻公病越四载而公圽矣岁巳亥余贰南铨仲友君将葬公乃持状来南都请余志铭之按状龚氏自宋六三公居临江仕高宗朝为宣慰使扈跸南渡镇抚新塘遂占籍新塘六三公之次子官千户凡三传有衡可者　国初知费县以王事卒于官是为公七世祖衡可生采采生址址生渊渊生讷弘治中贡为新城学官讷生祖禩受廪郡庠蚤卒配赵氏蚤年砥节竟训其孤以儒闻曰畏庵公安节者公父也畏庵公孤贫力学为诸生祭酒公年十九而畏庵公见背年二十五补博士弟子员公肮脏自负俯视一世每社课援笔立挥日未昳七义在几徐徐□笔石去曹辈咸逊其捷而数奇甚数试不收即廪次当补会他故亦竟不获补顾益雕心擢肾肆力于古文辞兼总百氏剔其精深以至秕官稗史青乌玉版医药卜筮之书无所不窥其为文宗眉山一气呵成不尚刻削每言文者气之所为迩来诘屈诡异以欺世者何异吴门败缣仅尺面耳何能得十寻之锦焜耀官廷千丈之纩衣被闾左者哉郡邑大夫乡缙□□祝赠别将有所论著必籍公笔为重户外之屦常满而公复敦尚操行取予严峻常有故人当路某子甲被逮急祈公居间橐百金为寿公却之山西徐公节者常受经畏庵公所来守吴郡复徙观察先后在吴十余年诸旧游过徐公徐公辄问畏庵先生子安在而公弗往也事母钱氏尽欢卒时年八十居丧毁瘠痛父蚤世笃于诸父昆弟推食解衣不能娶者为之娶即人以急来竭蹙赴之指囷折券时有耳与配赵孺人相庄白首赵孺人举子晚母钱急置贰孺人亦以为宜公独不可毋孺人伺公出纳一姬公归惊讶亟走告畏庵公墓遣之孺人乃连举四子长即仲友也公抚之曰吾将弛担孺子其克负荷乎日摩切以经史及既举于乡取古名臣言行暨　国朝典故诗文为仲友昕夕讲说不休三年而仲友学殖益富遂以戊戌举矣当公少而孤尝有豪欲敓其居躭躭不舍挟而诱之者万状屹不动一日嗾奴数十辈从垣一方乱石如雨屋且碎公读书若弗闻至是谓长君曰彼豪今安在哉吾昔不挫于彼今亦不忍乘其败也因□□报以为戒公素豪酒有痰疾闻仲友□书一饮痰涌遂痿痹丁酉冬趣仲友赴南京曰孺子无以吾为虑吾贞疾孺子一日登第则霍然巳矣越明年而终公生平独行一切世味无所嗜独嗜书晚年游于酒饮可三五升而醉醉后诵出师表或李杜诗琅琅如也居恒温然乐易一臧获不忍伤而遇显贵人则多隐避去偶值于坐必藐之谈论侃侃内行淳备室语可市也盖龚之宗有涧松心韦两公仕内外台多声绩其后有今宪副修吾公而公能绩学饬行孚翼厥子以显于时毘陵人阀阅龚氏必首推公之隐德云生嘉靖丁酉□□十六日卒万历戊戌正月二十二日享年六十二配赵氏故赵公沆女子四长即仲友君三益娶赵察女次三鳯娶杨仕倌女次三浚娶陆佾女次三觐娶徐文明女女三长适庄廷臣次适白负泰次适池凤毛孙女二长字董孟醇三益出公墓在仓湾祖阡负某揖某以巳亥九月廿九日葬铭曰 
　　文能摹古而不诡气能忍辱而不滓抱奇负异而行蓬累其豪而不能平者逃之酒其郁而未及施者发之子吁嗟龚公藏魄于此 

　　○明故安庆教授赠承德郎吏部验封清□□主事城山梅公洎配赠安人张氏合葬□志铭 

　　梅赠公宣城之贤者张安人其配也子南昌令某建宁贰守某吏部稽勋郎某孝廉某革?韦鄂之盛倍平舆而半颖川海内艳其家声辄原本赠公安人之教以为自燕山而后则今宣城矣赠公安人殁且葬南昌兄弟造余某手状而征铭余同吏部举南宫而南昌余荐士也于梅世讲其敢辞按状梅自五代时有祖曰远椽宣城遂家焉其居文眷山则自宋尚书询之弟诚始诚十六传而生荣宗□宗生珍珍生椽椽英迈豪爽以赀为藩王府典膳娶于畲生七子其第五为赠公公讳继善字幼孜别号城山官教授其赠承德郎吏部验封司主事洎张安人则吏部若繇户部改验封满主事考之以也公弱不好弄初就傅即孳孳嗜学嘉靖年为学官弟子戊戌娶张安人公孝谨而安人婉娩善中馈其事典膳公畲孺人一羹一胾安人手烹调而公愉色而进之两尊人之为举匕箸视他子舍有加焉两尊人病公与安人不离侧盖畲孺人弥留犹□目视安人呼曰孝妇孝妇云两尊人殁伏腊忌讳祭荐蠲腆如其生存即久矣谭及遗言遗事公未尝不泫然涕下乃安人亦每恨其为妇迟而尊章之养犹有未展也受所遗田庐独甘荒顿有薛包风宣城人无不多公孝友者屡试高等顾大比则数困不利嘉靖甲子竟用贡上春官投牒乞教职太宰虞坡杨公怜其才勉留之而公自以数奇爱广文之雍容乐就焉戊辰授赣州训导癸酉擢宜都教谕乙亥擢安庆教授所至与诸生劘切惟褆躬饬行为谆谆而一本之身范非貌言者监司署其考云以律人者律巳以教子者教人其在赣州中丞李公使课士谓公曰士先器识后文艺吾为士择师非公不可耳当是时南昌建宁君业巳举于乡公独以道立教行受当道知栖迟博士之席者十余年而始投劾归万历戊寅岁也归益课诸子读曰儒家舍读无业耳乃吏部君弱而锐矻矻穷昼夜不休公顾谓曰古人严立课程宽着意思夫学亦无庸太苦克为也南昌君与计偕数踬数宽之曰农人藨蔉虽有水旱必有丰年俟焉可矣惟是居恒戒焉汝曹立身第求不欺不愧宁拙无巧宁钝毋锐世有逢衣博带而裂名毁检宁死不愿子孙有此行也及南昌兄弟次第掇科名则时时醮曰上不负天子下不负所学不负二字最须体验即安人处合中闻某官廉某官仁则曰儿效之闻某婪虗则曰儿鉴之其教如此公貌不胜衣言不出口平生无嗔恚于人人亦无嗔恚公者与人质产辄倍其直曰彼贫也当厚售有窃公茶获之惧而求偿公曰彼贫也所撷几何并所获茶与之岁凶谷翔贵出廪平籴更于正量外加数溢曰恨力薄不能赈忍徼利乎公居宜都雨苍头窃公籯金亡去及公致仕各以赀贾立田宅宜都会尹宜都者公故人也自以书抵公请为公案责之公谢曰亡久矣不敢烦故人公故长者而安人慈祥好赈恤施药甃道持斋戒杀崇信西方之教自其为妇以至为母不惟棅家教子婚祭宾客公赋之输纳田庐之修饬所为公拮据甚办而警慧解事知大义亦时能出计虑佐公有奴陈者潜勾一奴盗赀事觉适病死陈氏挟而要公横甚诸梅不能平咸从臾公讼治之安人止公谓此信然者实以不肖之心来可善遣也兽穷则噬治将益甚安人为具酒食令餍足徐乃譬晓之诸奸愧谢去故公晚当追念曰如某年某事微若言吾几失之每以安人为益友云郡守襄阳郑公识公于安庆公既归郑公时过存之乡饮以为大宾数逊郑公固请曰吾固知公意也盖乡饮之滥久矣吾岂以乡饮为公重实欲借公重乡饮耳公不得巳为疆出盖宾于乡者三焉自是以吾衰为解郡邑大夫莫能致惟杜门与安人日含饴弄孙即诸子仕进往返不以关其念矣南昌君筮仕魏县迎公安人于邸壬辰七月十五日公殁丧归越明年癸巳正月十四日安人继殁公疾革据床吟曰美人何处在明月万山头畧无怛化意而安人将终指其心谓诸子曰此不可欺孺子识之于乎是可以见公与安人矣公生正德癸酉十一月某日距卒享年八十安人生正德辛巳十月某日□卒享年七十有三子男四某巳丑进士娶郭氏某丙子举人娶某氏某丙戌进士娶万氏某乙酉举人娶某氏铭曰　宣城之梅来自五季蕃衍奕叶隐德不试至于城山蔚为经笥十载师儒三方鼓吹亡不责偿籴以市义胠箧可容侮予何恚亦有淑媛侔德齐懿树蕙滋兰共茎并蒂入为望郎出为循吏古称善庆公益昌炽佳哉斯城双壁同竁斧如堂如千秋永閟 

　　○郭太恭人黄氏墓志铭 

　　郭母黄太恭人者御史大夫哲卿母也太恭人卒于万历庚子四月二十三日讣闻　上为按甲令遣守臣即几筵　谕祭并祭赠公有偕嘉耦于采苹启后人于式谷之语称渥典巳先□赠公与元配赵孺人葬铁灶山巳三十余禩哲卿乃别卜于雒阳桥北山兜之原负甲揖庚以壬寅二月二十一日奉太恭人厝焉而持见鹏翁君所为状征铭于余余病矣然哲卿余友也而请甚懃安忍辞按状太恭人惠安县后蔡乡处士黄德佩女其归赠中丞实轩公也公家计稍绌矣而性孝友怜贫好施与伯氏比屋居太恭人朝夕佐赠八事兄若嫂者若而年婉娩和辑唇无反者其佐赠公为二亲窀穸凡百之费伯氏五之赠公十之至人有缓急蹩■〈薜上足下〉为仁则太恭人辄黾勉其间有亡不计也赵孺人生二女一子太恭人视犹巳出鞠育婚嫁有鸣鸠之风焉迨嘉靖季赠公移惠安依中表居月余忽心动亟归而倭至中表为歼赠公获以家免人曰德报也或曰是将有后福者然自是益困无何赠公殁缾粟不继太恭人母子每相持泣而令哲卿出就傅攻书即孤寒崭然见头角里中父老巳有拊其顶奇之者既为诸生受廪领乡书乃为破涕解颜且勉之曰而翁之沕而章也而门之微而大也是在孺子矣哲卿成进士令清江太恭人就养宦邸每趣哲卿蚤视事见哲节□曰也而喜但闻笞朴则愀然不乐时有监司踪迹郡节推谓清江令无私且同里密属之太恭人诫曰廉访非令职也推府上宜谤■〈垂夬〉当讳护即贵人我故里不可令有失厚之累太恭人虽紃组流顾明达大体如习为吏者哲卿为南台御史以请用故遂臣言江陵夺情者谪丞江山无何　召还御史居一岁复以谏　内操左迁廷尉评太恭人不□愠曰御史宜尔也其官南台出之江山复入南台迁棘寺擢考功太恭人皆从迨擢符丞谢曰未亡人就养多年今老矣儿第自往吾不欲行也归则督孙妇理家政蚤作夜寐犹如少妇时每岁时祭祀锜釜之事必躬必腆族尚??中姻者丧者饥寒者竭蹙应之谓是无亡赠公志也居恒淡素翟冠霞帔岁不再御澣衣蔬食即尺帛寸缕滞穗遗秕无不受啬每诸孙诸妇侍侧辄为言赠公隐德及凉约时状曰不积善何以有今日贫贱其可忘乎今荜门圭窦之人一旦繁华梁肉纨绮狼戾屑越犹嗛不知足曾不念畴昔起家何如在缙绅犹然何论闺合古人有言安得登枝而捐其本若太恭人贵而能思丰不忘约足以励世矣哲卿之为循□为名御史为考功主留计而人无后言抚楚而所节省无算楚人至今思之官居副台环骢列豸凛然持三尺为之表率天下望想其丰裁然而身若不胜衣言若不出口谦冲质朴逡逡然不异诸生固其天性哉木之枝叶必类其本亦得之母仪者多也初哲卿清江秩满赠实轩公如其官太恭人封太孺人及为御史壬午　覃恩赠赠公御史赵孺人太恭人仍故封及中丞秩满乃进赠公中丞而太恭人进今封云铭曰　诗咏瓜瓞老喻张弓天作恭人以胙郭宗相彼有道生此令公桢时干国树骏流鸿孰滋而太孰累而崇曰赠君德曰阿母功雒水泱泱北山葱葱玄扃黄壤马鬟其封我铭于幽以告无穷 

　　○南京国子监祭酒谥文庄虗斋蔡先生副室丁氏夫人墓志铭 

　　丁氏夫人者蔡文庄公副室东筦知县存微太仆寺寺丞存远两公之母也丁在邑南陬故衣冠巨族两公既贵即今蔡氏曾玄若寻甸守如川君辈若干人什九丁出海内以文庄公为先贤往哲爱重其后裔而遡所繇蕃衍辄称丁夫人云文庄公娶胡氏封安人有心疾乃纳丁夫人以佐之丁夫人生天顺甲申七月初六日卒嘉靖壬寅十二月二十六日迄今六十年往矣世代寥邈子孙巳不能详其状然某徐考其生后文庄公十一年其归以成化丁未盖年二十四当文庄公登第后移告之日既而授礼部改吏部丁内艰复除礼部乞改南吏部乞终养丁外艰服除即家拜江西按察副使督学年余致仕家居一年为正德戊辰起南祭酒而文庄公卒卒后壬寅而丁夫人始捐馆舍也盖事文庄公二十二年而为母称太君者三十五年余闻夫人性慧知书善中馈文庄公弱而苦心经史昼思宵得亟记疾书丁夫人常为检笔扎篝灯火时造嘉饮食而进之文庄公生平雅操邃养出处之际如鳯举鸿冥一介不苟取而义所当为不复自计改墓其先之不意慊者凡四世衣食婚敛其缌功近属之贫窭又若干人盖亦有拮据相助于内者而太仆东筦两公皆文庄公殁后绩学成名联翩而起母教可知也文庄公五子存畏安人出弘治戊午举人年十九而殀存素副室庄出存微杂远存警皆丁出微嘉靖乙酉举人遣嘉靖丙戌进士警庠生其子孙最多其仕者万历癸酉举人寻甸守如川其诸生承大承一岳从祖习祖学川震得丕烈应曾绍曾穉圭玄圭念高其余及非丁出者不能悉书先是正德壬申葬文庄公后渚山背坤面艮而右为丁夫人圹今万历壬寅十月二十二日诸孙始奉柩厝焉而征铭于余余方病告屏居顾一念景仰文庄公而丁夫人壬寅卒今壬寅葬余乃壬寅生若有数者为之铭铭曰 
　　弓强于弥衣韧于里巍巍文庄有相其美鹏不字鸾棘不获桂绳绳子孙有锡其类鼎颠而利骥附而显暳彼小星有炜彤管前壬寅殁今壬寅袝问尔来何暮曰俟李子铭吾墓 

　　○兵部主事丰源萧公墓志铭 

　　丰源萧公汝芳字斯妍先世江西泰和人洪武中有萧官泰者应诏徙辽东铁岭卫遂家辽东为公六世祖官泰生文文生铭铭生永福仕祁州训导永福生鳯雝贡入太学不仕为公父娶传氏以嘉靖癸丑五月初七日生公年十七补弟子员隆庆壬申　穆庙升遐公衰服哭三日同舍生以为迂咲之公若不闻时甫弱冠青衿而器识卓然不凡如此性真诚明爽不设城府修边幅一切机心机事不存于胷中其读书不专为记诵词章之学谓圣贤经传言言可行议论蹈履一以圣贤为法辽人□称曰萧古实巳更曰萧道学然公道学出于古实非游谈饰虗以欺世盗名言行不相顾者比也事父母晨昏定省疾侍汤药衣不解带父母不食公不食持丧致哀动如曲礼与弟析箸畀以腴田及亡其田又以巳田畀之赒其从兄如弟婚嫁其子女如子至宗党无亲疏饥与粟寒与絮丧与槥黾勉赴之不皇计有亡也万历某年抡贡入太学巳卯举京闱癸未与余同举进士同出紫溪苏先生之门又同臭味驩若平生每相见无寒温语亦不作矜庄色坦如也怡如也疏而不漏即醵金诸同年率封识□谨公偶否及验之乃过于封识者他事类此既而请告归乙酉赴铨得泾阳时少宰泾阳人公谒少宰私第白少宰曰令卑官然幸叨先生大邑愿假体貌俾有颜色于吏民少宰不悦公语余余亦不谓是然心折之知公盖无畏高明者泾阳多豪右公下车出令有席权怙势螫吾赤子者法不贳扶弱抑疆豪右侧目而未有以中会岁大祲公停征息讼出仓粟帑金赈不继则行劝分于邑之素封及大贾得若干缗委耆为饘粥躬自省廵猾胥不得染指而役其壮者疏久湮故□颇用古救荒之法所全活无筭而豪右因以蜚□入中丞檄徐兵宪按之徐出公不意猝至县检稽出入纤毫不爽巳又阅公费籍岁纔三百金减前今十之七八乃叹曰异哉泾阳之人谓夷为混一至此乎进公揖之有加礼还报中丞白见泾阳令廉状而中丞先入中距竟论降当公入觐故事率取赎锾为资斧左右以请公曰古人一介不取一介不与吾无与也取将焉用及至京谒诸贵游投刺而巳丁亥公归寻丁内外艰巳绝意仕进而人言公真儒可□用余姚太宰惟知公名癸巳□阕□代州判官未赴迁长治今甲午擢廷评无何擢驾部时岛夷侵朝鲜讲封贡公极言不可而又为余言辽将某子甲智勇有战功为人所掩乃论戊余谓公辽人且驾部何嘿嘿为公谓大司马不相信言无益也丙申公复请告余自此遂别公癸卯秋北畿缺铨曹余以辽试附畿闱因想及公而同年江夏公更怂慂之曰达视所举余遂以公名移太宰汇上得简用众称得人而畿内士以籍争竟易之余疏自引过然以为过在籍不在人且度必不出彼遣荣避世以辽为未足去之六七舍而栖于所谓鳯凰山者此岂知有好爵而欲就焉者哉鳯凰翔于千伊微独众人即余亦浅之乎视公者特将借此举以彰熙盛时上有弓旌下有巢许耳盖自丙申一别绝不相闻问而公遂以乙巳六月二十八日谢世享年仅五十有三用不究才寿不称德惜哉公配张氏子二文中黄中皆生员文中等将以丙午五月六日葬公于某山走人持职方叶公所为状请铭于余余何忍辞铭曰　王文成公有言功利之毒入于人之心髓如波斯頺中□□砥字宙茫茫辽阳萧氏见细德之险微遗浮□□脱屣彼鳯凰之高翔讵矰缴之能拟勃海冲瀜医闾山?畏山?畾身殁名立同流并峙王烈管宁后先一揆谁铭其幽南宫李子 

　　○春江潘公墓志铭 

　　余与潘赠公生同里方余年十二三与里中髫丱为文社公即翘然称隽才嘉靖戊午同读书于张园数月无何兵燹里居荡析吾两人犹时时相从及余与计偕每过公辄出巳与子姓文命余□□壶飡相劳坐久景移公不余舍余亦不能舍公□历巳丑稽勋君上春官公与俱来余每下榻延公夜谈达旦如是者又数月及甲午余典试南畿□公以太学生就试撤棘后余招公游牛首共寝卧贡院中至子夜公蹵余诵所试文琅琅意犹其得余笑谓曰使兄入壳称门生逡逡宁复敢同榻邪院中人见其与试官同寝卧惊异之余语之故且曰太公也尔等呼太公勿呼相公一时南都人以为奇谈及庚子余贰南铨公部试余持公卷视赵太宰公太宰公嘉其壮见其文赡而善书寘高等既落第尚徘徊南中余招至邸舍下榻如蓟门然□□夜谈而公夜频起患脾泄矣抵家遂病数月□□癸卯夏余行稽勋君以墓铭请甲辰秋复来趣曰日月有期待此以窀穸即叔一切谢绝然□父垂死之托叔不铭吾父谁当铭者嗟乎余其忍辞公讳维城字光宗号春江潘故名族世居笋江之西市祖真叟公某尝还遗父父南浦公某刲股事兄以侍御登南公贵封南京江西道监察御史生子六人长澄江公今户部君澜父次侍御公公为季自幼从侍御公学所受书悉侍御公手注□授其治博士家言侍御公多取先辈一二名家令句摹而字拟之赏瑜摘瑕镌督过严师而公刻砺钻所更好与魁人名士相约结博交频课孜孜如不及诵读恒至夜分酷嗜三苏所为文充然沛然若不经思索者辛酉入邑庠庚午食廪癸巳贡□太学乡试八畿试三稽勋君满秩当封公却不就曰一生辛苦亦欲竖尺寸儿姑荣而母耳于是稽勋君封母宜人而公犹诸生应试或谓潘太公不善自娱跋涉数千里三昼夜棘闱何苦乃尔公不答也每念两兄老矣暇即为治甘膬选丝竹有无几相见之感然恭谨斋遬不异童稚时其教子侄□侍御公每见其肃而□以祠堂祭田为念一日对余责望稽勋君余谓□君清白且有待公曰水木本源烝尝为大吾欲孺子亟成吾志耳公锐精进取屈首蓬牕当侍御公扬历南北而人不知公为侍御之弟稽勋始以工部榷关武林公自京还过之逾月而行语不及家其家居郡邑大夫欲具之不能得而性慈好施每割廪橐赈穷交恤死天孤久而不勌尝食饿者于江干路遇乞儿辄出袖中青蛈与之至弥留语稽勋君曰贫贱以修□□富贵富贵不仁不如贫贱公盖志仁者惜其以明经老不获有所为然哲嗣勃兴巍科华贯不可谓非仁人之报矣盖公既殁而稽勋君始请于朝得赠公如其官云公享年六十四宜人尚宝司卿郭公立彦女墓在雒阳桥北霞美山之原以某□□葬铭曰　封可荣也而弗屑担可弛也而弗辍胡矻矻一生而空蹩■〈薛〉汪固有挹通必有闭尔跋尔嚏嗣乃奔轶霞山蜿蟺而郁结睪如之丘兰桂□我铭其幽长不灭 

　　○明故御马监大监仰山贾公墓志铭 

　　公讳进忠字思尽号仰山河间献县人父天周母沈氏以嘉靖丁未年九月初八日生公公自少警敏通书晓大义壬戌进宫御马监赵公爱之隆庆壬申擢侍干清官　赐牌帽累秩内官监给飞鱼象龙斗牛等服司礼张公宏知公可任举家棅授之冯珰败诸中涓多所波及独不及公万历癸未以疾辞出司景恭王寝园徜徉山水间者十四□文书房徐公守福闻公不负张又属公家棅及□殁为经纪维持人无得嚣凌攫攘以公在焉庚□调御马监兼草拦山纳辛丑　赐近侍六人□□以公善交　命诲奕于宫中每只日一进虽以□事周旋掖庭必庄必饬俨然过人问外传也□□玉带□以微节褫旋复予之余尝吊徐公公为执丧稽颡谢余既复诣余谢自是或以食物饷余□不报而重犒其使人一日造余邸谓余苍头□□人见佛而礼拜供养何求于佛亦敬佛耳吾以而主公佛地中人効一芹之敬而所犒辄浮于吾□饷岂以吾为有求乎及见余则自言其雅与贤□大夫交游因举两宗伯临朐冯公交河余公御史中丞吉水郭公旧京兆涓南孙公皆相礼重而京兆奖以朝野推贤之额皆以其无求也余既入阁公一日造余邸令苍头启视内房及庖舍□其萧然大息而去戒苍头勿言既而余质公屋有以为言者公咲曰吾属居停士大夫往往有所请求邀厚利士大夫亦利其无僦费也而处焉今相公□屋而吾受其质此非利文明甚言何伤哉余既□休不得去移居真武庙公来省余为余娓娓谭□生之术甚辨至温室树从来余不敢问公亦不□一日书酒色财气长歌持来黏之壁有云场中□儡为谁忙又云混沌不分谁是我又云无去□□梦一场似于尘缘有勘破者巳而曰他日相公□为我书数语盖公知其将捐世豫以墓文属余矣别去遂病病笃犹料理其身后事微密周匝如平时弥留不乱以辛亥十一月某日殁距生年六十有五公弟进孝锦衣卫理刑千户进科河间□□生进礼鸿胪寺序班从弟进　从子志谊保定骑营游击与其徒窦韩郝周辈将以壬子年某月日奉公之丧归葬献县单家桥之原负阴抱阳而□铭于余余念公豫属不忍辞也为之铭铭曰　巷伯其俦独好与贤士大夫游澹然何求爱名而好修依稀乎其儒流藏于兹丘我铭其幽 

　　李文节集卷之二十一 

　　●李文节集卷之二十二 

　　晋江　九我李廷机着 

　　墓志铭（三） 

　　◆墓志铭（三） 

　　诰封奉政大夫工部郎中陆泉杨公墓志铭 
　　封工部郎中鳯洲吴君暨配赠宜人□氏墓志铭 
　　明故隐君怀溪龚公墓公铭 
　　倍轩王先生墓志铭 
　　光禄大夫太子太保吏部尚书武英殿太学士赠少保谥文靖严公元配诰封一品夫人吴氏合葬墓志铭（代笔） 
　　致仕南京户部尚书紫山刘公墓志铭（代） 
　　湖广按察司副使抑斋李公洎配恭人吴氏墓志铭 
　　竹崖苏公墓志铭 
　　封推官傅公墓志铭 
　　诰封太夫人云氏合葬墓志铭（代笔） 
　　太学士文端松谷陈公墓志铭 
　　文恪儆庵周公墓志铭（代） 
　　保定府通判梅江黄公墓志铭 
　　德清县二尹春野田公洎配杨氏合葬墓志铭 
　　庠生张季君洎配硕人陈氏墓志铭 
　　明处士右泉俞君墓志铭 
　　明故懿孝孺人李氏墓志铭 
　　累封恭人刘氏墓志铭 

　　○诰封奉政大夫工部郎中陆泉杨公墓志铭 

　　万历壬午某月日封水部陆泉杨公卒于寝明年甲申其伯子安庆君以水部□□驰京师请曰窀穸有期孤不考无以慰先大夫于九□□是得子志而铭之斯所以藉不朽乎某于安庆君石交也即不佞乌乎敢辞按状公讳敦默字以箴号陆泉其先浙余杭之董氏自宋朝奉郎世兴公监同安税遂家泉州为泉州人其以杨称则自潮阳令君选公从母鞠于杨始也潮阳公殁其子度仕为治中奉潮阳遗言复姓董而其季占杨籍者复称杨故至今为杨氏潮阳公五传为侃斋公仲夏娶曾氏以正德某年月日生公公□□异质侃斋公怜公爱之遣就外传初授请即通大义时郡人士巳斌斌能明诸经独礼记阙亡治者郡司理叶公素峰始召郡人士为讲说而公治戴记即声籍籍郡中叶公尝试士寘公高等题之曰是一日千里者郡守蒲山俞公亦雅器公里中豪□谋敓侃斋公产者公以白俞公召其人谓曰亟□之母易杨氏子杨氏子殆未可与争里中豪自是慑惮不敢厝意则以公在而数奇久不得志侃斋公与母曾相继殁弟妹伶俜诸齮龁交至公始罢去举子业不事拮据其家内拊弟妹而外捍诸齮龁者里中人以此多公之能而叹侃斋有□也公无日不讨其弟若子而训之不为照照恩即壮大犹如扑谪以立身忠孝大节勉安庆君而以分华戒诸季尝曰容膝一饱之外皆长物耳万历癸酉　上覃登极恩封公南京户部主事辛巳加封工部郎中而公不以贵改其素犹然蔬茹曰受享有分暴殄非所安也郡邑大夫自公礼外无刺谒诸公用此重杨封君里中人有违言辄乐得杨封君居间乃欲有所溷刖又卒不可尤虔伏腊重丘陇盖自公之身而宗无湮祀墓有拱木则公之为也公于医药星卜堪舆无所不晓顾独无所信公以为延生有道草木之实所滋几何命渺茫不可识世所称八字非命也堪舆取温燥藏体魄毋令速朽尔安有可因以福利其后人故公先兆累累皆公自考卜诸堪舆家毋得操福利之说以动公□公晚乃与里中诸老人为会公最少而诸老人□内严公每相过从为具狎饮甚驩一切垢忿绝不挂牙颊盖公之称曰吾诸父起田间幸以儿曹沐　天子大恩余奉赐足具鸡糈饮啖语笑以娱余生自今但天假之年则吾等福出于人间世矣他复何求公颇有见于老氏所谓止足者故自其为封君亡所营取规牟以损其隲而益恂恂自约行德树义以成安庆君名安庆君令黄岩而黄岩尸祝之为水部榷关而商便之守安庆仅三月而去而安庆之人若失慈母然岂惟安庆君廉贤夫有所训勉成就之也公墓在晋江青蒙细林山之原负申朝寅左为陈宜人藏而右则公葬之日万历十二年某月日也史某为之铭铭曰　勖成哲嗣钦式谷知止无营羞朴樕于昭善庆　帝宠沐兰丛蕙茁惟公福青蒙山阳公自卜马鬟之封守君筑百禩千禩拱其木郁郁苍苍游驯鹿神呵鼯鼪不敢伏我铭贞石勒玄屋 

</div>
    <div class="pagination">
<a href="李文节集_page42.html">上一页</a><span>...</span><a href="李文节集_page38.html">38</a><a href="李文节集_page39.html">39</a><a href="李文节集_page40.html">40</a><a href="李文节集_page41.html">41</a><a href="李文节集_page42.html">42</a><span class="current-page">43</span><a href="李文节集_page44.html">44</a><a href="李文节集_page45.html">45</a><a href="李文节集_page46.html">46</a><a href="李文节集_page47.html">47</a><a href="李文节集_page48.html">48</a><span>...</span><a href="李文节集_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
