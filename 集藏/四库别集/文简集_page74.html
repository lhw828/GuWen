<!DOCTYPE html>
<html>
<head>
    <meta charset="UTF-8">
    <title>文简集 - 第 74 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文简集 - 第 74 页/共 75 页</h1>
    <div class="content">　　杨宜人周氏墓志铭

　　吏部考功正郎璞斋杨君之配宜人周氏既卒之明年为今嘉靖癸未其子吏科给事中士宜奉父命将以冬十二月六日塟于尹山之新兆先持所自为状属余铭其墓余既诺无何余亦有母王宜人丧哀疚中弗克为者久之念不可终已勉为序次曰周之先为汴人宋南渡初逺祖六以将仕郎宦游松因留居胜国时有讳宁者以武弁着入国朝族日以大宁五世孙庠仕止太常少卿季廱号宁素处士者则宜人之考也宜人天性敏慧异于凡女子髫时即能事其父母务顺适其意处昆弟笃友爱简静谨饬不茍笑语宁素处士卒旦暮哭泣至毁瘁其嫔于杨也杨氏业当中落宜人以澹素视女弟多婚富家竞饰华侈恬然安之无毫髪叹羡不足意方日习妇道舅姑悦其养曰是善事我璞斋充郡弟子员偕其伯氏宪副公出读书馆舍宜人与其姆同起居和嬺无间躬绩织易甘美以资璞斋勤苦中更三年丧哀戚无违礼经纪内政宾祭宴享至米盐细务莫不撙节有无用渐致丰裕璞斋与士宜既先后第进士璞斋歴内外官所至以亷慎着宜人多内助功其令开化也贼发桃源逼县治旦夕且陷宜人以忠义勉其夫子慨然有徇节之志士宜官给事益荣显尝得告归郡有富人以重货求白其私者宻介邻妪持为宜人寿宜人曰吾方以名节励吾子而乃欲其为是乎峻却之其卓识类此雅性俭勤虽富贵矣不少自侈怠犹躬率下人事作业璞斋中岁置侧室宜人处之恩爱教其子女与已子等故其卒也莫不哭之如所自出生天顺辛巳二月十八日卒嘉靖壬午正月廿七日得寿六十有二子秉义即士宜次秉谦秉钧秉鉴秉钥女许少卿董恬子宜阳副室沈氏出孙女二聘御史苏恩子克柔次许聘故御史唐祯孙自重呜呼予观诗书所载凡女事妇职母仪备矣阴德静贞故妇人之性专致而一多不问学而暗合理道余撮宜人之行之大者盖班班矣逮下以惠樛木之仁也爱均嫡庶鸤鸠之德也俭勤至老不衰葛覃之义文伯之母之事也若其相夫子以忠义励子以名节又有古烈女之风焉而余细行不与家人六四巽顺以富是谓元吉女德莫盛焉宜人庶几哉铭以昭之也其何媿铭曰
　　观表之良必洎厥里求源之浚但见厥委猗嗟宜人维德之懿克相克成是夫是子夫荣既加子养亦备考德令终庶究卒始弗永于享以厚厥嗣绳绳云仍惟夫子是似尹泾之原归藏在此百千秋春尚谨其视

　　陈母沈孺人墓志铭

　　龙塘陈子徕来典华亭教事亟见余闇乎其有思也茕茕然若欲有所请也既而进曰噫嘻有母氏着贤德下世且十有五祀矣墓中之石尚未有文徕惧其遂泯泯也惟子幸惠之余曰诺哉孺人行维何陈子曰母之为陈氏妇也致孝于舅姑循循恳恳务顺适其意而舅姑安之舅患肺疾母日侍汤药惟勤姑尝以蹶重伤母旦夕捧持按摩忧苦至废食姑疾甚母彻夜展转抱起劳劬形体尫瘁姑感其孝诚且死犹悒悒自伤曰吾负新媍无以报执舅姑丧擗踊委顿相家君经理巨细悉合礼度尝以回禄仓卒抱舅姑二木主避去曰是吾舅所依也非他物比母平居寡言及闻家君谈说节义事则反复究竟时为徕等训曰读书欲尽是耳其识之徕幸粗有知识者虽家君之教抑亦慈训也岁侵有邻妪持一器来质粟母与之粟而归其器妪后复以器来凡三至而母无厌色母性端静和婉动止有常处妯娌有拂意事辄自逊谢臧获有罪过惟从客训饬之终不见其恚怒色家庭之间怡怡如也遘疾有劝其作佛事者母拒曰死生命也事佛何益其自少至老始终大都如此其细琐者弗可缕数也予喟然叹曰呜呼俗之弊也久矣夫子弟失所教养学士大夫无完德况于妇人女子乎孺人之行何其备也有妇道焉有妇德焉其全主于仓卒知礼矣训子以节义知教矣处邻妪知惠矣疾而却佛事达死生之际矣是非今女妇之事乃古贤哲之事也斯则可以铭也矣越数日陈子复奉其友朱君状来则陈子所述具在而加详焉其细琐者余亦不能尽録也孺人姓沈氏萧山人为山阴处士琢之配陈为诗礼名族舅讳泰号直庵有隐德姑朱氏以贤称孺人幸及事之而又贤所谓学其舅姑而称其为妇者也子男一即徕以乡进士为今官女一适邑士胡良金孺人生以某年某月某日卒以某年某月某日享年五十葬于仙桥之新兆铭曰
　　嗟嗟孺人婉德容兮祗顺柔嘉抱冲冲兮钦钦媍事慎始终兮懿其芳声宜尔宗兮玄圃之玉色泽融兮何行之良寿弗丰兮刻辞幽墟示无穷兮

　　洪室唐宜人墓志铭

　　宜人姓唐氏讳时徽之歙邑人四川按察佥事希说之长女南京工部尚书洪公之冢妇而今仪部精膳正郎任斋承志之配也自幼颕敏精女工佥宪公钟爱之择其配得任斋于归焉宜人之为洪氏妇也执孝敬以事舅姑姑寝疾汤药必亲尝顷刻弗离左右姑卒哀痛擗踊无违礼抚诸孤幼慈爱偹至代执内政巨细事莫不得宜尚书公悦其贤能任斋补郡弟子员朝夕劝学能激发左右其夫子弗以事婴其心故任斋得无内顾忧肆意学问以迄于成而家益日裕柔婉慎勤处妯娌几三十年未尝失和气以至睦宗族抚仆御亦皆有恩宾祭必躬执烹餁务极精洁轻财乐施与然独厪于尫巫浮屠氏曰与之无谓不若以赒贫乏也中年生子多不育毎语任斋曰嗣续大事予不敢望君其别图之任斋因置侧室连得三子二女宜人爱之如已出长子患痘忧特甚勤苦抱持废寝食者六日焉呜呼是可谓贤也矣宜人生于成化乙未六月二十三日卒于嘉靖乙酉十二月初四日得寿五十有一止一女嫁同邑黄叅议冡孙锦其三子曰廷谏曰廷言曰廷论二女尚幼先是宜人当任斋为吏部司务时封孺人其卒也任斋以墓铭请予诺之既阅载未果为任斋既进五品阶例得加赠予文若有待者于是任斋将以明年月日葬宜人歙山之隅速予曰可以铭矣乃遂为铭曰
　　被服粲兮礼容婉兮妇德备矣莫可选兮乗化归尽逝不返兮勒辞扬休纳兹坎兮

　　勑封孺人亡妻呉氏墓志铭

　　呜呼此予亡妻呉孺人之殡也古有糟糠妇孺人从予贫贱久矣予何忍忘之念先大夫雪岑府君以节操自持自弃诸孤业益凋落予尝两上春官弗利五六年间贫窭殆甚孺人躬织纴以给薪米比入仕有禄矣然公私事殷食指渐众孺人撙拮筹计以充匮乏劳瘁困惫竟用蚤世悲夫予何忍忘也惟呉氏诗礼名族外舅一斋先生丙戌进士性介直晩得孺人视诸女独钟爱笃教之故孺人自少婉娩识理道甫十七归予先大夫方严好礼孺人习熟其家训勤慎自律不知妇职之劳也予既早失怙孺人劝相学业毎出苦语相激昻予既忝乡荐孺人见予稍废学辄曰君事未毕可自逸耶至于谬列史官犹曰君今以文学为职业不自力何以副也予性狷急事弗当意恚愤不可忍孺人曰凡事湏缓处之恚愤何益也予颇好兴作孺人曰君处澹薄而用弗节必至广求以济败所守矣予毎责怒臧获使令忤意孺人曰使夫人而有智虑如君意宁复为君役使耶予未尝不媿服其言孺人事姑甚孝姑毎诞日辄礼佛祝姑寿至中年犹不废处妯娌宗族和而有礼御家众肃而有恩性明达识事轻重髙下在心孺人惟一女尝得二子不育为予置妾媵三四生子即躬自鞠抱之忧惜勤苦然亦多不育毎号恸曰天乎吾尽心至矣独不鉴怜耶岁丙戌予当北上孺人遣二妾从予犹留奉子母太孺人综理家务为予子克绍娶妇无遗礼继闻予卧疾京邸触热来省予浃旬而病四阅月竟卒予悲其为予逺出致大故而孺人于垂絶乃独谓予曰吾弗获首丘数也但以一见君为幸指二女曰吾得以此面付君复何憾又谓二女曰吾平时训汝能念否母为吾辱也其天性明达知命不乱如此孺人生成化庚子十月二十一日卒嘉靖戊子九月二日得寿四十九以予满考受兹封女嫁府学生黄相余三女长适国子生陆鑐次许叅议戴恩子邦杰一尚幼子二长即克绍余亦幼孺人鞠养成者呜呼予以疎懒偏僻之性所以资孺人者甚至盖其言论之正可以规予之过其才识之敏可以赞予之不及而勤干经画予家业所頼焉者今则舍予去使予孑立无倚顾念今昔如之何弗悲也予既请告移柩东归其明年是为己丑四月二十日塟于蟠龙塘祖茔之侧乃收泪述此纳诸圹中铭曰
　　空山寂寥兮伤汝独处吾终与子同穴兮子其无惧

　　文简集巻五十六

　　●钦定四库全书

　　文简集巻五十七

　　（明）孙承恩 撰

　　○墓志铭

　　蒋母俞孺人墓志铭

　　俞孺人者故节斋蒋先生之配今南京大理司务君惠之母也节斋父竹居翁为子择妇俞于蒋故有姻稔其女贤故聘年二十于归循循克执媍道节斋游黉校尝从师都下因客死孺人闻讣号恸委顿竟日不食哭泣无停声慨然有殉节斋之志舅姑患之莫能譬觧乃延其父母来申谕之谓妇人丧所天者有可死不可死今舅姑老子女幼即死使老者失养幼者失抚是弃絶死者而灭蒋氏祀也是大不可孺人乃少休自是屏去华饰服粗茹淡躬自织纴助舅姑婚嫁子女费未几舅姑相继即世孺人益自勤励总葺家政检括有无巨细训督其子各勉事事以振作门户司务君竟以学行成立举嘉靖壬午顺天府乡试盖节斋卒己丑十三年而竹居翁亦卒二十七年矣孺人干理劳瘁支倾补弊甘苦燥湿靡不备尝云初蒋氏业号饶腴而孺人子恩者不自检中乃大落孺人时出苦语训戒恩卒罹法谪戍远去孺人忧念之毎语司务君曰汝兄实自取困然惩创深矣兹行殆无归期吾死不瞑目矣司务君举乡闱也捷至孺人喜甚而顾恩之逺戍则又悒悒不乐久之恩归乃大慰悦然孑然窭人也孺人顾复周至忘其昔之不率教也其慈爱出天性有不可解于心者呜呼雨露泽物不以美恶而异施父母爱子不以贤愚而殊待斯益可观父母之心矣予盖因孺人而窃有感焉夫孺人则诚慈母矣嫠居教子多苦心矣非有司务君不亦重负孺人抑何以藉手见夫君于地下也予闻司务君事母孝其官南都也欲奉以就养而孺人恋乡土不乐去自是问遣之使月一至也司务君既偃蹇晩遇孺人以垂百之年乃及享其禄养目见先业仆而复起可含笑入地焉是天之哀怜慈母故有司务君又以遐寿以酬其勤苦者也予是以于孺人母子之事而重为之悲焉孺人生于正统丙辰六月十八日卒于嘉靖癸巳十一月一日享寿九十有八孺人子二人长即恩先孺人二年卒娶陈氏次即司务君娶朱氏先八年卒女二人费景麒徐宗仁婿也孙男一茂元国子生娶张氏继娶张氏女三长适夏继元次适郑梦纲一尚幼皆司务君出曽孙男一名宏裔习举业聘何氏曽孙女一适侯守谦司务君将以卒之明年十二月二十二日塟孺人于胡家桥之原以合节斋之兆先期过予请曰惠母且塟愿得子铭也予曰诺乃为铭曰
　　幽幽兮玄堂夫也同是兮子也在旁嗟嗟孺人兮又何怨伤

　　赵母刘孺人墓志铭

　　常熟赵子原锡丧厥母初赵子宦河间逾年以公务便道省母届途而得讣大号恸曰天乎曷不少延吾母使予一拜膝下也抵家大号恸问其弟宗锡母死时事宗锡曰母初遘疾也即谢去医药强之则曰人生固有尽吾年已耄乃更求活耶疾革目瞑呼问何语强视宗锡曰勉为善恨弗及见汝兄也既又曰诸孙试都下今日发榜必有膺高荐者遂卒诘朝而报汴发解赵子则又大号恸曰天乎曷不少延吾母使予得奉遗教与见汴孙之成以验母言也于是赵子将以卒之四年为嘉靖甲午治葬事遣汴谒宫寀氏毅斋孙子告曰惟母有淑德懿行孤原锡恐日就泯灭无以诏后人汴子辱在门下敢以志石之文请汴盖孙子所举士也乃为发其状读焉状曰母姓刘氏讳道坚裔出汉大司徒某后母生有至性凝重寡言笑既笄归我有怀先君讳璧字仲辉以行谊为士林重母相之粹美恊一先祖蒙庵性严毅诸妇事之少当意然独称母为贤妇刘既巨族赵自文敏公后亦世称饶腴而母谨约履淡素絶无时俗纨绮习蒙庵卒先君甫弱冠母劻勷勤瘁以是虽公私多故而业不衰祖妣张孺人寝疾母躬侍汤药旦夕抱起两阅月弗懈佐先君抚教幼弟长授恒业歳侵焚劵弃宿逋曰此何时也尚可为取盈计耶均爱诸子不以嫡庶异孤原锡洎弟俱侧出髫龀丧先君母鞠育周至少长趣令问学曰非此无以自立旦夕训励不令习狎游事孤頼是虽浅薄蔑所称述而幸免大咎以忝所生孤等既各有子且日众母拳拳谕孤等慎教之诸孙粗知向方毎大比失利母谕曰汝业未精耳勿咎于命当益淬砺大所就也汴子之卒成者母之教也母生正统壬戌十二月十九日卒嘉靖辛卯八月二十八日享年九十子男四人长天锡娶奚次祖锡娶周继龚母所出俱先母卒次即孤原锡戈出河间府知事娶海虞大宗伯李文安公女次宗锡胡出娶俞继曹女一胡出临山经卫顷惠婿也孙男十一人长汝次汉俱学生天锡出次濓广东化州吏目次济次溍俱祖锡出次即汴举辛卯乡试第一次瀚国学生次濵习举业俱孤出次淳州学生次渊次深俱宗锡出孙女九人适朱缨奚邦周重盛钺朱堂余许瞿宏陆某杨某施某聘缨广东按察司照磨重国学生曽孙男一十四人曽孙女五人玄孙男一人塟以今十二月某日为横泾之西原合先君之兆状之述孺人如此毅斋孙子曰昔者予校文也盖得汴巻才烨如也异之洎见貌温如气伟如愈异之意其必德门之后也乃今而信焉其所由来者逺而积也厚矣予尝泛观古诗书载贤女妇何可计数哉而其事多类夫人性无二善故曰恒德曰庸行夫妇女坤道也贞而一非如丈夫者可以才美强干见也孺人恒德庸行备矣古诗书所载贤女妇惟是也而孺人之令则懿范成其子若孙之贤者有征验焉是尤可书也铭曰
　　呉有令族曰赵与刘孺人于归聮芳并休婉婉孺人贞懿柔嘉内范斋肃穆而不哗胡福髙年惟德之致施遗厥后振振孙子有孙孔硕厥声煌煌庆源所锺亶其昌哉

　　杨母王孺人墓志铭

　　曹泾杨鹤山锦偕厥二弟将塟其母王孺人先命其子沛述孺人行以示其姻宫宷氏孙子承恩俾铭其墓沛之状曰我祖母王孺人者处士听松之女也年十六嫔于杨是为我祖友梅处士配我曽祖怡清处士早世曽祖母秉节艰苦晩岁且双盲孺人事之竭诚尽瘁扶掖起居凡饮食衣屦必躬视寒燠久益虔弗懈曽祖母有二女既嫁而寡而贫孺人迎之归抚育其孤女则资嫁之以悦姑意曽祖母寿至九十三乃终孺人事之六十年如一日焉又曰维我祖幼孤多艰门祚衰薄孺人相吾祖拮据卒瘏不惮劳勚业乃用裕我祖既毕婚嫁即斥遣家务优游觞奕孺人独承之不使有内顾忧洎吾祖卒孺人益专干理毎岁自佣人力田数十畆或劝止无庸自劳则曰吾自知稼穑艰难以事吾姑相吾夫今虽老尚藉此以供祭祀洽姻族何可废也故始卒弗替君子谓其有恒德焉又曰维孺人性寛裕慈惠处妯娌洎族属姻党俱有恩施及婢仆亦必检恤周至邻有贫妪毎以衣食赒之惟恐不及故卒之日无疏戚逺近皆悲之又曰孺人生四子长伯父讳秀先卒配张氏次即吾父娶吾母张氏次叔采娶髙氏次叔颕娶姚氏女五长适散官秦公缙次适光禄丞周公时勑次适唐公僎次适戴公忠俱国子生次适马湖守顾公潜孙男九人濓洛滂沛汴浙汶汭洸濓汶早世沛幸忝戊子乡荐孙女六适孙亢宋世承唐自新呉铠张宗美刘升刘国子生孙与唐俱庠生曽孙男三继椿继梅继桂曽孙女四初我曽祖母之存也尝祝多男以大厥宗孺人乃果屡育蔓延诸孙姑犹及见之孺人日引幼穉嬉戏姑侧我曽祖母用是大慰孺人退且督教子若女故我族胤之昌且无大辱其先者实由孺人致是有百世之功者也孺人生于宣德甲子年三月三日卒于嘉靖甲午年二月十五日得寿九十有一卜以丙申年十二月十六日塟于后塘泾之原以合吾祖友梅处士之竁于是孙子録其状而叙曰维曹泾杨氏着姓海上旧矣实闻有二贤母盖即孺人姑妇云往时姑励孀节大学士京口靳文僖公尝作頥贞篇以嘉之至孺人实克孝养郡人大司马张荘简公尝为诗并美其姑妇于是姑以节妇以孝二母之贤称甚着而皆跻上寿人咸异之夫世常言女妇美不外见虽有淑善莫得而称固也斯亦善弗至耳诗曰鼓锺于宫声闻于外此言实之不可掩也贤如孺人者谓莫得称耶予于孺人也固稔焉且有征焉而兹且获沛状之详也铭不于孺人而谁铭乃为铭曰
　　惟姑之承惟德之恒胡福是膺百欠九龄子孙烝烝兰苕并荣后塘之泾水汇土平郁其佳城千斯年兮其永寕

　　髙室张氏孺人墓志铭

　　髙子廷谔国华甫丧其配张氏孺人及塟将谒铭于其友宫寀氏孙子而先属其内弟乡进士张子孚一述状曰我张氏世为松之华亭人孺人者我南安守东海府君之孙广西宪副后乐府君之女武冈学正頥元髙先生之冡妇今太学生国华延谔之配也及笄而于归五十八而卒生子一名节女三长适士人陈大纶次适邑庠生姚臣次字京兆杨公幼子秉钥孙男三承祥承裕承僖孙女一字邑庠生唐君悌之子某生于成化丁酉十二月十二日卒以嘉靖十三年六月三十日其明年月日塟于蟠龙塘之原孺人生有至性克偹贤德吾见其恭而顺也幼事父母谨候颜色弗少违嫁而致妇道于舅姑事君子恒兢兢焉若不敏廷谔累试弗第将奉例输粟而寡赀孺人尽脱簮珥助成之頥元以子姓繁庶陿其居欲为之所而未能孺人竭力佐廷谔别置居焉而旧居悉以让其弟吾见其俭而勤也躬率织纴不以寒暑辍食不厌蔬衣不厌粗撙节有无巨细靡优裕焉吾见其恕而慈也臧获婢媵小过忤意多容之罕以詈责检缉其衣履必豫以周吾见其无媢嫉也廷谔无妾侍而孺人以勤劳中岁多疾则数以置妾为廷谔劝吾见其有恒德也盖即其平生丰约老少异而所处无变焉张子之状孺人者如此于是廷谔持以授孙子孙子读之叹曰噫嘻予尝铭女妇多矣而其可纪之善往往类也兹合以孺人之行亦大率同焉夫恭顺德之舆也勤俭德之干也慈恕德之实也无媢嫉德之容也有恒德德之贞也斯女妇之所贵否则骄则悖则惰则侈则刻则虐则妒则渝言女德者之所忌也兹其所以同而皆足以铭孺人之可缕而数者如此是恶得无铭也张既甲族髙亦德门贤女令妻蔼乎有闻五十八年归藏于土刻辞坚珉以告终古

　　张室杨孺人墓志铭

　　杨孺人者华亭叶谢镇士族女乡进士张子义甫下第归怏怏孺人曰妾诸父昆亦有屡蹶文场而卒振者在无怠其业耳君固当自奋徒怏怏何益于事张子遂复振发偕二三同志共淬砺岁丁酉春孺人姙两月计张子届期当北上不欲乱其意潜买堕胎药下之医误过投毒品饮即仓猝腹溃死张子时读书他所闻则惊沮驰归已无及抚尸哭之恸闻者莫不伤之孺人生于弘治戊午月日距卒甫四十岁生子二长启聪聘国子生杨某女次启睿聘叶方伯孙某女二子皆颕秀孺人督之学常谓曰汝家书香犹农之耕可弗力也张子毎念其言后为二子道辄泣下卒之三年为己亥三月日塟沙冈祖茔之次张子既痛失贤助而又以为已殒生念之不能置欲为孺人不朽者属其友徐子长谷为状谒予铭呜呼死生亦大矣夫孺人诚贤为其君子然即非有凌逼不得已事而自贻伊戚将亦无少甚乎夫孺人亦闻世有然者而不虞医之弗审也斯其命欤然弗食即弗死彼其拂逆矫揉戕伤天和非幽深难喻慧如孺人岂昧是妇人专一之性为其君子者厚耳推是志则蹈难秉节有不优为耶予为是重贤之特论次且铭焉铭曰
　　嗟张妇也女德之懋也弗永寿也谓自取也维数尔遘也徇其所天又何咎也铭以昭之怠荒者之丑也

　　旌表节妇俞孺人杨氏墓志铭

　　常之无锡有节妇焉曰俞孺人者俞君九思晖妇也姓杨氏厥祖某厥父复以儒医名母张氏临湘令张泰之姊孺人系本华胄警敏端悫不似凡女子居常即不欲与凡女子俦凡女子亦多敬惮若不敢伍幼从仲父饶州公问字因习孝经小学嘉言善行举能记忆饶州竒之谓兄西溪翁阴为择配难其人晩见九思君于乡塾喜曰是足配吾女俞故汴人扈宋南渡徙居无锡里中代有隐德事各具墓志俞与杨旧同闬交稔闻杨氏女氏贤遂缔姻好孺人既嫔恂恂自抑事舅姑有礼百凡举动靡弗当舅姑意复能体舅姑意以事祖舅姑朝夕温凊滫瀡必亲祖舅姑亦靡弗当意称为贤妇孺人顾不以是加于众妇愈自恭慎劳必任惠必均故称妯娌者亦无不宜之闺门之内雍雍睦睦事夫子爱而有别俞君性温克少业举子有俊称而质体孱弱久之以劬瘁遘疾孺人皇皇然衣不解带蚤夜竭力调护展转抱起不少懈恒举手祝天愿以身代或脱簮珥具汤药佐舅姑之不给时孺人已有二子长曰宪次曰寰俞君疾且愈且作毎作辄进二子于床侧手旋其顶若不忍离别状濒危索笔强书氷心雪操字以赠孺人孺人会其意指心泣曰愿君弗疑即不讳妾不能奉君教者有如皦日俞君颔之越数日果不起孺人击胸捬心誓与俱逝抚棺一恸屡絶而苏时年甫廿有八云洎塟冐风雨渉艰险匍匐道路观者为簌簌陨涕丧毕姻党有不谅其心者孺人察知其计指俞君所遗字以示二子曰此何为者是必欲我截髪断臂耶吾岂歉也人知其不可夺遂寝自是履不踰阈谢铅粉作老母容惟日课二子夜躬绩挑灯坐更深与俱暇则述其父言动俾识弗忘嘉靖辛卯长子宪举于乡次子寰以祖命为伯氏后孺人无舐犊之恋时戒策之今为校官弟子有声庠序岁戊戌宪复举进士先是甲午岁乡人以孺人贞节白诸监司监司下之郡邑得核为请于朝至是天子命旌其门曰节孝荣被闾里是秋宪先以奉使归省因迎孺人北上明年为己亥九月十日遘疾卒于京邸孺人生于成化乙巳五月二十二日距卒得寿仅五十五岁宪娶武进张应参女户部郎中鉴之曽孙寰娶庠彦李君直女孙男五人渊沂汶游宪出濓寰出渊聘胡君训女沂聘庠彦顾君国宾女汶聘太学生秦君汶女孙女四贞静贞荣宪出贞爱贞（阙）寰出贞静许字都宪宜间杨公从孙侃贞爱许字薛君某子某宪奉柩南归将以岁月日塟孺人于九龙山合九思君之竁谓予有场屋之雅则具状来告曰宪母早岁丧先君即未死者为宪兄弟耳吞啮氷雪掬辛抱勤以教宪等宪非母无有今日昨奉母来兹为图一日禄养而不幸长逝矣悠悠苍天此痛何极顾惟母之节行不可无以诏后也敢乞文以刻诸幽嗟乎节义者人之大闲自世道衰废彼其佩璁珩诵诗书号为士者往往一身事二姓孺人孱然一女子乃独能秉志坚确蹈节弗渝岂不卓哉是宜受天之佑享福履于耆頥而仅得下寿天道不缪耶虽然修短者数孺人亡矣其芳名炳烈不与俱冺矧宪寰之贤将以德业显著诸孙玉立庆泽未艾孺人又何歉也予方典史事将表章贤节以砺颓俗孺人弗铭恶乎铭乃铭曰有丘若封有坎其宫我怀伊人穆如清风蕙兰比馨金石比贞鬼神呵护垂千万龄

　　亡姊孙孺人墓志铭

　　孙孺人者宫寀氏毅斋子之姊也年二十适同邑唐瀚字宏之廿三生子名科三十九而寡五十三而科死二十年而孺人死矣呜呼瀚故乐荆翁幼子翁爱而不知教少颇习狎游事翁卒愈不检业乃凋落孺人衣粗食粝握勤抱辛躬绩纴以给薪米夜非鼓三伐不休而宏之日从羣少年呼卢博塞饮食衎衎而弗顾也久之乃益大窘至无以为食与居洎宏之死孑然母子也科年二十五予自都下归为经理有室妇张氏女以织纴甚能而性且勤于是姑妇早夜力作科亦为乡童子师岁有束修之入久之渐足饘粥于是买地洞泾之上结屋治圃始有居焉久之科得咯血疾展转数月则竭力为医祷费科死复孑然妇姑也雨窓雪屋朝灯暮檠益自力作未几复渐给四三年来乃稍觉饘粥有余者惟其勤也妇姑方更相倚頼留心于贻后之计而奄忽死矣命矣夫悲哉孺人事父母孝友爱予等予素多疾毎病则孺人愍愍然忧前太孺人病卧床褥也孺人实相予奉汤药不解带者两月孺人病予适以幼子疾亟乃不能勤问候躬视其饮食棺敛之具又造次不能尽善也予是以思而益悲之孺人生于成化壬辰月日卒于嘉靖甲午九月初一日得寿六十有三科无子以再从兄子道来为嗣名陶今十二岁读书而背诵语孟矣初宏之死贫无地塟权厝于其逺祖之域洎科死其屋之隙地可塟又孺人不欲子之逺也遂塟之予尝问姊百岁后欲何从曰从吾儿也疾革复以嘱予顾义不可逺夫也而宏之前塟甚茍又地逺不便葺视乃迁之与孺人合窆焉而并刻此以志或曰称姊之贤而暴其所天之恶礼欤嗟嗟唐子以不检荡业致姊勤窭没世不天甚矣予伤吾姊而録其实何礼也夫春秋之义有讳不讳予于唐子无可讳也则又何讳焉铭曰
　　从子者志合夫者义毕志尽义唐子是迁我志匪诬谅无予嫌左有长遂右有流水后千百年知为毅斋子之姊之墓尚勿毁也

　　文简集巻五十七

　　●钦定四库全书

　　文简集巻五十八

　　（明）孙承恩 撰

　　○墓志铭

　　诰封定国太夫人徐母王氏墓志铭

　　定国太夫人徐母以嘉靖二十四年四月十二日卒子定国公延德敬斋持靖逺伯松田王公状属承恩俾为文刻石墓中先是昭圣慈寿皇太后之丧承恩待罪春曹实与敬斋同有事于山陵见其谦恭俨雅循循无骄贵态而窃叹其贤洎往拜其家则见其门第清肃寂然无嚣尘其仆从亦莫不谨饬异乎他阀阅者窃谓敬斋固贤而亦必有自至所以教诏综理于内则必有为壸范者矣乃今读松田状而益信意料之合按状太夫人姓王氏都城望族幼有至性慈孝端悫言动不茍及笄归太师荣僖公荣僖公穹爵厚禄若易至骄侈太夫人习服俭素以佐夫子荣僖称贤于时至承宗祧岁时享祭必躬御事事姑尽孝敬居丧执礼无失敬斋幼承慈训规切检束以故敬斋养成德器动无大咎均亲嫡庶有鸤鸠之德徐出中山武宁王裔武宁开国元勲功德隆盛支胤蕃庶夫人处尊卑上下恩礼周知而轻重罔不合宜于是里闬疏戚皆交称太夫人贤至其族姓之少习匪彛者必召至庭下正色以训京师戚胄羣下恃其贵势多行不检太夫人素知之故待臧获尤严小不善必加棰责不少恕是以无敢纵恣而徐氏以家法称如前所言太夫人自侍荣僖已膺诰封敬斋袭爵益封定国太夫人号备享荣养福履康裕三十余年忽遘疾不起讣闻天子遣礼官谕祭二坛恩命逾等子一嗣定国公即敬斋方以才贤被上简用赞理营府秩兵务娶张氏昭圣皇太后侄女一适安仁伯张子玉燧孙男四长文璧聘后军都督府右都督髙恕女次文璨文玑文瑞俱幼女孙五人长许聘丰润伯长子曹文炳余幼太夫人生成化甲辰七月十七日距卒得寿六十二岁六月二十七日塟马鞍山祖茔合荣僖公之兆铭曰
　　中山邈绵缨簮世显荣僖光大宜配淑媛淑媛颀颀媍德母慈克配名族罔不是仪玉轴锦绦封章有辉考终永宁纪在墓碑

　　定西侯夫人张氏墓志铭

　　都督定西蒋侯丧厥配夫人张氏年仅二十有九先是夫人以侯久无嗣数祷于神甫得子弥月而卒夫人忧愤得疾遂不起侯既哀其早世又以哭子致死痛之尤深念无以尽其情者谋托文字述懿美勒之坚珉以示久逺属庠友马生存信者过予以告既而侯持刑部张主政状复拉马生来再拜以请予感侯诚恳又马与予有世讲谊不得辞也乃志曰夫人左都督西溟张公长女也母刘氏夫人生有至性洎长修饬言笑不妄淑慎柔嘉闲习姆教父母钟爱之为择所宜归既而得蒋侯侯自幼失怙而敏慧岐嶷西溟爱之许婚焉夫人既于归恪执妇道岁时奉祭享惟谨以礼法勤俭相助夫子用是蒋虽业当中微得夫人劻勷而业复起侯且于凡事为得免大过至御羣婢臧获约束无敢或纵家范整整侯即履髙爵夫人始膺诰封得今称词多褒与识者不以为过侯尝奉檄督操留都随复征还与管府事夫人率从行归之四载而夫人没实嘉靖二十七年八月三日其生则正德辛巳四月五日生二女早夭今惟一女年三岁某月日塟夫人于榆河乡之原呜呼予尝观载籍称述女妇贤淑率皆庸行千百人一律也谓是固无足异也及观世胄之家多处富厚习骄侈尠有克尽理道求如张夫人者虽不越庸行而亦岂易得哉是固可铭也乃铭曰
　　生于华胄嫔于华胄福履孔厚妇德亦茂天地何咎既夺其后又厪其寿曷怨曷究铭以不朽

　　贾母金孺人墓志铭

　　承天府通判贾鹤年之母卒将治塟鹤年予丁酉乡试所取士也具状来谒铭孺人姓金氏故同邑布政某之孙女奉训大夫通判真儒之室也生有令质端静幽闲不妄笑语自归通判君致孝养于舅姑凡甘旨之具与宾祭所湏无不躬执处通判君和而有礼通判尝读书山寺中非经月不归孺人念其勤苦尽出奁中物佐食饮勤馈遗之通判感其意益奋志于学而业以成洎通判君仕尽力以佐内事故通判得善其职以贤能称考绩书最貤封其父母而孺人亦有封号执舅姑丧哀毁甚相通判君毕大事慎重无遗悔孺人父卒贫不能塟为塟之母老无依迎养官中洎卒塟如其父推惠泽于通判君之弟昆而和其姻戚驯德淑行恊于内外上下无怨言孺人可谓贤矣生五男子爱而能教且严长即鹤年登嘉靖辛丑进士任户部主事改判承天次鹏年廪膳生次鹍年习举业余夭鹤年娶张氏鹏年娶王氏鹍年娶王氏皆仕族女女三张恕王用杨嘉兆其婿也孙男三孙女二孺人生成化乙巳十一月初二日卒于嘉靖乙巳五月二十五日寿六十一卒之再明年某月日葬于（阙）之原铭曰
　　懿哉孺人少柔嘉相夫教子勤厥家维德之裕命弗遐人思令德感且嗟佳城欝欝风气佳刻石扬休莫汝瑕

　　诰封宜人杨氏墓志铭

　　莱峯周子有母之丧余与莱峯有场屋之谊往吊之莱峯哀痛擗踊若不胜余谓之曰嘻慎哉子忘伤生之戒乎且子不有严君耶莱峯哭少间为余道其母宜人之贤而甚悲楚间复具其友提学宪副中江莫子状蹐余门谒铭余诺未几而余得目疾病初亦未甚转展四月大至狼狈毫髪无所见不能少就案且伏枕日久精神衰惫形臞骨立而莱峯之请常殷余心既而莱峯子候曰公恙无苦否先宜人襄事虽未亟而镌刻欲预公恙奈何嗟嗟莱峯哀慕深矣顾余目眚正剧余何以慰子至痛乎而又何以表宜人之令德乎余遂将负莱峯子矣哉乃取中江子状命侍史读而听之状云宜人姓杨氏今封奉直大夫工部都水司郎中竹窓周君云鹄之配湖广按察司佥事思兼之母也宜人之先宋有仕为太子洗马者讳彦才嗣后皆种德隐耀至东溪君钦授伊府典膳以仲子临江君枢贵赠文林郎延平府推官配俞氏实生宜人宜人自幼闲于姆训性慧敏能文辞孝经列女传诸书悉能通其大义大父博庵君洎东溪咸钟爱之时周封君年少特颕异博庵君一见即器许乃命东溪以宜人归焉宜人拜姑嫜甫三日即出操井臼执妇职甚贤周氏殖业中落会岁凶用屡不给封君大父西隐君与厥考兴国主簿一山君皆以儒素安淡泊宜人乃请封君代理家政至尽脱簮珥为助凡内外百需公私逋负咸倚办焉而宜人处之裕如畧无难色二祖乃相与大悦深以得贤妇为庆祖姑戴孺人姑顾孺人皆继也宜人周旋其间各顺其志两孺人顾不自安议欲废产各爨以纾其力宜人闻之泣曰母为尔也大人髙年顾不能安子妇之养而忍自为此将置儿女于何地虽吾夫妇为佣以具饘粥亦分所甘心也两姑感悟而止宜人事二祖极尽孝敬西隐尝得风疾毎侍饮食汤药辄佐封君捧盘盂代匕箸更岁月不厌封君有内外之务宜人宻为赞画咸适时宜其事封君也相敬如宾未尝敢为专行治家严肃范以礼度与女妇言动引古贞烈为训诫子姓有过差辄不怿终日其育佥宪思兼也自能言即亲为训廸少长令从舅氏临江君学尝语之曰吾自归汝父相与备歴艰辛仅能不坠先业汝当思绩学励行以自树立庶不忝尔家世汝舅以文学为时推重而吾内侄豫孙亦克向进汝之师资无俟他求也故佥宪尽得细林之传与朋石杨子并以弱冠登丁未进士人皆难之宜人性素俭虽周子迎养宦邸食不兼味衣必澣濯曰吾非有靳于是顾侈泰吾性所恶也周子宦游或难于为别宜人辄谕之曰汝勉为清白吏无忘而父祖穷约时即吾弗与汝俱吾乐多矣用是周子所至以清慎称宜人之教也宜人疾革之日周子适按部黄州心忽动夜不交睫者数日是在宜人精明之征固当有异而周子之孝感若或启之则亦似非偶然者宜人生弘治丁巳四月九日卒嘉靖丁巳九月十二日享年六十有一子男二长即佥宪思兼娶张氏封宜人次思齐娶沈氏女一适陆世惪孙男五绍芳绍德绍元绍节绍文孙女三长受张德玮聘次受恩生张元立聘次受沈希望聘戊午年十二月十有八日周子塟宜人于蔡成泾南祖茔之次盖奉其父竹窓封君之命礼也中江子之状详而理恳至而有文中江与莱峰道谊交切雅贤其人其于莱峰哀慕至痛固能道之而所以嘉叹莱峰者意尤肫肫是不可以代余所欲言者乎即余有言又何以加之也命侍史执笔乃即中江子之状少为櫽括令録之伏枕听其读窃喜曰庶几可慰周子乎然余终不能就案自读一过也其于扬榷以附古淑媛者希矣余终有负于莱峰子云遂为铭曰
　　山南有乌山北有雏一失反哺终夜以呼林风飕飕江月皎皎宜人懿德来者是效

　　○圹志（附）

　　亡妾谢氏圹志

　　谢氏名碧桃系出江阴故虽生长于北而婉弱不类娶时年十七柔顺敦恪事予并亡妻呉淑人甚谨予性躁急少不称意即掊之俛然不敢怨毎见予怒则曰妾不慧责何辞但愿公毋过恚损神也呉淑人颇严不甚假借事之愈恭虽大暑据厕或与挥扇淑人感其意自后颇善视之予母太淑人爱护尤甚太淑人卒谢哭之独恸予往岁使交南谢忧思致疾生二女三子俱不育予以年齿增长急欲得嗣毎丧子不能堪谢氏黙自忧楚背予哭泣而阳劝予曰此数也当是福薄不足为公子且公以一身承宗祀可为怀抱中物过伤乎谢氏质素薄又以多姙损血乃日羸瘠无一日弗病尝语予曰妾病深矣恐不能久事公虽然妾死有灵岂忍逺去公侧惟公念之辄呜咽不能已初呉淑人念谢屡生不育尝以渠弟似斋子俾鞠之谢爱之若已出长名克懋性懒不喜学予毎督责弗顺岁己亥予赴召命拟拉同行谢氏请留予问何故答曰克懋以随公宦不常厥居致荒于业妾今愿与之同日并促之予笑曰吾以鞭朴惩其怠犹漫尔也又何有汝一妇人谢固请予亦误谓或以母子故其言当入有省悟时也许之而克懋益纵恣废学谢毎对之泣弗悛乃忧愤疾益甚遂死死时呼克懋曰吾死命也但以汝故不得与汝父面语此恨何极卒时年四十九岁克懋娶妇曹氏呜呼予老矣谢亦非少予岂过为恋恋独念其忧勤毎被予苦而非其所致予又素俭从予三十余年衣饰十不备三四也病革不获一视殡敛之具缺者必多夫欲教子而卒为子累彼不知子之终不率教而犹拳拳焉自速厥命是可谓愚而亦诚可悲也予故深悲之谢氏死后频入予梦是其所谓不遽离吾侧耶越明年将贻书克懋俾塟之而吾窀穸未定念又不可久暴也乃权厝于先陇之后二里许乃为志刻石以纳于圹而亦铭之铭曰
　　汝虽无善而亦无咎汝尝有子而卒无后汝勉欲善后而卒不汝就悲夫吾悼汝之既薄于福又啬于寿今塟汝近我先茔庶几地之相前后而志汝于石或亦名之不遽朽也

</div>
    <div class="pagination">
<a href="文简集_page73.html">上一页</a><span>...</span><a href="文简集_page69.html">69</a><a href="文简集_page70.html">70</a><a href="文简集_page71.html">71</a><a href="文简集_page72.html">72</a><a href="文简集_page73.html">73</a><span class="current-page">74</span><a href="文简集_page75.html">75</a><a href="文简集_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
