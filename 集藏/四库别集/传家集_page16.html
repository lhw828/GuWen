<!DOCTYPE html>
<html>
<head>
    <meta charset="UTF-8">
    <title>传家集 - 第 16 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>传家集 - 第 16 页/共 47 页</h1>
    <div class="content">　　秋雨新霁游水北马上偶成
　　秋色与秋声萧然满洛城未霜林叶赤新雨野风清水侵肌冷岚光刮眼明谁云景如画但恐画难成运使虞部按行洛西诸县因游所过名山有诗百余首合为一篇防赐宠示俾之继作一首
　　属城穷僻地揽辔徧周流政已更化名山不废逰鸣驺留谷口轻屐歴岩幽聚看官仪者相扶半白头和君贶暮秋四日登石家寺阁晓泛洛舟二首
　　嬉游乘晓霁登览犯秋寒不出埃尘外安知在壤寛宫前断山碧林表落霞丹欲下惜佳趣相留更倚栏【右登阁】叶下宫槐老云飞洛浦秋复陪元礼棹却望仲宣楼曲岸迷频转遥山碎不流夷犹聊寓赏浩荡得忘忧晨出露渐径昏归月满舟星河散寥廓珠贝映汀洲林馆回车入壶觞秉烛游山公兴未尽徒御且畨休【右泛舟】
　　又和六日四老防
　　萸房迎令节菊蘂入芳筵华烛初长夜清霜未冷天悲风咽横吹骤雨送繁聊附邹枚客敢希园绮贤和王少卿【尚恭字汝之】十日与留台国子监崇福宫诸官赴王尹赏菊之防
　　儒衣武弁聚华轩尽是西都冷落官莫叹黄花过佳节且将素髪共清欢红牙板急声咽白玉舟横酒量寛青眼主公情不薄一如省闼要人看
　　和白都官序见赠
　　齿疎鬓白两眸昏万事无堪老病身脱粟犹霑太仓禄法官仍忝外臣直缘迂僻求闲地岂是孤髙慕古人英俊满朝皆稷契太山何必一飞尘
　　酬邵尧夫见示安乐窝中打乖吟
　　安乐中自在身犹嫌名字落红尘醉吟终日不知老经史满堂谁道贫长掩柴荆避寒暑只将花卉记冬春料非空处打乖客乃是清朝避世人
　　和邠守宋度支迪来卜居与南园为邻
　　弱冠交游鬓髪苍饱谙官况好深藏闲居共买一壥地尽老常依数仭墙虽喜卜邻同晏子尚慙推宅异周郎何时税此凭熊驾倚仗相迎立路傍
　　和张文裕初寒十首
　　何处初寒好初寒郏鄏城垂绅多俊彦列第尽公卿裘马过従盛门阑洒扫清谁家拥兽炭尽日管声何处初寒好初寒洛汭宫翠华虽脉脉佳气自葱葱阙角月华白苑墙霜叶红都人心望幸注目不离东何处初寒好初寒洛水桥沙防水清浅风叶栁萧条关塞长涂直嵩丘倒影遥鳯楼虽在北车马不尘嚣何处初寒好初寒太室山晴空烟澹泊返照雪孱顔极目鴈稍没无心云自还犹余拜表累不得坐松间【嵩山去洛近二百里五日仅能徃还以妨拜表未果徃】
　　何处初寒好初寒禹凿门遥天露崖口轻浪漱山根万佛龛苔老一灯林霭昏渔梁杳相望石濑夜声喧何处初寒好初寒喷玉泉折冰流谷口飞溜落云边雀噪聚林杪樵歌下石巅寻幽不思返坐啸夕阳偏何处初寒好初寒叠石溪山斜改昏晓路曲失东西拾栗走村稚凿垣巢乳鸡我来闲拥褐曝背草檐低何处初寒好初寒肃政台官闲免簿领门静少尘埃天借风霜气人无鹰隼猜庭荒余老柏尚有夕乌来何处初寒好初寒逰弈园林间叶未尽篱底菊犹存结竹为庵小开炉构火温谁言处城市岑寂似丘樊何处初寒好初寒福善居长宵对灯火满室聚诗书暂息登山屐休脂下泽车所安容膝地何必更多余【游弈福善皆坊名】
　　和君贶少林寺
　　逹摩自云传佛心绪言迷世到于今既只履归西域安得遗灵在少林孤月正明髙殿冷清风不断老松深谢公自爱山泉美肯为幽禅此访寻
　　又和岳祠谢雪题岳寺平法华庵
　　宴坐几何年庭芜与砌连焚修真谛苦功行得无圆阙里诗三百赖乡文五千厌烦犹不读何况淤泥莲【平住庵不出近四十年日诵法华经数十巻】
　　望日示康广宏
　　清晨三緑袍罗拜北堂髙积善因先烈余光及尔曹勿矜従事早当念起家劳修立皆由已何人可佩刀
　　和君贶题潞公东庄
　　嵩峯逺叠千重雪伊浦低临一片天百顷平皋连别馆两行踈栁拂清泉国须柱石扶丕构须人待楼航济巨川萧相方如左右手且于穷僻置闲田
　　和君贶任少师园赏梅二首
　　寒压春头草未芽喜闻置酒赏新葩官仪赫奕三川守野意萧踈四皓家不用管妨淡泊岂容桃李竞繁华昏鵶散乱传呼出归路林间烛影斜
　　风日虽寒昼景长探春逺访白莲庄岸冰犹在水先緑栁叶未生条已黄老木根侵苔径窄新梅花入酒巵香天真不必人修饰得趣勿嫌台馆荒
　　又和开叔
　　寒梅犯雪荣大隐久专名异种生江渚何年到洛城【洛中虽有梅开花常晚独大隐梅最先开相传好事者自江南移来今数十年矣】色如虚室白香似主人清向使吴儿见不思菰菜羮
　　和公廙喜雪【用庄字韵】
　　向来河洛久愆阳祷祀徒劳罄肃庄林雪飞花欣暂白麦田濡叶未全黄城中稍觉桑薪贵村外时闻社瓮香八使孜孜悯惸独斯民那复畏凶荒
　　和史诚之谢送张明叔梅台三种梅花
　　别后相惊两鬓霜可怜梅蘂为谁芳台头日暖分三色林下风清共一香正烂漫时游不足忽离披去乐难常慇懃手折遥相赠不欲花前独举觞
　　早春寄景仁二首
　　辛夷花烂开故人殊未来愁看栁渐緑忍更折残梅【去歳景仁约辛夷花开即来洛中芍药谢乃去】
　　叠石溪上春茅茨卜筑新前言如不践山蝉又笑人
　　和君贶宴张氏梅台
　　京洛春何早凭高种岭梅纷披百株宻烂漫一朝开青女工黏缀霜娥巧剪裁昆山云满谷蓬渚浪成堆势拥樽前合香従席下来蜺旌羾天起练甲洗兵回不使光风散曾无夜色催人稠衣馥郁地狭舞徘徊民服召公化时推何逊才【何逊有早梅诗】淹留文酒乐璧月上瑶台
　　看花四絶句
　　洛阳相望尽名园墙外花胜墙里看手摘青梅共挼酒何须一一具杯盘
　　洛阳相识尽名流骑马游胜下马游乗兴东西无不到但逢青眼即淹留
　　洛阳春日最繁华红緑隂中十万家谁道羣花如锦绣人将锦绣学羣花
　　南园桃李近方栽浇水未干花已开山果野蔬随分有交游不厌但频来
　　留别友生
　　野际共为别客亭芳草新何心更执酒满目尽伤春今古无穷路东西相背尘行行复回首不欲着鞭频二月六日初见待漏房前栁色微緑欣然成咏
　　宫城映出丝丝緑顿觉皇州春意逥従此不辞驱瘦马六街终日踏尘埃
　　垂栁
　　天意清和二月初春风不动整如梳陶潜宅外时无此想更萧条不易居
　　闲居
　　故人通贵絶相过门外真堪置雀罗我已幽慵僮更懒来春草一畨多
　　中秋陪张龙图防射堂初夕隂云酒行顿解喜而成咏
　　飞葢共徘徊西园髙宴开秋云惜明月留待庾公来
　　贻宋四行简迪
　　离羣如几辰屈指十青春不意轮蹄迹共兹京洛尘文场投漆契客路转蓬身别易相逢阔过従莫厌频
　　和国子夏主簿李花有章
　　儒官岑寂觉春闲仙李繁花重压栏碎锦不飞蒙树合素云欹亚举枝难能诗此日当推谢捧赐他年足继桓更约雕盘荐秋实岂徒秾一朝看














　　传家集巻十
　　钦定四库全书
　　传家集巻十一　　　　　宋　司马光　撰律诗六
　　和君贶清明与上已日泛舟洛川十韵
　　繁华两佳节邂逅适同时雅俗共为乐风光如有期晓烟新里巷春服满津涯已散汉宫烛仍浮洛水巵占花分设席爱栁就张帷华毂争门去轻帘夹路垂一川云锦烂四座玉山欹叠鼓传遥吹轻桡破直漪清谈何衮衮和气益熙熙想见周南俗当年播逸诗
　　和君贶寄河阳侍中牡丹
　　真宰无私妪煦同洛花何事占全功山河势胜帝王宅寒暑气和天地中尽日玉盘堆秀色满城绣毂走香风谢公髙兴看春物倍忆清伊与碧嵩
　　又和安国寺及诸园赏牡丹
　　洛邑牡丹天下最西南土沃得春多一城竒品推安国四面名园接月波山相著书称上药翰林弄笔作新歌人间朱粉无因学浪把菱花百徧磨
　　送酒与邵尧夫因戯之【前送牡丹药苗尧夫皆有诗】
　　林下虽无忧可消许由闻説挂空瓢请君呼取孟光饮共挿花枝煮药苗
　　酬仲通初提举崇福宫见寄
　　富夀安民旧学违符移拥笔素心非青云有路那足顾白髪满头胡不归永日杜门无俗客临风隐几得天机西山爽气秋应好恨不相従上翠微
　　酬君贶和景仁见寄【三首】
　　嬾拙无时用耆朋独我思乗闲同把酒道旧各成诗高义刮眼膜清风生鬓丝方将激衰俗贱子独何为北阙黄金印西山白髪翁訏谟帝廷异小筑洛川同晴野峯峯碧霜林叶叶红无因侍樽席惆怅又秋风【右上宣徽】何事挂冠客至今留帝台红尘终可厌青眼不长开春路半消雪寒枝初破梅南园虚客席洒扫望公来【右上侍郎】
　　和王安之四絶句
　　野轩
　　黄鸡白酒田间乐藜杖葛巾林下风更若食芹仍暴背野懐并在一轩中
　　污亭
　　杂花乱种盘涡底小屋深居鉴燧心朝市嚣声那得到晨昏暑气不能侵
　　药轩
　　雨余条甲绕堦生徃徃桐君昔未名采贮不须勤暴篲秋阳日日满檐楹
　　晩晖亭
　　俯临城市厌諠哗囬顾园林景更加醉立斜阳头似雪徃来误认白公家【乐天西楼独立诗云身着白衣头似雪时时独立小楼中路人囬顾应生恠十六年来见此翁】
　　喜雨呈明叔
　　蕴隆亦太甚荟蔚不朝隮直可忧秋廪非徒病夏畦民心或能彻天造固难稽黯淡云才蔟滂沱日未西衣襟坐来冷城阙望中迷园笋新梢活庭蕉湿叶低响従窻破纸行喜屐生泥昨旦烦相报凭君谢竹鸡【明叔家旧飬竹鸡放之林中今蕃息颇多俗以为雨候】
　　六月十八日夜大暑
　　老栁蜩螗噪荒庭熠燿流人情正苦暑物态已惊秋月下濯寒水风前梳白头如何夜半客束带谒公侯
　　闲中有富贵
　　闲中有富贵迥与俗尘殊水浄齐纨展花繁蜀锦纡竹风寒扣玉荷急跳珠可笑公孙衍酣歌夸丈夫
</div>
    <div class="pagination">
<a href="传家集_page15.html">上一页</a><span>...</span><a href="传家集_page11.html">11</a><a href="传家集_page12.html">12</a><a href="传家集_page13.html">13</a><a href="传家集_page14.html">14</a><a href="传家集_page15.html">15</a><span class="current-page">16</span><a href="传家集_page17.html">17</a><a href="传家集_page18.html">18</a><a href="传家集_page19.html">19</a><a href="传家集_page20.html">20</a><a href="传家集_page21.html">21</a><span>...</span><a href="传家集_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
