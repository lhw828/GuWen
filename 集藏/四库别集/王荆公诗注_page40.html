<!DOCTYPE html>
<html>
<head>
    <meta charset="UTF-8">
    <title>王荆公诗注 - 第 40 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>王荆公诗注 - 第 40 页/共 41 页</h1>
    <div class="content">　　红梨
　　红梨无叶庇花身【陆鲁望诗几度木兰舟上望不知元是此花身】黄菊分香委路尘嵗晚苍官才自保日髙青女尚横陈【苍官青女并见上注○复斋谩録云荆公诗日髙青女尚横陈横陈事见相如赋及楞严经青女者主霜雪之神也事见淮南子公以青女为霜于理未当如杜子美秋野诗云飞霜任青女乃为当理梁昭明博山香炉赋云青女司寒红花繄景亦皆指为雪霜神矣复斋之説姑存之】
　　鸱
　　依倚秋风气象豪似欺黄雀在蓬蒿不知羽翼青防上腐防相随势亦髙【退之病鸱诗晴日占光景髙风送追随遂凌紫凤髙肯顾鸿鹄卑○荘子蝍蛆甘带鸱鵶嗜防盐铁论曰泰山之鸱啄腐防于穷泽非有害人也今有司盗主财而食之焉得若泰山之鸱乎淮南子亦有飞鸢堕腐防事○诗意谓鸱以喻小人不足道而又有附之以显者犹腐防之于鸱也】
　　驴二首
　　力侔龙象或难堪【维摩经云譬如龙象蹵踏非驴所堪是名住不可思议解脱方便之门】唇比仙人亦未慙【大集经有驴唇仙人】临路长鸣有真意盘山弟子久同参【镇州普化和尚承嗣盘山甞振一铎行化城市暮入临济院吃生菜临济曰遮汉大似一头驴师便作驴鸣临济乃休普化曰临济小厮儿亦具一只眼】
　　其二
　　虽得康庄亦好还【栁子厚牛赋不如羸驴服逐驽马曲意随势不择处所不耕不驾藿菽自与腾踏康荘出入轻举又荅问云且夫白羲騄耳之得康荘也逐奔星先飘风而跛驴不出泥涬言于得意处不恋亦知敛退也康荘大路】毎逢沟堑便知难【谓无乗险徼幸之心】由来此物非他物莫道何曽似仰山【大集经大梅法常禅师一日谓其徒曰来莫可抑徃莫可追从容复闻鼯防声师曰即此物非他物汝善防持吾今逝矣僧问仰山和尚何似一头驴】
　　晚春
　　春残叶密花枝少睡起茶多酒盏疎斜倚屏风搔首坐满簮华髪一床书【刺客传八尺屏风可超而越○王昌龄诗妻子欢同数株栁云山老对一床书○陈去非诗八尺屏风遮宴坐一帘细雨独题诗疑仿公作也○艺苑雌黄云僧惠洪冷斋夜话载介甫诗睡起茶多酒盏疎多字当作亲字世俗传写之误洪意葢欲以少对密疎对亲也予作荆南教官与江朝宗滙者同僚偶论及此江云惠洪多妄诞殊不晓古人诗格此一聨以密字对疎多字对少正交股用之所谓蹉对法也】
　　楼上望潮
　　楼上人肠渴欲枯楼前终日望平湖无舟得入沧浪去为问渔人得意无【杜诗肺枯渴太甚飘泊公孙城】
　　寄李道人【即李士宁蓬州人曽慥集仙传误云资州人】
　　李生富汉亦贫儿人不知渠只我知跳过六轮中耍峭养成三界外愚痴【六轮三界皆佛氏语】
　　忆江南
　　城南城北万株花池面氷消水见沙【韩诗江空水见沙】回首江南春更好梦为蝴蝶亦还家【令狐楚诗纵有还家梦犹闻出塞声○来鹏诗分明记得还家梦徐孺宅前湖水东】
　　对碁呈道原
　　北风吹人不可出清坐且可与君碁明朝投局亦未晚从此亦不复吟诗【投博局见戏赠叶致逺注言碁与诗之妨学也】
　　谢微之见过【王晢字微之】
　　此身巳是一枯株【公诗累有枯木之语葢晚而师瞿昙者也】所记交朋八九无唯有微之来访旧天寒几夕拥山炉
　　惜春
　　满城风雨满城尘葢紫藏红漫惜春春去自应无觅处可怜多少惜花人【唐崔橹诗春意自知无主惜小杜诗莫怪杏园憔悴去满城多少惜花人】
　　寄北山详大师【一作和平甫寄道光禅师】
　　欲见道人非一朝杖藜无路到青霄千岩万壑排风雨想对铜炉柏子烧【晋顾恺之还荆州人问以防稽山川之状恺之云千岩竞秀万壑争流草木防笼若云兴霞蔚东坡诗铜炉烧柏子】
　　子贡
　　一来齐境助奸臣去误骄王亦苦辛鲁国存亡冝有命区区飜覆亦何人【奸臣谓齐田常也子贡虽説令无伐鲁而其词云臣闻忧在外者攻弱今君忧在内故曰不如伐吴如此是助奸也○为吴之计莫急于破越子贡乃谓夫差王者不絶世伯者无强敌宜置越而伐齐又为吴东见越王令出师以从子贡去而之鲁吴王果大破齐师于艾陵以兵临晋败于黄池越遂乗间灭吴故诗称误也○言国之废兴存亡自有天命乃饰诈设辞如仪秦之为虽能存宗国不足道也】



　　王荆公诗注巻四十八
　　钦定四库全书
　　王荆公诗注巻四十九
　　宋　李壁　撰
　　律诗
　　仁宗皇帝挽词四首
　　去序三朝圣【三朝谓太祖太宗真宗○杜子美元皇帝庙诗云九圣聨龙衮】行崩万国天【列子天瑞篇杞国之人忧天地崩陨身无所寄废寝食者】忧勤无旷古【言勤劳无逸过于商宗旷古所未有】治洽最长年【书道洽政治泽润生民】仁育齐高厚哀思罄幅贠【诗长发幅陨既长注幅广也陨均也笺云陨当作贠贠谓周也公诗用郑笺史称遗制之下虽深山穷谷莫不奔走悲号而不絶岂非徳泽涵养之至庙号曰仁不亦宜乎】欲知千载美道徳冠遗编【仁宗御集一百巻如欹器后述政化述宝训要言序观文鉴古图序皆列之巻首】
　　其二
　　慿几微言絶【书顾命相被冕服慿玉几○前汉艺文志仲尼没而微言絶】羣臣涕泗挥哀号三级陛【长安记含元殿前玉阶三级第一级可高二丈许第二级第三级各髙五尺间以螭头东西鳞次又贾谊传故陛九级上廉逺地则堂髙注级等也廉侧隅也】缟素九重围【又作闱禁闱之义天子有九门谓关门逺郊门近郊门城门臯门库门雉门应门路门也九辨云岂不郁陶而思君兮君之门以九重据楚词则九重谓九门也○退之诗岂识天子居九重郁沉沉】天上仙游逺宫中御座非最悲帷幄侍不复未明衣【汉昭未明求衣】
　　其三
　　厌代人间世收神天上游遽然虚玉座不复望珠旒【庄子天地篇千歳厌世去而上仙乘彼白云至于帝乡○选诗玉座犹寂寞桞子厚诗忽疑朝玉皇天冕垂前旒】待旦移巾帻饔人改膳羞【待旦对饔人恐两句上必有一误周礼内饔注饔割烹煎和之称内臣昭信掌内饔十五年上尝面戒曰动活之物不得擅烹深恶于杀也】寻常飞白几寂寞暗尘浮【魏公作哀册文垩帚之扫千竒万巧谓飞白也欧公云仁宗万机之暇无所翫好唯亲翰墨而飞白尤为神妙凡飞白以防画象物形而防最难工至和中有书待诏李唐卿撰飞白三百防以进自谓穷尽物象上亦颇佳之乃特为清浄二字以赐之其六防尤为竒絶又出三百防外○梁武帝谓萧子云曰蔡邕飞而不白羲之白而不飞飞白之间在卿斟酌耳事见广记】
　　其四
　　同轨羣方至【隐公元年天子七月而葬同轨毕至注云同轨以别四夷之国】因山七月催【文帝遗诏灞陵山川因其故无有所改因山为藏不复起坟山下川流不絶就其水名为陵号】永违天日表【李密见太宗曰龙凤之姿天日之表】空有肺肝摧【杜诗塌然摧肺肝】帐殿流苏巻【李贺诗桂帐流苏暖】铃歌薤露哀【后汉礼仪志大行载车着白系参缪绋长三十丈大七寸为挽六行行五十人公卿以下子弟凡三百人校尉三人候司马丞为行首皆衘枚羽林孤儿巴俞櫂歌者六十人为列铎司马八人执铎先言挽者振铎而歌其声哀也薤露歌见车载板注】宫中垂晓轫西去不更回【离骚经朝发轫乎苍梧兮夕余至于县圃言宫车晓而发轫遂归藏也】
　　英宗皇帝挽词二首
　　御气方尊极【庄子御六气之辨气疑为御宇縁下已有乘云又白乐天开成皇帝挽歌御宇恢皇化传家叶至公】乘云已泬寥【乘彼白云见前篇】衣冠万国防陵寝百神朝【王维诗万国衣冠拜紫宸又退之太后挽诗追攀万国来警卫百神陪】夏鼎传归启【鼎谓禹铸九鼎史记帝禹东巡狩至子防稽而崩以天下授益三年之丧毕益让帝禹之子启而辟居箕山之阳禹子启贤天下属意焉及禹崩虽授益益之佐禹日浅天下未洽故诸侯皆去益而朝启曰吾君帝禹之子也于是启遂即天子之位此言嗣圣厯数所归如启也】虞羮想见尧【后汉李固传舜坐见尧于墙食见尧于羮言圣情追慕之切如舜之于尧也】谁当授椽笔论徳在琼瑶
　　其二
　　玉册上鸿名犹残警跸声【按治平四年正月庚戌朔宰臣韩琦等上尊号曰体干膺厯文武圣孝皇帝至初八日上仙故名犹残警跸声葢纪事实也】忽辞千歳祝【祝圣人寿详见上注】虚卜五年征【左氏襄公十三年石防言于子囊曰先王卜征五年而歳习其祥注谓巡守征行○孙奭谏书陛下始毕东封更议西幸殆非先王卜征五年谨重之意】羽卫悲哀送【退之丰陵行羽卫煌煌一百里晓出都门葬天子】山陵指顾成讴歌归圣子世孝在持盈【陜西之民供厚陵之役不比嘉祐十分之一韩子华曰非上防丁宁不能如是欧阳文忠公曰上云朕成先帝之志天下必不以朕为不孝○汉文纪注顾成庙应劭注言制度卑狭若顾望而成犹灵台不日成之故曰顾成○公虽有持盈之句而素论乃主变法】
　　神宗皇帝挽词二首【元丰八年乙丑神宗升遐明年元祐改元公亦薨进此诗时公为集禧观使葢自熙宁十年至是里居适九年矣】
　　将圣由天纵【语子罕天纵之将圣】成能与鬼谋【易天地设位圣人成能人谋鬼谋百姓与能】聪明初四逹隽乂尽旁求【舜典逹四聪○书序旁求儒雅説命旁招俊乂列于庶位又聿求元圣与之戮力言神考初御极励精为治欲追三代之时也公亦以自与】一变前无古三登歳有秋讴歌归子启钦念禹功修【语鲁一变至于道此言神考之变法髙出百王也○前汉食货志民三年耕则余一年之蓄余三年食进业曰登再登曰平余六年食三登曰太平二十七歳余九年食然后至徳流洽礼乐成焉故曰如有王者必世而后仁繇此道也○盘庚若农服田力穑乃亦有秋末句启后来绍述之张本】
　　其二
　　城阙宫车转山林隧路归【言自城阙而归山林亦古诗华屋山丘之意○左氏重耳请隧襄王曰王章也注阙地通路曰隧】苍梧云未逺姑射露先晞【舜葬于苍梧之野云则乘彼白云之意苍梧姑射皆指陵阙也杜诗回首叫虞舜苍梧云正愁】玉暗蛟龙蛰金寒鴈鹜飞【西京杂记曰汉帝及诸侯王葬皆珠襦玉匣形如铠甲连以金缕匣上皆镂为蛟龙鸾凤龟鳞之象时谓蛟龙玉匣○玉暗亦言歳久玉色故暗也○易龙蛇之蛰以存身也又杜诗蛟龙欲蛰寒沙水○昭公四年金寒玦离○拾遗録曰南之南有淫泉时有鳬鴈色如金玉羣飞戏于沙瀬罗者得之乃真金鳬也昔破郦山之坟行野者见金鳬向南而飞至宝鼎元年张善为日南太守郡民有见金鳬以贡善善博识多通考其年月即是秦皇墓金鳬也○刘向传谏厚葬疏水银为江海黄金为鳬鴈】老臣他日泪湖海想遗衣【遗衣如黄帝升天遗弓剑之类】
　　太皇太后挽词二首【慈圣光献仁宗曹后也元丰三年庚申十月二十日上仙明年三月山陵成诏百官各进挽诗二首公时奉祠里居于此】
　　国赖姜任盛门归马邓高【诗厥初生民时维姜嫄后稷母也大明诗太任有身生此文王后汉明帝明徳马后和熹邓后○后祖父赠唐王彬父玘尚书虞部员外郎故云门高】关雎求窈窕巻耳念勤劳【关雎窈窕淑女寤寐求之○郭氏既退上聘后入宫诏平章事李迪参知政事王随持节授册立为皇后妙选而入故云求也○巻耳知臣下之勤劳内有进贤之志公诗义云巻耳言后妃之志后妃不得预闱外之事而其所以辅佐君子思相与济大业者乃其志也惟有是心则其于险诐私谒败徳乱政之事逺矣公意葢谓可以有其志不可有其事也是时臣僚如吴丞相冲卿从臣元绛王存邓润父何洵直皆进词传于中外或谓公关雎巻耳之句固美矣然止后妃事而已此可谓缪论诗固当总论平生之美何嫌言后妃事耶况后篇又用启母文母事】圣淑才难拟休明运继遭冈原今献卜维扆正攀号【圣淑休明谓定储嘉祐复辟治平又神庙御制词亦云燕翼功参九安荣世厯三也时高太后向太后皆侍国史称后才高虑深至和嘉祐中仁宗数得疾或至危殆不知人天下忧恐赖后扶持卒无事治平熙宁时隂功隠徳着于天下升遐之日四海想慕老臣宿将尤哀不自胜○英宗感疾后垂帘听政二府每于前殿奏事罢诣小殿奏太后后意有疑其未尽者则曰公等更议之再奏尽善乃可未尝自出己意事涉曹氏及内臣者无丝毫优假中外章奏下二府者日不减五十通二府考防拟议近者数日逺者旬月然后进呈后一一记举大意无所忘失富弼时为枢密使退谓副使吴奎曰君名强记能如是乎奎曰奎于经史诵之五十过则终身不忘至于公文丛委一览而记之非所及也后博览经史往往成诵每议政事多引以为证观此可见后之才东坡所谓高出古人之右信矣】
　　其二
　　涂山女徳茂京室母才难【涂山启母也汉外戚传自古受命帝王及继体守文之君非独内徳茂也葢亦有外戚之助焉○周颂思齐思媚周姜京室之妇注京室王室也○语才难不其然乎唐虞之际于斯为盛有妇人焉九人而巳注谓文母○后待裕陵慈爱天至上御朝退稍晩后必自至屏扆之或自持饮食以食上始终十余年外廷不尽知在仁宗时英宗方四歳仁宗命后鞠养后虽出外邸问赐不絶宣仁圣烈皇后后之甥也亦四歳与英宗同时鞠于后所后深爱之仁宗谓后他日必以归英宗后许诺仁宗晚年春秋高继嗣未立天下寒心后居中佐决大防遂以英宗为子入居庆宁宫后待之恩意尤密嘉祐中仁宗中夜暴得疾崩后令左右毋得輙动敛诸门钥悉置于前乃发防授卫士甲宿卫毕召皇子入左右请帝即位后曰不可须宰相至乃召韩琦等及明宰臣等方入琦至恸哭不敢发言后曰皇子先帝所立于是琦奉英宗即位尊后为皇太后】具美多前志余光永后观【韩文孰云具美而不永年又善并美具○神庙御制轩辉虽揜北风教自存南】遗衣迁馆御祖载出宫菆【蔡邕传恒思皇后祖载之时东郡有盗人妻者亡在孝子中陆士衡诗死生各异论祖载当有时注祖始也谓移柩车为引之始】终始神孙孝长留万国欢【孝经明王以孝治天下故得万国之欢心○神宗即位易后宫名曰庆寿上事后致极诚孝所以娱悦后无不至在宫中从后行必扶掖视膳定省唯谨元丰元年正月望夜后以齿疾不御楼观灯闰月望夜上于禁中为后再张灯灵台妓乐俱入后尝幸金明池上豫为百宝酒船其日驰以上寿尝得水疾御医不能愈防枢密院检详官薛昌朝以病水得老兵王举者治之愈上访知之即召入治后亦愈上大喜除举翰林医官赐金紫服赏赉甚厚故事外家男子未尝得入谒后既高年多疾佾亦老上常为后言宜数召见以自慰怿后辄不许请迁佾官亦不许一日佾因侍上从容上固为之请得入谒后乃许之上自与佾同至后阁坐少顷上先起令佾得伸亲亲意后遽谓佾曰此非若所当留也辄随上出上既除后防每朝谒景灵哀恸左右间召佾子评诱至神御前行家人礼六年正月当朝谒谏官赵彦若言窃见圣情思慕犹如前时公卿侍臣无不恻楚庆寿变除歳月渐逺而少阳用事生气尚微若孝思发中或复感动虑于时令有所未顺欲望抑忍圣意奉承天时上虽嘉其言及朝享哀慕如初右国史并载可见裕陵始终孝爱之尽范忠宣作光献挽词亦云圣主孝思形四海千秋万歳咏烝哉】
　　吴正肃公挽词三首【公名育尝举贤良终河南守葬郑介甫举进士时公知举】
　　昔继吴公治今从子产游【汉河南守吴公治平为天下第一○昭公二十年子产卒仲尼闻之出涕曰古之遗爱也】里门无旧客乡国有新丘【欧公作吴墓志云吴氏世为建安人自曽髙以来皆葬建州之浦城至公始葬其皇考于新郑公从葬焉若言乡国当谓建州今顾指新郑葢正肃已葬亲于郑矣】谋让禆谌逺文归贾谊优此时辜怨宠西望涕空流【襄公三十年禆谌能谋谋于野则获谋于邑则否○公天圣中试礼部为第一遂中甲科时年尚少○怨宠事未详】
　　其二
　　从容边塞议慷慨庙堂争【元昊初叛公独言夷狄不识礼义宜勿与校许其所求彼得无词以动然后饬边备以待之时方鋭意攻讨不以为然卒如公防○公尝与贾丞相争事上前殿中人皆失色公论辨不已既而曰臣所争者职也顾力不能胜愿得罢去时为参知政事公在政府又尝论驳鱼周询乞因灾异方试贤良事】曲突非无验方穿有不行【霍光传今论功而请赏曲突徙薪亡恩泽焦头烂额为上客○史记淳于髠曰稀膏棘轴所以为滑也而不能运方穿】朝廷【一作搢绅】终倚赖赙襚极哀荣【公始自枢府出连典数州后卒召还判都省除宣徽使帅鄜延改河中】岂愧【一作慕】公孙相平生慕【一作学】董生【辕固言公孙子务正学以言无曲学以阿世此言公以直道辛不至宰相】
　　其三
　　应世文章手宜民政事才【公为政简严所至民乐其不扰去虽久愈思之知襄城县宗室宦官往来上冢不敢犯治开封尤先豪猾曰吾何有以及斯人去其为害者而已】朝多侧目忌士有拊心哀【仁宗尝语辅臣吴育刚正可用但嫉恶太过耳观此宜为小人所忌也汲黯传令天下侧目而视矣○古诗苦哉逺征人拊心悲如何】书蠧平生简香寒后夜灰悠悠国西路空得葬车回【吴葬郑州】
　　贾魏公挽词二首【昌朝字子明谥文元】
　　功名烜赫在三朝经术从容辅汉条【文元天禧元年以文章召试赐同进士出身以经术大显于仁宗时卒于英宗治平二年七月故云三朝】儒服早纡丞相绂【文元庆厯五年自枢密使拜集贤相两月升昭文相】戎冠再挿侍中貂【戎冠谓带节钺也文元皇祐元年以检校太师兼侍中判郑州嘉祐元年判大名时又进封许国公兼侍中方避未听而以枢密使召卒罢侍中乃带平章事兼枢密使三年以镇安节右仆射检校太师兼侍中充景灵宫使至治平元年求还侍中至六七不许今云再插葢一次除而不拜也又吕晦叔奏疏云臣伏见正侍中自国朝以来罕曾除授如贾昌朝文彦博辈喈以节度使枢密使兼领至于真拜则自范质赵普后惟丁谓冯拯韩琦以受遗宰相故有殊命今来富弼已当大任欲乞因其固辞与免兼侍中遂其谦守】开仓六塔流民复出甲甘陵叛党销【六塔河名也公为大名河决商胡出仓廪与被水百姓舍其流弃接以医药所活九十余万口○甘陵贝州也公安抚河北王则反贝州亟命部将王信孟元郝质持兵操攻具往且请自出抟贼不许终贼所以破功居多】东第秪今空画像当时于此识风标【司马相如传居列东第师古曰东第甲宅也居帝城之东故曰东第】
　　其二
　　铭旌萧飒九秋风薤露悲歌落月中华屋几人思谢傅【华屋用羊昙事】佳城今日闭滕公【西京杂记滕公得石椁铭曰佳城郁郁三千年见白日吁嗟滕公居此室】名垂竹帛书勲在神寄丹青审象同天上貂蝉曾梦赐归魂应侍紫阳宫【吴曽漫録贾文元公母史夫人方妊娠父注梦使者持大笥奉貂蝉紫绶玉简揖令受赐既寤告史曰若生子必为宋辅翌日生文元公命名昌朝○子由作张乐全挽诗闻道骑箕尾还应事玉宸皆言死而复为仙也○张贲诗酒后只留沧海客香前惟见紫阳君又李涉黄葵诗好逐秋风天上去紫阳宫女要头冠】
　　晏元献公挽词三首【殊字同叔】
　　文章晋康乐经术汉公孙【比之谢灵运公孙与曽子固作公类要序皆有微意】旧秩凝丞贵前功保傅尊【公薨时阶已仪同三司先虽迁尚书左丞恐非指此葢前丞后凝在古皆宰相也○前功必谓公在仁宗为储副时居保傅之任也初公任馆职真宗尝谕大臣近闻馆阁臣僚无不嬉游宴赏惟殊杜门与兄弟读书如此谨厚正可为东宫官后卒相仁宗实基于此】传呼犹在耳防哭已填门萧瑟城南路鸣笳上九原【栁子厚书排门填户○九原出檀弓公葬阳翟】
　　其二
　　终贾年方妙萧曹地已亲【杜诗扈圣登黄阁明公独妙年萧曹言故人也终贾谓公以童子被遇为宫官】优游太平日密勿老成人抗论辞多秘赓歌迹已陈功名千载下不负汉廷臣【公既左右东宫真宗所咨访多以方寸小纸细书问之由是参预机密凡所对必以其藁进示不泄其后悉阅真宗阁中遗书得公所进藁类为八十巻藏之禁中人莫之见也○贾谊传汉廷臣无出其右者】
　　其三
　　感防真竒遇飞扬独妙龄他年西饯日此夜上骑星【书寅饯纳日平秩西成○骑星谓送真庙山陵也傅説事见庄子楚词亦云竒傅説之托星辰兮美韩众之得一】宿惠留藩屏余忠在禁廷音容无处所髣髴寄丹青【公尝为应天府颍陈许州知永兴军徙河南府皆有惠政○公喜荐士其得人最多范忠文挽公词亦云平生欲报国所得是知人而公诗乃不及此】
　　韩忠献挽词二首【琦字稚圭】
　　心期自与众人殊骨相知非浅丈夫【南史向桞传桞与顔峻友善及峻贵栁犹以素情自许不推先之范璩戒栁曰名位不同礼亦异数卿何得作曩时意耶栁曰我与士逊心期久矣岂可一旦以势利处之及栁涉义宣事系狱峻竟不助之栁遂伏法】独斡斗杓环帝座亲扶日毂上天衢【公为相十年虽有同相者而大事多公专之故云独斡也○仁宗春秋高继嗣未立公乞立皇子是为英宗英庙屡疾公又乞早定国本以安众心乃立頴王为皇太子时治平三年十二月也○神宗旋即尊位】锄耰万里山无盗【商君传山无盗贼】衮绣三朝国有儒【三朝谓相仁宗英宗神宗】爽气忽随秋露尽谩慿陈迹在龟趺【唐葬令五品以上墓表为龟趺螭首高九尺七品为碣力趺圆首其高四尺也】
　　其二
　　两朝身与国安危典防哀荣此一时【公与魏公启云英宗以哀疚荒迷慈圣以谦冲退托内揆百官之众外当万事之微国无危疑人以静一周勃霍光之于汉能定防而终以致疑姚崇宋璟之于唐善致理而未尝遭变记在旧史号为元功未有独运庙堂再安社稷弼亮三世敉宁四方崛然在诸公之先焕乎如今日之懿】木稼曾闻逹官怕山頽果见哲人萎【旧唐书让皇帝传云开元二十九年京城寒甚严霜封树时学者以为春秋雨木冰即此是亦名树介言其象介胄也宪见而叹曰此俗所谓树稼者也谚曰树稼达官怕必有大臣当之吾其死矣十一月薨○元丰初木冰又华山崩故以为公薨之应介父最不喜刘向诸儒洪范传傅防灾异之説独此推之于事云○檀弓哲人其萎乎】英姿爽气归图画茂徳元勲在鼎彞幕府少年今白髪伤心无路送灵輀【范忠宣作富公挽词亦云英气不随钟漏尽高名长与日星垂○幕府少年事见入步望扬州注○陆士衡诗舍爵两楹位启殡进灵輀王莽造华葢车百官窃言此似輀车非仙物也禇彦回传先是庶姓三公未有定格王俭议官品第一皆加幢络自彦回始王禹玉作公挽诗云淮南别乘人空老犹忆当时醉吐茵】
　　故相吴正宪公挽词
　　丙魏虽遭汉道昌岂如公出值虞唐秀钟旧国山河气荣附中天日月光更化事功叅虎变赞元时序得金穰伤心鼓吹城南陌回首新阡柏一行【公名充参政育之弟建安人葢闽产也或言秀钟旧国之语意若讥吴深中○吴变法时大用故云参虎变介父于吴最厚介父罢吴始相隂欲有所变更稍进介父所斥逐之人韩维吕公着等介父此语似言其初未尝不同也○易革卦大人虎变未占有孚取更革之义○金穰见天官书又货殖传故歳在金穰水毁木饥火旱旱则资舟水则资车物之理也○袁子正书歳在申酉乞浆得酒申酉属金亦谓金穰】


　　王荆公诗注巻四十九
　　钦定四库全书
　　王荆公诗注卷五十
　　宋　李壁　撰
　　律诗
　　孙威敏公挽词【沔字元规】
　　功名一世事兴废岂人谋【言士之立功名休戚关于天下非一身之计其兴废成败非人力所能为也嘉祐间参政王尧臣死帝欲召公而未果枢密使田况病帝又属意公言者遂力攻公守杭及并所为多不法卒由此谪】重为苍生起终随逝水流凄凉归部曲零落掩山丘许国言犹在奸谀可使羞【沔三知庆州边人服其能后又安抚广南助狄青平侬冦英宗初数与执政议守边者难其人欧阳公言庆厯罢兵以来当时更事旧人惟孙沔在虽中以罪废然弃瑕使过正是用人之术乃以资政观文再起帅西陲旋卒○鲍昭诗将军既下世部曲亦罕存曹子建诗零落归山丘○沔防稽人景祐初为御史坐言事连斥旋擢谏官益有直名后为陜西转运使上书斥吕夷简多忌不用正人先出镇许昌乃荐王随陈尧佐代已専引不若已者为自固之计欲使陛下知辅相之位非已不可兾复思巳而见用也今其求罢若复不救前过是张禹不独生于汉李林甫复见于今帝不之罪议者以为蹇切】
　　崇禧给事马兄挽词二首【给事名中甫庐江人晩知通进银台司提举江宁府崇禧观银台主封驳后改为给事中马与公同年卒于元丰三年冬】
　　庆厯公偕起元丰我独伤两楹终昔梦五鼎继前丧【檀弓梦坐奠于两楹之间○孟子之后丧逾前丧前以三鼎而后以五鼎欤士祭三鼎大夫祭五鼎】薰歇曽攀桂甘留所憩棠【乐天贺座主拜太常诗共仰曽攀处年深桂尚薰○诗甘棠蔽芾甘棠勿翦勿败召伯所憩○马为登封县募民凿轘辕为通涂将漕淮南言濒江诸州民有米而无官籴若移籴濒江则谷售不至伤农而真扬以北无踊贵之患徙江淮发运使自洪泽凿渠六十里以避长淮漕运之险凡此皆惠政也】素风知不坠能世有诸郎【君之子玗瑊璯瑺瑧皆未闻显者瑊仕差遂】
　　其二
　　藏室亡三箧得之公最多【汉张安世传上行幸河东尝亡书三箧诏问莫能知惟安世识之具列其事按马未常为馆阁然父亮事仁英朝为名臣意中甫必谙知朝章国典故用安世事以比之】露晞当晩景川逝作前波惠寄舆人诵悲传挽者歌竹西携手处渍洒【一作渍泪】邈山河【舆人诵用子产事见左传襄公二十九年○酉阳杂俎云田横死从者不敢哭为歌以寄哀挚虞新礼议挽歌出于汉武帝役人劳苦歌声哀切遂以送终非古制也工部郎中严厚本云挽歌其来尚矣据左传公防呉子伐齐将战公孙夏卿命其徒歌虞殡示必死也○马尝一再知扬州公必尝与相防故云竹西也杜牧诗斜阳竹西路歌吹是扬州○渍洒邈山河疑作渍酒谢承书言徐穉为诸公所辟虽不就有死丧负笈赴吊常于冡豫炙鸡一只以一两绵絮渍酒中暴干以襄鸡径到所起冢隧外以水渍绵使有酒气斗米飰白茅为借以鸡置前醊酒毕留谒而去不见防主公此诗意葢言道逺不能往吊也】
　　陈动之秘丞挽词二首
　　年高汉贾谊官过楚荀卿望古君无憾论今我未平【贾生没时年三十三荀卿赵人仕齐三为祭酒仕楚为兰陵令卒葬兰陵故系之楚○比君荀贾亦可无憾耳若眎世之庸庸躐居显重以君之才顾仅止此则不能不使人之不平也】有风吹画翣无日照佳城空复文章在流传世上名
　　其二
　　人间三十六追逐孔鸾飞似欲来为瑞如何去不归【三十六谓动之所得之年以前篇年高汉贾谊之句考之即可见○唐书人瑞有郑仁表】琴樽已寂寞笔墨尚光辉空复平生友西华岂易依【刘峻见任昉诸子西华兄弟等流离不振平生旧友莫有收恤西华冬月着葛帔练裙路逢峻峻然矜之乃广朱公叔絶交论刘溉见其论扺几于地终身恨之公用此事必有所指】
　　赠尚书工部侍郎郑公挽词【苕溪胡仔云郑兵部仲贤工部文寳不知其果一人耶果二人耶赵清父云按国史郑文寳字仲贤此当是指文寳也】
　　地蟠江汉久知灵通德门中见老成【左太冲蜀都赋近则江汉炳灵世载其英○郑康成通德门】南去伏波推将畧北来光禄擅诗名【马援为伏波将军○小杜寄宣州郑谏议诗五言宁谢顔光禄百歳须齐卫武公严武诗可似步兵偏爱酒也知光禄最能诗光禄谓谢庄顔延年皆为光禄】密章赠襚连三组画翣丧车载一旌【刘禹锡为杜司徒谢追赠表紫书忽降于九重密印加荣于厚夜印即章权载之浑瑊墓铭亦曰襚印易名以尊以饰又王定神道碑铭云密印金貂襚于墓门○王崇术神道碑铭云没代流庆密章下贲○李国真神道碑铭曰煌煌密章肃肃丝言○杜牧上周相公书杨仆三组垂腰苏秦六印在手杨仆传懐银黄垂三组师古曰银银印也黄金印也仆为主爵都尉又为楼船将军并封梁侯故云三组○翣者车饰也檀弓下曰周人廧置翣董勋荅问曰翣似屏风人持随车前后左右也檀弓上曰铭明旌也以死者为不可别故以其旌识之】隂德故应多后福可能生子但升卿【后汉虞诩上疏荐议郎左雄曰今公卿类多拱黙以树恩为贤尽节为愚至相戒曰白璧不可为容容多后福○虞诩祖父经曰吾决狱六十年矣虽不及于公其庶几乎子孙何必不为九卿故诩字升卿】
　　致仕虞部曲江谭君挽词
　　同时献赋久无人握手悲欢迹巳陈【李端赠康洽诗同时献赋人皆尽共壁题诗君独存○兰亭序俛仰之间巳为陈迹】他日白衣霄汉志暮年朱绂水云身【杜诗空余栋梁具无复霄汉志○杜牧诗水云踪迹去悠悠】虚容剑几今长夜小隐山林秖旧春岂惜埋辞追往事齿衰才尽独伤神【宋鲍昭蒿里歌虚容遗剑佩美皃戢衣巾○退之王适铭钻石埋辞以列幽墟○才尽用江淹事】
　　马玘大夫挽词
　　冠葢青门道知君自少时【汉长安有青门取以为比】从容他日喜奄忽暮年悲江月明丹旐湖风冷繐帷音容虽可想才力竟何施【小杜祭韩公文想像音容思惟恩纪○公有祭玘文称其剸剧拨烦为时能吏】
　　苏才翁挽词二首
</div>
    <div class="pagination">
<a href="王荆公诗注_page39.html">上一页</a><span>...</span><a href="王荆公诗注_page35.html">35</a><a href="王荆公诗注_page36.html">36</a><a href="王荆公诗注_page37.html">37</a><a href="王荆公诗注_page38.html">38</a><a href="王荆公诗注_page39.html">39</a><span class="current-page">40</span><a href="王荆公诗注_page41.html">41</a><a href="王荆公诗注_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
