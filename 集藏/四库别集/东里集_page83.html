<!DOCTYPE html>
<html>
<head>
    <meta charset="UTF-8">
    <title>东里集 - 第 83 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东里集 - 第 83 页/共 87 页</h1>
    <div class="content">　　广寒宫殿晓驻黄金辇天上彤霞平近眼俯防碧云芳甸　乾坤六合皆春荣光瑞彩津津浩荡云飞川泳甄陶総出皇仁【右三】
　　碧池千顷湛湛涵天影清似玻瓈明似镜洞见柔条新荇　金鳞翠羽夷犹红桡画桨謌讴何幸盛时多暇共陪太液清游【右四】
　　鳯池龙舸画楫黄金柁亭午虹桥西畔过琼管瑶筝相和　彤亭面面雕栏天光云影盘桓世外银潢玉宇春前丽景清欢【右五】
　　小山千丈粲玉蕖仙掌鹤桧鸾篁森拱向春逗万年枝上　黄金矫矫蟠龙青岩洒洒轻风口喷汪洋天泽须教大地年丰【右六】
　　石渠清泚宛转千花里翠勺金莲传玉醴潇洒落红流水　连茵坐饮悠哉流杯饮过还来圣主恩深如海醉教马上扶回【右七】
　　瑞禽灵兽自古希竒有鸾鳯来仪麀鹿伏好似舜庭文囿　传宣特赐竒观山呼拜舞腾欢清世泰和嘉应圣人道合乾坤【右八】
　　玉京仙境瑞气融春永明主承天天锡庆雨顺风和嘉应　讴謌四海丰年箫韶九奏华筵圣世均调玉烛皇图帝夀齐天【右九】
　　施恩宣化一统函夷夏端拱垂衣几务暇光被普天之下　簮缨扈从游巡乾坤万物皆新荡荡太平熈皞吾皇万歳千春【右十】
　　奉夀思贻兄【二首】
　　皓月当庭照彩灯华筵春透酒如渑昔年把酒记吾曾今日杨园賔客聚夀星相应徳星明六千里外独思
　　兄【右浣溪沙】
　　春意满堦除玉色梅花照鬂须老子夀年过九九懽娱醉影婆娑不用扶　萧散一尘无绿树青山处士居兄弟别离三十载何如春鴈来时定寄书【右南乡子】
　　寄夀仲亨兄【木兰花慢】
　　簮缨四百载记科第有家传羡双玉连枝栢台氷雪栗里风烟逍遥葛巾藜杖傍青山绿竹俯丹泉天赐十分清福人尊八袠高年　一尘不到研屏前防笔映华牋想菊畔题诗梅边作赋佳趣依然儿孙书香宦业防名家庆泽逺绵延望望徳星南极夀觞正聚羣贤
　　夀蹇少卿【满庭芳】
　　四纪廷臣三朝国老左班领袖官僚手扶红日两度上青霄一片丹诚奉主持恭谨不间纎毫从容处调羮事好补衮更才高　君臣鱼水契龙章鳯勑前后华褒防满怀春意富贵无骄嘉庆今年七十梅舒玉香蔼宫袍更百歳康宁夀福长逺佐唐尧
　　夀建安少傅【水龙吟】
　　一星南极辉光毎年腊节明朝见黄封赐酒翠盘仙脯画堂张宴济济嘉賔谋谟耆老文章英彦想从初独禀武夷之秀金榜登高选　早侍九华春殿彩毫挥五云腾绚驱驰扈从东征北讨马蹄行遍身仕三朝手调金鼎芳名驰逺愿长年佐辅皇恩帝徳百寮冠冕
　　夀时勉李学士【临江仙】
　　霁月光风襟度好文章清比琳璆蓬莱山近殿东头论忠献纳鹄立侍宸旒　六十今朝初度日明朝又屇中秋桂花香泛紫金瓯賔筵为夀不住算觥筹
　　夀黄学士【水龙吟】
　　好花开到红榴帝城明日端阳届先生夀旦官厨细酒士林嘉防内阁当年七人同事四人今在一人千里外还留鼎足懽相对须醉　不改平生刚介更华发朱顔无改声名事业安荣忧患从前无愧绀雪晨飡黄庭昼咏出尘潇洒碧云冠徃来天台鴈荡作人间瑞
　　归田趣【满江红四首】
　　春牧
　　霜鬂萧萧皇恩重赐归田里郊郭外草亭四面青山緑水好鸟好花春似昔同时同辈人无几一布袍棕帽任消摇东风里　芳草岸平如砥垂杨径清如洗散牧处冉冉晴霞飞绮江色比于怀抱净都无一防闲尘滓更小儿牛背有书声清人耳
　　夏耘
　　诏归田里长散诞天恩深厚寻早歳钓游之处风烟依旧万物方当嘉防日一年最是清和候畅幽怀缓缓歩东观耘耨　竹色净槐隂茂荷铺翠葵舒绣农忙际儿子大家趋走频有莺声迎杖屦浑无尘影霑襟袖望水南云似玉光浮笼岩岫
　　秋渔
　　七十归来西江上堪游堪钓秋水共长天一色也堪吟啸穏坐木兰渔艇子大儿能网中儿棹小儿自理防爇香炉烹茶灶　苹花渚雪争耀枫叶岸霞相照山无数清比方壶贠峤放浪不知天地外萧闲底用元眞号聴数声长笛白鸥前江南调
　　冬樵
　　白首闲居冬风冷偏欺衰老晨光动弥漫院落六花飞绕坐暖茅柴煨芋栗老妻孙子围炉好更儿曹腰斧析枯薪归来早　堦前璐池边缟都总出天工巧石山峯庭下尽成琼岛况是太平丰稔瑞教儿爱护休轻扫防园林一鹤意萧萧寻瑶草
　　大雪志喜【玉楼春】
　　【旹甲寅十二月二十日也】
　　天公预作丰年瑞栁絮梨花纷舞坠九重城阙晃清辉一统山河含淑气　郊原遍是琼瑶地梅蕋稍头春早至未论寅卯太平年且赏嘉祥宣徳歳【防云寅年及卯年方见太平年】
　　初度夕【菩萨蛮】
　　生朝谢客草草家筵聊向夕绿酒黄柑庆我今年七十三　烛花送喜绕簇连枝金粟蕋小小孙儿也学诸兄跪献诗
　　九日谒陵【浪陶沙】
　　庭鞠早含霜又到重阳盈盈白发对清觞囘忆徃时文翰侣大半凋亡　纵佩紫萸囊怕上高冈眼昏那见旧家乡但见三陵云气里愁损柔肠





　　东里续集巻六十二
　　书东里文集续编后
　　庐陵杨文贞公即世三十载其所着东里诗文集传于世乆矣然才二十八巻耳士君子恒以不得见全集爲憾焉成化七年秋其子尚寳卿防奉使广西爲予言防防侍先公凡所著作藁皆先兄收兄没诸子姓珍惜秘不发防又忝侍从不能归兹幸归而得之图惟梓传敢以累执事予敬诺焉防既还京师编录成巻六十有二托吏部侍郎叶公与中校正乃以寓予且属序一言予遍阅之跃然曰此当代文章钜公手笔天下之人仰慕想见者也予何敢不力然公诗文旧刻永嘉黄文简公江陵杨文定公序之详矣后生小子何敢置喙于其间嗟乎大羮元酒不资姜桂雅有真味泰山华岳竒峯叠拥不觉其繁玉云行空流丽自然初若无意而能成雨泽被万物此公之冠絶一世予不能不乐爲天下道也故敢僣书于后成化九年歳次癸巳夏五月既望吴郡韩雍拜手书















　　东里续集巻六十二
　　钦定四库全书
　　东里别集巻一　　　　　明　杨士竒　撰代言録
　　视学之碑
　　朕惟帝王之兴必首举学校之政以崇道德教化正人心成天下之材致天下之治唐虞三代之盛率由于兹后世之君其学政或脩或否是以政不古若也我皇考圣神文武钦眀啓运俊德成功统天大孝髙皇帝龙飞淮甸渡江首建学校亲祀孔子日引儒臣讲论经义求古圣人之道身体力行既统有万方即诏府州县皆立学天下士子云集京师复新作庙学于鸡鸣山之阳亲制教条颁布中外又命天下增广生员复其家府州县皆用春秋有事孔子赐以乐舞德教广被海外诸国及蛮夷酋长并遣子入学教化之隆视古为盛朕缵承大统仰遵成宪乃永乐四年三月朔日躬诣庙庭谒先师孔子前期三日雨将事之夕霠云澄霁星纬昭眀暨旦天宇穆清旭日鲜丽舎菜于庙退即彛伦堂文武羣臣咸侍左右师儒在席诸生序列堂下命祭酒胡俨等以次讲经成礼乃还夫学以眀道也道之体广大光眀配乎天地日月而其实不离乎彛伦日用之间孔子眀之上以承尧舜禹汤文武之传下以为后世植纲常开太平于无穷而世之极其尊崇礼之者非于孔子有所增益特以着眀其道之至大天下不可一日而无也惟我皇考继统帝王尊师孔子举天下皆约之使由于斯道是以治化之盛沦浃周徧薄海内外罔不向风慕义朕景仰谟夙夜祗敬思惟继承之道不敢怠遑爰因视学谨叙述皇考所以致隆治化之本勒碑于庙俾我子孙臣庶尚克钦承于千万年永乐四年三月初一日
　　交阯再平定赦罪诏
　　奉天承运皇帝诏曰天地大生成之德普万物而无私帝王广协和为心统六合而无外朕祗膺天命缵绍鸿基体覆载以子民道德而立政乂安惟切夙夜不忘永懐一视之仁敷洽八纮之内咸底绥辑庶答天心况安南介两广之边陲在国朝先诸蕃而欵附乆罹荼毒讵忍遐遗其贼臣黎季父子累杀国王屠夷其宗族横虐民庶蹂躏于邻封遂上侮于朝廷屡内侵于边境谕其悔罪始犹务于包荒稔而弗悛终难稽于援溺肆行吊伐遄举偏师天威震临蚁聚奔溃履鸡翎于平地曾无寸草之横蹈富良如坦途何有一抔之险捣列栅以蹙于醎子穷三穴以极于竒罗殆烈火之燎毛甚疾风之振槁未逾累月尽絷凶渠既解纵其脇从咸抚存其疲瘵祥飚荡除于疠气清霜普肃于妖氛溟海为之清宁山川发其光彩特立交阯都司布政司按察司列为郡县俾同中夏之氓化其髦倪悉去南蛮之俗涣号初下舆情翕从独其孽党之心不变狂乱之志不从教令不复生业迯匿薮泽聚啸山林刼杀良民贼害命吏恩德不念悖恶逾深若谓牧守匪人抚字失当陈述所苦敷诉求伸何敢拒违复作凶逆困甚鸿毛之命犹张螳臂以当车遂来虎旅之雄莫救泰山之压卵怜其怙恶秪自取亡除前倡祻首谋之人罪逆深重俱已伏诛外尚念余众本因愚昧或迫饥穷或为强暴所驱或为奸利所诱事非得巳情有可矜槩而罪之朕实不忍诏书到曰咸赦除之军还为军民还为民各复其业以图自新如巳经恩宥仍复防顽不行悛改必杀无赦其交阯所属军民衙门官吏体朕至仁务隆寛恤毋为严急毋肆侵渔导之趋吉而避凶为之建利而去害使长防咸遂小大获安官府一切不急之务俱且停罢于戱帝德好生肆覃霈湔除之泽天心顺宜永坚钦戴之诚改过而善福有必臻非分之恩理不常得咸乐和平之治勉承嘉靖之仁故兹诏谕咸使闻知永乐六年五月初一日
　　巡幸北京诏
　　奉天承运皇帝诏曰成周营洛肇啓二都有虞亲民尤重廵省朕君临天下祗率典彛统御之初己陞顺天府为北京今四海清宁万民安业国家无事省方维时将以明年二月巡幸北京命皇太子监国朕所经过去处亲王止离王城一程迎接军民衙门官吏人等于境内朝见非经过去处毋得出境道路一切饮食供给之费皆己有备不烦于民诸司毋得有所进献科扰劳众布告中外咸使闻知永乐六年八月十一日
　　册贵妃文
　　维永乐七年嵗次巳丑二月甲戌朔初六日已夘皇帝制曰朕祗承大统仰率圣谟永惟王化之基实系彛伦之重致明禋于宗庙必有相奠之人正内治于宫闱必有协宣之职眷言贤淑礼用褒隆尔某氏懿哲徽明端庄诚一和恵本乎天性静顺合于坤柔率履多仪益谨佩环之节含章有羙不忘图史之规惟乃令猷宜膺显册特封尔为贵妃于戱贵贰轩龙既超承于恩命光昭褕翟伫益懋于德华惟孝敬为福之源惟勤俭为化之本惟肃雍以自牧惟儆戒以相成徃服训词永膺福禄钦哉
　　昭容诰文
　　制曰帝王之治必本于家彛典所书尤详内职眷言淑善宜用叙升尔某氏洵羙端庄恵和柔顺本其天性夙表着于德仪祗事宫闱益谨循于图史动必由礼劳而能谦肆显示于褒嘉俾荣迁于名品今特命尔为昭容徃服隆恩益勤祗慎
　　寛恤交阯诏
　　奉天承运皇帝诏曰朕祗膺天命统驭万方永惟覆载之中咸属照临之下心存博爱宵旰惓惓矧交阯既属于职方而连嵗未臻于休息悯兹困弊之后特敷寛恤之恩庶俾兆人咸沾沛泽所有合行事宜条示于后故兹诏谕悉使闻知永乐九年二月二十五日
　　蠲陜西山西河南逋税诏
　　奉天承运皇帝诏曰朕祗膺天命统御万方即位以来轸念黎庶夙夜惓切眷惟陕西山西河南接境边塞供给转运民惟劳勤矧自今年夏秋以来疾疠相仍民滋困悴未臻苏息朕甚悯焉其陕西所属府州县永乐八年以前拖欠税粮并与蠲免故兹昭示咸使闻知永乐九年十一月初一日
　　即位诏
　　奉天承运皇帝诏曰朕惟上天生民爰立君主仁育兆庶咸底于泰和统御华夷同跻于熙皥我先皇帝奉天抚运治化髙于百王文德武功声教被于四海比縁边警廑龙御以亲征逮及凯还竟鼎湖之升逝遗命神器付予眇躬顾哀疚之方深岂遵承之遽忍宗亲公侯驸马伯文武臣僚军民耆老及四夷朝贡之使俯伏阙下奉表劝进以为天位不可以久虚生民不可以无主长嫡承统国家常经陈词再三沥恳勤切用是仰遵遗命俯狥舆情巳于八月十五日祗告天地祖宗社稷即皇帝位奉祖考之洪祐仰圣神之永图属兹莅阼之初宣布维新之命其以眀年为洪熙元年所有合行事宜条示于后
　　一自永乐二十二年八月十五日昧爽以前官吏军民人等有犯除谋反大逆子孙谋杀祖父母父母妻妾杀夫奴婢杀主不赦外其余巳发觉未发觉已结正未结正罪无大小咸赦除之敢有以赦前事相告言者以其罪罪之
　　一官军幷旗军将军力士校尉舎人余丁人等为事犯罪发遣各处立功哨嘹等项尽行宥免复还职役
　　一军官有为事被刑及罢闲者除谋逆外其余见在者复其原职巳故者子孙依例承袭总小旗革役充军者各还其原役
　　一文武官吏军民匠作人等有为事做工及运砖拖石砌城运粮等项者悉宥其罪官吏复还职役军还原伍匠仍当匠民放宁家其风宪官有犯赃罪者不复其职放囬原籍为民当差
　　一文武官员幷总小旗有为事巳复职役住支俸粮及支半俸者俱照旧支
　　一永乐十九年十二月终巳前拖欠亏兑未完税粮料豆户口盐粮及有报数在官未曾送纳者尽行蠲免永乐二十二年户口盐粮一年其各处拖欠草束及柴炭俱自永乐二十年十二月终以前蠲免
　　一自永乐二十二年八月十五日以前逓年亏欠农桑诸色课程仓粮盐课鱼课等项幷倒死马驼骡驴牛羊亏欠孳牲等畜及拖欠芦柴各处纳欠铜钱顔料席麻竹木等项幷追赔珍珠等物未纳各项赃罚赔追未完段匹等件尽行蠲免
　　一军官为事犯罪发遣各处充军养马种田等项者尽行宥免复职
　　一各处军民有为事追赔孳生马匹受官府逼迫不得巳将男女妻妾典卖与人以致流离困苦莫能自存者诏书到日官司即为赎还毋得托故延缓如女子年长巳成婚者不在此例今后倒死孳生马匹只照洪武年间例追赔
　　一天下一应税课照依永乐二十年以前旧额徴收不许指以钞法为由妄自增添扰害商民违者罪之
　　一各处逃移人户悉宥其罪许于所在官司首告发囬原籍复业免其差徭二年其户下亏欠税粮尽行蠲免
　　一下西洋诸番等国寳船悉皆停止如巳在福建太仓等处安泊者俱囬南京将带去货物仍于内府该库交收诸畨国有进贡使臣当囬去者只量拨人船护送其去但系所差内外官员即便回京民稍人等各放宁家
　　一徃迤西赛玛尔堪实喇苏等处买马等项及哈密取马者悉皆停止将去给赐段匹磁器等件就于所在官司明白照数入库马驼骡疋若系官给者仍交还官军民买办者仍给还原买之人所有差去内外官员俱限十日以里起程赴京不许托故稽留
　　一徃云南木邦缅甸麓川车里等处采取寳石等项及收买马疋等件者悉皆停罢其给赐之物发与差来进贡使人顺带回去但系朝廷差去内外官员限十日以里即便起程赴京官军各回原卫着役不许稽留
　　一各处脩造往诸畨船只悉皆停止其各处采办铁梨木只照依洪武年间例采办余悉停罢
　　一但是买办下畨一应物件幷铸造铜钱买办麝香生铜荒丝等物除见买在官者即于所在官司库交收若未起运者悉皆停止
　　一各处买办诸色纻丝纱罗段疋寳石等项及一应物料顔料幷苏杭等处续造段疋抄造纸劄烧造磁器采办梨木板及造诸品海味果子等项悉皆停罢其差去人员即便回京敢有指此为由科敛害民者罪之
　　一各处闸办金银课除巳煎销见收在官外自今幷前停止敢有不遵法防私自煎销者罪之所差去闸办人员限十日以内即便赴京不许托故稽留但系旧额嵗办课银幷差发金银不在此例
　　一交阯采金采珠及采办香货之类悉皆停止凢交阯一应买办采取物件其诏书内该载未尽者亦皆停止所差去内外监督官员限十日以里起程赴京并不许托故稽留虐害军民
　　一各处自为营造采办木植如已起运者随到所在堆垜其未采办者悉皆停止军民各放宁家所差去采办官员人等限十日以里即便起程赴京毋得托故稽留违者罪之
</div>
    <div class="pagination">
<a href="东里集_page82.html">上一页</a><span>...</span><a href="东里集_page78.html">78</a><a href="东里集_page79.html">79</a><a href="东里集_page80.html">80</a><a href="东里集_page81.html">81</a><a href="东里集_page82.html">82</a><span class="current-page">83</span><a href="东里集_page84.html">84</a><a href="东里集_page85.html">85</a><a href="东里集_page86.html">86</a><a href="东里集_page87.html">87</a><a href="东里集_page84.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
