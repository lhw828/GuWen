<!DOCTYPE html>
<html>
<head>
    <meta charset="UTF-8">
    <title>传家集 - 第 11 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>传家集 - 第 11 页/共 47 页</h1>
    <div class="content">　　白雪虽然比絮花艶阳不得共繁华为君故入乌衣巷飞舞风流谢傅家
　　宣阳门前三月初家家杨栁绿藏乌欢似白花飘荡去忍能弃掷博山炉
　　上郡南三十里有相思亭在太山之麓二水所交平臯之上往来者徒习其名莫详其义庆厯甲申歳余适延安过于其下于时夏虏梗边征戍未息窃感东山采薇之义叙其情而愍其劳因作五诗庶几不违周公之指且以释亭之名尔【庆厯四年作】
　　岭上双流水犹知防合时行人过于此那得不相思偃蹇登脩阪髙侵云日间几人征戍客跋马望家山塞上春寒在东风雪满须河阳机上妇知我苦辛无栁似妖饶舞花如烂漫妆那堪陇头水呜咽断人肠空外游丝转飘扬似妾心别来今几日髣髴近雕隂友人楚孟徳过余纵言及神仙余谓之无孟徳谓之有伊人也非诞妄者葢有以知之矣然余俗士终疑之故作游仙曲五章以佐戏笑云
　　神仙谓无还似有秦汉可怜空白首防须一蹑青云梯与子同袪千古疑
　　仙术有无终未知眼看白髪乱如丝何时得接浮丘袂沧海横飞万余里
　　若士北游穷地角还食蛤蜊养龟殻卢敖尸骨不能飞今朝九垓何处期
　　仙家不似人间欢瑶浆琅菜青玉盘乘醉东游憩阳谷酒瓢闲挂扶桑木
　　柂师知子能操舟稳过茫茫沧海流白浪驾天千万里直令挂骨长鲸齿
　　武成致斋奉酬呉冲卿寺丞太学宿直见寄二首
　　广文更直太常斋咫尺无从尽素懐不及清风得随意夜深容易过天街
　　雪后余氷尚缀檐月华霜气入踈帘难堪琼玉惊心骨坐觉清寒几倍添
　　雪中寻友人不遇
　　拥袖犯风雪驱车行诣谁朱门不可入素友复难期依世诚多拙迷方忽自悲褊心终寡合吾道易参差
　　河边晓望
　　高浪崩奔卷白沙悠悠极望入天涯谁能脱落尘中意乘兴东游坐石槎
　　早春寄东郡旧同僚
　　楼台带余雪寒色未全收久负入闗意空为同舍羞清樽接胜友飞葢从贤侯应恨春来晚烟林已数游
　　邉将三首
　　红旗一簇聚山椒霁日清风看射雕脱防少年遥稽首汉家新将霍嫖姚
　　月白星稀霜气多巻旗束甲涉防河田家不觉官军度夜半只闻风雨过
　　横吹长笛千万骑将军塞北立功回边人争出孤城望渐见旌旗天外来



　　传家集巻七
　　钦定四库全书
　　传家集巻八　　　　　　宋　司马光　撰律诗三
　　感兴寄聂之美
　　平生百无可强为一官縻世味偏予薄心期独子知林猿愁玉琐枥马患金羁年事今华髪求荣欲为谁
　　和江邻几金铃菊
　　何处见佳菊秋风汶水阳酒浮金铎细露泛蜜房香不谓红尘地相逢君子堂依然故人意不减旧芬芳
　　寄清逸魏处士
　　乡树三摇落临风歌式微徒嗟俗缘重端使素心违茅阁松杉冷山园药草肥不能如海鷰嵗嵗一西飞
　　赠清衍
　　我厌俗缘苦空为薄宦牵如师真达者于世亦超然敝笠冲尘陌寒云拥雪天崎岖逺相顾深愧此心专
　　梦穉子
　　穷泉纎骨已成尘幽草闲花二十春昔日相逢犹是梦今宵梦里更非真
　　二月二十四日馆宿兴宗舍后桃花盛开偶书牖上
　　金马春寂寂秾桃随意开夕风零落尽不待主人来二月三十日与同舍宴李氏园晩归马上赋诗【归字】
　　门前蹀金羁满坐上连翩玉斚飞数尺游丝留客醉一行垂栁送人归同邀胜友时难得重到名园花已稀莫惜芳辰防行乐无端风雨横相违
　　和宋次道西都元日懐不疑并见寄
　　露冕优分竹题舆佐画圻比年携手乐兹日赏心违斋祀春来并娯游别后稀谁怜从窭卒草际犯寒归
　　酬次道板桥晩望见寄
　　春来曽约醉河桥深负垂杨千万条今日都门相望处西风乱叶正萧萧
　　双井茶寄赠范景仁
　　春睡无端巧逐人驱诃不去苦相亲欲凭洪井真茶力试遣刀圭报谷神
　　正月二十四日夜雪
　　叠瓦浮轻雪参差粉画难苦欺初变栁故压未生兰夜色微分白春容不受寒即为花卉夺犹得暂供看
　　酬不疑雪中书懐见寄【校理邵必】
　　直道免三黜敢云羞小官盘餐红粟澁衣桁黒貂寒画府容身易侯门曲意难荆扉盈尺雪有客问袁安
　　答师道对雪见寄【直讲陈洙】
　　隂风一夕惊晓雪满都城气覆千家白光连万象清恋空飞不下弄态舞相萦歴乱看无定飘飖转未成缀垣时缺剥压竹乍欹倾细隙过无滞寒拂有声园林旬结练观阁巧雕琼草木情先喜乾坤意亦荣营魂顿踈健病目蹔虚明郢曲髙谁和羞将叩缶并
　　苦雨
　　积雨欲侵旬朝晡漫不分苍凉微露日惨澹已生云地半成泥滓天应厌垢氛时闻度鸧鸹空外自为羣
　　酬师道雪夜见寄
　　玉树交横雪后天银河沈着斗栏干笔峯微结冰丝澁灯晕初成花烬残太学先生氊苦薄公车倦客履仍单欲吟佳句到清晓夜寂愁闻金石寒
　　昌言有咏石髪诗三章模冩精楷殆难复加仆虽未睹兹物而已若识之久者辄复强为三诗以继其后非敢庶几肩差适足为前诗之舆台耳【校理石扬休】
　　万古风涛浸石岩老苔垂足细防鬖传闻海底珠无数何事从来散不簮
　　金阙银城仙客居欲传消息问麻姑蓬莱无物堪为信剪寄苍龙一握须
　　琅菜来从若木边【西王母传有碧海之琅菜】非膏非沐绿宛延玉盘委积羞佳客不是陶家无馔钱
　　钱子高有徐浩诗碑石昌言借摹其文甫及数本石有微衅惧而归之子髙答简有碎珊瑚之戏昌言以诗赠子髙同舍皆和【司谏钱彦逺】
　　徐公精笔老生神石刻犹能妙夺真几为通书翻丧宝愈令好事惜传人锋铓半折犹能健圭璧微瑕自足珍直使尽随如意碎石家玉树未全贫【昌言家图书所收最多】
　　又和雪霁
　　南宫来几时挟纩易春衣意谓花将晩何言雪尚飞夜声通旅枕晓色弄晴晖继日劳王事离离鴈已归
　　又和二月五日夜风雪
　　春风正豪怒夜雪复飘扬勿使羁愁乱自知清兴长帘疎声淅沥灯冷晕微茫此夕牛衣客成名不可忘
　　喜范景仁直秘阁
　　延阁屹中天积书云汉连神宗重其选国士此为偏夫子岷嶓秀声名俊造先清标峻不极胜气驶无前待价犹懐璧临岐首着鞭介推不求显张季久方迁玉槛钩陈上丹梯北斗边帝容瞻日角【阁有太宗圣容】宸翰照星躔职秩曽无贵光华在得贤公卿殊未晩尚少买臣年
　　和伯镇再入馆
　　甘泉献赋人流落浙江滨自叹三年谪归来万事新铨衡时进对户牖日相亲明主方思贾非徒问鬼神
　　双竹诗
　　上苑通丹禁脩林绕玉堂周阿纡镂槛并擢新篁萧洒骈瑶甃连翩拂璧珰虬腾双角直鲸喷两须长晓泊烟华重晴留雨气凉分音成律吕齐秀待鸾凰碧借云霞润清依日月光物情知有谓天造固无方比节羣诚合虚心至道彰吾君愈勤徳不敢有嘉祥
　　秦人
　　楚旗猎猎葢山红回首咸阳一炬空惆怅秦人虚用意几年辛苦得山东
　　山头春色
　　天意欲回煦羣生稍郁蒸平田犹未徧絶岭独先升翠色添崖柏寒声折涧冰谁为物外友挈手共同登
　　和子渊除夜
　　缇室重飞玉琯灰物华全与斗杓回依依残腊无情别歴歴新春满眼来强取酒巵浮翠柏懒开粽叶覔杨梅男儿努力平生志肯使功名落草莱
　　和子渊元夕
　　神岳嶕峣阙角齐银蟾无影玉绳低风传丝管交加发灯滉星河上下迷清醴横飞金凿落香尘不染锦鄣泥谁知此夕斋祠客近在宫城槐栁西
　　冬夜
　　冬夜何其永寒光四泬寥鴈横星歴歴人静漏迢迢破屋霜应重荒庭雪未消不眠何所念达晓思无憀
　　答刘邍父谢厐公惠炭
　　东郭先生履半穿御冬深愧主人贤应怜道上雪欲积意使炉中灰复然麴糵暗添寒酒力图书共免湿薪烟茅斋斗似饶光彩客至何忧腊后天
　　兴宗许菊久之未得【邵亢】
　　菊栽许送定如何庭下不堪秋草多九日无花更无酒便携藜杖直相过
　　得菊栽并诗
　　黄花小墢和烟斸野兴萧萧已相逐同来更得兼诗句久立看诗忘栽菊
　　和同舍对菊无酒
　　黄花倚秋色晔晔为谁开更使窥残榼空令洗旧杯嗅香行缭绕撚蘂立徘徊尽日柴门外白衣来不来
　　聂之美访及不获展奉以诗为谢
　　昔君来阙下定馆必吾庐今者虽相值依然是索居【之美馆于僧舍】不堪休沐少便使往还疎深愧原思巷空回长者车
　　苏门先生
　　长啸蘓门石行藏世莫知逍遥心迹逺寂寞姓名谁郷在无何有时方不可为麒麟本神物安得系而羁
　　和冲卿喜雨偶成
　　万里风随快雨来尘昏消伏旱光开物情濯热参差喜天意为仁容易回帘映薄寒灯有晕牕含虚白麝成煤君侯雅有江湖兴萧洒何须气象催
　　寄赠致仕刘都官【讽张元常云讽年六十二致仕夫妇皆徙居简州赖山中有二子皆有官其一登进士第诸孙皆好书】
　　星郎年未至辞禄一何髙目莹栖灵气眉疎出秀毫胷中自有乐身外尽徒劳回首红尘地纷纷笑我曹解绂沱江外诛茅井络边老莱夫妇隠韦孟子孙贤浮蚁邀旁舍蹲鸱种薄田不须亲几杖想望已萧然【范景仁诗云移家尚恐青云浅隠几唯知白日长朱公绰诗云疏草焚来应见史槖金散尽只留书】
　　和呉省副【中复字仲庶】梅花半开招凭由张司封饮【伯玉字公达】
</div>
    <div class="pagination">
<a href="传家集_page10.html">上一页</a><span>...</span><a href="传家集_page6.html">6</a><a href="传家集_page7.html">7</a><a href="传家集_page8.html">8</a><a href="传家集_page9.html">9</a><a href="传家集_page10.html">10</a><span class="current-page">11</span><a href="传家集_page12.html">12</a><a href="传家集_page13.html">13</a><a href="传家集_page14.html">14</a><a href="传家集_page15.html">15</a><a href="传家集_page16.html">16</a><span>...</span><a href="传家集_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
