<!DOCTYPE html>
<html>
<head>
    <meta charset="UTF-8">
    <title>高阳诗文集 - 第 11 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>高阳诗文集 - 第 11 页/共 76 页</h1>
    <div class="content">　　△孟参军淑孔 

　　参军初以游御史表游击将军将兵潍上时指御史乃及参军寻罢去以楚中及辇上诸君子荐来渝水见而复游御史知人也令参五部军事遂之东江阅毛师底里并沿海汛迫连归正人能一一悉窾窍无何珰以御史事逮入死诏狱其对簿激烈详明不少屈也参军有子能文今不知何如 
　　铮铮奇略士矫足向风波一苇东江上千羣漠北过从容甘对簿慷慨忆挥戈知尔还堪用不怜在网罗 

　　△某子甲南部郎 

　　当中要盘互举世若狂然有秉节而不能杀亦有进熟而身先陨南部郎少作风棱曾绝宦娅晚为祠祝以徼高迁而咄嗟死矣小人枉做小人岂不信哉笑骂由他周旋作我胡不念之而妄谓要人真能生人死人也 
　　天意成忠彦而云丞相瞑望尘矜有拜入幕敢称宾亦有工为媚先怜患若身乃知卢扁手不起不生人 

　　予为三十五忠诗盖深有感于今之君子也今之君子既自别于小人辄好合天下以摈一隅而反为一隅胜其生在以同为君子而不以君子为同故不独所摈有君子将所合有小人夫天下各抱其愿以共酌大尊我既分岐于所摈而亦或不能遍及于所合夫摈于我方躭躭于不合乃合于我亦不得尽如其愿其躭躭更甚于所摈由是同我之异援异我以为同而我亦且彷徨四顾以自为异故一翻一覆天下之杀机无巳时而一代之元神逓乘于翻覆之数而不能固然而天终不令小人乘君子也当君子不胜小人则天固巳预生大圣人大豪杰伺天下之纷嚣而式于正是大圣人大豪杰或独在上或独在下或上与下两相遭力能安小人于其所而使小人为我用其调之制之振以名法收以才略无激之使其无忌无迫之使其有合盖小人乘君子唯是耦以乘独合以乘分凡君子所耻不忍接惮不敢为皆小人所收为乘君子之具当其低回岐路未尝不愿借君子为覆而进不得容则退求其耦急且与乘权之小人两相合而恣杀天下之异巳当是时岂惟有顺之抑且有佐之而又或有借之至自诩为三百年廓清之略而去犹曰兔死狗不烹也嗟夫此其人亦曾修简行为大家儿弟而至此予观旧事戴御史缙之颂直屈给事铨之颂瑾纔一两人便巳为天下诟病而今且为一两人几遍天下然瑾所杀数千人视今为甚此岂今之杀数为少无亦今之颂数为多也然则百余年后之风气更薄而百余年前之忠鲠犹盛乎起三十五人于九京未必人人大有勋烈而大有勋烈者必此三十五人彼其忘君父之伦而苟一时曾其躬之不阅而勋烈何能故今天下在急还忠谊于人心使君子用其正而小人藉君子以尽其才特不得恣其衺于君子予观　高皇帝之驱　　文皇帝之靖乱　肃皇帝之逐奸直还星日于天还河山于地还忠义于人　今上起藩服绥大烈同符　肃皇而天纵神明以平奸宄而振醒之人则又同符　二祖夫天既生大圣人以拨天下之乱则夫提衡一世之人心为　主上别君子小人遂以安小人于其所而无使乘君子天其属二三大豪杰哉丘壑中且为天下望之 

　　○哭鹿干岳太常四十九首 【 有序】 

　　范阳鹿伯顺以进士高第主计曹政署广东司辄发金花饷辽　神皇帝震怒索金花急大司农急上他金且谓伯顺不说堂也伯顺得谪一时省台诸忠直大列无不为伯顺诵言者历　光庙熹庙两朝起官迁司马曹主軄方政予兼枢务则伯顺管章奏题覆从予行边予后当居东则伯顺推铨司矣伯顺辞从予凡后先有事于边无不增秩或以迁调不成行若辞铨居枢辞京毂居边历四年仅以叙迁副郎遭珰患从予归口不言功功亦不及惟伯顺独耳今　皇帝起太常管光禄事请告其居东□地四百里　退七百里无一不出伯顺经画而光禄细大兼营无一不似发金花也旋里居范阳之江村奉太翁课儿若孙若曾孙远近百千及门之士无不服鹿夫子教盖太翁佩其先侍御忠直为教伯顺奉太翁之教以教诸子泄泄融融顿不知世上有穷通得丧毁誉成亏也今年秋敌犯畿南州邑告急范阳令谒公为守实无一备伯顺以太翁命人城方走尺牍案炮手高阳而不饷之兵不甋之城不联之众心张空拳调练而欲巳薄城伯顺御之东而西偏有踰垣逋者敌遂登陴向伯顺索所衣伯顺怒大骂不绝口而婴白刅不避也尚欲绝气于明伦堂不得入乃殁于东城小园而一仆某从伯顺死难予所炮手不得入城从太翁他适得无患予既知伯顺在城而闻城陷曰噫伯顺死矣噫天乎死伯顺乎世人利害之属有穷通得丧有毁誉成亏至死生而极予向固觇伯顺之一穷□齐得丧忘毁誉浑成亏也今乃亲觇其不二死生乎悲天全师议成重兵不战乃起患何人居平不以人科备而乱成乃?之其人仓猝以责其成而又百掣其肘纤儿旁睨不乐其成而幸其死伯顺其一也乃随念为章有□伯顺诗伯顺莅官大略别有纪 
　　鸿鴈冥冥远孤飞亦念羣如何连没灭空自搅缤纷千里登楼月一帘倚席云相看满眼泪不独为论文 

　　其二 

　　念尔巗巗气丰棱予所钦仍来寻逆旅别泪失江村此夕柴门月当年草地心都来今夕感偏怆老人襟 

　　其三 

　　一居同五世都自爱忠贞亦解冈陵寿惭同草木荣劝酬兄弟意贻燕子孙情但认真为谱谁邀李杜名 

　　其四 

　　尚有高堂在如何便许人原来矍铄老偏爱戆愚身奏策雷霆下投鞭沧海滨濒危都不死一死见诚臣 

　　其五 

　　一片婆心切常思救世人眼看真骨肉情忍比乡邻百中鞲难下三孱胆未匀南来呼炮日几度念严亲 

　　其六 

　　大敌筹多胜如何小敨伤由来习什伍只在自弛张拗吏难为肘痴人空有肠丹心终自苦白发为君长 

　　其七 

　　念尔身多病忧天意未平联镳惊徤骨弹铗忆长缨既喜家余庆应看世可清谁知人巳死吾道欲何凭 

　　其八 

　　壮子未巳处都寄有心人以尔忽零落其谁关笑颦高才属散地甸野尽风尘念此心还折堪悲社稷臣 

　　其九 

　　以我悬弧日劳君揽辔行扇头亲笔字杯底旧书名怀袖春风满交酬德意倾眼中浑若见应是气如生 

　　其十 

　　百里宿穷日约分两夕程归寻濡上寺遗恨范阳城稍意为长别宁甘放蚤行思君不可见反复念前盟 

　　其十一 

　　曾诣江村里柴门月色新衣冠联五世尊酒象三宾星为膝儿聚天从腔子真生平知巳尽此意向谁亲 

　　其十二 

　　记得□□薄单车出便门君当病少愈予更凛深恩未得驱羣力宁堪忧至尊念兹相别意何地返忠魂 

　　其十三 

　　岂有鹿干岳解衣以乞生痛余南入恨不绝睢阳声一醒开长夜丹心付太清潇潇风更咽■〈木邑〉注为君倾 

　　其十四 

　　有父承先德课儿成大忠促装东海上护法北司中德纪人伦表文盟世道功柢缘急面命仍以一当戎 

　　其十五 

　　有儿承燕翼无恨抱麟经易水终成白燕山未了青魏公争殿上汲黯在朝廷事巳浑为呓人谁思独醒 

　　其十六 

　　麟经家作谱大义最分明既巳谋人国其宁爱此生聊将一日事以谢万年名遗恨江城在阿谁护帝京 

　　其十七 

　　十三山上月还照范阳城海右欢留碣燕南痛结缨有生终报国不死岂图荣一坏埋英骨东园万古名 

　　其十八 

　　纤儿不自意独有一全身百计方调户一瑕巳破闉兵原需诡道天更爱真人莫讶城门火长虹岂作磷 

　　其十九 

　　不奏山公启来参庶子军花营驰暮雪锦水怅晴云几载龙为腹一朝雁别羣凉风吹短笛凄断不堪闻 

　　其二十 

　　人或薄正直天岂助权奸既巳摧梁木其难撼岳山无家问弟妹有恨湿斑襕满眼英雄泪东园草木斑 

　　其二十一 

　　记得居东日旌旗在眼中短衣逐夜雪长铗叹秋风战野推■〈灳鸟〉举车偏识马隆空拳不可下遗恨误英雄 

　　其二十二 

　　予怜中令胆念尔比韩公不避雷霆下来居戎马丛气如急殿上谣尔满军中试问当吾世宁堪失此翁 
</div>
    <div class="pagination">
<a href="高阳诗文集_page10.html">上一页</a><span>...</span><a href="高阳诗文集_page6.html">6</a><a href="高阳诗文集_page7.html">7</a><a href="高阳诗文集_page8.html">8</a><a href="高阳诗文集_page9.html">9</a><a href="高阳诗文集_page10.html">10</a><span class="current-page">11</span><a href="高阳诗文集_page12.html">12</a><a href="高阳诗文集_page13.html">13</a><a href="高阳诗文集_page14.html">14</a><a href="高阳诗文集_page15.html">15</a><a href="高阳诗文集_page16.html">16</a><span>...</span><a href="高阳诗文集_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
