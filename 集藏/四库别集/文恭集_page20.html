<!DOCTYPE html>
<html>
<head>
    <meta charset="UTF-8">
    <title>文恭集 - 第 20 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文恭集 - 第 20 页/共 33 页</h1>
    <div class="content">　　皇侄右千牛衞将军士颗可庄宅副使制
　　敕某宗子之良见推才实辍于环衞寘我周行往究汝能毋忝予宠
　　皇亲男授官可竝副率制
　　敕某等国家神明之后本枝茂焉尔等蔚为文孙适在穉齿已胜衣而能拜且就傅之有期防严祀之涓成览大宗之条请宜优初秩仍锡嘉名数从率府之除滋厚宗藩之睦
　　皇亲赐名与官海词可竝右内率府副率制
　　敕国家祚出神明之后庆席祖宗之灵蕃育文孙参映皇室朕乘感诞之节孚敦叙之仁泽厚近支体先异姓阅大宗之言上用诸邸之通规昭扬嘉名甫班初命勉勤幼志防服茂恩
　　枢密使王【某】亲侄孙廷年给事中参知政事刘【某】亲孙男子雅工部侍郎参知政事刘【某】亲孙男焘竝可守秘校制
　　敕国家诞辰故事推恩迩列法得任于门子礼特优于政弼以尔等年妙志美体安节和本诸恵训之深稔于宵雅之肄宜有官簿用寘京司祗我恩章勉于学力少傅致仕李若谷遗表奏泉州进士薛颖士可试国子四门助教制
　　敕某韦布诸生瓯闽逺客久托名臣之馆近罹东道之丧素行无亏遗章有请用试员于学省且略选于铨台俾有官称勿忘士矩
　　太子少傅致仕任布孙拱之可试秘校太子少师致仕任中师侄孙元之可试监簿制
　　敕具官某孙某朕因感流枢诞节之庆优安车就第之老赏其世嗣延以朝恩尔等挺生名门滋承忠教服士矩而允若亦地势之使然宜有官联以渐时使分从试秩咸用起家尚服初荣益思自励
　　兵部尚书陈执中四从侄孙太初可试四门助教制
　　敕具官某四从侄孙某惟尔从祖任吾大臣曾髙以来丘墓在逺若为疏属尚夷平人守防有年扫除甚力俞其章请试以学员且奉旧茔匪叙常选
　　故龙图阁学士礼部侍郎刘筠从孙景纯可守将作监主簿制
　　敕具官某孙景纯夫修废功援絶世圣王之髙政春秋之美意也以尔从祖筠懿徳大雅殊行伟才逮事章圣之朝经为禁林之老朕初绍宅稔闻纳忠朝匠亡身支庶寻陨烝尝罔寄门户可哀因命有司推求近属尔少承绪业亲则诸孙礼存出继之文世载为后之义俾员大匠用续前人往慎尔修当防吾诏
　　故翰林学士彭乘男敏行可太祝景行可奉礼制
　　敕具官某男某尔父号为时徳服在禁林遽嗟至哲之萎且表诸孤之藐绪言未泯遗音可伤用推延世之恩式寄迩臣之悼尔等稔闻向学滋被教忠竝因闻礼之余差进奉常之属尚图树立自致显扬
　　故翰林学士彭乘侄壻王宁可试将作监主簿制
　　敕具官某侄壻某早服缝衣屡干贡部未有仕版尚栖衡门属予侍臣今者捐馆阅其遗札尔则外婣来祈恩典之延用补匠员之试惟当以艺无用选为
　　侍读学士户部侍郎王拱辰亲兄拱安可试将作监主簿制
　　敕具官某早列廷臣屡驰使传属诞辰之敷泽因仲氏之贡章求寘京师愿谢班籍方倚股肱之郡用嘉手足之情宠以匠员宜兹门绪往践官箴之厚益循士矩之良
　　故翰林侍读学士叶清臣遗表妻兄进士赵淳可试将作监主簿制
　　敕具官某妻兄进士某尔绂冕之余伏膺门业已逾强仕之齿未及进官之门近者失吾名臣弗克柄用时则遗奏尔乃外婣来求余渥之延特越常均之比试诸匠属姑有仕阶尚当勉之无忝逝者
　　礼部侍郎致仕蒋堂侄之器可试秘书省校书郎制
　　敕具官某侄某惟乃仲父实予名臣鉴知止于道家还时事于宰旅寖延酬赏参泽近支以尔业承清门义均爱子被风训而逾劭闻学尚之足佳往试秘丘初有官簿懋勉时术奋取世科以为庆阀之光宠不亦美欤故工部侍郎致仕杨偕亲孙景道可守将作监主簿制
　　敕某孙某惟尔大父若时名臣方授礼经谢去官政如何不淑奄至云亡尔惟裔孙朝有恤典宜从匠属之补用推世赏之延往服官箴勿忘风训
　　司门郎中致仕乐安国男温可试秘校郎制
　　敕具官某男某尔父年老为郎章言还政愿囘迁授之泽以延嗣续之荣爰试秩于秘丘用承顔于子舍勿忘树立益务勗修
　　职方员外郎致仕王述男孝叔可试将作监主簿制
　　敕具官某男某尔父刚于为吏老滞诸郎以疾乞年有章谢事法得任子意在养亲禄可奉于旨甘谊足感于幼艾匠员往试门绪勿忘
　　驾部员外郎致仕陈净男枚可试将作监主簿制
　　敕具官某男某尔父老在郎潜表还官政且厚引年之宠用推任子之恩试以匠员续其门绪即宜祗命勿替承顔
　　都官员外郎致仕卢器男洪可试将作监主簿制
　　敕具官某男某尔父着中台之籍预外朝之联来上奏封求还时事愿囘挂冕之泽用为肻构之荣尔滋服义方祗勤孝养往参匠属庸示朝恩且慰家严之情勿忘子舍之恪
　　都官员外郎致仕王琥男駥可试将作监主簿制
　　敕某男某惟乃之父有着在廷尝授经于藩房旋倅政于州服以疾谢事援比乞恩用试秩于匠员俾承顔于子舍慰兹挂冕勿替为箕
　　虞部员外郎致仕王周男某可试将作监主簿制
　　敕具官某男某尔父少从官政晩寘郎曹年及杖朝表求解绂愿以归休之渥移为似续之荣稽用朝彞俾参匠属往佩起家之宠勿忘肻构之言
　　虞部员外郎周徳延男庆之可试秘书省校书郎制
　　敕某男某台郎员外于法未当任子朕愍告老之士着推恩之令使夫养者有禄退者无戚恩用延于似续义足感于耆艾尔父年合礼经秩在虞衡章言公车谢去官政举用兹典往试秘局当思进宦之难勿忘奉养之恪
　　故王徳基男咸有可閤门通事舍人许持服制
　　敕具官某男某朕悼师帅之臣殒边隅之任思究哀荣之典并推似续之恩以尔出自勳门本诸忠教着籍廷臣之次典谒天墀之华遘于闵凶越在哀疚览遗章之所请怀前人之弗忘特升宣纳之名俾进近严之列聴从终制勿替移忠
　　河北都转运使吴鼎臣遗表奏亲孙男承规传规竝可试将作监主簿制
　　敕具官某孙某等向选尔祖使漕朔方甫寄剧烦遽嗟奄忽览观遗札采录诸孙用开允于绪言俾钩稽于匠属咸思祖服之重往承朝渥之优
　　防州路转运使杨文举男彦诚可试秘校制
　　敕具官某男某尔父委之使传往恤吾民章言公车祈任及子且勤巴徼之逺用延世赏之荣优以校文试于秘省兹为渐陆勿忘起家
　　淮南转运使李仲偃次男孝直可试秘书省校书郎制
　　敕具官某男某尔父久以清徳厚行名称朝廷方委将漕之烦来援任子之法尔滋承风训莹有神华宜试秩于秘丘用起家于名阀勉修逺业祗服茂恩
　　故宁逺将军知棣州田彦晏长孙忠俊可溪洞都巡检故知富州田承亮弟承喜可银酒监武知富州制
　　敕某等族依边徼世奉阙庭能抚种人善静吾鄙属大门之殒【案此句有脱误】得使部之奏陈宠以宪联授之级当倾输于忠力以承嗣于前人
　　故麟州乌噜族下班殿侍三班差使罗佑亲男崖可本族副都军主制
　　敕具官某男某以尔族居戎落代服忠图内正声明逺为保障阅守臣之通奏言尔考之沦亡用稽世袭之科俾锡军幢之号益思固圉以美克家
　　满济罝勒噶卜楚男罝木磋沙克罝伊实男吹罝勒沙克罝庸苏男斯结斯清矩嘉奇正男戬巴勒沙克罝扬摩男细斯承续制【案满济罝勒噶卜楚原文作防家叱噶龊罝木磋原文作兼卒沙克罝伊实原文作舍家也结吹罝勒原文作穹毡落沙克罝庸苏原文作施家药四卒斯结斯清原文作厮结四青矩嘉奇正原文作俱家欺征戬巴勒原文作胆彪沙克罝扬摩原文作舍家养抹细斯原文作惜四今竝依唐古特语改正】
　　敕具官某惟尔之考弈世居边内拱朝风外扞吾圉奄从丧逝良用哀矜阅本帅之奏陈求遗孤之承续即其戎落授以军酋咸率忠诚勿隳先志
　　集贤相宋庠妻淮阳郡夫人胡氏可成国夫人制
　　敕朕慎调元之任尊置相之仪选诸具瞻用正名于茂宰迹其内助复加恵于小君且明朝礼之优实旌壸则之茂某官某妻某氏矩仪淑慎族望华腴四徳之教婉从二物之经参济嫔风以穆家事用修惟乃夫子之贤膺我弼臣之举义由协济恩用襃嘉胙而成国之封光乃庆门之合采车进饰象服益宜往钦名数之华逾奉箴图之训
　　平章事厐籍妻彭城郡夫人刘氏可进封彭国夫人制
　　敕朕以枢衡大柄属于耆俊之臣乃用车服殊章旌其贤善之室盖进弼之任重则加恵之典优详按朝文敷施邦采迹通规而惟旧昭恵问而则新具官某妻某氏柔正含风闲华表性挺生阀蹈四徳而无违来归徳门经二物而有助向用哲夫而图政已自小君而进名胙之大彭宜是象服适中阶之命相惟内壸之配台有升庸进秩之襃昭积行累功之致滋峻起家之美进开成国之封恩数益华仪品参称当思名器之旌礼尚勤图史之诏言往服宠灵永孚嘉告
　　故引进使果州团练使王克忠妻上党县君石氏可进封武威郡君制
　　敕具官某妻某氏尔之所天尝经事朕忽成沦逝良用尽伤愍饰之恩既加于密印疏封之渥更及于帷堂以尔族茂华腴徳彰韶令服攸箴于图史躬乃职于组紃攸遂靡讥歼良遽及特升荣于郡甸慰衔恤于家闳宜誓柏舟用防綍命
　　故引进使陵州团练使王克基妻张氏可封清河郡君制
　　敕朕愍亲信之逝有怀若人推封胙之恩用慰其室具官某妻某氏挺于冠族躬乃柔仪作合公侯之门昭宣图史之训行无攸遂痛在未亡追用所天之劳申加益地之典进疏郡甸昭示朝荣弥敦正淑之规以对襃嘉之命
　　济州防御使张茂实妻刘氏可封彭城郡君制
　　敕具官某妻某氏出髙华之族禀柔婉之风懿范交修宪言祗率属岩下之衞方用乃良而闑内之封宜优异等特疏荣于望郡用申宠于名城往祗茂恩益敦淑履参知政事髙若讷姊陈宗古妻可封文安县君制
　　敕亲有立爱之言泽存及族之义况近司之预政为同产以祈恩义有可嘉朕亦何爱具官某姊某官妻婉静有仪贤和自饬从所天而不达誓已志而未忘览仲氏之善言叙共姜之守节兼囘毖祀之渥冀得宠章之封析以县田胙之汤赋往祗茂泽弥勉柔风
　　礼部尚书同中书门下平章事文彦博妹信安军判官成伟妻可封永康县君制
　　敕本根盛者枝叶茂焉庆既发于名门泽宜覃于胜族以尔具官某妹文氏矩仪闲逺思理详和归于令人绰有贤范虽荣珠履之伉未彻粉田之封惟时哲兄任我元宰沿亲闱喜爱之志移合宫进胙之恩因求綍章愿啓汤赋有美谦恭之尚兼图孝爱之嘉特疏县壤之腴俾献慈堂之寿并伸前宠式表重荣
　　张方平女故殿中丞蔡天申妻张氏可封寿昌县君制
　　敕某氏尔父徳善在躬参贰机柄均劳于外得谢朝廷延赏致恩国有旧典尔徽柔庄静嫔于庆门锡以邑封庸示襃宠思永燕誉宜其家人
　　长安县君可封仁寿郡君制【案长安县君上脱某官某女等字】
　　敕具官某女某氏昔师臣张禹病汉文帝车驾临问之禹以爱女为言乃知常情之所不免也今吾肱臣所亏墨奏犹湿且有安昌之请求益石窌之封矧婉范夙成恵问有淑宜裂多城之壤用增汤赋之田钦对茂恩勉循懿矩
　　定武军节度使承裕第六女遂宁县君赵氏可进封长乐郡君制
　　敕某氏淑婉有仪嫔于良士同天之庆均逮宗亲锡封名城用为华宠
　　磁州防御使承亮等女可竝封县君制
　　敕某等穆有性范秀发天支已茂秾华之风犹疏汤沐之赋经祝延之纪节广惇叙以推仁特啓县田用招邦族往祗宠数尚勉柔仪
　　防御使宗旦等新妇可竝封郡县君制
　　敕具官某妻某氏朕以震诞之辰因祝延之庆旁均恩施近泽本支以尔族茂防华体闲性正少服公宫之教居佩女师之篇作合宗藩协恭巽馈遘枢缠之纪节睦族以敦仁用疏【郡君列郡县君佳邑】之封式允大宗之请析而汤赋防我綍恩
　　右领军衞将军克修所生母李氏可封南阳县太君制
　　敕惇叙之爱所以睦宗藩封胙之恩所以厚邦典以尔具官某母某氏性为淑哲族本华腴因乃子之祈恩属大宗之献状特疏望县用锡美名宜防渥茂之思益蹈谨良之戒
　　左龙衞军大将军饶州刺史承翊亲育母霍氏左金吾衞大将军舒州团练使颍国公从谒所生母郑氏右千牛衞大将军文州刺史宗敏所生母范氏可竝封县太君制
　　敕朕以扶厚人伦纠绥邦族爰及祝延之庆宜推天叙之恩以尔具官某等所生母法度自将矩仪兼劭挺生宗哲参茂本支适因震诞之辰来控疏封之请且将崇孝亦用广恩特优县甸之名姑徇藩房之美滋敦柔范益服宠章
　　左监门衞将军宗翰所生母刘氏可进封县太君制
　　敕天下之风莫先于孝门内之治必本于恩某母某氏性婉而和徳柔且正实生宗子乃领衞屯来祈汤沐之封用顺劬劳之报胙之名邑锡以命书往钦茂恩益修懿矩
　　右江溪洞田州知州黄光倩母阿侬可封宣化郡君制
　　敕某氏尔服于遐荒克有材智料籍丁壮劳勤显闻锡以命书用为宠劝
　　皇弟安徳军节度使华原郡王允良乳母王氏可封永寿县君制
　　敕具官某乳母某氏少率姆训善治礼防于藩邸有保阿之功惟朝家敦崇睦之典需章有请旧恩弗忘宜疏汤邑之封姑徇藩王之愿益图淑慎进服宠荣
　　赠镇江军节度追封丹阳郡王守节乳母徐氏可封髙平县君制
　　敕某乳母某氏朕睦邦族之良愍宗藩之逝延録保阿之旧申加封胙之恩析用县田进为汤赋尚慎柔嘉之履往钦褒叙之荣
　　贵妃大姑张氏可特授典正制
　　敕掖廷建职参绾内司宫正有僚分条近职竝图才淑选侍宸严贵妃大姑某氏族茂髙华徳昭婉穆少服大家之训早闻良袂之风入践秘涂益彰柔范宜升司正之掌滋示宠名之华往服茂恩恪思慎履
　　贵妃第八妹张氏可封清河郡君制
　　敕具官某第八妹张氏挺生庆门参懿柔矩服宪言而有自谨姆教以无违通籍掖庭预长安之外戚选名舆地胙列郡之封君往钦汤沐之荣益懋柔嘉之徳
　　贵妃乳母周氏可特封长安县君制
　　敕某乳母周氏柔谨资性保阿有勤阅椒掖之上言求粉田之锡号移别恩而用授明前恵之聿图胙以县田为之汤赋尚勉循于懿矩往祗服于茂章
　　徳妃位聴宣夫人张氏韩国夫人位聴宣夫人张氏竝可封掌膳制
　　敕某等资承淑茂选侍禁严钦柔范以无违蹑秘殿而有裕亲承音防益慎矩仪用醻年序之劳稍进膳羞之掌兹惟襃渥勿替恪恭
　　魏国大长公主亲外孙女钱氏可封寿安县君制
　　敕朕惇叙之恩尤尊于外馆彚征之吉宜择于近支以尔某族本华腴性资韶令世素传于带砺言早服于箴图属贵主之为言乃贤女之攸出宜疏汤赋用锡县田往承渥茂之封弥服柔嘉之尚
　　文恭集巻十九
</div>
    <div class="pagination">
<a href="文恭集_page19.html">上一页</a><span>...</span><a href="文恭集_page15.html">15</a><a href="文恭集_page16.html">16</a><a href="文恭集_page17.html">17</a><a href="文恭集_page18.html">18</a><a href="文恭集_page19.html">19</a><span class="current-page">20</span><a href="文恭集_page21.html">21</a><a href="文恭集_page22.html">22</a><a href="文恭集_page23.html">23</a><a href="文恭集_page24.html">24</a><a href="文恭集_page25.html">25</a><span>...</span><a href="文恭集_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
