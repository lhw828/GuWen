<!DOCTYPE html>
<html>
<head>
    <meta charset="UTF-8">
    <title>临川文集 - 第 72 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川文集 - 第 72 页/共 101 页</h1>
    <div class="content">　　县令东野瓘太子中舎致仕制
　　勑某仕者七十而致仕礼也尔年未至而愿归田里比夫旅力已愆而不知止者岂不贤哉进位于朝锡从居息可
　　主簿王正臣守秘书省校书郎致仕制
　　勑某尔仕焉而欲去其位故吾宠以宫署之官夫还州县之劳而就里居之佚无赋徭之役而有重禄之加惟慎厥终乃其不愧可
　　主簿孙检守秘书省校书郎致仕制
　　勑某尔以赀为吏请老于朝列职秘书以为尔宠归安田里惟愼厥终可
　　主簿李琳国子监丞致仕制
　　勑某仕者七十而告老古之道也尔能率礼朕用襃嘉徃即新恩勿忘初服可
　　县令郭震太子中允致仕制
　　勑某尔进士起家而乆于州县之职春秋未艾自请罢休列职东宫以荣归息知止不殆愈其懋哉可
　　李日新左清道率府副率致仕制
　　勑某尔考授命于戎行而尔得列于仕籍老而知止襃序厥官归休之荣徃服无斁可
　　右侍禁王余庆率府副率致仕制
　　勑某尔能知止义有可嘉以东宫率府之官为尔居里之宠是亦荣矣徃其勉哉可
　　右侍禁段献右清道率府副率西头供奉官刘友俊右清道率府率并致仕制
　　勑某尔乆于官使请老于朝宜有进迁以爲光宠归安尔止惟慎厥终可
　　文思副使陈惟信左骁衞将军致仕制
　　勑某旅力已愆而不能自止者有矣尔能告老于义无慙迁将衞兵徃绥荣禄可
　　内殿崇班袁政李周道并左监门卫将军致仕制
　　勑某尔服劳乆矣奉事无过能自知止义有可嘉登进厥官以帅门衞归安荣禄尚克勉哉可
　　西京左藏库副使冯维禹文思副使前行汉阳军録事参军兼司法事施章于太子中舎致仕制
　　勑某仕焉而巳者考其行治能以洁白自终宜有襃嘉以慰其意尔尝学礼得仕州县老而知止可谓有终迁位于朝徃钦无斁可
　　东头供奉官赵伯世左清道率府率致仕制
　　勑某老聃有言曰知止不殆尔服勤于官乆矣而能以疾辞位无负于老聃之言故吾命以东宫卫府之官以嘉尔之有劳而知止徃哉居息思愼厥终可
　　主簿朱泾等太子洗马致仕制
　　勑某等尔等晚而出仕皆以亷称老矣告休是能知止其各迁秩以为归荣可
　　李昌言许州司马致仕制
　　勑某掌书以賛计官之治乆矣致其职事宜有赉焉司马于州徃钦无斁可
　　皇太后三代制九道
　　曽祖
　　勑位尊者享大徳盛者流远追崇之礼于国有初皇太后曽祖某体仁蹈义不躬荣禄庆埀厥后光大显融乃生硕女坤育天下命书爵号申贲诸幽尚其灵明嘉此休宠可
　　曽祖母
　　勑朕虽茕然在疚而不敢忘顾复之慈肆有命书以上称追远显亲之志皇太后曽祖母柔惠安婉来宜大家埀休后昆作合先帝追崇爵号其尚知荣可
　　祖
　　勑惠术尚均而自亲贵始古今一体也其可以忘哉皇太后祖某明徳大功简于帝室配食宗庙始终哀荣庆流于孙母育四海追襃有典庶或知歆可
　　祖母
　　勑邦有大赉夫人待于下流岂外戚之尊所当襃而可以忘哉皇太后祖母高氏承庆淑人来嫔巨室蓄徳之厚埀休无穷协兆涂山滋世以大追锡爵命冀能歆嘉可
　　祖母
　　勑佐佑先帝顾复朕躬追诵寒泉之诗永惟欲报之义当有爵命以上副显亲之心皇太后祖母刘氏柔良靓专被服华问宠禄光大集于后昆启佑硕人比贤文母追襃大国其尚知荣可
　　祖母
　　先帝襃厚母党致仁尽孝朕虽在疚而奉承故事不敢愆忘皇太后祖母刘氏内顺外严罄无不淑徳祚流衍逺而弥兴追命有章尚慰窀穸可
　　祖母
　　勅朕以薄徳奉承大统永惟先帝故事不敢有忘皇太后祖母高氏温柔靓深有妇之道相协君子卓为臣宗埀延后昆福禄滋大膺此休命尚知荣歆可
　　父
　　先帝奄忽弃捐万邦不及推恩以劳幽显予末小子敢忘遗训皇太后父某循徳秉义闻于当世发祥流祉燕及后人笃生圣女母育天下襃封有数尚慰于幽可
　　母
　　勑朕眇然之躬当奉匕鬯以承宗庙大赉及于幽显矣永惟母党之重可以后而忘哉皇太后母志顺徳严克配君子光大之福集于圣女有辅佐之功于先帝而施及在后之侗命书追崇尚慰营魄可
　　皇后三代制十道
　　曽祖琼皇任忠武军节度使赠侍中累赠尚书令兼中书令追封韩国公赠太师
　　勑后率六宫以教天下之妇顺其位尊如此则所以襃崇其祖考礼不可以无称也皇后曽祖某忠劳武力爲国虎臣庆集后昆比隆任姒追加位号以显厥魂尚其有知膺此休宠可
　　曽祖母潘原县太君追封滕国太夫人
　　勑朕初即位襃厚异姓率由先帝故事不敢有忘皇后曽祖母李氏柔惠静嘉能循法度来嫔巨室休有淑声庆流厥孙正位宫壸胙封名国其尚知荣可
　　曽祖母陇西郡夫人李氏追封舒国太夫人
　　勑朕奉循先帝故事以劳天下阻深疏逖皆有以加之矣又况于外戚之贵哉皇后曽祖母李氏嫔于高门率徳唯谨诒庆厥后是生硕人兆协厥祥登俪尊极追襃有礼其尚知荣可
　　祖继勲建雄军节度使累赠太师中书令可特赠兼尚书令
　　勑尚书録天下之政而令一品也人臣位号于是为盛皇后祖某忠劳奕世能壮厥犹为国扞城有庸休显娀莘之庆乃集后昆膺此追荣尚知嘉享可
　　祖母防稽县君康氏追封祁国太夫人
　　勑朕承先帝圣绪大赉及于幽显疏逖以贱者加之矣贵而戚者其可忘哉皇后祖母康氏驯行婉容协于儁徳庆埀厥后坤育万方追命有邦尚荣窀穸可
　　祖母太原郡太夫人郭氏追封郧国太夫人
　　勅夫治内政修隂教以助朕调一天下者所以襃崇其世可不厚哉皇后祖母郭氏率徳秉义协于君子关雎之咏传祉厥孙申锡賛书啓封名国尚其灵淑嘉此追荣可
　　祖母金城县太君王氏追封成国太夫人
　　勅传称徳厚者其流泽广故今追命之数视其子孙位号之卑尊矧夫后世登俪尊极则致隆其封爵岂不宜哉皇后祖母王氏来嫔大家率循徳礼有开后嗣协庆涂娀申锡名邦尚荣幽穸可
　　父遵甫皇任北作坊使特赠检校太傅保信军节度使
　　勅春秋书季姜之归而传有襃纪之义崇宠异姓其所从来乆矣皇后父某承世之庆列官于朝虽徳义有称而不终荣禄祚流后世正位内宫追命有加以慰窀穸可
　　母钜鹿郡君曹氏特追封沂国太夫人
　　勅国有大赉凡在廷之士皆得追封其父母而况于异姓之贵哉皇后母曹氏胄于名王归得吉士率礼蹈义有称闺门迎渭之祥实开厥后膺此恩典尚知歆荣可
　　母乐寿县君李氏进封均国夫人
　　勅人主之所以风天下者岂非外戚之助哉故夫封爵襃厚之礼其所从来乆矣未尝有改也皇后母李氏躬以徳义嫔于令人能大厥家比隆任姒之象服胙以名邦往即宠荣勉绥寿善可







　　临川文集巻五十三
　　钦定四库全书
　　临川文集巻五十四　　　宋　王安石　撰外制
　　宰相富弼三代制六道
　　叅知政事欧阳修三代制六道
　　枢密使张昪封赠三代制八道
　　枢密副使胡宿封赠三代制六道
　　枢密副使呉奎封赠制二道
　　皇故第十三女追封楚国公主制
　　故充媛董氏赠婉仪制
　　呉奎亡妻赵氏胡宿亡妻呉氏追封信都兰陵
　　郡夫人制二道
　　故董淑妃养女御侍张氏安福县君李氏仁和
　　县君依旧御侍制二道
　　聼宣蒋氏张氏并司言制
　　淑妃董氏遗表父右侍禁安内殿崇班制徳妃沈氏侄孙献卿试大理评事制
　　苖贤妃亲姊苖氏男张士端试将作监主簿制令襄故母钱氏可追封仁和县君制
　　从信故所生母许氏追封平原县太君制苏唐卿母孙氏万年县君制
　　祁元振亡母丁氏追封昭徳县太君制
　　欧阳修女乐夀县君文彦博女安福县君制二
　　道
　　宋庠亲孙女永宁县君制
　　庞籍遗表长女安康郡君第五女徳安县君第
　　七女寿安县君制三道
　　允初长女嘉兴郡君制
</div>
    <div class="pagination">
<a href="临川文集_page71.html">上一页</a><span>...</span><a href="临川文集_page67.html">67</a><a href="临川文集_page68.html">68</a><a href="临川文集_page69.html">69</a><a href="临川文集_page70.html">70</a><a href="临川文集_page71.html">71</a><span class="current-page">72</span><a href="临川文集_page73.html">73</a><a href="临川文集_page74.html">74</a><a href="临川文集_page75.html">75</a><a href="临川文集_page76.html">76</a><a href="临川文集_page77.html">77</a><span>...</span><a href="临川文集_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
