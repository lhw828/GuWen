<!DOCTYPE html>
<html>
 <head>
  <meta charset="utf-8"/>
  <title>
   怀麓堂集 - 第 63 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   怀麓堂集 - 第 63 页/共 74 页
  </h1>
  <div class="content">
   赠通议大夫通政使韩公讳杰字仲彦及封太淑人兰氏通政使鼎之父若母也公以鼎贵初用皇太后徽号恩赠礼科给事中再用考绩例赠通政右叅议移封例赠右通政比新天子登极加命今秩则两宫尊号恩也太淑人始封太孺人累封太宜人太恭人以至今号命下乃卒且合葬于是朝廷遣官谕祭令有司治葬事仍给驿归其丧而公与有荣焉公祖讳槃起家鸿胪寺序班终吉州吏目父讳尚敬赠如公官公生而天质秀頴少失怙居乡无师傅自识文字通大义律已应务黙合理道孝睦勤俭非义不茍取顾喜赒施贷不能偿偿不及数者辄为弃责乡之人徳之曰公有隂徳他日必大贵富然竟不沾一命暨其子之成而不及见矣太淑人蚤闲内则吏目之在吉也公实从行闻其贤以祖命聘之公虽宦族而世袭清苦与寒士无异太淑人躬井臼为养祖姑以下皆安之吏目卒归槖萧然姑久卧床褥太淑人侍汤药夜未始帖席悒悒如不欲生姑念之曰真孝妇也比卒舅及祖姑皆继卒太淑人连举三丧情礼兼备人称之如其姑之称公既卒太淑人日事纺绩衣食其家不以烦其子故鼎得专学问以底大成声绩累着致于九列太淑人就禄养被命服怡然终其身古称妇徳不外见太淑人以寿且显大夫士还徃相传播至形謌咏故其事加详云通政君尝督河安平得太淑人寿诗成巻适予以祀事东返请为序比被召领易州薪炭塲务以丧告于朝复请予铭礼恭而意伤辞弗获乃按礼部侍郎王公徳辉状为铭铭曰庆山之阳有田孔良既畎既疆有菑弗荒有妇馌我力复协我有子我播亦复获我古有耕道亦有种徳以小喻大不逺维则生虽弗荣没则已哀老弗及偕卒同厥归始则同勤终则共逸为勤孰名逸则永毕有封若堂若所胥宇九原不亡可质斯语
　　明故封中宪大夫太常寺少卿前陕西按察司副使刘公墓志铭
　　封中宪大夫太常寺少卿刘公约之文恭公之子也举进士歴大理右寺副累迁右寺丞出补延平府同知进漳州知府擢陜西按察司副使归及其子棨为尚寳司卿陞阶从肆品以考绩例得诰进公今阶今天子登极公以致仕恩当复进阶而棨以东宫正字恩进今官以两宫尊号恩当复给诰则又以移封例回所得诰封公为今官命已至而公卒朝廷遣官谕祭如例而特勅有司治葬事葢公以世业继显科为要官中道蹉跌久弗大振而晚岁遭际皆竒特出常格如此云公讳瀚约之其字别号樗庵少为苏州府学生景防庚午领南畿乡贡卒国子业有名其举进士在天顺丁丑试政礼部颁诏至扬州府府餽金二铤公峻拒弗纳列郡皆相戒勿餽缙绅绘却金图赋诗颂之其为大理在天顺成化间谳驳详慎尝奉勅录京畿及江西重狱平反四百余人出赈河间诸府饥民籍名给粟者十五万其为同知八年专理戎籍多所厘正邻郡愬讼者踵相沓为知府得专制鉏强抑暴民甚安之部使旌于朝章至八九上为副使益持宪体会边徼多事督饷不乏资望日积而遽致事以去西安府餽金为赆却之曰不闻致仕与在任同耶时治己酉也居乡十七年足不至公室岁乡饮有司礼为大宾其平生服履孝义与人交际无谀词妄语精法比达政体善古文歌诗而终身不自伐纩未属呼诸子孙至前连举孝弟忠信四字训之犹恳恳不置其卒以乙丑十二月二十二日寿八十有一矣配呉氏有内行先公二十余年卒累赠恭人子男十一棨其长也为中书舍人直内阁预经筵国史事以慎敏称每欲归省不可得比卒乃请予铭礼也吏部侍郎王公济之方修郡志列公名宦当借是以传铭恶足恃哉铭曰儒臣之子为刑法家内守外台厥绩孔嘉理同事殊父有遗教其所为教维甲科是绍亦有遗恩匪我自取所弗自取维以贻我后维词及翰亦讵非儒还以锡予其祖风之余乎
　　明故资徳大夫正治上卿都察院左都御史赠太子太保諡恭简戴公墓志铭
　　都察院左都御史戴公既寝疾遗嘱其从子兵马副指挥星曰不得以防典累朝廷已而礼部稽据典制以闻上再赐谕祭令有司治葬事而给驿遣官防归其丧监察御史杨仪等数十人以公督学所造士合词上请特赠太子太保諡恭简葢于礼加隆焉公讳字廷珍其先宋钱塘令士先自源徙浮梁祖讳嗣安以子升贵赠陜西布政司右叅议考讳冔嘉兴府学教授皆以公贵累赠南京刑部尚书公以县学生举天顺壬午乡贡甲申登进士第成化丙戌试四川道监察御史服阕乃授职壬辰督学南畿凡考校必以文艺占器识有请谒者孙不色拒而终一无所挠羣士帖服至无后言戊戌迁陜西按察司副使仍专学政政如南畿地加广虽遐陬僻壤未尝不到修古圣贤祠庙或増秩祀典闻民间孝节事亦奏旌其门甲辰擢浙江按察使令尚清肃丁未迁福建右布政使治戊申转左布政使勤教养通财赋情法两当论治体者必归之己酉擢都察院右副都御史抚治郧阳诸府豪右多窟流聚为利公刻日令首罪民所辟田多匿税畧偿所费而设其余严练兵伍自制为营阵法蜀盗野王刚越境入竹山平利诸县守臣畏罪莫敢发公请合湖陜兵诛其首恶纵其胁从千余人事遂定时伟其功公不自伐也辛亥召入为刑部右侍郎乙卯转左侍郎尝会勘荆府不法事皆得实时羣疑交讧朝廷是公议卒行重典丙辰拜南京刑部尚书谳狱尤谨庚申复召为左都御史公益自检律务持风纪虽簿书之细必极精覈尝与吏部考察京朝官者一考天下述职者再孝宗皇帝亲鞫大狱诸司震悚公从容应对时有所开析天威顿霁上知公清慎每廷宣面问至移晷刻引疾求退必优诏勉留命医赐食间有慰谕若家人父子然者公不觉感泣上亦为之动容童前后六上留益力公遣其妻若子先归以身待命乙丑新天子嗣位公不敢辄言去力疾视事疾再作竟不起卒之日为十二月二十三日距其生正统丁巳三月七日寿六十九娶夏侯氏累赠夫人继吴氏累封夫人子晴国子生公廕也正徳丙寅吴夫人挟晴来扶柩归以是年某月某日葬于某山之原公徳性和粹中耿耿不茍合而洞达无城府奉职守法不为物挠而意常近厚禄仕四十余年家无余赀壹意官守虽尊官髙年犹手削章牍辰入酉出穷寒暑不变敭厯中外所至有声绩学政尤着身既没人至今道之不衰所着有松厓稿数巻公在同榜中夙见知厚常谓予曰子必铭我其治命亦属太子太保闵公以及于予呜呼是安可负哉乃哭而铭之铭曰昔我孝宗咨访耆硕公长中台时闻造膝公秘不泄曰我后之徳公简帝心帝监公直公所执法躬就绳墨其有弗率则惟我职无曰棘棘或尔黙黙我法弗忒曰我无遗责世有碎玉亦鲜完璧惟公始终有美无择惟帝嗣位惟父臣是式台评庙议亦懋尔绩古亦有言天寿平格有平若公寿弗臻极惟所遭値及所树植令名在兹永耀金石
　　明故福建按察司佥事致仕进阶朝列大夫萧公墓志铭
　　海钓萧公既寝疾附戸部郎中王君荩告诀于予未几其子鸣鳯哀疏至则奉治命请予铭予为之然以悲葢自壬子之秋别于城南僧舍十五年于今矣呜呼予乃竟为公铭耶公讳显字文明号履庵更号海钓以山海卫学生举天顺己卯京闱第二成化壬辰乃得进士第甲午擢兵科给事中有武臣中官怙势求赏者公批奏尾驳其功坐是贾怨弗恤也涿州有巫矫邪神自东方来京城男女争负土为筑祠宇公抗章劾之并禁私剏庵观等数事言极剀切留不报外间传言祸且不测忽召至左顺门令中官谕遣之人始知其事后数日询之则巫已逐矣然权幸人嫉之不置辛丑迁镇寜州同知时方作草书手阅朝报付其子趣治装仍终数纸乃罢镇宁非人所居其俗每献馈流官纳则喜拒则疑公孙谢理谕皆敬服无敢怨者越八年为治戊申稍迁同知衢州府勾稽戎借所得隐丁甚众越三年辛亥擢福建按察司佥事承勅领屯田事劝督交至民相率输纳岁无留逋又一年以万寿圣节入贺刑部尚书白公昂欲有所荐拟亲戚有力者亦乐为之援公不复顾恋上疏径归归数日而命下乃治别墅与骚人使客游衍其间有乞书千文者秉烛终巻遂得目而赋咏不辍乙丑今天子即阼以恩进朝列大夫正徳丙寅十一月二十六日乃卒纩未属犹忧及时事且口占对句课其孙其至死不乱如此距生宣徳辛亥十二月十一日寿七十六公徳性醇笃不妄言笑早失怙恃终身孝慕事伯兄文清甚谨抚其孤引鳯为之婚娶比死又厚葬之交友尚意气久而不变当官尽职视患难若所当得至于几先勇退顺时正命尤士君子所难虽所蕴蓄未尽见于世顾以刘文安公为主司而得易魁以三原王公为吏部而得荐为方面则其人可知已山海本用武地举科第工词翰皆自公始公诗清简有思致所着海钓集镇宁行稿归田稿若干巻其为书尤沉着顿挫自成一家巻轴徧天下传至外国后来者殆鲜及云配乔氏继冯氏子五孙三羣从孙为诸生者尚数人乔孺人之葬予尝为铭今公与两孺人合葬于某山之原则丁卯閠正月十六日也铭曰孰得之难弗患失耶孰进之难退乃亟耶将理有先难后则获耶抑数有终信而始则诬耶不然何寿其身而复世其泽耶观徳者盍以世而不以日耶
　　明故朝列大夫南京国子监祭酒罗公墓志铭
　　天顺甲申廷试进士宪宗皇帝在谅闇制辞从简以治国平天下之道为问防和罗公璟对以为孝乃万化之原愿举此推之以成圣治上深纳之赐及第第三人与吉水彭公教太仓陆公鈛皆天下选也彭陆皆不寿以没公独考终于家而今亦不可作矣惜哉公字明仲其先有伯寿者为元卢沟簿被旌为孝子曽祖子理国初为徳安同知继娶陈夫人即少师杨文贞公嫁母也挈家戍西安文贞言于上为蠲其籍得公祖宾亷以归公父进善从文贞居梦鹤而生公额有赤志可寸许文贞曰此鹤相也当贵且多寿公未弱冠文贞已卒读其家所藏书文思溢发廵抚侍郎杨公宁竒之遣入县学初仕为翰林编修修英宗实録成化丁亥书成迁修撰尝上疏言六事上优诏答之慈懿皇太后之丧属有异议公上疏言宜合葬裕陵又与诸学士合章以请乃得俞命壬辰同考礼部奉命校通鉴纲目癸巳修续纲目甲午充经筵官丁酉书成擢司经洗马戊戌孝宗进学东宫简侍讲读庚子主考南京凡所校阅暨精当而是科得人尤多癸卯以母丧去丙午阕服上京师忽调南京礼部员外郎中外骇愕莫知其故后李孜省狱词上乃知为所中或云乡人有弗合者构成其事而公不自辩也治初三原王公为吏部荐为福建按察副使专督学政政尚寛简程试外恒以义理为教士类悦服癸丑召为南京国子祭酒方将大有施设时已沾疾犹力起治事丙辰考绩京师至河西疾作乃具疏乞致仕遂得请癸亥七月二十六日卒距其生宣徳壬子某月某日寿七十二礼部为请于朝上眷公旧学特赐谕祭命有司治葬事云公端雅谅直志识不羣博学髙论动以古人为凖平居不事诡激而崇奬节义汲汲若不暇视天下事皆所欲为中値困阨累岁再陟稍克振防而公亦病矣为文务简劲诗亦脱绮靡有冰玉稿若干巻葢其所自号因取以名其所编録若五经旁注周易程朱异同刻于福州予与公同榜又同在史局为道义交恒念公之退不能荐死不能吊以为公负公卒之五年子燧以治命奉状来乞铭乃为铭以补葬礼之阙公墓在白泉山之原其葬以甲子十二月二十九日至是五年矣铭曰济辩以博孰我锋遏守正以约亦孰我志夺惟其人之卓乃命之阏九原是托惟斯丘之乐孰斯人之能作













　　懐麓堂集巻八十七
　　钦定四库全书
　　懐麓堂集巻八十八
　　明　李东阳　撰
　　文后稿二十八
　　志铭
　　明故工部尚书进阶荣禄大夫致仕赠太子太保曽公墓志铭
　　公与予同出湖南同籍京卫入京学同举进士第前后四五十年交最稔去冬公访予病弗果见为之怅叹以去今春予始入觐而公已病越数日遂不起其子沄以治命乞铭嗟乎予竟不获与公面诀而遽铭耶公姓曽氏讳鉴字克明举景泰丙子鄕荐其举进士以天顺甲申试政刑部通州民十余辈坐盗狱且具公辩其诬人惑之后果得真盗乃大服初命为主事寻以父丧阕服改工部督造供应器物综理甚精改吏部騐封迁稽勲员外郎母丧服阕再入騐封进郎中奏拟精核人无訾议成化丁未擢通政司右通政专领武官诰籍治庚戌迁太仆寺卿马政修举壬子擢工部右侍郎督易州山厰薪炭事剸治经画事集而人不扰乙卯召还转左侍郎修仓庾葺宫掖充唐府册封使庚申拜尚书修诸禁门社稷坛及京城垣陴凡涉公帑民力者时执艺以諌上尝召至便殿趣造战车公言泒办不可亟请以旧所积榆槐木为之又尝问工匠缺乏公歴陈灾伤逃徙之故皆见嘉纳正徳丙寅修卢沟桥隄制内殿龙毯百余特赐玉带若白金防币等物不可殚纪前后所得勅诰赠封其二代及妻者凡四命廕其子二人既病亟具防乞休上念公勤慎勉从所请进阶荣禄大夫令有司月给米三石歳给舆四人命下而公已卒矣讣闻上悼惜赠太子太保遣中官赐寳镪万贯为赙遣礼部官赐祭者再仍令有司治事如制云公温纯乐易不事矫饰虽风雨寒暑不废朝谒官事未毕继之以夜性敦孝友兄弟同居白首无间言族里穷急力为周施而自奉简约不为禄位所移易部吏少俊者教以举业且为给膏火费后举鄕贡者二举进士者一皆徳之终身下至仆亦感慕无饮怨者是亦可谓难已公生宣徳甲寅六月二十三日卒于正徳丁卯闰正月八日得夀七十四以三月二十四日于都城南五基之原其配陈夫人合焉公初娶于陈生子洪侧室滕氏生子沄今为国子生公遗事尚多尚书李公时器有状铭不能悉也铭曰卿有六署公居其三防学壮行老且益谙工曹最繁公所终始世歴累朝歳防四纪夙兴夜寐心矢靡他日累月积歳计实多尽瘁而生得正而毙亦有余恩为身后地凡器之类鋭必先折公戢其锋有用无缺凡物之生早必先萎公敛其华有实之理公不言功皇则念之公不责效天则騐之孰传厥宗家有介子孰最厥名国有太史
　　明故太子太保南京兵部尚书致仕赠少保王公墓志铭
　　今年春上厘正旧典特严赠卹公安王公适以讣闻吏礼二部最公功行既遣官谕祭命有司治事复特赠为少保盖公为尚书以平蛮功加太子少保以致政加太子太保至是凡三加而公不及见矣公自宪宗朝为大理评事累迁右寺正奏谳精覈尝奉勅録四川囚活百余人勘陜西藩府大狱不避权贵擢四川按察副使孝宗朝改陜西复为四川按察使其分巡川东发廪赈饥又请官银十万两为籴费民赖以不死者甚众有贵州苖弗靖已徴兵进勦公独谓不烦师力卒从其议比长宪有滞囚累千人应手而决先后凡四入蜀民习政教去之日老稚遮道不忍释孝宗朝迁南京都察院右佥都御史兼督巡江官校例出巡捕公奏令御史偕行以防掊克总督京储出纳明允防贵州巡抚官阙朝廷特勅公徃黜藩臬不职者数人土官子皆令就学以消犷习入长大理多所评驳尝与两法司拟定问刑条例行之复入南京为户部尚书其所综制如督储时加法为详其督师贵州也值米鲁之乱势甚炽特命公兼左副督御史统本镇及楚蜀广东西诸路官军土兵十二万分四道以进云南兵亦来防扼其归路贼先送所没内臣于军及战北穷走首恶就毙擒斩贼徒五千二百级俘其属千二百人还所掠男妇五百余人破其寨箐千余区燬其仓屋十倍其数获其牲畜又三倍之赦诸脇从且立故酋之后以统其人上赐勅奬劳召还京师道引疾乞休弗许既陛见赐白金防币寻改南京兵部参赞留务秩之始加也论者以为未称其功而公求去益切三歳间章十二上乃得请上赐勅给驿月给廪粟歳给舆卹典之备复有俟于后云公讳轼字用敬世为荆望子五贡举鄕贡士赏县学生先卒赞亦举于鄕资以文廕补国子生贞以武功授总旗赐冠服公生正统己未九月二十日其卒以正徳丙寅十一月十六日以丁夘某月某日其地曰某山之原公笃孝友抚孤侄有恩简直无伪持论常近厚自奉俭约不避勤勚所陈利无虑数十条多见采纳歴官四十余年人无訾议至交章腾荐其病在告又趣起治事所领兵刑钱谷皆剧务所至有声绩而贵州功尤伟予与公同出湖南又同举进士故赞以治命奉兵科左给事中邹君文盛状来请铭铭曰有苖西南匹妇为孽潜嘘虐焰如燎斯烈帝简公才徃授之钺坐帷定计分兵捣穴如竹斯破应时解节苖民欢忭如水濯热公来何迟公去何猝公归献馘帝甚喜悦论功在廷公不自伐辞章叠上勇退防决如藏太阿有用无缺功名始终指讵多屈史有特笔必先大节我铭公行以厉来哲
　　明故封徴仕郎礼科给事中李君墓志铭
　　泉之晋江有李封君者讳杲字世白兵科左给事中贯之父也以子初命值圣天子御极上两宫尊号恩封徴仕郎礼科给事中锡以勅命鄕之人荣所被命兼贤则君之之义皆称之为封君封君云君初学春秋不乐为科举业然专用教子讲解程课倍于外傅贯既举鄕贡无他兄弟不忍出求仕君防上京师试礼部弗利而归教益至越数年贯始得进士入翰林为庶吉士毎念君不置将引疾归省君闻之曰奈何以我故废业复间关北来留官邸谕以守身莅政之法阅数月乃去去则屡致书申告戒亹亹不厌其诲廸周悉盖如此故能成子之名貤其身大显其家君子曰固宜君敦本笃行蚤失怙恃鞠于继母陈氏事之四十余年曲尽孝飬陈至今康乐无恙事前母兄防如其父君平生好义举县有六斗门潴水溉民田可千顷一日尽决县簿董修治役渔其利功弗时就君众让之为所窘民閧甚将甘心焉君曰吾固民也其无所与校乃止君轻利好施值歉歳则蠲佃租之半佣人老羸者均其直邻党有贫者辄周之刻意古学涉猎羣籍先逹博雅并加推让羣子弟皆取则焉君生景泰某年正德某年卒年仅五十七惟贯一子有行与艺伟然逺器也女四人适某某皆县学生工科都给事中许启衷闽人也尝奉使道晋江获见君丰容雅度言温而气充殊礼重之比还朝贯亦以使归则闻君已捐馆因状其行贯奉以请铭状称君所居有松数十株惟意所好因自号爱松故予志以爵举而铭以号着终君志也铭曰居视所与物亦有焉彼爱者松惟物之贤中贞外坚不与外妍排风傲霜以歳以年善者好之如此松然发为枝柯其髙蔽天后寒而凋名则固存封以识之永矢弗谖
　　封太孺人赵母胡氏墓志铭
　　编修赵生永既丧其父文林翁独奉母胡太孺人以居越三年永举鄕贡九年举进士被简为翰林庶吉士又二年授今官未考绩圣天子嗣位恭上两宫尊号以恩被勅命于是赠翁如其官而封母今号又二年当正徳丁卯太孺人年七十一以夀终永衰绖来请曰先生既铭吾父宁独为吾母靳予怆然感之乃据其所自着状为铭胡之先出湖广沔阳太孺人生而简重和惠闻讲説前代故事涉女徳者辄能领解尝有相工至其母欲见之谢曰吾闻女子行必拥面奈何轻以示人相工曰无俟面矣年二十一礼归赵氏文林翁讳贵为继室姑年防九十太孺人佐夫致飬倍于恒品食必手制汤药必尝而后进翁先娶吴氏遗四女太孺人视若已出鞠育周至比长择宦族归之翁久未有嗣太孺人为置二媵徳常下逮已而自生子永其长也翁置塾延师羣鄊子弟与之共学毎躬课所业欲给钱以励勤者太孺人曰劝之以利非所以训也请以纸笔充费翁曰吾虑不及遽从之永之学于予也太孺人实佐翁翁将易箦指永示之曰此汝责也及卒太孺人哀毁逾制虽一茶必以荐念与翁勤家久始致丰裕至是独综内政凛如严君戒永曰汝之业汝父之遗望也我幸不死获见汝之立庶防报汝父于地下自是毎语及辄泣下沾襟永用是厉学砥行扬亲亢宗増饰堂构光于徃世母之教固不可诬哉铭曰为夫代终而保厥丰教子既庸而飨其封生无憾容没有遗宠九原其逢宁不曰孺人之功乎
　　明故封翰林院编修徐君墓志铭
　　有谈吉水徐封君之贤者礼部侍郎费君子充曰君讳晋字廷亮以字行夙敦孝义羣从昆弟类以丰裕相胜君父处士公独守故业无所増拓顾乐为施予母髙孺人尤慈煦见饥寒困迫如切其身族子失怙恃育而室之防歳或鬻粥以饲饿者君毎承命必竭力行之逋不能偿者焚其劵人或以为难则应之曰麦舟不俟命而发矧既命乎君子曰善飬志者刚直负气见媕娿淟涊之人殆欲唾之当广坐中非非是是无少假借用是为人所惮或以贾怨无他兄弟中外侵暴屡遭顿抑竟不为所屈或被卵翼后党附仇视者待之如初及诸子成立家寖盛皆革面求纳又待如初其人卒自惭悔若无所容盖其内有涵蓄不过为忮刻又如此晩益韬戢世故不一挂齿颊因自号曰闇庵着志也平居足不至公府鄊饮礼请仅一赴后不复徃婣戚请托语涉官府辄颦蹙揺手谢之一布袍十稔不易既以子穆贵被锡命非令节嘉礼不服绮绣勤励自策夜卧蚤作卒以为常少习经业喜接章逢士下逮庸人孺子见之无不意满若是者屡屡言之盖以穆为予礼部所举士雅相知厚故耳熟焉君生某年月至某年月夀七十乃卒于某山之原其封曰翰林院编修阶文林郎故人称之曰封君乃按状以铭铭曰庶以亲着卿以子名前千百年曰此徐氏之英也封君有子太史有父身所为教以贻于后后千百年其亦曰无忝于徐氏之胄乎
　　封翰林院编修可闲顾翁墓志铭
　　予尝序可闲顾翁事又表厥考遗善处士之墓比翁卒厥子清来请铭翁之兴况既序之详矣兹撮其行实为铭复序以系之按顾氏本江南着姓盖自晋已然居华亭者若干世翁曽祖秀一以行称祖文理考显皆力本修行而父徳尤着所谓遗善处士者寔生翁翁亦不仕治家政及子贵曰吾可以闲矣始有是号后以子官受封人犹以号称既老乃复翁之翁防髯魁干顾步有威意度濶畧而中屹屹负志操处士旧业为外兄沈氏所侵弗与校翁曰是先世所遗者其惟我责乃白于官尽反其所侵议者谓处士能让而翁善守两贤之家有逺役沈度其惮行要重赂为代翁奋自徃卒事还费省十三四自是鄊隣无敢侮者相戒曰顾氏有子矣乐赴人之急勇不避难觧忿释憾拜于门者踵相接与人言不逆诈虽至亲过必靣折然不留于心明日有善又称之故人畏而不怨治生无诡遇鬻货有弗善直以告人虽弗售弗计贷不能偿者或因以乞之盖其勤励俭节寖致优裕寔未尝朘剥为利故凡有兴作众懽趋之回视他姓固有强而弗赴者因益以騐翁之贤翁虽无官守恒忧人之忧比值歳旱与鄊大夫祷雨徒步走烈日中遂得疾疾且革谓诸子姓曰吾今年七十三与吾父同夀死不恨独不及清归归则以吾言谕之以终吾教云盖清之就外傅也毎夜归翁必课所业清举解元进士为翰林编修翁来视于官及归始被封清迁侍读以母丧归翁乃训以官事其所谓终教者以此清再入朝在讲筵史局方以学行向用而翁弗待矣翁以正统某年月日生正徳某年月日卒是年九月十三日墓在县之修竹鄕吉丽桥处士墓以厥配陆孺人先翁卒且虚其半圹至是乃合亦治命也翁生清及某某孙某某按状汪编修抑之所撰次而清所自创孺人亦着姓昔所谓顾陆者与翁嫓徳其别有铭兹不悉序也铭曰立尔卓不摧以弱守尔朴不锲以薄不刻不斵宁我为璞亦宁我为木不栋以桷我稼我获其苖孔硕有徳与齿矧有封爵我忧其劬亦飨其乐我所自取若手诸槖惟厥子攸托述其匪作
　　户部郎中徐良佐墓志铭
　　今年春良佐手二轴请予书洞庭岳麓诗辞曰廷用出先生门十五年矣而寸纸只字未尝有获知久厌词翰谅不为知者靳予方辞谢良佐意恳甚趣僮仆具笔墨必得乃已予自礼闱得良佐后毎闻能官声不意其酷嗜此殊以为讶越两月良佐忽遘疾疾急属其友易吉士舒诰欲得予铭数日遽卒不益可讶也夫呜呼不亦可痛也夫良佐姓徐氏讳廷用良佐字也世居吾长沙之醴陵祖某有隠徳考某某县丞县丞君仕不显尝指良佐曰是必亢吾宗比弱冠遣为县学生稍长学骤进同辈者多屈为弟子成化丙午举鄕贡其举进士当治癸丑越二年丁卯授户部江西司主事督都城商税通州仓储及内监诸场刍秸事皆剧务良佐夙夜勤勚力拒请托贵戚仆有牟利挠法者辄举按之庚申丁外艰阕服癸亥改陜西司甲子都御史阎公仲宇承勅治宣府大同邉储谓非才识练习者莫佐其事访于众得良佐名特奏请以从时刍粮阙乏悉力区画令不烦而事集归迁广东司员外郎正徳丙寅进河南司郎中凡歴四司皆繁甚比为正郎躬领庶务益殚志虑而官长信任寮佐敬服无少訾议识者皆以逺大期之然愈自刻厉敦尚俭素食饮衣马不加于旧既在告犹手削奏犊矻矻不稍置独念母老欲图终飬竟不获自遂以殁年四十有二而已铭曰固则执之约鲜失之止或尼之吁天谁诘之年之啬矣涂之阨矣维子之克矣家之泽矣衡山之巍兮椘水之弥兮生斯斯兮嗟兮其全归兮
　　封太宜人何母李氏墓志铭
　　封太宜人李氏于故刑部郎中何君商臣为元配于今兵部郎中孟春为母以君主事初命封安人孟春初命虽不过主事而例从夫贵又以独存例封今号及见其子为今官以卒卒五十有八初太宜人归于何氏年甫十有九事祖姑邓安人姑廖宜人备极孝飬丧皆如礼成化辛丑君举进士太宜人携二子从至京师治辛亥君録囚南畿厥考廷彦公致云南按察司佥事君遣妇子归飬于家太宜人事其继姑李宜人如其先姑癸丑孟春举进士旋遭君丧乙卯以母命娶于欧氏丙辰擢居兵部之职方太宜人就飬于官越三年得疾癸亥按察公丧孟春以嫡孙承重正徳丙寅复任丁卯李宜人丧再承重归太宜人手足半痿又弗良于言孟春意揣色饥饱寒暖随事致请太宜人必颔焉盖非公事不敢离左右尝考牧三邉数阅月既见则喜见于面虽在哀疚恒恃以自适己巳湖南多盗鄕民多走徙孟春奉太宜人野避者一入城者五重贻亲忧复奉以北上比补武选未一月舍馆甫定而太宜人疾革时其少子孟旦及崔氏女皆先夭惟孟春在侧云李与何皆郴州望族太宜人黔江教谕通之女生景泰壬申六月六日卒于己巳九月十有四日君于刘仙岭太宜人今于何山十里而近从吉卜也女之职大扺妇劳而母逸太宜人少勤馈爨暨膺禄飬又困于牀褥出则涉舟车之险殆不能一日安乎其身孟春少劬问学不任家务既失怙又值母病形影相依倚声气相煦妪慈孝之懿有人所甚难者比其再至文益竒才气益充拓方将自见于用而又抱忧戚以去君子盖深哀之予雅有一日之长尤知且厚乃为其母铭与其父之铭并传焉铭曰郴去京防万里一从夫三从子官为家古有是全而归更何俟惟母徳在堂所有铭亦近礼我为文铭再世以其余昭内懿生同居死异地魂必之藏在此
　　大理左寺正赵生训夫墓志铭
　　赵生训夫既寝疾予徃视之生蹙然曰式病剧且归归幸获终飬惟违逺门下甚恨予怃然感之越数日果上防乞致仕比命下以手书告诀其父且遗嘱请予铭初生介柳中书文范见予未遇时后直内阁为官属因学诗文于予久且习与吾子兆先交最稔悼其死手録其遗稿以传兹恶得无情哉生讳式训夫字也生少聪頴异凡儿学举子业尤工楷书从徴仕君宦淮闽间弱冠将入郡学以父命综家务始弃旧习徴仕既归休日服孝飬徴仕谓之曰国家求贤路广汝无择仕且无以我故自画生上京师以儒士礼部印局需次未至治庚戌尚书耿文恪公廪于官甲寅少师徐文靖公始荐领书翰事试中书舍人三年乃得真授凡朝廷寳册制诰诏勅经筵讲章榜文试録多其手出预修大明防典加正七品禄修玉牒赐银币修歴代通鉴纂要亦有赐歳时所赐酒馔扇袋诸物及御制诗皆郎署所不预尝颁孝宗覃恩诏及孝肃太皇太后哀诏于两畿诸郡阁直出使前此所未有九载秩满迁大理左寺正加从五品禄其视常格亦加一等云生明敏清辩博闻而逹尚多事游宦歴览山川形胜识民情事变使卒业科第决不至汨没既以艺举专事书牋益精鉴赏真行篆旁及绘画芙蓉松菊竹之类种种清絶毎应制挥写刻时立办逺近购请无虚旬日碑板摹刻后先辉映评隲品第有指不能多屈尤擅越调酒酣对客抚几歌吟绰有风致生没后士大夫家殆为絶响予于是盖永叹焉生生景泰某年某月日卒以正徳某年于吹台山竹臯之南疾革时族戚为治后事集诸鄕宦缄所藏书画诸物待其子君泽来畀之君泽亦析其赀以遗防弟皆可谓不负者铭曰有頴在囊不探而脱见尔豪防试尔硎发持以向用孰尔锋遏匪武斯竞乃文之蔚彼崛而突胡奄而忽维中书君未老而折才孰尔予命孰尔夺嗟哉赵生饮志而没
　　明故推诚宣忠翊运武臣特进光禄大夫柱国庆云侯赠宣国公諡恭和周公墓志铭
　　孝肃贞顺康懿光烈辅天成圣太皇太后既崩之五年为正徳戊辰其中弟太保长宁伯彧卒越明年己巳二月十日伯弟太傅庆云侯寿亦卒上屡为震悼辍视朝一日赠长宁为侯諡荣禧赠庆云为宣国公諡恭和逓进一等遣礼部官谕祭命有司治事焉公姓周氏寿其讳字永龄世居京之昌平曽祖讳徳清祖讳福山皆赠某官考讳能赠某官諡荣靖妣甄氏赠寜国夫人生女二太皇太后其次也继配高氏亦赠寜国夫人实生公公少竒俊不凡性度详雅寡言笑读书通大义天顺癸未袭荣靖初命为锦衣衞副千户寻进左军都督府都督佥事成化乙酉进都督同知丁亥赐诰劵封庆云伯辛丑进庆云侯治戊申加太傅盖自爵命以来日益贵盛其所被赐不可胜纪公礼贤下士虽接幼贱亦假以辞色终太皇之世不敢恃恩泽为骄纵虽例不治事尝奉使藩府印记战马皆以勤慎见称朝请之暇必躬莅家塾课诸子书史笔画未尝轻出门户客至刺入非亲旧不轻引接以为常缙绅簮弁之徒或有不识其面者焉然则太皇荫覆之仁累朝报本推恩之孝于公见之而膺奉持守不危不溢以衍于无穷者公之贤亦可谓无负耳矣公生正统壬戌六月八日寿六十八卒之年三月二十八日窆于昌平鸾台山祖墓之次公以治命属二子奉状徴铭铭安可辞哉铭曰霱彼庆云为瑞于天地有封邑嘉名应焉钟灵蕴和亦有人瑞宁国之子圣母之弟若云从龙自下而升而朝布韦而暮簮缨五爵之二三公之一一门两封此实谁匹歴事三朝余四十年我皇眷之惟亲惟贤荣名宠光越有终始生斯斯于帝之里鸾防之鄕裕陵是望山环水朝灵气攸藏穹碑峩空上有文字公子公孙来者是视














　　懐麓堂集巻八十八
　　钦定四库全书
　　懐麓堂集巻八十九
　　明　李东阳　撰
　　文后稿二十九
　　志铭
　　眀故通议大夫吏部左侍郎兼翰林院学士掌詹事府事张公墓志铭
　　嗟乎东白公已矣公姓张氏东白其所自号竟以号行天下皆知有张东白者而今已矣嗟乎公五嵗精爽过人书过目成诵其父松亭翁名之曰文魁寜靖王召见令作俪对韵语大加赏叹书元征二字赐之因易名元征松亭携入闽观者塞道公至考亭拜朱晦翁遗像辄有志所谓道学者松亭谓曰彼儒先曷尝不由科举进邪乃入南昌县学为生都御史韩公雍竒之曰此人瑞也复易其名曰元祯字之曰廷祥天顺己卯举乡贡庚辰试礼部得诗魁英宗每抡材必兼膂干公貎癯然若不胜衣李文达公特简为翰林庶吉士刘文安公奉诏授业见其文矍然以惊壬午授编修考校精覈嵗贡士鲜入格者癸未同考礼部得太仓陆釴为省元人始未信后果有大名宪宗即阼上防请行三年丧复言讲学聴治用人厚俗四事预修实录书法不茍时同官多不合者成化丁亥谢病归示无复仕进意名益重从之游者四逺而至藩臬郡县至者未始不徃见见则怃然自失诸言事者累荐起之不果居二十年值孝宗即位治戊申召修实录至则以旧劳迁春坊左賛善上劝行王道防几万言入侍经筵己酉考南畿乡贡辛亥书成迁南京翰林侍讲学士癸亥念母老复谢病归越五年戊午召修大明防典为副总裁至复迁翰林学士掌院事孝宗隆其名特置日讲兼侍东宫讲读数月以母忧去壬戌擢南京太常寺卿癸亥召修歴代通鉴纂要改太常卿仍兼学士侍日讲甲子命掌詹事府事乙丑考防试即奉诏授吉士业一日忽上防请读太极图西铭诸书上亟索内阁得之盖有意大用未几而龙驭上宾矣今天子继统以侍从恩擢吏部左侍郎仍兼学士加从二品俸勅为实录副总裁自是数病病必连月屡上防乞致仕优诏弗许正德丁卯满三载未奏十二月晦日卒公少侍父疾吁天请代丧礼尚古事母色养惟赴召时不及躬敛憾之终身遇二弟有恩甞建一荘嵗置租二百石以济族防以四百石贷乡民有司为给帖书籍其于书务博涉尤好探经传赜隐多所独得一时谈理学者数人各树门户而公岸然不为下作易诗春秋语要四书集要太极图説要纲目近思录家语解要皆未脱稿为诗文始务竒崛勇脱蹊径晚就平实若出二手然类为人所重莫为轩轾论议掲掲尤深嫉恶至不可近及再入宦途益寛厚虽后之寒士亦与抗礼顾或为贬抑要其中容有所见贤者之不可测固如此天每艰于生才才者未必用有如公者岂易得哉岂易得哉公生于正统丁巳某月日年七十乃卒其子诣予请铭公亦岂易铭哉铭曰木生在山久乃益坚辇致于途蹶万牛以颠贡之明堂将栋将梁忽内蠧以伤孰其生之而卒弃厥良人材实殊公负其有惟厥攸负曰可与大受与不在天受不在予夫茍不自愧遑防其余维文之絶维名之掲彼利达者畴巧畴拙地灵人杰惟乡邦之哲百世之下山不泐水不齧兹惟张东白公之穴明故锦衣卫掌卫事都指挥使赠荣禄大夫右军都督府都督同知叶公墓志铭
　　公姓叶氏讳广字大用世锦衣卫为总旗公少孤赖母范夫人鞠成之俾学书艺既代役识者曰是非行伍中人领东厰缉访事详慎不泄成化八年以功擢试百户涖本所事屡奉勅出勘重狱所在餽赆悉辞弗纳江西藩臬赋诗赠之辽东武臣奏其地有金鑛珠池公奉命徃勘躬涉境外察其奸事遂寝东人徳之至今领本衞缉访事事必核有剧盗诏捕甚急或隂迹所在以告公曰盗固有罪待其自犯尔何得为逻者后自访得之有校尉缉越城盗公疑之执不变公曰若杀此人后获真者奈何不数日真者果获二十一年实授为百户明年迁副千户理镇抚司刑鞫谳精密有奸妇掣毒假婢手中其夫概坐死公以婢不知情辩释之有校尉诬执平人为盗反坐执者都察院守者相仇杀逮系百余人户部进内藏银数失实系者亦众皆止坐罪者自余平反纵释多至不可计治五年擢署指挥佥事明年本卫缺员兵部荐其名时孝宗简在已久御文华殿亲阅之命涖卫事实授为佥事总都城沟涂事人不敢犯出勘寜化王府疑狱务存大体勘大明川投献地卒归于民督捕中外盗贼获数千百人而郑村坝赋尤剧数年累迁都指挥佥事北山贼称靠山王者势甚獗方发官军出捕比至则公已遣官属捣其巢灭之一日矣上伟其功迁都指挥同知又勘外戚庄地及藩府仪宾狱皆集事而还今皇帝正徳元年进都指挥使掌卫事凡郊祀耕籍视学经筵诸大礼无弗预者减役从省浮费政令一新官属皆改视易聴总缉纺事尤极慎重戒谕官校必以天道国法为说词义恳切人多感动盖隐然有隂徳焉八月二十五日卒于正寝距其生正统三年七月二十三日夀至七十朝廷特赠荣禄大夫右军都督府都督同知命礼部谕祭者三工部治凡葬事皆异数也公器局魁硕敏而能断遇事不茍动先自律威贷旁午屹然不为动自壮至老未尝少易又能体悉羣情不过苛刻用是获于上下交口赞誉翕然同辞其卒也尤悼惜不置云铭曰有伟丈夫奋起朝列在帝左右职掌麾节使旌孑孑出徧藩臬命不我辱物不我湼严严诏狱法象斯设鞫明察幽靡枉弗雪冲颷激涛盘根错节如檝得济如觹解结随不失正刚不至折功名始终竟保完洁髙门嶻永树阀阅外有佳城幽光不灭
　　明故武定侯郭公墓志铭
　　郭公存忠自锦衣卫指挥佥事袭封武定侯越七年卒上辍视朝一日命礼部谕祭者三勅有司治凡葬事皆如制公之为佥事也甞试武举有名然未甚显防锦衣阙员兵部以公数人名上孝宗御文华殿亲阅之见公仪观秀整进对明畅命涖卫事每侍卫扈从必以目属焉甞参预廷鞫总都城沟涂事兼督工修治充殿试执事官出勘长沙卫狱词涉藩府归奏称防其为侯也佥右军都督府事领京营牧马勘蓟州牧场地捕北山贼属若干人敌冦大同命充右参将寻命简京营兵别部以俟公易置旗鼓严为肄练勇气増倍后不果行乃上边务六事累数千言都御史陈公道韩御史春交章荐之各极称誉亦未及试也公虽生故家値业中落嚢无余赀惟积书数千巻凡天官时日战守攻围之法悉有指授以至堪舆医卜罔不究心公暇则咏诗作书开园莳花尤好竹以宾竹自号大夫士过者谈论穷日夕不厌也事母致孝友谊尤笃贫而死者为具棺敛人以是贤之独其中所蕴蓄弗克大展赍志以没识者又以是惜之公生景泰甲戌某月某日卒于正徳丁卯六月十六日年五十四其葬则十月三日也子勋奉公治命请予铭铭曰郭有封国在髙皇世一门两侯侯者再继仲继以恩伯继以功三纪之后归于大宗翼翼京营严严督府既衷壮犹亦佐耆武维时恬熈兵敛弗耀志在边疆身则廊庙谓公既试而有遗才公子公孙继继其来附于先公是谓无忝幽光百世昭不可揜
　　明故山东莱州府知府进阶亚中大夫致仕李君墓志铭
　　君姓李氏讳楘字从质其先望于陇西元季有讳成者居凤翔国朝永乐中徙河间之任丘考讳溥登陜西乡荐累官山东东昌府学教授赠儒林郎光禄寺丞生四子君其长也生而凝重不浮儒林公防易学歴湖蜀秦鲁间多所造就因以授君君补县学生提学阎御史禹锡赏所为文试必居首游从至四十余辈任丘士多业儒传易者实自君始成化甲午举京闱戊戌登进士知上海县赋讼丛防持以镇静和而不狎每有鞫问人称为明以外艰去民遮道攀送有下泣者服阕被征擢光禄丞越六年当治壬子迁少卿六年戊午擢知莱州府值嵗屡歉抚煦凋瘵理疆界均力役捕刦盗六千余人时勾稽屯地戎卫欲移患于民或议牧马于莱又有献地于衡藩者皆力争以免招徕流徙与属县期约视多寡为殿最旬月内复业者至数千人民稍饥辄发粟施粥活者尤众暇则修葺学舍集诸生励以行业莱人为刻石颂徳焉越八年不调君以子时已举进士为翰林编修乃上防乞归吏部言其恬退可嘉宜进秩以示劝特陞山东布政司右参政致仕明年得疾就医京邸数月归又明年病剧时亟欲归省防孝庙实录告成有日又朝廷将行黜陟之令君手书止之自制棺敛处分家务曰无以为我儿累也时忧甚弗暇他卹亟具疏以请逾月乃获命比抵家君已逝七日矣君夙敦孝慕每见儒官辄加礼遇曰吾父甞为是也世所遗田宅悉让诸弟羣从子女皆为婚嫁处已愼密澹然无所利有治事才而为寛厚所掩又耻自衒故鲜有知者时亦用家学显才器甚伟所进未可量归省事尤汲汲若弗逮竟弗躬治命其志尤可哀也自状父行以墓铭告铭曰驾于亨衢既蹶复驱弗摧我车颿彼中流倐退以休式完我舟尺蠖之屈防鸿之掲非我失得彼逐逐者其欲其舍无一非我得不在身有天者存以遗我后人
　　封孺人彭母李氏墓志铭
　　妇职视所从为贵贱然事在两值或两值而一贵者葢亦有遗宠焉彭母李儒人之封实以大理寺正君讳铨初命为评事其子缙累官礼部员外郎秩加显而封号未及进故仍称孺人而以先封故不得称太制也李氏出襄阳旧族与彭为郡望孺人之父讳济以国子生为同安县丞有惠在人寺正君之父赠评事真朴翁讳某闻李氏女贤聘以冢妇同安亦耳熟寺正君之才简于诸生谓为伟器议是以克合孺人孝敬勤俭皆出天性服食麄粝而奉祀修馈必丰洁婣里穷乏有须辄应俯接卑防无不意满以去内外贤之生缙未弥月出事井臼手为杵所伤裹以供役翁责羣防弗代孺人谢曰妇职固是也寺正君举乡贡擢进士第既授官孺人贵不废业寺正君尝赈饥齐鲁间蠲逋发陈招集流徙夙夜不暇给孺人畱京邸勤家政内外截截君子以为有内助焉寺正君还朝道卒孺人哀毁防不能生既归葬壹意教缙市织纺为膏火费缙继举进士授莱州府推官孺人实就頥养每讯狱声彻屏帏辄为废食饮缙归必问之故徃戒之曰汝父之为是官恒自虑获谴及出赈活人多甚吾知其必有后也汝无亦为后地乎缙被召为兵部武选司主事孺人复至京邸后数年改礼部命至今官而孺人归已老不复出矣正徳三年戊辰五月八日卒于家夀七十有四子三人缙其长缙予礼部所举士也勤慎奉职不愧其父其徴铭也甚恳而哀吾是以铭铭曰得于夫者以成其子优学为仕平反为理复为礼官内则之轨惟所从故以与终始有藏在兹百世无毁
　　萧芝庵墓志铭
　　芝庵萧君来自南实以子昂居京师就养五年乃卒已而厥配潘孺人亦卒昂将归合葬奉兵部郎中李君源状请予铭按状萧氏本蜀望仕宋居河南从南渡寓于闽国初有伯亨者甞被召以疾辞不起赐归钱塘给薪米数十户终其身是为君祖子敬号善寜居士隐于乡是为君父君讳鉴字克明芝庵号也生而端慤长益谨厚寡言笑不喜戯剧遇事辄奋欲自立时家中落昼为蛊干夜归诵读不絶口业寝就裕事亲志养婚弟嫁妹为从子置田宅育诸甥如己子友有黄佐者同贸于外各市官盐若干引至洞江黄舟壊盐尽覆君公所有予之黄负金为所窘君亦代之偿黄谢曰防公佐死久矣分水县学生郎启亲丧不能葬君贷以漆山田十畆并其劵折之杭州卫百户杭华代职京师贫不自活君给以衣食复资而遣之其他周困振乏者尤众晩好医书得其窔奥以疾告者虽天寒暑必赴酬以金币辄辞曰吾岂为利计哉乡人无长少防戚皆以号称之曰芝庵长者也孺人同邑橘泉处士之女有淑质慧敏精女事能读列女传诸书比归礼佐孝养治内无违则君丧哀甚忽梦君因大恸防絶越数日竟不起惟昂一子以名医被徴入太医院供事内局比以进药功擢御医命下君已卒七日而孺人犹及见焉明年庚午三月三十日合葬于西湖嫠井之原故为铭铭曰萧出内江始迁洛阳由闽逮杭廼居钱塘其业经书其术岐黄父教之良矧有义方老家于官全归其乡子职之勤矧惟显扬龙泉之原山回水长居也同堂窆也同藏有存不亡百世勿忘明故封奉直大夫翰林院侍讲学士刘公墓志铭
　　封翰林院侍讲学士刘公讳规字应干举成化己丑进士知浙江余姚县以父丧阕服改知湖广麻城县被简为监察御史左迁广西郁林州判官孝宗皇帝登极复叙迁为江西新淦知县以母老上疏乞归养例弗许时其子春已为翰林编修会上两宫尊号恩当封乃弃职就封秩为编修阶文林郎暨今上皇帝登极复以两宫尊号恩进封侍讲学士阶奉直大夫夀七十三卒正徳三年九月十四日也公性刚介不为物挠在余姚出纳兴革心计力作闻海堤圯亟为修筑患里甲苦供役手自籍记令里日出米二石余则均于次日日省数倍重兴学士经奬劝者多有名于时每赈饥必审实里户髙下以次给之民获实利治狱必先矜恤随事断决不轻械系而徃徃得其情状病势家请托每客至延坐后防令羣吏左右侍皆莫敢出口以去然亦无怨也按察萧佥事祯有戚属出入为需索公械送于萧萧谢之遂用是知公麻城差易治治又加昔故不劳而办为御史覈湖广贵州军储又按山东虽擿发奸伏而务平恕每虑囚狱疑者必从宥法劾防政张盛为所诖补外未尝色悔焉痛早失怙事母每饭必躬侍建家祠修世谱周赡贫族至老不倦葢其居官不茍得而家积谷粟益饶裕其为义举以此尤严子教每语之曰居者为孝仕者为忠又语其仕者曰尔辈各有职职异而理同尔其识之长子春举解元进士及第累官至学士赐四品服以学行闻台亦举解元进士歴吏部员外郎今为泰州同知孙鹤年复举进士彭年举乡贡士科第之盛鲜与为比其次曰静年大年嘉年延年光祖继祖万年皆宜人邓氏出学士君在讲筵史局方向用闻讣将归卜以明年某月某日襄事奉状请予铭铭曰邑不我诎台不我矜旋复弃之封君是称科以三世教以一经矧有世守有行有名公名固存奚俟兹铭
　　光禄寺少卿致仕进阶朝列大夫李君墓志铭
　　去年冬予防抱犊李光禄南屏潘太史遂逸张西台于家三君者并京产潘张皆予婣家李君亦少同笔砚张氏之好实与成之故也时李君已病归遂剧越数日手书抵予若欲为永诀者既又以韵语属予铭墓比再遣人之则已逝矣予既与遂逸会哭春初有事于城南是夕梦焉乃悲而铭之李氏世居徐之沛县后徴至京师锦衣卫籍君讳绅字缙卿其自号曰抱犊山人生而朗润数歳能属对人争诵之甞与予从监察御史岐山展先生游并被甄赏君长子三嵗顾淹一举举成化乙酉乡贡连擢丙戌进士授行人司行人数奉使足迹遍天下闻见益博九载考最迁户部员外郎郎中赠其父道明员外郎封母周氏为太宜人并受诰命其所领司最剧书簿立办时贵戚方盛有所干请力为摧抑尚书李公敏荐为光禄寺少卿意气勃发遽罹猜忌防考覈京朝官以浮躁浅露例调知山西之忻州忻君所甞奉使地不欲徃上防乞致仕再上未允复防曰郡县之职非循良岂弟者弗称兹以浮躁浅露之名而责其循良岂弟之政盖亦难矣既得请榜于坐曰五斗懒将双膝屈三章乞得一身闲论者赏其志亦惜其才之不尽见也君旧居城南徙禁御之西偏已乃复故业间归沛置屋数楹嵗取僦直忽燬于火又无他贸易嵗费且不给持以勤俭未甞见言面喜读道书手自抄录至盈箱箧或讶之笑而弗答与客觞咏投壶象戏或杂以谐谑文采逸发独不及官府事予叩之琅琅可聴使得再试未必不崭然颖脱也今天子登极诏进阶朝列大夫至是卒甞为友索草书久弗致纩未属三日以幅楮抵予必得乃已交接之际盖至死不易云铭曰少而同袍壮而同朝分官异曹独老于韬岂才弗能实命不遭觞子于堂吊子于郊铭以葬之以全我交
　　赠淑人孙母钱氏墓志铭
　　户部尚书孙君志同之父之丧予尝为作铭及母钱氏丧铭弗及备意有所待也越十有九年自述行状二千言以请予读既叹曰世所述先徳有能详且实若是者乎按钱氏出镇江丹徒祖忠谪戍湖广始居安陆与孙同里闬父广于素庵翁雅厚遂许聘其子资政公孟恕逮事舅姑并致孝敬体素弱始不习劳闻姑戒躬率婢使至穷日夜舅老病嗽晨起须茗饮淑人每夙兴制茗姑喜肉炙躬执炊防暑必近火自始嫁至垂老飨馈如一日亲丧以舅姑在不敢过哀私居缟素定省必易服从事公性严肃虽细事必禀而后行有所怒则为寛解家法不置乳母生五子六女皆自抱负纫缀至得妇乃已素好洁祭飨器必自涤每澣絺葛立夏日中以手熨抑俾燥湿得所用不殄物衣虽久不垢敝裁翦缯锦不遗余质积至数千片辏合补葺五色间错粲然成文公弟妹七人处以和嫕不失辞色外睦兄姊孤且贫者遇之尤厚以暨诸婣戚皆然邻妇死无棺假以佳木乡党患难亦周之以成公志公甞谓曰吾婚嫁粗毕夫妇当偕老脱我得多筭则愿分以益汝无相先后钱少公一嵗后一年卒皆夀六十有一钱始封安人进宜人赠防人淑人至夫人而公亦加赠如志同官资政者尚书阶也户部以郎中归省而公丧在治甲寅嵗逾年而夫人亦卒是为乙卯正月十有一日十有二月二十有九日合葬鸡笼山之墓异棺同椁乃户部所亲制以义起者盖于是寡遗憾焉嗟夫女徳不外见若户部之孝且文能自纪述则虽謦欬跬步之细皆身教也由是叙铭之以与父徳并传顾不可哉铭曰有子如此无问其母以柔济刚惟严教之辅惟徳是似质固其有有潜弗彰泽故能久惟桮棬在口若书在手同堂合圹终获其所我铭封石若徯其后








　　懐麓堂集巻八十九
　　钦定四库全书
　　懐麓堂集巻九十
　　明　李东阳　撰
　　文后稿三十
　　志铭
　　明故太常寺卿致仕进阶荣禄大夫林公墓志铭
　　内阁置中书舍人领制诰诏勅册寳奏防封草书篆之事地清职秘其贵者乃至三品顾不恒得若林公以成累官太常寺卿加正二品禄进阶资善大夫致仕防今天子登极恭上两宫尊号恩再进阶从一品为荣禄大夫盖歴事四朝五十余年年八十有一而卒遭际之盛仅一再见而已公讳章以成字也世为杭之钱塘人曽祖居义以上皆不显祖仲英考森皆以公贵赠諌议大夫太常寺卿祖妣钟氏母张氏皆赠封淑人公防而敏悟藩司以大书荐于朝景泰初授中书舍人遂直内阁与衡阳谢伯寛并价迁礼部仪制员外郎天顺初文簿丛沓防有大典礼事出仓猝方稽据故实公预具籍册无所遗失李文达公殊爱之超迁礼部仪制员外郎成化二年九载秩满迁山东布政司左叅议寄禄顺天府朝谒仕事皆如故三年预修英庙实录成擢太常寺少卿十二年秩再满进为卿以父丧服阕治初秩又满始有加禄之命四年宪庙实录成时资劳愈积而限于格例于是禄再加而官不复进中间若大明一统志续通鉴纲目诸纂述事必预预必有赐金币楮镪酒馔及诸时物多至不可数后以母丧服阕遂上防请老始有进阶之命顾以二子皆仕就养居京师累阅嵗于是阶亦再进衣鹤腰玉以归归未防而卒公考妣及妻之丧皆赐葬祭并其生所置圹皆出异数盖虽曺省卿佐茍非称事应例亦有终其身而不得者斯亦可谓难已公生于宣徳五年十二月十二日卒于正徳五年二月二十二日是年某月某日启圹合葬其地曰金钟山之阳公素孝谨亲疾必吁天请代母老迎养于官每公暇不去左右友弟睦族急人患难其居官慎重不泄非疾病未甞一日不入朝书法遒劲尤精鉴赏博闻习见能道先朝台阁事歴歴可聴云乃为铭铭曰钱塘之墟山水环礴钟竒结秀造物有作非物之作人亦孔卓或以行举言扬艺擢公生其间自见头角貎臞而茂骨清以确如嵓斯松如屿斯鹤既梁既桷頫仰台阁不矰不缴徃返林壑斯人斯丘永以终乐
  </div>
  <div class="pagination">
   <a href="怀麓堂集_page62.html">
    上一页
   </a>
   <span>
    ...
   </span>
   <a href="怀麓堂集_page58.html">
    58
   </a>
   <a href="怀麓堂集_page59.html">
    59
   </a>
   <a href="怀麓堂集_page60.html">
    60
   </a>
   <a href="怀麓堂集_page61.html">
    61
   </a>
   <a href="怀麓堂集_page62.html">
    62
   </a>
   <span class="current-page">
    63
   </span>
   <a href="怀麓堂集_page64.html">
    64
   </a>
   <a href="怀麓堂集_page65.html">
    65
   </a>
   <a href="怀麓堂集_page66.html">
    66
   </a>
   <a href="怀麓堂集_page67.html">
    67
   </a>
   <a href="怀麓堂集_page68.html">
    68
   </a>
   <span>
    ...
   </span>
   <a href="怀麓堂集_page64.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
