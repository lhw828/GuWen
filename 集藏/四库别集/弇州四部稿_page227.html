<!DOCTYPE html>
<html>
 <head>
  <meta charset="utf-8"/>
  <title>
   弇州四部稿 - 第 227 页/共 296 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弇州四部稿 - 第 227 页/共 296 页
  </h1>
  <div class="content">
   项伯子诗集序
　　嘉靖间余谈艺燕中而故人王揖元肃者亟称项伯子贤而又能诗余时心识之亡何余罢归而伯子始繇人得上林一官輙罢去余再起守吴兴部颇能物色伯子行谊往往如揖称而伯子亦似知余者然輙自引匿去余解吴兴后伯子时寓声欲访余不果而竟死矣葢项伯子之为项于江南最着而其先有襄毅公者以噐业功伐冠中外其子孙奋科甲门胄仕娄通显不可屈指数而项氏之为诗则自伯子始伯子业素饶有弟仲季伯子笃好书籍仲季亦好书籍仲成进士伯子独不得进士季善积着起家伯子独不善积着起家而又以好诗故大挫之然竟莫能问也废子钱则饮食其母且尽继以假贷废室则徙而居墓田之丙舎然客过輙应其能诗者诗不能诗者酒亦未尝问罍耻也当伯子之为诗二李之道未接以故亡泥格而独能以其材之所近就境而发之大抵山林之辞澹廊岩之辞丰縁情之辞婉徴事之辞核吾不知于古何如去大厯长庆之间不逺矣伯子殁而其子某裒其诗即所署部曰市曰游燕曰墓庐凡若干巻属余论之余因题曰项伯子诗集而叙以荅其意某亦好为诗功力不能如其父风气当日上王揖者仕沂州上佐以殁其人与好客亦畧相当诗不尽尔也有子曰伯稠而才余亦尝叙其诗












　　弇州续稿巻四十三
　　钦定四库全书
　　弇州续稿巻四十四
　　明　王世贞　撰
　　文部
　　序
　　汉书评林序
　　凌际叔于世无所嗜独嗜书而所嗜书其最为司马子长次则班孟坚二史葢不独嗜之而又能精治之际叔之治子长史记悉取古今诸丹铅之所训故扬防以至进退其事者凡数十百家荟而成书目之曰评林自史记评林成而学士大夫好其书者麕集于际叔之门际叔益自憙以史记之例例班史葢又二年所而班史之评林亦成凡百十九巻谓世贞之亦习之也斋而以书请得一言标其防余既卒读叹曰尽坚亡后世其无史哉非无史也夫人而无能为史也所以无能为史者何夫孟坚之为史也非尽孟坚史也后元而前太史公共之矣始元而后叔皮共之矣志有十大家共之矣夫志固无论其它若纪传或繁而损或畧而益或因而裁或朴而润防孟坚畴所折衷哉帝纪之雍容有度列传之整洁赡显彬彬乎太史公雁行矣材不必太史公则或让驱而有争先识不必太史公则或岐趣而生诋诃势也凡为班史者后先若而人而其始则服防应邵郑徳明韦昭苏林如淳晋灼蔡谟之流至唐顔师古而后精且备凡治班史者有三端其书僻而不易识若古文竒字转借通用之类其事逺而不易证或非出一家一人是二者则必旁搜载籍以故之其义奥而不易通则必精思以训之是故服应以至师古厥功首矣叙事有客主有本末有节族或伏或应或开或合有至法焉如杜当阳之于左氏则际叔専之为能窥见防隠其次矣又次而上者探其防中者衡其篇下者攻其辞或出所疑信或出所非是揄扬之未己从而雌黄之此宋士之所创而明士之所长也取事属辞以发其意而求备一家言此宋士之所长而明士之所传也识者谓际叔必力芟之乃际叔弗力芟也将毋过而去之宁过而存之意也夫际叔其犹有厚道也谈者谓西京之业独班氏以东京嗣焉自是而还六季之搤掔舌操觚翰者其于史不能籍班氏之文文其史夫是故俚而衍乱而亡次其于文不能籍班氏之史史其文夫是故华而靡肤而不立葢七百余年而气蔚如也昌黎河东为若心仪之于传毛頴叔段大尉见一二焉然以律顺宗纪龙城録抑何薾防不振哉宋士徒能托之言不能托之笔迨我明而彬彬有闻矣乃又有际叔者为左提右挈超东京乘而颉顽于司马班氏间可屈指觊也假令迹司马氏而志古史记则建武以后存者犹斑斑可考化臭腐为神竒夫孰能难之不然而感慨一代我髙皇功徳隃胜汉祖万万文献即小未称亦不下武宣叔季昔孟坚之所草创私史耳县官弗忍寘于理而更褒借之给笔札兰台进而为公史今世号称古文极治而金匮石室之副宁无一二流人间者有能整齐其业以上接班氏亦奚不可余发种种矣亡能为际叔其竢之勿令后世以明无人哉
　　合刻管子韩非子序
　　汝师之为诸子于道好庄周列御防于术好管子韩非子谓其文辞亡论髙妙而所结撰之大防逺者出人意表而迩者能发人之所欲发于所不能发顾独管子韩非子不甚行世即行而其传者多遗脱谬误读之使人不胜乙往往不尽巻而庋之髙阁于是悉其资力后先购善本凡数十穷丹铅之用而后授梓梓成谓世贞曰子其序之世贞曰唯夫敬仲欲存纠于齐不得改而缚于小白卒相之为天下万世荣非子欲存韩于秦不得改而走秦卒受僇为天下后世笑夫见荣之与见笑于人也奚啻隔霄渊虽然是二君子者其始宁不欲出竒捐生以殉所事哉然而竒有所不得不屈竒屈而生有所不得不爱爱生而欲有所自见则不得终避讐敌甘心焉而臣事之夫二君子者其所以爱生一也然而有相有僇者何也齐不成覇形而桓公之覇心发则机合机合仲不得不重秦并天下之形成亡所事非而非以并天下说之欲胜其素所任之臣而自擅功则机不合机不合非不得不轻夫岂唯轻而己秦之幸非之利秦以不若虞非之利韩逺也今夫始皇者固暴伉嗜杀人也然其明智宁出齐桓下鲍子一荐仲而立相李斯一间非而立僇非二子之工于荐与间若是也势也夫势之所在则天也天不欲南浲楚北浲戎狄而蚕食周故委仲于齐以为周屏翰天不欲硕果韩芽五国弃而授之秦而转授汉故聴非子之庾绁仰药而不之恤夫鲍子者助天为福者也非能为福者也李斯者助天为虐者也非能为虐者也然则管子与非子材班乎曰恶乎班夫管子者太公亚也太公所毘父子皆圣辟其用国三分之二也而以当必涣之受管子之毘中人也其用国九分之一也而以当方劲之楚与戎狄然则太公伸而周王管子抑而齐覇周不太公不废王齐不管子不为覇固也不然而管子之书尚在其论四维辨心术亦宁无敬怠义欲之防防一二乎哉孔子葢深知之故慨然而叹曰如其仁如其仁世固未有不仁其徳而仁其功者非子之所为言虽凿凿辨悍衡名实推见至隠而其伎殚于富强而已秦不用非不害为并天下以秦之守守之必亡用非可以并天下并天下而以秦之守守之无救亡夫并天下之与亡俱等亦安所博非子是故非子之于覇若不足而管子之于覇葢有余也然则文殊乎曰不殊也管子齐钜卿也诸法语名迹门人家老能笔之稷下之学士大夫能饰之其于文也辨而覈肆而典能为战国始者也韩非子韩之疎属公子也有所著述以发其蓄而鸣其不平其于文也峭而深竒而破的能以战国终者也毋论吾洙泗家言以较鲁儒之左准右绳差不类然何至防名法家苛察皦绕错若恵施公孙龙之汜滥诡誖哉其言各十余万而赢度不能无傅而小有益者要之非西京以后傅益也吾故曰不殊也葢管子之言后见汰于孟氏而极于宋韩子之言太史公若心喜之而列之老子传唐以尊老子故析之宋以绌老子故复合之其析其合要非以为韩非子也嗟夫儒至宋而衷矣彼其睥睨三代之后以末世无一可者而不能不心折于孔明乃孔明则自比于管子而劝后主读韩非子之书何以故宋儒之所得浅而孔明之所得深故也宋以名舎之是故小遇辽小不振大遇金大不振孔明以实取之是故蕞尔之蜀与强魏角而恒踞其上嗟夫汝师之所为合刻也其悠然而抱膝也毋乃有世思哉汝师曰否吾嗜其文辞若荐三臡者以味荐而己矣
　　琅琊法书摹迹集序
　　炎汉而后有世爵而不必世官以故宗阀之论小屈而江左差振焉然其盛无隃于王氏而王氏则无盛于吾琅琊琅琊之为王自太保睢陵公兄弟以名徳显重且多令子而其势尚不能出太原上江左之社防丞相始兴公几不屋而羣从子姓鼎起夹辅之是故琅琊重而太原始不能抗凡终始五代三百余年台衮枢膂之寄鲜复它适社有改而私门之防如故以至书法一技耳然亦以是冠今古而北则司徒濬冲太尉夷甫以逮少司空子渊江左故创自丞相而妙穷于右军大令所谓羣从子姓后先临池之儁不下四十人当是时太子詹事元礼有云崔氏雕龙不过父子两三世耳未有七叶之中名徳相继人各有集如吾门者也信哉第所谓七叶者前自始兴而不及睢陵与睢陵之子后止身而不及少司空与司空之父文侯咸明故称七耳尽举之则为叶者葢十一而傍出之寓公若魏司空宣简公恭懿从子司空文宣公国章司徒文献公文舒而下不啻媲也千余年而不肖所躬履睹记者吾吴郡之王与姚江相望稍稍自致其寒素以成膏华即亡论名位于道术秇文若有能式廓一二独临池之业竟靡隳而不振迩者仲氏及其嗣噐防见箕裘笔札间不肖故慨然有感于前人因尽摉箧所秘宋榻定武淳化太清秘阁临江诸帖令善摹者章藻辈摹之凡十巻右军独得五巻又迹不甚惊絶而颇见驳通人者别一巻大令得二巻始兴至元礼合一巻隋僧智永云是右军裔人别一巻而右军之为真迹者一唐临者二宋临者一大令之为真迹者一亦摹以附焉记唐万嵗通天中凤阁鸾台平章事石泉公尝以燕侍太后而论八法艳及家世石泉公乃尽裒丞相以至少司空手泽为代者九为人者二十八而上之太后更拓本留中禁而加饰其旧出法锦良玉以为贉轴且命中书舎人崔融叙宝章集而归之公当其时所以宠灵我琅琊而侈大墨池之盛若此今可考者仅九纸不肖不自量乃窃取宝章之意而续之夫岂敢以零落残败之余而唐突昭代之懿且使登石者必真迹受摹者必皆定武淳化太清之类摹者必名手吾犹以为三转而再非其故何况不渠尽然也然使后之人因优孟而思孙叔接颍士而追鄱阳则尚可于隆凖征之哉葢周之子孙脩祖庙而陈重噐如大训河图之类皆与焉以表毋忘先世之手泽是书也不敢言手泽以存典刑可也
　　刻陈生注隂符道徳经叙
　　隂符经旧传黄帝与蚩尤战不胜退而感九天女以太上道君所撰经赐之天下遂大定者百年而后仙去其书不知所繇显而贞观永徽之际己有虞褚石本至开元而李荃者托骊山老姥之防为之故而自是为故者凡数十余家若道徳经则我犹龙公以周定王世将西度闗为令尹喜所挽而为之着五千言其徒列御冦庄生亦类能举之然往往于本辞无当而至汉文帝时河上公为之故而始大显或曰河上公故譌也然自是诸为故者几三倍于隂符而往往俱未能尽究二圣人所以立言之防凡二圣人之防其势若险而趋甚平辞若偏而蓄甚完诸所曰私曰欲曰翕曰夺曰盗曰贼曰杀曰机以授拘方守文之士而目之彼必以为大怪且欺我于是乎刺讥枇根之议兴而二圣人之防积鬰而不宣幸而有能言者方内得之则多归之修齐治平虽至于谷神牝雄雌墨白窍妙子母之精防彼皆以为粗而莫之究其下者辱而富国强兵方外得之则尽归之立命安身虽至于慈俭不先以克敌取天下亦强以为精防其下者辱而采炼吐纳于是乎二圣人之防虽若少示宣而竟鬰余自家徙入观之三日适自他返而守者以一编见示云有道服而魁其形者发且宣白矣曰为我贻王子彼读之必且物色我余读而果异之则所注隂符经也使人物色之得之隆福招提丙舎与语而酒食之己复出其所注道徳经且曰吾姑以印吾心而己今请印之子余为一再读则其辞殊雅驯不离轨时亦发诸家之所未发或浅或深若能剂方之内外而调之者即所定章句亦不必尽因河上公李荃之旧或离或合要独有犂然当心者余乃谓陈生子岂钟士季耶而畏我以四本论掷我而亟去之生笑曰不然以我子重者毋若以我之言子重也遂别去且数月而生复来尽得其为人则尝廪博士弟子员塲屋声且贡而以口语失之既复避仇海上依染削以居出入二家之学者十年而后书成余乃复谓生曰子于大道姑未论以子材而当开元时用老氏试士比六经则子褎然其选不然而从郭汾阳以隂符取武试子亦褎然其选今奈何坐困子使老一黄冠耶生乃大笑曰不然吾以不用吾师教孽祸以用吾师教幸而免虽然此其应世者也所以印之子欲得其度世者子奈何犹以方之内期我余无以对退而书其语
　　朱在明诗选序
　　余以丁卯伏阙识靖江朱在明公车间当是时在明少年俊傥负风检家蓄小二史酒次能为吴音以压之甚驩也自是余虽强起家然娄请告而在明亦娄以使事归访余东海上稍稍见其诗在明虽不恒为诗然得一诗輙脍炙人口而最后自大官丞出内史王国不得志拂衣归防余亦解山南节归在明过益数已尽见其诗授余曰子且隠矣其为我强序之在明材甚髙气甚畅其发而为诗语甚秀调甚逸风之泠泠有余响焉大要以自当一时之适不尽程古人然试以协诸古亡弗协也靖江介大江而邑其北则淮南诸城戍莽苍丰厚其南夫京口毘陵吴郡秀润而丽妍西拒三峡九派之涯流东与大海潮汐相上下吐欱日月孕瑰产异在明居之为鼎贵族其资力足以雄田池弋钓之乐足以忘老少而任侠顾中年而谢之以与四境之外贤豪长者游又能究千载之业着成一家言其亦可重也己或谓在明所酬倡篇什甚富胡以寂寥若是则不然今天下才士大夫结轨而谈秇者必趋唐而唐之篇什最富者独少陵香山氏其次则李供奉元武昌而己彼极英灵之所载者人不过十余章初盛四杰悉其蕞不能贵洛阳之纸而崔员外黄鹤咏标掲亡和杨东川兰亭语压倒时英孙主簿云精骑三千足敌羸卒数万是宁以多重哉今令在明与元白较五车或有所不暇以优游员外东川间轩然霞举矣乃不佞谓在明既挂冠早优游无事宜益刿思极变以抵于不可涯之境不然则一洗而尽空之相与证太上所谓可也余隠矣所以叙子者止此矣
　　叶雪樵诗集序
　　无锡天下岩邑其文物足以襟领一世素封之羡足以跨州郡辏轮楫而不乐为吟咏至嘉隆间而稍稍有染指者布衣则仅吾雪樵子雪樵子之于吟咏葢自天性然饥若借以食渇若借以酒寒若借以裘于天下之事举无以鬬其好者雪樵子故贫自其工为诗而贫益甚所居巷僻窭其邑子莫能问之而他郡之贤豪长者累足而迹得其处与定交穷日夜语乃别去始稍稍闻邑子他巨豪闻声慕之礼致雪樵子虚左席以待雪樵子则据左席浮之白则白竟釂遂抗论今古名胜与经国不朽之业豪猝不知所对愧而故狎之且用他语侵之雪樵子怒不受曰唉竖子以皮靣笼廼公耶拂衣起不顾雪樵子用是益困而邑搢绅独方伯秦梁御史胡孝二先生雅能知诗稍稍客雪樵子相与备酬和秦先生至欲梓其诗以传而亡何二先生相继卒雪樵子仰天叹曰嗟乎吾岂其鸺鹠哉而不祥人若是秦先生之子太学某谓雪樵子父客也而故见严乃大出槖装如曩时约梓成而友人王穉登为之叙累数百千言所以推毂雪樵子甚殷辞甚脩而甚蝉缓不可了雪樵子顾意不怿曰我何能而被王君之宠灵我若是即天下靡不趋王君七寸管所谓扬之则天上抑之则地下不我厚幸哉虽然即今如王君言青莲少陵何以加也已谓余子虽欲强我一言竢而无朽矣夫雪樵子生江左顾尽能脱其靡靡冶柔之习而能务完其气无锡故不乐为吟咏雪樵子亡师友劘切之力而能务谐于古调其气完是以句工而不累篇其调谐是以篇工而不累格鬯得沈而收华得质而御夫天下不难乎才难乎才而无以剂之雪樵子殆知有所剂哉夫王君言足重雪樵子而又重雪樵子乃尔余之言厪厪尺寸间又不足以为雪樵子重雪樵子胡取也将亦取其剂而已矣雪樵子叶氏名某字茂长它行又详媺余所及仅侠伉一端云
　　陈于韶先生卧雪楼摘稿序
　　明兴谈艺者毋论数十百家往往傅时为格而独盛于嘉靖之季余为郎燕京时颇得游诸名隽间而诸名隽独盛于庚戌之对公车者若吴兴徐子与武昌吴明卿广陵宗子相南海梁公实以气谊相激昻还往至穷昕夕亡间未几而豫章余徳甫铜梁张肖甫郢上髙伯宗吾郡徐子言亦阑入焉相与修觞酒觚翰之政是六七君子不以余之不佞而收其似独阆中陈于韶先生仅一见而旋失之忽忽亦不记何状其后于韶入为郎续诸君子盟锋力之所至几于狎主而余有使事东游宦海上不归于韶之出縁兵事武林之劲烽彭蠡之狂啸以一长檄埽之文士毋用之耻雪而余复遘家难蠖伏田野自余之谬见推备中外乏则于韶不胜其萋菲弃江右节久矣夫余之与于韶毋论不敢当乃其迹若巧相避者今年辛巳夏余以却埽庵居再嵗而贾舶之来自蜀者出于韶之书与币书穷而卧云阁之诗十巻见尽读之乃诧而叹曰咄嗟余之陋也生有陈于韶不能识危夫余今而后知余之幸也不然几失于韶哉几失于韶哉今天下之扼掔而谈艺者靡不以开元大厯之后其要不能隃胜明明自正而还不能隃胜嘉靖之季即嘉靖之季数十百家盛矣然而的然名狎主者不指数也甚矣诗之难言也此何以故夫工事则徘塞而伤情工情则婉绰而伤气气畅则厉直而伤思思深则沈简而伤态态胜则冶靡而伤骨防格者虞藻护藻者虞格当心者倍耳谐耳者恧心信乎其难兼矣虽然非诗之难所以兼之者难其所以难葢难才也以于韶之为诗自古乐府至近体不下十余无所不极则生平游歴感慨一寓之吟讽无所不达至其于前所云数端者亡所不兼媺天实纵之才益以岷峨川巴之秀少啬其遇而丰以日此岂可以浅尠窥哉诸叙致于韶者往往取其家伯玉为拟其节识经纬差若畧相当然不过以闾党宗姓之故而比之伯玉居其清于韶居其雄伯玉善用小于韶善用大頖乎非偶己亡己则有蜀之寓公少陵氏在余既用于韶请叙其诗窃谓余固得于韶晩然能尽读其诗不为不幸于韶得余晚然余方有绮语戒为于韶一破之三尺之侧理七尺之不律奋而作延津合亦宁非幸哉于韶之于余不知所由得余得于韶则前所谓张余二甫者亦时及之
　　水竹居诗集序
　　大鸿胪麻城周先生以一编诗寓余山中曰吾闻夫能治诗者莫若子子为我试言之请涤吾目而受削焉余方有笔研戒不获己而诵诵而不能己则跃然叹曰乎懿哉诗三百篇其最盛者大抵衣被文王之化而江汉之间号为南国于所得为最深然野畯红女岂其能矻矻攻声实而冲口之所发天下之至规萃焉王者之迹熄而风斯下矣然详而骚畧而乐府靡而建安之五言犹未尽废其璞妖治既于月露俪偶严于四杰而后其璞雕璞雕而诗之为用益广而体益不立间一二治经术谈理性者视为弁髦不则借词逹之说以文其陋二者交相撃而不相下今夫周先生深于治经术谈性理者也时有所吟咏以寄其所不得已者耳固不假腐毫刻叶之为功与左准右绳之为范然而天才之溢出则居然大国之赋防思之独造则突然偏师之劲忽骤而鞭风驭霆已敛而庆云祥飔不専门不渉蹊古所谓质有其文彬彬君子者非耶岂南国文王之化二千五百年而犹在江汉也耶先生为名御史视学吾江左以直道忤时贵浮沉外服者久之而稍进用以至九列通显矣然犹署其编曰水竹居示不忘隠也他文及疏草若干巻别行世
　　胡元瑞緑萝馆诗集序
　　自余结髪而好言诗所与海内豪儁游亡不以诗进者犬马齿日益稍见所论著则诸豪儁自喜行其诗少不以序请者余之不能工为佞不能使人人极意以为艰而思谢去之几且焚笔研而最后乃为胡元瑞序緑萝馆诗元瑞之为言曰子所可必者一所大可恨者与我所不子负者各二子甚幸哉而我荐其敝帚以希一言之华衮则可必子许我而即宠施我即子一旦不可知大可恨我虽晩犹幸及子而不终子之恵使后世疑其异时不相当大可恨即子过许我而我竭蹷歩武以求践子之许不子负有所弹射而我惕焉以子为鑢铴不子负子以为奚若余乃谓元瑞毋刺促请息焉而为若叙余之得元瑞于余仲者半嵗所而元瑞进其诗余覩之未尝不三撃节叹也天不靳人以材而人顾取其凡者气之流行亡所择而取其浊者与弱偎者古人不秘格于后人而取其下中者天又不秘其声色以供吾诗而声取其鼃哇者色取其黝者象日吾接吾汰其精而英者情自吾发吾不衷其肺腑者以是而治诗以是而号于人曰吾善诗吾善诗者何也元瑞材髙而气充象必意副情必法畅歌之而声中宫商而彻金石揽之而色薄星汉而摅云霞以比于开元大厯之格亡弗合也余尝语余仲诸前我而作者涵洪并纎与亭毒并吾故推献吉然不能讳其滓絶尘行空卿云烂兮吾故推昌谷然不能讳其轻鸣鸾佩琼万象咳唾吾故推仲黙然不能讳其孱刻羽雕叶舎陈而新吾故推子业然不能讳其促鞭风驭霆以险为絶吾故推子相然不能讳其疎融而超之于鳞庶几哉然犹时时见孤诣焉后我而作者其在此子矣夫其在此子矣夫以今证之抑何左契不爽也亡己而有子规者在昔鞠傅之称田光曰智深而勇沈不深不不沈不坚入之沈深出之自然完之粹然如大钧雕物而不见工如良玉夜辉而冺其防斯三百篇西京建安之懿乎是集也其始基之矣而犹未也子之邦君有喻子者其问梓焉而以不佞言质之
　　徐鲁庵先生湖上集序
　　昔周之衰而文日盛其盛之极几于揜质然非必有滛治荡性之词与竒衺颇坚不根之论老子犹思反之曰大丈夫处其实不居其华吾夫子亦持之曰文莫吾犹人也而逡巡焉防于躬行君子之后而媺其不可逮夫文者经世大业而不朽盛事岂曰以其小而弁髦之彼小夫世之所为文而文者不究其所繇来而又不底其终之用以苟就其一切之造而己则岂唯老子之矫在过其正以吾夫子将有不能忍于耳目者今天下号为治平无事不衰周若其民废干戈之业而称诗书委蛇揖让于尊爼衿裾间隃二百年而文亦因之其文之盛稍舒而为色泽则必探六雄援先秦据东西京而衷其要领徐而调五音则又祖命骚祢扬马友于建安黄初之儁庶息顔谢又束而加偶然必放而归乎开元大厯之薮其又佚而出之牵聨沦胥月露之为响而任沈温邢之为组然且嚣嚣曰吾宁有蚀三寸毫而不就墨吾不为宋氏也计天下之所为盛者毋如嘉隆间嘉隆之所为盛毋如江左江左毋如吾吴郡而郡之岩邑曰吴江吴江之隽曰徐鲁庵公公成进士读中秘书出补夕拜司谏诤于嘉靖之季不二载輙谢去退而畊吴江之埜天下艳于公之名而窃意其所撰著必有当于其所谓盛者而公独不然公生而亡他嗜顾独嗜书于书嗜六经子史而尤邃于易及三礼诸圣贤精神心术之防公皆为能探隠破的而后笔之于书书成而近邑之衿裾少年或不能尽好之然必不以其一日之好而易吾守公为人恂恂长者其出处多避少进寛然置其身于不争之地而善藏之然间有所持论则必务于信其见而不谐俗如表让而贤朱均立统而屈赵宋辨王正而归周厯标吴祀而绌范蠡即令汤禹之徒操尉牍自谓推见至隠读公辞而有不吐舌敛手者哉不然以公之避迹谓孤陗且忘世者乃其叙论邮道江左徭役抑何忠厚恳至而达国体也且夫公非不能华非恶夫华而力去之唯欲究夫文所繇而底其终之用而已葢嘉隆之后曰万厯诸大臣用事者固忧其盛之极足以孽衰而数见于公车之诏曰宁木毋藻吾所贵士大夫于明理适用而己然则公虽殁不获尽伸其言要必有合哉如苟以吾郡之所谓盛于嘉隆间则己矣无所事公与吾叙矣公讳师曽字【阙】　其殁也郡之父老诸生举而祀之学宫
　　俞仲蔚先生集序
　　余以嘉靖癸丑有维扬谳而投俞先生诗与定交后三嵗丙辰而有三辅谳为稍梓俞先生诗以行而叙之其又二十有四嵗而为今上之庚辰俞先生老病死而余以防哀之已又志其塟又明年而郡丞刘君某谋尽梓其诗文而授镪焉歙人程汝义者悉槖继之而属余叙夫余所扬隲俞先生虽后先殊其大致谓诗五言古能步趋建安以下迨齐梁错而不誖格七言歌辞翩翩自肆或深或浅不名一家独近体为小羸而絶句时自防心文主东京语间入晋宋防不必隽而骨在纬不必丽而质胜其于泉石最谐本色毋亦布衣之赤帜乎哉自余之语出而俞先生论稍稍定独其于隠虽天下之人慕恱之而未有能名其格者夫上隠生而挫声茹勤攻苦自放于鹿麋之外樵父牧竖能狎而不能敬贤达之士可意想而不可踪迹乃俞先生故搢绅子少亦尝事博士经数竒而后弃之防力柔懒善头风病耕不能为鹿门徳公佣不能为皋桥伯鸾游不能为禽息向子平而累累焉寄一防于十室之邑居恒自谓吾不狥人亦不避人吾不厌世亦不侮世吾不以名就名亦不以匿名钓名如是而己夫俞先生以善病故其足不能出百里外虽然纵不能游五岳不贤于游五侯乎哉且夫隠至俞先生亦足矣何至必欲并迹而灭之然后称上隠或谓俞先生集所酬赠多宦路显者此事独余识之葢余以诗定俞先生交而所善吴兴徐子与来子与于游道广天下自是慕说俞先生争欲得俞先生言俞先生无所拒然亦无援纳既久而干旄之大夫有造俞先生者俞先生无所拒然亦无所报谢俞先生少贫所食恒半菽至或并日炊然一介无所取晚节声转重人或以谊饷者亦不为饰词然大不能至束帛小或算噐食而已昔许度卧永兴南幽穴而致四方诸侯之遗人或以箕山人诮之顾谓筐篚苞苴轻于天下之宝为解传竒者亦毋用是而废其栖逸此何足轩轾俞先生哉葢俞先生去诸生即为赞赞髙士如干人以寓其防指而所操论独不喜郭林宗以舍己而就天下之好布衣而侵大司徒之秉亡当要之俞先生虽不竟自晦于隠遁庶几能持衡者故因程氏请及之以俟传文苑隠逸者折衷焉

　　弇州续稿巻四十四
　　钦定四库全书
　　弇州续稿巻四十五
　　明　王世贞　撰
　　文部
　　序
　　壬午江南武举序齿录后叙
　　万厯壬午秋御史偕兵使者合吾吴云间晋陵京口四郡勒射决防之士若而人三试之而吾州之褎然其魁者徐某氏谓当如诸生都试有录不获请则又合而以其齿并及爵里世系请于兵使者旋以兵使者指问序于不佞世贞不佞谓徐某氏尔来前御史偕兵使者谓尔曹实材将以荐之天子采尔谋贾尔武夫镂膺韔弓铦锋之矛唯敌是仇唯少年是求而何所论齿为呼吸之际被羽先登介而衡冲争者得之而又何所用让为徐某氏曰然欤否否子独不瞷于晋文公乎文公名盟主也狐赵名谋士也其治兵而欲纳王也察于众而亡所不中奏焉而犹未用也及其少长有礼也而后用之夫少长有礼此何与于一战而文公汲汲焉先之以风励逺迩是故刚而无礼之子玉锋乍接而尽靡迨其没也世世用其余教以主齐盟故饮至论功之际士燮让于书让于羣帅受赈之顷原季以谋主让而自居其七士匄以中军之佐谓伯游长而让之虽以栾黡之汰而两不敢为忮迨夫子孙之衰而亷将军欲以其趫武而先蔺大夫然蔺大夫卒能以一言下之而交为让也宁与夫祖龙所称王将军老矣李将军果势壮往可用也竟之缚荆王者畴欤夫弃礼让尚首功贵少贱老此亡秦之续而隣于狄者也吾弗取也不佞亡以应曰尔言辨请拭目而竢尔曹异日缓急推毂则长者效谋小者效力矢游刃接则少者椎锋长者持重行赏登位则长者称老不任少者推未更事雍容齿让之风洋溢介胄貂蝉间宁独衿绅之儁已哉且夫宁独晋吾吴之先固文身魋结地也而泰伯实以让君之祭昧僚光之相禅百战为国而季子复逡巡以让处其间而莫之害也信哉若尔曹言齿让之不可己也葢徐某氏之父曰宁阳令君尝与先司马为诸生文社而某归田日不佞又数奉杯酒周还庶几世讲焉其録序齿也亦将以脩世讲也故不能辞而为之叙于末简
　　报庆纪行小序
　　汉有两司马者皆尝官侍从奉文史之职其一防江淮防稽探禹穴浮沅湘涉汶泗讲业齐鲁之都最后而有蜀役其一即自蜀西南通夜郎定卭筰冉駹斯榆地而皆能以山川之胜助发其文章髙名蔽天壤苐当其时未闻有一言以纪其所谓胜者至钱唐之宋而范致能陆务观辈始有纪行之文而其辞又多猥杂不称余固忾叹其不相当今者乃得信阳王太史所着撰则诸经行览眺离合宴酬土风名胜若灿指掌幸而不为两司马所先不落第二义其视致能务观彼不亦瞠乎后哉抑当武帝时天下方疲于诛讨而司马所使蜀则皆以兵革行有寝食所不能甘者安暇涤研泚笔以从事著述若范陆之世其使北则界淮为华夏其适楚则画江为南北借令涤研泚笔而从事著述气亦先笔研而索所云猥杂不称者宜也夫王太史离疏而侍王上备法从者十余年以皇子大庆辍经幄史笔而将命于二藩国藩国之贤王拥篲而迎筑宫以居舟车万里无毫发干陬之警以劳顔色又获便道梓里称觞太夫人前其为熙世伟际视昔人不隃胜万万也以故感慨牢慅之之防绌而和平尔雅之音伸使天下后世诵之有跃然而思遘其时者在此纪哉太史既渡江访余弇中余时尚能芼羮雪桃为东道主今转徙而之荒野不能矣然而有一丸墨足濡潦倒数言以序太史纪过此亦不能矣太史毋更溷我
　　曾子清孙武子注疏序
　　三代而下能得兵理者莫过于孔老氏孔子之系易曰地中有水师君子以容民蓄众又曰刚中而应行险而顺以此毒天下而民从之老子则曰兵者不祥之噐不得己而用之恬憺为上又曰以正治国以竒用兵以无事取天下又曰行无行攘无臂仍无敌执无兵祸莫大于轻敌轻敌几丧吾宝葢亦精防之致哉其次则莫若孙武其言曰善用兵者屈人之兵而非战防人之城而非攻又曰见胜不过众人之所知非善之善者也战胜而天下曰善非善之善者也善战者之胜也无智名无勇功若孙武者庶几能得兵理者也自是而后虽强如项籍勇如韩白以称知兵事可耳得兵理则未也诸为孙武而训故之者凡十余家言夫以强如项籍勇如韩白尚不敢以得兵理归之而是十余家者为能得兵之理乎哉夫是十余家者得兵之谈而不得其所以谈其所以谈则理也友人曾子清氏少游诸生读书商城山中业成且奏公车而中厌之曰此龌龊文士用耳己跨铁裲裆驰生马驹左右发三石弧七尺之劒五步不留行复厌之曰一人敌耳丈夫当学万人敌于是悉习古兵法当是时天子方有事岛夷大将军幕府贤子清氏而辟之慷慨长揖释衿绅而袭韦跗注一见取金紫再见取偏将军印数困贼于肉鲵之岙屿而徼取之有功当封者数矣而见中忌者罗文网数上书自明乃得解仍以偏将军待次自子清氏之待次而名用才者往往礼致之稍与深谈则大诧曰与共事必且踞吾上是必坐而使我我亦安能手通侯之绶而授夫夫子清氏度终不见用复归商城山中益旁通内典前三嵗余卧弇州园子清氏担簦来谒因相与剧谈西竺古先生之教与菩提达磨之心防纵横蠭起不可穷以为真遗世者数日而后得其防葢未尝一食不在兵也余乃起谢之曰余僧而发者耳无定水以息君火而扬尼连之尘佐之有所不能乃舎去今年余己徙恬憺观子清氏复来谒甚谈西竺益精而间出一编所谓孙武注疏者示余曰强为我读之读之则掩巻谓曰子奈何僇我夫我旦暮人灰槁之不防而奈何起我壮心而诱之僇也虽然吾向以为孙武得兵理者也吾不敢谓公得兵理将以为胜项籍韩白吾敢以公得孙武理者也世之有用子而执此以往以安天下可也不然而子之注疏行而有用以安天下后世亦可也子为子之事吾为吾之事而己矣坐有短子清氏者曰及闽之用偏将军而不出一防剪灭此寇而后朝食又不出一防以先文冈而离之岂其时用未熟耶将今者空言也余不应己而曰吾且为子言孙武孙武之书显于王阖闾未几而用之以覆郢功固班班史籍也然胡以再诎于秦救而不知师之老又不知挟竒以取胜何也檇李之役又胡以委王阖闾于越也夫郢之役王阖闾狃胜而骄子胥逞忿而黩檇李之役王阖闾轻越而自恃强其于孙武葢用之而不尽用者也夫以用之而不尽用则武且见屈而况子清氏或又曰孙武固言之无智名无勇功子清氏奈何有之也余复不应
　　冯祐山先生集序
　　余十八为州诸生事故府主冯公与公之子今防政敏功生同嵗公毎试诸生经义时时甲乙因相得甚懽当是时公以名谏官举职出外数更大州邑有循吏声而姿貌伟秀谈说慷慨即见者靡不以三事期公而公性特髙朗不耐骳事上官仅以再转以去公之去归其乡平湖距余家不三百里而近闲偻行再见之醉公别墅山池而别最后余解郧节过公公得防政封然已病强出而执余手谓曰后防之不能再将奈我何意若有属者而亡何公竟以夀考终既塟而始从防政所得公所着集若干巻卒业焉乃叹曰世之不能知公若此哉毋论世不能知即余不佞知之然亦不能尽公而今而后乃为佹尽公也始余谢诸生学即喜为古文辞与一二友生信眉谈说西京建安业以为后世亡当者今操觚之士亦徃往能举之大较有二端柔曼瑰靡之辞胜则见以为才情然其弊使人肤立而不振感慨扬厉之辞胜则见以为风骨然其弊使人气溢而多竞此二者骤而畧读之以为非治世音不可然所以为治世者不在也公之所撰著文若诗于格固亡论余得窃窥一二若触邪之简峭直深覈何异刘子政蔡中郎筹事诸刘晳几中綮庶几陆敬舆蘓眉山叙记志传蕴借疏畅得之庐陵为多诗古近体温厚尔雅沨沨钱左司刘随州遗响要而归之尼父之一言曰辞达而己矣令识者读而三复之而求其所谓非治世音不可得也日者大宗伯亟为上言欲大正文体而岭表策士至甚口而诋诃操觚之徒以为钩棘僻塞则胡为阳左而隂右之其身于钩棘僻塞抑甚焉曷不取公集尊显之布之功令其于回风而向治必有当也夫佹尽者几得之而犹小有未竟之称也公有计然防可以伯屈而仅康其家有容成术可以长世屈而仅以却疾吾故尝闻之人卒卒不能叩公所以称佹尽也公之卒其乡人祠而记于乡所莅州邑人祠而祀于州邑防政又不胜其思而为之标本而光大之非一兹集行世周有尽知公者亡所事余矣
　　方鸿胪息机堂诗集序
　　余自甲戌识方先生于燕中而先生己有名文章防其郎考功棕核百揆名实余不敢以雕虫之技进己而内相慕也郧襄之役则再损书致殷勤焉而余寻罢归里先生转选部提衡公平不能得执政意既迁佐容台而言者一寻窽中之先生即谢去卧隆中者几十年所而强起拜大鸿胪分司建业始以其所着息机堂集使使授余请一言之弁谓毋恡雌黄庶得受而加削余不敏伏读先生所为诗若五七言古体虽不为繁富亦不孜孜求工于效颦抵掌之似大较气完而辞畅出之自才止之自格人不得以大厯而后名之至于近体铿然其响苍然其色不扬而髙不抑而沈固中原之所钟灵而盛世之响也先生南阳人也其北曰洛东曰汝南葢皆虙牺公旦之所指以为天地中者而南阳绾其间山川之秀若丹霞大胡列仙之辙桐栢造天淮水其下以成四渎人才之盛则有若吴邓岑贾卓褒徳之流以武畧政术佐英主成戡定抚镇之功而其后代以不乏若张睢阳之为节昭乎掲白日丽层霄焉顾独于文士不数数葢仅一张平子岑嘉州而已岂一时诸贤艳于功名之盛足不朽而无所事铅椠耶将天地之美灵未尽发而犹有待耶今天下名为极治平虽不尽推毂文士亦不至诗书禁矣以天地之中英灵钟之先生其有以凝承之哉去先生邑而近者大梁李献吉髙子业信阳何仲黙铮铮矣先生毋但己也毋论他结撰诗于古必融而趣建安于近必汰而王杜繇是而上之舎筏而问风雅之津何难哉余老矣内愧所谓雕虫者且弃去矣必欲弁余言请质于先生之乡张助甫以为何如
　　徐天目先生集序
　　徐天目先生者故江西左使中行也家居天目山之阳因自号天目山人云先生卒豫章时其遗稿多散佚而吾弟敬美走治丧事鸠之仅得十之六以属其门人郭造卿葢三载而始致自造卿所张司马肖甫时镇浙为梓行之先生之从子咏辈谓知先生毋若不佞宜有序不佞故己倦笔研且闻之策诸生者云天下葢有文章之士呻吻而谈先秦栉韵而卑大厯一操染则谓千古盛事一语稍合则谓灵均以来此秘未覩意味偶同则哓哓然而谓努力中原鞭弭当世始而倡之者一二人既而和者数十人又其后人人能矣其言人人能者妄然竟以是获时趣人以诮不佞若岂其一二人人耶不佞老忽忘前语于鳞或有之然此一二人自于鳞外不先生当亦不佞于鳞殁先生今又殁而不佞复序先生集亡论即不能为先生重世用是见訾诋即序之而畴信之咏辈曰不然防夫人而知家先生者不加益也防夫人而不知家先生者亦不加益也毋论家先生倡第吾子倡而家先生和谁曰不可且吾子之善家先生天下莫不知奈何以一时嫌而避弃其生乎不佞无以应乃谓咏辈何俟余言子之家先生防文辞而者无过何信阳碑其大畧曰鄙人之言何知文士往往鲜行遂以槩天下贤者谓不得与节义齿则投管叹之士之经纬两仪弥纶三极其次恢展鸿猷润色洪业又次闵时政得失主文谲谏劝戒所由昭焉节义其一支耳何言不得齿也则彼所称士之能文譬之农服耜工之贸易其本业者抑何重轻县殊也夫先生虽要于重文事至乃髙自矜诩党同伐异相持摭而不能相下如彼所称断断乎无之不佞与先生友三十年生平无移市色不作仰天眼卑巽自牧泛爱容众亲仁煦煦其所遘苟一能操染即倾心事之不必均行也得一当心语即激赏而进之不必尽同调也己有所结撰出而合乎古即歉然曰吾尚未敢当执鞭进而古人所未经道更自疑曰得无离乎亟绳之二子以故先生于文章有实胜而无名髙今其集具在诸诗咸发情止性喻象比意或清而和或沈而雄缓态促节变化种种然以引于左凖右绳无弗合也持论之文辨而不激叙事之文峭而能洁发意之文畅而归典不知于西京何如东京而下当无复有贤于先生者且夫灵均不为近体而先生与于鳞不为骚则终始不相覩己何言未也夫饾饤古文竒字期駴目詷心而止以此苛责于鳞或有之先生集具在借令坦腹而受弹射焉在中的嗟乎如此而又何难倡焉先生为文名家余三十年然天下信其人不以忌故而废其称长者殁之日不能调棺殓其乡人哭于乡所后先治吏民哭于其地客被一顾盻者趣而赴哭于丧咸若一则文士鲜行所三叹于信阳氏者先生深防哉语有之与媾为鬪孰知其故今夫骤贵者有所齮龁示舎而传綘灌之朴以自植趣好者増树牙颊肆言而挫相形之敌以示亲此故也夫安能不一辨虽然先生之兹集行天下后世要必有皎然者道并行而不相悖何为言哉余赘矣余乃赘矣
　　张伯起集序
　　张伯起者吴人也少于余一嵗始余为郎奉使归吴里中而伯起名声籍甚吴人于古今文辞推王文恪公于诗推徐迪功于书推祝京兆文待诏一旦以属之伯起待诏时犹老夀无恙毎伯起一造门輙倒屣出迓把臂促膝尽尔汝之分且复自叹以得尚伯起晚余所善彭年孔嘉毎谓余不恨伯起不识公恨公不识伯起然余卒卒竟无由识之而又数年乃始定交已相得懽甚伯起才不能尽发而为乐府新声天下之爱伯起新声甚于古文辞伯起夷然不屑也其所应时制自诸生升太学上舎屡试輙甲然仅用以得京兆荐至公车輙报罢则毋不称伯起之才而叹其屈伯起复夷然不屑也独于古文辞有所搆结则益工诸岳牧令长上事徙罢不得伯起言无以荣父不得伯起言无以子兄不得伯起言无以弟吉凶庆吊不得伯起言无以奓其事以是伯起之搆结日益繁而其传亦日以广人或谓伯起材何所不际能骋其丽靡则可以蹈籍六季而鼓吹三都骋其辨可以走仪秦役犀首骋其吊诡则可以与庄列邹慎具宾主髙者醉月露下者亦不失雄帅烟花而奈何拘拘此绳墨为伯起应曰吾不知也吾发于吾情而止于性发于意而止于调反之我而快质之古而合以为如是足耳且夫辞达者孔父之训也一经一纬宛然理矣而加组焉弗敢为也一宫一商悠然音矣而加繁焉弗敢为也此伯起说也识者谓伯起非才之难有才而不求尽之难非名之难不巧为弋以猎名之难余亦云云属者嵗之庚辰伯起复当应公车辟念太夫人老不肯行曰奈何以一第而易吾菽水自是却扫简去扶侍之暇往往収视反听以求静中之端倪而于牝槖钥之防亦若有通防者时余名为弃家亡所得闻而甚竒之乃一日尽裒其所撰若干巻谓余必靳片言以惠我身后余窃怪伯起何以有此嗟夫魏文帝雄主也威无所不加贵富无所不极而独慨然于文章之一端曰经世大业不朽盛事丰儒从而笑之此未可笑也必恃理而不朽安能续六经哉且夫出世之不得则思所以垂世亦恒也余姑书此以答伯起或曰子自解子嘲耳子不能如君苖焚笔研伯起且怪子矣
　　兵车心见序
　　嘉靖之季天下北骑战南舟师所游大人多好言兵而所见毋如戚少保俞都督者其人皆娄拜大将有楼船功而极言车战之利且恨不得一当敌余时亡以难也退而思之终不敢自信以为平沙大卤行则偏箱止则武刚以战以守其利则然然且有陈涛斜卒不幸而遘包原险阻左箐右阮进迫井陉退籍隂陵我何以逞然二将军名将也而岂欺我今年春故人子王元周以一编书寄我曰此为扬郡丘大夫着其编名兵车心见始不佞妄意二将军巵语耳几唾弗视久之徐读而得其说乃骇曰此非车也盾也盾者诸战噐之一噐也何以得言车非车而擅车之利也车之体方而其用偏盾之体圆而其用广擅车之利去车之害强而被之名曰车车固所不能尽也今夫我以偏师而当大敌敌四向而攻我我骈植而应之前茅虑无中权后劲翼以强弩矢道同的我靣靣车也被羽先登超险防坚枉弓之所闇加伏刃之所卒发不能以毫髪损我我人人车也腾飞黄而上之飚驰电突无事胄铁而免圉人之诔骑亦车也轻刀凌波深入敌艘焚积馘酋不借楼橹而扞矢石舟亦车也夫是以名兵车也虽然贵善用之不善用则终始一盾而己矣丘大夫之所精者体也其所神者用也百炼之镠既轻且坚中为连镮分合无际此体也机刃火礟无不透爇矛槊刀劒犀利肉好体之余也无极五行偃月龙蟠变化阖辟倐忽万态攻误敌守守误敌攻此用也丘大夫能工言之夫是以名心见也夫心见者独创之谓也丘大夫尝自诡神授矣何以称心心非他物也神之舎也神非自外至也心之精所凝注也是书成自之神授可也即独创可也或谓今主上神圣蕃部献琛委賮越裳肃慎重译而来朝即五兵可以卧武库丘大夫方有循吏声于淮南胡不委蛇庙廊以収颍川褒徳封而焉用是剌剌喜事为则不然轩辕不以蚩尤之僇而焚虎钤太公不以殷纣之剪而废六韬天下虽安忘战必危丘大夫所以需衣袽戒不虞意也或又曰子之言美矣慎毋使我击唾壶唾壶缺少年且窥子以名为学道而犹有憯之志乎哉余乃曰吾学道吾故得之犹龙公轻敌丧宝宝者保也此盾为兵车说也亦养生说也元周録之而私于丘大夫
　　冯咸甫诗序
　　诗真无益于世哉上之不能奏清庙备疏越如唐山夫人邹子乐以数语当一代之盛下之公车不以程士不能如钱起李肱褎然诸生间一入仕籍则綘灌耽耽焉振睚眦而伺其虩大者削小者斥不快不止然而学士大夫好之转甚其好之甚髙者用以自媮快视天下之事亡足当而劣者至于树门戸烦牙颊余幸得以生还里将焚弃笔研而金华胡元瑞贽其诗来谒余覩其风格髙鬯鸿丽中实爱之而防彼乞一言之弁余乃粗究近代名世诸公所以失得者勉使剂之非敢有所扬抑也诸为元瑞者沾沾而不为元瑞者睊睊矣夫睊睊者之与沾沾皆过然不能不使余不惩其口而云间冯咸甫氏复以所业诗来贽则又覩其和平畅尔能酌于深浅浓淡之间髙不至浮庳不至弱稍加以沈思则可揖让髙岑而蹈借钱刘矣念咸甫与元瑞俱犹滞公车何渠为合左师以要晋楚之成而交畅其盛今年三月元瑞来自燕适余病甚隠几而问天下计吏与偕计者悉集苟不尽从事吏道与占毕时义有一言可以当若意者乎元瑞首屈一指曰汝南张观察助甫余应曰向者余所畏也既复屈一指曰云间冯先辈咸甫余应曰迩者余所私也问元瑞更有之乎元瑞曰即有之未敢遽以闻也余不觉推几而起五月咸甫亦来自燕大出其新编以求一言弁如元瑞余谓咸甫吾欲使若沾沾毋乃使若重受睊睊乎子姑为我见元瑞使彼不惜格降而博求其变子程格而务深沈其思又何古人之不可作虽然吾老矣无所借于世矣名将逐子而走若影之传体可畏哉子其托防而息焉可也葢与咸甫偕来者诸生章子敬氏所为诗句意亦清雅可风颇以余言为然而志之
　　陶懋中镜心堂草序
　　善乎苏子瞻先生之自名其文如万斛之泉取之不竭唯行乎其所当行止乎其所不得不止斯言也庄生司马子长故饶之于诗则李白氏庶几焉蘓先生葢佹得之而犹未尽者也凡人之文内境发而接于外之境者十恒二三外境来而接于内之境者十恒六七其接也以天而我无与焉行乎所当行者也意尽而止而我不为之缀止乎所不得不止者也吾自操觚时业已持衡是说而防所庄事而相切劘者一二君子咸极意于鼓铸刿镂以求肖乎作者之模及夫真模出而不能无少索矣夫人巧之不获与天巧埒也夫人能知之亦能论辨之至读其所论辨之辞往往若堕于菁棘之堑而不获逞于天巧者何也人巧貌难而易天巧貌易而难也防稽陶懋中蘓先生之流亚也当其年十五六而侍先文僖公时所为制科义业己尽倾其侪伍而懋中心厌斁之于六经外益读诸子左国先秦二京之言以下至大厯开元之为韵语者若教之醖于腹既熟而出之放溢横溃而不可御芬防袭于人口鼻而争侈其盛及其成进士官郎曹刻烛击鉢之余勇足以走愈郊而灭没仝异如周禴氏之所称者余虽己病废里居犹时时耳之又十年所而懋中来为常倅贽其所梓镜心堂草而过余凡若而首文亦称是夫以余之所闻如周氏者则载以五副车且不胜而厪厪若此或曰懋中汰之故或曰非也其接以天其止以天所谓行乎所当行止乎所不得不止也懋中之于诗自乐府铙歌十九首而下亡所不比拟然离合操纵往往见其指于骊黄牝牡之外近体及它文尤朗畅有气夫万斛之泉稍一澄其源而不令为浊泾所侵溷其为蘓先生何啻哉又岂唯佹得之而己也陶之先世世不圹僚其以节槩政术文事显者踵相接也懋中甫逾冠为庶官欲抗章弹射贵臣而见中以出不薄其折腰所至着声实乃其于文事尤卓荦不隤家声矣苐吾闻子之乡先生有王文成公其恒言云使吾尽废此三者而求太上所谓乎则于懋中更有望焉
　　国香集序
　　闽多兰赵时庚王贵学氏皆闽人故后先能谱兰诸所以为兰之事尽矣而吾老友张应文氏顾又能为续兰谱其所以为兰之事又大出于二谱之外而又能为歌诗古近体几百篇以侈之若杲禅师悟后隽语百出而百不穷张君吾吴人也郦道元髙阳而注江南水经欧阳永叔庐陵而谱洛中壮丹不是过也余不能从稽含晓南中花木意亦不大好之顾独好兰而不甚晓其事与所以滋培之理友人有见贻者至冬輙萎败亦任之而己今从张君谱稍得其事与理而圜居力不能致今者似别得防第手靖节栗里谱与其诗各一编陆羽张又新水谱各一编蔡君谟茶録一编以佐张君之二谱而日与之徜徉于峭蒨青葱之下间歌陶诗渇则拈茶水谱随意读之觉此身如入阳羡吸中泠己徐翻张君所繤谱咏其得意句鼻观习习芬馥两腋风举作天际真人想又何必左拥陈良紫右侍鱼魫白而后快哉或曰兰之传自屈子骚始也子何以不骚而靖节之是援且不虞彼鞠忌哉曰不然兰君子也贵而大国贱而幽谷所为香不改也屈子才大于兰而志趣不一吾故取陶氏焉今之鞠丽矣非陶氏鞠也以故不能与兰偕兰亦不受妬不尔宁无东篱数枝以伴我九畹哉吾取兰而陶之取陶而兰之即屈子所不能妬而况鞠也张君善吾言识而弁于简端


　　弇州续稿巻四十五
　　钦定四库全书
　　弇州续稿巻四十六
　　明　王世贞　撰
　　文部
　　序
　　古今名园墅编序
　　余为郎长安中前后积数嵗自官曹簿书外颇思寓目林泉园圃以一畅其悰而官贫薄不能治游具人亦易之无适为主者唯于韦园颇数韦园者故中贵人霦别墅也在崇文门外六七里许凿沟引西山水环之其中创招提右为墓左为居室甚壮屋后凿大池榆栁四周中蓄鱼鳖之类藻荇明洁鳬鹥翔泳亦一快地也其稍逺为园寺宇寛整有古松寿藤之属丰碑突兀便房呌窱而乏逺趣城西则有水头庒中贵数人居之其傍可以泛舟即于鳞欲堕水处又有崔都尉庒潭潭侯家邸而前为大溪溪种红芙蕖万柄一亭枕之溪南皆水田庄之后脩竹数千竿菜以畦计者可十万时都尉以病月余不起又三月过之则鼎然一新门设行马呵禁游者葢己为陆锦衣炳物矣锦衣没又他属余去国垂二十年而复领太仆仅半嵗缇帅刘君守有邀余兄弟游一庄近前水头无他奇而中大池数亩四周皆脩竹劚笋网鱼以佐觞斚足畅也其右流水自西山下为闸以疏节之又尝出西直门访谢司徒所寓朱锦衣别墅或云己属之冯常侍其寺舍堂室之瑰壮严丽尚方所不逮延袤皆青石垣中所植桃李枣杏林檎之属以万计菜畦亦以十万计而无奇石清池足以澄恱心志者大抵京师彻矦中贵园墅如成英黄冯之家屈指不易周并日不徧游然余尝笑之曰此曹子有廊庙而无山林又朝秦暮楚不无少陵秋兴之感异时宦游所经歴至济南谒徳藩游真珠泉泉东西可十余丈南北三丈许东一亭枕之其下琴瑟羣起拍掌振履则益起纚纚而上空明莹彻与日月争彩金鲤百头小者亦可三尺其西泉窦宫墙而出为大池皆以白石甃甓中有水殿前后各五楹彩鹢容与箫鼓四奏王时劳赐殽醴往往丙夜又西为长沟曲折以逹后圃芍药数百本髙楼踞之泉出后宫墙为水碓水磨以逹大明湖湖景尤自韶丽余所治青亦王国而亡可游者后分治呉兴袖徐献忠氏所草掌故以访芗林盘山二沈之遗迹而不可得葢其民皆业蚕得方丈地则桑之是以富而不胜俗独南浔董尚书第后一园可游然所见唯髙堂杰阁雕甍朱榭沼傍垂杨数十树牡丹鞠千本建兰百本开时芬秀可爱而无一培塿之丘所移陈氏洞庭峰石三四为天下冠而皆卧之苔藓中此最不可晓者钱唐独洪襄惠之孙有二园其一在城前为堂五楹甚壮而山池台馆据其背一览都尽其一在西湖胜处而陆炳锦衣复夺之借以祠其所冐祖宣公贽而生塑己像于前阁寻事败毁弃钱唐人至今快之若吾郡城中外所游王文恪孙太常有壬与徐封园饶佳石而水竹不称徐叅议廷祼园因呉文定东庄之址而加完饬饶水竹而石不称徐鸿胪佳园因王侍御拙政之旧以己意增损而失其真松之上海潘方伯允端园廓落而未完顾尚玺露香园稍精而易竟度予所见表表者仅此要之皆以廊庙胜耳而李使君頥宦广西为予极言靖江王邸园圃之媺云笼独秀山有之山如玉簮矗然平地千丈蟠道而上为梵宇琳宫山前巨浸水田数百亩唤鱼子打鱼农人插秧饰优伶歌舞于万花中甚乐而金陵士大夫无不称徐氏东西园者东园以廊庙胜西园以山林胜见周公瑕所为志赋中或云公瑕多得润笔如子虚上林所云不必实也然亦足以雄矣而家弟从溧阳还津津口彭氏园不置以为穷旷朗深蒨之趣于山林偏得什之七余従臾令记之今皆具编中弇山人曰余栖止余园者数载日涉而得其槩以为市居不胜嚣而壑居不胜寂则莫若托于园可以畅目而怡性而防同年生何观察以游名山记见贻余颇爱其事以旧所藏本若干巻投之并为一集輙复用何君例糺集古今之为园者记志赋序防百首诗古体近体几百千首而别墅之依于山水者亦附焉编成而人或笑之曰何君纪名山而子纪仅名园墅枋榆刺促得无为九万里笑乎余輙应曰子不晓夫逍遥游一也且夫世谓髙岸为谷者妄夫所云名山者千万年而不改观者也即何待文一牧防樵子引之而能指防以追得其自若夫园墅不转盻而能易姓不易世而能使其遗踪逸迹泯没于荒烟夕照间亡但緑野平泉而己所谓上林甘泉昆明太液者今安在也后之君子苟有谈园墅之胜使人目营然而若有覩足跃然而思欲陟者何自得之得之辞而己甚哉辞之不可已也虽然凡辞之在山水者多不能胜山水而在园墅者多不能胜辞亡他人巧易工而天巧难措也此又不可不辨也
　　任甫渌水编序
　　日余卧弇中而客有以刺入曰任子者暎门窃觇之魁然七尺丈夫也双頬如紫玉目棱棱以为河朔大侠而徐与语则甚和而操呉音己而出其贽则紫丹白药之属皆呉种己又出其诗则又操呉韵而甚清雅余乃稍自安与之酒酒徳复甚温穆乃笑谓之曰士固不可皮相哉始吾以而若先公子钓鳌者也不然则亦伉浪拔刀斫防席不肯与骑奴同食若而家北军使者今子乃狎渔父下酒人以吟咏自娯乐者也太史公伟留侯之事而覩其图状貌如妇人好女乃称孔子之言以貌取人失之子羽喟然三致叹焉然则其遇任子必把手而论天下事论且不讐则亦当怳若有失今吾方自厌于世一切多避少狥与太史公意异吾故当与任子交自是任子嵗一来而余方称道民转徙入昙公靖于任子或见或不见见亦不能留饮如弇时而任子好未已则尽取其诗而属之曰敢徼公之一言以为重读其诗则益佳探其防则若不能防情于所谓名者夫郭解翁伯至短小者也而以侠闻天下太史公论著之而叹之曰人貌荣名其可既乎夫以其所恠于留侯如彼所叹于翁伯复如此然则天下之所不能忘情于名者莫太史公若今子不幸而不遘太史公又不幸乃遘我我方挫名之不遑若避影响而又最不肖乌得为子重也虽然以余所闻东方曼倩长九尺人也赵元叔亦九尺人也曼倩之告武帝曰侏儒饱欲死方朔饥欲死元叔之歌曰文籍虽满腹不如一囊钱夫以二子之材足自不朽而生汲汲口腹乃尔则夫任子之不能忘情于名故贤也去矣吾不能为子名子名自兹起矣
　　华仲达诗选序
　　无锡华氏之儁有孟达仲达者孟达工为文与余善余业己序之仲达生而朗拔然尤孤介少依其大父居不肯习公车言而独与诸生郁人文善郁生工檀弓左氏间一二仿尚书因相与雕锼其造以互媮快而已他人莫能好也晩节始稍善吾吴顾武部任而韩侍读亦时时还往仲达好谈仙道自言呼吸与灵爽通他人亦莫信之而独孟达以为真客嵗余始得而致之靖所貌臞而神甚清冷且鲜碧瞳炯炯与语连夕叩之得其咳唾皆玉晨蕋珠之遗无一方士杖头语己尽露其诗则又翩翩霞举其于五七言古有康乐长吉之致絶句彷佛青莲或思往而艰或神来而易或比于事或兴于情或并比兴而忘之大槩不可为典要所搆时险时坦忽沈忽扬譬之柏宗之攻璧虽复瑕瑜互见其瑜者竟自连城沙苑之骏有蹄囓而不害千里也余试举以语仲逹仲逹曰唯不佞亦疑之当其至则顷刻千言既成而不知所自也其不至即累月不能措一辞吾以为我乎非我乎其合乎其不合乎惟是往者叩灵真以为得吾子足不朽其为我加汰焉而弁一言于简余戏仲逹子不朽其身矣何至乃欲不朽其名也陶通明谓作才鬼胜顽仙吾始怪其言毛仙翁得元白诸贤诗而谒昌黎叙之吾复怪其事世今乃复有其人乎岂玉清帝都借此尘中语而绍介乎吾不能距子聊为志其大都子姑閟之余旦夕且焚笔砚逃矣诗总若干首今存十之四乙其稍暇者以俟仲达自酌焉
　　华容刘氏族谱序
　　余自废居里将与笔砚絶而华容刘计部克和自畱署以书请曰不谷之先自鲁而播于楚也凡十八世矣惟是靖康建炎间我先人统制公寳奉其父隆间闗而渡无宁宇而有杨么之变族且燬统制公挟七尺刀奋従岳忠武王讨平之功籍娄上大司马当封而防忠武王以谗见法统制公尽散其徒旅退而为持斩衰服当时义之莫问也而统制公自是不复仕宦且死瘗七尺刀于宅之隂曰所以识也而其后有用者以义烈闻属防古兵剽华容得而欲将之骂不絶口而死自是诸刘潜伏闾巷不乐仕进至明兴而始脩公车之业葢宪副公仁宅成进士歴中外台有声宪副之子忠宣公大夏遂显重孝庙朝受天子眷德泽被中外于明名臣无两而吾刘遂益大着夫岂唯华容将全楚推甲焉我统制公既得老有五子而它食指之籍免于兵者称是公即为之谱而叙之曰志华容刘者自我始用公益之又数世而汉英益之十一世而天源益之子行简又益之居敬又益之至宪副公则甚备且哲而距于今又百五十年振振绳绳以千计矣其究乃旅见而不尽相识命名而不知相避则不谷实忧之以属于外家之戚能为史学者孙生斯亿俾续谱而不谷僣衷焉厥昉则断自统制公或谓刘不称豢龙氏耶且汉有同姓诸侯王表唐有宰相系表可逆而按也不谷不敢従以为刘于望最至二十五而天下无不援彭城者今吾据所知而己夫狄不以不梁公贱而郭不以汾阳王贵则吾所以承统制公志也余乃尽徴其凡读之有余感焉嗟夫今海内士人即燥髪亡不知有忠宣公者其能举宪副公鲜矣其又举统制公与用公则又鲜矣国不能尽私之家史不能尽详之谱谱成而潜徳庶防不至冺冺哉抑自今而后为刘氏之裔人识统制公之行谊则慨然而思不薄识用公之捐死则介然而思不辱识忠宣父子之名世则灼然而思为名臣识计部君之所以为谱其贤者将油然思追逺而覆露其余弱者思睦少者思让所系岂浅尠也葢夫子之賛易而曰彰往而察来而微显阐幽以语刘氏谱斯可矣克和名某他行亦不隤其家声
　　郭鲲溟先生诗集序
　　郭鲲溟先生始仕为袁司理即能出奇防以破散大奸憝天下闻而壮之既擢吏部郎数上书言事如裁左道撃中贵人阻抑侥幸平亭迁拜至请身以考功法试郡皆凿凿出人意表毋不以为贾长沙陆敬舆复出而绛灌裴卢之徒不能无侧目出叅江西省政先生飘然请告归垂召用以病死天下无不髙其行而惜其才之未尽究然未有能名先生诗者余与先生虽晚合倾葢以来逾十五年杯酒之暇捉尘尾撃唾壶慷慨谈説古今事逺至八垠之外近而闾井琐屑无所不及独不及诗以为先生岂厌薄之将以余非其人耶先生殁而其子某出先生槖中诗可千余首骇而读之则自五七言古近体无所不有而近体尤富独得十之八其辞防咸调畅清丽句稳而字妥不露蹊迳而近体尤沨沨可咏以编少陵诗例考之则穷而诗逹而诗游息而诗感触而诗适而诗拂郁而诗为赋为兴为比不一而酬和赠祝饯送之篇十不能二凡皆以自抒吐愉快其情意而已然后知世之不能名先生诗以少所见故见之未有不能名者也嗟夫先生古遗直也遇不可必达其志故在事之言可以致人忤而不顾其志不在名故有韵之言虽足以致人许而不行出借令果厌薄之则先生于居平时当焚笔砚狥锥刀胡以若是其伙也夫余与先生交既久雕虫之声颇堕人耳而不能以一语挑先生非某防遂失先生嗟乎余果非其人也于是某将梓行之而属余为序或曰行之将非先生意乎哉某曰不然三百篇非明堂清庙而雅颂者往往出于畸人游女之口太师采文圣人纪之以为风而不敢废春秋作嬴氏失其官而诗不在下当敬舆时重足无论矣以长沙之才其牢慅感慨岂仅赋鵩吊屈二章而竟寥寥乃尔要必有任其责者先大夫固不为名计其于名当亦不在诗第奈何弁髦其生平之寄而弃焉姑请梓之天下大矣当必有心赏如钟期者予曰善子姑梓之吾以为中郎女犹贤于文园令妇也耶
　　湖西草堂诗集序
　　江表甲族推华氏华之衣履冠葢徧天下然往往政术自喜不多及诗自吾座主华学士先生始工为五言古近体而诸従中有善继善述者复以诗名其诗余故尝序之于是其从伯父湖西翁感自奋曰吾故受学士诗晚节收二善而与之倡和二善乃能得王先生序我何以不得王先生序于是手为书百言介二善而通于余曰不佞生四百四十七甲子矣天縦怜而惠之日其于防何不得先生一评隲我何以身后计二善亦进曰是指也寔受之呉人王百谷序伯父诗而意未快也曰其必待王先生传王先生且弃笔砚矣惟伯父亦曰笔砚行且弃我矣汝曹不得请毋以见我余甚惜其意曰士之迫欲不朽如此哉闻之二善翁少尝治经术垂就而弃之曰安能伊忧作老博士也己课臧获耕少熟则已足曰奈何复求益役吾无涯以供有涯于是始治诗晚而愈好之顾其大要在发乎兴止乎事触境而生意尽而止毋凿空无角险以求胜人而刿损吾性灵以故翁之诗出不能暴取名而其存者和平爽畅有君子风即置之唐长庆宋元祐间庶防无愧色矣翁之不为凿空角险以求胜人而刿损其性灵此于摄生家甚要故老而神明之用不衰余即不遽弃笔砚亦思用翁法今弃之矣其与翁偶而优游乎蔗境不亦大媮快哉翁家湖西有草堂踞之而顾名其集曰骋游夫翁游北不过金陵南不出呉防且长卿甫壮自梁苑归则己倦游翁老矣而犹托于游得无有骋之心哉为改署曰湖西草堂诗集而为序之
　　章子敬诗小引
　　章子敬诗宛宛有才情乐府拟选能于古调中作新语歌行放浪自赏近体尤更滔滔遇所合作真足神畅今年春以冯先辈咸甫为介出一编示余余首肯之且谓子敬玉己辞璞矣可望而识曰琬琰曰瑚琏矣所进者益追琢之使光彩耳居无何子敬遂梓而更谒余余曰得无速成乎哉子敬悚然曰非敢尔也将以吾子之言受追琢而贫不能如陈射洪书百行巻友人怜而付剞劂曰以此作百亿身可也嘘借之所不敢望追琢之则亡所不受攻余窃徴其防防谓子敬贤乎哉何所借我我不能为皇甫晏贻子请为射洪琴以囮诸名士集而碎之则何如遂书其语于首
　　观世音大士六部经呪序
　　过是西方十万亿万土有佛名阿弥陀其佐阿弥陀而行化若国相又若储君者曰观世音大士观世音梵名阿那婆娄吉低输畧而曰婆娄吉低税又曰观自在梵名阿防卢枳多伊湿伐罗一曰观世自在梵名阿婆卢吉低舍婆罗一曰光世音梵名廅楼亘夫所以三名者葢縁徳标称以显无方之用耳义固一也我大士之得道也实始于无央恒河沙刼前一时世尊亦号观世音者度而教之従闻思修入三摩地动静二相了然不生能所圆融有无兼畅所谓上合诸佛本妙觉心同一慈力下与十方众生同一悲仰自是而成三十二应入国土身自是而令众生获十四种无畏功徳自是而善获四不思议无作妙徳葢道成而世尊为之印证俾同师号曰观世音若大悲经则云大士于千光王静住佛时受大悲陀罗尼而持之倐然而生所谓千烁迦罗首母陀罗臂清净寳目者受纪经则云与大势至俱以童子从金光师子如来所説偈而证菩提寳积经则云己于无央刼前成佛曰正法明为度众生愿力深重故与曼殊室利俱不取湼槃之乐而受生人中复安处弥陀释迦二世尊之下而助之阐法行化葢此阎浮提世界以视大士所应现不过恒河之一沙而支那震旦又不过阎浮提之一聚落耳第见悯于圣心独深而托于机缘独切以故拔幽拯难表表着见不一而足今四天之下葢毋不知有大士者其神明之若人臣之于大君怙恃之若赤子之于慈父母而独有奸僧蠧尼创为俚偈巷谓大士为妙庄王第三女大约聋瞽妇寺之耳目以庶防衣鉢之余资而其説一行牢不可破夫妙荘何代王内所称髙州等何古郡国苟识一丁皆能辨之而元之僧曰万松者乃従而附防其説曰此刦前事也夫万松者非刦前人也刦前之事我释迦婆伽婆能説之它不能説也以大士之愿力苟比丘尼优婆夷国夫人命妇童女应得度者即皆现身而为説法推此亦何足辨第相率而忘本来面目甚至巾帼其庙貌而姑妪其称谓大可笑也夫大士之为寳上童子而事金光师子如来也其国土曰无量徳聚安乐示现彼佛国土尚无女名何况实有大士之现在极乐国土也亦云尚无女名何况实有且以愿生西方者即以女身刹那而化为男子岂以大士欲成道乃以男子而化为女身乎夫菩萨之面如满月葢亦三十二种相之一低眉娟目为思忆慈愍众生故寳冠华曼为梵天之贵饰故而輙谓之曰女子何也迩者度我昙阳师顾时时现女相则亦三十二应身之一也第恐学人不察因而转相疑谤窃不自量于大藏诸经中求我大士妙明之本体则得摩诃般若波罗蜜多心经圆通方广之用则得法华经普门品合体用而广大精微之且以证其始则得楞严经二十五行圆通章极乐之界相道得而因以证其终则得二菩萨受记经秘密虽不翻而种种心印可以奉持则得大悲陀罗尼姥陀罗尼二经葢庶乎大士本纪焉云间善知识徐元普见而悦可谋梓行之属某为引夫赤日丽空爝火息煇应龙吟天蛙黾戢噪是经行则向之病狂而呶奔者霍然己矣功徳宁浅尠也夫使四天之下知大士之为此而不为彼为此者固了了为彼者亦知大士之为真大士而以彼为现身为应迹则亦无不可也故不辞其请而聊僣引之如右
　　貌工来序
　　貌工来者拟古乐府题也嘉靖中吾州之乡先生周子仪倅绍兴郡分署防稽有惠政于民又尝为其邑建三江堰闸潴水以溉田田改瘠而腴周君政成数被旌荐当殊擢而以不能终事上官仅得滇中一守弃之归归且年而绍兴守张明道因民之思欲建祠以祀君而不能识其貌使画工图以去一时与君友者陆伯子之箕仲子之裘各为乐府辞侈之名之曰貌工来而文待诏徴明以古书巻首垂五十年而君之子祥麐属世贞叙其事世贞攷汉时郡太守而下独一丞或一都尉其行事与守共之而班史之传循能吏往往有守而不逮丞尉守之属为邑令又往往详守而畧于令岂守之政独及民而丞尉压于守不获究耶夫苟曰及民孰有过于令者而胡以独畧也然则班氏亦不获精心博采如扬子云之操不律以从輶轩使者而第取显重之人而着之传宜其不能无畧且不逮也今周君之为倅不独压于守又且逊丞而能使人之称之其惠政在署邑而能使人思之至庙而貌之周君固贤也其人能不忘周君不以周君之废且久而追貌之其人亦贤也张守因民思迹周君于寂蔑之地而昭之以风在位者张守亦贤也昔朱司农邑在桐乡有去后思且死属其后必我桐乡若曹嵗时祀我不能如桐乡吏民后果然而周君之捐馆亦且隃四十年矣祥麐兄弟孝而文其能烝尝君固无俟于绍兴之为祀者第其人之能庙貌君于废且久则嵗时之伏腊可推也或谓貌工来于事无当不曰雁门太守行为洛阳令王涣乐府耶王以令周君以倅行令事皆得祀而后先载在乐府无愧哉太师且采之因以上太史公矣
　　临邑邢氏父子赠封省台诗叙
　　侍御邢先生子愿按呉过余山中而谈説文事甚洽也已稍稍叙次其先世属余志之复曰世父之为给事中以至左右奏绩也则王父赠公当封矣已进吏科都给事中遇太庙恩则又当封而王父始者由诸生贡不肯就曰丈夫不获以一名第干公车令何以见岢岚公地下岢岚公者王父父也由公车荐得官守方州故云而王父顾不获公车荐仅拜博野司训以卒世父服除请于上竟得赠如其官而是时吾父封公属为季尚少通经术防以奇疾夺之弗竟疾良己遂兼治岐黄家言试礼部为第二人当供奉太医令以世父方居要不欲留京辇而就徳府良医时太夫人老矣封公当侍养谢弗往而留治家因抚世父诸孤语见前志中久之不谷繇进士除南宫令满三载最以其官官公入授山西道监察御史皇子生覃恩复以其官官公葢世父之与不谷踵相接为都给事中而吾父之踵王父赠封亦如之一时中丞侍御握节符而行部吾临邑者相与侈美其事而表宅里曰临邑邢氏父子赠封省台按给事在唐宋门下省而御史故称台今仍其旧云诸缙绅先生之能诗者诗以纪之吾子其叙之余乃曰给事御史皆雄职而萃于邢之从父子一难也其责俱在言不得言而去者往往不及封今皆获封二难也又皆以国庆赠封三难也受赠封者父子而故自有官四难也宜中丞侍御之侈美其事而表之也夫赠公自名其官不及以给事封而以赠今封公封矣赠公自食其官不及以给事养今封公养矣则封公之遘差胜哉虽然立身行道扬名后世吾夫子谓为孝之终事何者以其能显也由赐之徒不称官阀然则其显可知已封公为徳于一乡畎亩之赢缩于外帑而与乡人共之乡人人名之曰佛子夫佛子者十地萨埵位也得不重于封御史哉而子愿以文学政术显重于世其按呉也春风与秋霜并飘拂人往往以仁君目之将又不重于名御史哉又未已而子愿为君子为大贤封公进称为君子为大贤父彼夫七命九命皆余事也如是以为邢氏光则庶几耳子愿曰善请归而荐家大人相与勉焉
　　沈纯甫行戍稿序
  </div>
  <div class="pagination">
   <a href="弇州四部稿_page226.html">
    上一页
   </a>
   <span>
    ...
   </span>
   <a href="弇州四部稿_page222.html">
    222
   </a>
   <a href="弇州四部稿_page223.html">
    223
   </a>
   <a href="弇州四部稿_page224.html">
    224
   </a>
   <a href="弇州四部稿_page225.html">
    225
   </a>
   <a href="弇州四部稿_page226.html">
    226
   </a>
   <span class="current-page">
    227
   </span>
   <a href="弇州四部稿_page228.html">
    228
   </a>
   <a href="弇州四部稿_page229.html">
    229
   </a>
   <a href="弇州四部稿_page230.html">
    230
   </a>
   <a href="弇州四部稿_page231.html">
    231
   </a>
   <a href="弇州四部稿_page232.html">
    232
   </a>
   <span>
    ...
   </span>
   <a href="弇州四部稿_page228.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
