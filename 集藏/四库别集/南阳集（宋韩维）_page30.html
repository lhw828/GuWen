<!DOCTYPE html>
<html>
 <head>
  <meta charset="utf-8"/>
  <title>
   南阳集（宋韩维） - 第 30 页/共 32 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   南阳集（宋韩维） - 第 30 页/共 32 页
  </h1>
  <div class="content">
   登【阙】　　　　选人去年之官呉兴道防新制诸以【阙】
　　者罢不得上盘桓江淮穷无所归【阙】
　　老殆无以供朝夕此又人情可恻【阙】　　　　公道徳文章天下宗幸开奬士类【阙】所【阙】　　如绎者诚不易得傥举而置之幕下【阙】　　　必有以副大君子乐育之意某于门【阙】　　　之春辄冒言之惟执事留意卒其【阙】
　　阳翟祭晏元献公文
　　公之道徳与言与事叠见歌颂没而不废非维闇薄所敢襃纪独念晩进辱公提防脱畧尊严降接陋卑酬酢篇咏从容燕嬉治学粲然右有左宜啓告诲谕发于诚辞岂敢失坠天实为之呜呼去年之春拜公洛土昔斾旋西今柩窆许谁谓哀乐近在仰俯告别觞前一恸千古
　　谢知制诰启
　　防恩授前件差充职者祗荷恩渥不任战兢窃以宪令着明所以鼔万方之动训词温雅而后得三代之风是以治世之隆賛书为重扬厉成律发挥逺猷风霆流行不足以喻其震物云汉回薄不足以象其为章虽夫干刚确然圣学自得着天常于笔舌运元气于机衡至其纶綍涣行润色所寄必繄硕士以望清光何图颛愚忽当遴柬窃念维学非上达道实小成寡闻有墙靣之忧致逺贻恐泥之诮多士彚登菲才陪列越从书林得陪史笔非丘明之品藻遽任掌丝慙庶子之春华荐叨置醴乃复试之出纳假以右垣参伏蒲之近聨厠翔凤之重地任【阙】　　智【阙】厥官已犹自知众实难掩静惟厥心【阙】　攸阶此盖内翰侍读谏议为士先游助【阙】大巧之下举无遗才清论所加必为成器不图防鄙仍预甄收敢不九思自强壹志匪懈不曲学以叛道不患失以求容上酬覆帱之恩下报知已之赐过此以往未知所裁
　　贺吕枢宻启【晦叔】
　　伏审祗膺明诏陞贰繁机闻命之初窃幸于是恭惟枢宻侍郎体兼忠孝道济直方文足以光华帝谟实足以先后王业侯藩布治斯民为之妥安禁幙侍言乃圣赖其禆益进当渥典允协佥言某方恪守官箴莫伸庆谒其为抃仰无论悃悰
　　回叶惇礼除中书舍人启
　　伏审祗膺诏检陞践掖垣成命之行佥言惟穆窃以训诰之任今昔其难润色王者之言发挥圣人之业实为盛选允属髙才伏惟中书舍人履尚冲夷猷为敏邵发防髙妙对时休嘉懿【阙】国之光辉【阙】略治朝之渊薮是宜进禁涂之严宻阐帝制于坦明方窃庆于褒明敢遽烦于惠问词章绚丽礼意勤隆佩荷之深敷喻奚及










　　南阳集巻二十八
　　钦定四库全书
　　南阳集巻二十九
　　宋　韩维　撰
　　碑志
　　荣王从式墓志
　　王讳从式字智【阙】今皇帝之从伯父也太祖孝明皇后生楚康惠王徳芳康惠王生昭信军节度使兼侍中英国公惟宪王即英国公之第二子也天禧三年始赐名授右侍禁四迁至东八作副使景祐二年换左千牛卫大将军庆厯四年兼彭州刺史稍迁右屯卫大将军台州团练使嘉祐五年领蕲州防御使英宗即位正授磁州防御使兄从古薨袭封舒国公进泾州观察使上即位之明年以王太祖之系属近且尊超拜彰化军节度观察留后封安定郡王王足疾不能朝有诏即其家拜之王素性忠义自以宗室之老防国厚恩病无以报慨然恨叹见于辞色后三年制授保康宁节度使其年十一月病亟上遣中贵人挟太医诊视王一旦尽出玩好物防宗族散之曰吾必不起矣后数日而薨时熙宁四年十二月八日也年六十有五上闻震悼为辍视朝即日临奠追赠同中书门下平章事封荣王命右正言知制诰曽布入内都知张茂则监防防事以五年五月二十三日葬于南永安县王仪状秀整幼敏悟于经史泛为疏喜赋诗尤精于笔翰得虞世南之法为多仁宗防宗室于太清楼出祼玉诗题使赋之王立成仁宗大加赏元昊叛西鄙骚动王抗疏愿身临阵操戈讨贼仁宗壮之而不许也居母夫人某忧不饮酒茹素惟日诵佛书资防福素俭约居室服用不华侈歴事四朝逾五十年非有疾未尝废朝尝谓其族人曰若等既不任事惟朝谒为奉上之礼尚可以少懈耶临终又戒其子弟以向学诸族雍睦呜呼可谓贤王也巳夫人髙氏西头供奉曰习之女封髙平郡君有贤行子男三人长世谟右骁卫大将军窦州刺史早卒追赠随州观察使汉东侯次世采羽林右军大将军茂州团练使次世恩右武卫大将军梅州刺史孙男十六人令磋右监门卫大将军令祁令祛令觌令驹右千牛卫将军令画令岳令璋令术令振令珸令瓈右班殿直五人未赐名曽孙一人子礼尚幼孙女三人西头供奉官王瑞卿右班殿直张【阙】髙师言其婿也曽孙女十二人元孙女一人皆幼铭
　　曰
　　赫赫大祖仁育万方庆流本支或公或王王维曽孙忠厚质良文史之游法度是将熙宁之元特见表扬尊爵重镇即授于王扶疾祗命慨然自伤懐忠思奋言出涕滂有力不効以讫云亡宸衷震悼赙恤加常爰诏侍臣俾识厥藏巍然令名愈久益光
　　善觉寺住持赐紫寳师塔铭
　　师讳法寳姓王氏遂州小溪人九嵗舍家师兴圣院主从简二十落髪为比邱僧二十三学法于四方所见非一如泉山之栻黄蘖之南云居之寳禾山之才世所谓大善知识者师皆歴问焉有所未达废食与寝必通而后已得其道则顾而之它后所叅师不知师之常有得也所与众处不见师之少有异也平居常宴坐计昼夜之分寝才十之二三不解衣左右脇未尝贴席如是者终其身师三游洛阳始至洛人不知其禅者也再至则洛人知有般若波罗者矣三至则又知有不得般若之为般若波罗宻者矣然其应世之宻用观机之普诱则莫得而拟议也洛中贤士大夫从师游者甚众未必尽师之道但爱其行髙而气和言简而理尽耳太师文潞公表其行赐紫方袍然退居但衣坏色而已三至洛常寓于崇福禅院之东有废寺曰善觉从之游者为合力营构迎师以居师初辞强而后可其徒十余人皆尝与师同学而又有富商弃其孥奔走而服事者焉师既居善觉叅问者益广或劝师推所余以为人师曰予已之未能信何暇为他人哉怀道应物垂五十年所以言论风防不大传于世者盖其冲挹自晦如此既示疾则作书别尝与往来者奄然而逝年六十九时元丰六年九月二十一日也火化而塔藏其骨于龙门菩提院之上方弟子四人曰觉照觉圆觉一觉真始予见师于河桥师未尝不言也予问之不能巳后数年予守颍昌迎而馆之府舍师未尝言也予虽欲问不知所问矣呜呼道之不可以不刳心也铭曰
　　道不可见孰为师形法不可闻孰为师声归真何防在寂常聆有不师覩当视诸铭
　　宋故进士朱叔晦墓志铭【并序】
　　叔晦讳融姓朱氏韶州曲江人考讳裕左监门卫将军致仕君幼聪警好学年十五不预乡贡慨然自以为身处遐僻无良师友不足以广闻见成逺业遂挟防游京师所从皆一时英俊逺方士人至京富者类多改制巾防絜新其衣服出入市里以酒食遨嬉为先务君至则杜门读书非其业不妄与人交屡举进士不第南归至襄阳乐其土风山水因买田宜城以居益治经讲求周公孔子之道间则赋文缀诗以自娯乐如是者几三十年所着杂文歌诗近千篇不幸熈宁十年六月二十日以疾终于家享年七十三后二年葬于宜城县遗爱乡淇梁里之新原时元丰某年某月某日也君三妻袁氏胡氏毕氏男子二人曰戣曰戬举进士女子三人二嫁为士人妻一尚幼叔晦予举进士时友人也将葬其子戣状君之行以来请铭予曰士大夫进不失义退不失命以老其身者盖寡况布衣穷居之士哉如叔晦者可谓两得之矣其可以勿铭铭曰
　　噫叔晦产幽遐勇自奋无以家行既修文亦华进不偶夫何嗟惟其道不损加退而老汉之涯腹诗书目烟霞朝散郎试中书舍人轻车都尉赐紫金鱼袋曽公神道碑
　　公姓曽氏讳巩字子固其先鲁人后世迁豫章因家江南其四世祖延铎始为建昌军南丰人曽祖讳仁旺赠尚书水部员外郎祖讳致尧尚书戸部郎中直史馆赠右諌议大夫考讳易占太常博士赠右银青光禄大夫其阅履行实则有国史若墓铭在公生而警敏自幼读书为文卓然有大过人者嘉祐二年登进士第调太平州司法叅军嵗余召编校史馆书籍歴馆阁校勘集贤校理兼判官告院又为英宗实録院检讨官出通判越州属嵗饥公兴积藏通有无老稚怡怡不出里闾果腹而嬉擢知齐州齐俗务强悍豪宗大姓抵冐僣滥其尤无良者羣行剽刼纵火发塜吏不敢正视公属为民伍谨几察急追胥且捕且诱盗发辄得市无攫金室无穴坏货委于途犬不夜吠徒知襄州襄有大狱久不决公一阅知其寃尽释去一郡称其神明又徙洪州嵗大疫公储药物饮食在所授病者民以不夭死师出安南道江西者且万余人公隂计逆具师至如归既去而市里有不知者进直龙图阁知福州兼福建兵马钤辖赐五品服时闽有大盗数千人朝廷赦其罪降之余党疑不顺复相屯聚居人惴恐濒海山林阻深椎埋剽掠者以为渊薮公以方略禽获募诱亡虑数百人又置廵逻水行陆宿行旅坦安如在郛郭召判太常卿未至改知眀州有诏完州城公程工赋布置有方民不知役而城具数月徙亳州元丰三年调沧州道由京师召对神宗察公贤留勾当三院数对便殿其所言者皆安危大计天子嘉纳四年手诏中书门下曰曽巩史学见称士类典五朝史事遂以为史馆修撰管勾编修院太常寺兼礼仪事公入谢曰此大事非臣所独当上喻以将用卿之渐耳毋重辞五年官制行擢拜中书舍人赐三品服时除授日数百人公各举其职以训丁宁深厚学者以为见三代遗风今【阙】子为延安郡王其牋奏故命翰林学士典之先帝特以属公【阙】　　　龙六年四月丙辰卒于江宁府年六十有五七年六月丁酉葬于南丰从周乡之源头敕在处给其防事公刚毅直方外谨严而内和裕与人交不苟合朋友有不善必尽言其过有善则必扬其所长奬诱后进汲汲唯恐不逮其为政静而不扰必去民疾苦而与所欲者未尝酷虐胥吏所莅至于今思之天子且欲大用而公不幸死矣自大理寺丞五
　　迁尚书度支员外郎【阙】　　　　累加轻车都尉母周氏豫章郡太夫人吴氏防稽郡太夫人朱氏遂宁郡太
　　夫人【阙】　晁氏光禄少卿【阙】　　　　室李【阙】
　　禹卿之女子男三【阙】　　　　防御【阙】　　　　天
　　长县事综瀛州【阙】　　官知宿州【阙】　　右承务郎监
　　常州税【阙】　女蚤卒【阙】　　　　怘愈恩怤憇悊假承务郎余未仕【阙】　五【阙】　平生无所好唯藏书至二万巻皆手自雠定又集古今篆刻为金石録五十巻出处必与之俱既没集其遗稿为元丰遗稿五十巻续元丰遗稿四十巻外集十巻自唐衰天下之文变而不善者数百年欧阳文忠公始大正其体一归千古其后公与王荆公介甫相继而出为学者所宗于是大宋之文章炳然与汉唐侔盛矣始公逮亲存家甚贫公竭力以养温凊甘防无阙毕如志意既孤奉太夫人如事光禄教养子侄皆有恩意四弟年宰布肇继登进士第布肇以文学论议有声当世九妹皆得其所归嗟乎才徳优而位止于斯而寿止于斯然其所以为其人者可以为不亡矣亦可以无憾矣铭曰
　　猗嗟子固文与质生不勤其师幼则大成学富行茂其蓄弸弸发为文章一世大惊哲人消沮邪説嘷吠公不听荧径前无阂砭废药疡发聋剔瞆波涛沄沄东入于海姬沦刘亡文章猥靡引商召羽俪六骈四组绣芬葩不见粉米公于其间鹰虎视发挥奥雅拣斥浮累巍然独峙为众仰止栖迟掾曹翱翔书府如鸷之鹗如翘之楚出贰于越究问疾苦属嵗大歉稼荒【阙】　兴积于民发藏于庾既助既补裹粮含哺式号式呼谓民父母一麾出守六上郡计振张励弛补葺刓弊庭不留讼狱无滥系劳之来之教养以遂公殿海服有命来觐帝曰汝贤毋逺王畿其代予言汝且辅弼五圣大典唯公防绎百官正名惟公训敕忠言嘉谋入则造膝公用不暨公徳不卒伟望广誉如星如日石可磷兮公名不没
　　富文忠公墓志铭【并序孙永书司马光篆额】
　　元丰六年闰六月丙申司徒韩国公致仕富公薨于京西里第之正寝享年八十天子闻讣震悼为辍视朝内出祭文遣中贵人致祭所以赙恤其家甚厚且赠太尉郑国公諡曰文忠公讳弼字彦国河南人曽大父内黄县令讳处谦大父商州马步使讳令荀考尚书都官员外郎讳言并以公贵赠中书令尚书令封邓韩秦三国为公曽祖母刘氏祖母赵氏母韩氏赠鲁韩秦三国太夫人公少有大志自刻苦为学寓于僧坊夜分略假寐凭几既寤则以氷雪沃面复起读书应举京师范文正公一见奇之与语终日曰真是王佐才也天圣八年中茂才异等科授将作监出知河南府长水县逾月用李文定公辟签书河阳节度判官防公事丁秦国公忧服除防范文正公言郭后不当废左迁知睦州公上疏曰废后非治世所宜又以諌诤斥逐忠良是一举而二失也且国家缓急何由得忠臣之心来諌诤之论哉降通判绛州景祐四年召试馆职擢太子中允直集贤院从王沂公辟通判郓州景祐元年赵元昊反僣大号朝廷仓卒措事用人多失其当公上疏陈八事一曰宜先斩其使以张国威折奸谋二曰阅兵四方使者旁午【阙】民三曰兵兴用度益广宜佐以内府金帛不
　　宜专责外计恐其乗急赋调重伤民力四曰宜重赏战功以劝死事五曰不宜以厚禄髙爵购募首恶恐非示武明罚之道六曰不可用夏守赟充枢宻使以轻兵本妨贤路七曰造次乏人宜选羣臣不限资格各举其类以备任使八曰毎遣边臣请先赐对以观其才抚以恩信俾効死力三年召为开封府推官赐五品服兼知諌院时朝廷悉兵备西北而东南九道俱无守卫公请于毎道要郡各募兵数千部署训练可以备他虞又茶盐之利厚而法重贫民误犯罪者众愿省赢兵节冗费以佐国用而弛其税以追王风康定元年日食嵗旦公请罢宴彻乐以荅天戒戎使止就馆赐饮食而不乐不宴且曰万一北蕃行之则中国可愧矣后使北蕃归言蕃果罢宴先是执政者恶上闻其过失因贬逐言者遂牓朝堂禁臣僚越职言事公因日食上疏曰脩省之道莫若通言路使人各得陈上之得失择善而行则万务皆举愿降诏求直言革除越职之禁则可以尽人情荅天意防诏许臣下皆得言事公又言奏封事者众乞选侍臣分阅择可用施行之刘平战没中贵人黄得和上章诬平以降贼朝廷以兵禁守平家公言中贵传命平即日引道志在忘家徇国宁有降贼事此必徳和败归搆此语求自脱耳兼闻遣内侍徃勘深恐同类傅致误朝廷赏罚愿更遣文武谨信者以往后刘平果非降贼得和坐腰斩入内都知王守忠除陜西兵马都钤辖公又言有唐之世上始疑将帅遂以内臣监军取败非一今命守忠为都钤辖乃监军之任也臣恐将权遂移边将自此无功矣朝廷为罢守忠不遣又言边事系国安危不当専委枢宻院而宰相不与乞如国初令宰相兼枢宻使西夏首领吹同乞砂吹同山乞各称伪将相来降朝廷补乞砂以奉职山乞以借职安置戍之荆湖间公又言二人向化而来其家必尽种族臣谓当厚如赏劳访索敌情以助破敌之计今乃投之逺方待以羁囚将何以怀劝来者又言朝廷取人路狭所得文士而已天下多遗佚愿以临难不顾武勇絶伦智足安边才任将帅谋虑宏逺可使絶域之类多设科目委诸路监司察举以尽人才皆见施行明年充三司盐铁判官迁太常丞史馆修撰五月改右正言知制诰纪察在京刑狱赐三品服时有用伪祠部牒为僧者事觉牒乃堂吏所为开封府狱具而不及堂吏公白执政请收伪造者付吏执政指其座曰他日公自当居此奚事沽激为公正色曰某以公事来察何以甘言见诱邪必得吏正其罪乃巳差同判太常寺兼礼仪事时西陲困于用兵庆厯二年正月北蕃乘我间聚其众境上遣使萧英刘六符来求地朝廷以为忧歴选近臣任使事者往往怯懦不肯行执政以公名闻仁宗召对面谕公曰主忧臣辱今北蕃狂慢如此臣何敢自爱以忧吾君上先命公为接伴以观其意英等入境遣中使慰劳英称足疾不拜公谓曰仆尝使病卧车中闻命尚起拜今君岂得闻天子命而不拜萧英惕然起遂使人掖而拜至大名尹觞六符辞公劝之六符曰在途久荷庇防今日功亏一篑矣公曰九仭之功已大岂以一篑之微而遽弃邪六符遂尽觞退谓公曰九仞之言甚善愿卒成之公曰敢不奉教自是英等始开口论议公亦推诚心与之往复因尽得其所以来之状上闻且请遣大臣至馆议所欲与仁宗遣御史中丞贾文元为馆伴议之初敌欲得晋祖所与关南十县者朝廷不许而议欲结婚以宗室允宁女嫁其子梁王或増嵗遗公闻之谓所亲曰北蕃无名肆慢不得巳者可少増嵗币奈何以婚姻许之四月除枢宻直学士辞不受寻假资政殿学士尚书戸部侍郎使契丹至北帐其馆伴刘六符曰公来得非以结婚与嵗遗事邪公曰然六符曰北朝皇帝坚欲割地亦尝议及之乎公曰北朝若欲割地此必志在败盟假此为名南朝决不从有横戈相待耳六符曰若两朝坚执则事安得济公曰北朝无故求地南朝不即发兵拒却而遣使好词更议嫁女益嵗币犹不从乃是北朝坚执非南朝执也及见北主公曰两朝人主父子继好垂四十年一旦忽求割地不知何故两主无由相见故遣愚臣问其所以北主曰南朝违约塞鴈门又河北展塘水治城隍防民兵将以何为诸臣竞请兴兵寡人谓不若遣使求关内故地求而不得兴兵未晚公对曰鴈门近元昊境虑其潜有浸轶故塞之塘水成于何承矩事在通好前以地卑水聚故滋广耳城隍完葺其旧民兵按故籍补之皆非创有増立也北主曰微卿言不知其详又曰朕欲得者祖宗故地公曰晋髙祖以卢龙一道赂契丹周世宗复取关南皆异代事宋兴已九十年岂得复理前代所取之地乎必欲各理旧疆恐非北朝之利也虏主无言徐曰元昊称藩尚主南朝加兵独不先告我何也公曰北朝向伐髙丽黒水岂尝报朝廷乎兼天子遣臣致意于陛下曰向不知元昊与弟国通姻以其负恩扰边故加讨戮而弟有烦言击之则伤兄弟之情不击则不忍坐视吏民之死而莫救也不知弟何以处之北主顾其臣胡语良久曰元昊为冦岂有使南朝不击之理他日六符谓公曰昔南朝太宗皇帝既平河东遂袭幽燕今虽云西边用兵无乃复欲窥幽蓟乎公曰其时北朝先遣拽刺梅里来聘问而复出兵石岭关以助河东太宗怒其反覆故伐燕蓟盖北朝自取之也六符又曰吾主不受金帛坚欲十县如何公曰南朝皇帝曽言凡为人子孙岂敢妄以祖宗土地与人昔澶渊之役盟约相好章圣尚不与昭圣关南县岂今日而反求多邪且北朝要十县不过利其租赋耳今以金帛代之亦足坐资国用朕念两国生民不忍使之肝脑涂地不爱金帛屈已以徇北朝之欲亲如家人兄顺其弟弟亦顺兄则睦矣兄既顺弟而弟不顺兄则必致争防若北朝必欲得地是志在背盟弃好朕独得避用兵乎且澶渊之盟天地神祗实共临之今北朝先发兵端朕不愧于心亦不愧于天地神祗矣六符谓其介曰南朝皇帝存心如此大善当共奏使两主意通翌日召公同猎引公马自近问所欲言公曰南朝唯欲欢好之久耳北主曰我得地则欢好可久公曰南朝皇帝遣臣闻于陛下北朝若欲得祖宗故地南朝亦岂肯失祖宗故地邪且北朝既以得地为荣则南朝亦以失地为辱矣兄弟之国岂可使一荣一辱朕非忘燕蓟旧封亦安可复理此事正应彼此自谕耳退而六符告公曰皇帝闻公荣辱之言意甚悟然金帛坚不欲取唯结婚可议耳公曰结婚易生衅隙盖夫妇情好难必兼人命脩短或异则所盟不终不若増金帛之便也六符曰南朝皇帝向自有言公曰帝女才四嵗成婚须在十余年后虽选宗女成婚亦须四五年后今欲释目前之疑岂能待哉公又揣敌欲结婚意在多得金币因曰南朝嫁长公主故事资从不过十万缗耳由是敌缓结婚之意且谕公归公曰二论未决何敢便还愿留毕议北主曰候卿再来当择一事受之宜以誓书俱至也公乃还奏仁宗悦除吏部郎中枢宻直学士又辞不受七月复假前官议前事以往受书并口传之词于政府公既行至灵夀独念未尝见国书其中或有与口传违异则无以折敌示信乃发书视之果不同遂疾驰复至京师日欲晡矣径叩閤门求对因宿侍宿舍一夕易书而行至其国北主曰寡人熟思卿前言诚不如金帛便然受之无名须于书中加一献字乃可公曰献字乃下奉上之辞非可施于敌国况南朝为兄岂有兄献于弟乎北主曰南朝以厚币遗我是惧我也献字何可惜公曰南朝皇帝守祖宗之土宇继先皇之盟好以善意相承故致币帛以代干戈盖生灵是恤岂惧北朝哉今陛下忽发此言正欲絶弃旧好以必不可之势相要耳则南朝亦何暇顾生灵哉北主曰改为纳字如何公曰亦不可北主曰卿无固执恐败乃主事我若拥兵南下岂不祸乃国耶公曰陛下出兵能保其必胜否北主曰不能公曰胜既不保安知其不败耶北主曰南朝既以金币与我纳字何惜况自古有之公曰自古惟唐髙祖臣事突厥而借兵焉当时赂遗或称纳今则不可况其后颉利为太宗所擒岂复更有是理北主黙然见公词色俱厉度不可夺曰我别遣使与南朝皇帝议之公自至北蕃日与其君臣论难或自旦及夕至指帐前髙山曰此尚可逾若欲献纳二字则如天不可得而上也使臣头可断此议决不可诺于是敌留所许嵗増金帛誓书复遣耶律仁先刘六符赍其国誓书以来仍求纳字公至都言曰契丹求献纳二字甚急臣既以死拒之矣愿朝廷终絶之公初奉使闻一女卒再奉使闻一男生皆不顾亟行防迁翰林学士公上章及面启曰朝廷方事西路河北无备臣奉使所以不敢死争者实虑兴戎以败国事功于何有而遽受赏哉愿陛下増修武备俟衅而动以洗国耻卒不拜仁宗益嘉公劳而不有三年三月遂命公为枢宻副使辞不受拜资政殿学士兼翰林院侍读学士知审官院七月再除枢宻副使固辞不受至持诰命纳于上前而罢逾月复除前命值元昊使人致辞羣臣班于紫宸殿门有诏促公假枢宻院班命宰相谕防曰朝廷用贤不縁出使之劳公知不可辞方受拜公既典几宻自以为遭时得位知无不为时晏元献公为宰相范文正公叅知政事杜祁公居枢宻公与之同心合力期致太平仁宗开龙图天章阁命辅臣各条天下大事公列上十余事及河北安边十三防又乞择宗室之才者试以为政渐壮藩屏又言安民在守宰请令二府合议择诸路转运使转运使择知州知州择知县则天下得人矣元昊遣使奉书称男兀卒曩霄上父皇帝而不称臣公又言事在慎始向闻西路待其使过厚又听其称伪官入见赐与亦加多此适足以张其骄慢之心耳且曩霄尚臣属契丹奈何后中国乎由是朝廷却其使卒令称臣四年七月契丹来告举兵讨元昊十二月朝廷册元昊为夏国主使将行复止以俟北使公又言北使未至而行则事由我出使至而后行则恩归契丹矣遂遣使行契丹发兵防元昊讨呆儿族道出河东境外仁宗面谕辅臣宜设备待之公发九事料其必不入冦已而果然时天下久安事或靡敝不振京师要司厚廪多近幸领之至有十年不代者公为立三嵗之任州县官吏偷惰不举职置按察使以纠之中外多不便公者防大臣亦有以飞语中公仁宗虽不听而公惧不自安因保州贼平求为河北路宣抚使以避之使还道除资政殿学士知郓州兼京东西路安抚使寻又罢安抚使后嵗余谗言不騐加给事中移知青州兼京东东路安抚使河北大水流民入京东者不可胜数公择所部丰稔者五州劝民出粟随在所贮之以助赈给行于乡村城郭得庐舍可以寓人者十余万所官吏自前资待问寄居者各给以俸即民所聚别其老幼病瘠者籍名授劵分主而均廪之下至器用薪刍微细之物处之皆有法不幸死者即为收瘗公自为文祭之其明年夏麦既登乃为计其道里逺近俾裹囊遣归业所全活者五十万人募而为兵者又万余人天子闻之遣使劳公即拜礼部侍郎公曰恤灾赈乏职也辞不受王则据贝州叛齐之禁兵密谋于时屠其城以应有告变者公以齐非所部且虑事泄变作防中使张从训衔命在青州公檄从训防齐官吏捕之悉从擒戮而自劾擅遣中使之罪仁宗嘉之再除礼部侍郎公又恳辞俄迁资政殿大学士未几又拜礼部侍郎以秦国太夫人久去乡里求徙京西移知郑州又移蔡州加观文殿大学士知河阳迁戸部侍郎至和二年拜宣徽南院使判并州兼河东路经略安抚使六月拜同中书门下平章事集贤殿大学士与文潞公同日宣制仁宗遣小黄门数辈觇于廷士大夫皆以得人相庆后数日翰林欧阳公入对仁宗曰近除文彦博富弼作宰相士人相贺古人求相或得之梦卜今朕得于人情何待梦卜也欧阳公顿首称贺嘉祐初仁宗弗豫不御殿者久之虽执政不得许知其起居状公与文潞公率辅臣求入侍疾内侍都知止之曰未有诏防公叱曰岂有宰相一月而不见天子乎径入见上因请以监视祷禳留宿殿中自是宫掖事无巨细皆白宰相而后敢行中外晏然仁宗春秋渐髙国嗣未立公与同列议择宗室之贤者以建储贰遂以英宗名上仁宗曰朕志已定卿等勿疑也三年加礼部尚书昭文馆大学士监修国史时仁宗倦勤庶政皆仰成宰相公以州县繇役赋敛或非法制乃选使分行诸道命之曰寛恤民力多所厘正人頼其泽又弛茶禁通商贩民以不犯法刑为之省五年丁秦国太夫人忧诏特罢春宴五遣中使起公复位公恳求终防从之仍给半俸辞不受英宗即位公服除拜枢宻使同中书门下平章事迁戸部尚书逾年以足疾求解机务章二十上拜镇海军节度使同中书门下平章事判河阳封祁国公今上践祚移镇武宁军进封郑国公屡乞罢将相任上以公累朝辅佐年耆徳盛尤虚心待之以尚书左仆射观文殿大学士集禧观使召公公以足疾未任拜固辞诏以新官复判河阳熙宁元年正月徙判汝州且俾入觐以公足疾许肩舆至崇政殿门令男绍隆扶掖以进且命不拜又以门距殿逺更御内东门便殿见之赐坐从容日昃始退仍赐其子绯衣银鱼盖近世宠遇大臣未有恩礼如此之厚也上欲复以集禧观使留之公恳辞之镇明年正月再召赴阙上之将召之先遣中使谕之曰卿今兹毋得重辞当力疾入辅为宗社计二月遂除司空兼侍郎昭文馆大学士赐甲第一区皆不受复拜左仆射门下侍郎同平章事未陛见防有以灾异皆常数不系人事得失言于上前者公上章曰春秋书灾异所以警悟人君使恐惧修省洪范庶徴亦以五事而致未闻归之天数也陛下万一过听寅畏消复之意有时而怠则亏损圣徳无甚于此是时羣臣请上尊号及听乐上以久旱不许而羣臣尤固请听乐公又言故事有灾变皆彻乐恐陛下以同天节契丹使与羣臣当上夀故未断其来请臣以陛下始亲庶政四海属耳目尤宜日新盛业以示四隣愿并上夀罢之益见陛下严恭天戒之美从之即日而雨公又言陛下荅谢天戒不为不至上天报应不为不速愿陛下不以今日得雨为喜更以累年灾变为惧逺离奸幸亲近忠良恭畏上天则太平可致上亲书荅诏曰义忠言亲理正文直苟非意在爱君志存王室何以臻此敢不置之枕席铭之肺腑终老是戒更愿公自兹输诚翊辅则天灾不难弭太平可立俟也公又陈君子小人情伪系王道之消长天下之安危望陛下深加辨察所喜者不可遽用所怒者不可遽弃用舍小失则招致祸败不细矣八月以疾辞位拜武宁军节度使同中书门下平章事判河南府复用公请改判亳州四年提举【阙】赵济言公于青苗法不行除左仆射判汝州再
　　上章愿归洛养疾许之其年冬请老拜司空复武宁节兼同中书门下平章事进封韩国公致仕元丰三年官制改授开府仪同三司又以王同老言嘉祐中其父尝与啓建诸事上嘉公初不自言特拜司徒仍以其子绍京为阁门祗候公为人端厚沈正临事而慎其处巳谋国必熟复周虑度不万全不发接士大夫尽诚以有礼虽布衣必与之亢不妄笑语以下賔客为声名嘉善嫉邪出于天性居闲犹询问当世人物以知其贤不肖尤慎许与未尝轻以加人出入尊宠垂四十年而服用素约无声色之玩虽髙年未尝一日废书不观以至释氏老庄方外之説莫不究极精致有文集八十巻藏于家公尝语人曰吾才学非能过人但有不欺耳盖公之所以自养者如此故其行已也外如其中其事君也终如其初久而益见信于天下虽穷阎逺国莫不知公之姓与官号北蕃使毎至必候公出处问其安否公虽退居明诏之所咨访宻章之所啓告盖不乏矣至其将没犹以遗稿一通付其子上之然其详莫得而知也推公之意苟可以益君上厚民人者盖忘其身之老且死而言之也呜呼可谓忠已初公之将生秦国太夫人梦幡旗鹤鴈甚众降集其家云天有赦寤而生公其将薨有大星殒于所居还后堂之后噫天之生大贤不数生则必福其国泽其民如公之为相则首定储位以启神圣为社稷无疆之休其奉使则辨折强蕃攘其奸萌易干戈为和好其抚东夏则安辑流冗以食以处续将絶之命者数十万人则其兆神灵之应锡夀宠之享固其理然恶足怪哉公之配曰周国夫人晏氏元献公之女也贤静有法度公以为真吾匹男子三人曰绍庭朝奉郎曰绍宗供备库副使后公一月卒曰绍隆光禄寺丞早卒女子四人长适观文殿学士冯京卒又以其次继室封延安郡夫人次适宣徳郎范大宗次适霍邱县令范大珪孙男女各三人周国夫人与其孤遂以公薨之年冬十一月庚申奉公柩葬于河南府河南县金谷乡南张里从秦国公之兆也谓某辱公之知实厚且乆以铭见属义不得辞铭曰
　　富氏之先其尚莫穷辰见于周仕而不逢时君弗察以死偿忠爰及后世显莫如公公之筮仕遭我仁宗奋辞发防厥问载鸿遂司諌垣达帝之聪朝对夕启靡言不从左右王体蔚然古风乃奉使指抗旜龙庭扶义据正折其奸萌守地息民讫如初盟出抚东夏水溢民流峙粮授室毕给其求既安既饱复其先畴凡公之为主是归正有其害之必攘必争奸谋险言以撼皇听崎岖杌陧卒莫能病既极而通惟诚之胜爰命作相付畀邦政质于朝言人用胥庆匪梦匪卜天子神圣嘉祐之末主鬯虚位聿求宗藩首定圣嗣繄公一言万世之利上眷旧徳恩无与二义忠言亲形于诏防辞隆即安屏翰是寄公拜稽首谢不任事将旄相绂归老于第优防偃息黙与道防翛然一室物莫奸志惟是报国老而益厉忠规谠谋没然后巳昔周之宣天锡良辅赋政四方阙衮是补柔亦不茹刚亦不吐迹公猷为实蹈其武砻坚勒休以志公墓亿万斯年为宋山甫
　　程伯纯墓志铭【淳熙四年续得于蜀】
　　伯纯姓程氏讳颢其先有为周大司马者曰乔伯封于程后遂以为氏高祖赠太子少师讳羽有功于太宗朝赐第室京师居再世迁河南今为河南人先生生而秀爽异于常儿才数嵗诵诗书强记頴敏过人戸部侍郎彭公季常一见异之遂许妻以女举进士中第调京兆鄠县主簿南山有石佛像浮屠嵗言佛像首放光则逺近男女昼夜集防观不止为县者畏其神莫敢禁先生始至诘其徒曰吾闻石像嵗现光有诸曰然戒之曰光现必先告我我当取其首见真自是不复有光矣府境大水诸县仓卒兴工【阙】　　狼狈失措置惟先生所治饮食屋舍无一不闲整时甚疫人病多死独鄠人无死者监司行部至问其所欲先生荅以荐士当以才之所堪不当问所欲避亲嫌移江宁上元县主簿田税不实比他邑尤甚先生为令画法民不知扰而催科最防令罢摄邑事牒诉日不减二三百数逐为判之不阅月民讼遂简江南俗种稲塘陂限灌溉盛夏塘溃计非千夫不能塞故事当此必先闻之监司然后计功调役先生曰比如是苗槁矣救民获罪所不辞也遽率民塞之嵗则大穰及仁宗升遐遗制官吏成服三日除三日旦知州事王贽率羣官将释服先生进曰请尽今日贽怒不从先生曰公自除之某非至夜不敢释府视君亦莫敢除移泽州晋城县令民以公事至庭下者必教之以事父兄奉长上之道暇则遍至诸乡校召父老与之语儿童读书者为正其章句置师不善则易之初俗甚野不知为学及数年服儒衣冠者遂众乡里逺近为伍保俾民力役相助患难相恤奸伪无所容孤寡老弱则责亲党使毋失所行旅出于其涂者疾病皆有所养三年盗无剽刼民无鬬死者河东路财赋不充官有利买则物价腾涌嵗为民患先生至所须使富家预储其物定价而出之富家不加息而乡民所费比旧才十二三县库有杂纳税类百千常借以补助民力部使者至则告以官钱令自用而不敢私使者亮君之诚亦不问焉时民惮差役互相纠诉乡邻往往为仇乃访问得民产厚薄按籍而命之莫有辞者矣旧例于农隙讲事然但文具而巳先生至晋城之民遂为精兵用荐者改著作佐郎寻以御史中丞吕公晦叔荐授太子中允权监察御史里行神宗素闻先生名陛对之日从容咨访比后常见遂期以显用前后进説大要以正心窒欲兴贤育才为先尝言人主当防未萌之欲神宗俯身拱手曰当为卿戒之时王荆公为宰相更所措置先生毎进见必为上陈君道以至诚泛爱为本不当及功利又极陈治道神宗曰若尧舜之事朕何敢当先生愀然曰陛下有此言非天下之福也章数十上论辅臣不同心小臣与大计卖词部牒青苗取息提举官多非其人命出不由门下兴利之臣日进尚徳之风寖衰荆公虽怪先生异论而常目君以忠信言既数不用恳求外补神宗犹重其去上章及面请至十数不许遂阖门待罪差权发遣京西路提防刑狱复上章曰臣言是愿行之如其妄当防显黜请罪而获迁失刑赏矣改差签书镇宁军节度判官事河清卒法不他役时中贵人程昉为外都水丞怙势凌轹州郡官欲尽取诸州兵【阙】　　河先生拒以法昉请于朝命以八百人予之天方大寒众不胜役溃而归城门吏来报州府相视畏昉不敢纳先生曰此逃死自归休数日而复役曹村决先生方防【阙】　归知州事刘涣以急吿先生夜驰至州谓涣曰曹村决京城可虞臣子之分身可塞即为之请尽以厢兵见付事或未集公当率禁兵继之径走堤下谕士卒曰朝廷养尔曹正为缓急尔知曹村决惊动京城乎吾与尔以身扞之众皆感激自効堤岸将合有大木自中流而下先生谓众曰得此木横流入口吾事济矣语巳木遂横众以谓至诚所致郊祀霈恩先生曰吾罪涤可以去矣遂求监临得西京洛河竹木务荐者言君未尝叙年劳迁秩特改太常丞其后彗星见诏求直言先生极论时政语甚切直还朝差知扶沟县事广济河出县境滨河奸民不治生业专以攘夺舟人货物为事嵗必焚舟数十以立威先生至宻捕一人使列其党与得数十辈不复根治旧犯分地而处之使以挽舟为业且察变不变者从是焚舟之患遂絶畿县民苦税重嵗常以诉求蠲免然良农输率以时而稽迟获免者皆顽民先生与之约前获免者后必如期而足于是惠泽始均司农建言天下输役钱达戸四等而畿内独止于三请及第四先生力陈不可诸邑赖以皆免水灾民饥先生请发粟贷之邻邑亦请司农怒遣使阅实而邻邑令遽自陈谷可登可无贷使至谓先生曰盍亦自陈先生请贷不巳遂得谷六千石饥者以济司农益怒视贷籍而所赋不等檄县杖主吏先生言济饥当以口不当以戸之髙下且令实为之授吏罪乃巳内侍都知王中正行按保甲所至官吏多见慢辱诸邑供帐竞务华洁以悦其意主吏以请先生曰吾邑贫安能效他邑且取于民法所禁令有故青帐可用之先生在邑嵗余中正往来境上卒不入有犯窃盗者先生谓曰汝能改行吾薄汝过盗叩头愿自新后数月复穿窬捕吏入门盗吿其妻曰吾与太丞约不复为盗今何面目见之遂自缢官制行改奉议郎朝廷遣官括牧地民田当没者千顷往往持累世劵契自明皆弗用诏改税作租许卖易如私田民乃服先生犹不可括地官至谓先生曰民愿服而君不许何也先生曰民徒知今日不加赋而不知后日増租夺田则失业死矣因为言仕者当以仁厚为心不可便已以害人官感动谢曰宁受责不敢违公命遂去之他邑邻邑民犯盗系县狱而逸更赦犹以特防罢先生邑事邑人诣开封及司农乞留者以千数先生之去县不使人知老稚追及境上拳挽号哭不肯去以亲老求折资便养得监汝州酒税今上嗣位恩改承议郎召为宗正寺丞未行以疾卒元丰八年六月十五日也享年五十有四士大夫识与不识莫不伤吊以朝廷失贤者为恨父珦太中大夫致仕时年八十母侯氏夀安县君妻彭氏仁和县君皆先君以卒五子三早卒曰端懿蔡州汝阳县主簿曰端本举进士四女三夭一适假承务郎朱绳之卜得卒之嵗十月乙酉葬于伊川之先茔先生于书无所不读自浮屠老子庄列莫不思索究极以知其意而卒于吾圣人之道其持巳清峻若不可及而与人甚恕而温论治道卓乎至于无能名而应世接物莫不曲尽其宜苟善于君矣爵禄可舍也苟利于民矣法禁不用也自元丰以来论贤士大夫宜在天子左右者先生必与焉先生之罢扶沟贫无以家至颍昌筑室止焉大夫以清徳退居弟颐正叔乐道不仕先生与正叔朝夕就养无违志闺门之内雍肃循理家无儋石之储而愉愉如也予方守颍昌遂得从先生游先生不以老耄弃我周旋启吿所以为益良厚故于其亡也哭之如哀而铭不以辞铭曰善乎孟轲之言义命也盖不知义不足以立命不知命不足以存义先生居宦不问内外大小率所言所事一出于正虽贵势豪力不为少变呜呼其处义命可谓兼之矣










　　南阳集巻二十九
　　钦定四库全书
　　南阳集巻三十
　　宋　韩维　撰

　　太原县君墓铭【并序】
　　夫人姓王氏刑部侍郎祐之孙太尉相国文正公旦之女工部郎中直集贤院蘓公耆之妻夫人才数嵗文正特喜其明悟亲教诵孝经白氏讽諌及杂诗赋数百篇毎家人防上夫人饮独为多稍长谓人曰酌酒诵书非女子所为遂覆杯不视文字终身焉文正毎有家事必访之既而笑曰若为男子必大吾门当择佳士归之初集贤之考中令尝三荐文正于朝后文正叹曰吾为苏同年所知不幸今逝矣无以徳之闻其母河东薛夫人老而子又甚贤当以吾爱女归而奉之少见吾心焉遂以夫人归蘓氏时薛夫人年巳逾八十矣久得羸疾起居必夫人亲侍汤药周旋左右不觧衣者二年余每内外亲问疾薛夫人必极言称道夫人之孝且勤曰吾老而病得此孙妇死有所慰及薛夫人捐舍夫人泣哭尽哀二十八嵗集贤升朝封太原县君逾年文正公薨召入禁中赐冠服籍通掖庭以时进谒庄献皇太后毎召前问家事夫人占对详闲太后常为动容集贤任陕西转运使逝官下夫人哀怛遇疾遂不茹晕日诵浮屠书委家政于子妇终防诸子俱官畿内县轻舆迎送往来三邑中甚乐既而季子舜賔出知防稽县迎夫人之官未两月舜賔以疫卒夫人感伤过性亦不起庆厯元年五月十六日也享年五十有五以四年九月二日祔葬于集贤公之茔三子舜元殿中丞舜钦大理评事集贤校理舜賔大理评事皆有才而文三女长适定国军节度掌书记杨献民次适太常寺太祝韩维次适太常寺奉礼郎冦仲坚早卒维于夫人为子壻其仲女又归于我尝亲奉夫人之言而观其家之政为最详夫人内柔顺外明果有守其言若不出诸口及其治闑内事乃更严厉肃给不可以纎介非是挠其所为教子妇诸女语皆有法度可纪述然而不十年间哭集贤于前悼防稽于后忧积创钜不登年龄以没呜呼天之报施何其戾欤铭曰
　　坤顺以静其动也刚猗欤夫人实蹈其方盛徳之后配贤生光宜永而不天乎靡常嵗云其吉閟魄隂堂何以告哀涕泪浪浪
　　端明殿学士银青光禄大夫致仕柱国蜀郡开国公食邑二千六百戸食实封五百户赠右金紫光禄大夫諡忠文范公神道碑【见范氏所藏石本】
　　元祐三年闰十二月癸卯端明殿学士银青光禄大夫致仕范公薨于颍昌府私第之正寝讣闻辍视朝一日赠右金紫光禄大夫諡曰忠文公讳镇字景仁其先长安人六世祖始葬成都之华阳皇考讳度赠开府仪同三司妣李氏赠荣国太夫人厐氏赠昌国太夫人开府以文行为蜀守张咏所知有子三人公其季也薛奎守蜀召置门下公时年十八奎与语大奇之还朝或问奎入蜀所得曰得一士异时当以文学节行为世名臣故相宋庠与弟祁一见公称之祁与为布衣交举进士礼部奏名第一前此殿廷唱第过三人则礼部第一者必抗声祈恩必擢上第公得乙科拜勅而还初无一言自是士人始以自陈为耻释褐为新安主簿宋绶留守西京召入国子监使教诸生秩满表为通监直讲用参知政事王举正荐召试学士院除馆阁校勘充编修唐书官宰相厐籍言公有异材不求进取特除直秘阁为开封府推官擢拜起居舍人知諌院兼管勾国子监上疏论民力困请约官吏兵之数酌取其中嵗为常度以赋入十七给其用储其三以备非常又言古者冢宰制国用唐以宰相兼盐铁转运使或判戸部度支今中书主民枢宻主兵三司主财各不相知故财巳匮而枢宻益兵无穷民已困而三司取财不巳请使中书枢宻通知兵民财利与三司同制国用温成皇后葬太常议礼前谓之园后谓之陵宰相刘沆前为监防使后为园陵使公言尝闻法吏舞法矣未闻礼官舞礼也请诘前后异议状时有诏凡由内降不如律令者令所属执奏未及一月而内臣无故改官者五六人公乞正大臣不奉诏之罪石全斌以防温成葬除观察使凡防葬事者皆迁内官公言章献章懿章惠三太后之葬推恩皆无此比乞追还全斌等诰勅文彦博富弼入相诏百官郊迎时两制不得诣宰相私第百官不得闻见公言隆之以虚礼不若待之以至诚乞罢郊迎而除谒禁奏减任子及令宗室属疎者补外虽不即行至熙宁初卒如公议神宗性寛仁言事者多务讦直或诬人隂私公独引大体略细故御史劾奏宰相陈执中嬖妾笞杀婢欲以逐执中而未得也又继言执中有禽兽行以必其言之行公独论今隂阳不和百姓困穷执中当任其咎御史乃以不可名之大恶加宰相即朝廷听之非所以重国体厚风化也羣御史怒共劾公阿附宰相公挺然不顾以排众论识者谓嬖妾笞杀婢执中实使笞之于法为轻所言大恶理难騐白不可以空言疑罪谪宰相公所言深得諌臣之体仁宗即位三十五年未有继嗣嘉祐初不豫中外惴恐公独奋曰天下事有大于此乎即上疏曰太祖舍其子而立弟此天下之大公也周王薨真宗取宗室子养之宫中国家之大虑也愿陛下以太祖真宗故事择宗室贤者异其礼秩而试养宫中以系天下心章十九上其言危切闻者莫不股栗因阖门待罪防除御史知杂事公以言不从不受乃罢知諌院改集贤殿修撰判刑狱同修起居注除知制诰其后英宗进位皇嗣纂承大统实自公发之迁翰林学士充史馆修撰除右諌议大夫英宗即位迁给事中充大行皇帝山陵礼仪使坐误迁宰相官除翰林侍读学士未几复入翰林中书奏追尊濮安懿王下两府议以为宜称皇伯非执政意令理官捡详典故以闻公时判太常寺率礼官上言凡称帝号及若皇考立寝庙论昭穆皆非是于是具列仪制及汉儒论议奏之以翰林侍读学士出知陈州防嵗饥公至发库廪三万贯石以贷陈人徳之神宗即位迁礼部侍郎召还复为翰林学士兼侍读羣牧使勾当三班院实録书成迁戸部侍郎知通进银台司公言故事门下封驳制勅省审章奏纠举违滞着于所授勅其后旋刋去职司寖废请复旧制从之纠察在京刑狱王安石始变更法令改常平为青苗公上疏曰常平之法始于汉之盛时视谷贵贱发敛以及于宋最为近古不可改且陛下疾富民多取而行之亦与五十步笑百步何异今有两人坐市贸易一人故下其直以相倾夺则人皆知恶之奈何经国计而行市道之所恶乎疏三上不报至与安石互争论于上前韩琦上书论新法非便安石令送条例司驳其议諌官李常乞罢青苗钱法诏命常分析公皆封还其诏诏五下公执如初司马光除枢宻副使光以言不用不肯就职上疏辞免公再封还之上知公不可夺以诏自内出不由门下公自劾由臣不才使陛下废法实臣失职乞觧银台司许之诏举諌官公以苏轼应诏而御史知杂谢景温弹奏轼罪举孔文仲应贤良文仲对防言新法之害安石怒罢遣还里公上疏争之不报时公年六十三矣即上疏曰言不行无顔复立圣朝请致仕疏五上最后言安石以喜怒赏罚曰陛下有纳諌之资大臣进拒諌之计陛下有爱民之性大臣用残民之法安石大怒自草制极口诋公落翰林学士以原官致仕议者不以少公而罪安石焉公既罢归惟读书赋诗自娱客至辄置酒尽欢或劝其谢客杜门公曰死生祸福天也吾其如天何官制行改正议大夫今上即位迁光禄大夫韩维上言公在仁宗朝首开建储之议顾命大臣继有论奏先帝追録其言存没皆裦赠公未尝以语人人亦莫为言者虽顔子无伐善介之推不言禄不能过也悉以其十九疏上之拜端明殿学士特诏长子清平县令百揆改承务郎且起公兼侍读提举中太一宫公固辞不起改提举嵩山崇福宫数月复告老进银青光禄大夫致仕元丰三年神宗诏公与刘几定乐公曰定乐当先正律乞访求真黍以定黄钟律几即用李照乐加四清声而奏乐成诏罢局赐赉有加公谢曰此刘几功也臣何与焉及致仕请太府铜造钟律斛等器上之比李照乐下一律有奇时二圣御延和殿同观赐诏嘉奬命付太常防公薨不果行享年八十一公清直夷坦遇人以诚恭俭寡言终日危坐未尝跛倚平生不道人过失及在上前论议争大体决是非色温而词确不少回屈防补先族人而后子弟乡有不克婚葬者辄为主之兄镃卒无子闻其有遗腹子在外求之二年乃得曰吾兄异于人者四乳是儿亦必然已而果然名曰百常以公防今为承议郎少受学于乡先生厐直温直温之子卒于京师公娶其女为孙妇养其妻子终身其学本于六经口不道佛老申韩之説其为文章温润简洁如其为人与修唐书仁宗实録玉牒日厯类篇契丹髙丽皆知诵公文赋少时尝赋长啸却胡骑及奉使契丹敌相谓曰此长啸公也有文集一百巻諌垣集十巻内制集三十巻外制集十巻正书三巻乐书三巻国朝韵对三巻国朝事始一巻东斋记事十巻刀笔八巻积勲至柱国累封蜀郡开国公娶张氏追封清河郡君再娶李氏封长安郡君子男五人长曰燕孙未名而卒次百揆今为左奉议郎通判汝州次百嘉承务郎次百嵗太康主簿并先公卒次百虑承务郎女一人尝适右司谏呉安诗而卒孙男十人孙女六人曽孙女三人公晚家于颍昌府其薨也遂葬于汝州之襄城县汝安乡推贤里以夫人李氏袝实元祐四年八月巳未也予少诵公之文章以为师长慕公之行义以为友晚同里巷出并舆燕同席周旋游处且几十年然后又知文章之美行义之髙特公之余事于其铭也略其细而着其尤章章者云铭曰
　　【阙】　　　自天降衷【阙】　　　斯徳之充又溥以文君子之风畴其若兹范姓蜀公公生下国怀道而东振藻天庭其文加雄不矜其词允蹈以躬乃陞谏垣启帝之聪乃践翰林为时所宗言人之难举国之重不为威屈不以利动乐有未正礼有未中公以为忧或纠或讽委位遗荣曽不旋顾晚非其好谢事而去清池华屋来燕来处衔觞赋诗笑傲仰俯逍遥以终无愧无惧我铭其徳以表新墓后有仕者视公为矩
　　与司马君实书
　　某启春气斗温伏惟动止安和相见之期竟未有定殊増耿耿见与景仁书似怪鄙拙论议于公有所未尽者向读中和论疑中字解释未甚眀然未敢决然以为非也今试妄言烦公一阅是非幸复垂谕以解愚蔽胸中所欲言者非可以书尽惟兾自重而已谨手啓不宣某再拜君实资政阁下
　　中之説有二对外而为言一也无过与不及一也喜怒哀乐之未发漠然无形及其既发然后见其中节与不中节也故喜怒哀乐之未发谓之中发而中节谓之和人之心虚则明塞则暗虚而明则烛理而无滞应物而不穷喜怒哀乐之发有不中节乎中节则无过与不及矣有不和乎在易之卦虚其中曰离为日为南方为火王弼觧复其见天地之心乎天地以本为心者也雷动风行运变万化寂然至无是其本也春萌夏长秋落冬闭日月之行星斗之运此天地之迹可见于外者也张官置吏发号施令礼乐之修举民物之茂遂此圣人治天下之道可见于外者也若其所以迹者盖莫得而拟焉至万物莫不有本此又众本之所自出故曰一本也物不得其节则过与不及施于用则为否塞为暌乖为不行为患难无此四者和矣中节矣能明乎此者其见圣人天地之心乎
　　再荅君实论中字书
　　某顿首伏防枉书教以所不逮甚感甚幸窃以道非反覆无以谕辄复妄言幸君实辱教之中庸曰中者天下之大本其传曰中者不偏不倚具含喜怒哀乐礼之所自生政教之所自出又以为中者对外而为言也君实曰中者离上下四旁之名也指形而言之则有中与外无所谓中庸子思所指者葢徳也非形也其以浑然在中而谓之中有知而无形者也请以【阙】
　　中【阙】　　　　　　　　　　　　　　　　四旁为中则堂之中又有中焉非【阙】　　蔵之中乃得中之名也君实又曰喜怒哀乐之未发既谓之中则及其既发当谓之外矣不知其发者由中以出者也出而中则非
　　外【阙】　　　　　外君实又以此书以中庸为【阙】有中有和若然则经当云喜怒哀乐性之将
　　发谓之中发而皆中节谓之庸子思之书虽以中庸为名至于左右其説始终其义仍不害旁有援证也君实不喜老庄及王辅嗣之説不敢复有称引今直以本篇之义明之经云诚者天之道诚之者人之道也诚者不勉而中不思而得从容中道圣人也诚之者择善而固执之者也故有博学审问慎思明辨之説君实又曰曷若治心养气専以中庸为事动静语黙未始不在乎中此正所谓择善而固执之者也至于不思而得从容中道岂治心养气所能辨哉所谓诚者非别有一理也但诚其心而已矣心至于不勉不思而中道在矣譬如钟大叩之则大鸣小叩之则小鸣以其中虚也大小自外至者也钟岂预设大小于中而应之哉所谓过与不及者亦因时称事而为之中也时有异变事有异宜我岂可预设中于心以待之也首卿大学君实之所信也其论心不过曰虚曰静曰定虚静定虽非兀然如木石亦岂可形容哉孟子曰操则存舍则亡出入无时莫知其乡其心之谓与亦言心之无定在也书曰惟精惟一允执厥中葢言心能专一则信执其中也君实既以大本之中便为无过与不及则其下岂当复云发而皆中节也经曰惟至诚为能尽其性能尽其性则能尽人之性能尽人之性则能尽物之性能尽物之性则可以赞天地之化育然后位天地育万物葢圣人得位者之所能也孔子曰予欲无言天何言哉四时行焉百物生焉此圣人有其道无其位者也篇之末又引子曰声色之于以化民末也诗曰徳輶如毛毛犹有伦以毛为犹有伦则又明以上天之载无声无臭则圣人之心之徳与天地参矣但可以意通而不可以形得也今夫穹然而体髙苍然而色正者天之形也雷风日月山泽为天之用者也圣人深拱法宫之中其迹则百官承序万物乐生究其用葢有不可见者矣易曰形而上者谓之道形而下者谓之器语器则自天以下皆器也语道则不可谓尽人皆道也孟子曰大而化之之谓圣圣而不可知之谓神非立天下之大本者其孰能与于斯某故曰明乎此者见天地圣人之心乎主静者见圣人平居见戏之言宁有是理择善而固执之政人所当勉者敢不承君实之教某再拜
　　歌词
　　西江月【席上呈子华】
　　早嵗相期林下髙年同在尊前风花绣舞乍晴天緑蚁新浮酒面
　　身外虚名电转人间急景梭传当筵莫惜聴朱弦一品归来强健
　　蹈莎行【次韵范景仁寄子华】
　　归雁低空游蜂趂暖凭髙目向西云断具茨山外夕阳多展江亭下春波满
　　双桂情深千花明焕良辰谁是同游伴辛夷已谢早梅开应须次第调管【双桂楼千花阁】
　　子华见和次韵荅之
　　嵩峤云髙洛川波暖举头乔木森无断防花微雨絶风尘小桥频过春渠满
　　阙　离官【阙】棱斗焕万家罗绮多游伴玉鞭金勒自风流寻春是处喧管
　　减字木兰花【颍昌西湖】
　　和风动柳陌上新年初入手世事尘昏聊遣余情近酒尊
　　水开湖尾画舫笙歌波面起相与安排酒不须钱特地赊
　　浪淘沙【寄君实】
　　饱食日因循歩上危亭东风昨夜入疎櫺恰是雪晴云淡处春徧银屏
　　回首叹劳生钟鼎相承皇恩早晩廹王程只有溪边垂钓手不负幽情
　　胡捣练令【遣兴】
　　夜来风横雨飞狂满地闲花衰草燕子渐归人悄帘幕垂清晓
　　天将佳景与闲人美酒寜嫌华皓留取旧时欢笑莫共秋光老
  </div>
  <div class="pagination">
   <a href="南阳集（宋韩维）_page29.html">
    上一页
   </a>
   <span>
    ...
   </span>
   <a href="南阳集（宋韩维）_page25.html">
    25
   </a>
   <a href="南阳集（宋韩维）_page26.html">
    26
   </a>
   <a href="南阳集（宋韩维）_page27.html">
    27
   </a>
   <a href="南阳集（宋韩维）_page28.html">
    28
   </a>
   <a href="南阳集（宋韩维）_page29.html">
    29
   </a>
   <span class="current-page">
    30
   </span>
   <a href="南阳集（宋韩维）_page31.html">
    31
   </a>
   <a href="南阳集（宋韩维）_page32.html">
    32
   </a>
   <a href="南阳集（宋韩维）_page31.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
