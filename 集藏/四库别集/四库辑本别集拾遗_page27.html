<!DOCTYPE html>
<html>
 <head>
  <meta charset="utf-8"/>
  <title>
   四库辑本别集拾遗 - 第 27 页/共 81 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四库辑本别集拾遗 - 第 27 页/共 81 页
  </h1>
  <div class="content">
   祖祭陈克斋先生文
呜呼天耶，其生物耶？精麤厖纯，何胶轕耶？穷达寿夭，何寥绝耶？亦有司予夺生杀于其冥默者耶？灵何为折，恶何为达耶？其无知耶？公之生，其谁福耶？公之死，其谁孽耶？呜呼，公复能过我饮此酒，相酬酢如畴昔耶？抑能折疑祛惑，衮衮不穷，如函文之密耶？人孰不百年，而公去之何亟耶？呜呼天耶，其不可得而测耶？原始要终，其无极耶？死生昼夜，公其怛耶？哀而哭之，亦情之欲已而不得者耶？注而清酒之冽耶？升而馨肴之飶耶？诘公之来与否，噫，可决耶？
 【《永乐大典》卷三千一百五十五「陈」字韵，页十九上引「止堂集」。(影印本第四十七册)】 
　　经解
　　　 【易坤六二象辞】 
象曰：「六二之动」止「地道光也」。　　此其言动柰何？直方，坤道之用也。不动何以见其直方？故曰「六二之动」。其曰「地道光」者，光显也。亦曰地道由是故显著也。
 【《永乐大典》卷三千五百七「坤」字韵，页二十九下引「止堂先生集」。(影印本第四十八册)】 
　　　 【易坤六三爻辞】 
六三：「含章可贞」止「一尢成有终。含弘光大，坤之道也。」　　此其言含章奈何？三以阴爻而居阳位，又在下卦之上。圣人惧其动之妄也，故以坤道示戒焉。曰「含章可贞」，谓居是者，惟含章为可贞尔。章，美也，含有不矜慕之意。曰可者，仅可而已。非教人终以韬晦为贞也。有王事则当从之，但终之而不敢居其成功焉，顺之道如此也。
 【《永乐大典》卷三千五百八「坤」字韵，页三上引「止堂先生文集」。(影印本第四十八册)】 
　　　 【易坤六三象辞】 
象曰：「含章可贞」止「知光大也」。　　爻曰含章而象出时发之义，奈何？爻固言之矣，或从王事，或谓无常，此所谓以时发者也。含章而曰可贞者，以有时发之义也。惟能含章，故有事则发而见其知之光大焉。坤之所以光大者，亦以其含弘尔。程子曰：「含章，非含藏终不为也。含而不为，不尽忠者也。」然惟知之光大，故能含晦若浅暗之人。有善惟恐人之不知，岂能含章也。
 【《永乐大典》卷三千五百八「坤」字韵，页十三上引「止堂先生文集」。(影印本第四十八册)】 
　　　 【诗河广首章】 
杭，渡也。卫在河北，宋在河南，自卫归宋，必渡河水。言「谁谓河广」，加一苇则可以渡矣。「谁谓宋远」，我跂足而望，则可以见矣。明非宋远而不可至，乃义不得往尔。
 【《永乐大典》卷一万一千九百三「广」字韵，页二十六上引「彭止堂先生集」。(影印本第一百一十九册)】 
　　　 【诗河广次章】 
刀，小船也。不容刀，言河之小也。小则易渡。崇，终也。行不终朝而至，言近也。意犹前章。夫人之不往，义也。然宋襄公当如之何？有千乘之国，而不得养其母，则人之不幸也。刘向《说苑》载襄公为太子，请于桓公曰：「请使目夷立。」 【(目夷，襄公庶兄也。)】 公曰：「何故？」对曰：「臣之舅在卫，爱臣，若终立，则不可以往。」襄公欲往来而至于逊国，不忍忘其母也。欲见母而告父以见舅，不忍伤其父也。若襄公者，可谓孝矣。母念其子，子念其母，出于天性之至爱。然皆止于义而不敢踰焉，可不谓善处母子之变乎？
 【《永乐大典》卷一万一千九百三「广」字韵，页二十七下引「彭止堂先生集」。(影印本第一百十九册)】 
　袁燮：《絜斋集》二十四卷
袁燮，字和叔。鄞县(浙江)人。宋绍兴十四年(一一四四)生。嘉定召主宗正簿，枢密院编修，权考功郎，官太常丞。又召为都官郎官，迁司封，进祭酒、秘书监、直学士。嘉定十七年(一二二四)卒。谥正献。《宋史》卷四○○有传。四库馆臣自《永乐大典》辑《絜斋集》二十四卷。
现存《永乐大典》录：
袁絜斋文集 【一条】 　袁絜斋诗 【八条】 　袁絜斋集 【三十二条】 
袁絜斋奏议 【一条】 　袁燮絜斋集 【一条】 　《会稽前志》引 【一条】 
以上共四十四条，馆臣漏辑者八条。
　　隐求堂记
于后世。繄谁之功，夷齐为之也。在春秋时，长沮、桀溺、接舆、晨门、荷莜之流，亦云高矣。而感人动物，蔑乎无闻，不足以入于夷齐之域。夫子喟然兴叹曰：「未见其人。」或者伤今而思古欤？吾家之辟西塾，所以佚老也。吾衰且病，不复萌仕进意，思得幽闲清旷之处，徜徉其间，欲为而未果，甫遽承吾意而创为之。密迩吾庐，买地数亩，稍植花竹以娱老怀。北为荷池，池上为屋数楹，颇有佳趣。余于是乎以「隐求」名之。无官守言责，而此身得以自由；不治生营利，而此心得以自逸。泉石烟霞，可嘉可玩，殆有甚于圭组轩裳之可乐，而益得求吾之所志，庶其可乎？虽然，老病而归休，以是自命可也。继吾之后者，齿发未衰，筋力犹壮，固宜捐躯以殉国，排难以救时，又何隐之云乎？曰：吾观古人所以博大其器业者，未尝汲汲于干进也。深藏而不露，潜珍以自怡。待己愈重，则求合愈难。人君致敬尽礼，觊其肯就，不得已而起。济世功名，胸中之绪余尔。时不我与，道不我屈，固穷独善，为世标准，岂非夷齐之所志欤？耋耄之年，此道此心也。盛壮之时，亦此道此心也。义所当然，无有差别。是故四十始仕，道合则从。不可则去，明着于礼经。方当发硎之初，去就固已轻矣。人道大闲，于是乎在。今吾「隐求」之名，益所以养其廉靖之节，而窒其贪进之心也。吾以是教诸子，诸子复以是教吾孙。源源相续，无有穷已，此所谓世家也。呜呼，可不勉哉！君子贵隐乎？素隐行怪，后世有述焉，吾弗为之矣。欲洁其身而乱大伦，古人之所不与也。乌乎贵。君子不贵隐乎？遯世无闷，不见是而无闷。不降其志，不辱其身，古人之所深取也。乌乎不贵。然则奈何？曰：天之生斯人也，必有出羣拔萃之士为之标准。扶持纲常，虽久不废，则人道立矣。当隐而隐，义也。素隐乱伦，非义也。协于义，无愧于心。潜养之久，辉光之着，得于亲炙者有所则象，得于传闻者亦莫不兴起，是我以一身为天下后世之标准也，其志顾不大哉？夫子曰：「隐居以求其志。」求此志也。而又曰：「伯夷、叔齐饿于首阳之下，民到于今称之。」其斯之谓欤？呜呼！若夷齐之隐，真所谓求其志者矣。不食周粟，采薇首阳，知有大义而不知有吾身。昭昭乎日月之常明，浩浩乎河海之不竭。贪夫廉，懦夫立，而乱臣贼子不接
 【《永乐大典》卷七千二百三十九「堂」字韵，页十六下引「袁絜斋集」。(影印本第七十一册)】 
　　绍兴府重建贤牧堂记
《书》称唐虞之盛，内有百揆四岳，外有州牧侯伯。夫百揆四岳，朝廷所甚重者，乃与州牧侯伯概而言之，何哉？纲领所在，外与内均焉。夫有百揆四岳，提纲振领于内，必有州牧侯伯，提纲振领于外，相须以成。苟非真才，必旷厥职，是以俱甚重之。皇朝建官，惟古是式。视外如内，故牧伯之任亦不轻与。会稽，东南一都会也，七郡统焉。重于谋帅，选择甚精。其以贤牧著称者，在仁宗时，则有若参政范公；在神宗时，则有若丞相朱公、赵公，参政张公、翟公。此六君子者，人品虽不齐，而分阃偃藩，俱有可纪之绩。范公尝有言曰：「士当先天下之忧，后天下之乐。」推是心以作牧，急于民之得其所，而缓于己之遂其欲，岂非仁人之用心哉！赵公当年谷不登之时，高其粜价。诱致米商，来者辐辏。民皆足食，所活不可胜计，越人深德之。此皆有功烈于民者也。其余则有若侍郎方公滋所称述者在，毋庸复赘。如是而祠之，其来旧矣。而厥今连率吴公，意犹未足。盖尝采诸公论，咸曰太师史魏王当孝宗时，以旧学元老之尊，膺东郊保厘之任。恪勤职业，三岁如始至。属邑有诸暨者，非潦即旱，岁或不熟，而绢以输矣。王恻然念之曰：「是安从出？」亟为奏请，并于秋苗歉全免(免)。所以人稠土狭，而安于乡井者，仁政使然也。创为义廪，以给衣冠之裔。丧不能举，女不能嫁者，严其规约，赖以无乏。鉴湖水利甚博，而浸淫则为害。营五斗门，设上中下之则。增捐随宜，浅深得所，迨今遵用焉。诸所兴为，如古循吏，而不列于贤牧之图，其何以慰此一方追思之心乎？法其形貌而增益之，越人之志也。先是旧祠既圮，遗迹仅存。吴公裁节冗费，财用浸丰，庸一新之。堂宇崇深，丹雘炳焕。七贤并列，冠服甚伟。绘事昭于一时，休声播于无穷。后之作牧者，登斯堂瞻斯像，悚然起敬曰：「是皆有德于民，为世标准，故人心归向如此，吾其可不自勉乎？」仰彼高躅，鞭我不逮，必欲追而及之可也。又将得与于贤牧之列，宁不伟哉？记曰：祀先贤于西学，所以教诸侯之德也。吴公之意，正出于此，可谓知所先务矣。公新安人，名格，字之平云。
 【《永乐大典》卷七千二百三十七「堂」字韵，页十九下《会稽前志》引「袁燮洁斋」。(影印本第七十册)】 
　　跋吴晦夫社仓
王荆公行青苗之法，取二分之息，而公论非之。朱公立社仓之规，亦取息米二斗，与青苗若无以异，而公论称之。何也？曰：青苗之取息也无穷，或不能偿，则有追胥之扰，有棰楚之虐，民不能堪，率破其家，言利之弊至如此。社仓则异是矣，其始虽不能无息，然岁歉则蠲其半，大饥则蠲之，十倍其初，则无复有息。方当匮乏之时，赖此以济，人感其恩，蔑不偿者，岂必待督责哉？此善之善者也，而吴君伯仲能行之。苟无利心焉，可不谓贤乎？建楼藏书，勉其子孙孜孜务学，又将以维持社仓为经久计，此皆发于良心不能自已者。续此气脉，生生不穷，言积善之家者，将由吴氏有余庆矣。余是以嘉之。
 【《永乐大典》卷七千五百十「仓」字韵，页十一上引「袁絜斋集」。(影印本第八十册)】 
　　己见札子
臣闻用兵之道，有难有易。知其为难而求夫所谓易者，斯无敌矣。故兵法曰：「古之善战者，胜于易胜者也。」汤武之师，东征西怨，南征北怨，自古用兵未有若是之易者，此所谓王者之兵有征无战也。今边事方兴，一时士大夫不曰坚守，则曰进取，皆自以为易而为之，而实未尝知其所谓易也。故为坚守之说者，则曰兵凶战危，毫厘之差，胜负分焉，不若守之为易也。真宗咸平中，固尝专用此策矣。申敕诸将坚壁清野，毋与虏战。不得已而出，止许城下布阵，亦不得战，固以为万全之安矣。然虏师至于坚壁之下，过而不顾，长驱以至澶渊。厥后富弼言于仁宗，深以是为戒。然则坚守之说，岂真易哉？言进取之说者则曰：北虏失其巢穴，游魂假息，弃信背盟。我以大义临之，势如拉朽，可谓易矣。然王师所指，翕然响应，乘此机会，鼓行而前，其亦可也。天时人事，苟或未至，而毕力战攻，期于必胜，纵得一州一县，不能固守，终必弃之。而我师已不胜其疲矣，何以善其后？然则进取之说，亦岂真易哉？臣窃以为当今之计，纵不能如汤武之师，沛然若时雨之降，亦当求其差易者为之。臣之所谓差易者，非有他术也，见可而进，知难而退，以渐图之而已。今夫捕大鱼者，非能于吞饵之初，一举而获之也。必少缓之，随其所往，俟其气衰力竭而后取焉。昔者伍员教吴王阖庐以敝楚之策，请为三师以肄焉。一师至，彼必皆出。彼出则归，彼归则出，亟肄以罢之，多方以误之，既罢而后以三军继之，必大克之。此策既行，楚于是乎始病。唐安禄山之变，称兵犯阙，所向无前，其势张矣。李泌陈困贼之谋，亦欲互出而击之。彼救首则击其尾，救尾则击其首，使贼数千里疲于奔命。我常以逸待劳，至则避其锋，去则乘其弊，然后大军四合，而攻之必成禽矣。周世宗之兴也，王朴献开边之策。谓唐与我接境几二千里，其势易扰也。扰之当以无备之处为始。备东则扰西，备西则扰东，彼必奔走而救之。奔走之间，可以知其虚实强弱，然后避实击虚，避强击弱。未须大举，但以轻兵扰之，唐人闻警，必出兵师，数动则兵疲财竭，我可以乘虚而取。夫伍员、李泌、王朴，皆一时英杰，深于谋国者也。而三人之言，皆欲先困之而后取之。其功虽若少缓，而十全无失，乃所以为甚速也。今之言兵者，非怯于应敌，则勇于轻敌，其失均焉。间有稍知兵者，则欲伏土豪以集事。土豪诚可用也，然无以大服其心，亦岂遽为吾役。结以恩信，厉以忠义，如家人父子，亲密无间，时出而用之。无侥幸于一胜，庶乎其有功矣。此臣所谓差易之说也。惟陛下亟图之。取进止。
 【《永乐大典》卷八千四百十三「兵」字韵，页十九上引「袁洁斋集」。(影印本第九十三册)】 
　　轮对札子
臣窃惟今日之急务，固非一端，而备御之计，尤不可缓。夫胡运既衰，覆亡无日，决不能与中国竞。而臣以为备御不可少缓者，何也？曰：北虏，我之深雠也。靖康之变，莫大焉。复雠雪，今其时矣。彼有可乘之机，而我无乘机之具。四顾枵然，逡巡退缩，得无为奸雄所窥乎？故识者深虑之。然则何以为备御之计，曰：是非一事也。精思熟讲，凡可以壮国家之势，而折奸雄之心者，无所不用其极，始可谓有备矣。臣不暇殚举，姑即古人所为宜于今者为陛下言之。臣闻古之制兵，自伍法始。休戚利害，五人同之。战则相应，难易相死。虽至于甚众，而是法如初。故曰治众如治寡。诸葛亮制为八阵，以后为前，以前为后，四头八尾，触处为首。敌冲其中，首尾俱救。虽司马懿之雄，不敢争锋。亮殁而后追之，杨仪反旗鸣鼓，而懿不敢逼。盖以后为前，亮之遗法也，虽百战而不可败，是之谓常胜之兵。今之诸将能深晓此法乎？古之任将者，自阃以外，将军制之，军功爵赏不从中覆。李牧之为赵将也，吏得自置，财得自用。其飨士也，日击数牛，多设间谍，周知敌情，非财用有余，何所取办。今之任将，能如是之专乎？非独此也，募兵之精强，能引弓四钧，挽弩九石，旦及日中得三千五百人，有如马隆者乎？兵食之丰饶，能于六七年间积三千万斛，为十万众五年之食，有如邓艾者乎？军实之夙具，能如吴汉朝受命，夕引道，无办严之日乎？民兵之可用，能如李抱真之昭义，步兵教之三年，悉为精卒乎？凡此六条，粲然具举，岂不甚善。若犹未也，则是备御之计犹阙如也，而可不亟图之乎？臣闻战守无二道，威声雄略，可以决战，而后可以固守。虏虽内讧，我难遽动，则是未堪战也，其能守乎？昔者谢安相晋，未尝轻用兵也。秦师垂至，游赏自若。桓深以根本为忧，遣兵入卫。安却之，曰：「朝廷处分已定，兵甲无阙，西藩宜留以为防。」味已定无阙之语，则知讲之有素，备之非一日矣。以将则良，以兵则劲，以财则裕。仓卒之间，随取随足。未战则有备，已战则有功，此臣所谓战守无二道者也。欲望陛下神武奋发，明诏股肱心膂之臣，图回长久安强之计。兵虽未用而有可用之实，战虽未胜而有必胜之资。俾六师之众，若蛟龙然，可以蟠，可以伸。其蟠也足以固吾圉，其伸也足以复旧疆。虽有奸雄，莫窥其隙，此长久安强之计也。惟陛下留神省察。取进止。
 【《永乐大典》卷八千四百十三「兵」字韵，页二十上引「袁洁斋集」。(影印本第九十三册)】 
　　省兵札子
臣闻军旅国之大事，欲振国威，莫如强兵。而所谓强兵者，非众多之谓也，贵其精而已矣。徒多而不精，其形虽强，其实则弱。制御之有道，选练之加详，则兵可以无敌于天下矣，而岂徒贵夫多哉！臣不暇远引，请以祖宗之事明之。方创业之初，用兵不过十五万，而东征西讨，无不如意。至于雍熙之间，土地既广，兵亦随众，然天下之兵仅三十万。夫以祖宗威武之声，震詟夷夏，其兵至强也，而兵数如此之少。自咸平景德以来，召募日增。自元昊扰边之后，兵额益多，至于百万，盖三倍有余矣。兵数如此之多也，而兵力常若不支。由是观之，夫兵岂贵夫多哉？今天下冗兵之弊，可谓极矣。召募拣刺以为务，蜂屯蚁聚，坐耗衣廪，使皆勇且壮可也。癃老者，懦弱者，身居市廛而冒尺籍者，死亡逃窜而占虚额者，私为役使而食公廪者，其数虽多，而可用者鲜。有众之名而无众之实，有强之形而无强之效。不知竭民膏血，豢养此曹，将安用之？当国家全盛之时，公私富给。骄冗之卒，容而养之，似未害也。而文彦博、韩琦、范仲淹、欧阳修、司马光、苏辙，犹虑其蠹民耗国。其为拣汰之说，如出一口。今以东南之方兼受而并蓄之，若奉骄子，若注漏，其不可虚徐而坐视其弊亦明矣。而议者必曰：军人仰给于官，行不能为商，居不能为农，必聚而为盗。与其去之以激一时之祸，不若容之以幸目前之安。呜呼，古之为兵也将以御患；今之为兵也将以为患。而臣以为兵非不可省也，患省之无其术尔。御将者，天子之事也。御兵者，将帅之职也。兵有宿蠹，起而除之，此将帅所当为者。自古患无良将，不患无精兵。得良将以统率之，御之以道，束之以法，怯者可使强。凡前日之弊，将荡刷而无余矣。自昔举事，难于两全。盖徇人情则积弊不可去，而去积弊则人情未必悦。冗兵之不能汰，由此道也。然则何自而能两全乎？曰：择将是已。将苟贤，则处之有道，未尝撄拂人情，而宿弊自除矣。李德裕之节度剑南，择州兵之不任战者。废遣狞 【减】 耗什三四，而士无敢怨。夫彼既已为兵，而一朝废之，其不乐者必多矣。然其不怨者，是必有以大服其心也。方今阃外之寄，患未有如德裕者尔。有臣如此，而付之军旅之事，委之以专任之久，而犹有冗兵者，臣不信也。且今为兵，又非特冗而已也。屯戍之所，剽掠公行，有如强盗。虑其生变，莫敢谁何。骄横如此，猝有缓急，其果可用乎？凡此者，将非其人故也。得良将以御之，纲纪既正，则此弊亦不难革。由是观之，将其可不择也哉？
 【《永乐大典》卷八千四百十三「兵」字韵，页二十一上引「袁洁斋集」。(影印本第九十三册)】 
　　议论对札子
臣闻用兵一事，虽至治之世所不能免。况国威未振、国势未强之时乎？以言兵为讳，以安居为乐。变生不虞，无以御之，其为计疏矣。自北方扰攘，流民欲归附者甚众。而我虑开边隙，皆拒绝之，有至于杀戮者。流民之怨，深入骨髓。虏知其然，必激怒之曰：「此地无所得食，南朝又不汝容，迁延日久，必将自毙。盍亦就粮于彼界乎？」方民饥乏，一闻斯言，跃然从之，势之所必至也。呜呼，事已至此，尚可苟安于无事乎？尚可以言兵为讳乎？臣闻自古善用兵者，攻其所必救。彼方扰吾边疆，而吾举兵北向，欲捣彼虚，回顾其后，必解而去，从而蹑之，腹背受敌，此诚制胜之奇策也。不知出此，而战于境内，不敢有所侵越，兵气已不扬矣，又安能决胜乎？春秋时，晋阳处父伐楚以救江。汉建武中，贼有董宪者，自郯以兵围兰陵，盖延、庞萌请救之，光武敕曰：「可直往捣郯，则兰陵自解。」盖郯者，宪之所必救也。唐太宗围王世充于郑，窦建德救之，其徒有凌敬者，说建德鸣鼓建旗，踰太行，入上党，徇汾晋，趣蒲津，如此则关中震骇，唐必还师自救，郑围自解。建德不用其言，卒以取败。后太宗伐高丽，江夏王道宗曰：「高丽倾国以拒王师，平壤之守必弱。愿假臣精卒五千，覆其本根，则数十万之众，可以不战而降。」帝不能从，卒贻后悔。由是观之，今日整军而北，乃所以攻其必救，保护淮甸也。且彼犹能侵疆，而我不敢越界。巍巍中国，而残虏之不若，臣窃为圣世羞之。虽然，残虏濒于灭亡，而犹敢为是举何也？盖窥我朝以仁厚立国，未必有用兵之意。且激怒流民，附益其党尔。今师北指宿亳。已伐其谋，且复多方传檄，晓谕流民，汝等中原遗黎，本吾赤子，久沦腥膻，岂不相念。曩日之不汝受，直恐边隙一开，反为汝累尔。岂意残虏辄敢叛盟乎？自今以往，有能取一郡一县以来归者，即以郡县之地与之。开以大信，许以世袭，离其党与，孤其军势，解遗民之怨怒，振皇宋之威声，独不在今日乎？古人有言：「日中必，操刀必割。」惟陛下英断不疑。取进止。
 【《永乐大典》卷八千四百十三「兵」字韵，页二十二上引「袁洁斋集」。(影印本第九十三册)】 
　　经筵讲义 
　　　 【诗桃夭】 
《桃夭》，后妃之所致也，不忌则男女以正，婚姻以时，国无瘝民也。「桃之夭夭，灼灼其华。之子于归，宜其室家。桃之夭夭，有蕡其实。之子于归，宜其家室。桃之夭夭，其叶蓁蓁。之子于归，宜其家人。」臣闻诗人称人情之相安者，未尝不以宜言之。《假乐》之诗曰：「宜民宜人。」取其人民之相安也。《鲁颂》曰：「宜大夫庶士。」取士大夫之相安也。夫人情至于相安，则有和顺而无乖戾，有欢娱而无怨讟，岂不甚可贵哉？今此诗曰：「宜其室家」，「宜其家室」。则夫妇之间，雝雝其和，交相亲爱者至矣。又曰：「宜其家人。」则非独夫妇也，阖门之内，长幼尊卑，无不然有当于心矣。妇人谓嫁曰归。「桃之夭夭，灼灼其华」谓仲春之月婚姻之时也。女之始嫁，情意未洽，而宜家之效固已立应，况于寖久乎？既咏其华，又咏其实，又咏其叶，以明物物之可嘉也。以桃之可嘉，媲德之可贵，周旋俯仰，无所不宜，此岂法严令具强之使然哉？风化之行，固有本之者矣。后妃无忌之行，闺门有肃雍之美，是非其本欤？惠及其下，众妾序进，则内无怨女；化行于外，婚嫁以时，则国无瘝民。此和气溢，极治之时也。诗人安得不于一篇之中致其意欤？虽然，婚嫁及时，后人如是者亦不少矣。而人情未免乖戾，罕以辑睦闻者，又何欤？曰：此所以有贵于风化也。先王之时，家道既正，教化流行。习俗淳美，涵濡于礼义之泽久矣。之子于归，资性婉淑，足宜其家，风化使然也。非有先王修身正家之本，而独以男女及时为贵，此乃不澄其源而欲清其流也，又岂能销乖戾之习，而长辑睦之风哉？此诗三章，曾无一语及于后妃，而序深之论也。呜呼，后妃之贤否，风俗之美恶系焉。吾身之修不修，后妃之贤否系焉。君天下者其可忽哉？诗者推而言之，盖天下之事有可以法禁整齐者，而风俗之美，非法禁之所能致，要必基本所在，能用其力，故其感召如此。归诸后妃，
 【《永乐大典》卷五千二百六十八「夭」字韵，页七下引「袁洁斋集」。(影印本第五十八册)按：此篇与《诗汉广》篇皆不收于《袁洁斋集》，而见于武英殿聚珍版《絜斋毛诗经筵讲义》，但本篇校之《讲义》文字稍繁，故仍录出；《诗汉广》篇与《讲义》全同，不录。】 
　韩元吉：《南涧甲乙稿》二十二卷
韩元吉，字一尢咎，号南涧。开封雍丘(河南)人，南渡后寓信州上饶(江西)。宋重和元年(一一一八)生，官至吏部尚书。淳熙十四年(一一八七)卒。封颍川郡公。四库馆臣自《永乐大典》辑《南涧甲乙稿》二十二卷。
现存《永乐大典》录：
韩元吉诗 【九条】 　韩元吉南涧文集 【一条】 
韩元吉南涧集 【七十一条】 　韩元吉登对录 【二条】 
以上共八十三条，馆臣漏辑者八条。
　　题 【南阳集】 
高祖宫师文编仅三十卷，皆兵火后所辑，非旧本也。公自少喜为诗，然见子弟传录，辄毁去，曰：「士大夫当以行义为先，是何足成名。吾以自适尔。」绍圣中，党议既兴，公谪均州，归未终岁而薨。其治命则曰：「吾平生行事，人自知之。他日毋请谥，母志吾墓也。」故自建中靖国以来，公虽追复元官，诸子不敢议铭事。中兴四十年，元佑大臣往往得谥，子孙亦莫敢请也。独鲜于大受所为行状犹在，用列于篇首。某逮事曾叔祖，留司御史 【(讳宗质)】 ，时王蔡方张，有所畏避，凡家集，手自鐍之，无得观者。故公之论新法触时禁之言，皆不传于外。而所传奏议，十不四五也。南渡流离，集稿遂逸。访于四方，莫克尽获。唯诗尚多，而内制特少。至其它文，如《与苏子美书》，《志程伯淳墓》，士大夫虽知有之，无复见也。呜呼，公固不以文自名者。其在家庭诲子弟，每以西汉为宗。故其笔力雄健，尤为南丰曾公兄弟所推。曾舍人既葬，必得公之文碑于道。而豫章黄太史，自言因公诗得用事法，岂道德之蕴于内者深，其发于文词者，皆余事哉！小子不佞，无以绍君子之泽。独其文编负笈而藏，欲俟备而传焉。惧有河清之叹，因裒而刊之东阳郡斋。夫自涯而观于澜，历阶而望于奥，亦足以知其大略矣。异日求于好事之家，继有得者尚将附益云。淳熙元年十月元孙具位某谨书。
 【《永乐大典》卷二万二千五百三十七「集」字韵，页一上《南阳集》引「韩元吉」。(影印本第一百八十八册)】 
　　跋山谷送徐隐父二诗草
聂长乐藏山谷二诗，虽属草笔力遒健不苟。前篇用邑令事，后用徐姓事尔。淳熙甲辰二月既望。颍川韩某观。
 【《永乐大典》卷九百七「诗」字韵，页十八下引「韩元吉南涧集」。(影印本第十册)】 
　　跋吕居仁与魏邦达昆仲诗
吕舍人久寓上饶，后葬于德源山。故其晚年诗章，多见于此。今辰州魏使君所藏五篇，盖与其尊公侍郎及其季父邦杰、叔祖父元章者也。龙图则张殿中彦素尔。一时文士相从之适，气韵风流，为可概见。虽无老成人，尚有典刑。长啸宇宙间，高才日陵替。古之诗人类有叹耶。淳熙乙巳岁十二月，颍川韩某题。
 【《永乐大典》卷九百八「诗」字韵，页四上引「韩元吉南涧集」。(藏日本天理图书馆)】 
　　跋吕居仁韩子苍曾吉甫诗
广教仁老，既为吕、曾二公立两贤堂矣。又得公所书数诗及韩子苍舍人酬唱，刻石置堂上，可与好事者言也。前辈文采风流，零落殆尽。其交友情谊，尚因其诗笔往来见之。淳熙七年二月丁酉，颍川韩某题。
 【《永乐大典》卷九百八「诗」字韵，页四上引「韩元吉南涧集」。(藏日本天理图书馆)】 
　　辞免知建宁府札子
某伏准尚书省札子，五月二十一日三省同奉圣旨，除某直敷文阁知建宁府填见阙，疾速赴行在奏事讫，前去之任者。伏念某庸懦有素，昨者备数都司，蒙恩俾漕江左。罄竭驽钝，已及替期。方欲自露诚悃，祈就闲散。敢期荣升内阁，易典潜藩。在于愚分，实深侥幸。惟是储秘列，职名过优，靖言罔功，非所当冒。兼某与福建安抚使王大资系有嫌隙，众所共知。某昨任度支郎官，蒙其论罢。建宁正在统部，职事相干，法当回避。欲望钧慈特赐敷奏，追寝进职之命，止乞陶铸别一路州军差遣。某誓竭犬马之力，以明非苟免避事之意，不胜万幸。所有省札，已寄建康府军资库，未敢祗受。外恭候指挥。干冒威严。某下情无任惶惧之至。
 【《永乐大典》卷一万九百九十八「府」字韵，页二十一上引「韩元吉南涧集」。(影印本第一百九册)】 
　　祭资政殿大学士贺公文
嗟世重轻，无竞惟人。匪人司之，世从而纷。徇世则迁，奚人之云。猗欤我公，挺然不羣。自其少时，气概凌云。视世所趋，眇如埃尘。或去而来，或屈而伸。不可坐致，矧能疏亲。伟矣暮年，出逢圣神。宠以献纳，付之陶钧。如棹传舟，如车得轮。世则大惊，望其经纶。狂虏初张，公使其军。逮公将老，复践其庭。秉礼不折，勇且有仁。归则挂冠，卧于海滨。帝实念公，当龙飞春。起执事枢，以靖我民。公不可留，是谋是询。惟公平生，见于话言。士有一善，罔不荐论。曰此报国，晚而弥敦。嗟我兄弟，亦出公门。公不我私，我其公恩。奄不见矣，恸哭声吞。呜呼哀哉，死生在公，视犹朝昏。年惟上寿，德惟达尊。哀荣几何，无愧九原。公丧既久，义不克奔。望公之堂，惸然诸孙。公其知我，骫骳之文。矢词侑觞，公宁不闻。
 【《永乐大典》卷一万四千四十六「祭」字韵，页二十一下引「韩元吉南涧集」。(影印本第一百四十五册)】 
　　登对录
　　　其一
元吉曰：「臣愿陛下志不忘虏，常如当宁受书之时。责励羣臣，俾不忘虏，常如虏使在廷之际。」上耸然叹曰：「好议论。」
 【《永乐大典》卷一万八百七十六「虏」字韵，页十二上引「韩元吉登对录」。(影印本第一百七册)】 
　　　其二
元吉对曰：「祖宗朝，选人上殿，多与改合入官。今乃于荐来改官者，陛下自择退，则恩怨倒置矣。献言者实不思也。设若上殿后皆放以，则一年之间，不知几次，岂足为异恩哉？」
 【《永乐大典》卷一万三千四百九十五「置」字韵，页十九下引「韩元吉登对录」。(影印本第一百三十八册)】 
　袁甫：《蒙斋集》二十卷
袁甫，字广微。鄞县(浙江)人。宋嘉定七年(一二一四)登进士第一。历官吏部侍郎兼国子祭酒，权兵部尚书，赠少傅，谥正肃。《宋史》卷四○五有传。四库馆臣自《永乐大典》辑《蒙斋集》二十卷。
现存《永乐大典》录：
袁蒙斋诗 【二条】 　袁蒙斋文集 【一条】 　袁蒙斋集 【三十七条】 
袁蒙斋先生集 【一条】 　《上饶志》引 【一条】 　《星源志》引 【一条】 
以上共四十三条，馆臣漏辑者七条。
　　无咎铭赠杨廷润并序
慈湖先生作「无咎」古篆授廷润，廷润属某发挥斯义。某惟《易》之言无咎多矣，而尤于《大过》初六一爻「藉用白茅」之辞，深有味焉。吾夫子系之曰：「苟错诸地而可矣。」藉之用茅，何咎之有？慎之至也。夫茅之为物薄而用可贵也。慎斯术也以往，其无所失矣。呜呼，人天地精粹之气，此心至灵，固未尝有咎也。入孝出弟，谨言笃行，无所苟焉。本心纯明，六通四达，咎何自生哉？初六处大过之时，以柔居下，顺也。藉用白茅，谨也。居下体之初，秉至顺之德，而尽敬谨之心。谨则无所苟，无所苟则无所失，故初六无咎，非于本心之外有所增益也，能勿苟而已矣。错诸地而可，是苟也。藉之用茅，是不苟也。若曰如是，亦已足矣，而吾不敢安焉。非不苟者能之乎？战战兢兢，常清常明。无所偏党，无所系累。无所愧怍，无所凝滞。六合虽广，近在咫尺。一身维，范围天地。故曰非能有所增益也，能勿苟而已矣。苟之病去，何失之有？既无所失，何咎之有？故不必求得也，无失即为得，不必求善也，咎去即为善。圣人垂训，岂不昭如日星哉？某写至于此，不知手之舞之，足之蹈之。遂从而为之铭曰：易道坦平，何用作为。人自不悟，万辙千岐。一日洞然，了无所疑。天地在斯，四时在斯，万物在斯，古往今来在斯，圣人与我在斯，衣斯服斯，饮斯食斯，视斯听斯，持斯履斯。求之匪求，知之匪知。为之匪为，思之匪思。柔体居下，茅以藉之。谨敬若此，朝夕弗违。万善自尔生，百志自尔熙，辉光自尔着，德性自尔弥。其变无方，其乐无涯。以是为无咎之铭，非支非离。
 【《永乐大典》卷八千二百六十九「铭」字韵，页三上引「袁蒙斋集」。(影印本第九十一册)】 
　　止善斋铭
兼山艮，艮其背。何所止，善之至。静乎是，动乎是。既曰动，曷谓止？听绵蛮，会斯意。
 【《永乐大典》卷八千二百六十九「铭」字韵，页四上和十三上引「袁蒙斋集」。(影印本第九十一册)】 
　　存诚斋铭
诚本存，贵存存。不可睹，不可闻。可睹闻，皆乾坤。邪既闲，纯乎纯。欲闲邪，礼是门。
 【《永乐大典》卷八千二百六十九「铭」字韵，页四上和页十三上引「袁蒙斋集」。(影印本第九十一册)】 
　　养正斋铭
物始生，命曰蒙。赤子心，天心通。本自正，养何功。养乃固，生不穷。非助长，常融融。
 【《永乐大典》卷八千二百六十九「铭」字韵，页四上和页十三上引「袁蒙斋集」。(影印本第九十一册)按：物一 作初。】 
　　蔡仲龙除秘丞兼屯田杜范除秘书郎制
  </div>
  <div class="pagination">
   <a href="四库辑本别集拾遗_page26.html">
    上一页
   </a>
   <span>
    ...
   </span>
   <a href="四库辑本别集拾遗_page22.html">
    22
   </a>
   <a href="四库辑本别集拾遗_page23.html">
    23
   </a>
   <a href="四库辑本别集拾遗_page24.html">
    24
   </a>
   <a href="四库辑本别集拾遗_page25.html">
    25
   </a>
   <a href="四库辑本别集拾遗_page26.html">
    26
   </a>
   <span class="current-page">
    27
   </span>
   <a href="四库辑本别集拾遗_page28.html">
    28
   </a>
   <a href="四库辑本别集拾遗_page29.html">
    29
   </a>
   <a href="四库辑本别集拾遗_page30.html">
    30
   </a>
   <a href="四库辑本别集拾遗_page31.html">
    31
   </a>
   <a href="四库辑本别集拾遗_page32.html">
    32
   </a>
   <span>
    ...
   </span>
   <a href="四库辑本别集拾遗_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
