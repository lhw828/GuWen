<!DOCTYPE html>
<html>
<head>
    <meta charset="UTF-8">
    <title>幔亭集 - 第 26 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幔亭集 - 第 26 页/共 59 页</h1>
    <div class="content">
　　江郡侯招饮西湖同曾人倩谢在杭分得游字

　　乞假邀驩露冕游蹔从湖上驻鸣驺千层粉堞连云起一带沧波遶寺流大梦山前春意动澄澜阁上雨声收江淹彩笔雄今古敢对青尊共唱酬

　　送黄居约司理英州

　　少年新佩吕虔刀拥传东行意气豪公署遥开泷水阔法星还傍斗垣髙曲江桞色迎征幰庾岭梅花照锦袍同聴鹿鸣君已贵可无书札慰蓬蒿

　　己丑除夕迎春同陈振狂过钟山寺访曾人倩适瀚上人至同得僧字

　　岭南才子气凭陵剡水孤舟兴可乗青树又添阶下腊缁衣同对佛前灯漫夸市上春如锦且醉尊中酒似渑总是空门无去住好将真偈问名僧

　　庚寅元日曾人倩过访同谢在杭分韵

　　故人骑马到岩阿同泛椒花醉薜萝别后青云俱未达镜中华发近如何鸥盟隠去还堪结马齿年来觉渐多新桞河桥初绽緑明朝且莫赋骊歌

　　钟山寺送曾人倩归岭南

　　曾向东阿酒肆逢重来相见未从容帆飞炎海三秋月门掩青山半夜钟客路迎人惟桞色贫交赠别只芙蓉遥知他日相思处梦在罗浮四百峯

　　送江太守兵备三吴

　　登车揽辔正秋分卧辙无能借冦君郭外一钱遮五马匣中双剑静三军霜台俯瞰娄江水行部遥飞震泽云自愧浅才甘寂莫谁因羽猎荐雄文

　　送谢伯元之金陵

　　长江渺渺片帆开一曲离歌落照催挟妓每过桃叶渡寻僧重上雨花台芙蓉古岸犹堪采禾黍遗宫尽可哀不必登髙频吊古六朝王气已成灰

　　温永叔郡丞以诗见赠赋答

　　南国风流温太真翩翩才藻更谁伦几年作吏犹分竹何处逢人叹积薪郡剧不妨三日醒甑空宁厌一官贫使君赋有凌云气白练亲题寄隠沦

　　闻警

　　西贼寒盟秋犯边黄尘漠漠暗髙天一从互市通穷塞廿载偷安罢控弦絶域羽书飞幙府连营烽火照甘泉诸公早建安危策四海苍生正倒悬
　　和议当年计已踈空将岁币致穹庐总縁中夏无防御遂使穷边得捣虚帷幄运筹贤相国边陲经畧老尚书吾皇威福齐天地杕杜歌成乐有余
　　传闻边郡苦天骄三辅人心忽动摇宁夏守臣纷告急太平天子始临朝中原几处忧骑虎北塞何人得射鵰坐看邉庭空漠北汉家新拜霍嫖姚
　　关山邉骑响萧萧司马观兵日度辽天上黑光久摩荡宫中黄屋太焚烧空挥涕涙忧时变难効涓涘答圣朝安得善言同宋璟冥冥氛祲一时销

　　经涌泉废寺

　　约客扶笻到上方白云空绕旧僧房经台岁久萝阴合香积春深草色荒遗址尚传唐甲子残碑犹志宋文章可怜几度沧桑变惟有猿声啸夕阳

　　过大笠僧太虚故居

　　重携竹杖访禅栖钟磬无声鸟乱啼只履乍逢归竺国众香今已指曹溪幻身自昔终于灭住世虚传得大齐却笑俗情空雨涙悟来应识世人迷

　　赠赵茹霞羽士

　　海国真人茹碧霞廿年云水寄生涯读残紫府三千箓看尽玄都十万花天外瑶笙招白鹤洞中霞佩隠青蛇知君名姓归仙籍为乞星坛伏火砂

　　吸江亭送林隠之山人还永嘉

　　萧萧匹马万重山遥指家林雁宕间竹叶难留孤客醉桃花如笑故人颜不将旅食弹长铗已动归心忆小蛮歌罢骊驹声渐远吸江亭外即阳关

　　客中忆惟起惟扬弟

　　谁怜岁晩滞征途无那离心满五湖花外烟霞双屐冷竹中风雨一灯孤断猿呌月朝归峡孤雁啼霜夜入芦忆汝松窻读周易莫教三径易荒芜

　　再至京师

　　遥控秦关百二重九天宫阙绚芙蓉醉中但击荆轲筑梦里惊闻汉阙钟才子新词皆吐鳯美人髙髻尽盘龙玉河杨桞丝丝緑染得青袍色尚浓

　　中秋集周光禄花亭观妓

　　何来珠履满华堂弦索声中漏未央狂客风流歌白帻妖姬云集斗红妆月明尽撤千枝烛花郁争分百和香莫谓醇醪容易醉主人年少是周郎

　　送苍峡王廵检罢官归乡

　　越王台上送将归逺树空林带夕晖苍峡断猿双涙下碧天寒雁一行飞秪愁白发流年暮不问青山旧业微此别悠悠难再遇思君惟有一沾衣

　　寄吴叔嘉

　　当年岁晩过江都闻说相如渴未苏作客生涯云共薄怀人愁緖月同孤秋风茂苑闲清昼春雨荒城长緑芜遥想登楼定怀土梦魂夜夜到勾吴

　　送刘宋卿还家兼讯顾长卿世卿

　　平芜漠漠白云闲忍向尊前送客还赋别此时过候馆怀人今夜闭空山一年春色啼莺里千里归心去马间为问姑苏台上客几人飞梦到闽关

　　送陈仲徽之齐省兄

　　都亭对酒起愁声芳草萋萋感别情一片飞帆扬子渡五更归梦越王城客途社早初逢燕官舍春深好聴莺念我征鞍方蹔息不堪江上送君行
　　堤畔流莺不可闻此行应念鹡鸰羣孤舟夜渡秦淮月匹马朝冲泰岱云故国烟花随梦断天涯春色隔江分欲知别后相思意惟有登楼对夕曛

　　寄陈子卿

　　萋萋芳草满汀洲为念王孙独倚楼易水悲风孤客涙潞河寒雨一归舟征途入夜劳乡梦野店逢春忆旧逰献赋不须嗟未达于今世路总悠悠

　　孙子长居湖上别业却寄

　　西湖水色碧连天湖上幽栖地自偏逺寺钟声明月夜隔林樵唱夕阳边行当花径常逢鹿坐向柽阴独聴蝉闻说荒郊少人迹与谁同泛钓鱼船

　　送玉生诸子游方广岩

　　一叶兰舟问翠微满汀杨桞正依依谷当絶壁僧行惯寺隠深溪客到稀半畆暮云禅榻冷几畨春雨水帘飞花源自是堪迯世莫学渔郎去便归

　　送田将军武荐上司马

　　侯门才子似君稀鹊印貂裘赴帝畿济北烟花迎去马潞河风桞绾征衣津亭春暖千莺啭上苑秋髙一鹗飞圣主临轩应召对安边何策献彤帏
</div>
    <div class="pagination">
<a href="幔亭集_page25.html">上一页</a><span>...</span><a href="幔亭集_page21.html">21</a><a href="幔亭集_page22.html">22</a><a href="幔亭集_page23.html">23</a><a href="幔亭集_page24.html">24</a><a href="幔亭集_page25.html">25</a><span class="current-page">26</span><a href="幔亭集_page27.html">27</a><a href="幔亭集_page28.html">28</a><a href="幔亭集_page29.html">29</a><a href="幔亭集_page30.html">30</a><a href="幔亭集_page31.html">31</a><span>...</span><a href="幔亭集_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
