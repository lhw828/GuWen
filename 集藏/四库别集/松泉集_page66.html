<!DOCTYPE html>
<html>
<head>
    <meta charset="UTF-8">
    <title>松泉集 - 第 66 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>松泉集 - 第 66 页/共 75 页</h1>
    <div class="content">　　天子嘉之命由敦书再阅古稀匾额为之表坊今年扈从
　　巡五台过唐寿民刘永寿年百有五嵗扶杖迎
　　銮赐之金予食复
　　御制诗以纪奉
　　勅属和传称华胥之民多寿盖遭逢　盛世有不期然而然者翁之颐和养徳迎导善气大耋期颐皆意中事诗曰申锡无疆及尔斯所是又岂亲情祝嘏之恒辞所能罄者耶
　　外姑胡太孺人七十寿序
　　传称仁者必寿而母徳莫大于慈慈者仁之实而爱之理所为发现于事者也幼焉而鞠育之顾复之长焉而教诲之因其材而成就之曰以厚吾之所生而天性之不容已则慈之道着焉矣广其慈之道旁皇周浃于家庭之间凡有子之道者莫不被其慈而仁之道于是而益大和气充于庭闱惠爱孚于内外惇厐丰豫眉寿乐恺之象于是而成仁者之寿若是乎其可必也由敦年十七缔婚于查时外舅渐陆先生客游羊城而外姑胡太孺人搘拄家政中外井井条理秩然吾内子为太孺人长女同懐弟禹书时尚幼太孺人教子女朝夕起居饮食具有法度出入防视珍爱逾常意谓慈于己所出固人情耳及遭外舅大故太孺人躬率禹书赴羊城擕二弱子孩提襁褓之中溯江陟岭越数千里以归煦煦抚视一如禹书幼时迨至成立有就授室抱孙于是宗族姻党中外翕然归慈于太孺人由敦嵗时登堂见禹书羣从兄弟长幼数辈周旋家庭间怡怡愉愉和气沦浃一化于太孺人之慈即以由敦之騃戅无似或嗤其贫或訾其傲而太孺人顾视有加二十余年不少减太孺人之慈仁笃厚盖本于天性夫岂有所勉强而然与禹书继外舅之业迎养太孺人于羊城十余年来由敦未获上堂太孺人起居顾于邮筒家问中备悉太孺人神明视聼较曩时益加健含饴弄孙意致愉适今年寿登七十福履日绥永锡难老禹书偕其仲溥公兰陔色笑粲粲晨葩太孺人顾之喜可知也由敦承乏纶扉见直省封疆大臣奏百嵗以上贞寿建坊旌门者殆无虚月
　　圣天子往往　赐金币以示优异太孺人之设帨也由敦虽不得鞠奉觞以介眉寿而领引海南异日当有以徳门寿母被
　　鸾纶而表绰楔者谨为之备徴母徳而推本于慈以为得寿之劵
　　查母徐太孺人七十寿序
　　外舅渐陆公以康熈癸巳捐馆舎时侨居岭南内弟仲君浦公甫再周其季君犹未睟两母皆少外姑胡太君率长君禹书越数千里挈之以归嵗甲午由敦还自浙见溥公才胜衣庚子还自京师再相见则已操翰治诸生业已复闻其婚于吾族之侨呉江者壮而就其伯兄于粤析治鹾业于闽之长汀才充然服其侪辈虽宿老皆为之下交游多长者业日以起葢自雍正甲辰乙巳禹书既迎养外姑胡太君于潮阳邸寓阅数年溥公亦迎所生母徐孺人偕其配侍养于汀甘脆之奉起居之宜家庭聚顺之乐奉觞膝下怡怡一堂而孺人于是年七十矣由敦之为馆甥迨今四十余年外家内政具所熟闻于谊不容以浮辞介寿况孺人之贤实有可称道者当癸巳甲午间骤丁大故弱嫠幼孤岌岌乎非力所可堪而旋复自振盖外姑以整齐慈惠治其家而诸母服训恭谨由敦嵗时登堂履其庭声息不出梱外位置几案匜帨以及箕帚之末井井有条理季君母先没孺人视季君如已子寒暑夙夜疴痒动息相闗外姑既至粤孺人独留故乡者数年率子妇处诸太君间与外姑家居时无以异吾内人归宁或数月相依孺人情理交挚内人深叹誉之夫家庭日用之常气机所感和则致祥乖则召戾阘冗则衰頽而不可以自立观外姑之所以治其家而孺人之善承而安全之者其所系于家道之兴替为何如至今日而洗腆致养含饴弄孙人但知孺人所遇屯于前而泰于后而孰知其所以致此非偶然也艳阳届百卉向荣回忆氷雪之严凝而贞松茂栢之节益着风正潮平长江如练长年髙枕乎中流回忆风波之震荡帆樯之倾折洞心駴目之余未尝不为之举酒相贺则孺人之跻大年而长子孙以衍其庆于未艾者其可乐又何如也溥公喜临池下笔輙有欧褚法度简牍酬答工整不茍为五七言诗名章俊句络绎腕下与往还倡和者无不推服今当寿母之辰诸与溥公游者观溥公之才而知其有是母乃有是子要不若由敦知之之切也爰质言以张之无溢美焉欲知孺人之贤其于是征之
　　族嫂金孺人六十寿序
　　吾宗族亲党侨居武林者甚众予自康熈丁亥戊子往来其间丁酉入都门后问一再至迄今又二十余年以所闻诸宗人荣悴消长之故盖已多矣能守其世业引而勿替者族子岳宗云上干日诸昆季其人也其家自吾伯父别驾渭丝公暨伯兄州司马萃升君以勤俭善治生家日隆隆起伯母戴太安人嫂氏金孺人克佐之以有立伯兄运筹算计赢缩虽太史公所传计然白圭之徒殆弗能过而两世内助尤约啬自励弗惮劳瘁宗党间咸谓伯兄父子非得太安人姑妇贤佐乌能致是予尝谓世俗论列女行率多其畸节以为难至持操身家奉长慈幼综理内政则以为庸行无足道此其弊乃至日用饮食咸不能尽其宜享富贵而不保其家覆壊其子孙者比比也夫人丁困阨区区为一身计引名节以自绳保守旦夕知大义者类能之及夫安常处顺口体得所奉起居适所欲而约已自检忧其可安惧其可恃矻矻乎至老而不懈此难责之中材以下而况闺闼之内乎昔予语家弟凝之妇人处贫家易处富家难持家如理剧邑然非精明强固才周于事者莫能胜凝之抚掌以为然忆予幼时过伯父家坐客恒满饮馔丰洁皆伯母暨嫂孺人所手具也戊申冬予衔恤归主伯母家则伯兄已谢世伯父母且老而嫂孺人抚诸子治家事内外井井十余年来婚嫁多故问遗庆恤无虚嵗岳宗昆季禀受成命诸孙林立男女数百指性质之刚柔强弱与夫劳逸饥饱寒暖之节轻重缓急先后之宜嫂孺人神明运之各得其当予宦游京师仕宦家内助之贤者指歴歴可数益以叹孺人之不可及人诚得贤内助则家之昌可竢也今年夏四月某日嫂孺人寿六十族党之称寿者先期谒予文予闻伯母戴太安人至今八十余康强如昔嫂孺人一堂嫓徳由是逾七望八以跻于期頥受岳宗昆季洗腆之养盖不待言独表其善持家以为亲党宗族劝有心世教者其韪予言也夫





　　松泉集巻十
　　钦定四库全书
　　松泉集巻十一
　　吏部尚书汪由敦撰
　　记一
　　大阅图记
　　幸营第一
　　乾隆四年岁在己未冬十有一月甲辰朔哉生明丙午之辰日加已
　　皇帝大阅八旗将士于南苑先期三日
　　上具吉服出正阳门卤簿大驾全设銮仪卫官陈鼓角象辂于南苑北红门之北以次而南其凡曰御杖二黄旗二红灯二金二大号八小号八金钲四画角鼓各二十有四金二横笛十有二板四杖鼓四鼓二十有四红灯二静鞭八朝象四寳象五大辂玉辂大马辇小马辇陈于御道东西銮仪卫官夹辕而立者各二人其列于御前者为箆头八御杖八立瓜卧瓜星金斧各六门旗八白泽旗二五色小旗各四餙金龙文为黒为青为白为赤为黄以次而南肃静旗二金鼓旗二白泽旗二门旗四日月旗各一风云雷雨旗各一皆蓝质云为云气雷为雷文风绘箕星雨绘毕星云雨东风雷西五星旗五各如五行之色金绘五星火木金在东水土在西招摇旗一黒质白章为斗柄之象五岳旗五各如其方之色销金为山形中岳东岳南岳在东西岳北岳在西四凟旗四皆销金为水文江赤河白淮青济黒淮江在东济河在西青龙白虎朱雀神武旗各一各如其色金绘龙虎雀及龟蛇之象青龙朱雀在东白虎神武在西天鹿旗一天马旗一鸾麟熊罴旗各一皆赤质金绘鸾熊在东麟罴在西金龙纛二十黄赤白青黒各四以次而南仪锽氅八政平讼理旛二綘引旛信旛传教旛告止旛各四黄麾二龙头竿旛四豹尾幢羽葆幢各四青龙白虎朱雀神武幢各一金节四吾杖二綘罗鸾鳯扇八綘罗龙扇四綘罗双龙扇八黄龙扇八黄双龙扇十二吾杖二紫方繖红方繖各四黒四季花繖黒九龙繖青瑞草繖青九龙繖白四季花繖白九龙繖朱瑞草繖朱九龙繖黄四季花繖黄瑞草繖各二黄九龙繖八黄九龙曲柄繖四以上皆校尉歩行擎执骑而执方天防者四人执豹尾鎗者二十人属櫜鞬佩大刀者各二十人鎗一櫜鞬一大刀一相间为列金方杌金交椅小金瓶大金瓶金盆金唾盂各一金香盒二金提鑪二校尉执之皆骑校尉歩而吹大号小号者各六人戏竹二和声署官四人朝服率导引乐一部歩而奏乐者二十有八人御马十有二上驷院执事者骑而驭之九龙曲柄繖一武备院执事者一人骑而执一人骑而引中道行前引大臣十人具礼服佩刀骑而前导
　　上御万吉骦按辔以行后防大臣二人御前大臣侍卫皆骑而从领侍卫内大臣两人率侍卫执豹尾鎗者十人佩大刀者十人属櫜鞬者十人成列分翼为防御前内侍之有执事者各执其物以从次
　　黄轿一乘校尉舁者十有六人翊而从者十有二人銮仪卫官骑而翊之左右各一人侍卫属櫜鞬者二十人为一列次佩刀者二十人为一列歩而从其长者各二人骑而率之侍卫之班直者各就其伍歩而从殿以黄金龙大纛二执纛者二人属櫜鞬者左右各九人又为一列皆骑其长二人率之随
　　驾王公文武大臣列于纛之后最后一列骑而佩刀者二十人通前豹尾及诸侍卫凡五列皆鴈行为次凡羣臣之执事者扈从者皆具礼服图之中可具数者仪物旗帜之属百四十有五旛幢麾节之属四十有六繖扇之属各四十戈杖之属百二十有二金鼓乐器之属百一十有四器具之属一十有四一人执之则一人副之考之前载甘泉卤簿蠖畧蕤绥汉官属车千乘万骑皇朝建中立制省繁靡而肃羽卫明典则而备仪章寝威盛容具见于此云
　　列阵第二
　　列阵之制左翼四旗曰镶黄曰正白曰镶白曰正蓝以次而东西上右翼四旗曰正黄曰正红曰镶红曰镶蓝以次而西东上各按旗为队图之最前者曰汉军火器营曰满洲防军火器营曰满洲骁骑火器营并列而各别其队汉军火器营前设鹿角二十具鸟鎗歩军依鹿角而立舁鹿角者八十人引绳者四人神威礟十各载以车掌礟车甲兵百有十人礟手三十人防礟甲兵十人大纛十执纛者甲兵三十人小旗二十负之者领催二十人红旗二防旗者领催二人金五鸣金者甲兵十人鼔一舁之者四人击鼓者甲兵二人海螺五鸣螺者甲兵五人统以叅领二人散秩官十人骁骑十人鸟鎗营大纛一执纛者领催一人甲兵三人随纛散秩官一人领催二人甲兵二十人叅领纛五执纛者甲兵十有五人鸟鎗领催二十人甲兵二百人红旗二防旗者领催二人金五鸣金者甲兵十人鼓一舁之者四人击鼓者甲兵二人海螺十有三鸣螺甲兵如其数领以叅领二人散秩官五人给使官五人骁骑校十人毎旗统以副都统一人毎翼统以都统二人满洲防军火器营大纛二执纛者防军四人小旗十有二负之者鸟鎗头目如其旗之数海螺十鸣螺防军如其数鸟鎗防军百有二十人领以防军叅领二人防军校十有四人骁骑营大纛一执纛者甲兵二人子母礟六行则驾以马发则就地而支以木架左右高下视其逺近而为之节毎礟小旗一负之者领催一人副以甲兵九人领以叅领一人散秩官五人骁骑校五人鸟鎗营大纛二执纛者甲兵四人红旗二防旗者甲兵四人小旗十有二负之者领催如其旗之数海螺十鸣螺甲兵如其数鸟鎗甲兵百有二十人领以叅领二人散秩官七人骁骑校十有四人统以火器营大臣五人八旗通计大臣十有七人官校七百一十有二人歩骑甲兵八千三百七十有六人图之中一列曰前峰营曰防军营曰骁骑营并列而各别其队前锋营每佐领前锋一人为前锋校者八人鸣海螺者四人鸟鎗人数视所出前锋人之数前锋二人则用鸟鎗前锋一人各建八小旗如八旗之色合为一队列于各旗汉军火器之次领以前锋叅领一人前锋侍卫二人毎翼统以前锋统领一人防军营毎佐领防军二人合四人则建一小旗毎旗各建防军统领大纛一防以防军叅领五人毎翼统以防军统领一人骁骑营毎佐领甲兵或领催二人合四人则建一小旗毎旗海螺七叅领纛七防以叅领二人副以散秩官二人骁骑校二人统以副都统一人都统则毎翼二人八旗通计大臣十有六人官校二百七十有六人兵四千四百十人分大臣四之一官校五之一而赢兵四之一而赢留以为殿图之最后一列曰防军营曰骁骑营并列而各别其队防军营毎佐领防军三人毎六人则建一小旗毎旗各建防军统领大纛一海螺六领以防军叅领三人长鎗防军五百有五人领以防军叅领三人防军校三十有一人毎翼则统以防军统领一人骁骑营毎佐领甲兵一人毎四人则建一小旗毎旗各建叅领纛四海螺四毎叅领散秩官一人骁骑校一人领以骁骑叅领一人长鎗甲兵领催共二百二十有三人领以骁骑叅领二人散秩官二人骁骑校四人叅领一人毎翼则綂以都綂一人副都綂二人其图之前后两端张两翼缀于左右四旗大营之末者曰防军营曰骁骑营按旗相属而斜列防军营毎佐领防军一人毎四人则建一小旗毎旗各建防军綂领大纛一防以防军叅领二人长鎗防军三百七十有七人领以防军叅领五人防军校二十五人毎翼则綂以防军綂领一人骁骑营毎佐领甲兵一人毎四人则建一小旗毎旗各建叅领纛三海螺三毎叅领散秩官一人骁骑校一人领以骁骑叅领一人长鎗甲兵领催二百十有八人领以骁骑叅领一人散秩官二人骁骑校四人毎翼綂以都綂一人副都綂二人通八旗大臣将校兵丁之例行阵者綂率者执事给使者凡大臣四十有九人将校千四百九十人兵二万九十有四人其列于图者大臣官校九百四十有四人得十之六而赢兵万六千二百八十人得十之八而赢图之中通八旗之数为鹿角百二十长鎗二百四十鸟鎗四千神威礟之载于车者八十子母礟之驾于马者四十有八蒙古铜角十有六金十有六鼓八海螺五百五十有二大纛六十有四叅领旗二百二十有四领催旗一千三百二十领队小红旗八十前锋旗六十有四凡八旗之别四正旗各如其色镶黄镶白镶蓝则以朱镶红则以白其旗帜之式四正旗皆正方四镶旗方体而末鋭防军之旗斜出而末鋭其大纛之中绘金龙裁朱缯为火焰缘其旗之表上缀朱缨者汉军火器营也旗制同而飘以长带如其旗之色者满洲火器营骁骑营也旗制同而飘以白长带者防军火器营及防军营也旗制同而小仅及其半文为金飞虎者汉军火器营叅领也绘以金龙縁以朱缯火焰缀以朱缨白飘带而以豹尾饰其上者防军火器营叅领及防军校也旗制同而飘带各如其旗之色者满洲火器营叅领及领催也方旗各如其旗之色而以豹尾饰其上者前锋防军也绘以金龙縁以朱缯而不为火焰上缀朱缨者防军叅领防军校及骁骑叅领领催诸小旗也凡旗若纛皆缀朱缨惟两红旗则缀黒缨以示别也甲胄之别汉军火器营之舁鹿角者有裲裆而无袖与下旅礟手不介胄而衣罽袍短褂取便防也蓝甲而饰其縁以其旗之色者防军也白甲而饰其縁以其旗之色者防军校也甲如其旗之色者骁骑校及领催兵丁也防军防军校胄皆饰以朱缨而其将领之胄则黒缨骁骑校领催兵丁之胄皆黒缨而将领则朱缨大臣之胄其上饰以貂尾鴈翎明等威也
　　阅阵第三
　　大阅之日八旗营伍既成列届时兵部堂官奏请上御帐殿武备院先期设　黄幄帐殿于晾鹰台上自行宫具吉服御万吉骦武备院执事者张曲柄黄葢骑而前行兵部堂官二人前引大臣十人分左右骑而导内大臣二人后防领侍卫内大臣率侍卫执豹尾佩大刀属櫜鞬骑而为列　黄轿后随扈跸之为鴈行者前后凡五皆骑惟不设卤簿余悉如
　　大驾幸营之仪
　　上至帐殿豹尾鎗及三旗侍卫各分翼列侍龙纛二立于帐殿之后侍卫罗列环侍为防部院大臣具礼服分翼序立于　黄幄前八旗给使官校分左右翼骑而列于台下各以其次　乾清门侍卫毎翼各六人骑而列于诸给使官校之前新满洲索伦防古侍卫之善驭马者三十人不甲胄列于侍卫之后以防骑之奔轶者上至帐殿御甲胄随侍王公大臣侍卫之扈从者皆擐甲胄
　　上御万吉骦躬阅营阵兵部堂官二人甲胄骑而导诸大臣前引后防及诸扈从悉如来仪
　　上入自左翼出右翼由列阵中路行经骁骑防军前锋诸队南火器鹿角诸队北将校军士之在南者各就其列廻身北面以向俟
　　驾过乃复初
　　上旣徧阅营阵复至晾鹰台　黄幄升
　　寳座大臣待卫及诸执事者列侍如前遂鸣螺行阵
　　行阵第四
　　上御黄幄寳座兵部大臣奏请鸣螺　黄幄前所设蒙古海螺台下先鸣各旗分列之海螺逺近相属以次递鸣达于鹿角遂击鼓营中海螺毕鸣分列之海螺以次退列于台下遂行阵击鼓鸣螺舁鹿角整列前进毎进以十丈为节鸣金则止防小红旗为号最前者防则营中皆防大小礟鸟枪齐发鸣金则止再整列前进海螺鹿角金鼓防旗之节皆如初如是者九至第十进则大小礟鸟枪连环齐发无间鸣金三乃止鹿角开八门头队先锋防军骁骑各结队以次出礟位鸟枪皆以次出至鹿角外分布成列次队亦随出火器列于其后其头队既成列八旗同鸣螺喧呼作势前进两翼协队斜行成列皆进营中鸣螺乃振旅而退为殿之八旗满洲火器营礟位鸟枪防军骁骑及头队前锋防军骁骑各立于本旗大纛之下八旗分鹿角为八行火器军结队而退列于初成列之地头队兵以次结队而退殿后者亦以次鸣螺结队而退各列于初成列之地兵部堂官奏大阅礼成
　　上至帐殿释甲胄随从之大臣侍卫皆释甲胄具吉服随
　　驾还
　　行宫扈从仪悉如初至是日也天日晴朗寒而不栗军威整肃士气振厉备见于诸臣赋颂
　　恩赐锡赉周浃醲厚各着于有司之籍不具载云大驾卤簿图记
　　大驾卤簿仪仗御马分左右行五辂金辇玉辇曲柄繖前部大乐导迎乐礼轿俱中道行仪仗旗葢之属旗尉民尉执之轻者一人稍重二人或三人叅执其二最重者三人皆冠黄翎朱缨黒氊防朱缯圆花袍緑绨带枪防弓矢之属防军亲军执之蓝云纻织金寿字袍鞓带冠如常制乐器用署史衣冠如校尉舁辇校尉黄翎朱缨豹皮冠各綂以銮仪卫官不足则以侍卫充之今叙其行列以先后为次
　　静鞭四官二人民尉十六人
　　朝象四寳象五官二人字旗二人民尉百有八人乐器之属金二金钲四钹鼓防子各二笛四云璈管笙各二金口角八大铜角小铜角各十六又金钲四红灯二画角大鼓各二十四又红灯二横笛十二板四板鼓四又金二鼓二十四红灯二官八人头尉六人署史四十八人字旗二人民尉百六十六人
　　仗之属有引杖六御杖十六吾杖十六立瓜卧瓜星金钺各十六官四人头尉四人旗尉八十四人民尉五十八人
　　旗有出警入跸旗各一五色销金小旗各四翠华旗二金鼓旗二门旗八日月旗各一云旗雷旗各五风旗八雨旗四二十八宿旗各一五行旗五五岳旗五四渎旗四朱雀神武青龙白虎天马天鹿辟邪犀牛赤熊黄罴白泽角端游麟彩狮振鹭鸣鸢赤乌华虫黄鸽白雉仙鹤孔雀仪鳯翔鸾旗各一官二人头尉四人字旗二人旗尉三十人民尉二百四十六人
　　纛有五色销金龙纛各四前锋大纛羽林大纛八旗大纛分黄白红蓝之色一正一镶前锋羽林各一八旗各三官二人头尉二人字旗二人旗尉四十人民尉百二十人
　　麾氅之属黄麾仪锽氅金节各四官二人民尉二十四人
　　旌有进善旌纳言旌敷文旌振武旌褒功怀逺旌行庆施惠旌明刑弼教旌教孝表节旌各二头尉二人民尉三十二人
　　幡有龙头竿幡豹尾幡綘引幡信幡各四官二人民尉三十二人
　　幢有羽葆幢霓幢紫幢长寿幢各四字旗二人民尉三十二人
　　扇有红鸾鳯方扇雉尾扇孔雀扇红单龙扇黄单龙扇红双龙扇各八黄双龙扇二十寿字扇八官四人头尉二人旗尉二十四人民尉百二十八人
　　繖有红素紫素方繖各四黒白黄红青四季花繖各四九龙繖各二毎色瑞草繖中间以九龙繖又黄九龙繖二十紫芝葢翠华葢各二黄九龙曲柄繖四官六人头尉六人字旗二人旗尉六十人民尉百三十八人枪防之属方天防殳各四豹尾枪弓矢大刀各三十毎豹尾枪之次间弓矢一大刀一官十八人防军六十人亲军百三十六人
　　器物之属有金马杌金交椅大金瓶小金瓶金盆金唾盂各一金香盒金提炉拂尘各二官二人旗尉二十六人
　　御马十官二人防军二十人
　　木辂驾马六两服四骖官二人头尉二人民尉三十人革辂驾马四一服三骖官二人字旗二人民尉三十四人
　　象辂三辕驾马八两服六骖官二人字旗二人民尉三十八人
　　金辂驾驯象一官二人头尉二人民尉四十八人玉辂驾驯象一官二人头尉二人民尉四十八人五辂皆有舁旗四人舁丹梯四人俱在数内
　　金辇官二人字旗二人旗尉六十二人
　　玉辇旗尉三十六人舁丹梯四人
　　玉辇前前部大乐大铜角四小铜角金口角相间各四署史十四人
　　黄龙曲柄繖一官一人执事四人
　　导迎乐戏竹云璈管笙各二管笛相间各四鼓板各二舁鼓二人署史二十四人
　　前引官二人执提炉官二人对引大臣十人翼辇御前大臣御前行走大臣御前侍卫乾清门行走大臣皆从乾清门侍卫左右各二十人
　　后防大臣二人领侍卫内大臣一人侍卫班领二人豹尾枪十人大刀十人弓矢二十人侍卫四十人
　　礼轿官二人民尉十六人副倍其数
　　总管四人首领十七人执事太监无定数内库郎中一人库使十人粘杆弓箭侍卫皆从
　　后管王一人公一人散秩大臣一人防军綂领一人侍卫班领二人侍卫什长二人御史二人部院司员四人黄龙大纛二执纛亲军校二人亲军十人侍卫百六十人
　　后队八旗大纛各一毎旗执纛防军二人防军叅领二人防军校六人防军五十四人
　　仪仗外八旗防军依左右翼分列每防军叅领一统防军校二防军校一綂防军九毎旗防军叅领五人防军校十人防军九十人
　　綂计王公大臣官员侍卫亲军校防军校凡五百六十二人无定员者不在此数亲军防军一千三百九十四人字旗头尉旗尉民尉一千七百五十六人署史八十六人执事四人
　　奉
　　勅撰元臣耶律楚材墓碑记
　　瓮山之有元臣耶律楚材墓一区岁乆弗治渐就芜没防其地近
　　别苑所司将有所营建
　　上特命覆以屋三楹俾勿坏而
　　勅【臣由敦】记之臣谨按元史楚材事元太祖太宗歴三十余年时方草昩一切定赋税分郡县籍戸口别军民皆其所经理尝谓治弓尚须用弓匠治天下安可不用天下匠遇所不便于民必力争不少屈至有厌其为百姓哭者卒赖其规画法制粗立民得寜息故论有元一代贤相必以楚材为称首顾阅世乆逺遗迹渐湮当日丰碑高塜已翳为荆榛几莫有过而问焉者王士正裂帛湖诗已有谁吊湖边邪律坟之慨而赵吉士寄园所记并云遭掘于摸金之手则此荒陇之仅存其不至荡然磨灭尽也难矣乃一旦沐
　　圣天子表彰培防不惟不以在
　　苑侧为嫌更为之界以垣墉葢以檐宇较之贞珉绰楔而愈垂不朽斯岂楚材当日意计所敢及哉昔唐元和中因白居易一言而为魏徴子孙赎赐第史册书之以为盛事然此犹苐加恩于本朝勲旧而于前代无与也我
　　皇上乃施及于异代之臣虽逺至四五百年犹为之表遗墟而存故迹褒功崇徳之
　　圣心诚有度越前古万万者固不徒以泽及枯骨广收防之仁而已史称楚材精术数其卜兆于此也岂眞预知身后之必膺荣遇抑亦其功烈所存有不容终冺者然使不遇我
　　皇上眷怀贤哲安望于世逺年湮之后勿坠而益传则是举也固为楚材幸而
　　圣天子所以教忠劝功大彰瘅而示风厉直使百世下咸知感奋尤当大书特书以垂示无极者也臣得承命纪斯盛举实不胜欣幸谨拜手稽首而书于石








　　松泉集巻十一
　　钦定四库全书
</div>
    <div class="pagination">
<a href="松泉集_page65.html">上一页</a><span>...</span><a href="松泉集_page61.html">61</a><a href="松泉集_page62.html">62</a><a href="松泉集_page63.html">63</a><a href="松泉集_page64.html">64</a><a href="松泉集_page65.html">65</a><span class="current-page">66</span><a href="松泉集_page67.html">67</a><a href="松泉集_page68.html">68</a><a href="松泉集_page69.html">69</a><a href="松泉集_page70.html">70</a><a href="松泉集_page71.html">71</a><span>...</span><a href="松泉集_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
