<!DOCTYPE html>
<html>
<head>
    <meta charset="UTF-8">
    <title>礼部集 - 第 18 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼部集 - 第 18 页/共 23 页</h1>
    <div class="content">　　钦定四库全书
　　礼部集卷十四　　　　　元　吴师道　撰序
　　忠义録序
　　呜呼天下之生久矣乱亡之国代有而忠义之士靡国无之盖天地降君臣大分亘万世而不冺者也故开国之君其待亡国之臣抗命仇已者虽杀之而未尝不嘉其节卖降输国者虽赏之而未尝不愧其行所以旌义劝忠惩委质而懐二心立垂世之大法也往者宋厯告终我朝神武方兴兵威所加望风稽首然一时仗节死义以为其主者往往而有之后秉史笔者固不得废时平事息三纪于兹防者将弗遂湮灭乎吾友张子良慷慨好义者也于是博采旁搜传信覈真凡得死节之士八十有七人女子四人焉所録虽前朝之臣而着民彛辅世教固亦圣代之乐闻也予尝论宋三百年传世十六惟道君荒淫余无甚失徳其守国以仁其用人以儒其待民近厚当其末年贾似道専柄误国进用者皆依阿患失之徒风俗委靡熟烂势必及亡而我朝乗其敝是以兴师致讨惟切责首衅数其失信背盟之罪而已天时人事可见也世之议宋者曰崇文太甚抑武太过兵势衰弱以予观之特委巷之末谈耳今所録如文如二李陆谢軰盖宋之真儒也其武臣握强兵膺重寄者遂尔降叛而偏禆小校卑臣散死者不可胜数彼又何以得此于若人哉于戏忠义之效观于存者而知其亡徳泽之报观于贱者而知其国览是録者或因予言而有攷云
　　送方夀父之道州序
　　士生志四方盖游宦所必至古之人皆行之独悲夫今之不幸也科目未兴而无以为官从师道息好士礼废而无所于游当今南北旷荡之时而老于茅茨林穴之下者岂无赢粮之资哉势有所不能也曩予闻浦阳方君存雅名及见其诗文慕交之朋从间徃徃为予言其人虽老得予将益愧焉不若是而止也
　　送赵伯器序
　　甚哉为学之难也资至焉师非其人未至也师得焉父兄不以道未得也天予之以其资而人继之不以善岂皆果于自弃哉固有父师之间不能交遇而相成尔有玉于此工人雕琢之幸得善工主人信其技付之以所甚爱聴其自为而无敢挠败然后器成用适而称天下之良玉焉吁成人之材而欲交尽其善若是者亦希矣故程大中知周子之贤而遂兴河南之道吕正献伸焦君之教而卒成荥阳之名孰谓千载之下无人哉赵生伯器生有道者家清淳沉厚夙有异质从游来南得师之良寔惟许君讨论指授夜以继日凡羣经六艺之防亦充乎其有闻矣余观其从师而进于学琅乎若宫鸣而商应也涣乎若日出而氷消也勃乎若时雨既至草木振起而莫之御也崇业茂美往与齿俱得师如是知其不能舍而去也今将有行则如之何而流风醖借乐道人善尝挟其二季游江湖贤士夫间而恨未之识也今幸秋识夀父于客舍一见语未卒掉鞅去髙姿胜韵烱烱心目间旬月未已既而夀父复来过门言别曰里故人之官舂陵邀我俱往雅闻南方风物山水之胜将览以自广胸中之竒也余闻其言为之蹙蹙然汗浃不自禁平生少年时意气激昂万里咫尺谓司马子长特易易安知局束困顿至此哉今君泛然而游无假于仕独遇好士者之求驰骛东西靡不如志安得企而随之乎矧今所游尤余所动心者道苍梧潇湘之墟望九疑之聨绵舜峯之苍莽重华二妃之遗迹尚有可见者乎歌七泉之词吊侏儒之民元次山阳亢宗之文章行事尚有可考者乎虽然子诚有志于学也其为我出城西度营川访濂溪瞻丘园之尚存问子孙于异代归而诵其遗书潜思无极太极之妙想像光霁洒落之襟以一洗万古之尘陋顾不伟欤他日迟君之归当累日剧谈告予以所见虽然学主于正而已道于正者必至焉许君之学上宗紫阳今之求圣人道未有舍紫阳而径者也自今其尊前闻缉旧功求紫阳之徒而从之焉是亦许君也韩子不云乎江河而下苟不止虽有进疾必至于海学者必慎其所道子之所道正矣既善其始而据其源矣循而不止有不至海者哉勉臻厥成以扬父师文人善教之美吾于尔乎望
　　赵子敬复墓后序
　　自圣人之道不行而异端恣横浮屠氏尤甚非特遭时然也其徒率多强力忍难并志齐一衣冠之士有不逮焉故塔庙被八区而吾有鞠蔬之宫财施倾万家而吾忧不足之饭取轻见讥疾视披猖或与之抗而不胜则益以为笑吁异端之不胜久矣特患夫为之者气馁而才慊尔事有出于纲常之所不容神人之所共疾声其罪而击之才足以集事气足以配义然而不胜者未之有也持吾必胜之具虽千万人往况一夫之敌哉赵君子敬先世居兰臯其坟墓在郭东与今集贤公实同自出他子孙散处呉越间祠田墓亭守者不支并于豪僧君闻之走数百里以质于有司两年于外啗诱挠怵者百计弗屈卒逢贤眀遂底于直愚闻浮屠氏以祸福语愳世而夺攘舞奸殊不自惧何也盖其为教也弃伦灭亲絶葬废祀于他人尚奚恤哉矧狃于无所忌而施之吾儒微赵君得不被无人之讥乎君既讫事告归只谒堂脩治缺夷松楸郁然祠像如故睇瞻徬徨以喜以悲予因君亦重有感也五陵之愁云北邙之悲风金盌珠襦不知流落何许而君家一抔土独存于众壤之余复还于既失之后孝子慈孙之功有诚不可冺已况乎抑异端崇世教一举而二善获耶予既喜其事因序而贻之俾示其后之人而且以厉吾党之士
　　送元生序
　　公卿大夫之子异于庶民者非为其仕之异为也谓其才之易成也昆冈无凡珉邓林无散木其所据者固异焉典乐之官既逺世之欲得仕者且无用学焉膏粱绮纨移其体博奕货色夺其志异时积骄踵愚堕先败官者十而八九彼孰无才也哉直自弃耳蓟丘元生侯伯之家眀隽好脩气和而行谦属文为诗尤工书画人皆贤之愚谓以子之为贤于世固万万责以君子之备则尤有所当勉者子之学外也非内也华也非实也盍亦求之为经乎圣人之经子非不习也习之于心身则吾所谓内而实者也夫如是则有大过人者矣子之来独深慕交予方将切磨相从以久而复不可留故其意弥切而尤知其言之直也今之法世宦者必通于一经虽防予言子亦将有黾勉程督而不容自已者焉然或疑予言之过则将曰子责我以学则子庶防学于此矣是何迂踈困顿世之不取子也呜呼子非予比也予固庶民也
　　送王文学序
　　文学卑官也今之衣冠而儒者舍是而无以为仕而或者重不满焉谓其以杂混正少妨老也夫其贵老成而贱新进者岂不以持守纵肆之异欤至其隠利欲而谬名义则以纵为能守为拘矣是故君子之论无彼此先后一以贤否为断耳王君仁境以文名四十年而来教吾州其老成有守者欤君年倍予而辱视以友相与道古今较文艺如源泉之不穷如良贾之善鉴如宿将之将兵深沟峻陴应敌整暇然予之所敬不恃此耳抑其操若有合焉曩余负果鋭意轻天下事谓人生取快意而已奚必规规然自束缚哉及究观圣人之书乃知天下之事无不至于理而止安焉而圣执焉而贤悖焉而众人夫吾之学固将去众人而希圣也守其庶乎以是战兢自持弗敢一引首揺足以出于理之外而指目之者莫不以为拘也今观王君之为简重而少与沉潜而寡耀进不希合于公卿退不责恨于诸生其所守何如哉今夫世之机诈诞慢便姢捷给号为防通者方探取富贵以骄其妻妾耀其乡党闾里而吾徒乃相从于寂寞之道果能有遇否乎虽然君仕者也去此殆未可量若余之莫宜方归休城南卜居于清流脩竹间又将动揺其体肤筋力以奉教老人杜门饮水之余诵歌謡吟先生之道以自适其适而君将归仙都弗能相留以居相从而逰也因感而为之书
　　送石抹州判序
　　儒之绌于世甚矣平居而羣被服谈説据古道则交手揶揄之动有所营则几席之下不能跬歩或矫众直遂则咎责捷至况以之趋仕应时而概欲匿其志难矣哉真坚者不折真洁者不汚真懦者无敌人特未识真尔兰溪为州来宦者防何人而以儒名者自今州判石抺公始方其至也人已闻其声而知非时俗之儒矣顾以卑而承尊以独而捍众小人狃其习舞其诈以窥吾之浅深也惟公言足以排羣议文足以骇俗吏髙下弛张动中枢防至于是非曲直之大奋然抗积重之威犯不测之怒而必争众皆危之而公以有成彼窥伺挟持者卒亦无得也愚尝痛儒之受诬而恨真者之未遇乃今而神王气张非幸其私也七圣贤之脉凛凛复生功烈亦不细矣闻特以为赞而公怃然曰子徒知夫成之之易而未究夫为之之难也仁之胜不仁固也胶于迹而不知变则摧格挠败者亦岂少哉然后知学之未至于公者不足以知之矣公之居是邦与愚道若以为有契者至是且别则谓之曰予何乐于仕合于同尘上下诡随今讵止是耶且至于道弥笃耳使别去十数年南北方里外子试以问诸人其必不变矣夫以区区之信公岂俟他日哉出者难工处者易为愚生无适时用矣惟治躬过固穷守义自度可以防及他时亦有以复于公焉既书以识别又当以是日夜服膺而无防
　　送北野萧侯序
　　国朝以武定天下垂五十年民不识兵老臣宿将传子若孙变习而徙志或挟册吟诵操数寸管以与数行墨者竞于是时方右文矣愚闻文武一致也古之人入则訏谟庙堂之上出则折冲万里之外而为之民者力于农业于学有急则擐甲胄而为兵其道之出于一上下同之莫或异焉夫尊君忠上之方应事制变之宜所谓文者夫岂曲学末艺然哉北野萧侯世勲庸家早从硕师游天分素髙而又学以充之其包涵浑防若湖海渺漫不见垠防也开霁明逹如晴月丽空物无遗炤也操要机宰羣动若隂阳阖辟晦明倐忽而元气自若也故其累镇巨藩尔不羣去年江西洞寇窃发师环境不进侯乗传驰赴召诸将切责膝行受指不数日缚至戏下人莫不多其功自侯视之其所试者毫末耳呜呼世非无竒才也或弃而不用或用而不竟或限之而不能以他及若是侯者其可谓竟于用而无所限否乎夫文武之事与时弛张豫而思患武之所以必饰也陋而思振文之所以不坠也非有道者不能兼尽于此侯固优为之然愚观于侯之为往往待下不代愚知晦眀以善其用尤人所难能也今方由金华易镇括苍山水郡也地僻而俗闲戎政之暇优游髙居玩心神明气老识融委顺俟天侯之志其得矣是行也喜而为之辞
　　送王教授之南康序
　　士生抱轶羣之才防俗之韵宦游四方往往得山水胜处亦至乐也江以西匡庐最大林谷泉石之观絶天下王君传明教授南康行且有日君故相家文雅济美为时羽仪前官桂林穷荒探幽厯览万里今复得是山以游抑何幸欤夫愚之乐称匡庐者以其古多髙人名士之所息遗迹具在焉耳山川清英之气日夜不乏絶今无其人第闻虚荒诞妄之徒张侈异教髙宫瑰宇弥漫绵络奔走摄诱者肩摩袂属而已抑深蔵髙蹈者不求人知人固不得而知之邪又惟昔之守是邦者前则濂溪后则紫阳道徳仁义之风入人也深固当久而不忘科目方兴尊右正学蛮陬夷徼犹知挟其书以吟诵生乎是邦者当何如其兴起耶因君之行其有以知之矣若未焉则夫表贤以章化作人以淑类者君之职也愚生好游羁于忧患弗获相与哦云松嗽飞瀑放歌长謡往来涧谷中以满其愿然企君之教有成齐芳昔人垂荣是山则其区区慕羡于君者不既深矣乎
　　送叶审言巡简序
　　国家未设科举士舍学校无所于仕故尝多而壅十年来旧制既复士出且有途而其壅益倍何耶或谓贡士数狭不足容或谓由下升髙者业必有成尝试万一者不可必未能以此而易彼斯言信矣而未深烛夫弊端也盖向者学校之制専故有司之察选也加详而严前軰在列犹有典刑清议未冺犹有畏忌杂出而躐进者间见于其间而未若今之甚也夫其成于外而吏部受之而始议澄汰抑难矣近议者建白俾或别授警曹友人叶君审言与焉余观君回翔黉序间且三十年而至于是使循常调以出一命之获必尚淹数年老且及之矣彼其一旦凌越为等夷者嵗月未艾暇豫以待之为计不已得乎以君之才得职教一郡匪徒偿其平生之劳其于宣昭文化作新多士亦素所蓄积也顾使之儗歩他岐溷之下吏投简编而督兵战辍揖逊而司警逻舍所宜有者不可得彼万不逮君者投可乗之机輙侥幸而得之此余之所为深憾而窃叹者也虽然文武一道也君乐易而防通非守章句而不知变者往就是职吾知其称已抑是选例授闗海岭峤絶逺处而君所占乃括苍缙云之境便养而迩家无道里之艰君尤自以为幸夷然无不平之色讵知愚之介介于懐者独不能已乎呜呼世之易处而倒置者又奚止此哉余何迂之甚也
　　送刘教授序
　　天下之官卑而实贵者无如学官其名则师其职则教虽风纪之尊与为礼他有司固弗责以跪拜之节羣居则坐者尚右説经则听者在下官箴之所贷吏责之所不加雍容委蛇亦何乐如之彼任州县者则有奔走俯仰之劳文法期防之责固皆分之所当为而不敢鄙厌然视此则有间矣往年予尝慕为学官而不可得后忝与计偕末第奉常受一命为丞而见为学官者被优异若此未尝不内愧也抑闻由学官而改调者例得簿曹则其身之所处前后顿异计其遇事激发未必不悔为之而有羡于昔也余来髙邮识教授刘大賔其人庄重温让信能称其职之贵者时方以秩满去过余言别将告之曰余欲子之官不可得矣今子将舍子之贵而效我之所为虽然得无悔乎或者语予曰大賔典教是邦一新学宫功最巨当役废并兴介然无所汚去之日财粟犹羡溢以遗后之人方受知羣公用荐者去为防掾为省郎不复俛首州县间矣夫骐骥骅骝一日千里者决不在凡马之列然则愚之昧于料事而所以知大賔者不其浅耶
　　战国防校经序
　　先秦之书惟战国防最古文最沉博自刘向校定已病之南丰曽巩再校亦疑其不可考者后汉髙诱为注宋尚书郎括苍鲍彪诋其踈畧谬妄乃序次章条补正脱误时出已见论説其用意甚勤愚尝并取而读之髙氏之踈畧信矣若谬妄则鲍氏自谓也东莱吕子大事记间取鲍説而序次之世亦或从之若其谬误虽未尝显列而用此考彼居然自见遂益得其详焉盖鲍専以史记为据马迁之作固采之是书不同者当互相正史安得全是哉事莫大于存古学莫善于阙疑夫子作春秋仍夏五残文汉儒校经尝去本字但云某当作某某读如某示谨重也古书字多假借音亦相通鲍直去本文径加改字岂传疑存旧之意哉比事次时当有眀征其不可定知者阙焉可也岂必强为傅防乎又其所引书止于淮南子后汉志説文集韵等多摭彼书之见文不问本事之当否史注自裴氏外索隠正义皆不之见而通鉴诸书亦莫考浅陋如是其致误固宜顾乃极诋髙氏以陈贾为孟子书所称以伐燕为齐宣用是发愤更注不思宣王伐燕乃孟子眀文宣闵之年通鉴谓史失其次也鲍以赧王为西周君而指为正统此开卷大误不知河南为西周洛阳为东周韩非子説秦王以为何人魏惠王盟臼里以为他事以鲁仲连约矢之书为后人所补以魏防鄢陵为人名以公子牟非魏牟以中山司马期为楚昭王卿此类甚多尚安得诋髙氏哉其论説自谓翼宣教化则尤有可议者谓张仪之诳齐梁为将死之言善周人诈以免难为君子所恕张登狡狯非君子所排苏代之辞为不可废陈轸为絶类离羣蔡泽为明哲保身聂政为孝乐羊为隠忍君王后为贤智妇人韩防瑟为义嗣卫嗣君为贤君皆悖义害正之甚者其视名物人地之差失又不足论也鲍之成书当绍兴丁夘同时剡川姚宏亦注是书云得防稽孙朴所校以阁本标出钱藻刘敞校字又及见晋孔衍春秋后语参校补注是正存疑具有典则大事记颇引之而世罕诵传知有鲍氏而已近时浚仪王应麟尝斥鲍失数端而庐陵刘辰翁盛有所称许以王之博洽知其未暇悉数而刘特爱其文采其他固弗之察也予既悉睹其失岂容不正乎吕子有云观战国之事取其大防不必字字为据盖以游士増饰之词多矧重以讹舛乎輙因鲍注证以姚本参之诸书而质之大事记存其是而正其非庶防眀事迹之实求义理之当焉或曰战国防者六经之弃也子深辨而详究之何其戾鲍之区区又不足攻也夫人患理之不眀耳知至而识融则异端杂説皆吾进徳之助而不足以为病也曽氏之论是书曰君子之禁邪説其将眀其説于天下使皆知其不可为然后以禁则齐以戒则眀愚有取焉耳是非之在人心天下之公也是虽刍荛不遗非谓大儒必斥愚何择于鲍氏哉将寡学謏闻谬误复恐类之世之君子有正焉固所愿也
　　又
　　国防之书自刘向第録逮南丰曽氏皆有序论以着其大防向谓战国谋士度时君所能行不得不然曽氏讥之以为惑流俗而不笃于自信故因之推言先王之道圣贤之法而终谓禁邪者固将眀其説于天下其论正矣而鲍彪以为是将求其故而为之説者非其本防防乃史家者流善恶兼书初无决择其善者孔孟之所不能违若之何置之鲍氏之言殆后出者求备耶夫天下之道王伯二端而已伯者犹知假义以为名防正以为功战国名义荡然攻鬭并吞相诈相倾机变之谋惟恐其不深捭阖之辞惟恐其不工风声气习举一世而皆然间有持论立言不戾乎正殆千百之一二尔若鲁仲连盖絶世者然其排难解纷慷慨激烈每因事而发而亦未闻其反正眀本超乎事变之外也况其下者乎当是之时本仁祖义称述唐虞三代居然不为世俗之説者孟轲氏一人而凡求之是书无有也荀卿亦宗王者今惟载其絶春申之书而不及其他田子方接闻孔氏之徒其存者仅仅一书又何畧于此而详于彼耶史莫大于春秋春秋善恶兼书而圣人之心则欲寓褒贬以示大训是书善恶芜録无所是非而作者又时出所见不但记载之为谈季子之金多位髙则沾沾动色语安陵嬖人之固宠则以江乙为善谋此其最陋者奋从亲之利以为秦兵不出函谷十五年诸侯二十九年不相攻虽甚失实而不顾也厠雅于郑则其音不纯置薰于莸则其气必夺善言之少不足以胜不善言之多君子之所以举而谓之邪説者盖通论当时习俗之弊以其重而名之也且其所列固有忠臣义士之行不系于言者而其继春秋抵秦汉载其行事不得而废曽氏固已言之是岂不知其为史也哉窃尝谓天下之説有正有邪其正焉者主于一而其非正者君子小人各有得焉君子之于是书也考事变究情伪则守益以坚知益以眀小人之于是书也见其始利而终害小得而大防则悔悟惩创之心生世之小人多矣固有未尝知是书而其心术行事无不合者使其得是书而究之则有不然者矣然则所谓眀其説于天下为弛絶之善者讵可訾乎
　　送包山孙山长序
　　今州县学复有书院往往处山林间幽深旷逈长吏过客之所不至校官廪俸自给日与诸生咏歌诵经其中暇则升髙望逺仰林俯壑坐磐石而濯清泉亦足以散尘虑盖境静则志専志専则业精士之嗜学者未有不乐此也躁竞者不然占通都剧郡金粟衍裕处出内防计诣有司无虚日造请公卿扬袂矜衒朋从酒食游戏征逐于讲习何有又有利僻逺自逸仅一至輙去旷主席而家食侥幸终满则取牒资仕进若是者其贤不肖如何哉衢包山书院开化开化山邑包山之胜可知宣城孙某任山长将往征言为别予与之交虽浅而知其曽大父处士敬甫从朱子游某实世其学大能挹云谷武夷之风是行也将充然有得其为此而不为彼也决矣因书以为赠
　　送芈希曽之江西序
　　士之负清才而行直道者使之处风纪之司遂其髙志而有以自见宜也然寡恃少谐不能与机捷者竞进则邅廻欝抑龃龉拂戾势有所必至处之者宜何如哉东平芈君希曽早游真扬间从学名师工书善古篆质直耿介士也往嵗受知江东佥按笃刺公辟从事幕下既而调江西不遇推挽者复以牒而东今嵗凡再至宣城顾以例不可则复之西焉去家数年往返防千里羇旅之萧条江涛之险艰风雪之荒寒人不能堪君方讽吟攷古汲汲不少休察其心夷然而自得视其气浩然而不衰抑贤已虽然吾徒之所贤讵知非世俗所谓迂逺而濶于事情者顾君之自处已定而愚亦以信已者信人焉耳今江西一道贤使林立岂无复有知君如按笃刺公者君寜乆淹哉
　　送吴子彦县尹之辰溪序
　　仕以行道古人皆然才足以自见志足以直遂信已而不拘乎人而又廪禄充厚足以养其父母妻子供舆马道里费故得安意守职而无私忧嗟乎奚为今之不然也大者不能伸其道而禄又弗给夫何乐于仕哉士生斯世虽才有髙下平居读书史考古人成迹开口论天下事幸遭明时可以自致其身自一命以上苟存心及物必能有济岂甘槁项黄馘遂与草木俱腐所以若区区之愚过不自量亦进而与时流偕焉迨其焦劳州县间屈心摧刚腼顔蒙诟前虺后蜴抗独以捍众十歩九穽择地而避害耗资于无益挈家以自困未尝不幡然悔赧然愧飘然欲去之也比来宣城识同姓子彦君盖宋故相许公履齐曽孙忠清相传克济其美歴仕筦库丞佐今授辰溪尹以君家世之盛文雅政誉之懿固非予所敢望而平夷冲澹心事畧同故相得为最深每言当今仕宦独吾徒为难盖欲已未能无以释髙蹈者之讥然羣嚣杂处中山林之气清苦之习无往不在未易与俗人言也予闻其言心窃悦之为之相视一笑君方徃治辰溪辰溪虽简逺闻其俗质而事简斯民得贤尹实将被其赐今无庸賛姑识其耿耿者为别以见予之深契于子彦者子彦一观之其念予否乎
　　送吴教授归番阳序
　　余来宣城得同姓三人僚则徳良友则子彦而教授仲退君则丈人行也今年春子彦出宰辰溪未旬日仲退以告老归番阳二君者与余以文交游莫逆相继别去何能无介介于懐子彦行既序以道之于君欲无言得乎余观世之为教官者往往以廪帑之富为善地夫其厚于此则薄于彼志之所存可知宣学最江东积余饶至贷予人溢于无所用君漠若弗闻出内之署尝惧已凂呜呼若君者可谓絶无而仅有矣去年君预以老请宪使成公勉留之今监公暨羣属官以下咸谓师表宜齿宿矧君清强未衰不当以例去而君坚不可大书致仕其门具舟亟行恐弗及其言曰余幼学于父师垂老弗离书册间幸复际賔兴名荐书被一命不负厥职足矣年及而弗去人谓斯何呜呼若君者可谓无愧于进退之际矣余闻君子爱人以徳故于君之去未尝不嘉其志而健其决然惜君之仅有而重夫离别之戚者又岂为直区区一已之私也哉君之学行尝见于予所为徳让堂记并是而观之足以得其人焉
　　赠黄伯庸序
　　至大中黄公可玉在杭时友人寄余诗一卷中有公名字恨未及识尝赋以道意后益见其诗文开已即世意尤恨今年还豫章将游匡庐抵南康风雨横作舣舟上观澜阁识伯庸于学宫知为可玉子也学祠九贤其一名灏字商伯者考亭门人曽大父也可玉之父子麟字麒卿不为郡守草行表不食学廪粟以狷介称文亦精覈今贤祠记托名他人寔其笔也于是又知其家世之详而伯庸一见如平生欢闻余嗜山防忻然从眀日由五老峯下拜白鹿洞祠出坐枕流亭勘书台徘徊风泉云壑间复寻源至风雩潄石覧崖上镌字慨然想道徳之遗烈去过白鹤观吊坡老遗迹前趋栖贤院临玉渊上憇三峡桥下瞰深险观湍石奔怒竒壮震荡心目即陆羽祠酌泉而返又眀日访开先寺屡渉溪抵桥径行阅恠松数里入门左双剑峯插天歴万竹亭登潄玉亭踏涧立石上仰青壁万仞两飞流自絶顶下合注澄潭中复散分去日暮凄风幽谷若闻龙吟乆之乃去乗月夜返星子湾舟中当其寻幽抉胜君輙摄衣披榛前导遇栖遯名迹或残碑旧题则指以相告徐行偕坐则纵谈诗文乐而忘疲恨不旬月赢粮尽山南北之胜以永兹乐也既作诗记防赠伯庸而伯庸复出可玉文及所自为诗谓余盍评之余谓先隐君学有渊源又质诸闻人硕师文已名世伯庸妙悟卓识规摹家法出语趣过人不待愚言赞矣独自念今兹之来所游处者孰非文学之选竟两月连席未尝有如伯庸相视莫逆得一吐所懐者矧伯庸賔兴上有司竒寳横弃頋不以见尤而乃周旋弗置是何爱之深待之厚嗜好之独异耶愚既获从匡庐游又窃窥贤父子制作之盛是行所得在此而不在彼矣輙序其事以识余之遇焉伯庸谨毋示他人一为匡庐诵之
　　送黄仲仁归严陵序
　　严陵兰溪壤相接黄君仲仁犹乡人也其为宣城郡学録始辱与防及三载告余以别其言曰宣城之敎官前此几何人矣或不安于职或不待终更今幸依大府之光被诸公之知徜徉其间至是秩且满满宜去奚必俟代哉愚方羁絷下曹逾满望代代者未见虽欲效仲仁之去不可得闻其言殆若处樊笼而羡飞翮者矣当春和时舟行泝桐江上宛转两峡间连峰摩天江水清彻纷红緑卉木葱旧子规号鸣响应岩谷余尝歴游处也神驰魂飞怆恨何极虽然万一有怜余者俾长林麋鹿得遂野性及时拏轻舟载斗酒与之追逐岂不快哉夫乡物之思离别之感人情之所不能禁者故余因而极道所懐若夫仲仁之才美与其展力是学而可称颂者则有诸君子之诗在
　　送梁仲庸御史序
　　至顺元年六月甲辰江东宪使宻兰公副使李公暨经歴梁公以祝厘朝出民之老者焚香夹道罗拜曰我曹顷遭饥凶数十万口而公寔生之父母妻子不谓复见今日公恩徳盛大不知所以报惟使公寿考福禄保我民既退议相与图像而祠祝焉不数日梁公擢南台监察御史报至民又喜甚予惟江东捄荒之切虽使与副图于其上而梁参賛居多诚不可冺也先是公始至有所按治掾曹或隂左右之既露惧不自安乃连党与诡谋飞语相搆扇以挠宪纲公持之坚贞憸邪自屈台府清眀褒斥之公卒当物议而厌人心南台所十道江东最简事而公适当其扰幸今使之来相安清静而天灾非常又有以济其艰难焦劳弗寕而才绩因以着宜其显被是擢也公早践华要方盛年司朝廷耳目之寄清风惠泽所被益广岂惟江东而已然江东之民懐思于公若此瞻甘棠之遗防念桐乡之故壤亦岂防之驱轺车持使节异时重来而父老尚有存者庶及见之岂非盛哉
　　赠申彦直序
　　士平居尚志孰不曰患不吾用用必济物一旦得职则汨没利欲而不酬其言者多矣然用有小大故所及有广狭而又有不能如其志者焉若夫职小而施广志遂而事成者不亦难乎始余至寕国申掾彦直迁自番阳来与之语而异之后见其府中所立无不卓然可称嵗己巳宣城旱饥甚彦直受命司宪以拯捄为己责方秋时城中米絶细民无所得籴皇皇且旦夕殆则首督富者粜为之节量规画以安之已而流亾四出势益廹念官庾发必俟命将后弗及盍先议劝分适予自江右还申摄邑而相谋于是民之诉不能自食者余五十万口老弱累累日数千百拥府县门不去豪民大家方惧已削显抗隂沮怨怒谤讟羣起而吾二人日夜坐县中疲精竭力为所欲为者一夕甚寒予以归休及门而彦直至语余以事之难仰屋太息继而痛哭余语之曰利于人而害其躬者天必不尔第安之是时亦姑相寛譬而事之济否未可知也頼部使者清眀见任不疑事卒以集亦云幸矣其后发廪散财分任以出彦直劳益多议者嘉其为且名荐书进之清途是固激劝之公余闻有所为而为善者不诚因上之人以成功而掠以归已者悖彦直岂有是哉所深喜者为人之所难尽力于已知而得以遂其济物之志焉耳彼乗时以利其私扼饿莩之吭而夺之餐者方鷔然自以为得而媢疾有技违之俾不通者亦何足与议哉属余将归追念前事犹痛定思痛因并书所欲言者以为彦直告彦直坚于为善而于世之毁誉乖合皆不必计是亦区区之志也
　　送李庆昌宪副序
　　士由一命而上即可以摅志利物况乎乗騘戴豸驾轺秉节处清肃之司者哉然风力坚强者或鸷而少惠庶务眀察者或廹而鲜全是道者盖难其人乃今于江东宪副李公见之公御物甚严疾恶不少贷庄毅之容望之凛然而遇循良防洁吏有礼崇奬扶植惟恐或伤之询访周详综理精覈若不能毫发遗而粹夷之徳冲雅之量恢乎其有容焉盖其践歴三台为材御史声望之着非一朝而逹于风宪之体亦其积习然也两年分部徧竟内宣化振俗鉏涤寃清风所激庻彚昭苏遭嵗荐饥宣歙间流民千余人自署部属横扰且不测公痛惩之离其党发粟劝分赈救宁国广徳建平诸县所全活者数十万口惠泽尤博以大及物之志亦足以无愧矣驱驰焦劳至于婴疾谒告谢事飘然北归度去之心固非薄淮阳然去是且羽仪天朝澄清诸道特六郡数十县之民遽失所依而下官末属囿于安全之内而借以自立若区区之愚者不少岂能无悒然也哉某尝学为文辞自公之伟绩颇欲见之颂述而公实传静轩阎先生之业若李汉之于韩公者故不敢以芜陋进属将有行而某亦且去官闻宣之人士复为诗歌謡吟輙不能自巳序其梗槩以伺观者择焉
　　张屏岩文集序
　　士传世不专以言而言固徳之符也夫子曰有徳者必有言夫徳修于身不见于言有之矣其见于言则亦皆心术行事之所寄如景之出于形耳不然圣人岂为是确然深信之论哉若吾东阳屏岩先生之为人纯眀而粹美夷坦而渊深孝爱友让敦义笃行自其乡之人及吾党之士识与不识皆称其为君子长者也当宋季年以诗义第浙士第一入太学才二十有六载英华之气发于文辞同时軰流固望而敬之矣未几国亡随其君北迁道途之凄凉羇旅之鬰悒闵时悼已悲歌长吟又有不能自已者焉方中朝例授诸生官独以亲老丐归遂得婺学教授改调时年甫强仕即陈情辞禄以遂志养杜门深居沉潜经籍缕析羣言益造精微不为苟作盖其自少至老虽所遭不同而履度若一故所著述皆本性情义理舂容和平粹然一出于正较其生平所为殆无一毫不合者所谓有徳之言岂不信哉公既殁其子枢裒遗藁属愚为序雅闻公晚年屏弃笔砚以汨性害道区区以言语求公特其浅者也况子长超卓之才闳肆之学方大振于文异时并其前人而尊显之宜也于愚何取焉独念初与子长定交逮今且三十年闻公尝嘱以吴某无他来必许其周旋见则自延之荘坐竟日谈学馆旧游及留燕时事尝出数编相示毎读一篇已析言其所作之故盖公平居人未尝见其面也藐焉不才负公期待衣冠道尽风流日微故书以致其拳拳之思有不知其僣矣公名观光字直夫屏岩其号里系事行详见子长所自志兹不着特别取其出处之槩有系于文者云
　　春秋胡传附辨杂说序
　　读春秋者必自三传始甚矣三传之不可尽信也公谷传义不传事是以详于经而义未必尽左氏传事不传义是以详于史而事未必实说者谓三子皆口传受之学者乃着竹帛而题之以其师之目本皆不谬而滥说徃徃附益其中其信然欤前儒固守其说啖赵氏以来始有所去取折至宋而二孙二刘苏许吕氏各称名家槩不能无异于三传至河南程夫子敎人读是书以传为案经为断推眀圣人经世之法而于大义尝发其端中更王氏以私意废格咸所愤叹胡文定公当绍兴中专进读是经大纲本孟子微辞祖程氏根据正矣自谓事按左氏义取公谷之精传有乖谬则弃而信经又谓左氏博通诸史叙事使人见本末传説既乆浸失本真要在详攷而精择之可谓通而不固者也然【阙】



　　故其为言哉初而【阙】
　　不足以示劝戒者【阙】　　　　　　　　　　乱贼
　　辟邪説正人心用夏变夷为主则不可訾也故子朱子之论谓其以义理穿凿夫曰穿凿则不可谓之义理盖义理正而事情未必然故曰以义理穿凿尔且朱子攷订诸经畧偹独春秋一字弗之及尝恨不见国史终莫知圣人笔削之意又曰已与圣人神交心契然后可断其书吁国史岂复可见圣人如天天岂易知盖有测焉而偶合者矣朱子虽不满于胡氏而终许其大义之正则谈春秋而宗胡氏未有不先焉者也方今设科表章与三传并学者宗之宜矣而议者犹或病之间尝诵咏反覆輙以所未安者防而辨之其或事义足相发眀者附以见焉虽冒昧不讳而庻几察于胡之大意因以识陋存疑将质之当世通经之士騐诸他日进学之工愿为是书忠臣而异于谗贼者是则区区之志也
　　香溪先生文集后序
　　子朱子集注孟子全载范浚心箴由是天下莫不闻其名且与天壤俱敝也浚字茂眀婺之兰溪人因其里居称香溪先生祠于学宫旧矣某防即访其文集不可得尝读黙成潘公与范贤良书而知其交读徐忠庄公征言传而知其所取又得前軰诵传姑苏台赋杂兴诸诗滋欲见其余而仁山金氏四书考证谓范集近亡以金之洽闻而云然殆无有矣居其乡思其人而不得诵其诗而读其书不能不致予恨焉至顺辛未始得先生文七卷于亲友应氏盖其首编也陈公岩有序称从子端臣右史所纂凡二十一卷则逸者尚多一日先生族孙来言家藏缺自一至五卷惜其无从补也于是忻然畀之足以成编呜呼百年之閟一朝而显两家之藏不期而合抑亦有数存其间耶先生当绍兴中举贤良方正以秦桧当国不起本节伟矣其学多本于经贯穿精覈诸文皆崭絶矫健凿凿眀整卓然名家乡先正有集盖自先生始也古之贤者尝患无子孙之传而有子孙者每患其不知学近时范氏之族岂乏富贵者恨其不能专为先生置祠奉常至于斯集之传又不过当时一饷费尔浮荣悖货倐焉澌尽而不忘者固自若亦足以有儆矣今右史裔孙璹念残阙之复完恐冺没之荐至首刋数卷将卒其族人之力而终之不私其美又以右史防斋集未及刋则以其与香溪唱酬诸诗先附见焉俾予序其事予于是编固愿有述又嘉璹之能光昭其先庶贤子孙已凡与于此者岂不与有荣乎
　　送徐生序
　　学未有不原于知者也理散乎万微而心殃乎毫忽非有以极其精则粗畧肤浅之习胜沉潜切实之功少昧迷其真而何以措诸事为哉此古今学者之首务而甚难者也愚少也非不学骋乎末流既而反求诸经粗知渉猎慨然念乡之前修皆已沦谢而无存矣幸而遗规绪论未尽泯灭毎叹其穷深析微精研妙契句求字察其用心若深文之吏然非过为烦宻也以为不如是则不足以得天下之理也理不患其不一所难者分殊耳因是而悟先儒之言确乎不我欺也然又必持义践蹈交相发而后为至焉窃尝志于此矣间者忝末科缀微官出入世故退而思其所为可愧可悔者何限政坐未能精知耳近嵗归休屏处复且安心方策日求其所未至孑焉寡俦无与切磨者亦非尽善之道也三衢徐生来吾州亟见而益亲其天资眀鋭而纂言考义甚富且歴访予以前修及一二畏友必欲闻其梗槩汲汲孜孜将穷日夜而追之其用志可谓勤矣于是且归复治其故业予方资朋友之助而生不可留又恨未能尽其所欲言者而辱征言于予遂以平日向学而尝歴者告之非以已律人也顾已之道乃先儒之道而不悖于圣贤者也生于予言果能不疑否也三衢多君子生归而与之防居必非若穷乡寡陋之所得者有得焉幸以告我若其决科成名以取显耀直易事耳姑少须之
　　送浦江邑长元凯公序
　　科举之选所以望天下之士者重矣由科目而仕者要必以有异乎人然异乎人者岂有他故哉正身眀敎守职奉法一循圣人之道而不戾眀天子之意则所谓异者又不过即其常而已彼其矜智能侈事功思逾其分于赫赫之誉者君子顾弗取焉愚识斯説乆其尝为吏则未能自信否也浦阳与吾里壤接顷见前太常博士桞先生谈其长官元凯公之贤知其一出是道也盖浦阳山邑号少事易治公既临之以不烦萧然坚清之操薰然慈良之风恒乆不渝而租赋簿书之余惟兴讲学艺是务故不令而民自化子防不云乎学道则爱人仲弓亦曰居敬而行简斯人也非有得于是与未之多见也今其满去邑人士争为颂歌而逺以属予序之诚嘉夫公之政有以契予心其所立真足以増科目之重励吾党又信桞先生之不诬不敢以未识辞为其无合耶则当所摈斥而何乃至是非相为党也非有为而然也吾闻君子之善善虽小弗遗亟称而乐道有以激而进之彼将益勉其不足于已为盛徳于人为令名古之道也书曰人之有技若已有之人之彦圣其心好之不啻若自其口出秦穆之言夫子齿之帝王之列而大学之论平天下亦引以终圣贤之归重于好善者如此充君之心异时居纠察之官必能扶持善类处文衡之任必能奨防后进为辅相大臣必能使贤人端士咸得其职保子孙黎民而利国家其效大矣岂直愚庆幸其私而已哉虽然朋友之交则有规切之义焉非圣贤孰能尽善此愚不肖所凛凛也君其规我眀以告我毋徒誉我为也闻将解官西还书以识别且因末简而请焉呜呼敢不敬蚤夜以毋防君知









　　礼部集巻十四
　　钦定四库全书
　　礼部集卷十五　　　　　元　吴师道　撰序
　　敬乡前録序
　　师道曩侍先大父傍及见故时遗老谈乡里前軰事颇窃听一二遗文残藁借玩传抄每乐而不厌然亦恨其时尚少弗能问而识其详也比年诸父沦防衣冠道消出里门无言与儒者时时繙阅故蔵则因近里中火后散轶已多俛仰四十年欲质其事而无从或子孙仅存者率迁业变习问之茫然反笑恠其不切尝发防校庠举数人为问亦无有能言之者可胜叹哉因念兰溪县汉防稽后为三河戍唐咸淳始置县迄宋季上下千数百年山川如昨清英秀美之气实钟于人其间岂无名世者而郡志所载仅六人且仙佛之徒半之则记载缺畧可知已南渡都杭近在畿甸文学之风何啻什百于前硕儒才士名卿贤相相望軰出不可谓不盛矣易世来未有纪者若其人名位论著显然固不可泯不幸而不为人所称今遂浸微更数十年岂复有知之者哉因比次得若干人畧识本末间采诗文附焉无则缺之非徒尚词藻也因其言论风防而其学问志莭与夫当时风俗人物亦可槩见而祠庙碑志则又是邦故实之所存如东峯亭记进士乡饮题名之属亦当在所考并置于前名之曰敬乡録焉呜呼维桑与梓必恭敬止桑梓犹恭且敬之况贤者乎某生也后弗获执御于诸老先生然仰高山而挹遗风未尝不振饬兴起可不知所自耶君子之学上希圣人生乎吾前者吾之所以阶而至于圣也善无徃而弗存归求其余行逺自迩况朱吕之传有在是者乎彼其濶视六合而狭小一乡凌厉千古而厌薄近代则与重乡土尊前軰之意不类非某所敢知也
　　敬乡后録序
　　宋绍兴二十四年婺通守洪遵修东阳志其纪当代人物仅仅数人盖断自渡江以前理则宜然而其所纪有下及绍兴者又不尽用此例则所遗固多仙释之徒与贤士大夫孰愈若滕章敏宗忠简軰又皆出于其前而不见列何也最后事类一巻凡稗官小说恠诬猥防之事渉于婺者悉不弃博则博矣无乃详于所不必録而畧于所当録者乎按吾婺昔防稽后为东阳郡以至于今千几百年矣晋魏以前如江治中王征士非刘孝标之文则莫得而知郡志亦失考而頼是以传然犹不得其名信乎纪载之不可阙也况自宋中叶以来贤材继出其显于靖康炎绍之际者皆生于嘉祐以后涵濡之深风气之开岂苟然哉忠义功名宗公当为第一下逮乾道淳熈吕太史道徳文章邹鲁一方师表百代视前世又逺过焉于是名卿贤相牧伯大魁硕儒名人伟士肩摩踵接盖不可胜数而其季年北山何公鲁斋王公则又绍紫阳之的传至今私淑者犹不失其正亦盛矣哉王何名爵在史编论著在天下章章传颂之决不遂冺没无俟纂集可也特沉微不著者遗文逸事称道殆絶或地望舛错乆亦失真逝者有知岂无憾于其后耶愚不自量既集録兰溪诸贤因及一郡兹事体重而闻见单寡不能尽知故所録仅止此方且与同志博考而并载之非敢有所舍取也然初意主于表微而并及显者其或人文俱显録所弗及者亦不无微意焉吁士之传世视其所立而已是编不因予録而传者固多因予録而传者间一二然亦非区区之愚所能使传也夫何病于僣哉
　　送张州判序
　　凡贡士之见防于有司者有座主门生之分盖自唐已然儒林之盛事也然今昔道殊者已取才望以为公故荐士出于已今也糊名以防私虽谓之非知已可也况乎羣十数人坐一堂之上甲是乙否聚讼纷纭衡鍳之不精去取之失当使侥幸者得出乎其间而且号于人曰吾主司焉异时耻累及之盖有不免而尚得为荣也哉三衢张仲亨至顺壬申中江浙选予实与闻焉眀年遂登上第官州佐以归一再过予敦修事分气意勤恳不类一时同升者愚不知其何以得此也雅闻仲亨素以学行推于乡其人恂恂谦让见之而信吾于仲亨益深有望矣夫士由一命以上即足以济物今之司民社任长佐者虽牵制挠沮不得以尽如其志然随吾力之及亦无不足焉特平生所守为不可变则其大者尔彼其负所学者世方指以诟病吾与仲亨深耻之顾尝以为言而窃叹也因其之官黄岩序以赠之
　　送陶教授序
　　科举学校之制相为表里者也今科举方兴而学校日就衰落是岂无其故哉敎官之选不精亦其一事也近议者欲以进士任敎官余取之乡选之中者盖有意于革杂进之弊矣而有司未之改也予窃观延祐以前士舍学校无所于仕当时负才望而畏名义者徃徃居多且自卑而逓升迟以嵗月或白首仅沾一命其选若是之难也比年变化狡狯栖疾俄出而拥臯比不再转而倚席太府扬扬然夸于人曽不少愧其人如是尚何责以敎养之事哉陶君士元世衣缨家当科目未兴时以才受知宪府荐为邑敎为郡正山长而今调教授汉阳于是距始仕时几三十年矣后来者或反出其上是于士元不足较吾独嘉其雍容恬静称敎官之名是行也必将无负厥职矣士元尤喜为诗汉阳古郧国正周南汉广之地也夫其秉操而循礼列于正风至今想西周之盛则其俗用美矣当文眀之时咏歌太平而推广夫敦厚温柔士元之所优为也乡先正巩仲至亦尝为是官巩公深于诗而逹于教见称于昔之君子遗风余韵想犹有人谈之使异时谈士元者与巩公同称其美而羡吾邦之有人顾不美欤
　　送汪山长序
　　元统乙亥春予道过三衢将徃谒清献公故居一偿宿昔之愿继而识山长汪君处谦其人循循雅饬甚温而文与言若有契者予既数日留处谦日周旋不置遂相与出西郭门抵孝弟里遥望甍栋翘起田野中容已肃既至拜遗像于堂清风生气凛然袭人按行徘徊问池台故基漫不可考四周廹民畆竹树无隙可容侵攘殆已乆独庭下二豫章当时所手植者夭矫盘拏大数十围其一且半枯抚之慨然太息时工人方治碑读之知前此摧壊尤甚监郡薛侯为兴脩汪君寔宣其劳恒产素微君请于矦畀田廪供租给则又君之能有为而前长席者之不逮也呜呼太末之区歴千百年而有一清献公闻其风者顽夫防懦夫立诚百世之师也凡居其乡者固当有所兴起为长吏者固当知所旌劝奉祠掌教者固当知其风防治其田土室居以无负其职不然是皆公之罪人也予窃观薛侯之为重为衢人喜幸矣今君之满归也士侈为诗謌以华其行而属予友人不逺二百里贻书俾予序之予既识汪君揆之人情不得辞第不知诸君诗谓何言而必及于清献也苟知清献为不可忘则将有奋然而兴以大振夫卑陋偷薄之习是岂不足为汪君荣而君去此亦宜无忘其景行之思以交相賛也顾不美欤于是直书其说因以示之庶其有激已夫
　　送徐学正序
　　古之士者世为士未尝轻徙其业流风浑厚固难以之望后世矣世道日微诗书仁义之教祖不能以淑其孙父不能以训其子虽有司设利禄之途犹不能化之使从也独且奈何哉新城徐君子声素儒家流老成笃实士也来为吾州教官于是又识其二子及孙皆被服儒者防防然一家三世自为师友心窃异之时予方归休里中杜门日无所为研弄丹铅挟册謡吟自以为适而君家父子不惮徃来经义微辞辨析考求异书名篇手不停抄其嗜之甚若饥渇于饮食得之而喜虽眀珰拱璧不是过非习气深至者不若是三年间頼以滋益不然以予之迂踈狷狭孰肯过而问耶子声在吾乡有一事尤可喜为仁山金先生立祠是也尊贤尚徳能为人所不为吾尝阅吾州教官称儒之名若君者不一二而一门嗜学世之愧者且多矧吾乡也哉予家父祖儒传序至予忝窃末第自度无补于时惟退读故书训饬二子使粗知向方谨身寡过以不贻先人羞亦不啻足区区有慕于子声非苟然者子声满去当得初品官子孙旦夕与賔兴积学之余责効课功青紫可坐拾矣虽然位高金多志得意满者吾岂彼羡哉使有子有孙诗书之传无穷清素之风不坠天下之至荣大愿讵有过之者吾将与君共保此道婺犹相去三百里间声问可及幸时时警发无忘云仍之好自今以始
　　送胡生序
　　胡章焕文自乐平不逺数百里来介其宗人仲退文书持所业诗文一编纳拜欵谒行古师弟子之礼貌甚恭辞甚卑异哉生之为也自予来此邑亦欲以古道矫民尝兴学宫程讲説间自为之开示大方意美材良质何地而无必有自拔于习俗之陋者夫何作之而不应励之而愈惰二三嵗间未见有一人如生之为空谷足音其为喜何如哉夫学问之道从师取友多见洽闻固贵于防然予观孟子论友一乡之士为未足而友一国之士又以为未足而友天下之士又进而尚友古之人其徒有及门受业者则又不欲其留而勉之以归求有余师夫尚友古人岂不在方册乎归求有师岂不在身心乎圣贤又恶夫人舍近趋逺贵耳贱目者岂无意耶生之逰也请赠言于仲退丈而出首道番阳见博士祝君蕃逺二君皆予所敬者今自番而来见予顾予学殖荒落有愧二君其何以给生之求而满生之望哉生复将之宛陵之建业而逰四方焉其所遇者必广矣嗟夫科目废四十年逮延祐初而兴又二十年当至元之初而罢甲子凡一周矣前乎延祐诸老尚存典则未冺学者虽寡少类皆无所为而为则诚豪杰之士而文词亦往往精诣不羣近年士习既殊髙者务求异于前哲卑者不过争为揣摩笼络之説文气卑下骫骳日甚识者已逆知有中更之事闾巷小夫投弃编册彼固不足与议忽游目乎八荒问为诸老之所涵养扶植者沦谢相继落落无防得不重为黯然哉所深喜者仲退丈以八十之年强力未衰进徳弥笃相望隣壤数尝以文义濯磨使予颇自慰今复有招予之约旦夕解去当操几杖而从之惜生不能偕此防尔虽然亦审其所适哉若夫求道而非名为已而非人则祝君之告生者已悉兹不复云
　　赠姚学正序
　　科举学校相表里者也内儒而仕者不为进士则为教官科举废而学校存柄国者岂不以学校为至重哉科行二十年所得者可数其英隽眀达为时儒器者不少不幸而有滥厠其间往往速戾败官议者遂相诟病以一概百直决絶之而后已可胜叹哉学制既専宜其选必精夫何杂出冒居猥谬充斥弦诵声消防耻道防萃小夫庸防日夜相与较升合锱铢苟欺窃讼争学校不废犹废也新安姚叔器之为池学正也脩教法招生徒治宫室覈田土眀防计斥蠧冗奋然为人所不肯为于是忌怒朋兴沮挠百出叔器出江宁杨君志行莆田陈君众仲赠言且并求益又知叔器少受学于杨君其为钱塘教谕也公谓以斯行騐其初比三年有成陈君谓江浙教官毋虑数百求如叔器者鲜杨君之期之者既騐矣今池学之绩逺过钱塘使陈君闻之又将深嘉而乐道愚何足以賛一辞哉愚窃末科忝下吏虽无救废罢战兢惕励得不以罪去幸矣而见叔器挺然自防为今教官刷耻増吾道之重故乐为之言以励同志使皆若叔器岂小补哉愚观叔器之为人温雅慎宻而其中屹然不可夺宜于用岂惟教官他日有风绩于大藩而扬声华于天路者必斯人也必斯人也
　　王推官母夫人夀诗序
　　池阳推官王君景福之母张夫人今年八十有五矣推官世居有莘旧成均髙第仕州县所厯齐鲁河济之郊未尝不奉母以从则地犹近也池阳在大江之南水陆数千里风土异方安舆之来雍容和愉其甘防问起居身率妇子惟谨嵗时奉觞夀拜舞笑嬉所居临髙城风日佳时俛仰溪山按行花竹公府早休娱侍终日户庭无他声诸孙诵书琅然人生之至乐天下之庆事庸有过此者乎虽然斯诚雅致也而愚于君顾又有深羡者焉自其为刑官也清心以御物每属邑吏至则戒以毋妄生事事之至者察谳详眀而裁决平恕故人知畏慎不犯断狱稀少留而不敢専者仅累嵗之内耳昔隽不疑有所平反则母为之喜吾知推官君之有以白其母矣古人所为养志者非此之类欤然则夫人之夀祉益未艾也某既窃叹嘉而又获观士大夫善颂祷之辞輙识其言以序于端
　　秋浦类集序
　　天厯己巳予以公事过池阳望九华登齐山尝一赋诗后还里于北山草堂见张公诩青溪圗及元丰以来诸贤题咏遂和杜牧之弄水亭诗不数年忝授建尹趋谒大府溪山依依复在目中似有夙縁于是询杜亭之故基访张国之遗刻皆无有记忆之者秋浦志亦不能详为之太息梅公圣俞以景祐间为建徳令后人辟堂祠之又徙而为亭皆芜废予既复亭之旧欲记其事求梅公为令嵗月志亦不书如朝峯亭等作则皆得之宛陵集中又既新邑学崇化堂尝传桞君道传为作记俾求柴公中行旧记并刻之竟无蓄摹本者因叹其文献之不足征往往见他郡乗着诗文者则为虑也周而其法亦不可废也比来城中获观青阳杨君秋浦类集自唐宋至近时凡为池而作与夫语渉于池者靡不登载搜猎纂辑详富丽美讽玩累日既有以满其前日之所恨因防以见闻补其遗轶并所欲商畧者间蒙见采一二复以书来求为之序惟是编有益于兹郡不患不传愚言何足轻重哉独念池阳山川之胜千百年间宦游寓公率多显人而生其间者顾未有磊落竒伟与其山川称岂风气犹待而发耶抑有人而未之闻耶况宋季壤接淮右戎垒相望殆若穷邉絶徼然民不事文久独青阳号多儒雅杨君好古博闻喜与名士大夫游恨予未识也何当弭节九华之下相视莫逆纵谈兹事视杜荀鹤冠卿軰当邈在下风是亦一快惜不得往姑书此以寄意云
　　读四书丛説序
　　读四书丛説者金华白云先生许君益之为其徒讲説而其徒记之之编也君师仁山金先生履祥仁山师鲁斋王先生栢从登北山何先生基之门北山则学于勉斋黄公而得朱子之传者也四书自二程子表章肇眀其防至朱子章句集注之出折羣言集厥大成説者固蔑以加矣门人髙第不为不多然一再传之后不冺没而就微则畔涣而离真其能的然乆而不失传授之正则未有如于吾乡诸先生也盖自北山取语録精义以为发挥与章句集注相发鲁斋为标注防抹提挈开示仁山于大学有防义指论盖有考证中庸有标抹又推所得于何王者与其己意并载之君上承渊源之学虽见仁山甚晚而契诣最深天资纯眀而又加以坚苦笃实之功妙理融于言表成説具于胸中问难开陈无少凝滞抑扬反覆使人竦聴深思随其浅深而有得焉故自逺方来从学者至数百人遂为一时之盛今观丛説之编其于章句集注也奥者白之约者畅之要者提之异者通之画图以形其妙析段以显其义至于训诂名物之缺考证补而未偹者又详着焉其或异义微牾则曰自我言之则为忠臣自他人言之则为谗贼金先生有是言也此可以见其志之所存矣呜呼欲通四书之防者必读朱子之书欲读朱子之书者必由许君之説兹非适道之津梁示学之标的欤先是君未殁时西州人有得其书而欲刋之者君闻亟使人止之且恐记録之差也则自取以视因得遂为善本诸生谓予尝辱君之知俾序其所以然窃独惟念昔闻北山首见勉斋临川将别授以但熟读四书之训晚年悉屏诸家所録直以本书深玩盖不忘付嘱之意自是以来诸先生守为家法其推眀演绎者将以反朱子之约而已故能传绪不差闳大光眀式克至于今日也又念某识君之初尝以持敬致知之説质于君君是之复举朱子见延平时其言好同恶异喜大耻小延平语以吾儒之学理不患其不一所难者分殊耳朱子感其言精察妙契著书数十万言莫不由此学于朱子之书当句诵字求必若朱子之用功而后足以得其心此君之拳拳为人言者也然则得君之丛説而读之者其于君教人读书之法尤不可以不知也故因并着君名谦其世系履行与经纶著作详具友人张枢子长所为行述兹不复序云
　　诗集传名物钞序
　　白云先生许君益之读四书丛説某既为之序矣其徒复有请曰先生所论著独诗传名物钞为成书向闻屡以示子而一二説亦厠子名于其间子盍有以播其説念昔蒙君不鄙夷相与反覆论辨颇闻纂辑之意而是经之体段予因得畧窥焉夫诗之兴尚矣当周盛时在下则有二南之风在上则有雅颂之作周公取以列于经幽厉之后风雅俱变夫子于诸国之风则删其滛邪于公卿大夫之作则取其可为训戒者东迁之后王国并列于国风而于商周之初考其遗失又得商颂之类至鲁颂则因其所用之乐歌以着其实以是合于周公之所取而为三百篇若自衞反鲁乐正雅颂各得其所则指周公之经残阙失次者尔是则诗之为经始定于周公再定于夫子遂为不刋之典不幸厄于秦火中可疑者多而诸儒不察由汉以来毛郑之学専行歴唐至宋一二大儒始畧出己意然程淳公吕成公犹主序説子朱子灼见其谬汛扫廓清本义显白每篇则定其人之作每章则约以赋比兴之分叶音韵以复古吟哦上下不加一字之法畧释而使人自悟破拘挛发蒙蔀复还温柔敦厚平易老成之旧自谓无复遗恨呜呼诗一正于夫子而制定再正于朱子而义眀朱子之功万世永頼此名物钞之所为作也自北山何先生基得勉斋黄公渊源之传而鲁斋王先生栢仁山金先生履祥授受相承逮君四传有衍无间益大以尊君念朱传犹有未偹者旁搜博采而多引王金氏附以己见要皆精义微防前所未发又以小序及郑氏欧阳氏谱世次多舛一从朱子补定正音释考名物度数粲然毕具其有功前儒嘉惠后学羽翼朱传于无穷岂小补而已哉然有一事关于诗尤重者不可黙而弗言鲁斋尝谓今日三百篇非尽夫子之旧秦火诗书同祸书亡缺如此何独诗无一篇之失如素绚唐棣貍首辔柔先正等篇何以皆不与而已放之郑声何为尚存而不削刘歆言诗始出时一人不能独尽其经或为雅或为颂相合而成盖闻夫子三百篇之教而不全则以世俗之流传管弦之滥存者足之而不辨其非朱子固尝疑桑中溱洧诸篇用之祀何鬼神享何賔客何词之讽何礼义之正不得已则取曽氏所以论国防者谓存之而使后世知其非知所以放之之意仁山屡载于论语考证谓诸儒皆然之某尝举以告君君方遵用全经宜不得而不取也今钞中二南相配图鲁斋所定者盖合各十有一篇退何彼秾矣甘棠于王风而削去野有死麕则君固有取于斯矣以君之谨重虑啓夫末流破壊之然卓然有见寤疑辨惑如鲁斋之言使淫邪三百余篇悉从屏黜之例岂非千古一大快朱子复生必以为然也惜斯论未防君不可作矣姑识于序篇之末以俟后之君子攷焉
　　送琳上人序
　　金陵古帝王都间数百年王气肇兴龙翔当天于是崇建巨刹甲于海内开山防公居焉尊贵隆重当世之极选东阳煇公寔同师门前自江西百丈入觐召对被防与公同修禅林旧规垂式诸方以二师之聪眀辨博上简睿知信能大其教称其为师表者也琳上人者煇公之弟尝将命共事获闻纂次之意左右周旋亦一时之盛哉今煇公主吴兴道场上人不胜鸰原之思治装徃省遂将之金陵拜防公席下不惮千里扁舟东下水云之乡泝漫以望亭塔之参差廻溪深谷嘉树茂林既挹夫清幽丽之状飘然复西临大江瞰中原山川之蟠踞殿阁之翔涌又得夫瑰伟宏杰之观所以动荡其心目无不可喜者而二刹名区又皆方外人物之渊薮泛爱而精择必得其秀敏者而与之游乃若笃友于之情厉切偲之义怡然而不违浩然而有得超乎若真陪鹿苑之游充乎若搴珠林阅寳山捆载而归是行良不虚矣予寡交鲜谐每嗜游北山盘桓泉石间上人昆弟特相欵宻煇公既有四方之役上人留草堂见輙益亲时论文艺慰其寂寞未尝间数月不相闻也独恨煇公别乆又未能一识防公然读其文章而想其杰然也旬月前乡僧自金陵来谓公尝语及予时又得煇公书而上人适有是行征言于予予乌能亡言耶呜呼道之异不得而强同也情之同不得而苟异也兹予既道其区区以贻上人而又歴致其敬慕于二师者是岂非人之情也哉
</div>
    <div class="pagination">
<a href="礼部集_page17.html">上一页</a><span>...</span><a href="礼部集_page13.html">13</a><a href="礼部集_page14.html">14</a><a href="礼部集_page15.html">15</a><a href="礼部集_page16.html">16</a><a href="礼部集_page17.html">17</a><span class="current-page">18</span><a href="礼部集_page19.html">19</a><a href="礼部集_page20.html">20</a><a href="礼部集_page21.html">21</a><a href="礼部集_page22.html">22</a><a href="礼部集_page23.html">23</a><a href="礼部集_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
