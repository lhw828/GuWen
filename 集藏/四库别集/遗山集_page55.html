<!DOCTYPE html>
<html>
<head>
    <meta charset="UTF-8">
    <title>遗山集 - 第 55 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>遗山集 - 第 55 页/共 86 页</h1>
    <div class="content">　　记

　　令旨重修真定庙学记

　　王以丁未之五月，召真定总府参佐张德辉北上。德辉既进见，王从容问及镇府庙学，今废兴何如？德辉为言：“庙学废于兵久矣！征收官奉行故事，尝议完复，仅立一门而已。今正位虽存，日以颓圯。本路工匠总管赵振玉方营葺之。惟不敢于官，不敛于民，故难为功耳。”于是令旨以振玉、德辉合力办集，所不足者，具以状闻。德辉奉命而南，连率史天泽而下，晓然知上意所向，罔不奔走从事，以赀以力，迭为佽助。实以己酉春二月庀徒蒇事，黾勉朝夕，罅漏者补之，衺倾者壮之，腐败者新之，漫漶者饰之。裁正方隅，崇峻堂陛。庙则为礼殿，为贤庑，为经籍、祭器之库，为斋居之所，为牲荐之厨；而先圣先师七十子、二十四大儒像设在焉。学则为师资讲授之堂、为诸生结课之室、为藏厩庖湢者次焉。高明坚整，营建合制，起敬起慕，于是乎在。乃八月落成，弦诵洋洋，日就问学。胄子渐礼让之训，人士修举选之业；文统绍开，天意为可见矣！既丁酉，释菜礼成，教官李谦暨诸生合辞属好问为记，以谨岁月。窃不自揆度，以为仁、义、礼、智，出于天性，其为德也四；君臣、父子、兄弟、夫妇、朋友，著于人伦，其为典也五；惟其不能自达，必待学政振饰而开牖之，使率其典之当然，而充其德之所固有者耳。三代皆有学，而周为备。其见之经者，始于井天下之田。井田中之法立，而后党庠遂之教行。若乡射，乡饮酒，若春秋合乐、劳农、养老、尊贤、使能、考艺，选言之政，受成、献馘、讯囚之事，无不在。又养乡之俊，造者为之士，取乡大夫之尝见于施设而去焉者为之师。德则异之以知、仁、圣、义、忠、和；行则同之以孝、友、睦、姻、任、恤；艺则尽之以礼、乐、射、御、书、数。淫言诐行，凡不足以辅世者，无所容也。故学成则登之王朝；蔽陷畔逃不可与有言者，则挞之、识之，甚则弃之为匪民，不得齿于天下。民生于其时，出入有教，动静有养，优柔餍饫，于圣贤之化日益加而不自知，所谓人人有士君子之行者，非过论也。或者以为井田自战国以来埽地矣，学之制不可得而见之矣。天下之民既无以教之，将待其自化欤？窃谓不然。天佑下民，作之君师，夫岂不欲使之正人心、承王道、以平治天下？岂独厚于周师而薄于世乎？由周而为秦，秦又尽坏周制，烧诗、书以愚黔首，而黔首亦皆从之而愚。借耰锄而德色，取箕帚而谇语，抵冒殊捍熟烂之极，宜莫秦民若也。高帝复以马上得天下，其于变狂秦之余习，复隆周之美化，亦不暇给矣。然而叔孙典礼，仅出蕝之陋；陆贾《诗》、《书》，又皆煨烬之末；孰谓斫雕为璞者，乃于不旋踵之顷而得之？宽厚化行，旷然大变。兴廉举孝，周暨郡国。长吏劝为之驾者，项背相望。是则前日所以厚周者，今易地而为汉矣。况乎周制虽亡，而出于人心者固在，惟厌乱所以思治，惟顺流易于更始。始于草创而终之以润色，本末先后还相为用，为周为汉，同归于治，何详略迟速之计邪？洪惟大朝，受天景命，薄海内外，罔不臣属。武克刚矣，且以文治为永图。方夏甫定，垂恩选举，念孤生之不能自存也；通经之士，悉优复之，虑儒业之无以善继也。老成宿德，使以次传之。深计远览，所以贻丕显之谟，而启丕承之烈者，盖如此。王府忠国抚民，一出圣学。比年宾礼故老，延见儒生，谓六经不可不尚，邪说不可不绌，王教不得不立，而旧染不得不新。顺考古道，讲明政术，乐育人材，储蓄治具，修大乐之绝业，举太常之坠典。其见于恒府庙学者，特尊师重道之一耳。夫风俗，国家之元气；学校，王政之大本。不塞不流，理有必至。癃老扶杖，思见德化之成。汉来美谈，见之今日。盖兵兴四十年，俎豆之事不绝如线，独吾贤王为天下倡，是可为天下贺也。故乐为天下书之。是年十月朔旦记。

　　东平府新学记

　　郓学旧矣！宋日，在州之天圣仓有讲授之所曰成德堂者，唐故物也。王沂公曾罢相判州，买田二百顷以赡生徒；富郑公弼《新学记》及陈公尧佐府学题榜在焉。刘公挚领郡，请于朝，得国子监书，起稽古阁贮之。学门左之有沂公祠。祭之位，春秋二仲祭以望日。鲁两生：泰山孙明复、徂来石守道配焉。齐都大名，徙学于府署之西南，赐书碑石，随之而迁，独大观八行碑，蔡京题为圣作者不豫焉。齐已废，而乡国大家如梁公子美、贾公昌朝、刘公长言之子孙故在，生长见闻，不替问学，尊师重道，习以成俗。泰和以来，平章政事寿国张公、万公、萧国侯公挚、参知政事高公霖，同出于东阿，故郓学视他郡国为最盛。如是将百年。贞祐之兵始废焉。先相崇进开府之日，首以设学为事，行视故基，有兴复之渐。今嗣侯莅政，以为国家守成尚文，有司当振饬文事，以赞久安长治之盛，敢不黾勉朝夕，以效万一？方经度之始，或言阜昌所迁乃在左狱故地，且逼近阛阓，湫隘殊甚，非弦诵所宜；乃卜府东北隅爽垲之地而增筑之。既以事闻之朝，庀徒蒇事，工力偕作，首创礼殿，坚整高朗。视夫邦君之居，夫子正南面、垂旒被，邹、两公及十哲列坐而侍，章施足征，像设如在。次为贤廊，七十子及二十四大儒绘像具焉。至于栖书之阁、豆笾之库、堂宇斋馆，庖湢庭庑，故事异举而崇饰倍之。子弟秀民备举选而食廪饩者余六十人，在东序，隶教官梁栋；孔氏族姓之授章句者十有五人，在西序，隶教官王磐。署乡先生康晔儒林祭酒以主之。盖经始于壬子之六月，而落成于乙卯六月初五。十一代孙衍圣公元措，尝仕为太常卿；癸巳之变，失爵北归；寻被诏搜索礼器之散逸者。仍访太常所隶礼直官歌工之属、备钟磬之县、岁时阅习。以宿儒府参议宋子贞领之。故郓学视他郡国为独异。乃八月丁卯，侯率僚属诸生舍菜于新宫，玄弁朱衣，佩玉舒徐，衅落之礼成，而飨献之仪具。八音洋洋，复盈于东人之耳。四方来观者皆失喜称叹，以为衣冠礼乐，尽在是矣！越翼日，学之师生合辞谓仆言：“严侯父子崇饰儒馆以布宣圣化，承平文物顿还旧观。学必有记，以谨岁月，幸吾子文之石，垂示永久。”仆谢曰：“老生常谈，何足以陈之齐、鲁诸君之前？顾以客东诸侯者久，猥当授简之末，俎豆之事固喜闻而乐道之，何敢以不敏辞？”兴造之迹，已辱件右之矣。窃不自度量，辄以有所感焉者著于篇。呜呼！治国治天下者有二：“教”与“刑”而已。刑所以禁民，教所以作新民。二者相为用，废一不可。然而有国则有刑；教则有废有兴，不能与刑并，理有不可晓者。故刑之属不胜数，而贤愚皆知其不可犯；教则学政而已矣。去古既远，人不经见，知所以为教者亦鲜矣，况能从政之所导以率于教乎？何谓政？古者井天下之田，党庠遂序，国学之法立乎其中。射乡、饮酒、春秋合乐、养老、劳农、尊贤、使能、考艺、选贤之政皆在。聚士于其中，以卿大夫尝见于设施而去焉者为之师，教以德以行，而尽之以艺。淫言诐行，诡怪之术，不足以辅世者，无所容也。士生于斯时，揖让、酬酢、升降、出入于礼文之间。学成而为卿、为大夫，以佐王经邦国；虽未成而不害其能至焉者犹为士，犹作食者之养吾栋也。所以承之庸之者如此。庶顽谗说，若不在时，侯以明之，挞以记之；记之而又不从，是蔽陷畔逃，终不可与有言，然后弃之为匪民，不得齿于天下。所以威之者又加此。学政之坏久矣！人情苦于羁检而乐于纵恣，中道而废，从恶若崩。时则为揣摩、为捭阖、为钩距、为牙角、为城府、为穽护、为溪壑、为龙断、为捷径、为贪墨、为盖藏、为较固、为干没、为面谩、为力诋、为贬驳、为讥弹、为姗笑、为陵轹、为觊觎、为睚眦、为构作、为操纵、为麾斥、为劫制、为把持、为绞讦、为妾妇妒、为形声吠、为崖岸、为阶级、为高亢、为湛静、为张互、为结纳、为势交、为死党、为囊橐、为渊薮、为阳挤、为阴害、为窃发、为公行、为毒螫、为蛊惑、为狐媚、为狙诈、为鬼幽、为怪魁、为心失位；心失位不已，合谩疾而为圣癫、敢为大言，居之不疑，始则天地一我，既而古今一我。小疵在人，缩颈为危；怨讟薰天，泰山四维；吾术可售，无恶不可；宁我负人，无人负我；从则斯朋，违则斯攻；我必汝异，汝必我同；自我作古，孰为周孔？人以伏膺，我以发冢。凡此皆杀身之学，而未若自附于异端杂家者为尤甚也。居山林、木食涧饮，以德言之，则虽为人天师可也；以之治世则乱。九方皋之相马，得天机于灭没存亡之间，可以为有道之士，而不可以为天子之有司。今夫缓步阔视，以儒自名，至于徐行后长者，亦易为耳，乃羞之而不为。窃无根源之言，为不近人情之事，索隐行怪，欺世盗名，曰：“此曾、颜、子思子之学也。”不识曾、颜、子思子之学，固如是乎？夫动静交相养，是为弛张之道；一张一弛，游息存焉。而乃强自矫揉，以静自囚，未尝学而曰“绝学”，不知所以言而曰“忘言”。静生忍，忍生敢，敢生狂，缚虎之急，一怒故在，宜其流入于申，韩而不自知也。古有之：桀纣之恶，止于一时；浮虚之祸，烈于洪水。夫以小人之《中庸》，欲为魏晋之《易》与崇观之《周礼》，又何止杀其躯而已乎？道统开矣，文治兴矣，若人者必当戒覆车之辙，以适改新之路。特私忧过，计有不能自已者耳，故备述之。既以自省，且为无忌惮者之劝。侯名澄，七岁入小学，师名士龙江张某。自读诵至剖析义理者余十年。衍圣必其为特达之器，以其子妻之。迄今为名诸侯，二君子有国焉。是年九月朔日，河东元某记。

　　博州重修学记

　　博之庙学，当泰和中州倅，辽东王遵古元仲之所建。元仲有文行，道陵谓之“昔人君子”者也。甲申之兵，民居被焚，州将阎侯义以庙学、州宅、龙兴寺殿，土木之丽甲于一州，特以兵守之。其后庙学独废不存。今行台特进公以五十城长东诸侯，凡四境之内，仙佛之所庐、及祠庙之无文者，率完复之，故学舍亦与焉。防御使茌平石侯青、彰德总管兼州事赵侯德用，乃以行台之命，葺旧基之余而新之。大正其位，又为从祀之室于其旁。至于讲诵之堂、休宿之庐、斋厨库厩，无不备具。经始于某年某月，落成于某年之某月。文石既具，赵侯请予记之。予窃有所感焉。博自唐以来为雄镇，风化则齐、鲁礼义之旧，人物则鲁连子、华歆、骆宾王之所从出。在承平时，登版籍者余三十万家，其民号为良善而易教。特丧乱之后，不能自还耳。虽然，岂独此州然哉？先王之时，治国治天下，以风俗为元气，庠序党术无非教，太子至于庶人无不学。天下之人，幼而壮，壮而老，耳目之所接见，思虑之所安习，优柔于弦诵之域，而餍饫于礼文之地；一语之过差，一跬步之失容，即赧然自以为小人之归。若犯上，若作乱，虽驱逼之、从臾之、诱引之，有不可得者矣。故以之为俗则美，以之为政则治，以之为国则安且久。理之固然而事之必至者，盖如此。呜呼！王政埽地之日久矣。战国吾不得而见之，得见两汉斯可矣；两汉吾不得而见之，得见唐以还斯可矣；唐以还且不可望，况于为血为肉之后乎？丧乱既多，生聚者无几，蚩蚩之与居，伥伥之为徒。亦有教焉：不过破梁碎金：“胡书记咏史”而已。前世所谓《急就章》、《兔园册》者，或篇题句读之不知矣。后生所习见者，非白昼攫金，则御人于国门之外，取箕帚而谇语，借耰锄而德色，秦人之抵冒殊捍，贾子之所为。太息而流涕者，盖无足讶。由是观之，父子、夫妇、人伦之大节，亦由冠屦上下之定分。冠而屦之，屦而冠之，非正名百物，则倒置之敝无所正。父不父、子不子、夫不夫、妇不妇，必肇修人纪者出而后有攸叙之望矣。况草昧之后，道统方开，明经者例有复身之赐，而此州将佐首以兴起学宫为事，土之有志于此道者，其喜闻而乐道之宜如何哉！故为记其兴造之始末，且以学校之本告之曰：有天地，有中国，其人则尧、舜、禹、汤、文、武、周、孔；其书则《诗》、《书》、《易》、《春秋》、《论语》、《孟子》；其民则士、农、工、贾；其教则君令、臣行、父慈、子孝、兄友、弟恭、夫妇睦、朋友信；其治则礼、乐、刑、政、纪纲、法度。生聚、教育、冠婚、丧祭、养生、送死而无憾。庠序党塾者，道之所自出也；士者，推详序党塾所自出之道而致之天下四方者也。由是而之焉，正名百物，肇修人纪者尚庶几焉！如曰不然，则尔爱其羊，我爱其礼。以是学为告朔之饩，可也。

　　赵州学记

　　赵州庙学初废于靖康之兵。天会以来，郡守赵公某始立庙殿，而任公某增筑学舍。泰和名臣、陵川路公元为门、为廊庑、为讲堂，土木之功乃备。自贞祐南渡，河朔丧乱者余二十年。赵为兵冲，焚毁尤甚；民居官寺，百不存一。学生三数辈逃难狼狈，不转徙山谷，则流离于道路。庙学之存亡，亦付之无可奈何而已。户牖既坏，瓦木随彻，当路者多武弁，漫不加省，上雨旁风，日就颓压；识者惜之。岁癸卯，真定路工匠总管赵侯，慨然以修复为事。发赀于家，顾工于民，躬自督视，不废寒暑。裁正方隅、崇峻堂陛；袠倾者起之、腐败者易之、破缺者完之、漫漶者饰之。曾不期年，截然一新，若初未尝毁而又有加焉者。乃八月上丁，诸生释菜如礼，衣冠俎豆，骎骎乎承平之旧。予过庆源，尝往观焉。问所以经度者，郡人高德茂等合辞道其然，且请予记之。予以为学宫之废久矣！儒学之士，虽有任其责者，亦以为不急之务矣。比岁，郡县稍有以兴学为事者，率有由而然。力致势劫剧甚，调度仅能有成，怨讟盈路，所谓可为美观而不可以夷考也。赵侯不出于强率，不入于承望，崇儒向道，自拔于流俗者如此！在于学古之士，其喜闻而乐道之，宜何如哉？故为记之，且告之曰：“吾道之在天下，未尝古今，亦未尝废兴。君臣、父子、夫妇、兄弟、朋友之际，百姓日用而不知。大业广明五季之乱，蕝不施，而道固自若也。虽然，庠予、党塾，先王之所以教，后世虽有作者，既不能复有所加，亦岂容少有所损？羊存礼存，此告朔之饩所以不可废也。夫兴学，儒者事也；用武之世而责人以儒者之事，不可也。异时，时可为，力可致，而使学宫有鞠为园蔬之叹，不必以前世赵、任、路三使君为言。视今赵侯，能不少愧乎？”侯名振玉，龙山人，先节度庆源，有良民吏之风。其与文士游，盖其素尚云。

　　寿阳县学记

　　近代皇统、正隆以来，学校之制，京师有太学、国子学；县官饩廪，生徒常不下数百人，而以祭酒博士助教之等教督之，外及陪京总管大尹府、节度使镇、防御州，亦置教官。生徒多寡，则视州镇大小为限员。幕属之由左选者，率以提举系衔刺史，州则系籍生附于京府，各有定在。外县则令长司学之成坏，与公廨相授受，故往往以增筑为功。若仕进之路，则以词赋、明经取士，豫此选者多至公卿达官。捷径所在，人争走之。文治既洽，乡校家塾弦诵之音相闻。上党、高平之间，士或带经而锄，有不待风厉而乐为之者。化民成俗，概见于此。自大安失驭，中夏版荡，民居官寺，毁为焦土。天造草昧，方以弧矢威天下，俎豆之事宜有所待也。甲辰之春，予归自燕、云，道寿阳，知有新学，往观焉。见其堂庙斋庑，若初未尝毁而又加饰焉者。问所以然，诸生合辞曰：“吾邑旧有庙学。元祐中，知县事张不渝实更新之。既乃废于贞祐甲戌之兵。大变之后，民无百家之聚；县从事李通、李天民者，窃有修学之议而病未能也。会台牒下，于壬寅之冬，课所在举上丁释菜之典，乃得偕令佐暨县豪杰诸人经度之。盖三年而后有成。久欲谒文吾子，以纪岁月，顾以斗食之役之故，而无以自达也。”予谓二三君言：“公辈宁不知学校为大政乎？夫风俗国家之元气，而礼义由贤者出。学校所在，风俗之所在也。吾欲涂民耳目，尚何事于学？如曰：‘如之何使吾民君臣有义、而父子有亲也？夫妇有别、而长幼有序也？’则天下岂有不学而能之者乎？古有之：‘有教无类’；虽在小人，尤不可不学也。使小人果可以不学，则武城之弦歌，当不以割鸡为戏言矣。予行天下多矣，吏奸而渔，吏酷而屠，假尺寸之权，朘民膏血以自腴者多矣！崇祠宇，佞佛老，捐所甚爱以求非道之福，颦呻顾盼，化瓦砾之场为金碧者，又不知几何人也！能自拔于流俗，崇儒重道如若人者乎？且子所言‘无以自达’者，亦过矣。兴学之事，贤相当任之，良民吏当为之。贤相不任，良民吏不为，曾谓斗食吏不得执鞭于其后乎？使吾不为记兹学之废兴则已，如欲记焉，吾知张不渝之后，唯此两从事而已！奚以斗食之薄、万钟之厚为计哉？”通字彦达、县人；天民字仲先，上世秀容人；其先世皆儒素云。

　　代冠氏学生修庙学壁记

　　冠氏庙学，贞祐初知县事鲁仔所增建。泰和中，主簿折元礼画七十二子像。丧乱以来，民居皆被焚毁而庙学独存。岁乙未，右副元帅赵侯悯其颓圮，复为完补之。学之制，初亦俭狭，侯就为料理，而作新之意盖未已也。侯崇儒重道，出于天性。在军旅中，亦常以文史自随；一府之人，若偏裨、若府吏，皆随而化之；兴学之事，特其滥觞耳。呜呼！吾邑为大县久矣。在承平时，登版籍者余三万家；侨寓之民，又倍而三之。学校，大事也，前后历数十政非无贤令佐，而乃因卑习陋，漫不加省；百年以来，能崇起之者，唯吾侯与鲁、折三人而已。可胜叹哉！某月日，县学生黄逸民记。

　　叶县中岳庙记

　　河南中镇所在，在所率有祠庙，以奉岳祗。叶距崧三百里，而近独无有也。邑门之南百举武，少折而西，有地焉直居民之冲，顾望崇显，父老规为岳祠旧矣。泰和末，太原祁人樊道真始以邑人之意而经度焉。地本故堤，废圯已久，荆棘瓦砾，蛇鼯所舍。樊身执畚锸，铲治芜秽，实以版筑。百日而庙基成。邑之人知其坚固可任也，乃群起而助之；实乡豪张祐、孙宁、秦商人、党圭为之倡。庙既成，祁人有以白石为中天像，欲辇而北者，道真请而事焉。予尝谓：小人之情，畏之而有不义；耻之而有不仁；威之而有不惩；独于事神若有所儆焉。何邪？徼福于方来，逃罪于已然；百求而百不可得，然终不以百不可得，而废其所以求也。富贵、光荣、寿考、繁昌，人既有以求诸神；忠信、孝弟、廉让、笃实、神亦有以望于人。吾尝见夫世俗之所以事神者矣：崇祠宇、严像设、刲羊豕、具仪卫，巫觋、倡优杂然而前，拜跪甚劳，迎送甚勤；求神之所以望于人者，无有也！阴害贼诈，刮利次骨，利之所在，无复天理；公噬潜搏，难得是期，内人于沟不恤也，血人于牙不餍也；志得而意满，则曰：“我求于神，神报我者如是也。”故搏噬愈获，报谢愈丰，祷求愈奢，香火未收而阴害贼诈之心已怫然于胸中矣；此值蛇神牛鬼之所不忍临，而谓岳只之聪明正直者而临之乎？《记》有之：“虽有恶人，斋戒沐浴，可以事上帝。”谓小人之不可以事神，不可也；岂弟君子，求福不回，好是正直，介以景福，谓神之可欺，尤不可也！呜呼！神有固然，三尺童子所能知，而人有不能知者，特溺于贪而不能自还耳。惜乎！莫有以三尺童子之所知干而告之也。癸未之夏，予过昆阳，进士韦仲安道樊之意，欲得吾文以记其经营之始，故为书之；且告以福不可徼、祸不可逃也。如是，庶几来者有所儆焉。

　　扁鹊庙记

　　扁鹊随俗为变，过咸阳为无辜医，邯郸为带下医，洛阳为耳目痹医，盖尝至周。其有庙于此，则不可考也。庙再以元丰八年成。里之人事之惟谨，病者必来以药请。杯案闲有得香灺埃煤若丸剂然者，吞之，病良愈。闾里闲相传以为神。斗酒彘肩，祷谢日丰。积习既久，莫有能正之者。乡豪张乙居其旁，葺而新之，土木有加焉，正大元年之八月也。自扁鹊饮上池水，三十日而知物，其事固以秘怪而不常，故虚荒诞幻，被于末流，千百年后而未止也。虽然，耳目之所不接，故常理之所不拘；神膏傅创，灵丸起废，见于传记者多矣，又安可必其果无有哉？故尝谓扁鹊，至人也，自言其方可以解肌裂皮、决脉结筋、湔浣肠胃、漱涤五藏、炼精而易形矣；至于世之阴忌贼诈、贪饕攫拾、心魂斫丧、若醉若狂、懑然而不能自还者，百千为群，日相过乎前，为扁鹊者独不能随俗为变，炼精而易形，使之为平直、安舒、廉让、洁清之人乎？若夫疾病则祷，圣人所不废；诚以感神，祭则受福，冥冥之闲，当有阴相者，盍亦无以灵丸、神膏为也；此之不为区区之香灺埃煤，自夸于闾巷细民之闲以为神。呜呼！其亦儿童剧而已矣，岂世之所望于扁鹊，而扁鹊之所以为扁鹊者哉？

　　长庆泉新庙记

　　邓之西百里而远，是为内乡之东鄙。有山焉，冈峦起伏，与淅郦诸山络脉相属，而为之殿。其麓二泉，灌田千亩有奇。泉之上有龙祠，耆旧以为祷之有雨旸之应。旁近之民有以饮羊牛、浣裙裾者，泉辄汇而迁焉。考之辨方，无所知名。俚俗所称，讹谬失实，且不雅驯。今以其地名之长庆泉。正大丁亥，予承乏是邑。夏五月，赤旱近百日。凡县境之名湫无虑数十所，奔走祷祠，卒无感通。道路嗷嗷，无望来秋。有以此泉为言者，予率父老诣焉。币祝甫登，云气四合，车辙未旋而澍雨浃。明年，里之民作新庙于泉之西南，且以纪其事为请。夫龙之灵固也，然古人之于祷祠，不幸而不见答；自咎而已；幸而应焉，则亦不敢以为功。今也不德其何以致然？将适与雨会欤？影向之报盖不如是之捷也。天之恩与威，令龙实尸之。油然而云，殷然而雷，不崇朝而雨天下。利于物者丰，则享诸己者厚。道家所言，恍惚之外神龙之所居，瑶宫璇室，万舞在庭，金支翠蕤，纷蔽辉映；虽首出万物，奉以四海九州，有不足进焉者。山夫谷民乃以一亩之宫，牲不掩豆而祠之，岂度德、审功、报称之道哉？闻之天即神，神即人，人即天；名三而诚则一。东邻之牛，不如西邻之禴祭实受其福，凡以恃吾诚而已。不然，所持者狭、所求者奢，彼乘云气而游天地之间，是区区者宁足以留其一盼邪？正大己丑九月日。

　　三皇堂记

　　老子职柱下史，阅人代之久，其述伏牺、神农、黄帝氏以来，有“太上下知有之，其次亲之、誉之”之论。邵康节因之亦谓皇与帝为千万世之人，其次第盖如此。自《三坟》为吾夫子所删，三圣人者与天同功，乃无德业可考见。医家者流，谓神农一日尝七十毒，与岐黄至真。大要《三坟》书特止于此。今其论故在本于大道之说、而究乎生死之际，然于二圣人所以仁后世者，才土苴耳。太原医师赵国器谓“吾业当有所本也。”即其家起大屋，立三圣人像事之，以历代名医岐伯而下凡十人侑其坐。栋宇既备，像设既严，介于太谷李进之请予为记。始予甚难之，以谓天地不仁，刍狗万物，圣人跻民仁寿之域，民物安逸，若道自然；虽莫知所谢可也。或曰：“有万世之利者，享万世之报；亢仓楚所居，年谷丰穰，物无疵疠，其乡之人且相与尸而祝之、社而稷之；况与天地同功者乎？虽报本反始，非闾巷所得专；而溯流穷源，或旦暮如有遇。祖而祀之，其谁曰不然！”夫赵子世于方伎，余百有五十年矣。守之以恒业，用之以戒心，谓一毒妄攻，五兵莫惨，耿耿自信，临之以神明。吾知是家于人之命为甚重矣，是可记也。于是乎书之。国器名天用，今为惠民局直长。塑工张天秀。国器之子履道知读书，异时当以儒索自拔于流俗云。己酉初吉，新兴元某记。 

　　崔府君庙记

　　唐崔子玉府君祠，在所有之。或谓之亚岳、或谓之显应王者，皆莫知其所从来。府君定平人，太宗时为长子令，有惠爱之风。本道采访使与长子尉刘，内行弗备，且有赃赇之鄙。时县有名虎，府君谓二人者宜当之，已而果然。及一孝子为所食，乃以牒摄虎至，使服罪；一县以为神而庙事之。世所传盖如此。庙之在阳平者有年矣。贞祐之兵，烧毁几尽。东平副元帅赵侯以其父之志为完复之。其成也，侯命予以岁月记，故为书之。《传》曰：“有功于民则祀之，以劳定国则祀之。”此不为小德小善者言。汉丞相忠武侯之殁，蜀人求为立庙，朝议以礼秩不听，百姓遂因时节祭之道陌上。言事者或谓可听于成都立之，安乐公不从。习隆、向充拜章言：“巷祭野祀，非所以存德念功，若尽顺人心，则渎而无典；建之京师，又逼宗庙；止可令其近墓为之。所亲以时设祭，故吏欲奉祀者，皆限至庙。断其私祀，以从正礼。”于是始从之，为庙于沔阳。从事观之，汉人于忠武侯，其难之也如是，况其下者乎？且夫君县之良吏，血食一方，见于今者多矣，然卓茂则止于密，鲁仲康则止于中牟，朱邑则止于桐乡，召父杜母则止于南阳；盖未有由百里之邑，达之天下四方，如府君之祠之侈者也！高门之荡然、广殿之渠然、冕之巍然、侍卫之肃然，虽五帝之尊且雄无以进。使其止于为土木偶焉，斯可矣；或有物焉，则将疾走远引、逃避之不暇，矧敢冯几负扆以当天下四方臣仆之敬乎？呜呼，祀典之坏久矣！惟祀典坏而后彻淫祠之政举。丧乱以来，天纲弛而地维绝；人心所存，唯有逃祸徼福干在耳。惟逃祸徼福者在，故凶悍毒诈有时而熄。若曰：“淫祀无福，非其鬼而祭之为谄”，尔所敬非吾之所谓敬，尔所惧非吾之所当惧。彼将荡然无所畏忌，血囊仰射，又何难焉？使梁公而在，吾知前日江淮之举，有不暇施于今日者矣。故并及之，使人知侯之意有在。

　　卷第三十三

　　记

　　邓州新仓记

　　观察判官曹君德甫、以书抵某云：“武胜一军，雄视南服，重兵所宿，兼倍诸道，故廪庾之积，尤为吾州之大政。今漆水公之镇是邦也，至之日，即以新仓为事，度材于山，赋庸于兵，以计手授，百堵皆作。盖经始于正大六年之八月，而断手于八年之四月。文石既具，子为我记之。”某以为：天下之谋食者莫劳于农，而莫不害于农；农之力，至于今极矣！叱牛而耕，曝背而耘，一人之劳不能给二人之食，水旱霜雹，螟蝗蟊贼，凡害于稼者不论也。用兵以来，调度百出，常赋所输，皆创痍之民，终岁勤动不得以养其父母妻子，而以之佐军兴者。兵则恃农而战，农则恃兵而耕。朝廷旰食宵衣，惟谷之恤；劝农冠盖，相望于道。廪人之制非不具备，而有司或不能奉承。精粗之不齐，陈腐之不知，度量之不同，簿领之不一，收贮之不谨，启闭之不时，诃禁之不严，检察之不恒，冒滥之不究，请托之不绝；一隙所开，百奸乘之。百家之所敛，不足以给雀鼠之所耗；一邑之所入，不足以补风雨之所败。四方承平，粒米狼戾时然且不可，况道殣相望之后乎？然则有能为国家重民食而谨军赋者，业文之士、宜喜闻而乐道之也。惟公为徐、为陕、为凤翔、为京兆、为洛阳尽力民事，二十年于兹，知民之知难，知战之所资，知废政之不可不举，知积獘之不可不去。是役也，易腐败为坚整，广狭陋为宏敞，增卑湿为爽垲，导壅蔽为开廓。环以复垣，键以重扃。圭撮有经，新陈有次，暵曝有所，检视有具，出入有籍，巡卫有卒。条画周密，截若画一。万箱踵来，千仓日盈，陈陈相因，如冈如陵，望之巍然，有以增金城汤池之重；京师仰给，于是乎张本。某属吏也，知公为详，故并著其设施如此。四月二十三日，儒林郎、南阳县令、武骑尉、赐绯鱼袋元某记。

　　南阳县令题名记

　　为县难、为南阳尤难。由汉以来，千百年居是邦者，不知其几何人，独召、杜有父母之称，其余则有问姓名而不知者，可谓尤难矣。自功利之说行，王伯之辨兴，堕窳者得以容其奸，而振厉者无以尽其力。盖尝疑焉：仁人君子，正其谊不谋其利，明其道不计其功，与夫安静之吏，悃愊无华，日计不足，月计有余者，理诚有之；然唐虞之际，司空则平水土，后稷教民稼穑，司徒则敬敷五教在宽，士明于五刑，虞则若予上下草木鸟兽，伯典礼，夔典乐，龙纳言；三载考绩，三考黜陟幽明，君臣相敕，率作兴事，必于成而后已；谓之不计其功也而可乎？汉宣帝之治，枢机密而品式具，上下相安，莫敢苟且；政平讼理，固出于良二千石德让之风，至于摘奸伏、击豪右、敢悍精敏、砉砉隽快如刃之发于硎者，亦多矣！三代之民治，汉之民亦治；孰王孰伯，必有能辨之者。呜呼，道丧久矣！召、杜之政，岂人人能之？唯稍自振厉、不入于堕窳，斯可矣。若夫碌碌自保，寂寥而无所闻，去之日，使人问姓名而不能知，虽居是邦，谓之未尝居是邦，可也！年月日，某记。

　　吏部掾属题名记

　　吏部为六曹之冠。自前世号为前行，官属府史，由中后行而进者，皆以为荣焉。国朝故事：掾属之分有左右选，右选之在吏曹者，往往至公卿达官，然不能终更者亦时有之。古人以为吏犹贾然。贾有贤有愚。贤贾之取廉，日计不足，月计有余；愚贾之求无纪极，举身以徇货，反为所累者多矣！此最善喻者。自风俗之坏，上之人以徒隶遇佐史，甚者先以机诈待之。廉耻之节废，苟且之心生，顽钝之习成，实坐于此。夫以天下铨综之系、与夫公卿达官之所自出，乃今以徒隶自居，身辱而不辞，名败而不悔；甚矣，人之不自重也！乃录南幸以来名姓凡若干人，刻之石。孰善孰恶、孰由此而达、孰由此而败，观者当自知之得以监焉。正大二年五月、日、儒林郎、权国史院编修官元某记。

　　警巡院廨署记

　　汴京官府寺舍，百年以来无复其旧。其驾南渡，百司之治往往以民居为之。如两警院之繁剧紧要者，亦无定所焉。夏津宋侯之领右院也，以为吾之职有前世长安洛阳令之重，其权则又右内史之所分，乃今侨寓于编户细民之闲；余也不敏，就得以倥偬为辞，后之君子奚赖焉？陛级之不崇，何以示民？寝处之不饰，保以待贤？贵贱无章，上下混淆，则又非所以谨官常而侈上命也。乃以故事请于县官。久之，得故教授位于乐善坊之东。教官废久，屋为民居，罅漏衰倾，风雨弗庇。侯以暇时易而新之。治有厅事，寝有堂奥，厨库井厩，以次成列。外周以垣，内键以门，不私困，不公滞。盖百日而后成，即以其事属余记之。窃尝谓：治人者食于人；劳其心者逸其身。于此有人焉！朝夕从事，使斯民也皆得其所欲安；民安矣，至于吾身之所以安，则谓之私而不敢为，夫岂人情也哉？履屐之闲可以用极；鼓钟之末可以观政。若曰：“此犹传舍耳，不足用心于其闲。”君子以为不智可也！故予乐为书之。侯名九嘉，字飞卿，擢进士甲科。文采风流，昭映一时。历高陵、三水、蓝田、扶风四县令，皆有能声云。正大二年五月、日、儒林郎、权国史院编修官元某记。

　　创开滹水渠堰记

　　州倅定襄李侯，介于教官刘浚明之深，以《滹水新渠记》为请曰：“滹水之源，出于雁门东山之三泉，过繁畤遂为大川。放而出忻口，并北山而东，去仆所居横山为不远。上世以来，知水利可兴，故尝兴之，由来尔朱氏而下，凡三人焉。尔朱丘村人，家有赐田百顷，因以雄吾乡。役家之僮奴，欲从忻口分支流为渠。乡之人以是家公为较固之计，莫有助之者，且姗笑之，因自沮而罢。大定戊子，无畏庄信武乔公，号称“十万乔氏”者，度其财力易于兴造，复以渠为事。开及日阳里，农民以盗水致讼，有避罪而就死者；事出于暧昧，甲乙钩连，无从开释，役夫散归，至以水田为讳。承安中，吾里齐全羡率乡曲大家，按乔公故迹，欲终成之，而竟亦不成。仆不自度量，以先广威尝与齐共事，思卒前业。赖县豪杰、乡父兄子弟佽助之，历二年之久，仅有成立。盖经始于壬寅之八月，起汤头岭西之北村，上下逾六十里，经建安口乃合流。又明年之三月既望，合乡人豫议洎执役者，置酒张乐以落之。老幼欣快，欢呼动地，出平昔所望之外。宜有文辞以垂示永久，幸吾子留意焉。”余以为立功立事，必天时人事合而后可，然系于人事者为尤多。昙余官西南邓之属邑，多水田，业户余三万家。长沟大堰，率因故迹而增筑之，而其用力有不可胜言者。试一二考之：夫水在天壤闲为至平，且善利万物而不争；有余者损之，不足者补之，时乃天之道。兼并之家，力足以制单贫，而贿足以侮文法。身私九里之润，人无一溉之益者多矣。以至平为不平，不争为必争，补有余、损不足，伤水之性，逆天之道；覆车之辙，前后相接。田野细民，有敢复与大豪共公者乎？矧夫非大变之后，无不争之田；非屡丰之年，无供役之食；事艰于虑始，人习于恶劳，贤否异情，理难合，彼己分利，孰为纲维？故虽有万折必东之心，而终屈于七遇皆北之势。使临之以公上之命，且无望于必成，况创始于乡社二三之议乎？有其时而乏其人，有其人而无其志；力不前胜，事必后艰。大哉志乎！唯强也故能立天下之懦；唯坚也故能易天下之难。由是而充之，关辅之三白襄樊之黔芦，皆此物也。故尝谓江乡泽国，巧于用水，凡可以取利者无不尽。举锸投袂，随为丰年。今河朔州郡非无川泽，而人不知有川泽。捐可居之食，失当乘之机，如愚贾操金，昧于贸迁之术。旱暵为虐，乃无以疗之；求象龙、候商羊、坐为焚尪，暴巫禳襘；家之所误，搏手困穷。咎将谁执？方新渠之成也，余往观焉。流波沄沄，净氵最盈沟，若大有力者拥之而前。农事奋兴，坐享丰润，禾麻菽麦，郁郁弥望。计所收拾，如有以相之。夫孤倡而合众力，一善而兼万夫，暂劳而有亡穷之利，若李侯者其可谓有志之士矣！虽然，水利之在吾州者，非特滹河而已也。出东门一舍，少折而南，由三霍而东，尽南邢之西，其闲无片邑，无聚落、无丘垄，特沮洳之泺而已。诚能引牧马之水，以合三会于蒙山之麓，堤障有所，出内有限；才费数千人之功，平湖渺然，当倍晋溪之十。惜无大农尺一之版，使扁舟落吾手中耳！因记侯兴建始末，慨然有感于中，故兼及之。侯名子成，先广威用承直郎荫，当补官，州牒已上吏曹矣。而新令限至，朝请大夫者乃系班。广威诣登闻鼓院自陈，道陵从之。豫供奉者四百二十人，仕至蠡州酒务使。李侯，所谓是以似之者欤？年月日记。

　　市隐斋记

　　吾友李生为予言：“予游长安，舍于娄公所。娄，隐者也，居长安市三十年矣。家有小斋，号曰‘市隐’，往来大夫士多为之赋诗。渠欲得君作记，君其以我故为之。”予曰：“若知隐乎？夫隐，自闭之义也。古之人隐于农、于工、于商、于医卜、于屠钓，至于博徒、卖浆、抱关吏、酒家保，无乎不在，非特深山之中、蓬蒿之下，然后为隐。前人所以有大小隐之辨者，谓初机之士，信道未笃，不见可欲，使心不乱，故以山林为小隐；能定能应，不为物诱，出处一致，喧寂两忘，故以朝市为大隐耳。以予观之，小隐于山林则容或有之，而在朝市者未必皆大隐出。自山人索高价之后，欺松桂而诱云壑者多矣，况朝市乎？今夫干没氏之属，胁肩以入市，叠足以登垅断，利觜长距，争揵求售，以与佣儿贩夫血战于锥刀之下；悬羊头、卖狗脯，盗跖行、伯夷语，曰：‘我隐者也。’而可乎？敢问娄之所隐奈何？”曰：“鬻书以为食，取足而已，不害其为廉；以诗酒游诸公闲，取和而已，不害其为高。夫廉与高，固古人所以隐也，子何疑焉？”予曰：“子得之矣！予为子记之。虽然，予于此犹有未满焉者，请以韩伯休之事终其说。伯休卖药都市，药不二价。一女子买药，伯休执价不移。女子怒曰：‘子韩伯休邪？何乃不二价？’乃叹曰：‘我本逃名，乃今为儿女子所知！’弃药径去，终身不返。夫娄公固隐者也，而自闭之义，无乃与伯休异乎？言，身之文也，身将隐、焉用文之？是求显也！奚以此为哉？予意大夫士之爱公者强为之名耳，非公意也。君归试以吾言问之。”贞祐丙子十二月、日，河东元某记。

　　惠远庙新建外门记

　　晋溪神曰昭济，祠曰惠远，自宋以来云然。然晋祠本以祠唐侯，乃今以昭济主之，名实之紊久矣！不必置论。盖魏、齐而下，晋阳有北门之重；山川盘结，士马强盛，天下名藩巨镇，无有出其右者。此水去城才跬步闲耳。山之麓出两大泉，喷薄湍驶；流不数步，遂可以载舟楫，汇为巨陂，派为通渠；稻塍莲荡，延袤百余里，望之令人渺焉有吴儿洲渚之想。若济源之清旷、苏门之古澹、济南之秀润，以知水者言之，皆吾余波之所及也！太平兴国初，汉入于宋。城阙虽毁而风物故在。旁近之民擅灌溉之利，春祈秋报，唯神之为归，割牲酾酒，日月不绝。宫庭靖深，丹碧纷耀，遗台老树，朱楼画舫，承平游览之盛，予儿时尚及见之。庙旧有殿、有别殿、有廊庑、有门。贞祐之兵迄今三十年，虽不尽废，而腐败故暗极矣！创罢之人，迫于调度，故未暇补葺。父老过之，有潸然出涕者。南北路驿使宝坻高侯天辅悯外门之颓毁也，力为新之。起于辛丑之正月，而成于其年之七月。请予记之。予谓昭济庙之在吾晋，有决不能废者；然其废而兴之，则存乎人焉尔。夫一门之役，固不可谓之全功；异时有以全功自任者，安知其不自高侯发之？是可纪也，故乐为之书。明年五月吉日，新兴元某记。

　　顺天府营建记

　　清苑置于隋开皇末，历唐、五代，为鄚酬属县。宋境与辽接，故改为保塞，重兵所宿，常倍高阳诸戍。金朝既都燕，升县为州，州仍以保名，县则复清苑之号，且置顺天，节度一军。太行诸山，东走辽、碣，盘礴偃蹇，挟大川以入于海；而州居襟抱之下，壁垒崇峻，民物繁伙，辇毂而南，最为雄镇。贞祐初，中夏受兵，遂例有覆隍之变。今万户张侯德刚之起定兴也，初保西山之东流埚隶经略苗公；絫功至永定军节度使、权元帅右都监。及苗公为其副贾瑀所害，侯慷慨愤发，期必报瑀。会麾下何伯祥献苗公符节，即推侯为长。事闻，兴定戊寅五月以侯留守中都、行元帅府事。国兵由紫荆而下，侯率所部陈于狼牙岭、马跌、为所执。大帅以侯肮脏无所屈，义而释之，且复旧职。侯招降旁郡，威信并著，遂下雄、易、安、保诸州，留戍满城。西山豪杰，皆授印号为部曲，兵势大振。满城隘狭，有不能容者；岁丁亥，乃移军顺天，以遏信安行剽之党。时顺天为芜城者十五年矣。侯起堂，使宅之故基，将留居之，随为水军所焚。侯曰：“盗所以来，揣我无固志耳。堂复成，吾且不归矣！”于是立前锋、左、右、中翼四营，以安战士；置行幕荒秽中，披荆棘、拾瓦砾，力以营建为事。适衣冠北渡，得大名毛居节正卿，知其材干强敏，足任倚办，署为幕府计议官、兼领众役。侯心计手授，具有成算。正卿悦于见知，劳不言倦。底蕴既展，百废具兴。承平时州民以井泉碱卤、不可饮食为病。满城之东有南北泉，南曰“鸡距”，以形似言；北曰“一亩”，以轮广言。宋十八塘泺发源于此。二泉合流由城外濠出，为减水口。侯顾而叹曰：“水限吾州跬步闲耳！奇货可居，乃弃之空虚无用之地。吾能指使之，则井泉有甘洌之变，沟浍流恶、又余波之所及也。”乃度地之势，作为新渠；凿西城以入水，水循市东行，由古清苑几百举武而北，别为东流；垂及东城，又折而西，双流交贯，由北水门而出。水之占城中者什之四。渊舒徐，青绿弥望，为柳塘、为西溪、为南湖、为北潭、为云锦。□当夏秋之交，荷芰如绣，水禽容与，飞鸣下上，若与游人共乐而不能去。舟行其中，投网可以得鱼。风雨鞍马闲，令人渺焉有吴儿洲渚之想。由是营守备。以甲乙次第之，则为北衙、为南宅。宅侯所居，工材皆不资于官，役夫则以南征生口为之；至别第悉然。为南楼，因保塞故堞而为之，位置高敞，可以尽一州之胜。西望郎山，如见吴岳于汧水之上；青壁千仞，颜行而前，肩骈指比，历历可数，浓淡覆露，变态百出；信为燕、赵之奇观也。为驿舍，为将佐诸第，为经历司，为仓库，为刍蒿场，为商税务，为祗供所，为药局，为传舍暖室，为马院。市陌纡曲者，侯所甚恶，必裁正之。为坊十，增于著者七：曰鸡泉、吴泽、懋迁、归厚、循理、迁善、由义、富民、归义、兴文。为桥十，而起楼者四：西曰来青，北曰浮空，南曰薰风，东曰分潮。为水门二：西曰通津，北曰朝宗。为谯楼四：北曰拱极，南曰蠡吾，西曰常山，东曰碣石。为庙学一，增筑堂庑，三倍其初。为佛宇十五：曰栖隐、鸿福、天宁、兴国、志法、洪济、报恩、普济、大云、崇岩、天王、兴福、清安、净土、永宁。大悲阁一。由栖隐而下，创者四而十一复其旧。规制宏丽，初若不经毁者。独大悲出侯新意，尤为殊胜，金碧烂然，高出空际；唯燕中仁王佛坛成于国力，可等而上之耳。为道院十一：曰神霄、天庆、清宁、洞元、玄武、全真、朝元、玄真、清为、朝真、得一。创者九而复其旧者二。为神祠四：曰三皇、岱宗、武安、城隍、为酒馆二：曰浮香、金台。亭榭香水中，为乐棚二。为园囿者四：西曰种香、北曰芳润，南曰雪香，东曰寿春。城内外为水硙者四。水既出朝宗门，又将引蒲水为稻田于西南波，乃合九龙之末流。患其浅漫而不能载舟也，为之十里一门闸，以便往来。每闸所在，亦皆有灌溉之利焉。城居既有定属，即听民筑屋四关，以复州制。近而四郊，周泊千里，完保聚、植桑枣；树艺之事，人有定数，岁有成课，属吏实任其责。揽辔问涂，骎骎乎齐、魏之富矣。庚戌秋七月，予过顺天。左副元帅贾辅良佐授侯经度之事，请记之于石，曰：“始吾城无寸甓尺楹之旧，而吾侯决意立之。民则新造而未集，寇则暂溃而复合。以战以守，日不暇给。自常情度之，不牵于道旁筑舍之惑，则必安于聚庐托处之陋矣。侯仁以继绝，义以立懦，信以一异，智以乘时，技合力并，故能事之颖脱如此。夫立城市，营居室，前人食政见于经、于史、于歌咏、于金石者多；今属笔于子，其有意乎？”予因为言：“自予来河朔，雅闻侯名，人谓其文武志胆，可为当代侯伯之冠。起行阵闲不十五年，取万户侯、金虎符如探囊中物。统城三十，制诏以州为府，别自为一道，并控关、陕、汴、洛、淮、泗之重。将佐乔惟忠孝先而下，赐金银符者十数人。光大震耀，当世莫及。夫佩金紫、秉节钺、书旗常、著钟鼎，古人之所重；奔驰角逐、筋疲力涸有不敢望者，侯则顾盼颦呻而得之！况乎土木之计，力有可成者，岂不游刃恢恢有余地哉？古有之，强可以作气，坚可以立志。唯强也，故能举天下之已废；唯坚也，故能成天下之至难。非侯何以当之？是可书也已。”虽然，端本者必以正其末；谨始者必以善其后。侯，人豪也，顾岂以城恒山、池滹沱、空大茂之林以为楹，尽枹阳之石以为础，然后为快欤？吾意其必以行水之智，移之于利物；作室之志，充之以立政。宽庸调以资恳辟，薄征敛以业单贫；黜功利以厚基本；尊文儒以变风俗；率轻典以致忠爱；崇俭素以养后福。盖公清净之化，寇君爱利之实，于是乎张本。予虽老矣，如获见其成，尚能为侯屡书之。邢州新石桥记

　　州北郭有三水焉：其一潦水；其一曰达活泉，父老传为佛图澄卓锡而出。“达活”不知何义，非讹传、则武乡羯人之遗语也；其一曰野狐泉，亦传有妖狐穴于此。潦水由枯港行，并城二三里所，稍折而东去，为蔡水。丧乱以来水散流，得村墟往来取疾之道，溃堤口而出，突入北郭，泥淖弥望，冬且不涸。二泉与港水旧由三桥而行。中桥，古石梁也，淤垫既久，无迹可寻。数年以来，常架木以过二泉。规制俭狭，随作随坏，行者病涉久矣。两安抚张君耘夫、刘君才卿思欲为经久计，询访耆旧，行视地脉，久乃得之。经度既定，言于宣使，宣使亦以为然。乃命里人郭生立准计工，镇抚李质董其事。分画沟渠，三水各有归宿。果得故石梁于埋没之下，矼石坚整，与始构无异。堤口既完，潦水不得骋，附南桥而行。石梁引二泉分流东注，合于柳公泉之右。逵路平直，往来憧憧，无蹇裳濡足之患，凡役工四百有畸，才四旬而成。择可劳而劳，因所利而利，是可纪也。尝谓古人以虑始为难，改作为重，重以恶劳而好逸，安卑而习陋，此天下之能事无所望于后世也欤？且以二君之事言之：有一国之政，有一邑之政，大纲小纪，无非政也。夏官之属曰司险，山林之阻，则开凿之；川泽之阻，则桥梁之。僖公春新作南门，《传》谓“启塞有时”。门户道桥谓之启，城郭墙堑谓之塞，开闭不可一日而阙，特随其坏而治之。修饰南门非闭塞之急，故以土功之制讥之。是则道桥之为政，不亦甚重已乎！子路治蒲，沟洫深治，孔子以恭敬而信许之。子产以所乘舆济人溱、洧之上，孟轲氏至以为惠而不知为政。若二君者，谓不知启闭之急与不知为政，可乎？虽然，此邦之无政有年矣！禁民，政也；作新民，亦政也。禁民所以使之迁善而远罪；作新民所以使之移风而易俗。贤王付畀者如此，二君之奉承者亦如此。犹之陋巷有败屋焉，得善居室者居之，必将正方隅、谨位置，修治杞梓，崇峻堂构，以为子孙无穷之传；岂止补苴罅漏、支柱邪倾而已乎？仆知石梁之役，特此邦百废之一耳。异时过高明之壤，当举酒落之。二君勉哉！临锦堂记

　　燕城自唐季及辽为名都，金朝贞元迄大安，又以天下之力培植之。风土为人气所移，物产丰润，与赵、魏无异。六飞既南，禁钥随废。比焦土之变，其物华天宝所以济宫掖之胜者，固以散落于人闲矣。御苑之西有地焉，深寂古澹，有人外之趣；稍增筑之，则可以坐得西山之起伏。幕府从事刘公子裁其西北隅为小圃，引金沟之水渠而沼之；竹树葱茜，行布棋列，嘉花珍果，灵峰玉湖，往往而在焉。堂于其中，名之曰“临锦”。癸卯八月，公子觞予此堂，坐客皆天下之选。酒半，公子请予为堂作记，并志雅集。予亦闻去秋堂之南，来禽再华，骚人词客多为作乐府、歌诗，以记其异。名章隽语，传播海内。夫营建之盛、游观之美，以今日较之，十倍于临锦者抑多矣，而临锦独以名天下，何邪？盖公子出贵家，春秋鼎盛，志得意满，时辈莫敢与抗；乃能折节下士，敦布衣之好，以相期于文字闲；境用人胜，果不虚语。河朔版荡以来，公宫、侯第、曲室、便房，止以贮管弦、列姬侍，深闭固拒，敕外内不得通。其不为风俗所移者，才一二见耳。异时有向儒术、通宾客、置郑庄之驿、授相如之简，以复承平故事者，予知其自临锦主人发之，故乐为之书。

　　马侯孝思堂记

　　天地立人，圣人立名教；天大地大，而孝亦大。孔子作《经》，师弟子之问答必以因心为言。谓孝与生俱生：生则婴儿慕；壮则五十慕；五十而慕者，则终身而慕。不幸而至大，故焄蒿凄怆。《蓼莪》所述，始于鞠育顾复，卒至于昊天罔极。吾知顷步而忘其亲者，直无父之人耳！天山马侯作孝思堂，请予为记。予以为孝子之念其亲，无乎不在；君独以名其堂者，其必有说欤？马侯涕泗言曰：“吾先人恒州府君，以习诸部译语，且通其字书，仕为都省掾属。凡使者聘报丽夏，吾先人率在行中。忠信为贵人所保任。积十数年之久，乃为朝廷所知。自常调中、特恩授开封幕职。内城之役，被命经度，复以劳迁凤翔路都总管判官。平日教语诸子，以为吾家始于狄道，被俘则有全活之赐；辽东占籍，则有拊存之赐；象胥之任，铨选有常，又不次迁擢之。主恩天大，无从报称，唯有尽此身以答万分耳！精诚激烈，有如白日；造次颠沛，无念不在。果能以千载事自任，持忠入地，与古烈丈夫并游。诸孤无所似肖，其以“孝思”名所居者，欲吾子孙不忘先人之故，为无穷之传耳！”予太息曰：“有是哉！古人有言，不孝，则事君不忠，莅官不敬，朋友不信，战阵无勇；是故为百行之本。先恒州忠义奋发，无愧千古，赠典之迫崇，褒忠□□□□□之豫享，其必有以得之。”闻诸朝著旧人，公之教子也严以法，其抚育孤甥也恩以备。今诸子布列府寺，悉有事功之望。其甥则材量宏博，庶几能成外家之宅相者。盖恒州纯孝天至，以父事君。就诸子及其甥，观其身教之实，既有成效矣。诸孙虽不迨事王父母，其生长见闻，宁不以忠臣孝子之门高自表见乎？《经》有之：“孝子不匮，永锡尔类。”登斯堂也，虽在于涂之人，闻恒州之风亦必有兴起者，又岂特马氏孙息而已哉？于是乎书。年月日、河东人元某记。

　　致乐堂记

　　癸丑之夏，予以事来故都。进士新城王惇甫、温阳张无咎谓予言：“武川贾仲德、仲温，贪慕高谊，久欲奉杖屦致师宾之敬。日者以守义辈为介，吾子既惠顾之矣。仲德故家世淳厚，兄弟力供子职。所以事其母者，滫瀡脂膏、醪醴乳药无不给；昏定晨省、寒温燥湿无不戒。故贾氏以谨厚称燕中。比年以来，仲温者又能岁授一经，《孝经》、《语》、《孟》以次卒对，骎骎乎行已之学，非但涉猎之而已。事母既孝，而事其兄惟谨，友爱弟者甚笃，闺门雍睦，中表以为法。母氏春秋高而神明未衰，弄孙之外，尚能诸妇补纫。岁时显寿，言笑晏晏，诸福备具，方来而未艾也。与之共学者，因以‘致乐’名其堂，取‘养则致其乐’者。堂未有记，幸吾子终教之。”予谢曰：“仆也衰谬，顾何以答盛意？虽然，尝闻之师：‘致乐’云者，所以卜孝者之浅深，惧其乍出乍入，若存若亡，使之时自省察焉耳。盖亲之于其子，子之于其亲，一体而分也、违远相通也、忧患相感也，犹草之有实、木之有根心也。天地闲大顺至和之气，自然之理，与生俱生，于襁褓、于膝下、于成童、至于终身焉。虽僻居四无人声之乡，疾痛困苦必呼亲而诉之，不谓之根于心，成于性而可乎？故有深爱者，斯有和气；气和矣，斯有愉色；色愉矣，斯有婉容。怙恃之下，托二天以为庇，日为无声之乐之所感发，鼓舞动荡，喜不自任。老莱子衣谰斑之表，弄鸟雀于亲侧，非矫饰也。惟圣人有因心之教，然亦不能教人以性之所无有者。要必就其材而封殖之，使有日新之功、省察之说。其忧天下后世、不既恳切至到矣乎！予行天下四方，惟燕析木之分，风土完厚。有唐三百年，雅俗之旧而不为辽霫之所变迁。是以敦庞耆艾之士，他郡国为尤多。至于子弟秀民，往往以横经问道为事。若之子者，皆是也。是家不阶于儒素之业，不渐于教育之化，乃能自树立如此，所谓‘行有余力，则以学文’者，尚庶几焉！然则名堂之意，殆惇甫、无咎爱人以德而然耳，故予乐为记之。”呜呼！昊天罔极，父母之德也；白驹过隙，父母之年也。人子之情，曷维其已。言不称老，《礼》别自尊之嫌，我独何害？《诗》存终养之慕，故牲牢不加于菽水，三釜无羡乎万钟。古人所以愿为兄之日长，而惜报刘之日短也。子曾子有言曰：“君子有三乐，有天下不与存焉。”其一曰有亲可事。是则有亲可事者何其幸欤？乐哉斯堂，吾于是乎有感。五月望日，河东人元某记。

　　李参军友山亭记

　　由龙门而东，其北为轘辕，南为颍谷。轘辕、崧高在焉；颍谷、颍水在焉。南北道合为告成；告成维天地之中，测景台在焉。又东为阳翟，连延二百里闲，少室、大箕、大陉、大熊、大茂、具茨在焉。为山者九，而崧高以峻极为岳。岳有镇、有辅，辅与镇大率皆崧高络脉之所分去也。近代以阳翟为钧之州治，九山环列，颍水中贯，景气清澄，淑览高旷；豫州诸郡莫与为比，自昔号为“东望”。唐人陈宽记颍亭所见，以为云烟草树，浓淡覆露，望之使人意远，超超然如万里之鹤；唯此地可以当之。市南之西有宅一区，竹木潇洒，迥若尘外。镇人李参军麟居之，筑亭其中，以揽九山之胜；心之所存，目之所见，唯山之为归，故以“友山”名之。庚戌之夏，自汴梁来请记于予。疑而问焉，参军者复于予曰：“麟故大家，由王父以来，以好事名乡里。家镇之阛阓中，而庭宇高敞如素封之侯。居有竹里，有堂曰清閟。党承旨世杰、张都漕仲淹、李都司之纯、李治中彦明、礼部闲闲赵公翰墨故在。一时名胜若公卿达官，每车骑过门，吾先人必盛为具馆之。或苛留至旬。浃管弦丝竹，杂以棋槊之戏，穷日竟夕而后已。客亦爱主人之贤而不能去也。贞祐初，麟避兵南渡河，侨寓此州，乐其风土，遂有终焉之志。未几州废。二十年之闲，虽城郭粗立，财有残民数百家而已。麟老矣，遭离丧乱，转徙半天下，仅得复来；时移物换，滋深华表之感。其特用自慰者，赖吾九山在耳！古有之：厌于动者趋静；困于智者归仁。夫仁与智，固圣人示愚者以养福之域也。吾九山之志，一水一石皆昆阆闲物，顾揖所不暇，称喻所不能尽。愚独以为岩岩青峙，壁立千仞，如端人神士朗出天外，云兴霞蔚，光彩溢目；施文章钜公，金玉渊海，漠焉而无情，默焉而意已传。又似夫水食涧饮，隐几而坐忘者。极古今取友，岂复加于此？愧珠玉在侧，无以称副之耳！麟无所以业，无可致宾客；清閟之业，扫地而尽。惟人将拒我是惧。其敢以三损速戾，五交贾衅，自附于王丹、朱穆、刘孝标之后，褰裳裹足，远引高蹈，以与麋鹿同群而游乎？”予笑之曰：“有是哉！予向所疑释然矣。子归，幸多问草堂之灵。”参军固佳士，而封雕丘方移文以谢逋客，君乃与之进，初不以欺松桂诱云壑而为嫌。紫云仙季能无少望乎？何金衣招隐之书之来之暮也！年、月、日记。

　　卷第三十四

</div>
    <div class="pagination">
<a href="遗山集_page54.html">上一页</a><span>...</span><a href="遗山集_page50.html">50</a><a href="遗山集_page51.html">51</a><a href="遗山集_page52.html">52</a><a href="遗山集_page53.html">53</a><a href="遗山集_page54.html">54</a><span class="current-page">55</span><a href="遗山集_page56.html">56</a><a href="遗山集_page57.html">57</a><a href="遗山集_page58.html">58</a><a href="遗山集_page59.html">59</a><a href="遗山集_page60.html">60</a><span>...</span><a href="遗山集_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
