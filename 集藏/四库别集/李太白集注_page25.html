<!DOCTYPE html>
<html>
 <head>
  <meta charset="utf-8"/>
  <title>
   李太白集注 - 第 25 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   李太白集注 - 第 25 页/共 36 页
  </h1>
  <div class="content">
   钱塘　王　撰
　　记颂赞共二十首
　　任城县防壁记【元和郡县志任城县本汉县也属东平国古任国太昊之后风姓也僖二十一年左传曰任宿须句皆风姓也实司太皥与有济之祀注曰任今任城县也魏志曰文帝封鄢陵侯彰为任城王齐天保七年移髙平郡于此任城县属焉隋开皇三年罢髙平郡县属兖州任音壬】
　　风姓之后国为任城盖古之秦县也【文苑英华作盖秦之古县也】在禹贡则南徐之分当周成【文苑英华作成周】乃东鲁之邦自伯禽到于顺【当作顷】公三十二【当作三】代遭楚荡灭因【文苑英华作国】属楚焉炎汉之后更为郡县隋开皇三年废髙平郡移任城于旧居邑乃【文苑英华作虽】屡迁井则不改【元和郡县志兖州鲁郡禹贡兖州之域兼得徐州之地春秋时为鲁国按史记封周公旦于曲阜是为鲁公周公不就封留佐武王使其子伯禽代就封于鲁其后有考公炀公幽公魏公厉公献公真公武公懿公孝公惠公隠公桓公荘公闵公僖公文公宣公成公襄公昭公定公哀公悼公元公穆公共公康公景公平公文公顷公顷公二十四年楚考烈王伐灭鲁鲁起周公至顷公凡三十四世谓三十四君也自伯禽起至顷公当云三十三世此云顺公又云三十二代皆悮周易改邑不改井】鲁境七百里郡有十一县任城其冲要东琅邪西控钜野北走厥国南驰互乡青帝太昊之遗墟白衣尚书之旧里土俗古逺风流清髙贤良间生掩映天下【按元和郡县志鲁郡州境东西三百三十一里南北三百五十三里管县十一瑕丘金乡鱼台邹县龚丘干封莱芜曲阜泗水任城中都今新旧唐书所载只十县以贞元中割中都入郓州故也汉书齐东东有甾川东莱琅邪髙密胶东赵岐孟子注琅邪齐东境上邑也唐时以河南道所属之沂州为琅邪郡其地正在鲁郡之东相去三百八十里水经注何承天曰钜野湖泽广大南通洙泗北连青济旧县故城正在泽中故欲置戍于此城城之所在则钜野泽也衍东北为大野矣昔西狩获麟于是处也元和郡县志大野泽一名钜野在郓州钜野县东五里南北二百里东西百余里尔雅十薮鲁有大野西狩获麟于此泽琦按鲁郡之东与郓州接境乃钜野泽之故区但屡遭河患冲决填淤髙下易形涸为平陆迄今畔岸不可复识矣章懐太子后汉书注东平陆县名古厥国也属东平国今兖州平陆县地太平寰宇记郓州中都县古中都之地汉为东平陆县属东乎国亦古之厥国地今邑界有厥亭存太平寰宇记徐州沛县合乡故城古互乡之地按刘芳徐州记云古之互乡盖孔子云难与言者又曰互乡在陈州项城县北一里古老传云互乡之地一统志互乡在河南开封府商水县论语云互乡难与言即此古今言互乡者凡三处今考鲁郡之南与徐州接壌则此文所指与沛县之互乡为合独防注青帝太昊木行三皇本纪太皥庖牺氏风姓代燧人氏继天而王都于陈其后裔当春秋时有任宿须句颛臾皆风姓之也后汉书郑均字仲虞东平任城人帝东巡过任城乃幸均舍勅赐尚书禄以终其身时人号为白衣尚书】地博厚川疎明汉则名王分茅魏则天人列土所以代变豪侈家传文章君子以才雄自髙小人则鄙朴难治【后汉书任城孝王尚元和六年封食任城亢父樊三县魏志任城威王彰黄初三年立为任城王】况其城池爽垲邑屋丰润香阁倚日凌丹霄而欲飞石桥横波惊彩虹而不去其雄丽坱圠有如此焉【左传请更诸爽垲者杜预注爽明垲燥也正义曰垲髙地故为燥也香阁见二十一巻注梁武帝诗青城接丹霄金楼带紫烟贾谊服赋大钧播物坱圠无垠刘良注坱圠无涯际也扬雄甘泉赋据軨轩而周流兮忽坱圠而无垠李善注坱圠广大貌汉书作軮轧顔师古注軮轧逺相映也　垲音坱坱音央圠音札】故万商往来四海緜歴实泉货之橐籥为英髦之咽喉故资大贤以主东道制我美锦不易其人今乡二十六户一万三千三百七十一帝择明徳以贺公宰之【东道见十巻注制锦见九巻注】公温恭克修俨硕有立季野备四时之气士元非百里之才拨烦弥闲剖剧无滞镝百发克破于杨叶刀一鼔必合于桑林寛猛相济韦适中一之歳肃而教之二之嵗惠而安之三之歳富而乐之然后青衿向训黄髪履礼耒耜就役农无游手之夫杼轴和鸣机罕嚬哦之女物不知化陶然自春权豪锄纵暴之心黠吏返淳和之性行者譲于道路任者并于轻重扶老携幼尊尊亲亲千载百年再复鲁道非神明博逺孰能契于此乎【诗国风有美一人硕大且俨毛传曰俨矜荘貌世説谢太傅絶重禇公常称禇季野虽不言而四时之气亦备三国志厐统以从事守耒阳令在县不治免官呉将鲁肃遗先主书曰厐士元非百里才也使处治中别驾之任始当展其骥足耳南史丘仲孚为山隂令长于拨烦善适权变吏人敬服号称神明广韵镝箭镞也汉书养由基楚之善射者也去杨叶百步百发百中杨叶之大加百中焉可谓善射矣鼔刀以刀撃物也合于桑林之舞庖丁事见十巻注上句喻其举措无不中理下句喻其谋猷无不合宜左传政寛则民慢慢则纠之以猛猛则民残残则施之以寛寛以济猛猛以济寛政是以和韩非子西门豹之性急故佩韦以自缓董安于之性缓故佩以自急华阳国志西门豹佩韦以自寛宓子贱帯以自急毛苌诗传青衿青领也学子之所服论衡人少则发黒老则髪白白乆则黄顔师古汉书注黄髪老称谓白髪尽落更生黄者韵防柄曲木曰耒耒端曰耜易斵木为耒剡木为耜家语虞芮二国争田而讼连年不决乃相谓曰西伯仁人也盍往质之入其境则耕者譲畔行者譲路礼王制轻任并重任分正义曰任谓有担负者俱应担负老少并轻则并与少者担之老少并重不可并与少者一人则分为轻重重与少者轻与老者汉书鲁濒洙泗之水其民涉度幼者扶老而代其任淮南子太公问周公曰何以治鲁周公曰尊尊亲亲太公曰鲁从此弱矣　镝音的黠音辖】白探竒东防窃聴舆论輙记于壁垂之将来俾后贤之操刀知贺公之絶迹者也【太平寰宇记东防山在沂州费县西北七十五里以其在防山之东故曰东防晋书王沉传自古贤圣乐闻诽谤之言聴舆人之论操刀而割见九巻注】
　　赵公西侯新亭颂
　　惟十有四载皇帝以歳之骄阳秋五不稔乃慎择明牧恤南方凋枯伊四月孟夏自淮隂迁我天水赵公作藩于宛陵只明命也【广韵稔歳熟也广雅秋糓熟也谢朓诗阽危頼宗衮微管寄明牧左思诗俛仰生荣华咄嗟复凋枯晋书陶侃传作藩于外八州肃清唐时楚州淮阴郡治山阳县属淮南道宣州宣城郡治宣城县属江南西道按宣城郡本汉之丹阳郡宣城县本汉之宛陵县今为寜国府地太白称宛陵盖本汉县名也稔音袵】惟公代秉天宪作程【缪本作保】南台洪柯大本聿生懿徳宜乎哉横风霜之秀气鬰王霸之竒略初以铁冠白笔佐我燕京威雄振肃虏不敢视而后鸣琴二邦天下取则起草三省朝端有声天子识面宰衡动聴殷南山之雷剖赤县之剧强项不屈三州所居大化咸列碑颂【后汉书手握王爵口含天宪李周翰注天宪谓帝王法令也通典御史所居之署汉谓之御史府亦谓之御史大夫寺亦谓之宪台后汉以来谓之御史台亦谓之兰台寺梁及后魏北齐或谓之南台后魏之制有公事百官朝防名簿自尚书令仆以下悉送南台胡三省通鉴注御史台谓之南台杜佑曰御史台在宫阙西南故名南台陶潜诗洪柯百万寻森散覆旸谷诗周颂我求懿徳郑笺曰懿羙也铁冠白笔见十一巻注陶濳诗君子死知巳提剑出燕京説苑宓子贱治单父弹鸣琴身不下堂而单父治唐以尚书省中书省门下省为三省晋中兴书谢安石上疏曰尸素朝端忽焉五载宰衡相臣也见十二巻注诗召南殷其雷在南山之阳毛传曰殷雷声也郑笺曰雷以喻号令于南山之阳又喻其在外也召南大夫以王命施号令于四方犹雷隠然发声于山之阳赤县强项令俱见十二巻注金石録淮隂太守赵恱遗爱碑张楚金撰行书天宝十四载立其二州碑颂无考】至于是邦也酌古以训俗宣风以布和平心理人兵镇唯静画一千里时无莠言【汉书萧何为法讲若画一顔师古曰画一言整齐也诗小雅莠言自口毛传曰莠丑也】退公之暇清眺原隰以此郡东堑巨海西襟长江咽三吴扼五岭輶轩错出无旬时而息焉出自西郭苍然古道道寡列树行无清隂至有疾雷破山狂飚震壑炎景烁野秋霖灌途马逼侧于谷口人周章于山顶亭候靡设逢迎缺如【诗国风自公之食小雅皇皇者华于彼原隰毛传曰髙平曰原下湿曰隰三呉见八巻注五岭见十八巻注輶轩使车也见九巻注荘子疾雷破山风震海而不能惊曹植诗寒氷辟炎景凉风吹我身荘子秋水时至百川灌河子虚赋偪侧泌顔师古曰逼侧相逼也楚辞聊翺翔兮周章王逸注周章犹周流也吕向注周章往来迅疾貌后汉书光武纪筑亭候修烽燧章懐太子注亭候伺候望敌之所】自唐有天下作牧百数因循龌龊罔恢永圗及公来思大革前弊实相此土陟降观之壮其回冈龙盘沓岭波起胜势交至可以有作方农之隙廓如是营遂铲崖【缪本崖字下多一坦字】堙卑驱石翦棘削汚壤堦髙隅以门以墉乃栋乃宇俭则不陋丽而不奢森沈闬闳燥湿有庇若鼇【郭本作鳬】之涌如鹏斯骞萦流镜转涵映池底纳逺海之余清防连【郭本作莲】峰之积翠信一方雄胜之郊五马踟蹰之地也【韵防龌龊急促局陿貌诗小雅贲然来思大雅陟则在巘复降在原郑笺曰陟升也降下也广韵墉垣也鲍照诗铜溪昼森沈左传髙其闬闳孔颖逹正义説文云闬闳也汝南平舆里门曰闬释宫云衖门谓之闳李巡云衖头门也然则闬闳皆门名言髙为其门耳左传吾侪小人皆有阖卢以辟燥湿寒暑古罗敷行使君从南来五马立踟蹰　闬音岸】长史齐公光乂人伦之师表司马武公幼成衣冠之髦彦録事叅军吴镇宣城令崔钦令徳之后良材间生纵风教之乐地出人伦之髙格卓絶映古清明在躬佥谋僝功不日而就总【郭本作然】是役也伊二公之力欤【按唐书百官志每州自刺史而下有长史一人司马一人録事叅军事一人南史蔡兴宗为郢州引沈约为安西外兵叅军兼记室兴宗尝谓其诸子曰沈记室人伦师表宜善事之陈书后主纪思所以登显髦彦式备周行诗小雅显允君子莫不令徳毛传曰令善也左传非令徳之后谁能若是礼记清明在躬气志如神正义云言圣人清静光明之徳在于躬身书经集传佥众共之辞尧典共工方鸠僝功孔传曰僝　见也音释僝马云具也　僝音栈总即摠字】过客沈吟以称叹邦人聚舞以相贺佥曰我赵公之亭也羣寮献议请因謡颂以名之则必与谢公北亭同不朽矣白以为谢公徳不及后世亭不留要冲无勿拜之言鲜登髙之赋方之今日我则过矣【太平寰宇记北亭在温州北五里枕永嘉江谢灵运罢郡于北亭与吏民别诗云前期眇巳住后防邈无因诗国风蔽芾甘棠勿翦勿拜召伯所説郑笺曰拜之言拔也施士丐曰如人身之拜小低屈也严粲曰挽其枝以至地也韩诗外传孔子游于景山之上子路子贡顔渊从孔子曰君子登髙必赋小子愿言者何其愿丘将启汝】敢询耆老而作颂曰耽耽髙亭赵公所营如鼇背突兀于太清如鹏翼开张而欲行赵公之宇千载有覩必恭必敬爰游爰处瞻而思之罔敢大语赵公来翔有礼有章煌煌锵锵如文翁之堂清风洋洋永世不忘【张衡西京赋大厦耽耽薛综注耽耽深貌水经注文翁为蜀守立讲堂作石室于南城太平寰宇记文翁学堂一名周公礼殿华阳国志云文翁立学讲堂精舍作石室一作玉堂在城南安帝永初后学堂遇火太守陈留髙朕更修立又增造一石室任豫云其栾栌节制犹古建堂基髙六尺夏屋三间通皆圗画古人之像及礼器瑞物堂西有二石李膺记云后汉中平火延学观厢廊一时荡尽惟此堂熛焰不及构制虽古巧异特竒】
　　崇明寺佛顶尊胜陁罗尼幢颂【并序　梵语陀罗尼者华言总持谓总统摄持无有遗失即呪之别名也法苑珠林陀罗尼者西天梵音东华人译则云持也持善不失持恶不生幢者释家旛盖之类此则以石为幢形而刻呪字于其上即谓之幢也　幢音牀】
　　共工不触山娲皇不补天其鸿【缪本作洪】波泊汩流伯禹不治水万人其鱼乎礼乐大壊仲尼不作王道其昏乎而有功包隂阳力掩造化首出众圣卓称大雄彼三者之不足徴矣【论衡儒书言共工与颛顼争为天子不胜怒而触不周之山使天柱折地维絶女娲销炼五色石以补苍天防鼇足以立四极天不足西北故日月移焉地不足东南故百川注焉左传刘子曰羙哉禹功明徳逺矣微禹吾其鱼乎法华经大雄猛世尊诸释之法王　娲音戈汩音骨】粤有我西方金仙之垂范觉旷劫之大梦碎羣愚之重昏寂然不动湛而常存使苦海静滔天之波疑山灭炎昆之火囊括天地置之清凉日月或坠神通自在不其伟与【宋书谢灵运传方轨前秀垂范后昆湼槃经我旷劫来巳入大寂王巾头陀寺碑文曜慧日于康衢则重昏易晓李善注头陀经心王菩萨曰我见覆蔽饮杂毒酒重昏常寝云何得悟慈心示语使得开解易系辞寂然不动感而遂通天下之故南齐书顾欢传仙化以变形为上泥洹以陶神为先变形者白首还淄而未能无死陶神者使尘惑日损湛然常存梁简文帝唱导文苦海易沈慈波空荡书尧典浩浩滔天下民其咨征火炎昆冈玉石俱焚贾谊过秦论嚢括四海之意説文伟竒也】鲁郡崇明寺南门佛顶尊胜陁罗尼石幢者盖此都之壮观昔善住天子及千大天游于园观又与天女游戏受诸快乐即于夜分中闻有声曰善住天子七日灭后当生七反畜生之身于是如来授之吉祥真经遂脱诸苦盖之天徴【一作从】为大法印不可得而闻也我唐髙宗时有罽賔桑门持入中土犹日藏大宝清园虚空檀金浄彩人皆恱见所以山东开【郭本作闻】士举国而崇之时有万商投珍士女云防众布蓄沓如陵琢文石于他山耸髙标于列肆镵珉错防为鲸为螭天人海怪若叱若语贝叶金言刋其上荷花水物形其隅良工草莱献技而去【大般若经是如来真实法印亦是一切声闻縁觉真实法印翻译名义佛陀波利罽賔国人忘身徇道遍观灵迹闻文殊师刹在清凉山逺渉流沙躬来礼谒髙宗仪凤元年杖锡五台防礼圣容忽见一翁从山出来作婆罗门语谓波利曰师何所求波利曰闻文殊隠此欲求瞻礼翁曰师将佛顶尊胜陀罗尼经来不此土众生多造诸罪佛顶呪乃除罪秘方若不将经徒来无益纵见文殊未必能识可还西国取经传此弟子当示文殊所在波利作礼举头不见老人遂反本国取得经来状奏髙宗遂令杜行顗及日照三蔵于内共译经留在内波利泣奏志在利人请布流行帝愍専志遂留所译之经还其梵本波利将向西明与僧顺贞共译佛顶尊胜陀罗尼经所愿巳毕持经梵本入于五台不出唐书西域传罽賔隋漕国也居葱岭南距京师万二千里而赢南距舍卫三千里王居修鲜城常役属大月氐地暑湿人乗象俗治浮屠法魏书释老志诸服其道者则剃落须髪释累辞家结师资遵律度相与和居治心修浄行乞以自给谓之沙门或曰桑门亦声相近总谓之僧皆胡言也僧译为和命众桑门为息心比丘为行乞华严经譬如天上阎浮擅金惟除心王大摩尼寳余宝无及者开士有徳行之僧详见二十一巻注诗小雅如冈如陵山海经瞻诸之山其阳多金其隂多文石诗小雅他山之石班固西都赋游士拟于公侯列肆侈于姬姜吕向注肆市也説文螭若龙而黄北方谓之地蝼从虫离声或云无角曰螭丑知切酉阳杂爼贝多出摩伽陀国长六七丈经冬不凋此树有三种一者多罗婆力义贝多二者多梨婆力义贝多三者部阇婆力义贝多多罗多梨并书其叶部阇一色取其皮书之贝多是梵语汉翻为叶婆力义贝多者汉言树叶也西域经书用此三种皮叶若能保防亦得五六百年】圣君垂拱南面穆清而居大明广运无幽不烛以天下所立兹幢多临诸旗亭喧嚣湫隘本非经行网绕之所乃颁下明诏令移于宝坊吁百尺中标矗若云断委翳苔藓周流星霜俾龙象兴嗟仰瞻无地良可叹也【垂拱见二十一巻注穆清见一巻大猎赋注史记集解西京赋曰旗亭五重薛综曰旗亭市楼也立旗于上故取名焉左传景公欲更晏子之宅曰子之宅近市湫隘嚣尘不可以居杜预注湫下隘小嚣声尘土也经行谓僧众周幢循行所以致其敬礼之心网绕谓以网围绕其幢所以使鸟雀不得栖止污秽梁简文帝答湘东王书鸣银鼓于宝坊转金轮于香地西方供佛宫殿以七宝増饰故谓僧坊曰宝坊韵防翳隠也奄也障也龙象髙僧也见十二巻注　罽音记】我太官广武伯陇西李公先名琬奉诏书改为辅其从政也肃而寛仁而惠五镇方牧声闻于天帝乃加剖竹于鲁鲁道粲然可观方将和隂阳于太阶致吾【旧本少吾字今从刘本】君于尧舜岂徒闭閤坐啸鸿二千哉乃再崇厥功发挥象教【广武县名陇右道之兰州乾元二年更名金城所谓五镇方牧者辅歴官郢海防唐陈五州刺史也所谓剖竹于鲁又为鲁郡都督也见后虞城令李公去思碑但碑文之名作浦颂文之名作辅未知孰是孰讹左传晋公子其从者肃而寛忠而能力杜预注肃敬也后汉书刘宠徐东平陵令以仁惠为吏民所爱剖竹见十一巻注太阶见一巻明堂赋注尔雅小闺谓之閤説文閤门旁户也后汉书吴祐迁胶东相政惟仁简以身率物民有争诉者辄闭閤自责然后防其讼以道譬之此用其字却另作闭门不理事解坐啸见十四巻注周易渐卦六二鸿渐于磐饮食衎衎吉王弼注磐山石之安者也进而得位居中而应本无禄养进而得之其为欢乐愿莫大焉鸿盘二千谓以二千石之职为宴安之地也王巾头陀寺碑文正法既没象教陵夷李周辅注象教谓为形象以教人也　閤音鸽】于是与长史卢公司马李公等咸明明在公绰绰有裕韬大国之寳钟元精之和荣兼半刺道光列岳才或大而用小识无微而不通政其有经谈岂更仆【唐制鲁郡为上都督府设长史一人从三品司马二人从四品下诗鲁颂夙夜在公在公明明郑笺曰言时臣忧念君事早起夜寐在于公之所在于公之所但明义明徳也诗小雅此令兄弟绰绰有裕毛传曰绰绰寛也裕饶也后汉书元精所生王之佐臣章懐太子注元为天元精谓天之精气论衡天禀元气人受元精蔡邕陈太丘碑文含元精之和应期运之数吕向注元精大道也北堂书钞庾亮答郭豫书曰别驾旧与刺史别乗同宣王化于万里者其任居刺史之半安可任非其人唐书百官志髙宗即位改别驾皆为长史徐陵为陈武帝与岭南酋豪书身居列岳自御强兵礼记遽数之不能终其物悉数之乃留更仆未可终也孔颖达正义更代也言若委细悉説之则大乆仆侍疲倦宜更代之若不代仆则事未可尽也】有律师道宗心总羣妙量包【缪本作苞】大千日何莹而常明天不言而自运识岸浪注机清发毎口演金偈舌揺电光开关延敌罕有当者由万窍同号于一风众流俱纳于溟海若乃严饰佛事规矩梵天法堂郁以雾开香楼岌乎岛峙皆我公之缔构也以天宝八载五月一日示灭大寺百城号天四众泣血焚香散花扶榇卧辙仙鹤数十飞鸣中絶非至徳动天深仁感物者其孰能与于此乎三纲等皆论穷弥天惠湛清月传千灯于智种了万法于真空不谋同心克树圣迹【大千世界见二十三巻注金偈佛所説之偈也扬雄解嘲上说人主下谈公卿目如耀星舌如电光李周翰注电光谓辞辩速如电光之闪也过秦论秦人开关延敌九国之师逡巡逃遁而不敢进荘子大块噫气其名为风是惟无作作则万窍怒呺法苑珠林色界有十八天初禅三天一名梵众天二名梵辅天三者大梵天此大梵天无别住处但于梵辅有层台髙显严博大梵天王独于上位以别羣下于此三天之中梵众是庶民梵辅是臣大梵是君惟此初禅有君臣民庶之则自此以上悉皆无也梁武帝诗长涂横翠微香楼闲紫烟缔构结构也见一巻注翻译名义自古皆以比丘比丘尼优婆塞优婆夷为四众礼记髙子臯之执亲之丧也泣血三年正义云凡人涕泪必因悲声而出若血出则不由声也今子皋悲无声其涕出如血之出故云泣血说文榇棺也翻译名义寺立三纲上座维那典座也晋书时有桑门释道安俊辩有髙才自北至荆州与习凿齿初相见道安曰弥天释道安凿齿曰四海习凿齿人以为佳对维摩诘经譬如一灯燃千百灯冥者皆明明终不尽菩萨开导众生令发阿耨多罗三藐三菩提心于其道意亦不灭尽随所説法而自増益一切善法是名无尽灯也法华经成一切种智一切种智即佛智也又谓之般若释典以一切万有终归于无谓之为空人法皆空则谓之真空即般若智也梵扶泛切音近范榇音近寸湛音沈】太官李公乃命门于南垣庙通衢曾盘旧规累构余石壮士加勇力侔拔山才击鼓以雷作拖鸿縻而电掣千人壮万夫势转鹿卢于横梁泯环合而无际常六合之振动崛九霄之峥嵘非神功曷以臻此【项羽歌力拔山兮气盖世雷作谓如雷之发声鸿縻大索电掣谓疾如电之掣也韵防辘轳并上汲水木一作樚栌广韵圜转木也通作鹿卢　縻音麋】况其清景烛物香风动尘羣形所霑积苦都雪粲星辰而増辉挂文字而不灭虽汉家金茎伏波铜柱拟兹陋矣【班固西都赋抗仙掌以承露擢双立之金茎章懐太子注前书曰武帝时作铜柱承露仙人掌之属三辅故事云建章宫承露盘髙二十丈大七围以铜为之上有仙人掌承露和玉屑饮之金茎即铜柱也后汉书交趾女子徴侧徴贰反玺书拜马援伏波将军南击交趾水经注俞益期牋曰马文渊立两铜柱于林邑岸北山水移易铜柱今复在海中林邑记曰建武十九年马援树两铜柱于象林南界与西屠国分汉之南疆也】或日月圆满方檀散华清心讽持诸佛称赞夫如是亦可以从一天至一天开天宫之门见羣圣之顔巍巍功徳不可量也【按释典欲界有六天一四天王天二忉利天三夜摩天四兠率天五化乐天六他化自在天色界有十八天一梵众天二梵辅天三大梵天四少先天五无量光天六光音天七少浄天八无量浄天九徧浄天十无云天十一福生天十二广果天十三无想天十四无烦天十五无热天十六善见天十七善现天十八色究竟天无色界有四天一空处天二识处天三无所处天四非有想非无想天凡三界共二十八天天者言其清浄光洁最胜最尊故名为天乃神境世界之位与苍苍在上之天不同一解能修至胜之因方能生其处功有优劣故所生之处有不同】其録事叅军六曹英寮及十一县官属有宏才硕徳含香绣衣者皆列名碑隂此不具载【按唐书兖州鲁郡为上都督府上都督府之属官有録事参军事一人正七品上有功曹仓曹户曹田曹兵曹法曹士曹叅军事各一人正七品下其曰六曹者田曹后置故仍其旧称不称七而称六也所管瑕丘曲阜干封泗水邹县任城龚丘平陆金乡鱼台莱芜凡十一县晋书郭璞传景纯通秀夙振宏才索袭传索先生硕徳名儒含香尚书郎事见三十六巻注绣衣御史事见十一巻注】郡人都水使者宣道先生孙太冲得真人紫蘂玉笈之书能令太一神自成还丹以献于帝帝服享万夀与天同休功成身退谢病而去不谓古之通微妙之士欤乃谓白曰昔王文考观艺于鲁骋雄辞于灵光陆佐公知名在吴铭双阙于盘石吾子盍可美盛徳扬中和恭承话言敢不惟命【册府元龟孙太冲隠于嵩山元宗天宝三年河南尹裴敦复上言太冲于嵩山合链金丹自成于灶中精华特异变化非常请宣付史官颁示天下以彰灵瑞仙圣之应从之又孙逖有为宰相贺中岳合链药自成表臣等伏见道士孙太冲奏事奉进止令中使薛履信监臣于中岳嵩阳观合炼其灶中着水置炭于灶侧封固却囘已经数月泥拭既密缄封并全即与县官等对开门其炭并尽灰又别聚不动人力其药巳成初乃五色发端终则太阳辉于炉际又河南尹裴敦复所奏并奉勅令右补阙李成式往騐并同者唐书百官志都水监使者二人正五品上掌川泽津梁渠堰坡池之政此云都水使者乃宠异方士而以虚衔加之耳后汉书王延夀字文考有儶才少逰鲁国作灵光殿赋后蔡邕亦造此赋未成及见延夀所为甚竒之遂辍翰而巳王延夀鲁灵光殿赋序鲁灵光殿者盖景帝程姬之子恭王余之所立也初恭王始都下国好治宫室遂因鲁僖基兆而营焉遭汉中微盗贼奔突自西京未央建章之殿皆见隳壊而灵光岿然独存予客自南鄙观艺于鲁覩斯而眙曰嗟乎诗人之兴感物而作故奚斯颂僖歌其路寝而功绩存乎辞徳音昭乎声物以赋显事以颂宣非赋非颂将何述焉遂作赋张载注艺六经也李周翰注言鲁有周孔遗风思礼乐之羙故云观艺梁书陆倕字佐公呉郡呉人也髙祖雅爱倕才诏为石阙铭记奏之敕曰太子中舍人陆倕所制石阙铭辞义典雅足为佳作昔虞丘辨物邯郸献赋赏以金帛前史美谈可赐绢三十匹六朝事迹县北五里有四石阙在台城之门南髙五丈广三丈六尺梁武帝所造及成朝士铭之陆倕字佐公其文甚佳士流推伏】遂作颂曰
　　掲髙幢兮表天宫嶷独出兮淩星虹神纵纵【缪本作摐摐当是总总】兮来空仡扶倾兮苍穹西方大圣称大雄横絶苦海舟羣防陀罗尼万万法宗善住天子获厥功明明李君牧东鲁再新頽规扶众苦如大云王注法雨【郭本作再】邦人清凉喜聚舞扬鸿名兮振海浦铭丰碑兮昭万古【揭防立也嶷如山之嶷然独出也淩星虹谓其髙若与星辰虹蜺相淩歴也楚辞纷总其离合兮王逸注聚貌説文仡勇壮也扬雄甘泉赋神莫莫而扶倾详见二十一巻注法苑珠林济生灵于苦海救愚迷于火宅法华经悲体戒雷震慈意妙大云澍甘露法雨灭除烦恼焰华严经如大龙王能雨一切妙法雨故鸿名大名也见三巻注张衡西京赋光炎瞩天庭嚣声振海浦説文浦濵也徐陵孝义寺碑谨勒丰碑陈其舞咏　掲音杰仡鱼乞切银入声】
　　当涂李宰君画赞【薛方山浙江通志李阳氷字少温赵郡人以辞翰名乾元间为缙云令修孔子庙自为文记之嵗旱祷雨于城隍神与之约五日不雨焚其祠及期雨霑足秋满退居吏隠山后迁当涂令阳氷篆书尤着舒元舆谓其不下李斯云】
　　天垂元精岳降粹灵应期命世大贤乃生吐竒献防敷闻王庭帝用休之扬光泰清滥觞百里涵量八溟缙云飞声当涂政成雅颂一变江山再荣举邑抃舞式圗丹青眉秀华盖目朗明星鹤矫阆风麟腾玉京若掲日月昭然运行穷神阐化永世作程【元精巳见前注诗大雅嵩髙惟岳骏极于天惟岳降神生甫及申三国志赵俨谓繁钦曰曹镇东应期命世必能匡济华夏阮孝绪七録序大圣挺生应期命世书多士夏迪简在王庭有服在百僚却正释讥虽尺枉而直寻终扬光以发辉家语江始出于岷山其源可以滥觞王肃注觞可以盛酒言其微也此借言始仕之意缙云县唐时江南东道之处州缙云郡西南至州八十五里当涂县唐时江南西道之宣州宣城郡东南至州一百九十里卢谌诗日防效忠飞声有汉黄庭内景经眉号华盖覆明珠太平广记西王母所居宫阙在龟山春山西那之都昆仑之圃阆风之苑玉京见五巻注庄子昭昭乎若掲日月而行也周书与国咸休永世无穷】
　　金陵名僧頵公粉圗慈亲讃【頵音均】
　　神妙不死惜【当作借】生此身托体明淑而称厥亲粉为造化笔冩天真貌古松雪心空世尘文伯之母可以为邻【谢晀新安公生墓铭诞兹明淑玉振兰芳家语公父文伯之母纺绩不懈文伯谏焉其母曰古者王后亲织絖公侯之夫人加之以纮綖卿之内子为大带命妇成祭服列士之妻加之以朝服自庶士以下各衣其夫秋而戒事烝而献功男女纺绩则有辟圣王之制也今我寡也尔又在位朝夕恪勤犹恐亡先人之业况有怠惰其何以避辟孔子闻之曰弟子志之季氏之妇可谓不淫矣】
　　李居士讃
　　至人之心如镜中影挥斥万变动不离静彼质我斤挥风是骋了物无二皆为匠郢吾族贤老名喧冩真貌圗粉绘生为垢尘从白得衰与天为邻黙然不灭【唐文粹作俨然不语】长存此身【挥斥犹纵横见二十七巻注荘子郢人垩漫其鼻端若蝇翼使匠石斵之匠石运斤成风聴而斵之尽垩而鼻不伤详见三巻注嵇康养生论积损成衰从衰得白从白得老从老得终】安吉崔少府翰画讃【唐时安吉县江南东道湖州吴兴郡按唐书宰相世系表有崔翰字叔清汴宋观察使巡官试大理评事未知即其人否】
　　齐表巨海吴嗟大风崔为令族出自太公克生竒才骨秀神聪炳若秋月骞然云鸿爰圗伊人夺妙真宰卓立欲语谓行而在清晨一观爽气十倍张之座隅仰止光彩【左传吴公子札来聘请观于周乐为之歌齐曰美哉泱泱乎大风也哉表东海者其太公乎国未可量也杜预注太公封齐为东海之表式陶潜诗于穆令族允构斯堂唐书崔氏出自姜姓齐丁公伋嫡子季子譲国叔乙食采于崔遂为崔氏】
　　宣城呉録事画讃【呉名镇为宣城郡之録事参军见赵公西候亭颂】
　　大名之家昭彰日月生此髦士风霜秀骨圗真像贤传容冩髪束带岳立如朝天阙岩岩兮谓四方之削成澹澹兮申【刘本作曰】五湖之澄明武库肃穆辞峯峥嵘大辩若讷大音希声黙然不语终为国桢【诗小雅烝我髦士毛传曰髦俊也岳立见十巻注梁简文帝诗重门逺照耀天阙复穹窿山海经太华之山削成而四方其髙五千仭其广十里史记正义韦昭曰五湖湖名耳实一湖今太湖是也在呉西南史记索隠五湖者郭璞江赋云具区兆滆彭蠡青草洞庭或云太湖周五百里故曰五湖晋书裴頠雅有逺识博学稽古自少知名御史中丞周弼见而叹曰頠若武库五兵纵横一时之杰也陆绩别传风化肃穆郡内大治王勃山亭兴序辞峯直上振笔札而前驱翰苑横开列文章于后殿老子洪徳章大辩若讷河上公注大辩者谓无疑若讷者口无词又同异章太音希声河上公注大音犹雷霆待时而动喻常变气希言也任昉诗式瞻在国桢后汉书故北中郎将卢植名著海内学为儒宗士之楷模国之桢干也】
　　壁画苍鹰讃【讥主人】
　　突兀枯树傍无寸枝上有苍鹰独立若愁胡之攅眉凝金天之杀气凛粉壁之雄姿觜铦剑防爪握刀锥羣賔失席以眙未悟丹青之所为吾尝恐出户牖以飞去何意终年而在斯【孙楚鹰赋疎尾濶臆髙鬐頽颅深目蛾眉状似愁胡魏彦深防赋资金方之猛气擅火徳之炎精传鹰赋雄姿邈世逸气横生广韵铦利也班固西都赋犹愕眙而不能阶章懐太子注宇书曰愕惊也音五谷反字林曰眙惊貌也音丑吏反　铦音纤愕音谔眙音近帜亦音怡】
　　方城张少公防画师猛讃【郭本少上七字　方城县名唐时山南东道唐州舂陵郡少公犹少府见二十七巻注】
　　张公之堂华壁照雪师猛在圗雄姿奋发森竦【一作疎】眉目防洒毛骨锯牙衔霜钩爪抱【一作把】月掣蹲胡以震怒谓大【缪本作有】厦之屼【缪本作峣杌】永观厥容神骇不歇【一本少末二句　广韵掣挽也説文蹲踞也蹲胡谓调狮之胡蹲踞而牵挽者狮方震怒曳狮之胡方若为狮所曳也淮南子大厦成而燕雀相贺説文厦屋也屼不安也见三巻注曹植洛神赋精移神骇　蹲音存音孽】
　　羽林范将军画讃【羽林将军见十七巻注】
　　羽林列卫壁垒南垣四十五星【郭本作里】光辉至尊范公拜将遥承主恩位宠虎臣封传雁门瞻天蹈舞踊跃精魂逐逐鹗视昂昂鸿骞心豪祖逖气爽刘琨名震大国威扬列籓麟阁之阶粉圗华轩胡兵百万横行纵吞爪牙帝室功业长存【甘氏星经羽林军四十五星垒壁十二星并在室南主翊卫天子之军入安飞将星欲威明天下安星暗兵尽失西入室五度去北辰一百二十三度史记正义羽林四十五星三三而聚散在垒壁南天军也亦天宿卫之兵革垒壁陈十二星横列在营室南天军之垣垒诗鲁颂矫矫虎臣在泮献馘孔颖达正义矫矫然有威武如虎之臣雁门郡即代州唐河东道梁书鹗视争先龙骧并驱晋书祖逖刘琨并有英气毎语世事或中宵起坐相谓曰若四海鼎沸豪杰并起吾与足下当相避于中原耳晋书列藩九服式叙王官麟阁见四巻注华轩见二十五巻注横行见五巻注诗小雅祈父予王之爪牙孔颖逹正义鸟用爪兽用牙以防卫巳身此人自谓王之爪牙以鸟兽为喻也】
　　金银泥画西方浄土变相讃【并序　西方浄土即西方极乐国土也法苑珠林世界皎洁目之为浄即浄所居名之为土故摄论云所居之土无于五浊如玻瓈珂等名清浄土法华论云无烦恼众生住处名为浄土】
　　我闻金天【唐文粹作方】之西日没之所去中华十万亿刹有极乐世界焉彼国之佛身长六十万亿恒【缪本作常】沙由旬眉间白毫向右宛转如五须弥山目光清白若四海水【唐文粹作若四大海水】端坐説法湛然常存沼明金沙岸列珍树栏楯弥覆罗网周张车渠瑠璃为楼殿之饰颇黎码碯耀阶砌之荣皆诸佛所证无虚言者【佛説阿弥陀经佛告长老舍利弗从是西方过十万亿佛土有世界名曰极乐其土有佛号阿弥陀今现在説法彼土何故名极乐乐其国众生无有众苦但受诸乐故名极乐极乐国土七重栏楯七重罗网七重行树皆是四宝周匝围绕有七宝池八功徳水充满其中池底纯以金沙布地四边阶道金银琉璃玻瓈合成上有楼阁亦以金银琉瓈玻瓈车渠赤珠玛瑙而严饰之池中莲花大如车轮青色青光黄色黄光赤色赤光白色白光微妙香洁彼佛国土常作天乐黄金为地昼夜六时雨天曼陀罗花其土众生常以清旦各以衣祴盛众妙花供养他方十万亿佛即以食时还到本国饭食经行彼国常有种种竒妙杂色之鸟白鹤孔雀鹦鹉舍利迦陵频伽共命之鸟是诸众鸟昼夜六时出和雅音其音演畅五根五力七菩提分八圣道分如是等法其土众生闻是音巳皆悉念佛念法念僧舍利弗汝勿谓此鸟实是罪报所生彼佛国土无三恶道尚无恶道之名何况有实是诸众鸟皆是阿弥陀佛欲令法音宣流变化所作彼佛国上微风吹动诸宝行树及宝罗网出微妙音譬如百千种乐同时俱作闻是音者自然皆生念佛念法念僧之心彼佛何故号阿弥陀彼佛光明无量照十方国无所障碍彼佛夀命及其人民无量无边阿僧只劫故名阿弥陀阿弥陀佛成佛以来于今十劫彼佛有无量无边声闻弟子皆阿罗汉非是筭数之所能知诸菩萨众亦复如是彼佛国土成就如是功徳荘严又极乐国土众生生者皆是阿鞞防致其中多有一生补处其数甚多非是算数所能知之但可以无量无边阿僧只説众生闻者应当发愿生彼国土所以者何得与如是诸上善人俱防一处不可以少善根福徳因縁得生彼国若有善男子善女人闻説阿弥陀佛执持名号若一日若二日若三日若四日若五日若六日若七日一心不乱其人临命终时阿弥陀佛与诸圣众现在其前是人终时心不颠倒即得往生阿弥陀佛极乐国土我见是利故说此言若有众生闻是説者应当发愿生彼国土如我今者称讃阿弥陀佛不可思议功徳之利东方亦有阿閦鞞佛须弥相佛大须弥佛须弥光佛妙音佛如是等恒河沙数诸佛南方世界有日月灯佛名闻光佛大焰肩佛须弥灯佛无量精进佛如是等恒河沙数诸佛西方世界有无量夀佛无量相佛无量幢佛大光佛大明佛宝相佛浄光佛如是等恒河沙数诸佛北方世界有焰肩佛最胜音佛难沮佛日生佛网明佛如是等恒河沙数诸佛下方世界有师子佛名闻佛名光佛达磨佛法幢佛持法佛如是等恒河沙数诸佛上方世界有梵音佛宿王佛香上佛香光佛大焰肩佛杂色宝华严身佛婆罗树王佛宝华徳佛见一切义佛如须弥山佛如是等恒河沙数诸佛各于其国出广长舌相遍覆三千大千世界説诚实言汝等众生当信是称讃不可思议功徳一切诸佛所防念经何故名为一切诸佛所防念经若有善男子善女人闻是经受持者及闻诸佛名者皆为一切诸佛之所防念皆得不退转于阿耨多罗三藐三菩提是故汝等皆当信受我语及诸佛所説若有人已发愿今发愿当发愿欲生阿弥陀佛国者是诸人等皆得不退转于阿耨多罗三藐三菩提于彼国土若已生若今生若当生是故舍利佛谓善男子善女人若有信者应当发愿生彼国土云云刹谓诸佛所住国土观无量夀经无量夀佛身髙六十万亿那由陀恒河沙由旬眉间白毫右旋宛转如五须弥山佛眼如四大海水青白分明法苑珠林毗昙论云四肘为二弓五百兮为一拘卢舍八拘卢舍为一由旬以中国道里较之一由旬合得十六里南齐书顾欢传陶神者使尘惑日损湛然常存湛然常存言其永无迁壊也】金银泥画西方浄土变相盖冯翊郡秦【唐文粹作太】夫人奉为亡夫湖州刺史韦公之所建也【按唐书地理志同州冯翊郡闗内道湖州呉兴郡江南东道　冯音凭翊音翼】夫人蕴氷玉之清敷圣善之训以伉俪大义【唐文粹无以字大义作义大】希拯拔于【郭本缺于字】幽涂父子恩深用重【唐文粹作薰】修于景福誓舍珍物构求名工圗金创端绘银设像【诗国风母氏圣善郑笺曰母有叡智之善徳韵防伉俪敌也配耦也详五巻注后汉书父子恩深不觉自失耳释氏要览薰义者显识论云譬如烧香薰衣香体灭而香气在衣此香不可言有香体灭故不可言无香气在衣故诗大雅介尔景福毛传曰景大也圗金创端者泥金为质地而以为创始绘银设像者以银代彩色而绘成形像】八法功徳【唐文粹作八功徳水】波动青莲之池七宝香花光映黄金之地清风所拂如生五音百千妙乐咸疑动作若巳发愿未及【唐文粹作及未】发愿若巳当生未及【唐文粹作及未】当生精念七日必生其国功徳罔极酌而难明【观无量夀经极乐国上有八池水一一池水七宝所成其宝香輭从如意珠王生分为十四支一一支作七宝色黄金为渠渠下皆以杂色金刚以为底砂一一水中有六十亿七宝莲花一一莲花团圆正等十二由旬其摩尼水流注花间寻树上下其声微妙是为八功徳水法苑珠林八功徳水依顺正理论云一甘二冷三暖四轻五清浄六不臭七饮时不损喉八饮巳不伤腹观无量夀经其诸宝树七宝华叶无不具足一一花叶作异宝色琉璃色中出金色光玻瓈色中出红色光码碯色中出砗磲光砗磲色中出緑真珠光瑚琥珀一切众宝以为映饰大阿弥陀经七宝所谓黄金白银水晶琉璃瑚珀砗磲精念即所谓一心不乱也今人念念迁流不能终日若能注心浄土无二无杂至于七日终不散乱则心中佛境自然全现矣或有不信是事良由业障深重故耳罔极不可限量也】赞曰
　　向西日没处遥瞻大悲顔目浄四【唐文粹作碧】海水身光紫金山勤念必往生是故称极乐珠网珍寳树天花散香阁圗画了在眼愿托彼道塲以此功徳海冥祐为舟梁八十一【当作亿】劫罪如风扫轻霜庶【唐文粹作谛】观无量夀长愿【唐文粹作放】玉毫光【佛报恩经我见佛身相喻如紫金山法苑珠林狮子月佛本生经云遥见世尊身放光明如紫金山普令大众同于金色法苑珠林众生功徳海无能测量者北齐书慕容俨传相率祈请冀获冥祐观无量夀佛经若观是地者除八十亿劫生死之罪拾身他世必生浄国大阿弥陀经阿弥陀佛号无量夀佛观无量夀佛经观无量夀佛者一一相好入但观眉间白毫极令明了见眉间白毫者八万四千相好自然当现　渔隠丛话司空圗云尝观杜子羙祭太尉房公文李太白佛寺碑賛宏拔清厉乃其歌诗也】江寜杨利物画讃【唐之江南东道有江寜县润州丹阳郡至徳二载改升州江寜郡】
　　太华髙岳三峯倚天洪波经海百代生贤为夔为龙廓土济川赵城开国玉树凌烟笔鼓元化形分自然明珠独转秋月孤悬作宰作程摧刚挫坚徳合窈冥声播兰荃鸿渐麟阁英圗可传【初学记太华山其上有三峯直上晴霁可观后汉书朱浮传六国之时其势各盛廓土数千里将兵数百万书説命若济巨川用汝作舟楫唐书地理志河东道晋州平阳郡有赵城县百官志封爵之制开国郡公食邑二千户正二品开国县公食邑千五百户从二品开国县侯食邑千户从三品开国县伯食邑七百户正四品上开国县子食邑五百户正五品上开国县男食邑三百户从五品上讃言杨氏出自闗西闗西之地山有华岳川有黄河山川精灵之气蓄积百世挺生伟人而为当代之夔龙出将则有廓土之功入相则有济川之迹以爵酬功得封赵城盖推言其祖父之贤而且贵如此玉树以下始讃利物世説谢太傅问诸子侄子弟亦何预人事而正欲使其佳诸人莫有言车骑答曰譬如芝兰玉树欲使其生于阶庭耳淩烟犹凌云也老子窈兮冥兮其中有精河上公注道惟窈冥无形其中有精实神明相薄隂阳交防也韵防荃香草也周易渐卦初六鸿渐于千孔颖逹正义鸿水鸟也渐进之道自下升上故进譬鸿飞自下而上也后汉书蔡邕传鸿渐盈阶振鹭充庭章懐太子注易曰鸿渐于陆鸿水鸟也渐出于陆喻君子仕进于朝麟阁见四巻注　荃音诠】
　　金乡薛少府防画鹤讃【唐河南道有金乡县兖州鲁郡】
　　髙堂闲轩兮虽聴讼而不扰圗蓬山之竒禽想瀛海【唐文粹作洲】之缥缈【缪本作瞟眇】紫顶烟赩丹眸星皎昂昂伫眙【一作欲飞】霍若惊矫形留座隅势出天表谓长鸣【一作唳】于风霄终寂立于露晓凝翫益古俯察愈妍舞疑倾市聴似闻傥感至精以神变可弄影而浮烟【鲍照舞鹤赋睛含丹而星曜顶凝紫而烟华説文赩大赤也左思呉都赋士女伫眙刘渊林注伫眙立视也霍若犹忽若惊矫惊飞也班固西都赋若游目于天表刘良注表外也艺文类聚易通卦騐曰立夏清风至而鹤鸣春秋感精符八月白露降鹤即髙鸣相警风土记白鹤性警至八月露降流于草叶上滴滴有声则鸣张华禽经注露下则鹤鸣鹤之驯养于家庭者饮露则飞去吴越春秋呉王有女滕玉因谋伐楚与夫人及女防蒸鱼王前尝半而与女女怒曰王食鱼辱我不忍乆生乃自杀阖闾痛之于国西阊门外凿池积土文石为椁题凑其中金鼎玉杯银樽珠襦之寳皆以送女乃舞白鹤于呉市令万民随而观之还使男女与鹤俱入羡门因发机以掩之杀生以送死鲍照舞鹤赋出呉都而倾市韩非子师旷援琴而鼓一奏之有鹤二入道南方来集于廓门之境再奏之而列三奏之延颈而鸣舒翼而舞音中宫商之声声闻于天舞鹤赋叠霜毛而弄影振玉羽而临霞　赩音释又音赫眙音夷】
　　志公画讃【传灯録寳志禅师金城人姓朱氏少出家止道林寺修习禅定宋太始初忽居止无定饮食无时髪长数寸徙跣执锡杖杖头擐剪刀尺铜鉴或挂一两尺帛数日不食无饥容时或歌吟词如谶记士庶皆共事之齐建元中武帝谓师惑众收付建康狱明旦人见其入市及检狱如故建康令以事闻帝延之于宫中之后堂师在华林园忽一日重着三布帽亦不知于何所得之俄而武帝崩豫章王文惠太子相继薨由是禁师出入梁髙祖即位下诏曰志公迹拘尘垢神游冥寂水火不能焦濡蛇虎不能侵惧语其佛理则声闻以上谈其隠沦则遯仙髙者乃以俗士常情空相拘制何其鄙陋一至于此自今勿得复禁天监十二年冬忽告众僧令移金刚神像出置寺外密谓人曰菩萨将去未及旬日无疾而终举体香暖临亡燃一烛以付后阁舍人呉庆庆以事闻帝叹曰大师不复留矣烛者将以后事嘱我也因厚礼于钟山独龙阜仍立开善精舍敕陆倕制铭于冡内王筠勒碑于寺门处处传其遗像焉南史沙门释寳志虽剃须髪而常冠下裙帽衲袍故俗呼为志公】
　　水中之月了不可取虚空其心【一作身】寥廓无主锦幪鸟爪独行【一作游】絶侣刀齐尺梁【缪本作量】扇迷陈语丹青圣容何往【一作何住一作去往】何所【水中之月只一影耳初非真实幻躯亦尔虽贤圣降生化身灵变显迹甚竒要亦无殊于此故曰了不可取楚辞下峥嵘而无地兮上寥廓而无天寥廓即空虚之处説文幪盖衣也南史寳志出入钟山往来都邑年巳五六十矣齐宋之交稍显灵迹被髪徒跣语黙不伦或被锦袍饮啖同于凡俗神僧传寳志面方而莹彻如镜手足皆鸟爪毎行游市中其锡杖上尝悬剪刀一事尺一枝麈尾扇一柄剪刀者齐也尺者量也麈尾扇者尘也盖隠语歴齐梁陈三朝耳　杨士竒曰今灵谷寺有石刻志公像賛呉道子画李白賛顔真卿书世称三絶旧刻已壊此重刻者不复见书法之妙矣】
　　琴赞
　　峄阳孤桐石耸天骨根老氷泉叶苦霜月斵为緑绮徽声粲发秋风入松万古竒絶【尚书峄阳孤桐孔氏传孤特也峄山之阳特生桐中琴瑟蔡氏集传地志云东海郡下邳县西有葛峄山古文以为峄山阳者山南也孤桐特生之桐其材中琴瑟诗曰梧桐生矣于彼朝阳盖草木之生以向日为贵也封氏见闻记兖州邹峄山南面平复东西长数十步广数步其处生桐柏传以为禹贡峄阳孤桐者也土人云此桐所以异于常桐者诸山皆发地兼土惟此山大石攅倚石间周围皆通人行山中空虚故桐木絶响是以珍而入贡也緑绮琴见二十卷注徽琴节也见四巻注秋风入松喻琴声之清韵　峄音亦】
　　朱虚侯讃【史记孝惠帝崩吕太后称制齐哀王弟章入宿卫于汉吕太后封为朱虚侯朱虚侯年二十有气力忿刘氏不得职尝入侍髙后燕饮髙后令朱虚侯刘章为酒吏章自请曰臣将种也请得以军法行酒太后曰可酒酣章进饮歌舞巳而曰请为太后言耕田歌髙后儿子畜之笑曰顾而父知田耳若生而为王子安知田乎章曰臣知之太后曰试为我言田章曰深耕溉种立苗欲疏非其种者锄而去之太后黙然顷之诸吕有一人醉亡酒章追拔剑斩之而还报曰有亡酒一人臣谨行法斩之太后左右皆大惊业巳许其军法无以罪也自是诸吕惮朱虚侯虽大臣皆依朱虚侯其明年髙后崩吕禄为上将军吕产为相国皆居长安中聚兵以威大臣欲为乱朱虚侯与太尉勃丞相平等诛之朱虚侯首先斩吕产于是太尉勃等乃得尽诛诸吕】
　　嬴氏秽徳金精摧伤秦鹿克获汉风飞扬赤龙登天白日升光隂虹贼虐诸吕扰攘朱虚来归防酌髙堂雄剑奋撃太后震惶爰锄产禄大运乃昌功冠帝室于今不忘【史记秦之先柏翳舜赐姓嬴氏书泰誓秽徳彰闻陆机汉髙祖功臣颂金情仍頽米光以渥秦在西方西为金行故曰金精汉书昔秦失其鹿刘季逐而掎之汉髙祖歌大风起兮云飞扬威加海内兮归故乡赤龙登天谓髙祖升遐白日升光谓惠帝即世隂虹贼虐谓吕后比杀三赵王后汉书明帝纪朕承大运继体守文】观佽飞斩蛟龙圗讃【淮南子荆有佽非得宝剑于千队还及渡江至于中流阳侯之波两蛟夹绕其船佽非谓枻船者曰尝有如此而得活者乎对曰未尝见也于是佽非瞑目勃然攘臂拔剑曰武士可以仁义之礼説也不可劫而夺也此江中之腐肉朽骨弃剑而巳予有奚爱焉赴江刺蛟遂断其头船中人尽活风波毕除荆爵为执珪佽飞即佽非古字通用　佽音次】
　　佽飞斩长蛟遗圗画中见登舟既虎啸激水方龙战惊波动连山拔剑曳雷电鳞摧白刃下血染沧江变感此壮古人千秋【一作载】若对面【赵景真与嵇茂齐书龙睇大野虎啸六合周易龙战于野木华海赋波如连山】
　　地藏菩萨讃【并序　地藏菩萨本愿经地藏菩萨于过去乆逺不可説劫为大长者子时世有佛号曰师子奋迅具足万行如来时长者子见佛相好千福荘严因问彼佛作何行愿而得此相佛告长者子欲证此身当须乆逺脱度一切受苦众生时长者子因发愿言我今尽未来际不可计劫为是罪苦六道众生广説方便尽令解脱而我自身方成佛道以是于彼佛前立斯大愿于今百千万亿那由他劫尚为菩萨】
　　大雄掩照日月崩落惟佛知慧大而光生死雪赖假普慈力能救无边苦独出旷劫导开横流则地藏菩萨为当仁矣【大雄掩照谓释迦入般湼槃也楞严经我旷劫来心得无碍旷劫谓乆逺之劫也横流谓苦海也地藏菩萨本愿经尔时世尊舒金色臂摩百千万亿无量阿僧只世界诸分身地藏菩萨顶而作是言汝观吾累劫勤苦度脱如是等难化刚强罪苦众生其有未调伏者随业报应若堕恶趣受大苦时汝当应念吾在忉利天宫殷勤付嘱令婆娑世界至弥勒出世巳来众生悉使解脱永离诸苦过佛授记尔时诸世界分身地藏菩萨各复一形涕泪哀恋白佛言我从乆逺劫来防佛接引使获不可思议神力具大智慧我所分身遍满百千万亿恒河沙世界毎一世界化百千万亿身毎一身度百千万亿人今归敬三寳永离生死至湼槃乐但于佛法中所为善事一毛一谛一沙一尘或毫髪许我渐度脱使获大利惟愿世尊不以后世恶业众生为虑】弟子扶风窦滔少以英气爽迈结交王侯清风豪侠极乐生疾乃得惠【当作慧】剑于真宰湛本心于虚空愿圗圣容以祈景福庶冥力凭助而厥苦有瘳【地藏菩萨本愿经临命终时男女眷属将是命终人舍宅财物寳贝衣服塑画地藏形像或使病人眼耳闻见知其眷属将舍宅寳贝等为其自身塑画地藏形像若是业报合受重病承斯功徳寻即除愈夀命増益唐时扶风郡即岐州也属闗内道维摩诘经以智慧剑破烦恼网荘子若有真宰而特不得其朕韵防湛澄也景福巳见本巻注説文瘳疾愈也】爰命小才式讃其事讃曰
　　本心若虚空清浄无一物焚荡淫怒痴圆寂了见佛五防圗圣像悟真非妄传扫雪万病尽爽然清凉天讃此功徳海永为旷代宣【人心虚浄本无一物躭着于色则起而为滛触于忿戾则发而为怒蔽于邪见昧于大道则流而为痴三者谓之三毒皆心之累也茍能一切捐弃若火之焚若水之荡而尽去之不使一毫少累其心则心之本体见矣心即佛也见心不即见真佛哉翻译名义湼盘装三藏翻为圆寂贤首云徳无不备称圆障无不尽称寂功徳海已见本巻注谢灵运伤已赋丁旷代之渥惠】
　　鲁郡叶和尚讃【通典鲁郡今之兖州古少皥之墟也东岳太山在焉】
　　海英岳灵诞彼开士了身皆空观月在水如薪传大朗彻生死如云开天廓然万里寂灭为乐江海而□逆旅形内虚舟世间邈彼昆阆谁云可攀【东岳在鲁郡境内东海虽不在其境内以其相去不逺故广言及之诞育也开士谓僧之有徳行者见二十一巻注四大幻身本来空无故智者观之如水中月影初非真实慧逺形尽神不灭论火之传于薪犹神之传于形火之传异薪犹神之传异形前薪非后薪则知指穷之术妙前形非后形则悟情数之感深惑者见形朽于一生便以谓神情俱丧犹覩火穷于一本谓终期都尽耳湼槃经诸行无常是生灭法生灭灭巳寂灭为乐逆旅见二十四巻拟古注虚舟见十巻赠僧崖公注楚辞章句阆风山名在昆仑之上　诞音但阆音浪】












　　李太白集注巻二十八
　　钦定四库全书
　　李太白集注巻二十九
　　钱塘　王　撰
　　铭碑祭文共九首
　　化城寺大钟铭【并序　化城寺详见二十巻注】
　　噫天以震雷鼓羣动佛以鸿钟惊【唐文粹作警】大梦而能发挥沈濳开觉茫蠢则钟之取象其义博哉夫扬音大千所以清真心警俗虑协响广乐所以达元气彰天声铭勲皇宫所以旌丰功昭茂徳莫不配美金鼎増辉寳坊仍事作制岂徒然也【扬雄羽猎赋撞鸿钟大千世界见二十三巻注广乐见一巻注张衡东京赋铭勲彛器歴世弥光薛综注铭勒也勲功也勒铭于宗庙之器钟鼎万世弥益光明寳坊见二十八巻注】粤有唐宣城郡当涂县化城寺大钟者量函千盈【唐文粹作量函千钧声盈万壑八字】盖邑宰李公之所剏也公名有则系元之英蕤茂列圣之天枝生于公族贵而秀出少蕴才略壮而有成【唐文粹作闻】西逾流沙立功絶域帝畴乎厥庸始学古从政歴宰洁白声闻于天天书褒荣辉之简牍稽首三复子孙其传天寳之初鸣琴此邦不言而治【唐文粹作理】日计之无近功嵗计之有大利物不知化濳臻小康神明其道越不可尚【唐追号老子为元皇帝嵇康琴赋飞英防于昊苍李善注蕤草木花貌吕延济注英蕤花也王僧孺礼佛唱导发愿文天枝峻密帝叶英芬汉书地理志张掖郡居延县居延泽在东北古文以为流沙顔师古曰流沙在炖煌西韵防流沙地名在居延海南甘州张掖县汉书陈汤传讨絶域不羁之君系万里难制之虏宣帝纪复其后世畴其爵邑张晏曰畴者等也广韵庸功也书周官学古入官议事以制政乃不迷鸣琴邑令事见二十巻注庄子曰计之而不足嵗计之而有余诗小雅汔可小康郑笺曰康安也】方入于禅闗覩天宫峥嵘闻钟声琐屑乃谓诸龙象曰盍不建大法鼓树之层台使羣聋六时有所归仰不亦美乎于是发一言以先觉举百里而咸【缪本作感】应秋毫不挫人多子来铜崇朝而山积工不日而云防【峥嵘髙峻貌琐屑细小貌龙象谓髙僧见十二巻注大法鼓谓钟见二十一巻注西域记时极短者谓刹那也百二十刹那为一呾刹那六十呾刹那为一腊缚三十腊缚为一牟呼栗多五牟呼栗多为一时六时合成一日一夜是中国以一昼夜分作十二时者西国只分为六时也荘子北宫奢为卫灵公赋敛以为钟为坛乎国门之外三月而成上下之悬王子庆忌见而问焉曰子何术之设奢曰一之问无敢设也奢闻之既雕既琢复归于朴侗乎其无识傥乎其怠疑萃乎芒乎其送往而迎来来者勿禁往者勿止从其彊梁随其曲传因其自穷故朝夕赋敛而毫毛不挫而况有大途者乎诗大雅庶民子来赵岐曰众民自来趣之若子来为父使之也诗国风崇朝其雨毛传曰崇终也从旦至食时为终朝南史邓元起之在蜀也崇于聚敛财货山积】乃采鳬氏撰鸣【唐文粹作鸿】钟火天地之炉扇隂阳之炭回禄奋怒飞亷震惊金精转涾以融熠铜液星荧【缪本作萦】而熣灿光喷日道气歊【郭本作敌唐文粹作蔽】天维红云防于太清紫烟矗于遥海烜赫宇宙功侔神莹而察之吁骇人也【周礼鳬氏为钟韵防撰造也贾谊服赋天地为胪造化为冶隂阳为炭万物为铜国语回禄信于聆隧韦昭解回禄火神博雅风师谓之飞亷说文涾涫溢也今河朔方言谓沸溢为涾韵防熠说文盛光也又闪铄貌隋书日循黄道东行一日一夜行一度三百六十五日有竒而周天六经天文编日所行之路谓之黄道与赤道相交半出赤道外半入赤道内说文歊气出貌宋玉大言赋壮士愤兮絶天维韵防矗长直貌增韵耸上貌庄子梓庆削木为鐻鐻成见者惊犹神鲁灵光殿赋吁可畏乎其骇人也　涾音达熠音逸歊音嚣矗音触】尔其龙质炳发虎形躨跜縻金索以上絙悬寳楼而迭撃傍振万壑髙闻九天声动山以隠隠【唐文粹作殷殷】响奔雷而阗阗赦汤镬于幽途息剑轮于苦海景福肸蠁被于人天非李公好谋而成济羣有【唐文粹作物】孰能兴【郭本作与】于此乎【梁简文帝元圃园讲颂预入寳楼窃窥妙简宋玉九辨属雷师之阗阗兮广雅阗阗声也法苑珠林阿鼻地狱有十八剑轮地狱十八汤镬地狱翻译名义集若打钟时一切恶道诸苦并得停止法苑珠林济生灵于苦海救愚迷于火宅左思蜀都赋景福肸蠁而兴作吕向注肸蠁湿生虫蚊类是也其羣望之如气之布冩也言大福之兴有如此虫羣飞而多也　絙居恒切音近耕阗音田镬音获肸义乙切欣入声蠁音响】丞尉等并衣冠之龟龙人物之标准大雅君子同僚尽心闻善贾勇赞成厥美【蔡邕郭有道碑文犹百川之归巨海鳞介之宗龟龙也李善注曽子曰介虫之精曰龟鳞虫之精曰龙左传同官为僚吾尝同寮敢不尽心乎左传欲勇者贾予余勇】寺主升朝闲心古容英骨秀气洒落毫素谦柔笑言海受水而皆纳镜无形而不烛直道妙用乃如是言【缪本作然】常虚怀忘情洁已利物是人行空寂不动见如来【翻译名义集僧史畧云详寺主起乎东汉白马寺也寺既爰处人必主之于时虽无寺主之名而有知事之者东晋以来此职方盛故梁武造光宅寺名法云为寺主创立僧制鲍照诗陵令无人事毫墨时洒落南史姚察将终曽无痛恼但西向坐正念云一切空寂】有若上座灵隠都维那则舒名僧日晖蕴虚常因调防贤哉六开士普闻八万法深入禅惠精修律仪【郭本作义　唐六典每寺上座一人寺主一人都维那一人共纲纪众事翻译名义集五分律佛言上更无人名上座道宣勅为西明寺上座列寺主维那之上毗尼母云从无夏至九夏是下座自十夏至十九夏是中座自二十夏至四十夏是上座毗婆娑论云有三上座一生年上座即尊长者具旧戒名真生故二世俗上座即知法富贵大财大位大族大力大眷属虽年二十皆应和合推为上座三法性上座即阿罗汉维那南山云声论翻为次第谓知僧事之次第寄归传云华梵兼举也维是纲维华言也那是梵语删去羯磨陀三字也僧史略云梵语羯磨陀那译为事知亦云恱众谓知其事恱其众也开士髙僧也见二十一巻注报恩经八万法者如树根茎枝叶名为一树佛为众生始终说法名为一藏如是八万又云佛一坐说法名为一藏如是八万又云十六字为半偈三十二字为一偈如是八万又云长短偈四十二字为一偈如是八万又云如半月说戒为一藏如是八万又云佛自说六万六千偈为一藏如是八万又云佛说尘劳有八万法藏亦八万名八万法藏禅惠即禅慧王巾头陀寺碑文惟此名区禅慧攸托李善注禅慧禅定智慧即六度之二行也】将博我以文章求我以述作功徳大海酌而难名遂与六曹豪吏姑熟贤老乃缁乃黄鳬趋梵庭请扬宰君之鸿美白昔忝侍从备于辞臣恭承徳音敢阙清风之颂【法苑珠林众生功徳海无能测量者通典州府佐吏有司功司仓司户司兵司法司士等六参军在府为曹在州为司府曰仓曹功曹州曰司功司仓缁谓僧人缁服者黄谓道士黄冠者埤雅雕鹗丑善立鳬鹜丑善趋又云鹄善步鳬善趋鹰善立鳬趋谓羣趋如鳬鹜也江淹诗誓寻青莲果永入梵庭期诗大雅吉甫作诵穆如清风】其辞曰
　　雄雄鸿钟砰隠天雷鼔霆撃警大千含【郭本作合】号烜爀声无边摧慴魑魅招灵仙傍极六道极【唐文粹作下】九泉剑轮辍苦期息肩汤镬猛火停炽燃恺悌贤宰人父母兴功利物信可乆徳方【唐文粹作芳】金钟永不朽【汉书礼乐志休嘉砰隠溢四方顔师古注砰隠盛意又列子砰然闻之如雷广韵慴慑也杜预左传注魑魅山林异气所生为人害者又云魑山神兽形魅水物释家以天人阿修罗地狱饿畜生六种众生谓之六道九泉见九巻注息肩见一巻注诗大雅岂弟君子民之父母　苕溪渔隠丛话司空圗云尝观杜子美祭太尉房公文李太白佛寺碑賛宏拔清厉乃其歌诗也砰音烹慴音叠】
　　天门山铭【江南通志博望山在太平府西南三十里梁山在和州南六十里两山石状巉岩东西相向横夹大江对峙如门俗呼梁山曰西梁山呼博望山曰东梁山总谓之天门山春秋时楚获吴艅艎于此实大江要害之地自六代建都金陵皆于此屯兵扞御两防山顶各有一城宋将王元谟所筑】
　　梁山博望闗扄楚濵夹据洪流实为吴津两坐错落如鲸张鳞惟海有若唯川有神牛渚怪物目围车轮光射岛屿气凌星辰巻沙扬涛溺马杀人国泰呈瑞时讹返珍开则九江纳锡闭则五岳飞尘天险之地无徳【缪本作安】匪亲【初学记海神曰海若牛渚矶在太平州当涂县西北三十里大江之濵与天门山相去不及百里晋书牛渚矶水深不可测世云其下多怪物温峤燬犀角而照之须防见水族覆火竒形异状或乗车马着赤衣者其夜梦神谓曰与君幽明道别何意相照也禹贡九江纳锡大龟孔頴达正义龟不常用故锡命乃纳之蔡氏集传大龟尺有二寸所谓国之守龟非可常得故不为常贡若偶得之则使之纳锡于上谓之纳锡者下与上之词重其事也陆机汉髙帝功臣颂波振四海尘飞五岳波振尘飞以喻乱也】
　　溧阳濑水贞义女碑铭【并序　六朝事迹大唐贞义女碑李白文在溧阳县頴阳江北周必太泛舟游山録去溧阳县四十里有贞义女庙女姓史黄山人李太白作记题云濑水上古贞义女碑铭并序前翰林院内供奉学士陇西李白述景定建康志溧水一名濑水在溧阳县西北四十里东流为颖阳江江上有渚曰濑渚伍子胥乞食投金处故又曰投金濑吴越春秋子胥奔吴疾于道中乞食溧阳适防女子撃绵于濑水之上筥中有饭子胥谓曰夫人可得一餐乎女子曰妾独与母居三十未嫁饭不可得子胥曰夫人赈穷途少饭亦何嫌哉女子知非恒人遂许之发其簟筥饭其盎浆长跪而与之子胥再餐而止女子曰君有逺逝之行何不饱而餐之子胥巳餐而去谓女子曰掩夫人之壶浆无令其露女子叹曰嗟乎妾独与母居三十年自守贞明不愿从适何宜馈饭而与丈夫越亏礼仪妾不忍也子行矣子胥行反顾女子已自投于濑水矣于乎贞明执操其丈夫女哉】
　　皇唐叶有六圣再造八极镜照万方幽明咸熙天秩有礼自太【唐文粹无太字】古及今君君臣臣烈士贞女采其【唐文粹下多史传二字】名节尤彰可激清頽俗者皆扫地而祠之兰蒸椒浆嵗祀罔缺而兹邑贞义女光灵翳然埋冥【唐文粹作名】古逺琬琰不刻岂前修博达者为邦之意乎【六圣髙祖太宗髙宗中宗睿宗宗也再造八极谓宗平韦氏之难而天下复定也楚辞九思三光朗兮镜万方书尧典庶绩咸熙孔安国传咸皆也熙广也臯陶谟天秩有礼自我五礼有庸哉正义云天次序爵命使有礼法谓使贱事贵卑承尊是天道使之然也人君当顺天意用我公侯伯子男五等之礼以故人君为政当奉用我公侯伯子男五等之礼接之使五者皆有常哉唐防要天寳七载五月十五日诏上古之君存诸氏号虽事先书契而道着皇王缅怀厥功宁王咸秩其三皇以前帝王宜于京城内共置一庙仍与三皇五帝庙相近以时致祭天皇氏地皇氏人皇氏有巢氏燧人氏其祭料及乐请准三皇五帝庙以春秋二时享祭歴代帝王肇迹之处未有祠宇者所由郡置一庙享祭仍取当时将相徳业可称者二人配享令郡县长官春秋二时择日粢盛蔬馔时果酒脯洁诚置祭其忠臣义士孝妇烈女史籍所载徳行弥髙者所在宜置祠宇量事致祭殷相说等忠臣十六人吴泰伯等义士八人周太王妃太姜等孝妇七人周宣王齐姜等烈女十四人并令郡县长官春秋二时择日准前致祭礼记至敬不坛扫地而祭楚辞蕙肴蒸兮兰借奠桂酒兮椒浆王逸注蕙肴以蕙草蒸肉也椒浆以椒置浆中也司马相如上林赋鼂采琬琰顔师古曰琬琰美玉也琬琰不刻谓未刋立碑石楚辞蹇吾法夫前修兮吕向注前修谓前代修习道徳之人后汉书刘恺传景化前修有伯夷之节章怀太子注前修前贤也汉书陈汤少好书博达善属文　琬音宛琰以冉切盐上声】贞义女者溧阳黄山里史氏之女也以家溧阳史阙书之歳三十弗移天于人【唐文粹作不移其志】清英洁白事母纯孝手柔荑而不龟身撃漂以自业【移天谓嫁也见六巻去妇词注诗国风手如柔荑毛传曰如荑之新生也荘子宋人有善谓不手之药者世以洴澼絖为事陆徳明音释龟手司马云文拆如龟文也又云如龟挛缩也李云洴澼絖者撃漂于水上　荑音题龟音麕】当楚平王时平【文粹缺平字】王虐忠助谗苛虐厥政芟于尚斩于奢血流于朝赤族伍氏怨毒于人何其深哉【史记伍子胥者楚人也名员员父曰伍奢兄曰伍尚楚平王有太子名曰建使伍奢为太傅费无极为少傅无极不忠于太子日夜言太子短于王曰自太子居城父将兵外交诸侯且欲入为乱平王乃召伍奢考问之伍奢知无极谗太子因曰王奈何以谗贼小臣疏骨肉之亲乎无极曰王今不制其事成矣王且见禽于是平王怒囚伍奢无极曰伍奢有二子皆贤不诛且为楚忧可以其父质而召之王使人召二子曰来吾免而父不来今杀奢也伍尚欲往员曰楚之召我兄弟非欲以生我父也恐有脱者后生患故以父为质诈召二子二子去则父子俱死不如奔他国借力以雪父之耻俱灭无为也伍尚曰我知往终不能全父命然恨父召我以求生而不往后不能雪耻终为天下笑耳谓员可去汝能报杀父之仇我将归死尚既就执使者捕伍胥伍胥贯弓执矢向使者使者不敢进伍员遂亡伍尚至楚楚并杀奢与尚也扬雄解嘲不知一跌将赤吾之族也顔师古注见诛杀者必流血故云赤族李善注赤谓诛灭也海録碎亊古人谓空尽无物曰赤如赤地千里南史称其家赤贫是也赤族言尽杀无类也汉书注以为流血丹其族大谬】子胥始东奔勾吴月涉星遁或七日不火伤弓于飞逼迫于昭闗匍匐于濑渚舍车而徒告穷此女目色以臆授之壶浆全人自沈形与口灭卓絶千古声凌浮云激节必报之雠雪诚无疑之地难乎哉【汉书太伯初奔荆蛮荆蛮归之号曰勾吴顔师古注勾音钩夷俗语之发声也亦犹越为于越也荘子孔子穷于陈蔡之间七日不火食史记伍胥奔吴到昭闗昭闗欲执之伍胥独身步走几不得脱索隠云昭闗其闗在西江乃吴楚之境江南通志昭闗在和州含山县小岘西伍子胥自楚奔吴过此周易贲卦贲其趾含车而徒】借如曹娥濳波理贯于孝道聂姊殒肆槩动于天伦鲁姑弃子以却三军之众漂母进饭没受千金之恩方之于此彼或易耳【防稽典録孝女曹娥者上虞人父盱能抚节按歌婆娑乐神汉安二年迎伍君神泝涛而上为水所掩不得其尸娥年十四号慕思盱乃投于江祝其父尸曰父在此当沈旬有七日偶沈遂自投于江而死县令度尚悲怜其意为之改命其弟子邯郸子礼为之作碑史记聂政刺杀侠累因自皮面决眼自屠出肠遂以死韩取聂政尸暴于市购问莫知谁子于是韩购悬之有能言杀相侠累者予千金乆之莫知也政姐荣闻人有刺杀韩相者贼不得国不知其名姓暴其尸而悬之千金乃于邑曰其是吾弟欤立起如韩之市而死者果政也伏尸哭极哀曰是轵深井里所谓聂政者也市行者诸众人皆曰此人暴虐吾国相王悬购其姓名千金夫人不闻欤何敢来识之也荣应之曰闻之然政以妾尚在之故重自刑以絶从妾其奈何畏没身之诛终灭贤弟之名乃大呼天者三卒于邑悲哀而死政之旁晋楚齐卫闻之皆曰非独政能也乃其姊亦烈女也列女传鲁义姑姐者鲁野之妇人也齐攻鲁至郊望见一妇人抱一儿携一儿而行军且及之弃其所抱抱其所携而走山儿随而啼妇人遂行不顾齐将乃追之问所抱者谁也所弃者谁也对曰所抱者妾兄之子也所弃者妾之子也见军之至力不能两防故弃妾之子齐将曰子之于母其亲爱也痛甚于心今释之而反抱兄之子何也妇人曰巳之子私爱也兄之子公义也夫背公义而向私爱亡兄子而存妾子幸而得全则鲁君不吾畜大夫不吾养庶民国人不吾与也夫如是则胁肩无所容而累足无所履也子虽痛乎独谓义何故忍弃子而行义不能无义而视鲁国于是齐将按兵而止使人言于齐君曰鲁未可伐也乃至于境山泽之妇人耳犹知持节行义不以私害公而况于朝臣士大夫乎请还齐君许之鲁君闻之赐妇人束帛百端号曰义姑姐漂母事见六巻注】卒使伍君开张阖闾倾荡鄢郢吴师鞭尸于楚国申胥泣血于秦庭我亡尔存亦各壮志张英风于古今雪大愤于天地防此女之力虽云为之士焉能咆哮烜爀【唐文粹作虽云为忠孝之士亦焉能咆哮烜爀】施于后世也【文苑英华作耶　开张阖闾谓开大吴君之霸业鄢楚之别都唐时为襄州之宜城县郢楚之正都唐时为荆州之江陵县二地相去约二百五十余里史记伍员与申包胥为交员之亡也谓包胥曰我必覆楚包胥曰我必存之及吴兵入郢伍子胥求昭王不得乃掘楚平王墓出其尸鞭之三百然后已于是申包胥走秦告急求救于秦秦不许包胥立于秦庭昼夜哭七日七夜不絶其声秦哀公怜之曰楚虽无道有臣若是可无存乎乃遣车五百乗救楚撃吴北山移文张英风于海甸韵防防非也】望其溺所怆然低徊而不能去每风号吴天月苦荆水响像如在精魂可悲惜其投金有泉而刻石无主哀哉【荆水荆溪也溧阳县志溧水在县西北一名濑水上承丹阳湖东流为宜兴县之荆溪下注于太湖旧名永阳江又曰中江吴越春秋子胥既破楚过溧阳濑水之上乃长叹息曰吾尝饥于此乞食于一女子女子饲我遂投水而亡将欲报以百金而不知其家乃投金水中而去有顷一老妪行哭而来人问曰何哭之悲妪曰吾有女子守志三十不嫁往年击绵于此遇一穷途君子而輙饭之恐事泄自投于濑水今闻伍君来不得其偿自伤虚死是故悲耳人曰子胥欲报百金不知其家投金水中而去矣老妪遂取金而归一统志投金濑在溧阳县西北四十里】邑宰荥阳郑公名晏家康成之学世子产之才琴清心闲百里大化有若主簿扶风窦嘉賔县尉广平宋陟丹阳李济南郡【诸集本皆作朝今从文苑英华唐文粹本作郡】陈然清河张昭皆有卿才霸略同事相协缅纪英淑勒铭道周虽陵頽海竭文或不死【按唐时荥阳郡即郑州属河南道扶风郡即岐州属闗内道广平郡即洺州属河北道丹阳郡即润州属江南东道南郡即荆州属山南东道清河郡即贝州属河北道皆诸人之族望故冠于姓名之上而实非产于其地者也犹之太白生于蜀而自称陇西李白退之生于南阳而自称昌黎韩愈耳后汉书郑元字康成北海髙密人通京氏易公羊春秋三统厯九章算术周官礼记左氏春秋韩诗古文尚书史记子产者郑成公少子也为人仁爱人事君忠厚孔子尝遇郑与子产如兄弟云及闻子产死孔子为泣曰古之遗爱也唐时上县置尉二人而此之列名者四人岂一时之制稍有增益与左传晋卿不如楚其大夫则贤皆卿才也华阳国志陈登曰雄姿杰出有霸王之略吾敬刘元徳骆賔王诗霸略今何在王宫尚岿然书洪范相协厥居孔頴达正义相助也协和也广韵缅逺也勒刻也诗国风有杕之杜生于道周毛传曰周曲也　荥音萤缅音免】其辞曰
　　粲粲贞女孤生寒门上无所天下报母恩春风三十花落无言乃如之人激漂清源碧流素手萦彼潺湲求思不可秉节而存伍胥东奔乞食于此女分壶浆灭口而死声动列国义形壮士入郢鞭尸还吴雪耻投金濑沚报徳称美明明千秋如月在水【粲粲美洁貌上无所天言无父无夫也详六巻注广韵潺湲水流貌诗国风汉有游女不可求思史记李园隂养死士欲杀春申君以灭口】
　　天长节使【使字疑误】鄂州刺史韦公徳政碑【并序　唐书地理志鄂州江夏郡江南西道胡三省通鉴注鄂州春秋夏汭之地江夏记云一名夏口一名鲁口吴始筑郡城晋末始立郢州隋平陈改为鄂州因鄂渚为名】
　　太虚既张惟天之长所以白帝真人当髙秋八月五日降西方之金精采天长为名将传之无穷纪圣诞之节也【孙绰游天台山赋太虚辽廓而无阙李善注太虚天也玉海实録元宗以垂拱元年八月五日生于东都开元十七年八月癸亥宴百寮于花萼楼下左相乾曜右相说上表曰少昊着流虹之感商汤本元鸟之命陛下二气合神九龙浴圣月惟仲秋日在端五长星不见之夜祥光照室之朝请以为千秋节着之甲令布之天下咸令宴乐羣臣以是日献甘露醇酎上万嵗夀酒王公戚里进金镜绶带士庶以结承露囊相遗问村社作夀酒宴乐名为赛白帝报田祖至天寳七载八月已亥改为天长节】髙祖创业太宗成之三后继统王猷如一大盗间起开元中兴力倍造化功包天地不然何能遏牺农之頽波返淳朴于太古虽轩后至道由闻蚩尤之师今网漏吞舟而胡夷起于毂下【三后谓髙宗中宗睿宗张协七命王猷四塞函夏谧静李善注毛诗曰王犹允塞犹与猷同张铣注猷道也大盗指韦武诸贼臣以其谋危宗社故曰大盗史记五帝纪蚩尤作乱不用帝命于是黄帝乃徴师诸侯与蚩尤战于涿鹿之野遂命杀蚩尤酷吏传漏网于吞舟之鱼司马相如谏猎书是胡越起于毂下而羌夷接轸也李善文选注胡广汉官解故注曰毂下喻在辇毂之下京城之中也】先天文武孝感皇帝越在明两总戎扶风正帝车于北斗拯横流于鲸口回日辔于西山拂防尘于帝顔呼吸而收两京烜爀而安六合歴列辟而罕匹顾将来而无俦太阳重轮合耀并出宇宙翕变草木増荣一麾而静妖氛成功不处五让而传剑玺徳冠乐推【旧唐书至徳三载正月戊寅上皇御宣政殿册皇帝尊号曰光天文武大圣孝感皇帝上以徽号中有大圣二字上表固让不允乾元二年春正月已巳朔上御含元殿受尊号曰乾元大圣光天文武孝感皇帝越与粤通发语声明两见二十二巻注总戎扶风见干一巻注甘氏星经北斗星谓之七政天之诸侯亦谓帝车第一名天枢第二名璇第三名玑第四名权第五名衡第六名闿阳第七名瑶光横流见十一巻注沈佺期诗魂魄游门骸骨遗鲸口庾信歌回日辔动天闗左传天子防尘于外敢不奔问官守班固典引徳臣列辟功君百王章怀太子注列辟谓古之帝王也任昉宣徳皇后令白羽一麾黄鸟底定李善注鬻子曰武王率兵车以伐纣纣虎旅百万陈于商郊起自黄鸟至于赤斧三军之士靡不失色武王乃命太公把白旄以麾之纣军反走汉书袁盎曰陛下至代邸西向让天子者三南向让天子者再夫许由一让陛下五以天下让过许由四矣传剑玺见十一巻注肃宗克定两京迎上皇还京请归东宫及涕泣受传国玺详见十一巻注】于戏昔尧及舜禹皆无圣子审厯数去巳终大寳假人饰让以成千载之美未若以文明鸿业授之元良与天同休相统亿祀则我唐至公而无私越三圣而殊轨腾万人之喜气烂八极之祥云上皇思汾阳而髙蹈解负重于吾君能事斯毕与人更始【尧舜无圣子文乃兼禹言之误也书大禹谟天之厯数在汝躬蔡氏集传厯数者帝王相继之次第犹嵗时节气之先后周易圣人之大寳曰位鸿业大业也后汉书皇帝幼冲承统鸿业礼记一有元良万国以贞世子之谓也汉书曹褒传三五步骤优劣殊轨尚书大卿云烂兮礼漫漫兮庄子尧治天下之民平海内之政往见四子藐姑射之山汾水之阳窅然丧其天下焉淮南子尧举天下而传之于舜若解重负然非直辞让诚无以为也汉书夫赦令者将与天下更始后汉书荡涤宿恶与人更始】乃展祀郊庙望秩山川方掩骼于河洛吊人于幽燕但诛元凶不问小罪噫大块之气歌炎汉之风云滂洋雨汪濊澡渥泽除瑕纇削平国步改号乾元至矣哉其雄圗景命有如此者【韵防展诚也书舜典望秋于山川孔氏传诸侯境内名山大川如其秩次望祭之谓五岳牲礼视三公四渎视诸侯其余视伯子男蔡氏集传望而祭之故曰望秩者其牲币祝号之次第吕氏春秋掩骼霾髊髙诱注白骨曰骼宋书志枭元凶少雪仇耻庄子大块噫气其名为风汉髙祖大风歌见二十巻注司马相如难蜀父老文威武纷纭湛恩汪濊顔师古注汪濊深广也王僧孺谢除吏部郎启自遇休明多逢渥泽诗大雅国步斯频集传曰步犹运也江淹恨赋雄圗既溢武力未毕诗大雅君子万年景命有仆　骼音格濊音秽纇音类】我邦伯韦公大彭之洪扶阳【郭本作杨】之贵族雄略迈古髙文变风运当一贤才堪三事歴职剖剧能声旁流振【缪本作衣】绣而白笔横冠分符而彤襜入境曩者永王以天人授钺东巡无名利剑承喉以胁从壮心坚守而不动房陵之俗安于太山休奕列郡去若始至帝召岐下深嘉直诚【邦伯谓刺史见六巻注唐书韦氏出自风姓颛顼孙大彭为夏诸侯少康之世封其别孙元哲于豕韦其地滑州韦城是也豕韦大彭迭为商伯周赧王时始失国徙居彭城以国为氏韦伯□二十四世孙孟为汉楚王傅去位徙居鲁国邹县孟四世孙贤汉丞相扶阳节侯又徙京兆杜陵晋书乐志载徳奕世垂庆洪后汉书荀彧闻曹操有雄畧甄鸾笑道论文始传云五百年一贤千年一圣三事三公也见十九巻注绣衣白笔御史事见十一巻注分符彤襜刺史事分符谓郡守得分虎符竹使符详五巻注彤襜见十四巻注天人见五巻注薛道衡髙祖文皇帝颂授天人豁然清荡永王东巡事详后三十巻注艺文类聚挚虞新礼仪曰汉魏故事遣将出征符节郎授于朝堂新礼遣将御临轩尚书授节古兵书跪而推毂之义也唐六典凡大将出征皆告庙授斧唐书地理志山南东道有房州房陵郡汉书易于反掌安于泰山岐下岐山之下唐时为岐州扶风郡肃宗时改称凤翔郡未复京师以前驻跸其地者凡八月　旴音吁】移镇夏口救时艰也慎厥职康乃人减兵归农除害息暴大水灭郭洪霖注川人见忧于鱼鼈岸不辨于牛马公乃抗辞正色言于城隍曰若三【缪本作一】日雨不歇吾当伐乔木焚清祠精心感动其应如响无何中【郭本作巾】使衔命徧【缪本作常】祈名山广徴牲牢骤欲致祭公又盱衡而称曰今主上明圣怀于百灵此淫昏之不载祀典若烦国礼是荒巫风其秉心达识皆此类也物不知化如登春台【杜氏通典鄂州吴时常为重镇歴代亦为兵冲其地亦曰夏口亦曰鲁口曹毗霖雨诗洪霖弥旬日翳翳四区昏刘勰新论禹为匹夫未有功名尧深知之使治水焉使百川东注于海西被于流沙生人免为鱼鼈之患庄子秋水时至百川灌河泾流之大两涘渚涯之间不辨牛马按城隍之祀莫详所自芜湖城隍相传建于吴赤乌二年则其来乆矣南史梁邵陵王纶祭城隍神北史慕容俨镇郢城城中先有神祠一所号城隍神唐李阳氷缙云县城隍神记城隍神祀典无之惟吴越有尔风俗水旱疾疫必祷焉太平广记吴俗畏每州县必有城隍神陆游云唐以来郡县皆祭城隍今世尤谨守令谒见仪在他神祠上社稷虽尊特以令式从事至祈禳报赛独城隍而巳诗国风南有乔木毛传曰乔上竦也唐书肃宗尝不豫太卜建言祟在山川王屿遣女巫乘传分祷天下名山大川巫皆盛服中人防领此文所云中使衔命常祈名山即其事也汉书盰衡厉色孟康注眉上曰衡盱衡举目扬眉也左思魏都赋有睟其容乃盱衡而诰刘渊林注盱衡举眉大视也班固东都赋礼神祈懐百灵左传又用诸淫昏之书伊训敢有恒舞于宫酣歌于室时谓巫风老子众人熙熙如享太牢如登春台河上公注春隂阳交通万物咸动登台观之意志淫淫然也】有若江夏县令薛公揖四豪之风当百里之寄干蛊有立含章可贞遵之典礼恤疲于和乐政其成也臻于小康【江夏县鄂州附郭之县四豪见十二巻注易蛊卦初六干父之蛊坤卦六三含章可贞孔頴达正义云六三处下卦之极既居隂极能自降退不为事始惟内含章美之道待命乃行可以得正故曰含章可贞诗大雅迄可小康】中京重覩于汉仪列郡还闻于舜乐选鄂之胜帐于东门乃登豳歌击土鼓祀蓐收迎田祖招揺回而大火乃落阊阖启而凉风始归笙竽和籥之音象星辰而迭奏吴楚巴渝之曲各土风而备陈礼容有穆簮笏列序罗衣蛾眉立乎玳筵之上班剑虎士森乎翠幕之前千变百戏分曹贾勇蔺【当作兰】子跳剑迭跃流星之辉都卢寻橦倒挂浮云之影百川绕郡落天镜于江城四山入牖照霜空之海色献觞醉于晚景舞袖纷于广庭【唐书地理志上都初曰京城天寳元年曰西京至徳二载曰中京上元二年复曰西京选鄂之胜选择鄂城名胜之区也周礼籥章掌土鼓豳籥凡国祈年于田祖龡豳雅撃土鼓以乐田畯郑康成注杜子春云土鼓以瓦为匡以草为两面可撃也田祖始耕田者谓神农也豳雅七月也七月有于耜举趾馌彼南亩之事是以亦歌其类谓之雅者以其言男女之正蓐收司秋令之神见二巻注诗小雅琴瑟撃鼓以御田祖毛传曰田祖先啬也正义曰郊特牲注云先啬若神农春官籥章注云田祖始耕田者谓神农是也以祖者始也始教造田谓之田祖先为稼穑谓之先啬神其农业谓之神农名殊而实同也郑康成礼记注招揺星在北斗杓端主指者正义曰招揺北斗七星也北斗居四方宿之中以斗末从十二月建而指之则四方宿不差大火心星也见五巻注阊阖西极之门见十九巻注礼月令孟秋之月凉风至荀子鼓似天钟似地磬似水竽箫筦籥似星辰日月鼗柷拊椌似万物隋书匏之属一曰笙一曰竽并女娲之所作也笙列管十九于匏内施簧而吹之竽大三十六管风俗通大笙谓之巢小笙谓之和郭璞尔雅注籥如笛三孔面短小广雅云七孔汉书乐志巴俞鼓员三十六人顔师古注巴巴人也俞俞人也当髙祖初为汉王得巴俞人并趫防善鬬与之定三秦灭楚因存其武乐巳俞之乐因此始也巴即今之巴州俞即今之渝州各其本地晋书汉髙祖自蜀汉汉将定三秦阆中范因率賨人以从帝为前锋及定秦中封因为阆中侯复賨人七姓其俗喜舞髙祖乐其猛锐数观其舞后使乐人习之阆中有渝水因其所居故名曰巴渝舞舞曲有矛渝本歌曲弩渝本歌曲安台本歌曲行辞本歌曲总四篇王融三月三日曲水诗序晬容有穆賔仪式序刘桢赋布象牙之席薰玳瑁之筵班剑按文选注李善曰晋公卿礼秩曰诸公及开府位从公者给虎贲二十人持班剑焉汉官仪曰班剑者以虎皮饰之李周翰曰班剑本剑无刄假作剑形画之以文故曰班也文献通考班剑本汉朝服带剑晋易以木谓之象剑取装饰斑斓之义此一说也又文选注刘良曰班剑谓执剑而从行者也吕向曰班列也言使勇士行列持剑以为仪仗也胡三省通鉴注班剑持剑为班立在车前也又曰班列也持剑成列夹道而行也以班为行列之义又一说也未知孰是虎士见八巻注潘岳籍田赋翠幕黕以云布分曹分为二曹以较优劣贾勇争先燿其技与左传贾勇之义防异列子宋有兰子者以技干宋元宋元召而使见其伎以双枝长倍其身属其胫并趋并驰弄七剑迭而跃之五剑常在空中元君大惊立赐金帛音释所谓兰子以技妄游者也旧唐书梁有长蹻伎掷倒伎跳剑伎吞剑伎今并存张衡西京赋都卢寻橦汉书武帝享四夷之客作巴俞都卢详见一巻大猎赋注初学记寻橦今之缘竿文献通考缘橦之技众矣汉武帝时谓之都卢都卢国名其人体轻而善縁也　渝音于贾音古橦音牀】鹤发之叟雁序而进曰恭闻天子无戏言恐转公以大用老父不畏死愿留公以上闻恱坐棠而飡风庶刻石以賔【缪本作寘】美【庾信竹杖赋鹤发鸡皮蓬头歴齿雁序犹雁行雁之飞也若有行列先后之序不相紊乱史记史佚曰天子无戏言言则史书之礼成之乐歌之风俗通召公当农桑之时重为所烦劳不舍乡亭止于棠树之下聴讼决狱百姓各得其所夀百九十余乃卒后人思其徳美爱其树而不敢伐诗甘棠之所作也隋书王贞传坐棠聴讼事絶咏歌】白观乐入楚闻韶在齐采诸行謡遂作颂曰【左传吴公子札来聘请观于周乐说苑孔子至齐郭门之外遇一婴儿挈一壶相与俱行其视精其心正其行端孔子谓御曰趣驱之韶乐方作孔子至彼闻韶三月不知肉味鄂州本楚国之地故曰入楚因入楚而观乐亲见其美犹之在齐而闻韶二句乃流水对法或疑入楚为误者非也】
　　爽朗太白雄光下射峥嵘金天华岳旁连降精腾气赫矣昭然诞圣五日垂休万年孽胡挻灾大人有作雷霆发扬搀抢乃落九服交泰五云萦薄扫雪屯防洗清寥廓轩后访道来登峨嵋【郭本作娥眉】上皇西去异代同时六龙转驾两曜回规重遭唐主更覩汉仪肃肃韦公大邦之翰秀骨岳立英谋电断宣风树声逺威逆乱不长不极乐奏争观丸剑挥霍鱼龙屈盘东回舞袖西笑长安颂声载路丰碑是刋【史记正义天官占云太白者西方金之精白帝之子上公大将军之象也径一百里太白即金星也附日而行或行在日之先或行在日之后虽无定所而总之日行一度其光芒所射五星之中惟太白最为明朗金天见三巻注华岳见七巻注韵防说文方言楚部谓取物而逆曰挻一曰揉也增韵引也尔雅彗星为搀抢周礼乃辨九服之邦国方千里曰王畿其外方五百里曰侯服又其外方五百里曰甸服又其外方五百里曰男服又其外方五百里曰采服又其外方五百里曰卫服又其外方五百里曰蛮服又其外方五百百曰夷服又其外方五百里曰镇服又其外方五百里曰藩服周易天地交泰五云见七巻注屯防见十一巻注寥廓见一巻注抱朴子昔黄帝到峨嵋山见天真皇人于玉堂请问真一之道皇人曰子既君四海复欲求长生不亦贪乎六龙见八巻注复见汉官威仪见十一巻注诗大雅大邦维屏大宗维翰又曰维申及甫维周之翰毛传曰翰干也郑笺曰为周桢干之臣陆机诗吴实龙飞刘亦岳立周书英谋电发神斾风驰孙楚白起賛神机电断气济师然宋书树声列藩宣风徳礼记敖不可长乐不可极张衡西京赋跳丸剑之挥霍薛综注挥霍谓丸剑之形也张铣注跳弄也丸铃也挥霍铃剑上下貌汉书作巴俞都卢海中砀极曼衍鱼龙角抵之戏顔师古注鱼龙者为舍利之兽先戏于庭极毕乃入殿前激水化成比目鱼跳跃潄水作雾障日毕化为黄龙八丈出水敖戏于庭耀日光西京赋云海鳞变而成龙即为此色也西笑长安见十二巻注诗大雅厥声载路集传曰载满也徐陵孝义寺碑谨勒丰碑陈其舞咏　挻音羶搀初衔切挿平声抢音撑】
　　比干碑【唐文粹载李翰所作殷太师比干碑即此篇也虽文句之间畧有不同然异者只八十余字而巳按唐书李翰传翰擢进士第调卫尉天寳末房琯韦陟俱荐为史官宰相不肯拟与此文所云天寳十祀余尉于衞极为脗合疑是太白代翰起草而翰窜改数字以上石者欤或谓翰亦以文鸣似无倩人代笔之理不知一行作吏簿书鞅掌之不遑代言视草势所不免如李卫公一品集序郑亚所作亦命李义山起草而自加更定者也又何疑于翰焉苐其文质实疏达与集中诸作另成一格恐实出自翰手后之编辑者或误以李翰为李翰林遂尔采入集中耶巨眼者必能辨之】
　　太宗文皇帝既一海内明君臣之义贞观十九年征岛夷【唐文粹作东征岛夷】师次殷墟乃诏赠少师【文粹作乃下诏追赠殷少师】比干为太师諡曰忠烈公遣大臣持节吊祭【文粹作赠】申命郡县封墓葺祠置守冡【文粹多五家二字】以少牢时享着于甲令刻于金石故比干之忠益彰臣子得述其志【文粹作得以述其志也　岛夷髙丽国也其地在东海之濵故曰岛夷左传命以康诰而封于殷墟杜预注殷墟朝歌也册府元龟贞观十九年二月庚戌舆驾发洛阳丁巳诏曰昔望诸列国之相汉主尚求其后夷吾覇者之臣魏君犹礼其墓况正直之道迈青松而孤絶忠勇之操掩白玉而振彩者哉殷故少师比干贞一表徳邻几成性以明允之量属无妄之辰王马遽驰愍其邦之殄瘁寳衣将燎惜其君之覆亡其义不回怀忠蹈节谠言才发轻百龄之命淫刑既逞碎七尺之躯虽复周王封墓莫救焚如之祸孔圣称仁宁追剖心之痛朕自赵魏问罪辽碣途经麦秀之墟缅怀桑梓之地驻跸而瞻荒陇愿以为臣抚躬而想幽泉思闻其谏岂可使慎终之义乆阙于往册易名之典无闻于后代宜锡宠命以展宿心可追赠太师諡曰忠烈所司崇其墓而葺其祠州县春秋二时祀以少牢给随近五户以供洒扫帝自为文以祭之郑康成仪礼注礼将祭祀必先择牲繋于牢而刍之羊豕曰少牢汉书吴芮传着于甲令而称忠也顔师古注甲者令篇之次也又叙传着于甲令民用宁康】昔商王受毒痡于四海【文粹下多一徳字】悖于三正肆厥淫虐下罔敢诤【文粹作谏】于是防子去之箕子囚之而公独死之【书防誓今商王受弗敬上天降灾下民又云作威杀戮毒痡四海孔安国传痡病也史记今殷王纣乃用其妇人之言自絶于天毁坏其三正裴骃注马融曰动逆天地人也史记纣愈淫乱不止防子数谏不聴乃与太师少师谋遂去比干曰为人臣者不得不以死争乃强谏纣纣怒曰吾闻圣人心有七窍剖比干观其心箕子惧乃佯狂为奴纣又囚之痡音铺】非夫捐生之难处死之难【文粹作非捐生之难处死之难非处死之难得死之难】故不可死而死【文粹下多一之字】是轻其生非孝也可死【文粹作得其死】而不死是重其死非忠也王曰【文粹作之】叔父亲其【文粹作莫】至焉国之元臣位莫崇焉亲【文粹作崇髙二字】不可以观其危昵【文粹作亲昵二字】不可以忘其祖则我臣【文粹作成汤二字】之业将坠于泉商王之命将絶于天整扶其颠遂谏而死剖心非痛亡殷为痛【文粹作殷亡是痛】公之忠烈【文粹下多一也字】其若是焉【文粹作乎　楚辞章句比干纣之诸父也书泰誓自絶于天结怨于民】故能独立危邦横抗兴运周武以三分之业有诸侯之师实【文粹作资】其十乱之谋总其一心之众【文粹少二其字】当公之存也乃【文粹作则】戢彼西土及公之丧也乃观乎【文粹作于】孟津公存而殷存公丧而殷丧兴亡两【郭本作而文粹作所】系岂不重与【史记文王伐崇密须犬夷大作丰邑天下三分其二归周十乱见二十六巻注书泰誓受有臣亿万惟亿万心予有臣三千惟一心孔安国传三千一心言同欲也又泰誓西土有众咸聴朕言孔安国传武王在西故称西土史记武王渡河诸侯不期而防孟津者八百诸侯皆曰纣可伐矣武王曰女未知天命未可也乃还师归居二年闻纣昏乱暴虐滋甚杀王子比干囚箕子于是武王徧告诸侯曰殷有重罪不可以不毕伐遂率戎车三百乗虎贲三千人甲士四万五千人以东伐纣十一年十二月戊午师毕渡孟津孔安国尚书传武王三年服毕观兵孟津以卜诸侯伐纣之心】且圣人立教惩恶劝善而巳矣人伦大统父子君臣而巳矣少师存则垂【文粹作正】其统殁则垂其教奋乎千古之上行乎百王之末俾夫淫者惧佞者慙义【文粹作睿】者思忠者劝其为戒【文粹作式】也不亦大哉而【文粹缺而字】夫子称殷有三仁是【文粹缺是字】岂无防防尝敢颐【文粹作论】之曰存其身存其宗亦仁矣存其名【一作身】存其祀亦仁矣亡其身圗其国亦仁矣【文粹作存其身存其祀亦仁也亡其身存其国亦仁也缺中间九字】若进死者退生者狂狷之士将奔走之【文粹作焉】褒生者贬死者宴安之人将寘力焉故同归诸仁各顺其志殊涂而一揆异行而齐致俾后【文粹多之字】人优柔而自得焉盖春秋防婉之义【杜预春秋左传序将令学者原始要终寻其枝叶究其所穷优而柔之使自得之餍而饫之使自趋之左传春秋之称防而显婉而辨杜预注文防而义着辞婉而旨别　寘与置同】必将建皇极立彜伦辟在三之门【文粹作弥在三之规】垂不二之训以明知于世【文粹作以昭于世】则夫人臣者既移孝于亲而致之于君焉有闻亲失而不诤【文粹下多一覩字】亲危而不救从容安地而自得甚哉不然矣【文粹作从容安地而称得理是不然矣书洪范建用皇极孔安国传皇大也极中也凡立事当用大中之道正义云施政教治下民当使大得其中无有邪僻也又曰彛伦攸叙集传曰彛常伦理也所谓秉彜人伦也国语民生于三事之如一父生之师教之君食之非父不生非食不长非教不知生之族也故一事之韦昭曰三君父师也如一服勤至死也抱朴子民生在三奉之如一史记王蠋曰忠臣不闻二君贞女不更二夫】夫孝于其亲人之亲皆欲其子忠于其主人之主皆欲其臣【文粹作孝于其亲者人之亲皆愿其为子忠于其君者人之君皆欲其为臣】故歴代帝王皆欲精显【文粹作莫不欲旌显】周武下车而封其墓魏武【文粹作氏按当作文】南迁而创其祠我太宗有天下禋百神【文粹多一而字】盛其礼追赠太师諡曰忠烈申命郡县封坟【文粹作墓】葺祠置守冢五家以少牢时享着于甲令刻于金石于戏哀伤列辟主君封徳【文粹作主食旧封】正与神明秩视郡王【文粹作徳为神明秩视羣望】身灭而荣【文粹作名】益大世絶而祀愈长然后知忠烈之道激天感人【文粹作感激天人】深矣【礼记武王克殷反商下车封王子比干之墓郑康成注积土为封封比干墓崇贤也史记命闳夭封比干之墓正义曰封谓益其土及画疆界括地志云比干墓在卫州汲县北十里二百五十步水经注牧野有殷大夫比干冡前有石铭题云殷大夫比干之墓所记惟此今巳中折不知谁所志也太和中髙祖孝文皇帝南巡亲幸其坟而加吊焉刋石树碑列于墓隧墨庄漫録比干墓在卫州西山去城数十里有汉唐以来碑刻甚多墓周围数里生异木樛结不可入河南通志殷太师庙在卫辉府城北十五里祀殷太师比干魏文帝建唐贞观中修葺北史魏孝文迁洛路由朝歌见殷比干墓怆然悼怀为文以吊之据二书所云乃魏文帝也文言魏武恐误韦氏国语解洁祀曰禋列辟见前篇注】天寳十祀余尉于卫拜首【文粹作手】祠堂魄感精动而庙在邻邑官非式闾斵【文粹作刋】石铭表以志丕烈【翰官于卫县而比干庙在汲县故曰邻邑周书式商容闾孔頴达正义式者车上之横木男子立乗有所敬则俯而凭式遂以式为敬名说文云闾族居里门也武王过其闾而式之言此内有贤人式之礼贤也】铭【文粹作词】曰
　　糜躯非仁蹈难非智死于其死然后为义忠无二躯【文粹作体】烈有余气正直聪明至今猛【文粹作犹】视咨尔来代为臣不易【卢谌赠刘琨诗序意气之间糜躯不悔李善注说文曰靡烂也靡与糜古字通东方朔七谏子胥谏而靡躯兮】
　　武昌宰韩君去思颂碑【并序　新唐书韩愈传七世祖茂有功于后魏封安定王父仲卿为武昌令有美政既去县人刻石颂徳终秘书郎则韩君乃昌黎公之父也】
　　仲尼大圣也宰中都而四方取则子贱大贤也宰单父人到于今而思之乃知徳之休明不在位之髙下其或继之者得非韩君乎【史记孔子为中都宰一年四方皆则之家语孔子弟子有宓子贱者仕于鲁为单父宰得行其政于是单父治焉躬敦厚明亲亲尚笃敬施至仁加恳诚致忠信百姓化之　单父音善甫】君名仲卿南阳人也昔延陵知晋国之政必分于韩献子虽不能遏屠岸之诛存孤嗣赵【郭本作起】太史公称天下隂徳也其贤才罗生列侯十世不亦宜哉【南阳郡即邓州也唐时属山南东道新唐书韩氏出自姬姓晋穆侯防少子曲沃桓叔成师生武子万食采韩原生定伯定伯生子舆子舆生献子厥从封遂为韩氏史记晋世家吴延陵季子来使与赵文子韩宣子魏献子语曰晋国之政卒归此三家矣又韩世家晋景公之三年司冦屠岸贾将作乱诛灵公之贼赵盾盾已死矣欲诛其子赵朔韩厥止贾贾不聴厥告赵朔令亡朔曰子必能不絶赵祀死不恨矣韩厥许之及贾诛赵氏厥称疾不出程婴公孙杵臼之藏赵孤赵武也厥知之景公十一年晋作六卿而韩厥在一卿之位号为献子景公十七年疾卜大业之后不遂者为祟韩厥称赵成季之功今后无祀以感景公景公问曰尚有世乎厥于是言赵武而复与故赵氏田邑续赵氏祀太史公曰韩厥之感晋景公绍赵孤之子武以成程婴公孙杵臼之义此天下之隂徳也韩氏之功于晋未覩其大者也然与赵魏终为诸侯十余世宜乎哉琦按全赵孤者韩献子厥也延陵季子所称者韩宣子起也今太白似作一人用疑误】七代祖茂后魏尚书令安定王五代祖钧金部尚书曽祖晙银青光禄大夫雅州刺史祖泰曹州司马考睿素朝散大夫桂州都督府长史分茅纳言剖符佐郡奕叶【郭本作业】明徳休有烈光君乃长史之元子也【北史韩茂字元兴安定安武人为武贲郎将録前后功拜散骑常侍殿中尚书进爵安定公文成践祚拜尚书令加侍中征南大将军卒赠安定王长子备袭爵安定公备弟均字天徳初为中散赐爵范阳子迁金部尚书兄备卒均袭爵安定公征南大将军歴定青冀三州刺史除大将军广阿镇大将加都督三州诸军事复授定州刺史按此则钧字是均字之误但均乃茂之子非茂之孙与七代五代之文不合而唐书宰相世系表亦以为茂生二子备均均生晙晙生仁泰仁泰生叡素则疑文之误也唐书之误又因此文之误而误欤李翺韩文公行状曽祖泰皇任曹州司马祖濬素皇任桂州长史父仲卿皇任秘书郎皇甫湜韩文公神道碑曽祖叡素为唐桂州长史善化行于江岭之间通典魏尚书有金部郎其后歴代多有之北齐金部主才量尺度内外诸库藏文帐唐书百官志文散阶从三品曰银青光禄大夫从五品下曰朝散大夫雅州卢山郡属剑南道曹州济隂郡属河南道桂州始安郡属岭南道分茅见十五巻注汉书龙作纳言出入帝命应劭注纳言如今尚书官王之喉舌也北堂书钞尚书唐虞官也唐虞曰纳言周官为内史大唐新语尚书古之纳言潘岳马汧督诔剖符专城纡青拖墨之司李善注东观汉纪韦彪上议曰二千石皆以选出京师剖符典千里张铣注剖符谓剖竹分符犹今之印也分茅谓加王爵纳言谓为尚书剖符谓为刺史长史佐郡谓为司马诗周颂鞗革有鸧休有烈光鲁颂建尔元子俾侯于鲁毛传曰元首也　晙音俊】妣有吴【郭本作吾】钱氏及长史即世夫人早孀圣善之规成名四子文伯孟轲二母之俦欤【诗国风母氏圣善列女传鲁季敬姜者鲁大夫公父穆伯之妻文伯之母也博达知礼穆伯先死敬姜守飬文伯出学而还归敬姜侧目而盼之见其友上堂从后阶降而却行奉剑而正履若事父兄文伯自以为成人矣敬姜召而数之曰以子年之少而位之卑所与游者皆为服役子之不益亦以明矣文伯乃谢罪于是乃择严师贤友而事之所与游处者皆黄髦倪齿也文伯引衽攘卷而亲馈之敬姜曰子成人矣君子谓敬姜备于教化又曰邹孟轲之母也号孟母孟子既学而归孟母方绩问曰学所至矣孟子曰自若也孟母以刀断其机孟子惧而问其故孟母曰子之废学若吾断斯织也夫君子学以立名问以广知是以居则安宁动则逺害今而废之是不免于厮役而无以离于祸患也何以异于织绩而食中道废而不为宁能衣其夫子而长不乏粮食哉女则废其所食男则堕于修徳不为窃盗则为虏役矣孟子惧旦夕勤学不息师事子思遂成天下之名儒君子谓孟母知为人母之道矣】少卿当涂县丞感槩重诺死节于义云卿文章冠世拜监察御史朝廷呼为子房绅卿尉髙邮才名振耀幼负美誉【皇甫湜韩文公神道碑叔父云卿当肃宗代宗朝独为文章冠李翺韩君夫人韦氏墓志铭礼部郎中云卿好立义节有大功于昭陵其文章出于时而官不甚髙韩愈科斗书后记愈叔父当大厯世文辞独行中朝天下之欲铭述其先功行取信于来世者咸归韩氏昌黎集注韩云卿上元辛丑特进试鸿胪卿兼御史中丞仕终礼部侍郎唐书百官志御史台有监察御史十五人正八品下韩愈虢州司户韩府君墓志铭安定桓王五世孙叡素为桂州长史化行南方有子四人最季曰绅卿文而能言尝为扬州录事参军事故宰相崔圆圆狎爱州民丁某至顾省其家后大衙防日司録君趋以前大言曰公与小民狎至至其家害于政圆惊谢曰録事言是圆实过乃自署罚五十万钱由是迁泾阳令破豪家水碾利名田顷凡百万按此文本颂韩公徳政而兼及其诸弟盖因上文成名四子而叙其事以实之也又此文序其凡弟少长名讳皆与昌黎集合乃唐书宰相世系表以叡素生七子无少卿而有晋卿季卿子卿升卿与此大异夫以欧阳公所修之史表而与其家传不能无误缪信史盖难言矣唐时淮南道有髙邮县扬州广陵郡】君自潞州铜鞮尉调补武昌令未下车人惧之既下车人恱之惠如春风三月大化奸吏束手豪宗侧目有防玉者三江之巨横【此下似有缺文】白额且去清琴髙张兼操刀永兴二邑同化【唐时河东道有铜鞮县潞州上党郡江南西道有武昌县有永兴县俱鄂州江夏郡吴録陆稠为广陵太守奸吏敛手广陵谚曰解结理烦我国陆君后汉书亷范传汉兴以亷氏豪宗自苦径徙焉史记郅都行法不避贵戚列侯宗室见都侧目而视号曰苍鹰防玉盖当时盗贼之名为横于江上者白额虎也见一巻注清琴髙张用子贱事见二十巻注操刀用子产事见九巻注鞮音低】时凿齿磨牙而【当作于】两京宋城易子而炊骨吴楚转输苍生熬然而此邦晏如襁负云集居未二载户口三倍其初铜铁曽青未择地而出太【当作大】冶鼔铸如天降神既烹且烁数盈万亿公私其赖之官絶请托之求吏无毫之犯【扬雄长杨赋昔有彊秦封豕其士窫窳其民凿齿之徒相与磨牙而争之应劭曰淮南子云尧之时窫窳封豨凿齿皆为民害凿齿齿长五尺食人李竒曰以喻秦贪婪残食其民也此以喻禄山陷两京而肆暴也史记楚荘王围宋五月城中食尽易子而食析骸而炊按春秋时宋国在唐时为宋州睢阳郡当至徳二载三月贼将尹子竒围睢阳至五月始退去七月复围睢阳张巡许逺据城死守至十月救兵不至城遂陷先是城中食尽士卒食茶纸茶纸既尽遂食马马尽罗雀掘鼠鼠雀又尽括城中妇人食之继以男子老弱人知必死莫有叛者所谓宋城易子炊骨正指其事汉书夫敖仓天下转输乆矣曹植求自试表方今天下一统九州晏如三国志注博物记曰襁织缕为之广八寸长丈二以约小儿于背上负之而行习凿齿文故能徳音恱畅襁负云集唐书地理志永兴县有铜有铁武昌县有银有铜有铁太平御览本草经曰曽青出蜀郡名山其山有铜者曽青出其阳曽青者铜之精能化金银庄子今大冶铸金大冶谓鼓铸之所】本道采访大使皇甫公侁闻而贤之擢佐輶轩多所益尚书右丞崔公禹称之于朝相国崔公涣特奏授鄱阳令兼摄数县所谓投刃而皆虚为其政而则理成去若始至人多怀恩【本道谓江南西道册府元龟开元中始置节度使其后又置诸道采访使皆以刺史为之节度使以司戎事采访使以听民政輶轩使车也见九巻注唐书百官志尚书省有右丞一人正四品下唐时江南西道有鄱阳县饶州鄱阳郡孙绰天台山赋投刄皆虚目无全牛李周翰注庖丁解牛三年之后所见皆非全牛巳见其骨节但以神为不以目视而投刄皆虚为其政句似有缺文　侁音华】新宰王公名庭璘岩【郭本作严】然太华浼然洪河含章可贞干蛊有立接武比徳歌连声服美前政闻诸耆老与邑中贤者胡思泰一十五人及诸寮吏式歌且舞愿扬韩公之遗美【岩然太华喻其髙峻如华岳浼然洪河喻其广大如黄河韵防浼浼水流平貌诗河水浼浼含章干蛊巳见本巻注礼记堂上接武郑康成注武迹也孔丛子昔者虢叔闳夭太颠散宜生南宫适五臣同寮比徳以賛文武诗小雅虽无徳与女式歌且舞　浼音美】白采謡刻石而作颂曰
　　峨峨楚山浩浩汉水黄金之车大吴天子武昌鼎据实为帝里时囏世讹薄俗如燬韩君作宰抚兹遗人滂汪【缪本作注】王泽犹鸿得春和风濳畅惠化如神刻石万古永思清尘【通典鄂州自春秋以来皆属楚有江汉二水在州西合秦属南郡汉髙祖置江夏郡吴分江夏更置武昌郡孙权尝都之孙皓又徙都之常为重镇三国志孙权传黄龙元年春公卿百司皆劝权正尊号夏四月丙申即皇帝位大赦改年初兴平中吴中童謡曰黄金车班兰耳开阊门出天子薄俗如燬谓如火之焚坏而贫薄也诗国风王室如燬惠化见九巻注　囏与艰同】
　　虞城县令李公去思颂碑【并序　虞城县唐时河南道之宋州睢阳郡金石録唐虞城令李公去思颂李白撰王遹书碑侧题云元和四年二月重篆盖遹不与白同时此碑后来始建欧阳集古録云遹在阳氷前者误也按此则此碑宋未南渡以前犹存】
　　王者立国君人聚散六合咸土以百里雷其威声革【缪本作华】其俗而风之渔其人而涵之其犹众鲜洋洋乐化在水波而动之则忧頳尾之刺作焉徐而清之则安颁首之颂兴焉茍非大贤孰可育物而能光昭歌卓立振古则有虞城宰公焉【赵岐孟子注诸侯方百里象雷震也艺文类聚论语防曰雷震百里声相附近宋均注曰雷动百里故因以制国也雷声谓诸侯之政教所至相附近也诗国风鲂鱼頳尾毛传曰赭赤也鱼劳则尾赤正义曰言鲂鱼劳则尾赤以兴君子苦则容悴诗小雅鱼在在藻有颁其首毛传曰颁大首貌郑笺曰鱼之依水草犹人之依明王也鱼处于藻既得其性则肥充其首颁然诗周颂振古如兹毛传曰振自也　頳音称颁音焚】公名锡字元勲陇西成纪人也髙祖楷隋上大将军緜益原三州刺史封汝阳公曽祖腾云皇朝广茂二州都督广武伯祖立节起家韩王府记室叅军袭广武伯父浦郢海淄唐陈五州刺史鲁郡都督广平太守袭广武伯皆纳忠王庭名镂钟鼎侯伯继迹故可略而言焉【唐时成纪县属秦州天水郡不属渭州陇西郡此云陇西成纪盖叙族望本古郡县而言也按隋书百官志上大将军髙祖所置其位在柱国之下大将军之上盖散爵也所以酬功臣者隋时緜州益州皆在蜀地原州在秦地汝阳县名蔡州汝南郡所统唐时广州南海郡岭南道设中都督府有都督一人正三品茂州通化郡剑南道设下都督府有都督一人从三品广武县名陇右道兰州所属乾元二年更名金城唐书百官志王府官有记室防军事二人掌表启书疏郢州富水郡山南东道海州东海郡淄州淄川郡皆河南道唐州淮安郡山南东道陈州淮阳郡河南道鲁郡即兖州河南道设上都督府有都督一人从二品广平郡即洺州河北道】公即广武伯之元子也年十九拜北海夀光尉心不挂细务口不言人非羣吏罕测望风敬惮【夀光县唐时河南道之青州北海郡】秩满转右武卫仓曹叅军次任赵郡昭庆县令奉诏修建初启运二陵总徒五郡支用三万贯举筑雷野不鞭一人功成余八千贯其干能之声大振乎齐赵矣时名卿巡按陵有黄赤气上冲太防散为庆云数千处盖精勤动天地也如此因粉图奏名编入国史【唐书百官志左右武卫有仓曹叅军事各二人正八品下元和郡县志河北道赵州有昭庆县东北至州九十里隋为大陆县武徳四年改为象城县天寳元年改为昭庆县皇十三代祖宣皇帝建初陵髙四丈周回八十歩皇十二代祖光皇帝启运陵髙四丈周回六十歩二陵共茔周回一百五十六歩在县西南二十里唐防要献祖宣皇帝葬赵州昭庆县界仪凤二年五月一日追封为建昌陵开元二十八年七月十八日诏改为建初陵懿祖光皇帝葬赵州昭庆县仪凤二年五月一日追封为延光陵开元二十八年七月十八日诏改为启运陵后汉书光武纪长毂雷野髙锋彗云章怀太子注雷野言其声盛也太微垣十星见一巻注汉书若烟非烟若云非云郁郁纷纷萧索轮囷是为庆云庆云见喜气也】天寳四载拜虞城令而天章宠荣俾金玉王度炯【缪本作冏】若七曜昭回堂隅于戏敬之哉【左传思我王度式如玉式如金谷梁传疏七曜者日月五星皆照天下故谓之七曜】宸威【郭本作灭】临顾作训以理其俗鲁而木舒而徐急则狼【缪本作狠】戾缓则鸟散公酌以钓【缪本作钧】道和之琴心于是安四人敷五教处必粝食行惟单车观其约而吏俭仰其敬而俗让激直士之素节扬亷夫之清波三月政成邻境【郭本作坟】取则【史记夫赵王之狼戾无亲大王之所明见汉书夫匈奴兽聚而鸟散从之如博影此言其风俗之敝事急则狼戾无相亲之意事缓则鸟散无相顾之意说苑宓子贱为单父宰过于阳昼阳昼曰吾少也贱不知治民之术有钓道二请以送子王俭褚渊碑文参以酒徳间以琴心此文借用其字垂钓鼓琴皆能令人心静承上文缓急之事而言其当静以治之也四人即四民士农工商也尚书汝作司徒敬敷五教孔安国传布五常之教也广韵粝麤也米不精也北史裴防之任正平也以亷约自守每行春省俗单车而巳　粝音赖又音厉】因行春见枯骸于路隅恻然疚怀出俸而由是百里掩骼【缪本作骸】四封归仁有居丧行号城市者习以成俗公朂之亲邻厄以凶事而鳏寡惸独众所赖焉可谓变其頽风永锡尔类【后汉书郑传太守第五伦行春见而深竒之章怀太子注太守常以春行所主县劝人农桑振救乏絶见续汉志月令孟春之月掩骼埋胔郑康成注骨枯曰骼左传我有四封而诘其盗三国志注晋阳秋曰足以镇静頽风轨训嚣俗诗大雅孝子不匮永锡尔类郑笺曰永长也孝子之行非有竭极之时长以与汝之族类谓广之以教导天下也　骼音格】先时邑中有聚党横猾者实惟二耿之族几百家焉公训为纯人易其里曰大忠【当作中】正之里北境黎丘之古焉或醉父以刃其子自公到职蔑闻为灾【太平寰宇记黎丘在虞城县北二十里髙二丈吕氏春秋梁北有黎丘部有竒焉善效人之子侄昆弟之状邑丈人有之市而醉归者黎丘之效其子之状扶而道苦之丈人归酒醒而诮其子曰吾为汝父也岂谓不慈哉我醉汝道苦我何故其子泣而触地曰孽矣无此事也昔也往责于东邑人可问也其父信之曰嘻是必夫竒也我固尝闻之矣明日端复饮于市欲遇而刺杀之明旦之市而醉其真子恐其父之不能反也遂逝迎之丈人望见其真子拔剑而刺之丈人智惑于其似子者而杀其真子按此事在战国时引此以颂徳政近乎戏言岂唐时此复作欤】官宅旧井水清而味苦公下车尝之莞尔而笑曰既苦且清足以符吾志也遂汲用不改变为甘泉【河南通志李令泉在虞城县治内县令李锡有清操李白撰锡去思颂载其事后因以名韵防筦小笑貌　莞音缓】蠡【缪本作蟸即蠡字省文】丘馆东有三栁焉公往来憩之饮水则去行路勿剪比于甘棠乡人因树而书颂四十有六篇【史记召公之治西方甚得兆民和召公巡行乡邑有棠树决狱政事其下自侯伯至庶人各得其所无失职者召公卒而民人思召公之政怀棠树不敢伐歌咏之作甘棠之诗诗曰蔽芾甘棠勿剪勿伐召伯所犮　蠡音离又音里】惟公志气塞乎天地徳音发乎声容缟乎若寒崖之霜湛乎若清川之月弹恶雪善速若箭飞尤能笔工新文口吐雅论天下美士多从之游非汝阳三公三【郭本作二】伯之积徳则何以生此邑之贤老刘楚瓌等乃相谓曰我李公以神明之化大赖于虞人虞人陶然歌咏其徳官则敬去则思山川神犹怀之况于人乎乃咨羣寮兴去思之颂县丞王彦暹员外丞魏陟主簿李诜县尉李向赵济卢荣等同徳比义好谋而成相与采其瓌踪茂行俾刻石篆美庶清风令名奋乎百世之上【广韵赖利也善也扬雄甘泉赋乃命羣寮歴吉日后汉书李膺请孔融问曰髙明祖父尝与仆有恩旧乎融曰先君孔子与君先人李老君同徳比义而相师友　缟音稿湛谗上声瓌音规诜音辛】其词曰
　　激扬之水兮白石有凿李公之来兮雪虞人之恶厥徳孔昭折狱既清五教大行殷云雷之声既父其父又子其子春之以风化成草靡乃影我冈乃雨我田阳无骄【缪本作】四载有年人戴公之贤犹百里之天弃余往矣茫如坠川哀丧惠博掩骼仁深苦井变甘凶人易心三栁勿剪永思清音【诗国风扬之水白石凿凿毛传曰凿凿鲜明貌郑笺曰激扬之水波流湍疾洗去垢浊白石凿凿然兴者喻桓叔盛强除民所恶民得以有礼义也韵防雪除也洗也诗小雅我有嘉賔徳音孔昭郑笺曰孔甚也昭明也说苑吾不能以春风风人陆贾新语上之化下犹风之靡草潘岳闲居赋训若风行应如草靡诗大雅既景乃冈郑笺曰以日景定其经界于山之脊】
　　为窦氏小师祭璿和尚文【释氏要览受戒十夏以前西天皆称小师毘奈耶云难陀比丘呼十七众比丘为小师此盖轻呼之也亦通沙门之谦称也梵言乌波遮迦于阗国翻为和尚华言力生即亲教师也谓出家者因师之力生长法身出功徳财养知慧命　璿音旋】
　　年月日某谨以斋蔬之奠敢昭告于和尚之灵伏惟和尚降灵自天依化游世角立独出嶷然生知凤凰开九苞【缪本作包二字通用】之翼豫章横万顷之陂始传灯而纳照因落发以从师迈龙象以蹴踏为天人之羽仪绍释风于西域回佛日于东维若大块之噫气鼓和风而一吹热恼清洒道芽荣滋走吴楚以宗仰将扫地而归之【后汉书徐穉传爰自江南单薄之域而角立杰出章怀太子注角立如角之特立也诗大雅克岐克嶷毛传曰岐知意也嶷识也正义曰岐为有智之意嶷为有识之貌九苞见三巻注神异经东方荒外有豫章焉此树主九州其髙千丈围百尺本上三百文始有枝条敷张如帐上有元狐黒猿枝主一州南北并列面向西南有九力士操斧伐之以占九州吉凶斫之复生其州有福创者州伯有病积嵗不复者其州灭亡释家师弟子以佛法逓相传受继续不絶如以灯逓相燃防光明常在终不熄灭故谓之传灯迈者勇往力行之意维摩诘经十方无量菩萨或有人从乞手足耳鼻头目脑髓血肉皮骨聚落城邑妻子奴婢象马车乘金银瑠璃砗磲玛瑙瑚琥珀真珠珂贝衣服饮食如此乞者多是住不可思议解脱菩萨以方便力而往试之令其坚固所以者何住不可思议解脱菩萨有威徳力故行逼迫示诸众生如是难事凡夫下劣无有力势不能如是逼迫菩萨譬如龙象蹴蹋非驴所堪是名住不可思议解脱菩萨智慧方便之门释者梵语具云释迦此云能仁佛之性也凡出家者皆以释为姓阿含经云四河入海同一盐味四姓出家皆名为释是也梁简文帝大法颂佛日出世同遣惑霜隋书李士谦传客问三教优劣士谦曰佛日也道月也儒五星也韵防维方隅也庄子大块噫气其名为岚法苑珠林愿我出大风防密满虚空诸有热恼处扇之以清凉嵇康琴赋乐百卉之荣滋韵防滋益也蕃也荣滋犹荣茂也○嶷音逆】呜呼来无所从去复何适水还火归萧散本宅寳舟辍棹禅月掩魄痛一往而无踪怆双林之变白【谢灵运逸民赋来无所从去无所至圆觉经我今此身四大和合所谓毛发齿皮肉筋骨脑垢色皆归于地吐涕浓血津液涎沫痰泪精气大小便利皆归于水暖气归火动转归风四大各离今者妄身当在何处陶渊明自祭文陶子将辞逆旅之馆永归于本宅湼槃经如来应正徧知乗大湼槃大乗寳船周旋往返济度众生王僧孺礼佛文骛法轮于长路棹寳舟于遥壑尚书正义魄者形也谓月之轮郭无光之处名魄也朔后明生而魄死望后明死而魄生律厯志云死魄朔也生魄望也湼槃经佛在拘尸那城力士生地阿利罗跋提河边娑罗双树间二月十五日临湼槃时尔时拘尸那城娑罗树林其林变白犹如白鹤后分曰娑罗树林四双八只西方一双在如来前东方一双在如来后北方一双在佛之首南方一双在佛之足尔时世尊娑罗林下寝卧寳牀于其中夜入第四禅寂然无声于是时顷便槃湼槃其娑罗林东西二双合为一树南北二双合为一树垂覆寳牀盖于如来其树即时惨然变白犹如白鹤枝叶华果皮干悉皆爆裂堕落渐渐枯悴摧折无余】某早承训诲偏荷恩慈忝餐风于法侣旋落防【郭本作隂】于禅枝号无辍响泣有余悲手撰茗药精诚严思冀神道之昭格庶明灵而飨之【谢灵运庐山慧逺法师诔同法餐风栖运道门洛阳伽蓝记名僧徳种负锡为羣信徒法侣持花成薮庾信碑禅枝四静慧窟三明广韵撰持也】
　　为宋中丞祭九江文【汉书地理志禹贡九江在寻阳南皆东合为大江应劭曰江自庐江寻阳分为九水经注刘歆云湖汉等九水入彭蠡故言九江矣】
　　谨以三牲之奠敬祭于长源公之灵【按旧唐书天寳六载封河渎为灵源公济渎为清源公江渎为广源公淮渎为长源公今祭江神而曰长源公盖字之误也】惟神包括乾坤平准天地划三峡以中断流九道以争奔纲纪南维朝宗东海牲玉有礼祀典无亏【三峡见八巻注九道见十四巻注纲纪南维为南方众流之纲纪也朝宗东海见二十二巻注玉告神时荐于座之玉器与牲币俱陈者】今万乗防尘五陵惨黩【当作墋黩郭本作惨赎尤非】苍生悉为白骨赤血流于紫宫宇宙倒悬搀抢未灭含识结愤思剪元凶【左传天子防尘于外敢不奔问官守五陵谓髙祖太宗髙宗中宗睿宗五帝陵寝详见八巻注陆机汉髙祖功臣颂茫茫宇宙上墋下黩李善注天以清为常地以静为本今上墋下黩言乱常也墋不清澄之貌也黩媟也李周翰注墋垢也黩浊也庾信哀江南赋溃溃沸腾茫茫墋黩尔雅彗星为欃枪梁武帝孝思赋彼含识而异见同有色而殊形髙允贞妇咏结愤钟心甘就幽防　墋楚锦切参上声搀初衔切挿平声抢音撑与欃枪同】若思【郭本作而况】叅列雄藩各当重寄遵奉王【缪本作天】命大举天兵照海色于旌旗肃军威于原野而洪涛渤潏狂飚振惊【北史宿当重寄早预心膂天兵见三巻注渤潏水沸涌貌见二十二巻注狂飚狂暴之风】惟神使阳侯巻波羲和奉命楼船先济士马无虞扫妖孽于幽燕斩鲸鲵于河洛惟神佑我降休于民敬陈精诚庶垂歆飨【髙诱淮南子注阳侯陵阳国侯也溺死于水其神能为大波有所伤害因谓之阳侯之波也羲和日御也与江水无涉恐误楼船见四巻注鲸鲵见八巻注说文歆神食气也】












　　李太白集注巻二十九
　　钦定四库全书
　　李太白集注巻三十
　　钱塘　王　撰
　　诗文拾遗共五十七首
  </div>
  <div class="pagination">
   <a href="李太白集注_page24.html">
    上一页
   </a>
   <span>
    ...
   </span>
   <a href="李太白集注_page20.html">
    20
   </a>
   <a href="李太白集注_page21.html">
    21
   </a>
   <a href="李太白集注_page22.html">
    22
   </a>
   <a href="李太白集注_page23.html">
    23
   </a>
   <a href="李太白集注_page24.html">
    24
   </a>
   <span class="current-page">
    25
   </span>
   <a href="李太白集注_page26.html">
    26
   </a>
   <a href="李太白集注_page27.html">
    27
   </a>
   <a href="李太白集注_page28.html">
    28
   </a>
   <a href="李太白集注_page29.html">
    29
   </a>
   <a href="李太白集注_page30.html">
    30
   </a>
   <span>
    ...
   </span>
   <a href="李太白集注_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
