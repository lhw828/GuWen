<!DOCTYPE html>
<html>
<head>
    <meta charset="UTF-8">
    <title>东维子集 - 第 12 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东维子集 - 第 12 页/共 25 页</h1>
    <div class="content">　　郷友俞瓛仲桓通经术自命其读书之堂曰好古来杭请记于予予为之喟然曰古之不谐于今者乆矣孰以古为好耶三代下嗜好百出好酒而锸以随好传簊而牧以亡好勇而举鼎以说膑好猎而队车以陨首好游而贾害以利好诙谐而售辱以戱好书而污髪以为颠好画而窃封以为神好鍜而倨以取祸好石而拜以取灭好鹤而乗轩以取灭国所好不同而所失亦随以异惟好古为圣贤之学愈好愈髙而入于圣人之域而凡世之所好者不一足以动其志此好古効也今之人不古好覆以好古为野謑髁无任慆滛不道逮至毁纲裂常自谓行于今者横如也不知步跲者在户限外吁亦足省矣盖孔子尝曰先进礼乐野人也孔子之时已待古为野而孔子岂敢以野待古哉故曰我非生而知之者好古敏以求之者也仲桓之生后孔子几二千年不溺于三代以下之偏好而独追孔子以为古者而好焉非有圣贤之学不能仲桓今仕矣任民社之责矣以其好古者行于仕也吾见民之还于古而毁纲裂常者无以容于今孰敢以野议好古之古哉桓起谢曰谨受教请书诸斋以谂夫议古之野者至正己亥冬十月初吉记

　　尚朴斋记

　　太朴一散势不极于文不止也殷质特尚犹本乎朴至周文郁郁吾圣人不能不从时而救弊之僿则欲从先进之野至用四代礼乐则取殷辂亦贵其朴耳使圣人得位其不返朴于古吾不信也汉大臣师盖公还治于清浄无効至宁谧三叶之君又当率朴为天下先几致刑措此朴尚之効不可诬也维扬周信甫以尚朴名其斋介松江守顾公谒记于予予未识周君而顾公称周君笃厚古君子务以一朴存心而待物又以之佐太尉府収行蕳之効则知周君伤时之僿欲返治于古其亦慕圣人从先进者欤其亦盖公之可师于汉大臣者欤方今天子法汉治文之太尉菲食恶衣以承明天子之化周君又以朴尚赞大府之政一朴之系于天下者大矣朴名一斋固不得为周君私也故予不辞而为之记其俾淞之能诗者颂之如后云

　　虚舟记

　　平原生居九凤之山以虚舟扁其一室客有过而诘之曰圣人取诸涣刳木为舟以利天下舟济世之具也而予以虚名之亦有说乎生曰余族居海堧见凤寿猝作佑客之舟兵人漕人之舰如山如云胥溺没于蛟鼍之穴徃者不可返而来者未巳也尝作吊溺文哀之而愿余之虚舟孰得而溺乎客曰子之虚舟将何载乎何适乎生曰吾舟本虚复何载吾舟本徃复何适客訾之曰子之舟殆不如丈尺之朽槎乎槎神而能引客道天汉逰牛斗间而子之舟何以自神乎生未知所对厓山鐡道人在座莞尔咲曰客欲知夫舟之神且大者乎天一气也气水也地一舟也地至重而浮游于一气旋薄之中未尝溺也非至虚而至神能之乎客以丈尺之室视舟亦隘已以大地之大视舟则舟之虚者六虚无以尚之若是则果老之舟鐡务相之舟土络南公之舟叶以之称神者末矣客退徃生出楮茟请书为记生名旷姓陆氏云间人也鐡道人泰定间李忠介公榜第二甲进士杨维祯也

　　五云窝记

　　云天地之灵气其兴也勃焉其灭也忽焉不可以色求而色之变出焉或以青以黄以赤以黒矞以同以三素以五采而名亦随之变伪者谈五云有以望而知帝者之止占而知贤人之居梦而文章之进兆而知名进士之出又托而为蓬莱仙境之求而未有命之于居者淞之璜溪吕希逺氏吾以五云名其居则亦有说希逺当客杭从勾曲外史张公逰思其亲不置外史为掲其所寓曰白云取狄公思亲意已而归耕溪上养母以孝闻且庐其先墓林薄间曽见非烟非雾萧索轮囷具五采以烛人者吁此五云之瑞孝感之应也吾得诸璜父兄之言易其名为五云因悼兵革以来衣冠之士逃离觧散至有遗失亲而独忍生存者若希逺氏之不忍一日去其亲奉驩菽水于流离颠沛之秋此非人瑞而何有人瑞而后有天瑞或者徒以占俟梦寐赋咏山■〈土幻〉求生之五云者未为知生者也余故着其说録诸窝为记

　　大竹轩记

　　潼川文同氏自馆职乞外调屡厯郡守有治状官至司封员外充秘阁校理其髙情旷度类神仙人文章有丹渊集不在一时畴軰下顾以画竹知名伎掩其人君子所惜在洋州时构亭篔筜谷为游息地故于画竹益工时作古槎老枿淡墨出神谓之墨林盖非丹青家所能匹也评其妙者谓其胸有竒气压十万丈夫者非缪云间义门夏士良氏慱雅好古蓄书万巻外古名流墨迹舎金购之弗悋于文人才士之图写尤所珎重居之西偏有肃客轩名之曰大竹者有文同氏墨君之手泽也士良蓄画凢百十家而独名文竹于轩非文氏之墨君可贵三百年之清风雅节可咏耳虽然筜谷多偃竹同特爱之尝画以遗子瞻氏曰偃竹数尺而有万尺之势其诗曰待将一叚鹅溪绢扫取寒梢万尺长偃竹有不可偃者如此与可以之子瞻以之士良之所蔵作于筜谷不筜谷不问顾亦问只尺之素有万尺之势不可偃者何如耳士良仕志未伸必有得于此者不然轩之外林林然麻生而棘立者皆篔筜物耳何独以画为贵哉抑吾闻夏先人止知公有义荆图兵余图与堂俱毁士良更命荆以侣竹则又弗队其先绪云

　　五桧堂记

　　至正庚子孟夏某日予过黄龙浦逰海上观三神山经南北蔡蔡之北者有大族婿者徐亨肃子至其家入其门则深庭别院举水天也已乃览其园池之胜林木蔚蓊水石聮络遂燕一堂亨拜手请曰堂未名惟先生名予视堂阴五桧者柬轩老人之手植也因命之曰五桧堂又请曰堂既名不可无志惟先生是措吾闻东轩老人好修洁精于物理加之该慱文史折节待海内士必延饮五桧下人问桧则曰槐之三显之必于天者松之七隐之必于人者栁之五又出天人隠显之外而以纲常之隆替为进退者吾之进退未尝必于天亦未尝必于人也天之所以与我者果不可必乎脱吾乗化而尽五桧者鬰然于庭使后之人见之岂不求之于五桧七松之间耶是则予之命堂以五桧或者东轩之人其有待余于冥数者是桧也厯已百年皆森耸竒崛鬛而鳞瘿而轮八臂九首而龙其身节甚贞气甚清掌月而珠擎窍风而籁声饕雪而鐡撑于以胚松栢之云仍而要岁寒之盟者乎言未毕亨起谢曰是可与五桧写神已请书为记

　　东维子集巻十五

　　●钦定四库全书

　　东维子集巻十六

　　（元）杨维桢 撰

　　○记

　　养浩斋记

　　淞之南陆氏代为衣冠望族有佳公子彦章者生而有气节读孟子书至养气之论深有槩于心輙自命其斋曰养浩介其友郁彦学来见余璜溪次舎求一言为志予竒其人而为之言曰战国之士以气雄者多矣而未有言浩然者独孟子言之其气即天地之气也善养之则吾之气也至大至刚可塞乎天地其视北宫孟舎之役于气者仅匹夫之雄耳孟子之言是气也人皆以为夸千有余年子苏子者始信之其曰是气也卒然遇之王公失其贵晋楚失其富良平失其智贲育失其勇仪秦失其辩盖有不依形而立不恃力而行可以叅天地而闗盛衰者吁此圣人之能事也阅三百余年人又疑其言之夸而彦章氏者信之彦章不敢暴是气而又得其气养也故能处富贵而不滛居患难而不慑则彦章氏之用是气又岂北宫孟舎之雄匹夫者可以同日论哉养之充也无一日之馁也虽圣人之能事不为难彦章闻予言而喜曰大吾养浩者先生之言也请书诸室为记且有以告人之疑吾夸者云

　　书声斋记

　　余客淞游亭林寻所谓野王读书台者已夷为隧陇化为草棘去台之西北十里近为璜溪溪有义门夏士文氏岁聘文行之儒为子弟师六籍子史下及百氏之书凡数千巻皆架挿下顿为庑西之斋童■〈穴上村下〉鴈次蚤夜讽诵声彻行路因名其斋曰书声而求志于予余闻鲁恭王入孔子宫闻金石声而宫不壊汉髙皇过鲁闻弦歌不废而邑不残书之声感人也如此孔子之武城莞尔弦歌亦为子游喜夏氏书声闻于承平之日未为竒也而闻于兵戈格鬬之顷非一家之曲阜欤吾为吾道在东之废庆已虽然士之读书也内以治身外以治人沈潜其中之所得以究观道徳之维性命之懿以极夫礼乐教化之着胥于书乎出也岂直务声而已哉不然诵习之日积极咏之弗知则其书之有声声于出口入耳者虽工于洛生之咏吾无取乎尔矣士文尚以余告勉诸弟子师师以余言勉诸弟子云至正庚子秋八月初吉记

　　着存精舎记

　　璜溪吕孝子曰恒曰恂塟其考君来徳公于漂水之原治冡域如法冡前甃文石坛及隧道树以椿桂栝栢又并冡为精舎以奉春秋祭祀祀必亲视牲噐不以属人俯仰斋慓如亲见其先之亨者虽岁月去逺为之悲慕不已名其舎曰着存参政周公琦为篆诸扁以记请于余世宜墓祭非古然孔子冡孔里鲁子孙世祠其冡不废则墓祭有其所祖矣自庙制废而上冡之礼重乎汉人史传书以为孝子之荣近代卿大夫官儗王者而祖祢神明之舎则漫不加意至有即宦上以为家遂弃坟墓千里外过家上冡者亦罕矣滛昏之鬼则祀之如其先不以为恠乌乎俗之壊而士大夫之不振若是幸有神位主于冡舎时节不失其所祀授古祭义致爱致悫以存着其所不忘如吕氏兄弟者盖寡矣又惧其易世而着存者替籍恒彦以垂其规于逺乆俾勿壊岂非世教民彛之在犹有所系哉是宜着存之可书而吕氏兄弟之事为可録也予方提学传司礼之废者将与士大夫讲行之吕氏兄弟尝从予学者也尚以予言力返庙制使四方观礼者于吕氏乎取法而士大夫之复礼者自吕氏始岂非予之所望乎至正庚子春正月八日记

　　西云楼记

　　云间李氏以西云铭其读书楼求志于予予曰尔家骑鲸公梦长庚而生长庚西方白虎七宿也故名白字太白太白以星言今不以星而云言何也则亦有说在易之小畜曰宻云不雨自我西郊彖曰宻云不雨尚徃也自我西郊施未行也云之积不厚不足以泽物小畜为卦以风行天上一阴亢五阳所畜既寡施何自而行耶西郊之云施虽未及于物尚徃而不可止也故上九曰既雨既处尚徳载物徳积而施行如上九之积厚而雨降事业盖未易量也抑余于天人之事有感于西云者西云儒而通天文学者也今太白食昴西方事也天狼独歩东南白虎伏而不动九斿掩旗七将敛手县弧服矢不敢东向而射者十年于兹矣妖氛夺奎璧荧惑守井鬼太阴宿室毕之墟太阳食己未之月亦西方事也下民所不忍仰视西云计何出抚髀叹曰愿以先王之学上从六龙以飞庶有以霈洗天之澍于东南也先生姑俟之至正庚子立春日戊戌记

　　野亭记【有诗】

　　云间沈铉氏世家为郊闗之外其聚为溪之上皆圹埌之野于先庐东介披蓁薉莳花竹筑亭四楹中置文竹榻白木几茟床茶灶棋枰书庋杂聚其次时与一二同志友觞咏其中颜其亭曰野集贤赵公雍为作篆善之又介吾友陈栢谒余七者寮求记予谓野非直郊外名也圣人尝以比仲由而又欲从先进之野盖野而畔教圣人所嫌野而胜华圣人所取铉之野何居铉曰某之野郊外之名耳乌知圣人之去取哉虽然圣人论野为质铉将论野于趣乎趣乎非乐处于圹埌者能知乎唐丞相裵公尝堂于午桥而名野矣是厌政于朝思野于野岂真知野之趣哉知野之趣莫孟真曜氏魏仲先氏若也铉不敏将尚友于孟魏氏云予韪其言又重栢之请録诸亭为记系之诗曰孟郊得野趣野有真曜庐魏先得野趣野有野堂居云间沈东氏草衣傲野夫东屯田可种西壤水可渔门无索租吏家有种树书野亭开草树野具集朋徒试问朝市宅传舎不须臾朝恩来鐡券莫死已属镂始知野亭野庙堂如不如

　　野政堂记

　　淞中张氏海道相门参政公之三■〈茺，木代儿〉孙学优而不仕自号一村又颜其所居堂曰野政予过淞中有请曰唐陈弘嗣尝叹汉王丹之化行农野举圣人之言曰是亦为政奚其为为政弘嗣隐居武山岁辟良田时乗平肩轝访田更饷田畯白露时降新榖既登则崇礼教亲九族驩郷党郷党有偷衣苟食佩刀剑从事乎推埋胠箧者皆耻而弗为弘嗣氏之化盖亦不小于丹矣予窃慕之故于耕舎扁野政幸先生有以言之予闻中父仲甫公能以孝友理家而中有克以野政相之君子之谈政者岂必被三公服坐政事堂发号施令然后为政乎政之出于野者覆优于彼之失于官者失官而失士失士而失民遂至于失身其于无塟地也而中之优者无间于昆弟之言无遗于宗族郷党之誉委贶于后之嗣而益光于前闻人絜诸执政之失者其相越岂不万万乎陈子昻推弘嗣于龎徳公郑子真之流为作者五人之列若中者吾又将问之于五人者非当欤中谢曰吾志弘嗣敢朢庞郑请书诸舎以警云至正二十年二月初吉记

　　尚志斋记

　　孟子曰志者气之帅也气有猖狂暴悖人不得而制者唯志足以制之其阘冗衰退不能自立者亦唯志足以率之故又曰士尚志士而不尚志其不为猖狂暴悖载而迁阘冗衰退靡而没者几希矣训诂者曰尚如尚服尚车之尚盖尊而主之之词也然人之志有不一也论者以志道徳贤人之志上也志功名壮士之志次也志贵富鄙夫之志其下也然则志贵于尚而志不可以卑之而下也夫多岐百出而南车壹志之趍也万物俱流而金石独止志之定也志失其趍何以尚为不失其趍然而弗底于定又何以尚为吾北门之外有青年而好学者曰施用和生长市阛不与其习俱而独从儒先生游慱习文艺修省履行且以尚志名其读书之斋予尝领客邸斋所市声在门市言在肆而用和秉志弗迁修习于其斋者自如也非其志之不失其趍而底于其定者哉吾知用和之克尚志不卑而下也信矣苐未知贤人壮士之所决何如耳用和曰功名时来则应之人无予我无取也道徳者圣人之能事吾所为志之始而终焉者也吾为之交手在额曰懋哉用和推是志以徃然而不入于圣贤之域则吾不知也用和出纸求识斋遂书为记复繋之辞曰
　　气易我移匪志曷持道难我至匪志曷之既持其移卒造其至尚其有大于斯者乎

　　朱氏徳厚庵记

　　华亭县朱泾西其里曰大兴有林麓魁然竒蔚然秀北带乎九山前襟泰川葺泖之流环连璧合鬰葱之气不沈不越而物有锺羙朱明仲之祖茔实在焉自大父诚父显忠祖妣沈氏妣丘氏庻母氏氏皆合葬其所明仲既奉大事于其先复立冡舎若干楹捐田若干畆命庐塜者掌之以供岁祀事祠曰昭明昭其物也斋曰肃敬敬其事也又奉圣人终逺之训総命其冡曰徳厚尚书公泰不花氏既为篆而顾之而又介予韩生奕来谒记予为之喟然曰淞国地无髙陵燥壤为民之终【管子陵为之终】徃徃人终其亲不诸水火则寄诸浮图氏之室虽衣冠仕族或有不免岂复以先徳为念而戒惧于其终与于逺耶间有权力家知治丙舎以为薄俗之惇大抵文有余而敬不足至閟其珠玉华其藏不惟亡益于教【句】诲人以奸贻神以戮吾不知其为厚也仲明儒者也知圣之教而奉以罔坠终易忽也必慎以存焉逺易絶也必追以属焉欲报之徳昊天罔极吾心以之怵愓以之焄蒿凄怆者皆天也吾心之天不没于是则吾亲亦不没于是朱氏之慎也追也天于已而持以为训也天于人朱氏之徳吾知其可以惇俗之薄矣抑闻朱氏之先理家以义方为首故毎焚香祷天不愿子孙富愿读书而贤仲明又喜聚书不逺千里聘硕师教二子虽尽倾橐金弗以计其心可以对其先矣今老矣而修徳弗勌徳益厚而福泽益润朱氏子孙其有名世者作矣矧其教之力乎立身扬名以图其孝之大者以报徳厚是在朱氏子孙吾未老尚及见之以征予言之不诬也己丑春三月记

　　碧云轩记

　　四明俞南浦氏侨居霅上有才气而不仕静读书于一轩若无心于世者而闻天下之魁人杰士则不逺道里愿纳交焉其所居轩自号曰碧云尝得待制清碧松公所隶古书一纸而又谒予为之志夫云天地润气也神龙挟之以飞不崇朝可以雨天下然其惨舒消息不恒肖象而变幻者不一如轮如骑如旒如盖如流水积石如赤鸟白鹄苍龙玉虹之状万万不可究极自其忽而逝倐而还翩然而扬凝然而止则人且目之曰闲云突焉如峰赤焉如火费雷霆之躯苐空林树之傒望则目之曰旱云至其引而自髙于风尘之表海岛之间非烟非云作为光恠以动荡人目则又曰卿云彩云三素五色之称而碧云者则五色之一耳嘻天下苍生颙颙焉望之作霖以苏枯注涸也其于碧云也何有乎何无不知世有长徃志登髙眺逺俯仰今昔或有凝伫所思于交际契阔之间者必于碧云以见之南浦氏不仕而有髙世之志而又喜交天下之魁人杰士其悠然之意不在是乎抑予闻南浦有道术二十八宿在胷窟者时出而化为麒麟鳯凰蛟龙貔犴狐狸鸟雉之物逰戱碧云光恠中为人谈天下之吉凶悔吝闻之者推为神人则知南浦之碧云非块然天外物也今之士有食人之食而怠若事惟便利其私图自谓得计而不知天罗及焉又有奋草莱出大言亡治状冐儋珪组以充醢具者其纷起未巳南浦民见之其亦俾二十八禽飞而语之于碧云万仞之下其可也南浦咲而援琴于轩曰吾目且送吾云矣焉知许事

　　松月寮记

　　去秀之西门外州里所其聚为濮市濮公子仲温氏之世居焉居有前后邸第义庄塾以教养里之才子第仲温自幼从师学明经既通尚书后学易又从余学春秋两充郷赋连不售适又丁时变遂去道士冠裳寻山泽间欲挈妻子为鹿门之举事未遂则辟寮一所植松数章髙秀苍古若深山木客之出在市廛仲温与之俯仰啸咏若友焉天清气明月在松顶仲温弹独弦琴松下琴余读道书作逰仙吟不知身世在黄尘市在白玉宫阙也遂以松月道人自号云间盛懋氏既为图之而又寄自作松月诗一觧于余征文以为记予为论积阴之气清而乆者在天为月丽月之清于物之秀者在木为松桃之得于月也清而妖栁之得于月也清而荡梧之得于月也清而凄梅与竹之得于月也清而癯惟清而秀秀而已野者松之得月以此然得松月之得而见诸名人者自唐常建后未闻其人焉建之诗曰松际露微月清光应为君嘻此建之得于松月者未易与俗人道也去之五百年而仲温氏复得见之得而其诗有曰丈人夜开闗凉月在松顶此其得于松月之得者奚减建也哉向使仲温氏蚤时壅官或至五年十年即不壅不过汝趋隶唯以奉所氏志不直达而性先有损其及人境两泰哦松哦月而有得哉嘻仲温氏之彼此失得其有能辨者已书诸寮为记至正十三年七月七目七者寮诸叟记

　　有竹人家记

　　安阳韩君谔筑室于所居之浴鹅沱上左右皆植竹因颜其室曰有竹人家一时名士大夫咸择行軰交其人至或载酒肴以抵其所呉兴赵雍为作小篆之书又为作人家有竹之图余既赋诗图之上复遣书再四以记请宋苏公轼曰不可居无竹无竹令人俗至拄杖敲门寻有竹人家吾不知有竹之家皆能真有其竹而免于俗者不也嘻公之得在竹耳固不计人家之俗不俗之能有不能有也今韩君之家自命曰有竹吾知其能有竹矣一妄庸夫曰有竹居而竹不为其有也吾试诘其所有则谩言曰吾击竹而歌不啻击珊瑚也披竹而咲不翅披琅玕也簟筠而卧不啻茵虎豹煮萌而食不翅庖羔豕也嘻有竹如是夫人而能有也吾观韩君虚中抱道有竹其心贞标絶俗有竹其性善建不拔有竹其本离立不轧有竹其朋徳音恊凤凰或思沾露霜又有其应律之声格瑞之灵也韩君之有竹若此其亦异乎人之有者乎不然韩君之家与妄庸人者同曰有竹而竹不为其有也虽渭川千畆之富徒以等燕秦之栗林齐鲁之麻枲而已耳竹何有于家而家又何有于竹哉然则韩君之有竹不徒在其家也谂矣书诸室为记至正十三年九月十二日

　　春逺轩记

　　余曩居会稽于清明之春登秦望蓬莱诸峰望数千里广轮际海而止一鳞介一条繇与都人士女靓妆丽服生长太平山川间孰有荒陬逺鄙之间因怃然叹春之逺后计偕上京师得归逰览度居庸陟龙虎台下视齐鲁晋宋荆秦呉越之虚民物熈然如在春台者了无畔岸余复叹春之尤逺殆与我皇元声教同一逺也自淮汝兵兴南北旌旗相朢于千里百里斥候之次给儒而行即抵墙壁思昔之周四方跨八表穷目视足力弗既者不可得已虽然不逺者提封之迹也一气为春者岂不逺哉知春一气之逺则心之有春者未尝不与之逺也云间锺和伯温筑室于山之东麓颜曰春逺请记于余其亦有感于今日之春而不计其地之逺近者欤不然杜少陵尝言春逺矣何独于柴荆见之欤是为记至正庚子五月朔旦东维叟书叟者李忠介公榜赐第二甲进士今奉训大夫江西等处儒学提举杨维祯也

　　春水船记

　　沧水主人壮年桴于海晚家居结楼沧水之上蓬然若舟海水时抵阶下放目楼上一白万顷人眠其蓬然者一苇耳因命曰春水船主人垂钓于枕濯足于床波与天上下渚鳬汀鴈之相因依不知船在水耶陆也酒酣仰卧其上家童数十善为越人拥楫之歌主人又自歌小海为举足扣舷以节之水光天影飞动几席籁声与潮汐作殷殷在足底沧洲仙有驾凌风舸以激水如箭者彼徒以舸为舸而未知吾居之以不舸为舸也以为舸则未尝去家以为居则尝有行色也朝呉编莫越户心无适而不可又孰知吾船之缆之而住负之而走也昔者太公尝以渔钓欺天下而天下施知之其舎鱼也欲盖而彰也嘻以为非渔则持竿五十年矣以为真渔则未尝得一渔焉嘻太公固得于渔不渔之间者容诘主船以为真船则居陆以为非船非箬笠之前皆渔樵推骂之地又安知吾之在楼非长乗舴艋也今夫天一大春水地一大船也人在船不悟悟者必在船之外吾悟船独不在外也嘻此不可与家人道也春水如天船在天耶水邪而况在楼邪认吾船在楼又何异认剑在舟刻耶其扣舷之謌曰沧之水兮如天【叶】沧之屋兮如船舷水滔天兮以春船之载兮薄夫天津索吾船于津之表兮吾得与泰初而为邻客和之曰若有人兮舟为家【叶】着土不住兮养空不驱泰和我海兮鸿龎我湖吾不知贯月槎之徒兮天倪舟之徒欤主人为汝南殷徳父氏客为铁篴道人会稽杨维祯也至正十年春三月三日记

　　松月轩记【有诗】

　　积阴之气清而乆者在地为水在天为月也木得水而清之象滋焉得月而清之气丽焉月一也木之丽其清者其材品则有不能不异者也桃之得于月也清而妖栁之得于月也清而荡竹之得于月也清而臞梅之得于月者清而孤荼■〈艹縻〉海棠之得于月也清而怨惟清而埜而又秀也松之得月以此呉郡西门之外其聚为吾阊阖之阓夫差王夏驾之所也五方大估咸辏焉为积居之家者比比耳独吾郷人呉彦升氏居不离市而门有散地数十弓上有青松数十挺髙秀疎朗若深山客将俦挈侣出饮乎市而盘礴于此也天空气清月在松顶彦升或领客坐松下仰见阎抟根株盘白玉兎臼人世斧斤不可斸已而顾影在地万籁在空钧韶鸣而龙鸾舞也不知身在此玉阙中与黄尘市讫有得于松月者名于其轩少蓬李公尝为图之大蓬泰野公又为篆额之又求文于予予以素为里闬不敢重违其情而彦升之人品才气可以仕而不仕者与夫尊师乐友化龙断之俗翕然于礼义之趋者又吾之素与故为之记且复哦以诗曰
　　丈人爱青松手植西门内风声度玉笙林影翻朱鹭仙鬼夜读骚木客秋吟句丈人燕坐余海月生东树

　　水竹亭记

　　吾里白湖方义门子弟咸秀杰名仕版而予泳道父其尤者也始泳道未遇贡举时实以才志自奋于京师贵人咸品之连延誉上所即被内选出司牢盆民奏最典大县细满归剏水竹亭先庐奉亲之隙出与宾客接幅巾野服命僮抱琴尊之亭所相与把酒说诗父为事穷亨淹速一不以属意一时文章家多为记咏为既充又索叙引于友人杨维祯维祯尝闻其论曰某读南史书称会心不必在逺翳然林木即有濠濮之趣未尝不叹以为缙绅阀阅豪族大官捐千金买佳园池崇美屋其中育以珍禽竒兽树以名卉异木论其一时侈盛平息侯之甲苐无以喻其雄河阳梓泽之形胜无以喻其浥也然欲求一日之安于是不能得也故予一亭费甚约规甚素取诸水竹者甚廉而其适安之乐自谓过之百倍不翅也人有志于适安者不敢如是耶余以泳道之言似矣又将有进于是者何居夫髙尚于埜以草木水泉骄其君而不出者狷者之为也既得志而患失之退以窃狷者之乐以为乐又偷者之为耳偷与狷皆中行所不与泳道于道务中行则狷与偷不足告泳道者今夫水散也有雨之徳焉积而厚也有负载之功焉君子观于水也思夫泽施于物者竹有贯岁之节不易地之性焉君子观于竹也思夫贞一于已者若是则泳道之登髙也取诸物以赞乎已以及乎物至矣又岂徒草木水泉之适云乎泳道尚以余言思之以为何如也

　　东维子集巻十六

　　●钦定四库全书

　　东维子集巻十七

</div>
    <div class="pagination">
<a href="东维子集_page11.html">上一页</a><span>...</span><a href="东维子集_page7.html">7</a><a href="东维子集_page8.html">8</a><a href="东维子集_page9.html">9</a><a href="东维子集_page10.html">10</a><a href="东维子集_page11.html">11</a><span class="current-page">12</span><a href="东维子集_page13.html">13</a><a href="东维子集_page14.html">14</a><a href="东维子集_page15.html">15</a><a href="东维子集_page16.html">16</a><a href="东维子集_page17.html">17</a><span>...</span><a href="东维子集_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
