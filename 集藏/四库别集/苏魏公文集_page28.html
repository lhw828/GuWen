<!DOCTYPE html>
<html>
<head>
    <meta charset="UTF-8">
    <title>苏魏公文集 - 第 28 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苏魏公文集 - 第 28 页/共 46 页</h1>
    <div class="content">　　前虢州虢畧县令钱公缜可大理寺丞前代州军事判官张佑前权知果州团练判官郑士衡可并著作佐郎
　　勅某官等今之仕于郡县者既限以积累之资则其器能可见矣又难以保任之法则其操守可知矣防课来上阅实靡差寘之京司是谓慎选以尔等或起于门调或进自儒科典邑佐州咸有善状廷尉之属兰台之联皆曰美官俾之并命偕此荣路益思后勤可
　　前岢岚军岚谷县令陈安静前威胜军武乡县令张焞可并著作佐郎前永州零陵县令梁宏可大理寺丞
　　勅具官某国家抡才之路至广而铨选之法惟艰既限其累年之劳又责于上官之荐小不应格未甞序迁以尔勤于首公防而寡悔知巳言状有司校功擢置王官进阶荣路其思始卒之效以副奨防之恩可
　　大理寺丞致仕赵贲可太子中舍致仕
　　勅某向者大赉天下增秩庻官退休之人所宜先及盖知止之可尚而髙年之当礼也尔早由仕缀得谢盛辰荐逢庆恩并应陟典擢列朝闺之籍足为暮齿之荣服我殊私益向多祉可
　　太常寺太祝贾公述可旧官服阕
　　具官某服勤效智早列周行衔恤去官近终防纪日月云迈缟禫已除宜还簪绂之荣来就班联之次勉思移孝式竚扬名可
　　大理寺丞马孝孙可太子中舍
　　勅具官某今之仕者去铨调而列京司由考课而陟朝着虽序进之惟旧亦审覈之良艰尔向以干亷从知巳之荐今用年次应有司之条迁秩储坊通班闺籍惟尔试吏之乆宜稔修方之勤渐履荣阶更圗来效可卫尉寺丞刘士彦可大理寺丞大理评事田彦卿可将作监丞太常寺太祝孙龟年可大理评事
　　勅具官某尔出于华胄能绍世风筮仕方初服勤可纪既更筦库之效且收嵗月之劳稍进一官渐阶荣路尔其勉懋以副甄陞可
　　大理寺法直樊功立可光禄寺丞充大理检法官
　　勅具官某祖宗以来慎用刑辟详评审复以求厥中凡在理官实重其选以尔拔从铨调职于平廷持法不苛校年应格进擢膳丞之列仍司契令之烦益尽乃心往賛而长可
　　守邓州録事参军前监道州黄富场贠素可大理评事致仕
　　勅具官某久从铨调荐着吏勤既引年而自陈愿还事而休老嘉其退尚之佚特示宠迁之恩增秩京司荣归里社往钦厚渥足慰素懐可
　　虢州朱阳县主簿李庚可国子监丞致仕
　　勅某尔仕于州县而能持巳以防不蹈尤悔齿既耄矣自言不能是亦知止可嘉者也秩以成均之僚俾为晩节之宠服我恩渥归安里闾可
　　太皇太后遇同天节亲堂侄内殿崇班曹诲男易可太常寺奉礼郎
　　勅某近者朕以载诞之辰承顔之礼乃眷近属例均庆恩以尔长信之诸侯旧勲之昆裔嘉其防立延以京司当念起家之荣无忘学古之训可
　　京朝官知县磨勘词
　　勅具官某亷能之选早列于仕阶抚字之求方纡于邑绶属攸司之比课谓满嵗以应条进以一官甄其累效勉思勤儆往服恩荣可
　　承制以上磨勘词
　　勅具官某夫仕者乆而不迁则才愚同滞进而不以其效则流品弗甄今有司所以限年而校功循阶而进秩者由此道也尔以材武擢于治朝内外烦使之劳讫无旷事嵗月荐更之比巳应陟书稍陞等于官聨且畴庸于阀阅往承新渥无怠后勤可
　　荘宅副使兼閤门通事舍人周永清文思副使贾秀可并右骐骥副使
　　勅具官某夫守边乗障之臣或失于悍勇而轻进或失于畏慑而不为向非练习之有方何以绥懐而得所既彰陈力何吝赏劳以尔擢自周行列于逺塞深知兵要复察边情嘉其任事之能宜有宿官之宠内司峻秩躐等而迁益思忠荩之诚式副褒优之命可
　　文思副使任有方西京左藏库副使钱昌符可左骁卫将军致仕供备库副使马清可左武卫将军致仕
　　勅具官某夫陈力而仕不能则止是亦知夫进退之分者也得不优以名秩徇其素心哉以尔武干吏资仕于班列勤劳之役更歴固多以疾告休所冝矜惜特迁环尹之列俾为里闬之荣服我殊私保尔多祐可
　　供备库副使侯元吉可西亰左藏库副使西亰左藏库副使王思可文思副使东头供奉官施惠可内殿崇班
　　勅具官某国家官人之法靡有文武之异一用考格限年叙迁所以嘉乆职而劝吏劳也以尔早列周行緜更吏干防能之守固有可嘉嵗月之庸亦应兹令进秩一等渐履荣阶益思忠荩之方以副甄陞之命可
　　内殿承制杨从先可西亰左藏库副使
　　勅具官某夫盗积山薮不时翦除则乡闾之间人靡安堵乃严赏格以劝事劳尔为廷臣出司廵警能用方畧屏擒冦奸凶徒既除逺民无患校其勲等当有优迁躐升内使之聨用奨武才之效钦承渥命益懋来勤可内殿承制杜该许士臻可并供备库副使
　　勅某等咸有武干服在殿涂或案谳于邦刑副我钦恤或训齐于州旅不懈拊循质嵗课以荐周嘉吏劳之可纪冝推陟典擢贰使联勉思宿业之勤以称褒恩之渥可
　　前内殿承制宋景先可旧官服阕
　　勅具官某尔为三班吏有年数矣曩逢庆渥当陟内朝复用嵗劳再迁殿着属罹亲恤遂去班联日月其除祥禫俄毕宜悉还于旧次俾入叙于周行祗服恩荣益防事守可
　　内殿崇班阮大有可内殿承制
　　勅具官某奉朝内着秩视闺籍之荣奏课中枢嵗比吏能之最允如令格何吝恩褒以尔久践通班亦更烦使勤庸可纪迁次有常进升等级之优用示才劳之劝勉收成效无懈守官可
　　未复旧官人内殿崇班苏濬可内殿承制
　　勅具官某郊祀之泽其施普矣在位者加以勳等左迁者还其职秩所以示记功忘过之义也以尔早列周行甞絓吏议禠官斯久逢庆云初俾进复于旧聨宜益思于后效可
　　东头供奉官閤门祗赵思齐可内殿崇班依旧閤门祗
　　勅具官某尔以禁廷之联通上閤之直賛名典谒服职有年校其事劳嘉有善状考课之令迁秩有常擢列殿涂之荣仍参门籍之贵惟尔旧族歴仕近班当懋举于官仪且无忘于世美可
　　东头供奉官张宣礼朱兴可内殿崇班
　　勅具官某尔补吏三班有年数矣而能勤于治职谨而寡尤校其事劳甫应迁格宜陞华于殿着且通籍于朝联益思迁次之艰更圗报称之效可
　　天武右第三军都指挥使昌州刺史胡元可武卫将军致仕
　　勅具官某夫壮而陈其力老而谢其事固当优异使之便安以尔歴职和门兼荣州棨廹于衰耄愿遂归休擢居环卫之联俾遂飬頥之适钦承宠命足慰暮年可翰林医官守少府监主簿陈易简翰林医官守勤州富林县主簿秦宗古可并守殿中省尚药奉御依前充翰林医官
　　勅具官某周官医师有上士中士之秩每嵗稽其医事而制其禄食所以校能否而畴勤劳也以尔学农黄之书通扁和之技名中禁恪职有年特陞六尚之联益懋十全之效服兹优典无懈厥官可
　　皇太后殿樊氏可典賔冯氏可典賛吴氏可掌籍杨氏可掌记
　　勅周官女史掌内宫内令之法则今两宫给事之职是矣阅嵗既久增秩其宜皇太后殿具官某氏言徳有闻闲和自饬早陞宫掖祗奉母仪嘉其积勤推以优渥俾进司于典掌宜益务于钦承可
　　太皇太后殿典言吴氏可司设典言杜氏可司正吴氏可典賛李氏可典记花氏可典珍张氏可典防刘氏可典正王氏可典计董氏可典设
　　勅宫省有秩典司各殊矧长信之置官事掖庭而寖乆宜颁渥命用奨能勤太皇太后殿具官某氏性禀闲和体姿柔婉自入承于嫔御嘉荐歴于嵗华递陞妇式之班俾重慈闱之侍往膺恩涣无怠祗钦可
　　检校尚书水部贠外郎充成州团练副使吴靓可依前检校尚书水部贠外郎充定国军节度行军司马不得签书本州公事
　　勅具官某赦者所以推大徳于天下靡有逺迩咸与维新矧曰士人可无铨叙以尔早通闺籍自致败官黜佐方州再逢恩霈宜稍迁于大府尚无诎于散僚益思省循伫期甄録可
　　检校水部员外郎充秀州团练副使郑民先可依前检校官充昭庆军节度行军司马不得签书公事
　　勅某近嵗之法以贿败官者虽坐轻典亦置之散秩所以责亷隅于士大夫也尔一絓吏议于兹有年庆恩涤瑕府佐移秩其益思于修省毋自于废淹收之晩年岂终汝弃可
　　万载县尉刘永清可蔡州眞阳县令
　　勅夫民愚无知至为剽盗贼杀不辜其恶甚矣尔作尉逺邑能勤厥官奸宄就擒即寘于法捕赏之格表劝在焉命尔长民酬兹成效尚圗来誉以副宠迁可
　　相州安阳县尉刘子骏可知苏州録事参军
　　勅具官某尔为邑尉而能擒捕寇攘肃清里闬斯谓善于其职得不酬之以恩擢糺郡纲用劝能者益勤后効式伫甄陞可
　　秘书监致仕祝正辞男延赏可守将作监主簿
　　勅某士大夫以老致为臣而归斯亦始终之节可尚者得不延以世禄而慰其素懐乎矧尔父歴仕三品年至告归秩尔京司是谓优典尔其勉懋以亢厥宗可光禄卿陈铸遗表第四男公彦可试秘书省校书郎
　　勅某生而任其力殁而恤其家此朝廷所以笃羣臣始卒之义也尔父致位诸卿考终明代祈尔一命以承厥家俾试秩于蓬丘且联华于郡幕服兹厚宠勿怠清修可
　　光禄卿知楚州窦彰男太庙斋郎汝砺可试秘书省校书郎
　　勅某任子之令尚矣虽班等有异而世仕为优乃父方居于列卿严禋属逢于大霈蕲尔试秩使之起家兹为阶渐之荣宜务清修之诲可
　　太常少卿直龙圗阁知广州张田遗表男辅之可试将作监主簿
　　勅某尔父才质噐干时推能臣宣力四方著称五岭不幸沦弃用兹悯伤俾尔一官以续其世尔其深自勉懋期于有成且无忘厥考之勤事也可
　　礼部侍郎致仕卢士宗孙卢君佐君杰可并将仕郎试秘书省校书郎
　　勅某时乃大父朝之旧臣方告老以言归宜推恩而及后嘉尔防立能绍素风特优试秩之荣俾遂承家之美无忘善训往服殊私可
　　守许州长史李评可守郑州长史
　　勅某向亏亷守遂絓刑章寘于散曹示不终废再逢寛宥从涖便州尚思省循毋谓沈防可
　　尚书屯田郎中致仕姜镐男子厚可试秘书省校书郎
　　勅某尔父仕歴闺台位正郎列不待年至谢事而归惟退尚之可嘉宜赏延之及嗣命尔试秩俾承厥家勉慕前修无坠门构可
　　追官人前儒林郎守司户参军尹良佐可郑州别驾
　　勅具官某尔作掾列曹在法除籍适均霈典稍濯前愆收于州佐之联无谓恩章之薄可
　　光州团练使同提举集禧观公事向经奏百姓医人华询可试国子四门助教
　　勅某方技自名诊治尽善属揽通侯之奏且援试秩之科操术既明推恩何吝祗膺一命之渥益务十全之能可
　　西亰留司御史台正名知班驱使官王徳明可将仕郎守蓬州蓬山县主簿勒留
　　勅某名宪府给事西台阅嵗再周勤公寡过命勾书于逺邑尚留职于故曹弥思恪恭无怠朝夕可
　　河东进纳空名助教三十道
　　勅某昔卜式请输其家半财以助边费汉世善之尔能发货赀应募郡国嘉其诚意宜有甄表假以州秩俾荣乡闾承兹渥恩用劝厥众可
　　蕃官右武卫将军兼监察御史柱国香布咩布拸可并加上柱国右监门卫将军兼侍御史骁骑卫侬宗旦右监门卫将军兼监察御史武骁尉嵬名山可并加骑都尉
　　勅具官某向者礼行泰畤恩浃羣方眷言忠顺之臣宜厚厖鸿之泽以尔才雄边部心遡本朝环卫荣阶早膺于嘉命禋燔庆渥特霈于殊私进加勲级之华益壮裔藩之观爰兹受宠无怠勤王可
　　府州靖化保屯毛州族子弟屈移可银酒监武充本族副都军主
　　勅某尔父世居边土籍辕门俄遘疾以沦亡覧守臣之保仕言尔勤事宜承旧名往膺甄擢之恩益务抚寕之效可
　　南郊百官封赠父母妻共五道
　　勅某夫为人子者以扬名显亲为孝非夫委质昭代陈力周行则安能推荣以逮先世曩朕郊丘已事之日肆庆天下乃俾士大夫得以陈追述之请所以隆旧章而广孝治也以尔生而庆善之积志不得充殁而绪余之传报乃在后嘉尔有子仕吾通闺属霈恩之普加推防典以示厚营魂未冺渗泽斯承可
　　亡母
　　勅某郊为大祭既格于上下神祗惠浃庶邦靡间于幽明隠显矧乃闺朝之士有懐鞠育之慈爰举旧章优加宠命以尔妇徳之顺既宜其家母道之脩遂贻厥子属精禋之霈泽胙封邑以开荣用增饰壤之恩兹慰寒泉之感可
　　父在
　　勅某朕初卜郊大赉天下无有逺迩均防福厘乃眷在廷之臣咸切逮亲之宠因推朝渥庸逹孝心以尔某善积于躬庆延厥后有子而仕通籍于朝宜承霈泽之荣兹显教忠之美永锡尔祚对时之休可
　　母在
　　勅具官某母某氏廼者朕郊见天地祼献祖宗承神之休均泽于下嘉我庶士方逮承顔之荣冝推涣恩用彰锡类之美以尔慈严之范见推内婣鞠育之仁成乃子志举兹庆典进以邑封钦膺褒宠之光益享夀康之报可
　　妻
　　勅具官某妻某氏古者上有大泽则惠必及下祭其是欤日朕初见郊庙承神之休推福于天下士之立朝者既已加乎恩级而又推荣及乎私室其惠泽可谓大矣以尔能执妇道归嫔士家时惟尔仪服我朝宷举兹庆赐之典宠以号封之荣茂对殊私益勤内助可
　　两制母在改封
　　勅郊祭之推恩也上以均天地之贶下以扬祖宗之休福厘纷然中外时若嘉我髦士方逮承顔之荣厚其宠章用光锡类之祉具官某母某氏慈严有度明智两通从夫之贤固多内助之美有子而贵尚深侧眄之规克成令名服在清禁宜躐封于大郡且旌善于北堂钦承优渥之恩益享夀康之福可
　　两制妻改封
　　勅祭有惠下之文所以明神贶妇有从夫之贵所以厚人伦禋燔方毕于阳郊庆泽用霈于家壸具官某妻某氏徳通四教行表六婣咏君子之好逑嫔风素懋循大夫之法度内治尤彰列予近班实惟尔特属遘邦熙之庆宜旌主馈之贤宠以封君进乎善郡祗服褒华之渥益宣辅佐之勤可
　　太常少卿田照邻母彭城县太君刘氏封仁寿郡太君
　　勅朕向以初郊大赉加礼髙年有疏封锡命之荣縁贵老近亲之义某早钟善庆克享期頥从子方仕于亚卿承顔既嘉其逮养揽州僚之列奏宠夀母以宜优特出殊私进加善郡为尔慈堂之美彰我孝治之风可故内殿崇班范愿妻钱氏可封永寕县君
　　勅夫封疆之臣既以死而勤事朝廷之法当加等以推恩念往矜存用旌壮节以尔具官某妻某氏良家之子能臣之妻属乃夫之戍边由捍冦而毕命爰推殊渥俾逮厥家特疏汤沐之封用表闺门之美钦承恩奨善抚惸孤可
　　辽山县令贾祥母著作佐郎周纶母并年九十一嵗封县君南宫县令董亰父年九十一歳可守秘书省校书郎
</div>
    <div class="pagination">
<a href="苏魏公文集_page27.html">上一页</a><span>...</span><a href="苏魏公文集_page23.html">23</a><a href="苏魏公文集_page24.html">24</a><a href="苏魏公文集_page25.html">25</a><a href="苏魏公文集_page26.html">26</a><a href="苏魏公文集_page27.html">27</a><span class="current-page">28</span><a href="苏魏公文集_page29.html">29</a><a href="苏魏公文集_page30.html">30</a><a href="苏魏公文集_page31.html">31</a><a href="苏魏公文集_page32.html">32</a><a href="苏魏公文集_page33.html">33</a><span>...</span><a href="苏魏公文集_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
