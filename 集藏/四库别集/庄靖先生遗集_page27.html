<!DOCTYPE html>
<html>
<head>
    <meta charset="UTF-8">
    <title>庄靖先生遗集 - 第 27 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>庄靖先生遗集 - 第 27 页/共 28 页</h1>
    <div class="content">○郭彦卿祭蝗文
三日为霖已沐溉枯之渥八月其获尚虞飞孼之烖方致虔祈遽蒙嘉应葢以至诚而神感遂使大田之稼多无害有秋敢忘昭报肃陈菲荐仰荅灵休
○又秋报祝文
旱蝗为虐年谷未登肆殚恳祷之诚即获休征之应不妨穑事有恤民劳属大田多稼之秋皆上帝诸神之赐胜妖以德易俭为丰祇荐菲仪仰酬景贶
○又汤庙祈雨文
亢阳为沴时雨久愆徒深稼穑之忧未荅云霓之望神或不佑民何所依肆坚恳祷之诚冀获休征之应仰希灵鉴俯亮精衷普垂一溉之恩庸示三登之兆速回和气密赞生成尚飨
○史冲霄祭清源王文
导流既东书备明乎禹绩祭坛而北礼详着于周官昔者封侯今而王爵善利于物克长厥灵驱雷叱电以张天之威腾云致雨以泽地之产不爱其宝故时时而效珍所享者诚宜翼翼而怀福肃陈菲荐仰渎明灵冀有感通曲垂眷佑
○设醮祭亡灵文
嗟嗟汝灵生非汝有寄此浮世薤露易晞风花易坠倏然而来忽然而逝贺者未己吊者随至亡者之魂存者之泪伤心哉阴德之门或子或孙兰刈之后有时而生急难之原或弟或兄荆枯之后有时而荣投江为父孝感者女化石为夫思深者妇悲树之风念亲而哀望思之台欲子之来颜死相继一家忠义袁死相告一门忠孝呜呼人之生世如梦一觉其闲利害竟亦何校生非所恶死非所好伊谁不然在顺其道日月之行蹙其来往霜露之降助其凄怆虽在幽冥不昧英爽洁我庶羞宜其来享
○设醮祭孤魂文
嗟嗟汝魂生何不辰罹此多难道丧生轻时危命赋寿夭所系将军一战同为枯骨游魂之变可哀可矜可吊可喭蚯蚓钻额乌鸢啄面月苦霜白风悲露泫伤心哉时邪命邪何不幸邪蜂虿之毒邪■〈鱼畺〉鲵之戮邪彼气之竭旗之靡邪彼血之流戈之倒邪泰山之哭虎之猛邪桓山之悲鸟之别邪爱人之官鬼之朴邪为人之役鬼之伥邪枕者之尸谁其封邪爨者之骸谁其掩邪呜呼天地之闲人为过客能寿几何各反真宅何者为休何者为戚虽皆人祸亦乃天厄所栖者魄有兆有域所享者德有黍有稷魂兮不昧宜其来格
○斋文附
扰攘兹久奚堪血祚之戈暴露者多长叹衣薪之野今则遗骸既掩旁魄未招欲通幽爽之灵庸致荐修之欵肃陈凈醮周济冥涂
○崔仲通祭孤魂斋文
佳城马过益增郁郁之嗟华表鹤来徒切累累之恨谅惟冥漠不昧英灵肆陈黄箓之筵为指朱陵之路
◆疏
赵子容之河州赠行纠疏
显真观重修三门疏
请杨仲显同住神霄宫疏
请宝泉因长老碧落开讲疏
留请因老住持碧落治平院疏
请云老开堂疏
开元寺重修经阁疏
张村寺为佛寂灭设斋疏
史正之酒疏
燕子和重修阳城县庙学疏
陵川县重修庙学疏
本州岛庙学筑墙疏
段正卿西学请刘汉臣疏
李君卿药局会疏
张伯宜药局疏
李德方画十王纠疏
葬枯骨疏
抄简疏
抄纸疏
抄经疏
阳城县杨敬之重修太清观四圣阁疏
段正卿请讲师孙仲远疏
乔舜臣酒疏
颖阳镇修宣圣庙疏
○赵子容之河州赠行纠疏
适齐而请难为继富之周在宋者辞宜有远行之赆且闻大夫之无者贷岂惟君子则赠以言矧夫易足之廉望者肯来之惠
○显真观重修三门疏
昔年楼观之居几成而坏今日烟霞之侣既往复来相与合谋共图起废今则度材计费鸠役募工尚虞经始之难须借赞成之力敢希信士同结胜缘
○请杨仲显同住神霄宫疏 【 李德方】
伏念白首鹅经颇媿山阴之士青云鹤驾望来华表之仙某夙夜琳宫近经灰刼所欠烟霞伴侣风月闲人共坚弘道之心庸敞栖真之地伏惟先生主张宗教壮观玄门虽所乐者岩居亦何妨于巿隐当如修静暂辞莲社而来那在季真更乞镜湖之赐幸无固拒曲示光临
○请宝泉因长老碧落开讲疏
一把葢茅便是开山之祖九年面壁岂无立雪之人不举话头曷传心印伏惟堂头和尚花开震旦雷震丛林每笑古灵放光不许丰干饶舌宜示谆谆提耳之诲以破昏昏无眼之禅行处道场谁非法器宝泉岩下拈起柱杖便行碧落云闲放下钵囊且住宜无多让少振家风
○留请因老住持碧落治平院疏
五叶开时不昧栽松之境一庵破后忽来结草之人但恐缘疏岂求旦过隙光难挽讲席易终方惓惓乎法中之王何屑屑乎桑下之恋当须摩顶授记何在摆手便行发药丛林复萃钵瓶之众主张教阈载扬钟鼓之音少屈高怀俯从众望
○请云老开堂疏
窃以团圝坐上共话无生烦恼林中便觅重悟方怅达磨去后却嫌弥勒生迟试拈一瓣之香为阐三乘之教伏惟云公长老机锋峻捷戒行孤高曾向维摩问禅不许丹霞下着以一则语振祖师将坠之风于万斯年祝圣主无疆之寿早升法席伫听潮音
○开元寺重修经阁疏
刼火腾空忽碎雨花之界业风荡地渐摧龙藏之基不救其危将归于尽欲复翚飞之势必须鸠僝之工见义则为当仁不让量财助役施虽毛发之轻随喜结缘行若丘山之积敢希善众共启诚心乐赞其成有光于后
○张村寺为佛寂灭设斋疏
十方兰若久为灰刼之尘六祖丛林未覩花开之兆达磨归去后弥勒下生迟虽铁石人皆有向道心于瓦砾中谁是说法者因缘佛事举似家风暮鼓晨钟惊破龙蛇之地千山万水唤回瓶钵之流
○史正之酒疏
伏念君子有酒既多且旨众人皆醉柰何独醒可以忘忧速宜就饮聊共孔文举之客坐莫听刘伯伦之妇言惠然肯来永以为好
○燕子和重修阳城县庙学疏
能修泮宫鲁美僖公之化不毁乡校郑高子产之风天未丧文人能弘道本县文宣王庙梁木将壤仞墙未窥牧儿为薪刈之场童子无咏归之地思与众共期于一新是皆好事者为之未见有力不足者当仁莫让同气相求庠序未遑久仰诗书之治弦歌不绝复还礼义之乡
○陵川县重修庙学疏 【 郭子昭张仲德卢仁美】
大成教立共尊百世之师释奠礼行敢怠二丁之享今则仞墙就毁庙貌无依虽汉之庠序未遑在鲁则弦歌不绝大凡被三迁之教者有能用一日之力乎得助者多图成也易梁其坏矣第形安仰之嗟学果废邪能免不修之剌傥蒙许可请惠好音
○本州岛庙学筑墙疏
学久不修几废大成之教庙虽如故悉摧万仞之基时然后兴文斯未丧自行束修以上者岂无一篑之往焉所助者多其成也速敢希同志共力鸠工
○段正卿西学请刘汉臣疏
郑校不修举是在城之子邹馆既假悉为受业之人须鸣其待问之钟方鼓此入学之箧汉臣殿元先生吾党领袖士林范模凡一卷而立之师不三年而至于谷行束修以上者就有道而正焉春暮风雩未遂咏归之志秋凉灯火会看同队之亲勿倦发蒙当请主善
○李君卿药局会疏
秦缓未来罕悟膏肓之疾孟孙犹在复何药石之忧生不可轻命由所养固尝媿扁鹊之先见岂徒望叔微之阴功细详肘后之方共济笼中之物用虽一粒重若万金知伯休之价乎守之不贰受康子之馈者达则敢尝
○张伯宜药局疏
未精所业猥叨三世之医欲济于人赖有万金之药岂云小补非敢自私
○李德方画十王纠疏
善恶两途难逃阴责幽明一致各有司存生而上柱国之荣死则南面王之贵不写尊严之像曷伸夤奉之诚尚赖同心共求妙手
○葬枯骨疏
礼备后人奚取衣薪之葬序迎春孟正宜掩骼之时况久惨于毒痡尤不堪其暴露可为矜恤当共瘗埋庶为亡魂一同荐拔
又
礼详月令具垂掩骼之文辞按离骚尤重招魂之些葢所哀者民命其可后于天时爰收暴露之遗俾反措安之兆且希同志共赞阴功
○抄简疏
浩浩玄穹密运资生之化冥冥长夜良多不返之魂未知所依是诚可悯爰轸荐修之念但无幽赞之人与我同诚毕兹能事
○抄纸疏
焚纸钱而祭唐之遗事用纸衣而葬周之俭风习以为常俗莫能易然念鬼神之感岂求享祭之丰不腆冥财曷伸哀欵庶能周恤须赖劝缘
○抄经疏
译而为经作者为圣岂惟贯道之器是亦升天之阶将有事于灵坛可不资于精业仍希善众共积阴功
○阳城县杨敬之重修太清观四圣阁疏
奕奕灵宫爰敞栖真之地巍巍重构忽摇经始之基不救其危将归于坏本观四圣阁者光扬道域威护法门厯岁月而渐深因风雨而就毁欲复翚飞之势方图鸠僝之工莫不闻风而悦之多见得道之助者宜坚信向同结胜因香火缘中载肃太清之境鼓钟声里一新华夏之音
○段正卿请讲师孙仲远疏
初罹多故长昧大方虽存耻过之心未有投诚之地不依法荫曷荐愚衷伏维提点大师洞贯玄机表仪羽众谓此道善于利物况其力可以回天咸仰登坛无辞枉驾傥垂惠肯何幸如之
○乔舜臣酒疏
百年能得几时斗酒可以自劳好向幕天席地纵意所如免使明月清风笑人不饮况值曲櫱事了何妨指点索尝肯令坐上之尊空不比街头之价贵一时胜友共醉新醅
○颖阳镇修宣圣庙疏
欲复汉庠虽在未遑之际当思郑校常存不毁之心念道寔在于人弘文岂山乎天丧今兹颖士不负孔门舞雩然有咏归之风在城尚多挑达之子欲择采芹之地重修释菜之仪备礼执经得从兹而北面连年取第庶不减于西城
◆表
丘和叔析城山祈请圣水表
冯裕之析城山祈请圣水表
○丘和叔析城山祈请圣水表
东作西成方着舜耕之土春祈秋报必因禹奠之山葢以享者克诚岂有求而不应臣伏念本境土兼冀壤俭袭晋风小人知稼穑之艰大旱有云霓之望神或不佑岁何以登肆坚恳祷之悰冀速休征之应缅惟灵鉴荅是精衷雨不失时以毕三农之务祀有常典仰酬一溉之恩
○冯裕之析城山祈请圣水表
三代以还咸仰配天之泽百世而下犹多戴旧之民凡致虔祈必蒙嘉佑伏念臣某职专奉上志切忧时室家袭晋俭之风稼穑辟舜耕之壤虑因旱虐有害秋成是用谨诣灵宫肃伸恳祷仰希昭鉴俯荅精衷应若桑林咸沐溉枯之渥祀如那首敢忘降福之私
◆上梁文
高平县宣圣庙上梁文
</div>
    <div class="pagination">
<a href="庄靖先生遗集_page26.html">上一页</a><span>...</span><a href="庄靖先生遗集_page22.html">22</a><a href="庄靖先生遗集_page23.html">23</a><a href="庄靖先生遗集_page24.html">24</a><a href="庄靖先生遗集_page25.html">25</a><a href="庄靖先生遗集_page26.html">26</a><span class="current-page">27</span><a href="庄靖先生遗集_page28.html">28</a><a href="庄靖先生遗集_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
