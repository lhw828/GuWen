<!DOCTYPE html>
<html>
<head>
    <meta charset="UTF-8">
    <title>绀珠集 - 第 43 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>绀珠集 - 第 43 页/共 81 页</h1>
    <div class="content">　　熊席
　　卫公冬凿池言不寒范春曰君衣狐裘坐熊席四隅置火所以不寒

　　委裘
　　尧之官若委裘言少事也

　　夏钥
　　禹立命皋陶作九成以昭其功

　　承云乐
　　颛顼令飞龙作乐效八风之音名曰承云

　　葛天八阕
　　葛天氏之乐三人探牛尾捉足以歌八阕捉足犹蹀足之谓

　　○论衡【王充】

　　细桞
　　旦出扶桑暮入细桞细栁西方日入之地

　　一角羊
　　獬豸一角羊也性知有罪者即以角触之

　　钥动
　　赦令将至繋室钥动有所感也

　　史匠
　　能雕琢文书者谓之史匠

　　尧何力于我
　　尧时百姓闲暇撃壌于途观者曰大哉尧之徳撃壌者曰吾日出而作日入而息凿井而饮耕田而食尧何力于我

　　腹育
　　蛴螬化腹育腹育化蝉

　　木囚
　　李子长欲知囚情以梧桐为人芦苇为牢当罪木囚不动或寃木囚乃奋

　　○原化记【皇甫氏】

　　栢叶仙人
　　田鸾入华山见黄冠师指树曰此长生药也教以服之法后得道梦朝上清列仙皆呼栢叶仙人

　　松花酒
　　有老人雪中访崔希真希真饮以松花酒老人云涩无味以丸药投之酒味顿美

　　錬白兎
　　王卿为天师守丹灶窃发其封窥之一白兎跃出众皆曰丹已去矣忽有一道士化为鹤飞去须臾擒兎来遂复投之于灶

　　以珠易饼
　　贺知章尝谒卖药王老问黄白术持一大珠遗之老人得珠即令易饼与贺食贺心念寳珠何以市饼口不敢言老叟乃曰悭吝未除术何由得

　　寳母
　　魏生尝得一美石后有胡人见之云此寳母每月望设坛海邉石上可以集珠寳

　　祸斗
　　义兴吴堪为县吏家临荆汉忽得一大螺已而化为女子号螺妇县令闻而求之堪不从乃以事虐堪曰今要虾蟇毛鬼背二物不获罪之堪语螺妇即致之令乃谬语曰更要祸斗堪不晓又语螺妇曰此兽也须臾牵至如犬而食火粪复为火令取火试之忽遗粪火烧县宇令死焉

　　○广异记【戴胄】

　　鞭烂鞍朽
　　有人乗马山行见洞中二老人樗蒲乃以鞭拄地而看俄忽鞭烂而鞍朽

　　金羊玉马
　　有积雪乆不消掘地得金羊玉马髙三尺许

　　沙苑射鹤
　　天寳中玄宗重阳日猎于沙苑有鹤孤飞帝射中带箭西南而去益州道观第一院有青城山道士徐左卿寄寓一日自外持一箭来曰吾行山中为飞矢所伤已无恙因挂于壁书其日月且言后年箭主到此付之后明皇幸蜀游此观乃见其箭

　　王弼作守门童
　　辰州有人射猪逐入石室见老翁问何射猪曰伤禾即呼一童子责之曰何不谨门令猪出射者问何人童子曰此翁上帝使为诸仙讲易我即王弼受易未通遂罚守门

　　摩顶松
　　玄奘往西域于灵岩寺见有松手摩其枝曰吾西去求佛教汝可西长吾归即东回使吾弟子辈知之既去松枝年年西指一年忽东回弟子曰教主归矣果还至今谓之摩顶松

　　蛇化铜劔
　　武胜之尝于江滩见雷公逐一黄蛇或以石投之铿然有声雷公飞去乃一铜劔有文云许旌阳斩蛟第三劔

　　鹦鹉唤花开
　　许汉阳舟行迷入一溪夹岸皆花苞忽一鹦鹉唤花开一声花苞皆拆中各有美女长尺许能笑言至暮花落女亦随落水中

　　郁轮袍
　　王维素为岐王所知善琵琶将应举吿王为地王曰子旧诗可録数篇及作一琵琶曲因引维至一贵戚家自弹其曲贵戚问何名曰郁轮袍大爱之因出其诗曰此非伶人乃能文之士遂为夤縁是年为举首

　　玉英粉
　　有道士持汤饼语人曰此玉英粉食之七日必羽化

　　星靥
　　华岳三夫人媚李湜云笑开星靥花媚玉颜

　　蠏螯如山
　　有海贾毎见两山相对于波间各髙数丈已忽不见舟人云此是巨蠏螯也

　　三苗
　　吕筠卿月夜泊君山饮酒吹笛忽一渔舟来相并中有一老人持一篴以示吕大者如合拱曰此天乐也不可吹次者如世所吹者曰洞府仙人乐也小者笔管大此人间之笛也遂吹其小者始一二声波涛沆瀁又三五声舟楫掀舞吕大恐老人止笛朗呤曰湘中老人读黄老手援紫藟作碧草春至不知湖水深日暮忘却巴陵道忽不见

　　神人诗
　　有神人降于郑绛家吟诗云忽然湖上片云飞不觉舟中雨湿衣折得荷花浑忘却空将荷叶盖头归

　　老君剪舌
</div>
    <div class="pagination">
<a href="绀珠集_page42.html">上一页</a><span>...</span><a href="绀珠集_page38.html">38</a><a href="绀珠集_page39.html">39</a><a href="绀珠集_page40.html">40</a><a href="绀珠集_page41.html">41</a><a href="绀珠集_page42.html">42</a><span class="current-page">43</span><a href="绀珠集_page44.html">44</a><a href="绀珠集_page45.html">45</a><a href="绀珠集_page46.html">46</a><a href="绀珠集_page47.html">47</a><a href="绀珠集_page48.html">48</a><span>...</span><a href="绀珠集_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
