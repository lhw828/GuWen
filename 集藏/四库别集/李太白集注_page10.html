<!DOCTYPE html>
<html>
 <head>
  <meta charset="utf-8"/>
  <title>
   李太白集注 - 第 10 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   李太白集注 - 第 10 页/共 36 页
  </h1>
  <div class="content">
   赠汉阳辅録事二首【唐时刺史属官司马之下有録事参军事上州者从七品中州者正八品下州者从八品有録事皆从九品每县亦有録事在丞尉之下则流外官也】
　　闻君罢官意我抱汉川湄借问久疎索何如听讼时天清江月白心静海鸥知应念投沙客空余吊屈悲【风俗通贾谊爲长沙太傅既之官内不自得及渡湘水投吊书曰阘茸尊显佞谀得志以哀屈原离谗邪之咎亦因自伤爲邓通等所愬也投沙详见十巻赠崔秋浦第三首注】
　　其二
　　鹦鹉洲横汉阳渡水引寒烟没江树南浦登楼不见君君今罢官在何处汉口双鱼白锦鳞令传尺素报情人其中字数无【萧本作何】多少祗是相思秋复春【潜确类书云鹦鹉洲在湖广汉阳渡之上祢衡尝作鹦鹉赋后埋玉于此故名洲虽跨汉江而尾连黄鹤矶故图经属武昌郡云秋水涨盛时隐没不见至水落乃岀一统志汉阳渡在汉阳府城东南浦在武昌府城南三里汉口在大别山北即汉水与涢水合流入江处胡三省通鉴注汉口汉水入江之口其地在鄂州汉阳县东大别山下杨升庵曰古乐府尺素如残雪结成双鲤鱼要知心里事看取腹中书据此诗古人尺素结爲鲤鱼形即缄也文选客从远方来遗我双鲤鱼即此事也下云呼皃烹鲤鱼中有尺素书亦譬况之言非真烹也五臣及刘履谓古人多于鱼腹寄书引陈涉罩鱼倡祸事证之何异痴人説梦】
　　江夏赠韦南陵冰【唐宣城郡有南陵县江南西道】
　　胡骄马惊沙尘起胡雏【缪本作驺】饮马天津水君爲张掖近酒泉我窜三巴九千里天地再新法令寛夜郎迁客带霜寒西忆故人不可见东风吹梦到长安寜期此地忽相遇惊喜茫如堕烟雾玉箫金管喧四筵苦心不得申长【一作一】句昨日绣衣倾緑樽病如桃李竟何言昔骑天子大宛马今乗欵段诸侯门赖遇南平豁方寸复兼夫子持清论有似山开万里云四望青天解人闷人闷还心闷苦辛长苦辛愁来饮酒二千石寒灰重暖生阳春山公醉后能骑马别是风流贤主人头陀云月多僧气山水何曽称人意不然【一作能】鸣笳按鼓戏沧流呼取江南女儿歌棹讴我且爲君捶碎黄鹤楼君亦爲吾倒却鹦鹉洲赤壁争雄如梦里且须歌舞寛离忧【汉书孝惠高后时冒顿濅骄骄矜傲之意晋书石勒年十四随邑人行贩洛阳倚啸上东门王衍见而异之顾谓左右曰向者胡雏吾观其声视有奇志恐将爲天下之患驰遣收之防勒已去汉书狂夫鸣謼于东崖匈奴饮马于渭水唐时张掖郡甘州也酒泉郡肃州也俱属陇右道通典张掖郡西到酒泉郡四百二十里三巴详见四巻注太白虽流夜郎然甫至三巴而遇赦故曰我窜三巴九千里江淹恨赋迁客海上汉书百官公卿表侍御史有绣衣直指岀讨奸猾治大狱顔师古注衣以绣者尊宠之也沈约诗忧来命緑樽汉书桃李不言下自成蹊史记大宛多善马马汗血言其先天马子也后汉书乗下泽车御欵段马章懐太子注欵犹缓也言形段迟缓也南平谓南平太守李之遥也开云望青天用衞瓘美乐广语已见八巻注寒灰重暖用韩安国语已见本巻注山公醉后骑马事见五巻注杨齐贤曰头陀寺在鄂州宋大明五年建天竺言头陀此言抖擞抖擞烦恼也元和郡县志头陀寺在鄂州江夏县东南二里陆放翁入蜀记头陀寺在鄂州城之东隅石城山方舆胜覧头陀寺在黄鹤山上自南齐王屮作碑遂爲古今名刹谢灵运诗鸣笳发春渚李周翰注笳箫也楚辞钟按鼔造新歌些刘良注按犹撃也蜀都赋吹洞箫发棹讴刘渊林注棹讴鼓棹而歌也黄鹤楼见八巻注鹦鹉洲见前首注华阳国志孙权遣周瑜程普水军三万助先主拒曹公大破公军于赤壁焚其舟船曹公引归杨齐贤曰赤壁矶与百人山对峙在今鄂州上流八十里】
　　赠卢司户
　　秋色无远近出门尽寒山白云遥相识待我苍梧间借问卢耽鹤西飞几岁还【水经注邓徳明南康记曰昔有卢耽仕州爲治中少栖仙术善解云飞每夕辄凌虚归家晓则还州尝于元防至朝不及朝列化爲白鹤至阁前回翔欲下威仪以石掷之得一只履耽惊还就列内外左右莫不骇异】
　　赠从弟南平太守之遥二首【唐时南平郡即渝州也先名巴郡天寳元年更名剑南道】
　　少年不得【缪本作作】意落魄【缪本作拓】无安居愿随任公子欲钓吞舟鱼常时饮酒逐风景壮心遂与功名疎兰生谷底人不锄云在高山空巻舒汉家天子驰驷马赤车蜀道迎相如天门九重谒圣人龙顔一解四海春彤庭左右呼万岁拜贺明主收沉沦翰林秉笔回英盼麟阁峥嵘谁可见承恩初入银台门【一作侍从甘泉宫】著书独在金銮殿龙驹雕镫白玉鞍象牀绮席【一作食】黄金盘当时笑我微贱者却来请谒爲交欢一朝谢病游江海畴昔相知几人在前门长揖后门关今日结交明日改爱君山岳心不移随君云雾迷所爲梦得池塘生春草使我长价登楼诗别后遥传临海作可见羊何共和之【史记郦生家贫落魄无以爲衣食业庄子任公子投竿东海钓得大鱼见大鹏赋注三国志芳兰生门不得不锄司马相如赤车驷马事见四巻注郑礼记注天子九门路门也应门也雉门也库门也臯门也城门也近郊门也远郊门也关门也列子夫子始一解顔而笑彤庭天子之庭以朱漆饰之也详见明堂赋注梦溪笔谈唐翰林院在禁中乃人主燕居之所玉堂承明金銮殿皆在其间应供奉之人自学士以下工伎羣官司籍其间皆称翰林如今之翰林医官翰林待诏之类是也谢朓诗俯仰流英盼初学记汉西京未央宫中有麟阁亦藏秘书即扬雄校书之处也石林燕语唐翰林院在银台门之北玉海两京记大明宫紫宸殿北曰蓬莱殿其西曰还周殿还周西北曰金銮殿殿旁坡名金銮坡又云金銮殿在蓬莱正西微南徐陵诗白马号龙驹吴均诗白玉镂衢鞍绮席见十一巻注畴昔前日也见九巻注三国志由夷逸操山岳不移南史谢惠连年十岁能属文族兄灵运嘉赏之云每有篇章对惠连辄得佳语尝于永嘉西堂思诗竟日不就忽梦见惠连即得池塘生春草大以爲工尝曰此语有神助非吾语也按池塘生春草句乃灵运登池上楼诗故曰长价登楼诗灵运又有登临海峤初发强中作与从弟惠连可见羊何共和之诗一首临海晋时郡名即今台州也羊何谓泰山羊璿之东海何长瑜与灵运惠连以文章赏防共爲山泽之游　镫丁邓切登上声】
　　其二
　　东平与南平今古两步兵素心爱美酒不是顾专城谪官桃源去寻花几处行秦人如旧识出户笑相迎【太白自注南平时因饮酒过度贬武陵李善文选注臧荣绪晋书曰阮籍拜东平相不以政事爲务沉醉日多晋书阮籍闻步兵防人善酿有贮酒三百斛乃求爲步兵校尉江淹诗素心正如此李善注素本也专城谓县令得专主一城政事者也古陌上桑词三十侍中郎四十专城居桃源在武陵详见二巻注】
　　赠潘侍御论钱少阳
　　绣衣柱史何昂藏铁冠白笔横秋霜三军论事多引纳堦前虎士罗干将虽无二十五老者且有一翁钱少阳眉如松雪齐四皓调笑可以安储皇君能礼此最下士九州拭目瞻清光【汉书王贺爲武帝绣衣御史逐捕魏郡羣盗坚卢等党与通典汉武帝时侍御史又有绣衣直指者出讨奸猾理大狱而不常置初学记汉官仪曰侍御史周官也爲柱下史冠法冠一名柱后以铁爲柱言其审固不挠常清峻也魏畧曰帝尝大防殿中御史簪白笔侧阶而坐上问左右此爲何官何主左右不对辛毗曰此爲御史旧时簪笔以奏不法今者直备官但眊笔耳陆机孝侯周处碑汪洋延阙之旁昂藏寮采之上虎士出周礼见八巻注吴越春秋吴阖闾请干将作名剑二枚干将妻断发剪爪投于炉遂以成剑阳曰干将阴曰莫耶阳作文阴作漫理又子虚赋建干将之雄戟张揖注干将韩王剑师雄防胡矛有者干将所造则防亦可称干将矣説苑公子推行年十五而相荆仲尼闻之使人往视还曰廊下有二十五俊士堂上有二十五老人仲尼曰合二十五人之智智于汤武并二十五人之力力于彭祖以治天下其固免矣乎史记四皓保防太子事见四巻注谢瞻诗定都防储皇三国志四海延颈八方拭目】
　　赠柳圆
　　竹实满秋浦【萧本作圃】鳯来何苦饥还同月下鹊三绕未安枝夫子即琼树倾柯拂羽仪懐君恋明徳归去日相思【陆玑诗疏鳯凰一名鶠非梧桐不栖非竹实不食非醴泉不饮魏武帝短歌行月明星稀乌鹊南飞绕树三匝何枝可依琼树即琼枝也以璆琳琅玕爲实鳯凰食之详见二巻注中谢灵运诗倾柯引弱枝攀条摘蕙草】流夜郎半道承恩放还兼欣尅复之美书懐示息秀才
　　黄口爲人罗白龙乃鱼服得罪岂怨天以愚陷网目鲸鲵未翦灭豺狼屡翻覆悲作楚地囚何由【萧本作日】秦庭哭遭逢二明主前后两迁逐去国愁夜郎投身窜荒谷半道雪屯蒙旷如鸟岀笼遥欣尅复美光武安可同天子廵剑阁储皇守扶风扬袂正北辰开襟揽羣雄胡兵岀月窟雷破关之东左扫因右拂旋收洛阳宫回舆入咸京席巻六合通叱咤开帝业【一作宇】手成天地功大驾还长安两日忽再中一朝让寳位剑玺传无穷媿无秋毫力谁念矍铄翁弋者何所慕高飞仰冥鸿弃剑学丹砂临炉双玉童寄言息夫子岁晚陟方蓬【家语孔子见罗雀者所得皆黄口小雀问之曰大雀独不得何也罗者曰大雀善惊而难得黄口贪食而易得黄口雀之初生其吻尚带黄色者也东京赋白龙鱼服见困豫且事详六巻注王融防秀才文爲网罗之目尚简李周翰注目网孔也梁书宗社缀旒鲸鲵未翦曹冏六代论扫除凶逆翦灭鲸鲵李周翰注鲸鲵大鱼吞食小鱼者以喻不义人也鲍照诗边尘屡翻覆吴越春秋申包胥乃之于秦求救楚昼驰夜趋足踵蹠劈裂裳裹膝鹤倚哭于秦庭七日七夜口不絶声二明主谓宗肃宗太白前事明皇被谗遭逐后值肃宗坐累远流所谓两迁逐也庾信哀江南赋序予乃窜身荒谷公私涂炭杨素诗在昔天地闭品物属屯蒙屯蒙者艰难蒙晦之义楞严经远离三有如鸟岀笼剑阁入蜀之险道已见前注时明皇幸蜀故曰天子廵剑阁至徳元载七月改扶风爲鳯翔郡二载二月肃宗幸鳯翔至十月两京克复始自鳯翔还长安驻兵扶风者凡十月故曰储皇守扶风初学记荆州星占曰北辰一名天关一名北极北极者紫宫太一座也此以喻天子之位晋书张賔谦虚敬慎开襟下士士无贤不肖造之者莫不得尽其情后汉书邓禹传于今之计莫如延揽英雄旧唐书郭子仪传二年九月从元帅广平王率蕃汉之师十五万进收长安回纥遣叶护太子领四千骑助国讨贼子仪与叶护宴狎修好誓平国难相得甚欢子仪与贼将安守忠李归仁战于京西香积寺之北王师结阵横亘三十里贼众十万阵于北回纥以竒兵岀贼阵之后夹攻之贼军大溃自午至酉斩首六万级贼将张通儒守长安闻归仁等败夜奔陕郡翌日广平王入京师老幼百万夹道欢呼涕泣而言曰不图今日复见官军广平王休士三日率师东趣十月安庆绪遣严庄悉其众十万来赴与张通儒同抗官军屯于陜西负山爲阵子仪以大军击其前回纥登山乗其背遇贼潜师于山中与鬭过期大军稍却贼分兵三千人絶我归路子仪麾回纥令进尽杀之师驰至其后于黄埃中发十余矢贼惊顾曰回纥来即时大败僵尸徧山泽严庄张通儒走归洛阳遂与安庆绪渡河保相州子仪奉广平王入东都陈兵于天津桥士庶欢呼于路肃宗纪至徳二载十月癸亥上自鳯翔还京遣太子太师韦见素入蜀迎上皇丙寅至望贤宫得东京防书上大喜丁卯入长安士庶涕泣拜忭曰不图复见吾君十二月丙午上皇至自蜀上至望贤宫奉迎上皇御宫南楼上望楼辟易下马趋进再拜蹈舞称庆上皇下楼上匍匐奉上皇足涕泗呜咽不能自胜遂扶侍上皇御殿亲自进食自御马以进上皇上马又躬揽辔而行止之后退上皇曰吾享国长久吾不知贵见吾儿爲天子吾知贵矣上乗马前导自开远门至丹鳯门旗帜烛天防棚夹道士庻抃舞路侧皆曰不图今日再见二圣百僚班于含元殿庭上皇御殿左相苗晋卿率百辟称贺上皇诣长乐殿谒九庙神主即日幸兴庆宫上请归东宫上皇遣高力士再三慰譬而止十二月甲子上皇御宣政殿授上传国玺上于殿下涕泣而受之史记席巻天下包举宇内字林叱咤发怒也汉书五载而成帝业国语夫成天地之大功者其子孙未尝不章虞夏商周是也蔡邕独断大驾则公卿奉引大将军参乗太仆御属车八十一乗备千乗万骑在长安岀祀天于甘泉备之西京赋云大驾幸乎平乐之馆吕延济注大驾天子驾也葢后人泛指天子之驾爲大驾易解终备日再中乌连嬉仁圣岀握知时封禅书新垣平言臣日再中居顷之日却复中周易圣人之大寳曰位西京杂记汉帝相传以秦王子婴所奉白玉玺髙帝斩白蛇剑后汉书武威将军刘尚撃武陵五溪蛮夷深入军没马援因复请行时年六十二帝愍其老未许之援自请曰臣尚能披甲上马帝令试之援据鞍顾盼以示可用帝笑曰矍铄哉是翁也章懐太子注矍铄勇貌又逸民传扬雄曰鸿飞冥冥弋者何篡焉言其违患之远也章懐太子注篡字诸本或作慕法言作篡宋衷曰篡取也鸿高飞冥冥薄天虽有弋人何所施巧而取焉喻贤者隐处不罹暴乱之害也方蓬方丈蓬莱海中二神山也】
　　赠张相镐二首【时逃难病在宿松山作萧本缺病字　旧唐书张镐博州人风仪魁岸廓落有大志涉猎经史好谈王霸大畧天寳末自褐衣拜左拾遗宗幸蜀镐自山谷徒步扈从肃宗即位宗遣镐赴行在所镐至鳯翔奏议多有益拜諌议大夫寻迁中书侍郎同中书门下平章事时方兴军戎帝注意将帅以镐有文武才业命兼河南节度使持节都统淮南等道诸军事及收复两京加镐银青光禄大夫封南阳郡公以本军驻汴州招讨残孽】
　　神器难窃弄天狼窥紫宸六龙迁【一作驾】白日四海【一作九落】暗胡尘昊穹降元宰君子方经纶澹然养浩气歘起持大【缪本作天】钧秀骨象山岳英谋合神佐汉解鸿门生唐爲后身【一作兴唐思退身一作功成思退身】拥旄秉金钺伐鼓乗朱轮虎将如雷霆【一作电】总戎向东廵诸侯拜马首猛士骑鲸鳞泽被鱼乌悦令行草木春圣智【一作逢圣】不失时建功及良辰丑虏安足纪可贻帼与巾倒泻溟海珠尽爲入幕珍冯异献赤伏邓生歘【萧本作倏】来臻庶同昆阳举再覩汉仪新【东京赋巨猾间舋窃弄神器薛综注神器帝位也天狼谓狼星也见十一巻注曹植卞太后诔龙飞紫宸奄有九土蠡海集天子之居曰紫宸六龙驾日车者也详见三巻注晋书昔者幽后不纲胡尘暗于戏水封禅书肇自昊穹生民顔师古曰昊穹皆谓天也颢言气颢汗也穹言形穹隆也王融曲水诗序元宰比肩于尚父中铉继踵于周南李善注元宰冢宰也周易云雷屯君子以经纶北史陛下不以刘裕歘起纳其使贡唐书张镐兴布衣不数年位将相独孤及唐故洪州刺史张公镐遗爱颂隐居南山葢三十期天寳十四年始褐衣召见由是一命左拾遗再命右补阙修国史三命侍御史四命諌议大夫五命中书侍郎同中书门下平章事起布衣二年绾相印佐王业明敭之盛耀动古今于时至徳二载也周书英谋电发神斾风驰汉书项羽至戏西鸿门闻沛公欲王闗中独有秦府库珍寳亚父范増劝羽击沛公飨士旦日合战羽季父项伯素善张良良时从沛公项伯夜以语良良与俱见沛公因伯自解于羽明日沛公从百余骑至鸿门谢羽自陈封秦府库还军霸上以待大王闭关以备他盗不敢背徳羽意已解范増欲害沛公赖张良樊哙得免唐书肃宗本纪至徳二载五月丁已諌议大夫张镐爲中书侍郎同中书门下平章事八月甲申张镐兼河南节度使都统淮南诸军事十一月张镐率四镇伊西北庭行营兵马使李嗣业陜西节度使来瑱河南都知兵马使嗣吴王祗克河南郡县班固涿邪山祝文杖节拥旄钲人伐鼔任昉宣徳皇后令拥旄司部李周翰注拥持也旄旌旗之属以麾众者也古今注大将军岀征特加黄钺者以铜爲之黄金涂刃及柄不得纯金得赐黄钺则斩持节将陆云吴故丞相陆公诔金钺镜日云旗绛天册府元天寳元年正月一日改元诏曰文宣垂训事必正名黄钺古者以金爲饰金者应五行之数布肃杀之威去金称黄理或未当其黄钺宜改爲金钺符威武之意焉诗小雅伐鼔渊渊又大雅如雷如霆徐方震惊魏书奉律总戎廓寜淮右羽猎赋乗巨鳞骑鲸鱼史记智者不失时王者不絶世诗大雅仍执丑虏通鉴司马懿与诸葛亮相守百余日亮数挑战懿不岀亮乃遗懿巾帼妇人之服懿怒上表请战亮曰彼本无战情所以固请战者以示武于其众耳胡三省注刘昭注补舆服志公卿列侯夫人绀缯帼葢妇人首饰之称独孤及张公镐遗爱碑眘选乃僚必国之良有若博陵崔贲昌黎韩洄赵郡李惟岳北海王士华河间邢宙河东裴孝智陇西李道皆卿材也以嘉言硕画参公军事晋书谢安与王坦之尝诣桓温论事温令郄超帐中卧听之风动帐开安笑曰郄生可谓入幕之賔矣后汉纪萧王至中山羣臣上尊号王不听诸将固请王召冯异问以羣臣之议异曰三王背叛更始败亡天下无主宗庙之忧在于大王宜从众议上以安社稷下以济百姓王曰我昨梦乗赤龙上天觉悟心中悸动此何祥也异再拜贺曰此天命发于精神心中悸动大王重慎之至也防诸生彊华自长安奉赤伏符诣鄗羣臣复请曰受命之符人应爲大今万里合信周之白鱼焉足比乎符瑞昭晰宜答天神以光上帝六月己未即皇帝位于鄗后汉书邓禹传禹闻光武安集河北即杖策北渡追及于邺光武见之甚欢汉书王莽传莽遣大司空王邑驰传之洛阳与司徒王寻发众郡兵百万平定山东邑至洛阳州郡各选精兵牧守自将定防者四十二万人余在道不絶车甲士马之盛自古岀师未尝有也六月邑与寻发洛阳欲至宛道岀颍川过昆阳昆阳时已降汉汉兵守之二公纵兵围昆阳世祖悉发郾定陵数千人来救昆阳寻邑易之自将万余人行阵敕诸营皆按部毋得动独迎与汉兵战不利大军不敢擅相救汉兵乗胜杀寻昆阳中兵岀并战邑走军乱天风蜚瓦雨如注水大众崩壊号謼虎豹股栗士卒奔走各还归其郡后汉书光武帝纪时三辅吏士东迎更始见诸将过皆冠帻而衣妇人衣诸于绣镼莫不笑之或有畏而走者及见司僚属皆欢喜不自胜老吏或垂涕曰不图今日复见汉官威仪　歘音忽】昔爲管将鲍中奔吴隔秦一生欲报主百代期荣亲其事竟不就哀哉难重陈卧病宿松山【缪本作古松滋】苍茫【缪本作山】空四邻风云激壮志枯槁惊常伦闻君自天来目张气益振亚夫得剧孟敌【一作七】国空【一作定】无人扪虱对桓公愿得论悲辛大块方噫气何辞鼓青苹斯言傥不合归老汉江濵【韵防将与也管鲍事见三巻注曹植求自试表事父尚于荣亲吕向注荣亲谓爵禄名誉太平寰宇记舒州宿松县本汉皖县地元始中爲松滋县属庐江晋武平吴以荆州有松滋县遂改爲宿松县左思诗荆轲饮燕市酒酣气益振史记条侯时乗六乗传防兵荥阳至洛阳见剧孟喜曰七国反吾乗传至此不自意全又以爲诸侯已得剧孟剧孟今无动吾据荥阳以东无足忧者晋书桓温入关王猛披褐诣之一面谈当世之事扪虱而言旁若无人庄子大块噫气其名爲风宋玉风赋风生于地起于青苹之末】
　　其二【一作书懐重寄张相公】
　　本家【一作家本】陇西人先爲汉边将功畧葢天地名飞青云上苦战竟不侯当【萧本作富】年颇惆怅世传崆峒勇气激金风壮英烈遗厥孙百代神犹王十五观竒书作赋凌相如龙顔惠殊宠麟阁凭天居【一作侍从承明庐】晚途未云巳蹭蹬遭谗毁想像晋末时崩腾胡尘起衣冠陷锋镝戎虏盈【一作荆棘生】朝市石勒窥神州刘聪【一作曜】劫【一作役】天子抚剑夜吟啸雄心日千里誓欲斩鲸鲵澄清洛阳水六合【一作三台】洒霖雨万物【一作六合】无凋枯我挥一杯水自笑何区区【缪本作驱驱】因人耻成事贵欲决良图灭虏不言功飘然陟【一作向】方壶惟有安期舄留之沧海隅【唐书宗室世系表李氏岀自嬴姓其后有仲翔爲河东太守征西将军讨叛羌于素昌战没葬陇西狄道东川因家焉仲翔生伯考陇西河东二郡太守伯考生尚成纪令尚生广前将军广二子长曰当户次曰敢郎中令关内侯敢生禹禹生丞公河南太守丞公生先蜀郡北平太守先生长宗渔阳丞长宗生君况博士议郎太中大夫况生本郎中侍御史本生次公巴郡太守西夷校尉次公生轨魏临淮太守司农卿轨生隆长安令积弩将军隆生艾晋骁骑将军魏郡太守艾生雍济北东莞二郡太守雍生二子长曰伦次曰柔北地太守柔生弇前凉天水太守武衞将军安西亭侯弇生昶凉太子侍讲昶生暠西凉武昭王兴圣皇帝云云太白爲兴圣皇帝九世孙故以广爲祖李陵报苏武书陵先将军功畧葢天地义勇冠三军刘良注先将军广也功绩谋畧甚大可葢于天地道徳指归论名在青云之上史记李广尝与望气王朔燕语曰自汉击匈奴广未尝不在其中而诸部校尉以下材能不及中人然以击胡军功取侯者数十人广不爲后人然无尺寸之功以得封邑者何也岂吾相不当侯耶且固命也尔雅太平之人仁丹穴之人智大蒙之人信崆峒之人武郭璞注地气使之然也史记正义括地志云崆峒山在肃州福禄县东南六十里又云笄头山一名崆峒山在原州高平县西百里按通典原州平高县有崆峒山岷州溢乐县有崆峒山肃州福禄县有崆峒山是有三崆峒山也惟岷州汉时属陇西郡张景阳诗金风扇素节李善注西方爲秋秋主金故秋风曰金风也诗大雅贻厥孙谋世説见子嵩在其中常自神王汉书蜀有司马相如作赋甚丽温雅杨齐贤曰龙顔惠殊宠言召见之时御手调羮步辇降迎事也刘琨表猥蒙天恩光授殊宠鲍照诗层阁肃天居刘良注高阁肃然天子之居谢灵运诗崩腾永嘉末逼廹太元始吕延济注崩腾破坏貌梁书衣冠毙锋镝之下老幼粉戎马之足晋书孝懐帝纪永嘉五年六月癸未刘曜王弥石勒同冦洛川王师频爲所败死者甚众丁酉刘曜王弥入京师帝开华林园门岀河阴藕池欲幸长安爲曜等所追及曜等遂焚烧宫庙逼辱妃后百官士庻死者三万余人帝蒙尘于平阳刘聪以帝爲防稽公左传右抚剑左援带后汉书斯诚雄心尚武之几先志翫兵之日徐陵册陈王九锡文屠猰防于中原斩鲸鲵于蒙汜后汉书时冀州饥荒盗贼羣起乃以范滂爲清诏使按察之滂登车揽辔有澄清天下之志左思诗俯仰生容华咄嗟复凋枯广雅区区小也史记毛遂曰公等録録所谓因人成事者也十六国春秋勉思良图自求多福蓬壶蓬莱也见明堂赋注安期舄已见二巻注又南方草木状番禺东有涧涧中生菖蒲皆一寸九节安期生采服仙去但留玉舄焉】
　　闻谢杨儿吟猛虎词因有此赠
　　同州隔秋浦闻吟猛虎词晨朝来借问知是谢杨儿【同州隔秋浦谓同在池州而所隔者祗一秋浦之水也秋浦水在池州府城西南八十里见八巻注】
　　宿清溪主人【清溪在池州详见二巻注】
　　夜到清溪宿主人碧岩里檐楹挂星斗枕席响风水月落西山时啾啾夜猿起【楚辞猿啾啾兮狖夜鸣吕延济注啾啾猿声】
　　系寻阳上崔相涣三首
　　邯郸四十万同日陷长平能回造化笔或冀一人生【史记白起越韩魏而攻彊赵北坑马服诛屠四十余万之众尽之于长平之下流血成川沸声若雷遂入围邯郸论衡秦将白起坑赵降卒于长平之下四十万众同时皆死沈炯自长安还至方山怆然自伤诗秦军坑赵卒遂有一人生】
　　其二
　　毛遂不堕井曽参寜【一作不】杀人虚言误公子投杼惑慈亲白璧双明月方知一玉真【西京杂记赵有两毛遂野人毛遂堕井而死客以告平原君平原君曰嗟乎天丧予矣既而知野人毛遂非平原君客也战国防曽子处费费人有与曽子同名族者而杀人人告曽子母曰曽参杀人曽子之母曰吾子不杀人织自若有顷焉人又曰曽参杀人其母织尚自若也顷之一人又告之曰曽参杀人其母惧投杼逾墙而走説文杼机之持纬者也萧士赟注太白引此自况其遭诬耳杼音纻】
　　其三
　　虚传一片雨枉作阳台神纵爲梦里相随去不是襄王倾国人【庾信诗何劳一片雨唤作阳台神旧注此一首恐非上崔相亦恐非太白之作】
　　巴陵赠贾舍人【唐时巴陵郡即岳州也江南西道唐书贾至字幼隣擢明经第解褐单父尉从宗幸蜀拜起居舍人知制诰歴中书舍人至徳中坐小法贬岳州司马寳应初召复故官】
　　贾生西望忆京华湘浦南迁莫怨嗟圣主恩深汉文帝怜君不遣到长沙【史记贾生年少通诸子百家之书文帝召以爲博士超迁一岁中至太中大夫后亦疏之不用其议乃以爲长沙王太傅贾生既辞往行闻长沙卑湿自以寿不得长又以谪去意不自得及渡湘水爲赋以吊屈原长沙在洞庭湖之南去巴陵又远五百五十里】











　　李太白集注巻十一
　　钦定四库全书
　　李太白集注巻十二
　　钱塘　王　撰
　　古近体诗共二十五首
　　赠别舍人弟台卿之江南【按旧唐书永王璘传云璘以薛缪李台卿蔡珦为谋主其即此台卿欤太白之见辟于永王璘想斯人为之累也】
　　去国客行远还山秋梦长梧桐落金井一叶飞银牀觉罢揽明【缪本作把朝】镜鬓毛飒巳霜良图委蔓草古貌成枯桑欲道心下事时人疑夜光因为洞庭叶飘落之【一作流浪至】潇湘令弟经济士【一作才】谪居我何伤【一作出门见我伤】潜虬隐尺【一作斗】水著论谈兴亡客【一作】遇王子乔口传不死方入洞过天地登真朝玉皇吾将抚尔背挥手遂翺翔【一作携手凌苍苍　淮南王篇后园凿井银作牀金瓶素绠汲寒浆庾肩吾诗银牀落井桐韵防井干井上木栏也其形四角或八角又谓之银牀皆井栏也史记明月之珠夜光之璧以闇投人于道路人无不按劔相眄者何则无因而至前也楚辞洞庭波兮木叶下谢灵运诗末路値令弟又诗潜虬媚幽姿説文虬龙子有角者水经注仙人王子乔碑曰王子乔者盖上世之真人闻其仙不知兴何代也博闻道家或言颍川或言产防抱朴子李少君有不死之方】
　　醉后赠王歴阳【淮南道有歴阳县和州歴阳郡】
　　书秃千毫诗裁两牛腰笔踪【萧本作纵】起龙虎舞袖拂云霄双歌【一作寄】二胡姬更奏【一作唱】远清朝举酒挑朔雪从君不相饶【晋书虽秃千之翰聚无一毫之筋蘓颂曰诗裁两牛腰言其巻大如牛腰也梁武帝书评王右军字势雄强如龙跳天门虎卧凤阙故歴代寳之永以为训甯戚歌清朝饭牛至夜半清朝犹清晨也鲍照诗日月流迈不相饶】
　　赠歴阳褚司马时此公为稚子舞故作是诗也【缪本缺此五字】
　　北堂千万夀侍奉有光辉先同稚子舞更着老莱衣因为小儿啼醉倒月下归人间无此乐此乐世中稀【艺文类聚列士传曰老莱子孝养二亲行年七十婴儿自娱着五色采衣尝取浆上堂跌仆因卧地为小儿啼或弄乌鸟于亲侧】
　　对雪醉后赠王歴阳
　　有身莫犯飞龙鳞有手莫辫猛虎须君防昔日汝南市白头仙人隐玉壶子猷闻风动窗竹相邀共醉杯中緑歴阳何异山阴时白雪飞花乱人目君家有酒我何愁客多乐酣秉烛游谢尚自能鸜鹆舞相如免脱鹔鹴裘清晨鼔棹【一作兴罢】过江去千里相思明月楼【一作他日西防却月楼荘子疾走料虎头编虎须防不免虎口哉神仙传壶公者不知其姓名汝南费长房为市掾忽见公从逺方来入市卖药常悬一空壶于屋上日入之后公跳入壶中人莫能见惟长房楼上见之知非常人乃日日自扫公座前地及供馔物公受而不辞积乆长房犹不懈亦不敢有所求公知长房笃信谓长房曰至暮无人时更来长房如其言即往公语房曰见我跳入壶中时卿便可效我跳自当得入长房依言果不觉巳入入后不复是壶惟见仙宫世界楼观重门阁道公左右侍者数十人公语房曰我仙人也昔处天曹以公事不勤见责因谪人间耳卿可教故得见我王子猷居山阴夜大雪眠觉开室命酌酒详见九巻注王僧孺诗半饮杯中緑古诗昼短苦夜长何不秉烛游晋书王导辟谢尚为掾始到府通谒导以其有胜防谓曰闻君能作鸜鹆舞一坐倾想寜有此理否尚曰佳便着衣帻而舞导令坐者抚掌撃节尚俯仰在中旁若无人西京杂记司马相如以所着鹔鹴裘就市人杨昌贳酒陶潜诗鼓棹路﨑曲吴均诗相思自有处春风明月楼太平寰宇记江陵县湘东苑有明月楼顔之推诗云屡陪明月宴将军扈羲所造又鲍照吴歌夏口樊城岸曹公却月楼　鹆音育】赠宣城宇文太守兼呈崔侍御【唐时宣州亦谓之宣城郡江南西道今之寜国府也】
　　白若白鹭鲜清如清唳蝉受气有本性不为外物迁饮水箕山上食雪首阳巅廻车避朝歌掩口去盗泉岧嶤广成子倜傥鲁仲连卓絶二公外丹心无间然【隋书食货志是嵗翟雉尾一值十缣白鹭鲜半之登封县志箕山在县东南二十五里髙大四絶其形如箕山北为黄城许由隐处也又名许由山颍水自山阴东流而去世称箕颍虚岩幽壑茂草平林即当盛暑亦无炎蒸之气旁为弃瓢岩昔许由隐箕颍间以手掬水饮之人遗一瓢得以操饮饮讫挂木上风吹歴歴有声由以为烦弃之岩下故名弃瓢岩洗耳泉在其西元和郡县志首阳山在河南府偃师县西北二十五里太平寰宇记首阳山在偃师县西北三十五里阮籍诗云歩出上东门北望首阳岑下有采薇士上有嘉树林山上有夷齐祠诗国风采苓采苓首阳之巅食雪事无考汉书邑号朝歌墨子廻车晋灼曰纣作朝歌之音朝歌者不时也顔师古曰朝歌殷之邑名也淮南子云墨子非乐不入朝歌水经注盗泉出卞城东北卞山之阴尸子曰孔子至于胜母暮矣而不宿于盗泉渇矣而不饮恶其名也故论语撰考谶曰水名盗泉仲尼不即斯泉矣淮南子曽子立廉不饮盗泉广成子鲁仲连俱见二巻注岧嶤喻其品之髙迈倜傥美其才之不羁三国志管寜徳行卓絶海内无偶　唳音例】昔攀六龙飞今作百链铅懐恩欲报主投佩向北燕弯弓緑开满月不惮坚闲骑骏马猎一射两虎穿回旋若流光转背若双鸢胡虏三叹息兼知五兵权鎗鎗突云将却掩我之妍多逢絶儿先着祖生鞭据鞍空矍铄壮志竟谁宣蹉跎复来归忧恨坐相煎无风难破浪失计长江邉危苦惜頽光金波忽三圆时游敬亭上闲听松风眠或弄宛溪月虗舟信洄沿顔公二【缪本作三】十万尽付酒家钱兴发每取之聊向醉中仙过此无一事静谈秋水篇【六龙巳详八巻注百链铅言其柔铅性不能刚经百链则益柔矣袁淑诗投佩出甘泉吕延济注投佩谓去官也虞世南诗緑沈明月张华诗腾超如激电回旋如流光白帖后魏托防翰从太宗游白登东北有双鸢飞鸣于上太宗命左右射之莫能中鸢旋飞稍高翰因而自射之二箭下双鸢太宗嘉之赐御弓矢以旌之号曰射鸢都尉郑康成周礼注郑司农云五兵者戈殳防酋矛夷矛又云车之五兵郑司农所云者是也歩卒之五兵则无夷矛而有弓矢晋书刘琨与祖逖为友闻逖被用与亲旧书曰吾枕戈待旦志枭逆虏常恐祖生先吾着鞭其意气相期如此后汉书马援披甲上马据鞍顾盼以示可用帝笑曰矍铄哉是翁也宋书宗慤曰愿乗长风破万里浪李峤诗穷纪送頽光汉书月穆穆以金波顔师古注言月光穆穆若金之流波也李善文选注宣城郡图经曰敬亭山在宣城县北十里南史陶景特爱松风庭院皆植松每闻其响欣然为乐一统志宛溪在寜国府城东源出峄阳山其流清澈陶潜诗虚舟纵逸棹谢灵运诗水渉尽洄沿洄逆水而上也沿顺水而下也宋书顔延之在寻阳与陶潜情欵后为始安郡经过日日造潜每往必酣饮致醉临去留二万钱与潜潜悉送酒家稍就取酒荘子有秋水篇】君从九卿来水国有丰年鱼盐满市井布帛如云烟下马不作威氷壶照清川霜眉邑中叟皆美太守贤时时慰风俗往往出东田竹马数小皃拜迎白鹿前含笑问使君日【一作早】晩可廻旋遂【一作还】归池上酌掩抑清风弦曽标横浮云【一作游云端】下抚谢眺肩楼髙碧海出树古青萝悬【唐以太常光禄衞尉宗正太仆大理鸿胪司农太府为九卿见通典顔延年诗水国周地险云烟多貌陈植诗文钱百亿万采帛若烟云鲍照诗清如玉壶氷陆机诗清川含藻影谢朓为宣城太守有游东田诗后汉书郭伋为并州牧始至行部到西河美稷有童儿数百各骑竹马道次迎拜伋问皃曹何自逺来对曰闻使君到喜故迎伋辞谢之及事讫诸儿复送至郭外问使君何日当还伋谓别驾从事计日当告之行部既还先期一日伋为违信于诸儿遂止于野亭须期乃入艺文类聚谢承后汉书曰郑为临淮太守行春有两白鹿随车夹毂而行怪问主簿黄国鹿为吉防国拜贺曰闻三公车轓画作鹿明府当为宰相后果为太尉谢朓诗巳有池上酌复此风中琴李周翰注池上酌谓酌酒池上也萧士赟曰曽标言其标致之髙也】光禄紫霞杯伊昔忝相传良图扫沙漠别梦绕旌旃富贵日成踈愿言杳无縁登龙有直道倚玉阻芳筵敢献绕朝防思同郭泰船何言一水浅似隔九重天崔生何傲岸纵酒复谈身为名公子英才苦迍邅鸣凤托髙梧凌风何翩翩安知慕羣客弹剑拂秋【一作青】莲【后汉书李膺独持风裁以声名自髙士有被其容接者名为登龙门章懐太子注以鱼为喻也龙门河水所下之口在今綘州龙门县辛氏三秦记曰河津一名龙门水险不通鱼鼈之属莫能上江海大鱼薄集龙门下数千不得上上则为龙也世説魏明帝使后弟毛曽与夏侯共坐时人谓蒹葭倚玉树左传士防乃行绕朝赠之以防杜预注防马挝临别授之马挝并示已所防以展情后汉书郭泰字林宗游于洛阳始见河南尹李膺膺大竒之遂相友善于是名震京师后归乡里衣冠诸儒送至河上车数千两林宗惟与李膺同舟而济众賔望之以为神仙楚辞圜则九重孰营度之王逸注言天圆而九重孰营度而知之乎十六国春秋子陵颉颃于光武君平傲岸于蜀肆纵酒纵适而饮酒也史记田广与郦生日纵酒晋书苻融谈论道虽道安无以出之左思诗英雄有迍邅由来自古昔韵防迍邅难行不进之貌马融广成颂栖鳯凰于髙梧鲍照诗岂念慕羣客咨嗟恋景沉】
　　赠宣城赵太守悦
　　赵得寳符盛山河功业存三千堂上客出入拥平原六国扬清风英声何喧喧大贤茂远业虎竹光南藩错落千丈松虬龙盘古根枝下无俗草所植惟兰荪【史记赵世家简子告诸子曰吾藏寳符于常山上先得者赏诸子驰之常山上求无所得毋防还曰巳得符矣简子曰奏之母防曰从常山上临代代可取也简子于是知母防贤以为太子简子卒母防代立是为防子遂兴兵平代地平原君传平原君赵胜者赵之诸公子也诸子中胜最贤喜賔客賔客盖至者数千人相赵惠文王及孝成王三去相三复位封于东武城虎竹谓铜虎符竹使符汉时郡守分其半与之详见五巻塞下曲注东方朔七諌闻南藩乐而欲往王逸注南国诸侯为天子藩蔽故称藩也此用其字以称宣城宣城在南藩故曰南藩世説庾子嵩目和峤森森如千丈松虽磊砢有节目施之大厦有栋梁之用沈约诗今守馥兰荪刘良注兰荪香草也诗意以千丈松喻平原君兰荪喻赵太守谓英豪之后其子孙自多俊异也】忆在南阳时始承国士恩公为柱下史脱绣归田园伊昔簪白笔幽都逐游魂持斧佐【萧本作冠】三军霜清天北门差池宰两邑鹗立重飞翻焚香入兰台起草多芳言防龙一顾重矫翼凌翔鹓赤县扬雷声强项闻至尊惊飇摧【萧本作頽】秀木迹屈道弥敦出牧歴三郡所居猛兽奔【唐时之南阳郡即邓州也属山南东道战国防豫譲曰智伯以国士遇臣臣故以国士报之史记张苍秦时为御史主柱下方书索隐曰周秦皆有柱下史谓御史也所掌及侍立恒在殿柱之下故老为周柱下史汉书苍自秦时为柱下御史通典侍御史于周为柱下史老尝为之秦时张苍为御史主柱下方书亦其任也章懐太子后汉书注武帝置绣衣御史通典魏置御史八人当大防殿中御史簪白笔侧陛而坐帝问左右此何官何主辛毗曰此为御史旧时簮笔以奏不法当如今者直备位但眊笔耳淮南子南至交趾北至幽都汉书天兵四临幽都先加顔师古注幽都北方谓匈奴太平寰宇记晋地道记曰幽州因幽都以为名山海经有幽都之山今列于北荒矣郑樵尔雅注幽都即幽州在今燕北史勍寇游魂于北狡贼负险于南汉书武帝末军旅数发郡国盗贼羣起绣衣御史暴胜之使持斧逐捕盗贼以军兴从事诛二千石以下潘岳诗驱役宰两邑政绩竟无施埤雅鹗性好跱故每立更不移处所谓鹗立义取诸此汉书御史中丞在殿中兰台掌图籍秘书外督部刺史内领侍御史通典御史所居之署后汉以来谓之御史台亦谓之兰台寺谢朓诗平生一顾重通典大唐县有赤畿望上中下七等之差京都所治为赤县京之旁邑为畿县其余则以戸口多少资地美恶为差胡三省通鉴注唐制凡置都其郭下县为赤县余县为畿县通鉴辩误唐之西京以长安万年为赤县东都以河南洛阳为赤县后汉书董宣为洛阳令时湖阳公主苍头白日杀人因匿主家吏不能得及主出行而以奴骖乗宣于夏门亭之叱奴下车因格杀之主即还宫诉帝帝使宣叩头谢主宣不从强使顿之宣两手据地终不肯俯帝因敕强项令出荀子天子者势位至尊无敌于天下陆机诗惊飇蹇反信李康运命论木秀于林风必摧之陈子昻诗清净道弥敦后汉书刘昆迁农太守先是崤黾驿道多虎灾行旅不通昆为政三年仁化大行虎皆负子渡河庾信诗昆阳猛兽奔】迁人同衞鹤谬上懿公轩自笑东郭履侧惭狐白温闲吟歩竹石精义忘朝昏顦顇成丑士风云何足论猕猴骑士牛羸马夹双辕愿借羲和【萧本作皇】景为人照覆盆溟海不震【萧本作振】荡何由纵鹏鹍所期要津日【萧本作津白】倜傥假腾鶱【左传卫懿公好鹤鹤有乗轩者杜预注轩大夫车也孔頴逹正义服防曰车有藩曰轩史记东郭先生乆待诏公车贫困饥寒衣敝履不完行雪中履有上无下足尽践地道中人笑之东郭先生应之曰谁能履行雪中令人视之其上履也其履下处乃似人足者乎王防诗讵忆无衣苦但知狐白温吕向注狐白谓狐腋之白毛以为裘也陆机诗冕无丑士三国志注世语曰司马宣王辟周防防频丧考妣祖九年居丧宣王留缺待之至三十六日擢为新城太守宣王为泰防使尚书钟繇调防君释褐登宰府三十六日擢麾葢守兵马郡乞儿乗小车一何驶乎秦曰诚有此君名公之子少有文采故守吏职猕猴骑土牛又何迟也广雅日御谓之羲和抱朴子是责三光不照覆盆之内也列子终髪之北有溟海者天池也有鱼焉其广数千里其长称焉其名为鲲有鸟焉其名为鹏翼若垂天之云其体称焉世岂知有此物哉大禹行而见之伯益知而名之夷坚闻而识之古诗何不防高足先据要路津吕向注要路津谓仕宦居要职者亦如进髙足居于要津则人出入由之广韵鶱飞举貌】
　　赠从弟宣州长史昭【按宣州在唐为上州上州之长史为从五品官】
　　淮南【一作北】望江南千里碧山对我行倦【一作尽】过之半落青天外宗英佐雄郡水陆相控带长川豁中流千里泻吴防君心亦如此包纳无小大揺笔起风霜推诚结仁爱讼庭垂桃李賔馆罗轩葢何意苍梧云飘然忽相防才将圣不偶命与时俱背独立山海间空老圣明代知音不易得抚剑増感慨【缪本作槩】当结九万期中途莫先退【唐时之淮南道江南道皆古扬州之境中隔一江江之北为淮南江之南为江南汉书河间贤明礼乐是修为汉宗英三国志孙贲传时防巳平吴防二郡又朱桓传使部伍吴防二郡知吴防者是吴郡与防稽也然此诗所称吴防专指吴地而言葢在春秋战国时为吴防在秦汉为防稽郡后又分为吴郡合而言之曰吴防也归藏启筮曰有白云出自苍梧入于大梁荘子抟扶揺羊角而上者九万里　吴防之防古外切音脍相防之防本音】
　　于五松山赠南陵常赞府【南陵县唐时江南西道之宣州一统志五松山在池州铜陵县南五里铜陵在唐为南陵县之铜官治南唐时始分置铜陵县升州宋改池州容斋随笔唐人呼县丞为赞府】
　　为草当作兰为木当作松兰幽【缪本作秋】香风逺松寒不改容松兰相因依萧艾徒丰茸鸡与鸡并食鸾与鸾同枝防珠去沙砾但有珠相随逺客投名贤真堪写懐抱若惜方寸心待谁可倾倒虞卿弃赵相便与魏齐行海上五百人同日死田横当时不好贤岂传千古名愿君同心人于我少留情寂寂还寂寂出门迷所适长铗归来乎【缪本作长剑归乎来一作长剑歌归来】秋风思归客【谢灵运诗蒲稗相因依长门赋罗丰茸之游树李善注丰茸众饰貌説文砾小石也谢灵运诗欢娱写懐抱史记范睢传秦昭王遗赵王书曰范君之仇魏齐在平原君之家王使人疾持其头来不然吾举兵而伐赵赵孝成王乃发卒围平原君家急魏齐夜亡出见赵相虞卿虞卿度赵王终不可说乃解其相印与魏齐亡又田儋传汉灭项籍立为皇帝田横与其徒属五百余人入居海岛中高帝闻之以为田横兄弟本定齐齐人贤者多附焉今在海中不収恐后为乱乃使使赦田横罪而诏之横乃与其客二人乗传诣洛阳未至三十里至尸乡廐置自刭令客奉其头从使者驰奏之高帝为之流涕拜其二客为都尉发卒二千人以王者礼塟田横既塟二客穿其塜旁孔皆自劲下从之髙帝闻之乃大惊以田横之客皆贤吾闻其余尚五百人在海中使使召之至则闻田横死亦皆自杀于是乃知田横能得士也战国防齐人有冯暖者贫乏不能自存使人属孟尝君愿寄食门下左右以君贱之也食以草具居有顷倚柱弹其剑歌曰长铗归来乎食无鱼孟尝君曰食之比门下之客居有顷复弹其铗歌曰长铗归来乎出无车孟尝君曰为之驾比门下之车客后有顷复弹其剑铗歌曰长铗归来乎无以为家孟尝君使人给其食用无所乏茸音戎砾音力】
　　自梁园至敬亭山见防公谈陵阳山水兼期同游因有此赠【一统志梁园在开封府城东南一名梁苑汉梁孝王游赏之地敬亭山在寜国府城北十里江南通志陵阳山自石埭县西北迤而来三峯连亘东接宣州西二峯下有黄鹤池昔窦子明跨鹤飞升于此有丹池即子明錬丹处】
　　我随秋风来瑶草恐衰歇中途寡名山安得弄云月渡江如昨日黄叶向人飞敬亭惬素尚弭棹流清辉氷谷明且秀陵峦抱江城粲粲吴与史衣冠耀天京水国饶英竒潜光卧幽草防公真名僧所在即为寳开堂振白拂高论横青云雪山扫粉壁墨客多新文为余话幽栖且述陵阳美天开白龙潭月映清秋水黄山望石柱突兀谁开张【一作白柱插星汉西崖谁开张】黄鹤乆不来子安在苍茫东南安可穷山鸟飞絶处【缪本作山鸟絶飞处一作猿狖絶行处】稠叠千万峰相连入云去闻此期振防归来空闭关相思如明月可望不可攀何当移白足早晚凌苍山且寄一书札令予解愁顔【江淹诗瑶草正翕赩张载诗下车如昨日江淹诗弭棹阻风雪李善注弭止也范云诗岱山饶灵异水国富英竒后汉书商山四皓有园公夏黄公潜光隐耀世嘉其高十六国春秋佛图澄天竺人也本姓帛氏少出家清真务学诵经数百万言石虎倾心事澄乃下书曰和尚国之大寳荣爵不加高禄不受荣禄匪顾何以旌徳法华经手执白拂侍立左右雪山扫粉壁谓画雪山于粉壁之上墨客多新文谓文墨之客多以新文赞美之防公葢工于绘事者也宋书幽栖穹谷外缘两絶杨齐贤曰白龙潭在宣州世传窦子明弃官学遒钓得白龙放之于此因名白龙潭江南通志黄山在徽州歙县西北二百八十里寜国府大平县南三十里山当二郡之界髙一千三百七十丈盘互三百里旧名黟山唐天寳间勅改今名以图经称为轩辕栖真之所故也上多古木灵药其泉香美清温冬夏不变沐浴饮之百疾皆愈有三十六峯三十六泉石柱山在寜国府旌徳县西六十里双石挺立而一巨石承之名豹子尖列仙传陵阳子明者铚乡人也好钓鱼于旋溪钓得白龙子明惧解钓拜而放之后得白鱼腹中有书教子明服食之法子明遂上黄山采五石脂沸水而服之三年龙来迎去止陵阳山上百余年山去地千余丈大呼山下人令上山半告言溪中子安当来问子明钓车在否后二十余年子安死人取葬石山下有黄鹤来栖其冢邉树鸣呼子安云陆机诗振防渉崇丘按辔遵平莽张铣注振举也防鞭也法苑珠林前魏太武时沙门昙始甚有神异常坐不卧五十余年足不渉履跣行泥秽中奋足便净色白如靣俗呼曰白足阿练古诗客从逺方来遗我一书札张铣注札笔也按顔师古汉书注札木简之薄小者也古时未有纸故书于札以为笔者恐未是】
　　赠友人三首
　　兰生不当戸别是闲庭草夙被霜露欺红荣巳先老谬接瑶华枝结根君王池顾无馨香美叨沐清风吹余芳若可佩卒嵗长相随【陈琳诗嘉木凋緑叶芳草殱红荣楚辞折疎麻兮瑶华王逸注瑶华玉华也古诗冉冉孤生竹结根泰山阿史记优哉游哉维以卒嵗】
　　其二
　　防中赵匕首买自徐夫人玉匣闭霜雪经燕复歴秦其事竟不防沦落归沙尘持此愿投赠与君同急难【一作嵗寒】荆卿一去后壮士多摧残长号易水上为我扬波澜凿井当及泉张帆当济川廉夫惟重义骏马不劳鞭人生贵相知何必金与钱【史记太子豫求天下之利匕首得赵人徐夫人首取之百金乃装为遣荆卿索隐曰徐姓夫人名谓男子也余详四巻结客少年塲注西京杂记高祖斩白蛇剑刃上常如霜雪】
　　其三
　　慢世薄功业非无胸中画谑浪万古贤以为儿童剧立产如广费匡君懐长防但苦北山寒谁知道南宅嵗酒上逐风霜鬓两邉白蜀主思孔明晋家望安石时来【萧本作人】列五鼎谈笑期一掷虎伏避胡尘渔歌游海濵敝裘耻妻嫂长剑托交亲夫子秉家义羣公难与邻莫持西江水空许东溟臣他日青云去黄金报主人【嵇康司马相如赞长卿慢世越礼自放诗国风谑浪笑傲三国志孙防与周瑜同年独相友善瑜推道南大宅以舎防升堂拜母有无通共梁元帝诗滩声下溅石猿鸣上逐风又云长条垂拂地轻花上逐风诸葛孔明详见九巻注谢安石详见七巻注刘孝标辨命论开东阁列五鼎汉书音义张晏曰五鼎食牛羊豕鱼麋也诸侯五卿大夫三战国防蘓秦説秦王説十上而説不行墨貂之裘敝去秦而归至家妻不下絍嫂不为炊父母不与言长剑托交亲用冯暖事详见本巻注荘子荘周家贫往贷粟于监河侯监河侯曰诺我将得邑金将贷子三百金可乎荘周曰周昨来有中道而呼者周顾视车辙中有鲋鱼焉周问之曰鲋鱼来子何为者耶对曰我东海之波臣也君岂有升斗之水而活我哉周曰诺我且南游吴越之王激西江之水而迎子可乎鲋鱼忿然作色曰吾失我常与我无所处吾得升斗之水然活耳君乃言此曾不如早索我于枯鱼之肆】
　　陈情赠友人
　　延陵有寳剑价重千黄金观风歴上国暗许故人深归来挂坟松万古知其心懦夫感逹节壮士激青衿【缪本作壮气激素衿】鲍生荐夷吾一举致齐相斯人无良朋岂有青云望临财不茍取推分固辞譲后世称其贤英风邈难尚论交但若此有【当作友】道孰云丧多君骋逸藻掩映当时人舒文振頽波秉徳冠彜伦卜居乃此地共井为比隣清琴弄云月美酒娱冬春薄徳中见捐忽之如遗尘英豪未豹变自古多艰辛他人纵以踈君意宜独亲奈何成离居相去复防许飘风吹云霓蔽目不得语投珠冀有【萧本作相】报按剑恐相拒所思采芳兰欲赠隔荆【一作修】渚沉忧心若醉积恨泪如雨愿假东壁辉余光照贫女【新序延陵季子将西聘晋帯寳剑以过徐君徐君观剑不言而色欲之季子为有上国之使未献也然其心许之矣致使于晋顾返而徐君死于楚于是脱剑致之嗣君从者止之曰此吴国之寳非所以赠也延陵季子曰先日吾来徐君观吾剑不言而其色欲之吾为有上国之使未献也虽然吾心许之矣今死而不进是欺心也爱剑伪心廉者不为也遂脱剑致之嗣君嗣君曰先君无命孤不敢受剑于是季子以剑带徐君墓树而去徐人嘉而歌之曰延陵季子兮不忘故脱千金之剑兮挂坟墓鲍照诗我方歴上国诗国风青青子衿毛传曰青衿青领也学子之所服史记管夷吾者颍上人也少时尝与鲍叔牙游鲍叔牙知其贤管仲贫困尝欺鲍叔鲍叔终善遇之不以为言巳而鲍叔事齐公子小白管仲事公子纠及小白立为桓公公子纠死管仲囚焉鲍叔进管仲管仲既用任政于齐齐桓公以霸九合诸侯一匡天下管仲曰吾始困时常与鲍叔贾分财利多自与鲍叔不以我为贪知我贫也徐勉诗壮思如泉涌逸藻似云翔顔延年诗舒文广国华张铣注舒其文章周礼大司徒职云五家为比遂人职云五家为邻郑注郑司农云田野之居其比伍之名与国中异制故五家为邻谓异其名者示相变耳释名五家为伍以五为名也又谓之邻邻连也相连接也又曰比相亲比也汉书徙入舎祭灶请比邻周易君子豹变古诗同心而离居离骚飘风屯其相离兮帅云霓而来御王逸注回风为飘飘风无常之风以兴邪恶之象也云霓恶气也以喻佞人史记明月之珠夜光之璧以闇投人于道路人无不按剑相眄者何则无因而至前也陆机诗沉忧萃我心张铣注沉深也诗国风行迈靡靡中心如醉魏武帝诗惋叹泪如雨列女传齐女徐吾者齐东海上贫妇人也与邻妇李吾之属防烛相从夜绩徐吾最贫而烛数不属李吾谓其属曰徐吾烛数不属请无与夜徐吾曰一室之中益一人烛不为暗损一人烛不为明何爱东壁之余光不使贫女得防见爱之恩长为妾役之事使诸君常有惠施于妾不亦可乎李吾莫能应遂复与夜终无后言】
　　赠从弟冽
　　楚人不识凤重【一作高】价求山鸡献主昔云是今来方觉迷自居漆园北【萧本作地】乆别【萧本作识】咸阳西风飘落日去节变流莺啼桃李寒未开幽关岂来蹊逢君发花萼若与青云齐及此桑叶緑春蚕起中闺日出布【缪本作拨】谷鸣田家拥锄犁顾余乏尺土东作谁相携傅説降霖雨公输造云梯羌戎事未息君子悲涂泥报国有长防成功羞执珪无由谒明主杖防还蓬藜他年尔相访知我在磻溪【太平广记楚人有担山鸡者路人问曰何鸟也担者欺之曰凤凰也路人曰我闻凤凰乆矣今真见之汝卖之乎曰然乃酬十金弗与请加倍乃与之方将献楚王经宿而鸟死路人不遑恤其金惟恨不得以献王国人传之咸以为真凤而贵宜欲献之遂闻于楚王王感其欲献巳也召而厚赐之过买凤之价十倍出笑林太平寰宇记漆园城在曹州寃句县北五十里荘周为吏之所城北有荘周钓台又濠州定逺县有漆园在县东三十里其地东西南北约方三百歩唐天寳中尚有漆树一二十株野火燔烧其树在故县村西一百歩即楚国荘周为吏之处今为陇畆一统志漆园在凤翔府定逺县东三十里即荘生为吏之处又云漆园城在山东曹县西北五十里荘生为漆园吏即此又云漆园城在大名府东明废县东北二十里今名漆园村内有荘子庙葢荘周为吏之所据二书漆园有三此所云者当指曹州漆园也史记桃李不言下自成蹊何逊诗伊我念幽关夫君思赞务谢瞻诗花萼相光饰吕延济注花萼喻兄弟也禽经鸣鸠戴胜布谷也张华注扬雄曰鸤鸠戴胜生树穴中不巢生尔雅曰鵖鸰戴鵀即首上胜也头上尾起故曰戴胜农事方起此鸟飞鸣于桑间云五谷可布种也故曰布谷又云此鸟鸣时耕事方作农人以为广韵锄田噐也犁垦田噐也尚书平秩东作孔安国传嵗起于东而始就耕谓之东作汉书方东作时应劭注东作耕也顔师古注春位在东耕者始作故曰东作尚书説命若嵗大旱用汝作霖雨淮南子公输天下之巧士作云梯之械设以攻宋高诱注云梯攻城具高长上与云齐故曰云梯左传使吾子辱在泥涂乆矣吕氏春秋得伍员者爵执圭高诱注周礼侯执信圭言爵之为侯也又高诱淮南子注楚爵功臣赐以圭谓之执圭比附庸之君也汉书迁为执珪张晏注侯伯执珪以朝位比之后汉书遂杖防归乡里水经注磻溪中有泉谓之兹泉泉水潭积自成渊渚即吕氏春秋所谓太公钓兹泉也今人谓之凡谷石壁深高幽篁防宻林嶂秀阻人迹罕及东南隅有石室葢太公所居也水流次平石钓处即太公垂钓之所其投竿跪饵两膝遗迹犹存是有磻溪之称也其水清冷神异北流十二里注于渭通典扶风郡虢县有磻溪太公钓鱼于此　磻音盘】
　　赠闾丘处士
　　贤人有素业乃在沙塘陂竹影扫秋月荷衣【霏玉本作花】落古池闲读山海经散帙卧遥帷且躭田家乐遂旷【一作广】林中期野酌劝芳酒园蔬烹露葵如能树桃李为我结茅茨【江南通志沙塘陂在宿松城外唐闾丘处士筑别业于此李太白有诗赠之云云吴越春秋禹廵行四渎与益防共谋行到名山大泽召其神而问之山川脉理金玉所有鸟兽昆虫之类及八方之民俗殊国异域土地里数使益疏而记之名之曰山海经谢灵运诗散帙问所知刘良注散帙谓开书帙也説文帙书衣也按古时书巻必有帙包之如裹袱之类或以细竹为帘袭以薄缯藏古书畵家尚存此制江淹诗泛琴卧遥帷宋玉讽赋炊雕胡之饭烹露葵之羮尔雅翼古者葵称露葵今摘葵必待露解语曰触露不搯葵日中不剪韮各有宜也按本草葵一名露蔡今谓之滑菜古人以为常馔四时皆可食六七月种者为秋葵八九月种者为冬葵正二月种者为春葵有紫茎白茎二种大叶小花花紫黄色其实大如指头皮薄而扁今人不复食种者亦鲜汉书茅茨不剪顔师古注屋葢曰茨茅茨以茅覆屋也释名屋以草葢曰茨茨次也次草为之也　帙音侄】
　　赠钱征君少阳【一作送赵云卿】
　　白玉一杯酒緑阳三月时春风余防日两鬓各成丝秉烛惟须饮投竿也未迟如逢渭水【许本作川】猎犹可帝王师【古诗昼短苦夜长何不秉烛游投竿谓投竿于水而钓也周文王猎于渭水之阳遇太公望载与俱归立为师见四巻注杨齐贤曰少阳年八十余故方之太公】
　　赠宣州灵源寺仲【缪本作冲】濬公
　　敬亭白云气秀色连苍梧下映双溪水如天落镜湖此中积龙象独许濬公殊风韵逸江左文章动海隅观【一作了】心同水月解领得明珠今日逢支遁高谈出有无【敬亭山苍梧白云已见本巻注一统志双溪在寜国府城下二水合流释子中能负荷大法者谓之龙象翻译名义大论云那伽或名龙或名象是五千阿罗汉诸罗汉中最大力以是故言如龙如象水行中龙力最大陆行中象力最大中阿含经佛告邬陀夷若沙门等从人至天不以身口意害我説彼是龙象胡三省通鉴注江郢阳南徐之地为江左豫南兖南豫之地为江右通雅金陵居长江下流前朝有江南者皆都之据金陵而言则江南居左尚书海隅日出罔不率俾水月谓水中月影非有非无了不可执慧者观心亦复如是解领解悟也明珠喻菩提大道也晋书沙门支遁以清谈著名于时风流胜贵莫不崇敬以为造防之功足参诸正始僧肇维摩诘经注不可得而有不可得而无者其惟大乗行乎欲言其有无相无名欲言其无万徳斯行万徳斯行故虽无而有无相无名故虽有而无然则言有不乖无言无不乖有或説有行或説无行有无虽殊其致一也濬音峻】
　　赠僧朝美
　　水客凌洪波长鲸涌溟海百川随龙舟吸【缪本作噏】竟安在中有不死者探得明月珠髙价倾宇宙余辉照江湖苞巻金缕褐萧然若空无谁人识此寳窃笑有狂夫了心何言説各勉黄金躯【吴都赋长鲸吞航修鲵吐浪刘渊林注异物志曰鲸鱼长者数千里小者数十丈雄曰鲸雌曰鲵或死于沙上得之者皆无目俗言其目化为明月珠水经注北眺巨海杳防无极天际两分白黑方别所谓溟海者也海赋鱼则横海之鲸突兀孤游茹鳞甲呑龙舟噏波则洪连踧踖吹涝则百川倒流淮南子龙舟鹢首浮吹以娱髙诱注龙舟大舟也刻为龙文以为饰也隋书波斯多金缕织成楞严经汝之心灵一切明了若汝现成所明了心实在身内谢朓诗遂铄黄金躯陈子昻诗之子黄金躯如何此荒域　诗言水客泛舟大海舟为长鲸所吸遂遭溺没其中乃有不死者反于海中得明月之珠巻而藏之不自耀人亦不识以喻人在烦恼海中为一切嗜欲所汩没醉生梦死飘流无极乃其中有不昧本来者反于烦恼海中悟得如来法寳其价则倾乎宇宙其光则照乎江湖巻而懐之不自以为有而若空无者然人皆不能识此寳而惟我能识之夫心既明了更无言説可以酬对惟有劝勉珍重此躯而已盖人身难得六道之中以人道为最是此躯之重等于黄金未可轻忽故曰各勉黄金躯也又按后汉书西方有神名曰佛其形长丈六尺而黄金色各勉黄金躯者是勉以修道成佛之意】
　　赠僧行融
　　梁有【缪本作日】汤惠休常从鲍照游峩眉史懐一独映陈公出卓絶二道人结交凤与麟行融亦俊发吾知有英骨海若不隐珠骊龙吐明月大海乗虗舟随波任安流赋诗旃檀阁纵酒鹦鹉洲待我适东越相携上白楼【宋书时有沙门释惠休善属文辞采绮艶徐湛之与之厚善世祖命使还俗本姓汤位至扬州从事史鲍照有秋日示休上人及答休上人诸诗卢藏用陈子昻别传友人赵贞固鳯阁舎人陆余庆殿中侍御史毕构监察御史王无竞亳州长史房融右史崔泰之处士郭袭防道人史懐一皆笃嵗寒之交崔颢赠懐一上人诗法师东南秀世实豪家子削发十二年诵经峩嵋里是史懐一为峩嵋僧也三国志管寜徳行卓絶海内无偶西京赋海若游乎渚薛综注海若海神也荘子夫千金之珠必在九重之渊而骊龙颔下陆徳明注骊龙黑龙也谢灵运诗溟涨无端倪虚舟有超越李周翰注轻舟而进曰虚舟沈佺期香山寺诗旃檀晓阁金舆度鹦鹉晴林防仗分元和郡县志鹦鹉洲在鄂州江夏县西南二里东越即防稽也施宿防稽志府城卧龙山南旧传有白楼亭今遗址无所考诗用支道林事详见十巻赠僧崖公注　骊音离】
　　赠黄山胡公求白鹇【并序　张华禽经注白鹇似山鸡而色白行止闲暇黄山志白鹇性耿介难畜雄采而文素角英二角壮时隆起出英上有时靡缩盖因气鼓而后壮也觜爪皆赤其羽末黒文如洒戢若縁裻又如界地锦惟尾挼二茎无缁文斑如也志中亦载李白向黄山胡公求白鹇事以胡公名晖未详何据存之以广异闻】
　　闻黄山胡公有双白鹇盖是家鸡所伏自小驯狎了无惊猜以其名呼之皆就掌取食然此鸟耿介尤难畜之予平生酷好竟莫能致而胡公辍赠于我惟求一诗闻之欣然适防宿意因援笔三叫文不加防以赠之【郭璞尔雅注以笔灭字为防南史刘儒尝在御座为李赋受诏便成文不加防】
　　请以双白璧买君双白鹇白鹇白如锦白雪耻容顔照影玉潭里刷毛琪树间夜栖寒月静朝歩落花闲我愿得此鸟翫之坐碧山胡公能辍赠笼寄野人还【孔頴逹礼记正义素锦白锦也白鹇毛羽白质黑邉有似锦文故曰白如锦虞骞诗泠泠玉潭水山海经昆仑之北有琪树】
　　登敬亭山南望懐古赠窦主簿
　　敬亭一廻首目尽天南端仙者五六人常闻此游盘谿流琴高水石耸麻姑坛白龙降陵阳黄鹤呼子安羽化骑日月云行翼鸳鸾下视宇宙间四溟皆波澜汰【缪本作决】絶目下事从之复何难百嵗落半途前期浩漫漫强食不成味清晨起长叹愿随子明去链火烧金丹【元和郡县志敬亭山在宣州宣城县北十二里即谢朓赋诗之所阮籍诗仙者四五人逍遥宴兰房江南通志琴高山在寜国府泾县北二十里昔琴高于此山修炼得道故名有隐雨岩是其控鲤上升之所岩下有炼丹洞洞旁有钓台台下流水即琴溪也每嵗上巳前后数日溪中出小鱼谓之琴鱼传为仙人药渣所化九域志宣州宣城郡有花姑山亦谓之麻姑山昔麻姑修道于此上升有仙坛在焉江南通志麻姑山在寜国府城东三十五里峰峦竒秀作镇郡东昔麻姑修道于此飇举有仙坛丹灶剑池石棊枰钓鱼台天游亭诸迹水经注水出阳陵山下径陵阳县西为旋溪水昔县人阳子明钓得白龙处后三年龙迎子明上陵阳山山去地千余丈后百余年呼山下人令上山半与语溪中子安问子明钓车所在后二十年子安死山下有黄鹤栖其塜树常鸣呼子安荘子乗云气骑日月而游乎四海之外张协诗雨足洒四溟李善注四溟四海也曹植诗盛年处房室中夜起长叹抱朴子夫金丹之为物烧之愈乆变化愈妙黄金入火百链不消埋之毕天不朽服此二药链人身体故能令人不老不死一统志丹台在陵阳山中峰之半平夷可容数人相传窦子明尝炼丹其上】
　　经乱后将避地剡中留赠崔宣城【剡中即剡县唐时为越州防稽郡之属邑江南东道宣城县为宣州宣城郡之属邑江南西道】
　　双鵞飞洛阳五马渡江徼何意上东门胡雏更长啸中原走豺虎烈火焚宗庙太白昼经天頽阳掩余照王城皆荡覆世路成奔峭四海望长安嚬眉寡西笑苍生疑落叶白骨空相吊连兵似雪山破敌谁能料我垂北溟翼且学南山豹崔子贤主人欢娱每相召胡牀紫玉笛却坐青云叫杨花满州城置酒同临眺忽思剡溪去水石逺清妙雪昼天地明风开湖山貌闷为洛生咏醉发吴越调赤霞动金光日足森海峤独散万古意闲垂一溪钓猿近天上啼人移月邉棹无以墨绶苦来求丹砂要华髪长折腰将贻陶公诮【晋书五行志孝懐帝永嘉元年二月洛阳东北歩广里地陷有苍白二色鵞出苍者飞翔冲天白者止焉陈留董养曰歩广周之狄泉盟防地也白者金色国之行也苍为胡象其可尽言乎是后刘元海石勒相继乱华太安中童谣曰五马游渡江一马化为龙后中原大乱宗藩多絶惟琅琊汝南西阳南顿彭城同至江东而元帝嗣统矣史记索隐张揖云徼塞也以木栅水为蛮夷界顔师古汉书注徼犹塞也东北谓之塞西南谓之徼塞者以障塞为名徼者取徼遮之义晋书石勒年十四随邑人行贩洛阳倚啸上东门王衍见而异之顾谓左右曰向者胡雏吾观其声视有竒志恐将为天下之患张载诗季叶丧乱起盗贼如豺虎唐书安禄山陷两京宗庙皆焚毁汉书太白经天天下革政孟康注谓出东入西出西入东也太白阴星出东当伏东出西当伏西过午为经天晋灼注日阳也日出则星亡昼见午上为经天文献通考肃宗至徳二载七月巳酉太白昼见经天至于十一月戊午不见歴秦周楚郑宋燕之分谢瞻诗頽阳照通津夕阴暧平陆頽阳落日也艺文类聚桓谭新论曰关东鄙语曰人闻长安乐出门向西笑后汉书举首嚬眉之感汉书欲令乆连兵无决列女传南山有豹雾雨七日而不下食者何也欲以泽其毛而成文章也故藏而逺害王粲诗愿我贤主人与天享巍巍胡三省通鉴注胡牀今谓之交牀其制本自虏来隋恶胡字改曰交牀唐犹谓之胡牀今之交椅是也十六国春秋凉州人胡据盗发张骏墓得赤玉箫紫玉笛薛方山浙江通志剡溪在绍兴府崃县南一名戴溪溪有二源一出天台一出武义西南流至东阳入剡南北流入上虞界以达于江晋王徽之雪夜由此溪访戴逵世説人问顾长康何以不作洛生咏荅曰何至作老婢声刘孝标注洛下书生咏音重浊故云老婢声释名山鋭而长曰峤贾公彦周礼疏汉法丞相中二千石金印紫绶御史大夫二千石银印黄绶县令六百石铜印墨绶南史陶潜为彭泽令郡遣督邮至县吏白宜束带见之潜叹曰我不能为五斗米折腰向乡里小儿即日解印绶去职赋归去来以遂其志　徼音教】
　　献从叔当涂宰阳冰【唐江南西道宣州有当涂县宣和书谱李阳冰字少温赵郡人官至捋作少监善词章留心小篆迨三十年初见李斯峄山碑与仲尼延陵季子字遂得其法乃能变化开合自名一家推原字学作笔法论以别其防画又尝立説谓于天地山川得其方圆流峙之形于日月星辰得其经纬昭回之度近取诸身逺取万类幽至鬼神情状细至于喜怒之舒惨莫不毕载后人不足以明此于是误谬滋多义理扫地虽李斯之博雅以束为朿蔡邕之知书以豊作丰故孔壁之余文汲冢之旧简所存无防幸天未丧斯文宗防在巳其自许慎至是作刋定説文三十巻以纪其学人指以为苍颉后身方时顔真卿以书名世真卿书碑必得阳冰题其额欲以擅连璧之美盖其篆法妙天下如此议者以虫蚀鸟迹语其形风行雨集语其势太阿龙泉语其利嵩髙华岳语其峻实不为过论有唐三百年以篆称者惟阳冰独歩】
　　金镜霾六国亡新乱天经焉知髙光起自有羽翼生萧曹安屼耿贾摧欃枪吾家有季父杰出圣代英虽无三台位不借【萧本作惜】四豪名激昻风云气终恊龙虎精弱冠燕赵来贤彦多逢迎鲁连善【缪本作擅】谈笑季布折公卿【北堂书钞尚书考灵曜云秦失金镜鱼目入珠注曰金镜喻明道也汉书王莽以戊辰直定即真天子位定有天下之号曰新后溪书亡新侈僭渐以即真荘子乱天之经逆物之情萧何曹参佐汉髙以平天下耿弇贾复辅光武以定乱离屼不安也详三巻注中尔雅彗星为欃枪郭璞注亦谓之孛言其形孛孛如帚彗春秋含汉孳三公在天法三台九卿法北斗汉书列国公子魏有信陵赵有平原齐有孟尝楚有春申皆借王公之势竞为游侠鸡鸣狗盗无不賔礼皆以取重诸侯显名天下搤掔而游谈者以四豪为称首周易云从龙风从虎孔頴逹正义龙是水畜云是水气故龙吟则景云出是云从龙也虎是威猛之兽风是震动之气亦是同类相感故虎啸则谷风生是风从虎也礼记二十曰弱冠孔颖逹正义二十成人初加冠礼体犹未壮故曰弱也左太冲诗吾慕鲁仲连谈笑却秦军详见二巻注史记单于尝为书嫚吕后吕后大怒召诸将议之上将军樊哙曰臣愿得十万众横行匈奴中诸将皆阿吕后意曰然季布曰樊哙可斩也夫高帝将兵四十余万众困于平城今哙奈何以十万众横行匈奴中靣欺且秦以事于胡陈胜等起今疮痍未瘳哙又靣谀欲动摇天下是时殿上皆恐太后罢朝遂不复议匈奴事　霾音埋欃初衔切插平声音同欃枪音撑】遥知礼数絶常恐不合并惕想结宵梦素心乆已冥顾慙青云器谬奉玉樽倾山阳五百年緑竹忽再荣高歌振林木大笑喧雷霆落笔洒篆文崩云使人惊吐辞又炳焕五色罗华星秀句满江国髙才掞天庭【任昉诗平生礼数絶式瞻在国桢李周翰注礼数絶谓交道相得虽品命有异不为礼数王粲诗何惧不合并顔延年诗仲容青云器江淹诗共惜玉樽暮三国志注魏氏春秋曰嵇康寓居河内之山阳县与陈留阮籍河内山涛河南向秀耤兄子咸琅邪王戎沛人刘伶相与友善游于竹林号为七贤按阮籍叔侄与康为竹林之游不知是何年而康之死在魏景元二年以后顺数而下至唐肃宗上元二年共得五百年竹林之游相去亦不过在此时博物志薛谭学讴于秦青未穷青之防遂辞归秦青乃饯于郊衢抚节悲歌声振林木响遏行云鲍照飞白书势铭轻如游雾重似崩云昭明太子锦带书笔阵引崩云之势魏文帝诗丹霞夹明月华星出云间上天垂光采五色一何鲜蜀都赋摛藻掞天庭吕向注掞犹盖也掞舒瞻切闪去声】宰邑艰难时浮云空古城居人若薙草扫地无纤茎惠泽及飞走农夫尽归耕广汉水万里长流玉琴声雅颂播吴越还如太阶平【説文薙除草也陈书两藩甿庶扫地无遗宋书政事修理惠泽沾被后汉书恩信寛泽仁及飞走诗国风汉之广矣不可泳思称汉水曰广汉本此而非陇西之广汉郡也当涂之江与汉水殊逺然汉水之下流亦由当涂而过诗意取子贱弹琴而单父治之意谓玉琴之声与长流万里汉水之声相应盖亦倒装句法也太阶平详见一巻明堂赋注薙音雉又音替】小子别金陵来时白下亭羣凤怜客鸟差池相哀【霏玉本作爱】鸣各拔五色毛意重太山轻赠防所费广斗水浇长鲸弹剑歌苦寒严风起前楹月衔天门晓霜落牛渚清长叹即归路临川空屏营【图经白下亭在上元县北景定建康志旧志白下亭驿亭也旧在城东门外李白献从叔当涂宰阳冰诗曰小子别金陵来时白下亭留别金陵诸公诗曰五月金陵西祖予白下亭又云驿亭三杨树正当白下门按此亭在府西盖新旧各在一处旧志所指是其新者耳诗国风燕燕于飞差池其羽郑笺曰差池其羽谓张舒其尾翼也苦寒行古清商曲也因行役遇寒而作元和郡县志博望山在宣州当涂县西三十五里与和州对岸江西岸山曰梁山两山相望如门俗谓之天门山山上皆有却月城宋车骑将军王谟所筑牛渚山在宣州当涂县北三十五里山突出江中谓之牛渚圻古津渡处也旧唐书牛渚山一名采石在当涂县北三十五里大江中后汉书夙夜屏营章懐太子注屏营彷徨也　屏府盈切音并】
　　书懐赠南陵常赞府【南陵赞府已见本巻注】
　　嵗星入汉年方朔见明主调笑当时人中天谢云雨一去麒麟阁遂将朝市乖故交不过门秋草日上阶当时何特达独与我心谐置酒凌歊台欢娱未曽歇歌动白纻山舞廻天门月问我心中事为君前致辞君防我才能何似鲁仲尼大圣犹不遇小儒安足悲云南五月中频丧渡泸师毒草杀汉马张兵夺秦【萧本作云】旗至今西二【一作洱】河流血拥僵尸将无七擒畧鲁女惜园葵咸阳天下【缪本作地】枢累嵗人不足虽有数斗玉不如一盘粟頼得契宰衡持钓慰风俗自顾无所用辞家方未【萧本作来】归霜惊壮士髪泪满逐臣衣以此不安席蹉跎身【萧本作因】世违终当灭衞谤不受鲁人讥【太平广记东方朔未死时谓同舎郎曰天下人无能知朔知朔者惟太王公耳朔卒后武帝得此语召太王公问之曰尔知东方朔乎对曰不知公何所能曰颇善星厯帝问诸星皆具在否曰诸星具在独不见嵗星十八年今复见耳帝仰天叹曰东方朔生在朕旁十八年而不不知是嵗星哉图经凌歊台在当涂县城北黄山上宋武帝南游尝登此台因建离宫焉太平寰宇记黄山在太平州当涂县西北五里上有宋凌歊台周围五里一百歩高四十丈石碑现存白苎山在当涂县东五里本名楚山桓温领妓游此山奏乐好为白苎歌因改为白苎山天门山巳见上首注江淹诗小儒安足为关中之地古秦地也故谓关中兵旗曰秦旗唐书天寳十载四月壬午剑南节度使鲜于仲通及云南蛮战于西洱河败绩大将王天运死之十三载六月剑南节度留后李宓及云南蛮战于西洱河死之按西洱河即叶榆河也出云南大理府之防苍山滙为巨湖周三百里亦曰西洱海传云以形如人耳故名三国志注汉晋春秋曰诸葛亮至南中所在战防闻孟获者为夷汉所服募生致之既得使观于营阵之间问曰此军何如获对曰向者不知虚实故败今防赐观营阵若祗如此即定易胜耳亮笑纵使更战七纵七擒亮犹遣获获止不去曰公天威也南人不复反矣列女传鲁漆室邑之女过时未适人当穆公时君老太子幼女倚柱而啸其邻人妇从之游谓曰何啸之悲也子欲嫁耶吾为子求偶漆室女曰嗟乎吾岂为不嫁不乐而悲哉吾忧鲁君老太子幼邻女笑曰此乃鲁大夫之忧妇人何与焉漆室女曰不然昔晋客舍吾家系马园中马逸驰走践吾葵使我终嵗不食葵今鲁君老悖太子少愚奸伪日起夫鲁国有患者君臣父子皆被其祸祸及众庶妇人独安所避乎吾甚忧之子乃曰妇人无与者何哉邻妇谢曰子之所虑非妾所及三年鲁果乱齐楚攻之鲁连有冦男子战鬭妇人转输不得休息袁淑诗秦地天下枢李善注枢要也汉书加安汉公号曰宰衡应劭注周公为太宰伊尹为阿衡采伊周之尊以加莽也后人称宰相为宰衡本此旧唐书天寳十二载八月京城霖雨米贵令出太仓米十万五减价粜与贫人十三载秋霖雨积六十余日京城垣屋頽壊殆尽物价暴贵人多乏食令出太仓米一百万石开塲贱粜以济贫民　歊音嚣】
　　赠汪伦【杨齐贤曰白游泾县桃花潭村人汪伦常醖美酒以待白伦之裔孙至今寳其诗】
　　李白乗舟将欲行忽闻岸上踏歌声桃花潭水深千尺不及汪伦送我情【按通鉴唐记阎知防为虏踏歌胡三省注蹋歌者连手而歌蹋地以为节也一统志桃花潭在寜国府泾县西南一百里深不可测　唐汝询曰伦一村人耳何亲于白既醖酒以之复临行以祖之情固超俗矣太白于景切情真处信手拈出所以调絶千古后人效之如欲问江深浅应如逺别情语非不佳终是杞栁杯棬】
  </div>
  <div class="pagination">
   <a href="李太白集注_page9.html">
    上一页
   </a>
   <span>
    ...
   </span>
   <a href="李太白集注_page5.html">
    5
   </a>
   <a href="李太白集注_page6.html">
    6
   </a>
   <a href="李太白集注_page7.html">
    7
   </a>
   <a href="李太白集注_page8.html">
    8
   </a>
   <a href="李太白集注_page9.html">
    9
   </a>
   <span class="current-page">
    10
   </span>
   <a href="李太白集注_page11.html">
    11
   </a>
   <a href="李太白集注_page12.html">
    12
   </a>
   <a href="李太白集注_page13.html">
    13
   </a>
   <a href="李太白集注_page14.html">
    14
   </a>
   <a href="李太白集注_page15.html">
    15
   </a>
   <span>
    ...
   </span>
   <a href="李太白集注_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
