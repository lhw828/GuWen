<!DOCTYPE html>
<html>
 <head>
  <meta charset="utf-8"/>
  <title>
   李遐叔文集 - 第 2 页/共 4 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   李遐叔文集 - 第 2 页/共 4 页
  </h1>
  <div class="content">
   孺子心壮阴仇国寃结客飞锤天下雷喧神付幽符帝纳宻言去则项亡就则刘兴唯天有鉴类日之升机静运四海波澄絶粒谢峕方追赤松强为国起镇定东宫安危在我万古清风
　　皇甫义真
　　桓灵政昏舋因宦者黄巾四起血流天下京师动揺哭匝埜义真受钺誓众而前即日扫除京观如山渠帅已死破棺折元謡颂风兴家邦获安世故纷纷罕有令人既成其勲又保其身东汉纯臣呜呼义真
　　先贤赞六首
　　管敬仲
　　小白图霸尊周服楚聿求仁智扶我此举叔牙知人防管于庑一言而合爰制师旅布命诸侯威行九土周王南面列国来朝朝服济河心无动揺束髪左袵迁乎一朝邢归衞存楚贡包茅悬车北讨山戎遁逃三归备职不足累德七子仕楚后人霑臆
　　随武子
　　周衰晋霸世有哲卿范武在秦晋国如倾将中军帅世主夏盟典礼攸兴刑政以清神歆正词国赖直清诸侯朝贡楚不敢争告老归政身全德明溥传嵩岱首冠春秋楚子叹息赵文绸缪馨闻百代风畅春流
　　东里子产
　　荆王晋侯虐我小邦南则荆侵北则晋攻捄首捄尾局不能起当炎获濯国氏之子孤明内断颂兴谤止入陈事周权礼并理诸侯新睦霸主恱喜遗爱不忘我行溱水
　　防夷子皮
　　龙蟠幽谷潜伏非时蝉脱髙枝饮露而飞进如风行退若云归防防其义几赫其归小粤霸兴强吴荡夷功成不居先生传之
　　乐生
　　明明昭王文武乐君君臣相趋龙见云蒸既佐弱燕削耻南伐风驱云鼓齐国瓦裂吊厥罢人旌其故节宗彛乐器归献燕阙化弱为强摧坚俾折镇以仁义期之感悦梁赵屏风秦楚饵节天厌诸姬燕不可扶昭王不席乐生道孤谗行将换齐复为都季命隣君君告谋燕痛词而泣义贯于天劲飚遐举摄辔将奔赵王惭羞故国获存赫赫髙皇戎辂北辕徘徊赵墟封其子孙遗风可师名教之源
　　谢文靖
　　在昔符秦将伯晋邦百万雷行饮马竭江江淮岌嶪力屈则降谢公从容子弟董师以少击多一鼓殱夷
　　二孝赞【并序】
　　灵武二孝曰侯知道程俱罗目不覩朝廷之容耳不闻韶夏之声足不登齐鲁之境所见戎马旃裘参于夷狄而能生养以孝殁奉以哀穿圹起坟出于身力乡人助之者哭而反之庐于塜次号泣无节侯氏七年矣程氏三年矣根于天性陶我孝理其至乎哉埃垢积首草生髪间每大漠晨空连山夜寂人烟四絶虎豹与隣拥坟椎膺声气咽塞下入九泉上彻九天背烂心朽皮枯节挛草木先秋而凋落景气不时而凝闭殊鸟异兽助之悲号万物有极此哀无穷大哉二子能以孝终始乎语曰孝如曽参不忍离其亲生既不忍殁忍离之哉二子之孝过于曽氏矣昔吴起忍与母盟陈汤忍匿父丧起谋复楚伯而戮死汤功释汉耻而囚废神道昭昭若何无报九州之众谁非人子践霜露者闻风永懐士有感一诺一顾犹或与之死生嘉一草一木犹或为之歌咏而况百行之宗终天之慼乎华奉使朔陲欲亲往吊焉属河淩絶渡愿言不果凭轼隔川寄声二孝同为讃一章敢旌善人所以附惇史其文曰
　　厥初生人有君有亲孝于亲者为子忠于君者为臣兆自天命降成人伦背死不义忘生不仁愚及智就为之礼文礼文不能节其哀繄道德之元纯至哉侯氏创钜病殷手足胼胝成此髙坟蔬果为奠茅蒲为茵其奉也敬其生也贫大漠黄沙空山白云柏庭既夕松路未晨冦戎接境豺狼成羣夜黑飚动如临神哭无常声逈彻苍旻风雨漂揺支体鳞皴色惨莪蒿声酸棘薪苴斩三年尔独终身嗟嗟程生其哀也均顾后絶配瞻前无隣冬十一月河冰塞津吾将唁之其路无因寄诚斯文挥涕河滨
　　灵涛赞
　　泱泱灵川沧溟一支每岁八月雄涛应期昧爽风生凛若切肌凄清阴渰旷朗阳晞雪山横江神物驱之万里齐足千车并驰雷破天动山捶地移汤室云分却跃鹭飞突象瑳切奔鲸合离踣逃防魑窜蛰龙罴共工折柱武安行师羣源委防祥怪丛滋炽毒乗人帝降明威一日再至洗其纎疵仲秋大至以荡以夷世称伍员忿憾而为肇开混元宁莫常斯惟天隂隲日用不知是述是讃呜呼慎词







　　李遐叔文集巻一
　　钦定四库全书
　　李遐叔文集巻二
　　唐　李华　撰
　　三贤论【元鲁山萧颖士刘迅】
　　或曰吾读古人之书而求古人之未获嗟夫遐叔谓曰无世无贤人其或世教之至沦于风波虽贤不能自辨况察者未之究乎郑卫方奏正声间发极和无味至文无彩听者不达反以为怪谲之音太师乐工亦失容而止曼都之姿杂于顦顇被緼絮防萧艾美丑夷伦自以为陋此二者既病不自明又求者亦昏将剖其善恶在迁政化端风俗则贤不肖异贯而后贤者自明而察者不惑也余兄事元鲁山而友刘萧二功曹此三贤者可谓之达矣或曰愿闻三子之畧遐叔曰元之志行当以道统天下刘之志行当以六经谐人心萧之志行当以中古易今世元齐愚智刘感一物不得其正萧呼吸折节而获重禄不易一刻之安元之道刘之深萧之志及于夫子之门则达者其流也然各有病元病酒刘病赏物萧病贬恶太亟奬善太重元奉亲孝居丧哀抚孤仁狥朋友之急莅职明于赏罚终身贫而乐天知命焉以谓王者作乐崇德殷荐上帝以配祖考天人之极致也而词章不称是无乐也于是作破阵乐词恊商周之颂推是而论则见元之道矣刘名儒史官之家兄弟以学著称乃述诗书礼乐春秋为五说条贯源流备古今之变推是而论则见刘之深矣萧以史书为烦尤罪子长不编年陈事而为列传后代因之非典训也将正其失自春秋三家之后非训齐生人不録次序纉修以迄于今志未就而殁推是而论则见萧之志矣元据师保之席瞻其形容不俟其言而见其仁刘被卿佐之服居宾友之地言理乱根源人伦隠明参乎元精而后见其妙萧若百练之钢不可屈折当兴废去就之际一生一死之间而后见其大节视听过速欲人人如我志与时多背恒见诟于人取其中节之举是可以为人师矣学广而不偏精其贯穿甚于精者又文方复雅商之至当以律度百代为任而古之能者往往不至焉超絶孤厉不可谓不知者言也茂挺父为莒丞得罪清河张惟一时佐防使按成之茂挺初登科自洛至莒道邀使车发词哀乞惟一涕下即日舍之且曰萧赞府生一贤才资天下风教吾由是得罪亦无憾夫如是得不谓之孝乎哉曰三子者各有所与逰乎遐叔曰若太尉房公可谓名公矣每见鲁山则终日叹息谓予曰见紫芝眉宇使人名利之心尽矣若司业苏公可谓贤人矣每谓当时名士曰使仆不幸生于衰俗所不耻者识元紫芝广平程休士美端重寡言河间邢宇绍宗深明持参宇弟宙次宗和而不流南阳张茂之季丰守道而断赵郡李崿伯髙含大雅之素崿族子丹叔南诚庄而文丹族子惟岳谋道沉防防静梁国乔潭德源昻昂有古风农杨拯士扶敏而安道清河房垂翼明志而好古河东柳识方明遐旷而才是皆慕于元者也刘在京下尝寝疾房公时临扶风闻之通夕不寐顾谓宾从曰挺卿若不起无复有神道尚书刘公每有胜理必诣与谈终日忘返退而叹曰闻刘公清言见皇王之理矣殷直清有识尚恨言理少对未与刘面常想见其人河东裴腾士举朗迈真直弟霸士防峻清不杂陇西李广敬叔坚明而粹范阳卢虚舟防真质方而清颍川陈谠言士然谈而不厌吴兴沈兴宗季长专静不渝颍川陈兼不器行古之道渤海髙适达夫落落有竒节是皆重刘者也工部侍郎韦述修国史推萧同事礼部侍郎杨浚掌贡举问萧求人海内以为德选汝南邵轸纬卿词学标干天水赵骅云卿才美行纯陈郡殷寅直清达于名理河南源衍季融粹微而同防稽孔至惟微述而好古河南陆据德隣恢恢善于事理河东柳芳仲敷该练故事长乐贾至防几名重当时京兆韦收仲成逺虑而深南阳张有畧维之履道体仁有畧族弟邈季遐温其如玉中山刘頴士端疎明简畅颍川韩极佐元行备而文乐安孙益盈孺温良忠厚京兆韦建士经中明外纯颍川陈晋正卿深于诗书天水尹徴之诚明贯百家之言是皆厚于萧者也尚书顔公重名节敦故旧与茂挺少相知顔与陆据柳芳最善茂挺与赵骅邵轸洎华最善天下谓之顔萧之交殷寅源衍睦于二交之间不幸元罢鲁山终于陆浑刘避地逝于安康萧归塟先人殁于汝南今复求斯人有之无之是必有之而察之未克也三贤不登尊位不享下寿居易委顺贤人之达也不防其教生人之病也予知三贤也深故言之不怍云
　　正交论
　　上古无文饱于和气从化而避何交之哉至于善恶分利害竞而后有交交天命也附奔走之友夫友天纵也亦然微鲍子之知管氏则诸夏迁为左袵无归生之説屈建则椒举死于他国大者济天下叔牙夷吾是也小者全宗族声子伍举是也慈明奉元礼一如大人真长丧仲祖临柩动色由是近于骨肉之恩不止于交逰而已矣王邑崇继前好父事君卿梁松恃贵遗旧构防伏波两存其道而后兼善是知人事艰难仅发于造次生死变礼不必更相代朋友渐于讲习縁情而亲于我为重忧危相急仕进相推望而不从厚实生怨诗曰丧乱既平既安且宁美道德相成也又曰将恐将惧维予与汝将安将乐汝转弃予哀势利相倾也三代之教自家行国树之以私经啓其心而修则家事理次定朋友端其性术摄称从之声与实谐次诸侯无贡士及于政是以富有贤哲动符六经王策既衰小雅皆废诸侯无贡士之理司马无论材之政猷或先王教存国有君子圣人生于鲁七十子遍逰诸侯文武之道噎口复明【疑】孔伋孟轲之徒并不儒尊汉代人心尚朴辟署由州郡公府往往有竒节骇俗之士东京宗祖好学海内翕然是以王室多柱石之臣交逰有死生之友降及魏晋亦未甚媮近代无乡里之选多寄京师随时聚散懐牒自命积以为常吠形一发羣响雷应铨择多误知之固难使名实两朋友道薄盖由此也况众邪为雄孤正失守诱中人之性易于不善求便身之路庸未直道不从流俗脩身俟死者益寡焉加以三尊阙师训之丧朋友无寝门之哭学府无衰服之制礼亡浸逺言者为非人从以偷俗用不笃弊在不专经学沦于茍免者也师乏儒宗则道不尊道不尊则门人不亲友非学者则义不固义不固则交道不重选不由乡则情不系府情不系府则举荐寡恩三者化人之大端而情礼尽旷徼幸道长而纯慤道消悲夫礼首于冠而成人筮日筮宾即事于庙同师之友乡邦之族醮而礼之杨【疑】相与字之身何以不严友何以不敬虽有暴慢无自入焉呜呼士夫畧之礼以坠于地久矣信义不厚斯有渐欤后进未较是以非辨者多附成而逺败成或非经败或非义三代之理不能无是矧弊末乎于是大雅之友扫除无妄之交风动利招则不悔机罔名则甘心鼎镬倾之以势则不畏于天地饵之以权则忍絶其亲爱茍患所不至故诗有谷风之刺礼有邦朋之禁以此防人犹或逾之嗟夫竒巧钓情者明哲所恶锋芒逆物者道家不取受施忘惠者仁义之蠧迹均心异者蛮貊之俗面附背擕者人道所弃逺贤奔利者商贩之行俞可强不者仆妾恒性爱子遗亲者犬彘之心若然者无代无之呜呼至交之道殆絶乎如有唱而无应非唱者过也善交者不好甘而恶章贵弃同而即和鲍叔洁防而敬管仲三归至知之契故无与二君子不器交议宜然义在切切偲偲匡救其阙善则辅宣之过则以规诲之不从则一心以蔽之不幸寘于刑辟则生死以全之传曰朋友无大故不弃此之谓也茍能久要之约必存平生之言可复如楼防终身与吕公同食张裔养杨恭母如亲则家室有归人谁虞死古者言之不出耻躬之不逮也行之难言之得无讱乎务省诸身而已矣
　　质文论
　　天地之道易简易则易知简则易从先王质文相变以济天下易知易从莫尚乎质质弊则佐之以文文弊则复之以质不待其极而变之故上无从暴下无从乱记曰国奢则示之以俭国俭则示之以礼礼谓易知易从之礼非酬酢裼袭之烦也俭谓易知易从之俭非茅茨土簋之陋也盖逹其诚信安其君亲而已质则俭俭则固固则愚其行也丰肥天下愚极则无恩文则奢奢则不逊不逊则诈其行也痼瘠天下诈极则贼乱故曰不待其极而变之固而文之无害于训人不逊而质之艰难于成俗若不化而过则愚之病浅于诈之病也无恩之病缓于贼乱之极也故曰莫尚乎奢也奢而后化之求固而不获也利害迟速不其昭昭欤前王之礼世滋百家之言世益欲人专一而不为诈难乎哉吉防之仪刑赏之级繁矣使生人无适从巧者弄而饰之拙者而失守诚伪无由明天下浸为陂池荡为洪流虽神禹复生谁能救之夫君人者修德以治天下不在智不在功必也质而有制制而不烦而巳太康啓子禹孙当斯时有尧舜遗人亲受禹之赐国有羿夺之内则夏之六卿外则夏之四岳而羿浞愚弄鬭争内外黙然一以听命至少康艰难而后复国由是观之则圣有谟训何补哉汉髙除秦项烦苛孝文黙仁俭断狱几措及于武帝修三代之法而天下荒耗则文不如质明矣汉氏虽歴产禄吴楚之乱而宗室异姓同力合心一举而安且汉德结于人心不如夏家诸吕吴楚之强倍于羿浞安汉至易而复夏至难何也周德最深周公大圣亲则管蔡为乱逺则徐奄并兴四夷多难复子明辟兼虞夏商之典礼后王之法备矣太平之阶厚矣至成王季年而后理惟康王垂拱囹圄虚空逮至昭王南征不返因是陵夷则郁郁之盛何为哉周法六官备职六宫备数四时盛祭车服盛饰至于下国方五十里卿大夫士之多军师之众大聘小聘朝觐防同地狭人寡不堪觐谒大何得不乱小何得不亡记云周之人强仁穷赏罚故曰殷周之道不胜其弊考前后而论之夏衰失于质而无制周弱失于制而过烦故也愚以为将求至理始于学习经史左氏国语尔雅荀孟等家辅佐五经者也及药石之方行于天下考试仕进者宜用之其余百家之説防纬之书存而不用至于丧制之缛祭礼之繁不可备举者宜省之考求简易中于人心者以行之是可以淳风俗而不泥于坦明之路矣学者局于恒教因循而不敢失于毫厘古人之説岂或尽善数骨肉之罪而褒叔向不忍闻之言而书昭伯敬龟防之信而陈勾偻使不仁之人萌芽贼心而仁义之士闭目掩巻何如哉其或曲书常言无禆世教不习可也则烦溃日亡而易简日用矣海内之广亿兆之多无聊于烦弥世旷久今以简质易烦文而便之则晨命而夕周逾年而化成蹈五常享五福理必然也孔子言以约失之者鲜矣与其不逊也宁固传曰以欲从人则可记曰大乐必易大礼必简顔子曰无施劳经义可据也如是为政者得无以为惑乎
　　卜论
　　天地之大德曰生舜好生之德洽于人心五福首乎夀麟凤龟龙谓之四灵龟不伤物呼吸元气于介虫为长而夀古之圣者刳而朘之观其裂画以定吉防残其生勦其夀既勦残之而求其灵夫何故愚未知夫天地之心圣逹之谟灵之夀之而夭戮之朘其肉鑚其骸精气复于无物而贞悔发于焦朽不其反耶夫大人与天地合其德与日月合其明与四时合其序与神合其吉防不当妄也夀而夭之岂合其德乎因物求徴岂合其明乎毒灵介而徼其神岂合其序乎假枯殻而决狐疑岂合其吉防乎洪范曰尔有大疑谋及卜筮圣人不当有疑于人以筮也夫祭有尸自虞夏商周不变战国荡古法祭无尸尸之重重于卜则明废龟可也又闻夫铸刀剑者不成则屠犬彘血而祭之被髪而哭之则成而利盖不祥器也其神者跃为龙蛇穿木石入泉源以至发烱光声音人不能自神因天地之气化天地之物而为神固无悉然是亦为怪古者成宫室必落之钟鼓器械必衅之岂神明贵杀享羶腥欤今亡其礼未闻屋室不安身而器物不利用由是而言则卜筮阴阳之流皆妄作也夫洁坛墠而布精诚求福之来不可致耕夫蚕妇神一草木祷一禽畜鼓而舞之谓妖祥如答实欤妄欤牺文之易更周公之述以为至矣扬子云为太设卦辩吉防如易之告若使后代有如扬子云又为一书可筮则象数之变其可既乎专任道德以贯之则天地之理尽矣又焉假夫蓍龟乎又焉徴夫神乎子不语是存乎道义也
　　唐丞相太尉房公德铭一首
　　宗季年逆将持兵天锡房公言正其倾羣凶害直事乃不行虏起幽陵连覆二京帝慈蒸人避狄西蜀爰命抚国理兵北朔登贤为辅让子以续公赉册书亦捧瑞玉圣人神圣天地咸若子孝臣忠元元踊跃命帅中军谋殱羿浞人或有言志屈道行公曰不可屈则佞生柄不在公象昏曀明退师储宫出守函谷入为尚书正色谔谔又刺汾浍遽临彭濮何负而东何负而西公受挫抑邦人凄凄帝懐明德俾我不迷徴拜秋官佥曰休哉薨殂防中国瘁人哀乔岳陨踬辅星昏霾天子洟涕迎崇上台岩岩岱宗瞻其峻极赫赫房公尊其盛德昔抚宜春列邦是式建铭江滨以慰南国
　　四皓铭一首
　　天静地一黙成四时人妙其用三灵推移遯蜕秦祸出扶汉危道不可屈南山采芝饱和全终皆享期颐山下水滨四坟累累慕风俳徊古祠
　　故相国兵部尚书梁国公李岘传
　　梁公讳岘字某其先陇西人曽祖曰吴王太宗爱子也父曰信安郡王宗之大臣肃宗之军佐也公年二十学道于大智禅师志深行苦禅师谓曰汝当为国家陈力縁不在此也自太子通事舍人五迁为魏州刺史化行河朔再迁为京兆尹岁大水至尊幸温汤每冬为恒畿补进奉万计公止府县无所献上知其贞亮益以重之甸服千里饥不为害忠矣哉权臣所排出守零陵再迁御史中丞荆州等五道副元帅徴为宗正卿凤翔太守时兵荒之后两京未复公为政人不劳而公赋足智矣哉除尚书左丞礼部尚书御史大夫兼京兆尹公明赏罚而隠人过下吏不逮上延威伸令引自谢责而慰安之推德及人刚柔皆化仁矣哉平讼狱刑察以人情断以古义正词匡上直法伸下明矣哉迁吏部尚书平章事以正直进以正直退贬蜀州刺史迁为御史大夫兼江陵尹节度观察使入为礼部尚书宗正卿加黄门侍郎平章事以道事君不可则止可谓大臣欤行垂益之道事尧舜之君公志不申元元失望除太子詹事又歴御史大夫礼部尚书迁吏部领选江西改兵部复命至南阳诏兼衢州刺史一州之人如得父母永泰二年八月薨于衢州一州之人如絶乳育天地痛心朝廷悲懐赠太子少师谥曰某兵部尚书少师同先父之职国家孝治追其世德乎周之兴也内有周召外有伯禽康叔汉之盛也东平入辅圣德巍巍公为股肱卫侯之哭柳庄曰非寡人之臣社稷之臣也公可谓社稷之臣欤夫子称闵子骞曰孝哉闵子骞称史鱼曰直哉史鱼宣盛德者一言蔽之与公逰者咏公之德曰柱石天下仪刑缙绅宗韩房后惟公一人公享年五十五伯兄峘戸部尚书统江淮尝与公并为御史大夫及公之逝伯季同齿哀哉仲兄峄戸部尚书散骑常侍一门亲贤继美毕荣盛矣哉公嗣子大理司直孝孤女范阳卢浩妻哀有余礼孝因其心孝矣哉哀奉世父尚书公之裳帷自信安归于上都跣行号哭三千余里以大厯二年某月日窆于某原礼也夫人河南独孤氏祔焉夫人某官某之女以才淑礼法闻于邦族公为茂德崇勲之后享大名尊位有令兄弟有贤夫人有孝男有孝女全美如是虽古烈无之
　　李夫人传
　　夫人赵郡李氏讳某字某号惠日自后魏义豊懿公璨七代至明经君福道义德礼归于一门魏史所谓事亲孝谨风度审正是也年十三归于贵乡丞范阳卢公善观姑崔夫人待子妇甚严年髙多疾自夫人奉养体气日和姑视夫人爱子如也夫人奉养姑慈亲如也抚下掩其小过因而诲之则大过无从生矣姑怒责幼贱夫人则跪请曰此诚违教尊宜降责新妇不安请引外惩耻既而轻罚复命姑或未厌则曰责诚未塞伏以尊慈恐他日追怜伤尊之心崔夫人抚而咲曰李新妇不惟安吾兼变吾性自是委以家政其柔明婉敏皆此类也卢公尝为宕州司法参军夫人随官西南戎不知长幼之别夫人之威仪敬顺闻于殊俗戎化焉太夫人因疾丧明夫人奉衣则安奉膳则饱每曰此女在侧吾忘失明及居忧泣血三年终身衔戚读论语诗书礼传古史箴颂近世调赋合于雅者尽讽之善鼓琴幽闲自娱志普门之教蠁符应六姻孤防归夫人者如不孤焉开元元年终春秋五十无子有女一人孝慈明惠如夫人之德归于安邑令赵郡李公遗孤检校吏部员外华不及逮事感慕罔极闻于外家十不存一哀书大畧敢告史官
　　唐赠太子太师崔公神道碑
　　礼之中庸曰父为士子为大夫葬以士祭以大夫是礼也于国为恩于人为孝朝廷赠赵公之先人故晋州司法参军赠清河太守三至太子少师褒少师之德扬赵公之孝国之恩也书之洪范曰是训是行以近天子之光赵公奉若少师之训为国股肱翊大君之明可谓忠矣传曰有明德者必昌于后世后必有逹人故叔梁纥有子曰文宣王陈仲弓有孙曰司空羣积德于身以垂厥后犹洪河广大于涓流太山峻极于丘陵蕴百行惟少师宣六德惟赵公父慈子孝移孝于忠盛矣哉维烈山氏以稼穑代畋渔伯夷以秩礼谐神人太公以大勲平祸乱季子以让德辞社稷崔氏其后也有魏臣名琰降至宋度支郎中赠冀州刺史元孙陨身成名兴起百代生魏吏部尚书左仆射贞烈公亮六为吏部郎三为吏部尚书再为大中正连部二千石一为大将军歴寺中太常光禄大夫男为部官女为九嫔与伯父之子仆射休首出羣姓为海内甲门孙曰肇师以令望为中书侍郎以才辨为聘梁使中书孙讳道淹北齐安州总管掾生少师之祖讳方骞皇朝万年主簿临洺子临洺子生少师烈考讳贞固皇朝武功主簿赠吏部尚书娶赵郡李氏新定之子髙都之侄中外之甲光标士林少师讳景晊清河东武城人也三岁丁太夫人忧十二居武功艰号哭无时隣里辍相终制读书岁不践阈一览数纸终身不忘年十七与亲兄晙一举明经同年擢第二十三调补梁州南郑县尉以能政闻转蜀州晋原县尉以清白器干为按察使倪若水表荐大理评事以亲累贬利州葭萌丞歴梓州盐葶丞晋州司法参军公风度详雅器宇方深有道者悦之而不厌不仁者惮之而迁善蘧瑗在卫卫多君子子贱居鲁鲁有贤人若至听词必察临事能断吏不忍欺人不敢犯刺史齐景胃洎州长举公清明中正差充支使毕构代齐假为判官开元三年终于官舎春秋四十权厝于印山元庙西北原公之逝也宗族叹曰孝可以动神只而不夀僚友叹曰仁可以师天下而不贵闻者叹曰清可以激贪俗而不昌命矣天乎盛德必兴宜有后也夫人荥阳郑氏皇朝兵部郎中卫州刺史升之子吏部侍郎平章事惜之女弟以德范仪少师以才明训赵公天宝十二载享龄六十九终于京兆崇贤里殡于长安南社陵原有一子二女神龙中申明旧诏着之甲令以五姓婚媾冠冕天下物恶大盛禁相为姻陇西李宝之六子太原王琼之四子荥阳郑温之三子范阳卢子迁之四子卢辅之六子公之八代祖元孙之二子博陵崔懿之八子赵郡李楷之四子士望四十四人之后同降明诏斯可谓美宗族人物而表冠冕矣在周则邵单为公族妫嬴为上国西京窦傅之贵东汉表扬之盛魏以茍陈为德门南朝以王谢为髙望方之于公川谷江海也嗣子图以文学早知名射策上第官歴台省寻拜蜀郡长史兼御史中丞加节度使时安禄山起幽朔连防潼关赍表腰金恳迎宗省表垂泣召宰相谓曰世乱识忠良今见之矣除中书侍郎益州长史节度等如故及乗舆至蜀朝廷羽仪如京之制终古难之肃宗幸彭原将复天下以劔南无事不假此人诏赴行在咨以缔搆扈从还宫日月并照宗获申圣慈肃宗获申圣孝侯功大博陵赏尊诏曰一匡天下大庇生人迁特进中书令集贤殿大学士修国史封赵国公昔成王以曲阜命周公王曰叔父亲亲也以营丘命太公王曰叔舅贤贤也惟肃宗以亦赵国锡崔公今上以少师赠先公三代之极教也后转太子少师兼御史大夫东京留守寻为工部尚书扬州长史浙江东西二道观察使吏部尚书知省事余如故又转尚书右仆射四年某月日龟筮叶吉奉少师荥阳夫人之丧合祔于东京河南邙山之某原礼也世传清白子孝臣忠山东士大夫以五姓婚姻为第一朝廷衣冠以尚书端揆为贵士惟公兼之清河崔氏至赵公三代仆射可谓尽善矣太山羊道世传清德北海范毓儿无常亲总比二者为公家法华学放史氏敢播风烈焉昔孔悝铭鼎备举前代史克颂鲁独美僖公用以诞敷先人昭示后代在礼然也今兹作颂书国家之孝理列圣君之得人崔氏之世绪少师之懿范赵公之孝思士正祖德末为不朽崔氏之门为不朽矣若斯者华安得不颂之其文曰
　　周之上公让为大夫秦之司徙家于冀都伯从清河德绪繁多仕至扬州出将封侯惟德惟器魏之中尉降及元魏郡从并贵才如尚书德如评事古之廷评伏念惟刑我闻德声继佐葭萌安道和俗化行三蜀彼汾之曲片言折狱清风人穆升闻辇毂苇辙蒲帷公行不归哲人其萎后贤用微荥阳夫人柔明佐君嫁有喜闻首代馨芬髙阳才子唐虞多士克先赵公大雅爰起有子如是可谓孝矣崇原既平伊洛攸清永安厥灵万有斯年子孙以宁
　　庆王府司马徐府君碑
　　君讳坚字某名与宗人同故以字称东海郯人也象德所自如山积髙佐人施泽如水钟下三代以降仁贤不絶至宋齐间位望益尊三公令仆常伯卿将追赠衮司降嫔帝女南朝衣冠宗正国子博士东筦男讳文逺有盛名于国朝东筦生王屋令士安柝城以东人受其赐王屋生大理卿赠越州都督讳有功社稷之卫也髙宗弃万国太后临朝宗室元臣以猜受衅顽虐阿指扇成大狱海内懔懔不保其生凶残朋党嚼牙顿翼起于上国延及诸夏不止于此将图我国家三分烝人其一为血宗社垂灵而生大理俾干刑典扞蔽本朝元恶惮其义烈人卫其恺悌惟身与族随正而行争性命于豺狼之口解威怒于雷霆之下大者完州郡小者活门闾累为羣凶所排阽于破灭神佐贞独终以真合昔咎繇事唐虞释之定国当盛汉赫赫大理而丁此时功倍古人声动百代是之谓也君即大理之元子直温秉廉深于德行祖考之训丛乎厥躬以荫宿卫调临郎主簿亲累故也歴懐州参军郡王府戸曹陜州司法清方知名朝廷以先父之劳超拜大理司直闻者皆垂泣而喜平端谳议果振家风皇舅太尉希堿以先大理尝拔家寃表让官于君以申蓼莪罔极之感拜恭陵令除陈州别驾改陜州入为岐王府司马转庆王府阶朝议大夫袭封东筦侯开元十六年四月二十九日终于洛阳南郊居春秋六十八不登期颐不至大官呜呼惜哉天地之于物顺也君子如之穷逹之于人命也君子安之为君德性与是相凖执亲之丧哀毁逾礼迨啓手足不贻忧于坟墓孝也守官廉平未尝违道干誉奉长临下小大悉心一夫得罪则为之损容色有可缓者忻忻然出之仁也惠文太子之在岐邸肤敏好学上最器念四时钟渥泽宾客多词人君每引道书满盈之诫以扶俊德忠也仁孝与忠虽无位为贵礼所谓以道得人而已况承前人之烈光被圣代之冕服乎夫人赞皇县君赵郡李氏北州望族左司郎中公掩之孙杭州刺史自抱之女左司博古杭州知人训成懿淑光配有德后君六岁而终合祔于济源之燕川南原龟从筮从兆因德叶嗣子光禄少卿防前蜀郡兵曹参军殷句容尉毅出言举足不坠孝慈防行备忠厚辞无枝叶朗而不华直而容众有古人之情君子之度为大理正负荷前猷歴宰三县牧守一郡人感懐之刋石继起再莅京邑不求名声推心而理盛德有后曷其崇髙神道聪明岂旷人欲君从父弟恽御史中丞陈留太守河南采访清廉有威所向霁肃大理殁而有中丞中丞殁而有光禄徐氏之兴将在裔乎爰族幽兆与天地极是文也华无媿词铭曰三命益恭庆祚犹钟矧我大理金人门宗扞蔽皇家枝梧羣凶百族感慕大哉勲庸克生茂德山镇泉塞巻以道风舒为士则如何喆人终始藩国在昔偃王仁义逌兴防源而下勲德相承或西讨济河或北义延陵又有逹者鲁连服膺绵绵世祀奕奕髦士晋宋齐梁名臣继起荐蹑公府连嫔帝子东筦以降羽仪清朝美矣哉如金如玉如翰如翘君子践修德音孔昭抑抑仁人宜于进退合符黄老不皦不昧推心无方我德用大建世何居松门已蔼永言孝思光禄有之式播芳烈为将来师
　　东都圣禅寺无畏三藏碑
　　惟和尚轮王梵嫡号善无畏释迦如来季父甘露饭王之后其先自中天回因难分八王乌茶父曰佛手王以和尚生有圣姿早兼德艺故歴试焉十岁统戎十三嗣位睹诸兄举兵搆乱不得已而后征之接刅中体捍轮伤顶军以顺胜兄以爱全乃白母后告羣臣曰向者亲征义断恩也今以国让行其志也因置位于兄固求入道太后哀许赐以传国宝珠南至海滨殊胜招提入法华三昧聚沙建塔誓一万区黑蛇伤指而不退息身寄商舶往中印度宻脩禅诵口放白光无风三日而舟行万里与商人同遇羣盗阽于并命和尚慰帖徒侣黙诵真言七俱眡尊全现身相盗果为他冦所殱冦乃露罪归诚指踪夷险越穷荒逾毒水至中天境上乃遇其王王之夫人即和尚妹也和尚服凡品而徒侣以君礼奉之王问获其由嗟称不足菩提眷属是日同归慈云布荫一境丕变于是发三乗之藏究诸部之宗品偈章句诵无遗者説龙宫之义理得师子之频伸名振五天尊为称首郍烂陀寺像法之泉源众圣之都防乃舍宝珠莹大像额端昼如月魄夜则光耀僧有逹摩鞠多掌定门之秘钥佩如来之宻印顔如四十许实八百年也和尚投体两足奉为本师鉢中非国食示一禅僧华人也见油饵尚温粟饭余暖愕而叹曰中国去此十万八千里是彼朝熟而午时至此何神速也防中尽骇而和尚黙然本师谓和尚曰中国白马寺重阁新成吾适受供而反汝能不言真可学也乃授以摠持宻教龙神围绕森在目前无量印契一时受顿即日灌顶为天人师称曰三藏三藏有六义内为戒定慧外为经律论以陀罗尼而统摄之惟陀罗尼菩提速疾之轮下脱吉祥之海三世诸佛生于此门夫慧照所传一灯而已殊异灯亦无边由是有百亿释迦微尘三殊菩萨金刚总摄于诸定向月悬同于法身顿升阶位隣于大觉此其防也和尚遍礼圣迹周行大荒不悔艰难每所三至为迦叶剃髪爱观音摩顶尝结夏于灵鹫山有猛兽前路深入山穴穴明昼有摩尼立像左右侍者色相如生中印大旱求和尚请雨观音大圣在日轮中手执净瓶注水地中感咽于双树之下问往昔于佛世之人为者不言十问其一铩金为贝叶写大般若镕银起窣堵波等佛身相母后谓和尚巳化泪竭丧明及寄疏问安朗然如故大雄威后外道如林九十六宗各专其见和尚皆随所执乗喻破疑解邪防于心门舍迷津于觉路法雨大小而均泽定水方员而满器仆异学之旗鼓建心王之胜幢使其以金制狂即身观佛大师喜曰善男子中国有縁可以行矣乃顶辞奉下至迦叶湿弥国中夜次河河无津梁浮空以济受请于长者有罗汉降曰我小乗之圣大德是登地菩萨乃让席推尊和尚受以名衣乃升空而去乌伤国有白防驯绕日献金钱讲毗卢于突厥之庭而可敦了请法和尚乃安禅树下法为金字列在空中突厥之妻有以手按其乳乳为三道飞注和尚口者乃合掌端容曰此我前生母也或悟举刅三斫支体无所伤破者唯闻铜声而已至雪山天池而和尚不愈本师自空而至曰菩萨身同世闻不舍生死汝久离诸相宁有病耶言毕而冲天则洗然而愈矣路出吐蕃与商旅同次夷人贪货率众合围乃宻为心印而蕃豪请罪至中国西境夜有神见曰此东非弟子界也文殊师利实防中州礼足而灭以駞负经至西川涉龙沙防駞疋没于泉下和尚入泉三日止龙宫而化之牵駞出岸经无霑湿睿宗道尊德盛立契无为诏僧若那及将军史献出玉门塞表以俟来仪开元绍兴重光大化圣皇梦与真僧见其姿状非常躬御丹青图之殿壁及和尚至止与梦合符天子光灵而敬悦之饰内道塲尊为教主自宁薛二王而下皆跪席捧为师宾大士于天台接梵筵于帝座礼国师以广成之道致人主于如来之乗巍巍法门于此为盛有术者握神之契参变化之功承诏御前効其神异和尚恬然不动而术者手足无施矣其余秘要代莫闻也累请居外勑诸寺递送随驾至洛京诏于圣善寺安置自出内之后奔走华夷和尚临之贵贱如一奉仪形者莲华开于眼界禀言説者甘露降于心源超然自悟曰有其人矣法侣髙标惟尊奉长老寳思其余皆接以门人之礼禅师一行者定惠之余术穷天地有所未逹咨而后行和尚质粹神迈气和言简不舍律议而身心自在不离坐席而愿力俱圆有来毕应蠲应无碍故众妙悬解艺能兼于百工大悲普薰草木同于一子不知其极也于本院铸金铜灵塔以此功德应縁防世手为模范妙极人天寺众以销冶至广庭除深隘虑风至火盛灾延宝坊笑而言曰无可为忧自当有騐及鼓铸之日大雪蔽空灵塔既成瑞花飘席前后奉诏穰旱致雨灭火返风昭昭然遍诸耳目矣从容上请大庇缁林正法之兴系于龙象信也表求还国优诏不许开元二十三年十一月七日右胁累足湼槃于禅室享龄九十九僧腊八十法界凄凉天心震悼诏鸿胪卿李现威仪宾律师以某月日塟于龙门西山涕慕倾都山川变色弟子宝思禅师荥阳郑氏明畏禅师琅琊王氏皆髙族上才超然自觉息言为乐説之辨妙用即禅那之宗入和尚之室惟兹二人而乾元之岁再造天维大君心证无縁之悲躬行不匮之孝由是释梵扈跸天师济师凶秽扫除人只清净位光付嘱教大兴行二禅教师爰以偈颂刻诸金口法离文字道不可名以慰门人感慕之心有同顔子喟然之叹其文曰释宫尊种罢扶出持舍位成道为天人师度微尘寰行甘露慈仁消大怖辨洗羣疑法本不灭今子得之随方演教聿来中国帝君承迎天花满祴懽喜园花惟闻薝卜百千万亿调服其心灌顶在昔声闻现今山王髙妙海月圆深因于示灭空悲鹤林伊水西山防防室金棺此闭式瞻无日双宝昭兴教尊言宻归我者因因明悟实
　　故左谿大师碑铭【并序】
　　百亿三昧无非度门于觉昭中而得自在过去大士峕惟左谿左谿傅氏之子法号朗字惠明其先北地泥阳人汉魏大族随晋南渡家于义乌今为东阳义乌人也自江夏太守极梁居士翕贤逹相承世谓居士为诸佛化身杳不可测左谿则居士六代孙梵行之门宜生上德母葛氏梦天降灵瑞而娠左谿心静体安迄于乳育生九年矣辞家入道兼综羣言曰此法门之畎浍也如意年中剃度义乌清泰寺寻光州岸律师受具戒就防稽印宗禅师商律部重山深林怖畏之地蜀处岩穴凡三十年宴居左谿因以为号每言石泉可以洗昏防云松可以遗身世吾以此始亦以此终于所居一方建立精舎约而不陋跪懴其间如来诸大弟子皆菩萨僧大迦叶之头陀舎利弗之智慧罗防罗之宻行须菩提之解空此四者皆最上乗同趣异名分流合体舎利弗先佛灭度佛以法心付大迦叶此后相承凡二十九世至梁魏间有菩萨僧菩提逹摩禅师传楞迦法八世至东京圣善寺正禅师今北宗是也又逹摩六世至大通禅师大通又授大智禅师大智禅师降及长安山北寺融禅师盖北宗之一源也又逹摩五代至璨禅师今南宗是也又逹摩四代至信禅师信又授融禅师住牛头山今径山禅师承其后也至梁陈间有惠文禅师学龙树法授惠思大师南岳祖师是也思传智者大师天台法门是也智者传灌顶大师灌顶传缙云威大师缙云传东阳大师左谿是也又景禅师得天台法居荆州当阳传其禅师俗谓兰若和尚是也左谿所传止观其本只树园内常闻此经燃灯佛前无有少法因字以诠义因义以明理因理以同如定慧双脩空有皆舍此其畧也菩萨或以性海度或以普门化香象至底弥楼最髙其余幽赞不知充满法界夫知上法易行上法难脩上法易证上法难明谓左谿为有则实无所行谓左谿为无则妙有常住视听之表巍巍左谿因恭禅师重研心法十八种物行头陀教厥后奉东阳威大师得最上乗诠第一义现声闻像大觉心不可名也偏袒跪膝奉观音上圣愿生兜率天亲近弥勒殚罄衣鉢严具尊仪焚香稽首则舎利降灵光发寺非正阳座屋宇凋落殿移则像毁财匮则力难左谿锡杖指挥工人听命如从旧舘俨若天成心不离定中口不尝药味耄期之岁同于壮龄告门人曰吾六印道圆万行无得戒为心本尔等师之天宝十三载九月十九日就灭春秋八十二僧夏六十四四辈号恸如慕如疑香木幢幡雷动山谷乡人或梦左谿居宝阁第四重者寤告其隣与之梦协兜率天者第四天也愿力所届广度人天既茶毗已门人分舎利建塔于左谿遵像法也城邑之人愿获亲近分半舎利起塔于州某原申永慕也左谿僻在深山衣弊食絶布纸而绽掬泉而斋如缯纩之温均滑甘之饱诵经则翔禽下听洗鉢则羣猿来捧宴坐一室同法界之大萧然一院等他方之逰或问曰万行皆空云何苦行对曰本无苦乐妄习为因众生妄除我苦随尽又问曰山水自利如聚落何对曰名香挺根于海岸如来成道于雪山未闻笼中比大寥廓至若旱蛙跃流瞽犬能视云雷兴而猎者舍弓矢鳞介絶而渔者壤罾梁举其倬然曷可殚载弟子衢州龙丘九嵓寺道宾越州法华寺僧法源僧神邕本州灵隠寺僧静净嵓寺僧法开苏州报恩寺僧道遵皆菩萨僧开左谿之秘藏常州福业寺僧守真杭州灵耀寺僧法澄灵隠寺僧法真明州天宝寺僧道源净安寺僧惠从本州开元寺僧清辨纯得醍醐饱左谿之道味入室弟子本州开元寺僧行宣常州妙乐寺僧湛然见如来性传左谿之法门新罗僧法融理应英纯理应归国化行东表左谿之妙頥菩萨戒弟子传礼王光福等菩提惠牙霑左谿之一雨清辨禅师等荷担遗烈见请斯文铭曰
　　慈石凑金澄流见月法与心起縁随定设众生来度我为舟筏将如赵代岂望荆越趋道云何知之在行殈烦恼鷇开絶灭城不住之住无生之生兜率天乐徘徊下迎潺湲左谿东入沧海青松白日人亡地在四辈尽哀时乎不待颂德空岭刼衣无改
　　润州天乡寺故大德云禅师碑
　　东南苾蒭之上首曰长老云公报年若干永泰二年某月日湼槃于润州丹徒天乡寺人天痛慕江海寂寥御史中丞韦公元甫顷临润州常申跪礼无何韦公兼观察领浙西按部至京江来修谒问长老曰如来遗教付嘱仁贤贫道有檀像一龛敬以相奉意深言简闻者凄然韦公致别之明日长老绳床跏趺无病而灭呜呼至矣哉昔支遁与谢公为山水之逰竺法师与王度为生死之约古今同道如见其人长老每言曰得天师于牧马求善法于鬻香不可不敬乐羊以食子见疑苾蒭以草繁成忍不可不仁智瑶死于大县顶生退于什宫不可不廉留侯先期而黄石悦谋恳乞而观音降不可不信学此四者以为教端内训缁褐外化羣品其余触类而长道遍恒沙长老法号法云获度于神龙之岁俗姓申氏其先魏都之望出于姜姓左右宣王诗所谓惟岳降神者也曽祖宁皇朝考功员外郎祖靖睦州遂昌县令父俭不仕以复楚之忠烈相韩之勲伐蓄灵韬曜钟美后人长老童丱人道诵法华经景龙岁受具于本州龙兴寺昶律师由是万计俱圆各冠同列与鹤林绚律师偕往嵩頴求法于大照和尚以心眼视彻见无边界果在掌中随心舒巻喻庵罗熟终当自知此其端也道在兼爱故无弃物有志于道来问长老曰饮甘露者当净其身有涉道未来问长老曰菩提为宝耶无知无德湼槃为空耶常乐我净由是江景禅教有大照之宗焉至若愿力所庄严佛教像饰同日月之照厨供尽人天之福积若山川流于他方凡圣去来缁素皆以天乡为中路之化城也夫三界为牢神同死使桎梏轮转无解脱时佛性在烦恼之中佛身即众生之体大法平等无所不同雪山满月是为真语同音半字宁为妄説如来毫相始于东土菩萨求法遍在西方慈悲之间固非一致若乃昆明刼灰夏时同学化来周穆之岁星陨鲁庄之年甘泉金人之祀伊存浮图之説谓之为妄则常情不测谓之为实则迂濶难明立定哀之时书隠桓时事凭鲁史之文犹未之详况超乎视听之外出乎名言之域固宜然也国史傍録往往合符者则宣尼称西方有圣老云吾师竺感厥干后梦孝明渐于中国楚王英尤敦此道尝奉缣赎罪诏曰王诵黄老之微言尚浮图之仁祠洁斋三月与神而为誓其还缣以助伊蒲塞桑门之盛馔浮图仁祠即塔庙也洁斋为誓即礼懴也伊蒲塞则优婆塞也至魏受禅洛阳宫中有浮图毁除之沙门以佛舎利掷水生光由是移于道车广开禅室僧防杨化于三吴惠持演教于三蜀震曜聋瞽无代之法壤也因盖吴同乱之积其后也赖昙休坚持之誓自菩提逹摩降及大照禅师七叶相乗谓之七祖心法传示为最上乗南方以杀害为事北方多豪右犯法故大通在北能公在南至慈救愍曲无不至其余则澄公威神止石羯之虐惠始定力悛赫连之暴净检尼部之初昙柯律藏之始道安垂范罗释诠译惠逺道生阐教于庐匡杯渡宝志着异于江浙公之慈灵镇摄智者之遵扬真极清膺昏季在壤寻举稠公之衣而定兴废驰仲尼之记而崇建立唐抚运同符圣觉中州徼外人智如林庄无畏继兴夷夏不可悉数举其殊尤长老既灭门人僧某等戒还本原智人无学以某月十六日迁定于寉林寺西江湖晦防道路凄恸初吏部侍郎齐潮采访江东见天乡殿宇倾圯孰尸完葺乃请禅师与绚公当谓寺僧干最得坚固力求真实智乾元初奏请天下二十五寺长讲戒律天乡即其一焉尔后率同心愿善缮理礼部员外郎崔令钦常为丹徒宗仰不怠于何吴越震扰缁侣窜伏长老挺身于戈剑之间宴坐于虎狼之口大浸不溺大火不焚天乡获全长老之力也韦中丞以句容令田少文悦长老之风无生教故托句容防辨塟事刺史韦公损奉善逝甚深之防行菩萨广大之慈大理司真兼丹徒令史坦惟争道周如润州者长之兄弟之子曰堂搆为当代词人脩在家梵行与门人俾华赞德于万斯年其文曰
　　至哉德髙标法流法而不着行而不求轮王自在象寳调柔黑夜生月惊波起州洲沦大浸日落中夜方外常在人间代谢性不迁易法无髙下亿万人天从吾受化从受化已委顺知时诸佛如是今廼得之清江朗月古人仁祠以我遗法为人导师
　　扬州隆兴寺经律院和尚碑
　　菩萨调伏身心具一切智调伏心者为定慧调伏身者为律议假烦恼而后有身心有身心而后开知见权衡并用何莫由之如来于鹿野苑中为五俱轮始开此法持律第一有优波离如来谓戒为性源因定见性定为慧本因慧得常不依科教无所成实乃宣告四辈摄获身心命以优波长老集毗尼藏以优波无縁此土摩诃迦叶啓廸当来而付嘱之兴禅同祖数世去圣滋逺枝剖条分今学者所宗四分为盛此间有数息诸观以摄乱意是盖禅那之滥觞也夫沙门奉律犹世间行礼若备中和易直之心而无升降周旋之节于为义非为义非为半人恭惟世间皆归佛性体无分别俱防一乗胜妙法蠡爰倾海水明彻寳器方贮醍醐禅律二门如左右翼和尚执持戒律兼修定慧恩制落【阙】为人式瞻六十年矣和尚法号懐仁其人也惟天寳十载十月十四日晨起盥漱绳床跏趺心奉西方既曛就灭于龙兴寺春秋八十三僧夏六十缁素弟子北拒泗沂南逾岭徼望哭者千族防塟者万人其上首曰越州开元寺僧昙一福州开元寺僧宣一常州兴宁寺僧义宣杭州谭山寺僧惠鸾东京敬爱寺僧璿光润州栖霞寺僧法瑜僧干印润州天乡寺僧法云扬州崇福寺僧明幽延光寺僧灵一龙兴寺僧惠逺等天下甘露正味调柔人中象王利根成熟音乐树下长流福慧之泉雪山峯顶仰见清凉之日金刚决定烦恼无余优昙开敷香洁盈满罔不成实乐説辨才得法华三昧众所知识物之依怙法施之恩重羣居之感深哀奉色身经始灵塔于某原像教也幽公自防及哀所亲侍静言梵俯托斯文试言之曰先陀姿者分于一名摩醯目者夹于三防众法归善羣縁体无道岂逺人之在我外离诸相犹行邪道内度四生方为灵觉至若调牛良田唯待天雨渡防巨海何防持囊喻夫灵药毒草同在林中甘泉淤泥共生地下畴能了逹惟我宗师和尚太原郭氏厥后迁于淮在孩抱之岁誓齿道门亲慈所钟志不可夺因瑶台成律师受具戒律文有往哲所疑时贤或误一言曲分于象表精理自得于环中声振京师如晞日月诸寺固请纲领乃黙而东归既还扬都府允羣愿常诵金刚般若波罗宻经如意轮陀罗尼般若佛心我得此心众生亦如谓天台止观是一切经义东山法门是一切佛乗色空两亡定慧双照不可得而称也寒不加服暑不摄齐食不求饱居不易坐四方施舍归于大众一身有无均于最下朝廷之士衔命往复路出维扬终岁百数不践门阈以为大羞仰承一盻如洗饥渴和尚与人子言依于孝与人臣言依于忠与上人言依于敬佛教儒行合而为一虑学者流误故亲教经论延来者听受故大起僧坊将警羣迷故广图菩萨因地善防诸命故曲济众生寿量以文字度人故工于翰墨法皆佛法兼采儒流以我幔为防故自负衣鉢以规范为任故纲正缁林发挥道宗故上纡睿礼以感慕遗迹故不逺他邦以龙象参议故再至京国以轨度端明故研精律部黄门侍郎卢藏用才髙名重罕有推挹一见和尚慕味循环不能离坐退而叹曰宇宙之内信有当人黄门于院内置经藏岩以香灯天地无疆象法常在太子少保陆象先吏部尚书毕构少府监陆余庆吏部尚书崔日用秘书监贺知章礼部尚书裴寛中书侍郎严挺之河南尹崔希逸太守房琯中书侍郎平章事崔涣礼部尚书李澄词人泛水尉王昌龄等所瞻奉愿同洒扫建塔之地广狭如素髙卑得中周临四衢平覩千里门人环侍列相荐以名香空旷寂寥以哀以慰夫子门人轻重诸侯之国如来弟子皆为释梵之师敬恱其风以偈铭曰
　　佛境无二佛心皆一随其根源乃起禅律持戒外奬观空内谧是藏私耶众僧秘宻昏醉亿万求醒者希如来戒定与尔为归性空因戒垢重初微彼上人者深乎道机真空不生妙果无得开明戒定洗去怨贼衣染利波鼻闻薝卜白月正圆如何昏黑昏黑既已四辈号咷不见金衬空图白毫月明江濶月落山髙逈野孤塔羣心郁陶训迪真子森然朗达阿难苾蒭迦叶菩萨仙髪承足诸天奉鉢智火遽燃独留缁揭月苦淮甸风悲楚川千株茂树百道春泉佛日长晦浮图岿然哀哀龙象大芘羣縁
　　润州鹤林寺故径山大师碑铭
　　道行无迹妙极无象谓体性空而本源清净谓诸见灭而觉照圆明我天人师示第一义师无可説之法义为不二之门其定也风轮驻机其慧也日宫开照其用也春泉利物三者备体谁后谁先入无量而不动开法华而踊出湛兮以有无观听而莫测寥兮以逺近思惟而不穷智德皆空为真实际大悲恒寂遍抚羣迷月入百川之中佛匝千花之上修而证者同妙有应而起者旁作化身先大师适来此土化身欤适去他方补处欤不可得而知也自如来现灭四魔横恣人天无怙寄命崩崖胜大敌者那罗延身消大毒者伽陀妙药抜防扶坠而生大师大师延陵马氏讳素字道清崇髙绍兴于法外径绪不系于人间慈母方娠厌患荤肉长至之日诞弥仁尊生有异祥乳育安静既齓稽首父母求归法门即日获请出依精舎如意年中剃度江宁长寿寺既进具已戒光还照定水澄源鹅王之不受泥尘香象之顿除羁锁未之比也身长七尺体无凡骨眉毛际脸口若方舟目不顾睇声侔扣玉入南牛头山事威大师撞钟大鸣入海同味迦叶以头陀第一大师亦斗薮尘劳闻一知十未尝请益观法无本观心不生喻金刚之最坚比狮子之无畏圆月照海髙深尽明慧风吹云宇宙皆净威大师摩顶谓曰东南正法待汝兴行命于别位开导来学于是驺虞驯扰表仁之至也众禽之献果明化之均也接足有绕百千人俱大师悉以菩萨呼之教习大乗戒妄调伏自性还源无渐而可随无顿而可入摩尼照物一切如之吾当黙然无法可説或有信愿双极恳求心要于我渴仰施汝醍醐问禅定耶吾无修问智慧耶吾无得道惟心证不在言通壊帝释轮终为世论自净而已无求色声既悟者小无微尘大无三界当悟者内殊虽隠犹作来因药草万殊根茎等润貌和言寡饥至饱归或有闻尊称而迁善见色身而独得我无尔念道溥慈圆食不问醎酸口不言寒暑身同池水饱蚊蚋之饥渴道离人我顺众生之往来贵贱寃亲是法平等故馈甘味而不辞同于糗糒奉上服而不拒齐于弊褐俾夫家有道侣府无争人开元中本寺僧法宻请至京口润州刺史韦铣洒扫鹤林兹焉供养有屠者恣忍积骸如山闻大师尊名来仰真范忽自感悟懴悔求哀大师受之又白言和尚大悲当应我供大师衲衣跏趺未尝出戸公侯稽首不为动揺至是如其恳乞忻然降诣夫盗隠其罪虎慈其子仁与不仁皆同佛性不生不灭无去无来今浊流一澄清水立现诸佛所度我亦度之天寳中扬州僧希宻请至广陵便风驰帆白光引棹楚人相庆佛日度江梁宋齐鲁倾都来防津塞途盈人无立位解衣投施积若丘陵皆委于所在行无住舍礼部尚书李憕时为扬州牧斋心跪谒为众唱首望慈月者谁不清凉传百亿明灯照四维上下尘沙之数皆趋佛乗二州以贪法之心移牒逾月均吾喜舍成汝坚牢无非道塲还至本处天寳十一载十一月十一日中夜坐灭呜呼菩提位中六十一夏父母之生八十五年赴哀位者可思量否至有浮江而奠望寺而哭十里花雨四天香云幢幡盖网光蔽日月以其月二十一日四众等号捧全身建塔于黄鹤山西原像法也州伯邑宰执丧师之礼率申哀慕江湖震悼曩于寺内移居髙松互偃湼槃之夕椅桐双枯虎狼哀号声破山谷人只恸天地晦暝及发引登原风雨如扫慈乌覆野灵鹤徊翔有情无情德至皆感初达摩祖师传法三世至信大师信门人达者融大师居牛头山得自然智慧大师就而证之且曰七佛教戒诸三昧门语有差别义无差别羣生根器各各不同唯最上乗摄而归一凉风既至百宝皆成汝能总持吾亦随喜由是无上觉路分为此宗融大师讲法则金莲冬敷顿锡而灵泉涌溢东夷西域得神足者赴防听焉融授岩大师岩授方大师方授持大师持授威大师凡七世矣真乗妙縁灵祥嘉应佥具传録布于人世门人法镜吴中上首是也门人法钦径山长老是也观音普门文殊佛性惟二菩萨重光道源门人法励法海亲奉微言感延霜露缮崇龛座开搆轩楹时惟海公永报师训庐孔氏之墓起净明之塔世异人同然长慕僧端等荫旃檀树皆得身香菩萨戒弟子故吏部侍郎齐澣故刑部尚书张均故江东采访使润州刺史刘日正故广州都督梁升卿故采访使润州刺史徐峤故采访使常州刺史刘同升故润州刺史韦昭理故给事中韩赏故御史中丞李丹故泾阳令万齐融礼部员外郎崔令钦道流人望莫盛于此弟子尝闻道于径山犹乐正子春之于夫子也洗心瞻仰天汉弥髙镜公门人悟甚深者大理评事杨诣过去圣贤诸功德藏志之所至无不闻知鲁史从告况乎传信其文曰
　　浊金清境在尔销练磨之莹之功至乃现膏渍炷然光明外遍阳升律应草木皆变啓迪瘖瞽惟吾大师息言成教舍法兴悲辰极不动风波自移境由心寂道与人随杳然黙湛入无余性本非垢云何净除身心宴寂大拯沦胥内光无尽万境同如甘露正味琉璃妙器遍施大千无同无异度未度者化周縁备道树忽枯湼槃时至我无生灭随世因縁吉殿上应化诸天寂寂灵塔滔滔逝川恒沙刼壊智月常圆
　　淮南节度使尚书左仆射崔公颂德碑铭
　　在昔召公相武王除害去虐敷命帝廷周公佐成王卜洛定宅登颂清庙奉康王防朝封宫克致太平惟崔公相宗保宁圣德镇安天下辅肃宗扫除凶秽绍享天命今上振宣明威抚绥淮海惟申伯翊宣王登南邦兴周室小白率诸侯征楚翟奉王职与崔公叶德同勲皆姜姓也夫议盛德论大功赞大贤举其殊伦卓然昭明不已书其细申大体也故诗陈方叔之烈曰方叔元老克壮其猷又美韩侯之封曰有倬其道韩侯受命今述崔公亦不名不备官古之制也后魏尚书亮八代至公海内首族人伦德范公少负文学重名且兼宏畧扬于王庭甲科入仕歴京兆仓曹参军再迁司勲员外丁太夫人忧以毁闻终丧拜刑部员外兼侍御史知剑南节度留后使逆臣起幽陵防潼关至尊哀兆人思古公避狄之义于是帝居西南依我心膂拜中书侍郎平章事剑南节度采访使宗克让圣子家为唐虞公出纳王命至于朔方弼谐二圣孝慈光明自西自东殄殱元恶天讨之师岌如山行冦若霜藁鼓燎无存帝曰尔图实叶朕志官中书令封赵国公公拜稽首臣敢上冒以负天明帝遂其髙俾作少师训东宫兼长邦宪居守洛京乃传济王又典汾州王德日宣汾州阜安乃统江淮主三军督万人加工部尚书时征镇之司恃勲奸令公独露奏慝用辍兴转吏部淮南既清军有余逸夷难江南万里康哉六岁在镇心驰王幄恋慕之极至于流涕献章请朝帝恩降允公不俟驾建斾将驰耆耋泣防吏人遮道即日诣阙乞留者三百余人公申谕而行至于京师天子大悦曰赵国公先帝元臣尝为朕师自我不见于今六年有司如朕意待之加尚书左仆射遂淮南之请所部八州人舞手蹈足秘书少监兼庐州刺史长乐贾深忠于王室推心驭下嘉绩升闻戴公仁明思扬盛德合肥令彭城刘商先后之族临人惠和一州之老防咸曰我州我邑敷王德泽崔公封内我是以安其仁不铭其德不可谓贤华尝忝公逰咨以为颂夫五岳视三公四渎视诸侯公入掌三公之政出践诸侯之长昔郑武公为卿士诗人赋缁衣鲁僖公为周贤侯史克颂坰野敢附前烈以书公不朽故褒大臣则王室尊崇美政则王命行不唯颂公尊天王也今载公朝觐之礼以大之其文曰
　　思崔公出镇之崇克孝克忠宣帝之武恢帝之功自蜀自朔至于秦宫出纳大命决事于思崔公烈烈郁郁以邕以肃乃统淮服洎江之澳阗阗长毂霞斾霜镞蠢尔凶毒罔不颠覆思崔公三世元臣德绥生人乃朝于王王顾殊伦且曰东南饮化如春为朕腹心宁其咏吟思崔公入觐于王鸾声央央佩玉以锵秉珪奉璋公复于扬四牡其骧公慕彤庭涕濡于裳思崔公庐江州邑孰不垂泣我公之还阳和起蛰乃求乐石乐石爰立刋之颂之介福攸集州人斯及


　　李遐叔文集巻二
　　钦定四库全书
　　李遐叔文集巻三
　　唐　李华　撰
　　中书政事堂记
　　政事堂者自武徳已来常于门下省议事谓之政事堂故长孙无忌授司空房龄起复授左仆射魏徴授太子太保皆知门下省事至髙宗光宅元年裴炎自侍中除中书令执宰相笔乃移政事堂于中书省记曰政事堂者君不可以枉道于天反道于地覆道于社稷无道于黎元此堂得以议之臣不可悖道于君逆道于人黩道于货乱道于刑尅一方之命变王者之制此堂得以移之兵不可以擅诛权不可以擅施货不可以擅蓄王泽不可以擅夺君恩不可以擅间私讐不可以擅报公爵不可以擅私此堂得以诛之事不可以轻入重罪不可以生入死法不可以剥害于人财不可以擅加于赋情不可以委之于幸乱不可以启之于萌伐紊不赏削紊不封闻荒不救见馑不惊逆谏自贤违道伤古此堂得以杀之故曰庙堂之上樽爼之前有兵有刑有挺有刃有斧钺有酖毒有夷族有破家登此堂者得以行之故伊尹放太甲之不嗣周公逐管蔡之不义霍光去昌邑之乱狄公正庐陵之位自君弱臣强之后宰相主生杀之柄天子掩九重之耳燮理化为权衡论思变成机务道变倾身祸败不可胜数列国有传青史有名可以为终身之诫无罪记云
　　御史大夫壁记
　　君以文明照临百官官紏其邪职有邦宪由京师而端下国王化所系不惟威行御史大夫其任也用舍决于天心得失震于人听举直错枉果而不挠则公卿屏气道路生风率其属以正于朝瞻我衣冠不仁者逺茍异于是为君子羞政之雄雌与徳轻重故名公在位天下仰赖焉秦官有御史大夫在汉为三公职副丞相丞相阙则大夫迁或名司空或复旧号史足征也议大政必下丞相御史其廷署古曰府近曰台其衣冠章绶品秩所视载于甲令圣朝臣唐虞髙尚之贤内周汉不宾之俗登人于五福荐乐于九歌帝徳广运而瑞草生天威震动而神羊至故柱石骨鲠之老更拜焉距义宁至先天登宰相者十二人以本官叅政事者十三人故相任者四人借威声以陵徼外按戎律者八人官或改称大司宪台或分为左右肃政罢置不恒从其宜也开元天寳中刑措不用元元休息由是务简益重地清弥尊在难其人多举勲徳至宰辅者四人宰辅兼者一人故相任者一人兼节度者九人异姓封王者二人尊号加孝徳之明年乐成公自尚书左丞兼文部迁崇徳也昭融礼经嗣续文雅张仲孝友山甫将明风度可以师长人伦动静可以训齐天下乔岳镇定嘉量平均心为百行之宗体备四时之气雅有之曰文武吉甫万邦为宪乐成有焉至若教行于无讼之前虑辨于未萌之始未萌而虑则求烦不获无讼而教则何用不臧寛细瑕为大体复故事为新政小人畏法君子夷心无隠情于国家无愧辞于神道堂堂乎大雅之素也初防壁列先政之名记而不叙公以为艰难之选将俟俊人谓华尝备属僚或知故实授简之恩至属词之艺寡无以允副非常之待所报者直质而少文天寳十四载六月十五日记
　　御史中丞壁记
　　皇帝受天明命垂五十年大道成俗黎民于变百官设而无事三辟存而不论振古未然也犹以为成嵗资于降霜律人本于持宪宪司之拜尤覈名实王猷其逺乎夫察风俗平寃滞踣邪佞延俊贤云谁司之职惟御史御史亚长曰中丞贰大夫以领其属士丐为伯游之佐司马乃令尹之偏古之制也汉仪大夫副丞相以备其阙防惟国纲鲜临府事故中丞专焉意者殄凶人之豪挟君子之道各行其志无所牵束行止与大臣絶位指顾则周行振耸政体宜之晋宋元魏以还无御史大夫由是中丞威望愈尊礼有加等如火烈烈如霜肃杀不可犯也属时清无狱朝尚寛政行苇忠厚王化根源周室仁及草木而恺悌流乎颂声汉文好黄老而公卿耻言人过举盛徳则仪刑着矣焉用察察阙阙以恟主人哉欲以此道行于军旅故东西幕府皆兼大夫余军多假宪司之号圣皇之志也天寳中君臣于道徳之间又新其化以尚书左丞张公为大夫太府少卿庾公为中丞天下翕然名教知劝大夫睦中丞也羽翮得清风之助中丞奉大夫也律吕本黄钟之宫耆儒硕老罕云遇此盛矣公中和备体沉潜经徳易直且武温文而清遵王路以整多方由夫身而贞百度此外尽余事也古之制记者先诸徳而后诸事至若命官之始省复之代名号冠緌之差禄秩位员之数辞尚体要况皆知之今不书省文也华昧学浅艺承命维谷羣言之首非所克堪然故史也勉以酧徳天寳十四载九月十日记
　　著作郎壁记
　　化成天下莫尚乎文文之大司是为国史职在褒贬惩劝区别昏明故駉牧颂于鲁侯祈招讽于楚子史官之任有述作焉盖王者之元符生人之极教也昔沮讽仓颉为黄帝史臣文字以兴其来尚矣若南正北正建于颛顼羲氏和氏命于唐尧更虞夏商代序天地周官宗伯之属有太史正嵗年以序事小史奠系代辨昭穆内史受纳访以诏王聴理外史达书名于四方前志所载有左史记事或箴王之阙或司过于朝所典不同其纳君于善一也传曰天子有日官则史使史偏是也诸侯有日御则禆灶子韦是也倚相在楚南史在齐董狐在晋邦司之直也其事举则三灵不慝其政息则百度惟危故先王贵之至于汉廷参用周礼太史公既殁其子迁缄金匮石室之文焉降及东京永平中特诏班固著作东观继其事者杨彪蔡邕由是太史但掌天文律厯而已小雅寝周圣人生鲁道尊而文武将坠徳至而天地不通感于获麟叹于与蜡爰制国典丘明传之因厯象以正时元假神而讨有罪善人劝焉滛人惧焉百代之英所由用也向若前代阙能文之史旷记事之官虽舜禹之烈无闻焉有国有家何以直道而行也魏太和年肇以著作名官为中书属晋元康年改秘书朝服单衣介帻始亲职必选名臣传厯宋齐梁陈官品第六元魏髙齐周隋秩从五品魏则王沉以侍中兼之卫凯以尚书带之至于有晋若史材之美陈寿自佐郎迁元舅之尊庾亮以中书领宋则徐爰何承天齐则沈约裴子野梁则陆云姚察陈则顾野王张正见后魏则崔光髙允北齐则邢子才魏收周则苏亮栁蚪隋则虞绰王邵皆一朝名选也贞观初诏梁文昭公郑文贞公统英儒盛才修五代史天子亲笔削与春秋合符巍巍乎史氏之光耀也因是开馆于内别立史官多以著作郎领带其职而旧司所掌唯碑志宗祝之文在焉然以其能综羣言且居百乘出典下国转为郎官经纬斯文昭宣有政或上迁秘书少监或擢拜中书舍人固不易其任也天命元圣降而为唐唐之建官罔非俊乂若虞永兴徳函大雅魏侍中才髙王佐郑吏部絶韵锵鸣崔司业雄词飞动皆厯焉今上兼帝王之极功摠文武之能事思所以比崇轩皥绍美唐虞润色乎大猷发明乎皇道问谁献箴则賔客崔氏问谁执简则恒传吴公胡谕徳游刃诗骚韦庶子贯珠今古济济多士时惟秉文盛矣哉同风乎雅颂也名岳已迁别封天柱旧章不改尚列周官登陟蓬莱之峰循环藏室之奥从容简贵信君子保明道之司欤今大著作清河崔公名杰天寳三载自秘书郎拜阅天禄之图书践人文之苑囿澡身于三徳研虑于六经执谦而光好善能择惠风吟于秀水朗月镜于安流代为元臣家曰茂绪壮宫室者必邓林之条干乎以儒雅之姿从班蔡之后挥绰令誉达于清朝则百禄随之曷其有极矣先是命官之记不列于齐以华职忝末班与闻前志拜命之辱敢叙官之守云时天寳七载二月辛亥记
　　寿州刺史壁记
　　禹贡淮海惟扬州彭蠡三江在焉汉文帝封淮南王长子安为王都寿春即此州也两汉扬州刺史治于此州墠坛犹在后魏卢潜为扬州亦镇于兹潜有惠政时人比之羊祜厥后州境或南或北随人推迁国朝一家天下华夷如一寿春郡在淮南扬州其风俗山川可得而知也某年以兼侍御史扬州司马独孤问俗为寿州刺史公有徳政理外如内易不遗物周不害通忠孝简于王室亷平闻于天下刚克以顺柔谨而肃公理州三年迁御史中丞镇江夏工部郎中楚中张纬之代公为州牧某部郎中韦延安代张典此州佥有政闻故书其事以慰楚人之心
　　京兆府员外参军壁记
　　东汉中平以来王室多难元臣统戎括郡才而不遗征众虑而从善故公府置参军事虽位髙八命权重三军茍好谋而成亦参于幕下迄于魏氏沿汉旧章洎有晋将殄于全吴石苞责礼于孙楚由是府朝致敬稍用下寮逮南北分于帝郊华夷寖于王泽而此官之选益以众矣及隋平江岭唐有天下圣人贵因循而重改作思豫备而戒不虞故因其名而降之秩则殷周之损益可知也至若两京垂戎于四方府吏同体于郎署非夫公卿盛徳之才望当仁之流不可膺其任今王国多士贤能嵗益职员之外犹以命之取类乎律吕起于黄钟沧浪发于清汉人皆以为美也赵郡李諲碣石峯峦藂台桢干婴年闻礼敬睦传于家庭绮嵗入官名节动于寮友敏以经徳清而达和自懐济众人之心仍有封侯之骨嘉鱼在藻良马食苗如其人有其位干云萌于甲拆贯革兆于机张且曰清阶因之故事则钟繇李魏舒王尊事炳于前代韦仆射李大夫陆少保杜尚书功宣于盛朝叔父侍郎发迹于河南黄门顾公渐羽于京兆骥子蹑乘黄之皁鹓雏入威凤之巢荣縻九霄纵游千里其可必也夫其职谐易简道在中和髙步同于列仙弹冠预于朝防若乃簿书堆案则誉发彀中醪醴蒲壶亦名髙方外动静皆适刚柔两持是以为从事者所贵师古之事车服盘盂毕闻旌记用垂后代饰布徳音况朝之命官阙而不载以华闻于旧史请以直书故畧具所知疑殆颇阙云尔
　　河南府参军壁记
　　文与武邦之大司防以弥纶而果于折中军以厉禁而阙其暴蔑弥纶之谓文厉禁之谓武居一称而兼二义参军有焉汉车骑将军张温行司空专征闗右始征幽州刺史陶谦参军事由是上将之府以为常仪魏骠骑将军石苞镇扬州晋文王命孙楚参苞军事賔主降礼始于孙石时方用武则军师之谋主天下乂安则府公之属吏盖因府郡之长使持节领诸军故虽列曹悉以参军为号若以汉晋俦于圣代郡国比于神州则治乱不侔而小大相妨矣参军自国朝以来跻盛位者数十人逺则仆射韦公师保中朝今则中丞蒋公澄清东夏用贤而衣冠焯叙踵武而声度相隣选部所以较卿佐之材举公侯之胄是以慎署斯职而要其徳艺传所谓仕而优则学学而优则仕处下僚而无咎悔从吏道而获安闲差池鹓鹭之间宴息风云之外矣京兆韦昱门髙器全其文也若英敷华其武也长剑淬锷朗玉调律鸷禽乗秋服楚传之训诫传汉相之经术每从容府中或有异政虽不吾以必预咨谋如川决防如竹迎刃夫然则贵与寿功与名非斯人而谁获君子之所贵者名位不失其人声闻不忘于后故搜録官族第其迁授俾将来俊茂有所观焉时天寳九载九月十三日记
　　安阳县令防壁记
　　令长之位详于汉官土地之宜列于禹贡谈者备矣而词人畧焉则此官之职守此境之风俗可知也国朝之有天下淇漳之间于京师为近守宰之寄于元元最亲故授署此官延至王庭曲防睿渥制令褒赐与内官同法清贯往往超拜天寳以来东北隅节度位冠诸侯按数军钲鼓兼本道连帅以河北贡篚征税半乎九州边于山戎嵗备勍冦每置长吏朝廷特难之或操尚亏渝或中丞迁换或流亡未复或委罪刑书由是使臣慎简其人宻表陈请钟恩光于异土萃人物于东州不然何公方振羽青云胡为而在此堂也公以徳行文学为人伦羡慕自是而道艺隣于昔贤自登封主簿抚有兹邑以西门沉巫为不仁仲康解绶为断酌古中道为今令图下车无何休闻四塞他疆之人父母之尸祝之则境内之欢可以心见君子哉至若由身立政谋近及逺邑人趋拜静闻堂上之琴军师往来潜预幕中之画所利者大岂惟安阳夫然则繁缨曲县衷甸四牡人所愿也于公宜之记事者志盛徳而旌善人今特书公何尊王命其春秋之义欤天寳十载记
　　临湍县令防壁记
　　邓为天下扄闼两都南蔽秦汉以来多封将相姻戚故其人益豪彊内全邑曰南阳曰穰曰临湍盖古新城也穰州府所理吏不暇息南阳领户既寡奸侠所归惟临湍境清人闲从仕者所乐开元裂此乡三千户为菊潭县天寳至徳之间狂虏南侵南阳为战地地荒人散千里无烟犹以邮置之冲往复王命权置官吏招集疲人如寒加裘如馁并食圣朝临下有赫哀抚兆人诛元清天下诏方镇选良吏平昌孟威字承顔自左骁位兵曹参军本道节度使表为此县始至户不盈百为政七月尽室而归者千余家难矣哉古之为政者先诸人后诸身先其人则人不劳后其身则身自逸承顔勤恤老防而休息之损有余补不足而煦育之人谕其心则不劳而理矣古之来者观诸其家知乃为政承顔奉版舆冒虏尘北越巩洛归家于汉上又以清白之禄为甘旨之资臣子之道卓然则其余可知也令长品秩章绶人皆知之故不书今所书仪能也寳应二年七月甲辰左补阙李华记
　　故中岳越禅师塔记
　　智之深者反照仁之大者无思反照而万类同明无思而一切咸寂真如住乎无住妙有生乎不生惟禅师至其极也禅师法号常超发定元于大照大师垂惠用于圣善和上证无得于敬受阇黎司徒郭公举为东京大徳御史中丞郑公表敷教于三吴乃沿汉至黄鹤矶州长途四辇瞻绕请主大云寺浩浩羣醉愿霑醒药于是以网地还其本源楞伽法门照彼真性荆越之俗五都侨人有度者矣寳应二年暮春季旬之二日证灭于禅居缞杖百千江哀山悴凡入诸佛正位二十九夏存父母遗体五十九年门人寳藏熈怡等号捧香防建塔东冈遵像法也禅师沧州人姚姓灵和应于海碣弱嵗齿于儒者既而舍孔氏之经为释门之闻西河摄防第一乃往从师次诸嵩颍服勤上法理妙词简神凝道深盖六度之龟麟人天之海岳也嗟夫雨寳之珠伏于泥下燎原之火隠在木中开示有期继生宗范摩诃达摩以智月开瞽法雷破聋七叶至大照大师门人承嘱累者曰圣善和上环注源流含灵福备乃灌其顶龙像如林及强敌逆天两京沦翳诸长老奉持心印散在羣方大怖之中人获依怙则不言之教无为之益广矣大矣觉之正之黙兹【阙】照不为深乎弟子司封员外郎赵郡李华泣举双林敬表仁旨时广徳二年正月六日
　　卢郎中斋居记
　　鸿鹄遡清风凌颢气翺翔自得于冥冥之间故虞衡矰缴不能为患甘刍豊秣覊絷骏骥首冠防锡身被缨瓖力方盛也骋于康逵及其殆也困于鞭策由是智者髙鸿鹄而卑骏骥岂妄而论哉今渠假息五兵未偃庙堂有风力之臣征镇皆方召之老则仁人静士戢伏自持各其志也尚书左司郎中嗣渔阳公卢振字子厚奉世徳而聿修之味道风而游泳之处于九江南郭荒榛之下不贻害于身不假力于人夷堆墆实洼穽寻尺无遗材草木不移植书堂斋亭成于指顾髙松茂条森于门巷晏然燕居胜自我得君子出则行其志也公以瑚琏之器为郎官以干将之防宰赤县君子入则善其身也公就鸿鹄之冥冥舍骐骥之驰骋况大江在下名山当目嘉賔时来携手长望可以頥神逺寿畅其天和浴乎沂风乎舞雩吾与防也寻阳侨旧推仁人焉广徳二年四月五日赵郡李华云
　　贺遂员外药园小山池记
　　悦名山大川欲以安身崇徳而独往之士勤劳千里豪家之制殚竭百金君子不为也贺遂公衣冠之鸿鹄执宪起草不尘其心梦寐以青谿白云为念庭除有砥砺之材础礩之璞立而象之衡巫堂下有畚之坳圩埴之凹随而象之江湖种竹艺药以佐正性华实相蔽百有余品凿井引汲伏源出山声闻池中寻窦而发泉跃波转而盈沼支流脉散而满畦一夫蹑轮而三江逼户千指攅石而羣山倚蹊智与化侔至人之用也其间有书堂琴轩置酒娱賔卑痹而敞若云天寻丈而豁如江汉以小观大则天下之理尽矣心目所及自不忘乎赋情遣辞取兴兹境当代文士目为诗园道在抑末敦元可以扶教赵郡李华举其畧而记之
  </div>
  <div class="pagination">
   <a href="李遐叔文集.html">
    上一页
   </a>
   <a href="李遐叔文集.html">
    1
   </a>
   <span class="current-page">
    2
   </span>
   <a href="李遐叔文集_page3.html">
    3
   </a>
   <a href="李遐叔文集_page4.html">
    4
   </a>
   <a href="李遐叔文集_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
