<!DOCTYPE html>
<html>
 <head>
  <meta charset="utf-8"/>
  <title>
   可斋杂藁 - 第 3 页/共 39 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   可斋杂藁 - 第 3 页/共 39 页
  </h1>
  <div class="content">
   可斋杂藁巻四
　　钦定四库全书
　　可斋杂藁卷五　　　　　宋　李曾伯　撰启
　　贺太傅郑右相
　　明廷播告元老奋庸立傅惟其人用聿昭于旧徳作相置诸右俾兼总于中枢以道亨世运之屯于易得君子之复八纮豫动九鼎安疆惟前代训廸厥官亦旧人图任共政当景祐际则有若沂公在隆兴朝则有若岐国虽皆因于首铉旋晋陟于中台光于前闻未若今日密勿君臣之好雍容师保之间恭惟某官公溥而明通徳盛而仁熟求多闻典于学甘盘之于殷邦持众美効之君元龄之起秦府学力定而诚心贯金石世故熟而先见犹蓍佐昔端平为小元祐众正有彚升之喜皇穹开将泰之机一时规模三代气象正尔斡斗枢而在手倐焉付云岫之无心若旱作霖天子形之梦想如农望嵗国人喜其来归自解瑟而更张乆覆瓯而有待不扶其颠危将焉用彼今欲其平治舍我其谁一月三至经筵虽已罄谋猷而告后十年再登相位何如陈徳义以佐王缁衣斯美于武公黼冕载加于十防雷霆乆蛰宇宙更春第上心方望于太平而国事愈殷于畴昔境日蹙而狄难孔棘士风靡而党论尚腾汉币坏矣无子母相权之宜唐防壅矣乏渊泉流通之术哀鸿愁叹封豕纵横挽回阳九之艰难举看台三之运掉真儒无敌吾属何忧犹医用药审已试之方如奕举棋回屡更之局自是寄安危于八柱平轻重于一舟以弼丕基以熈庶绩毕天下之能事集古人之大成防俾周召专美有姬当与文富齐芳我宋器非旧人惟求旧式副具瞻周有终相亦惟终其永无斁某自怜顽鑛乆出洪炉虽畎畆若将终身未忘嫠纬如钧陶之转一气忽听制麻驽骀惟恋主之懐小草有逢时之幸鱼鰕侣迹燕雀驰诚望太阶两两之符固烟霄之絶想赖厦屋渠渠之芘知风雨之无虞
　　贺郑左相除太师魏国公【辞免太师】
　　制麻诞播魁柄载持不必僃官惟其人谦处维垣之贵爰立作相置诸左晋封大国之荣九鼎尊安八埏訚怿睠本朝之上宰图共政以旧人命潞国于至和之二年则乃首台之重陟复岐公于隆兴之初禩亦由次辅以后升大册耸闻前修不迈恭惟某官器闳而用博诚立而明通有王佐才务引其君于当道曰大人者将以先知而觉民公论恃之以统盟善类倚之为宗主自还公衮叶辅宸旒持劲节之氷霜缔隆知于金石慨念治功之辽邈图囘世运之艰屯酬酢几防坚凝力量统百官而抚夷夏遂万物以理隂阳咨尔股肱比三年而为国隆吾体貎咸一徳以享心上方待之以不名公愈退然而毋伐兹颁九命式副羣情然且陈善责难俯陋姚崇十事之说辞荣就列逺愈邓彪三逊之髙对扬帝训之丁宁宻勿阿衡之倚赖冠荣枢斗衍赋公圭盖将毕大儒熈载之工了以副明主仰成之意第惟事防尚费谟猷治善化更虽类解以方调之瑟师老财匮殆如张而未弛之弓抑猷闗尺脉之证深未易方七剂之效速旁观泛论虽非贾谊陆贽以能言毕志尽忠孰识如晦元龄之不易窃窥幸奏敬叹盛心譬彼中流驾万斛之航而必届戛乎行道审六马之驭以何难天其开治平之期时则赖扶持之力器旧人求旧无疆惟休徳新日又新永膺多福某穷阎屏迹大厦囿身夙防化治之生成今覩明伦而鼔舞谴名未洗岂敢希人才册子之收庆颂喧传犹愿效儒士歌诗之作
　　贺郑丞相克复襄樊
　　郡国披图赞九重之英断岩廊授策还三岘之旧疆喜动河山庆闗社稷眷昔光尧之南渡首严襄汉之西门艰难经理虽赖臣飞维持主张实繇相鼎曾谓金汤之全势洊罹榛莾者厯年幸明良之相逢运神武于不杀遂收旧物允迈前修恭惟某官膺狄壮猷却莱儒效身任国家之泰道亨天地之屯抚御时机运掌中之造化图囘区宇起心上之经纶谋谟宻契于宸衷科琐曲详于边吏自许以中立将成李愬之功无愧乎弱翁每是营平之策此三军之奋勇爰一举以酬勋城郭皆是人民则非无复形于浩叹庙貎不移钟簴如故兹可冀于中兴某猥备驰驱幸附鳞翼不揣敢轻于斯动自知独犯于众难复古铜鞮赖公玉斧敢不增碑浚隍以固吾圉缮兵积粟以伐敌谋曹翰孰可继之愿重幽燕之守张仲侯谁在矣庶臻江汉之成
　　贺别参政
　　涣恩丹扆复位黄扉九重囘日月之明载新大政四海切云霓之望爰起勋世运亨屯人情悦豫窃以国朝之大拜每由政府以平跻潞公相于庆厯际之八年先逾年而进任文简擢于景徳初之七月后阙月以登庸曾不逾时付之大柄兹诞敭于明制将丕迈于前闻恭惟某官享帝精忠救时才略琦有竒骨声气晏若而下自安沆眞贵人风范凝然为上所重早厯藩方之委寄屡腾王室之勲庸徳望着于朝廷威名在于夷狄昨陪宰席妙东宸旒下斧钺于青宜犹以门户藩篱之倚重乐鼔钟于緑野孰知江湖廊庙之同忧若大旱用汝作霖凡国人望公如嵗天其欲治舍孟子当其谁哉吾乃今知曰周礼尽在是矣用归赤舄爰整青氊眷帝心渴见之频年而时事转艰于畴昔贾生所谓公私哀痛之日孔明所谓疲弊危急之秋地既赤而益以重离鸿之哀嗸野虽青而不能弭封豕之洊食人材狃于朋党议论胜于事功汉坏矣无子母相权之方唐防壅矣乏渊泉流通之术凡此更医之屡试居然当局之愈难将以挽囘阳九之危孰不徯望台三之出克艰厥臣乃又允赖和衷爰立作相辅台倚需置左某鱼鰕侣迹燕雀倾心顾虽防北部之党人何幸覩东山之相业僃王导百六掾之旧谅尚轸于履簮置江淹四十人之间犹有希于埏埴
　　贺王参政
　　擢自本兵晋陞次辅闻乐正子为政岂惟慰善类之心见王茂洪何忧足以壮中国之势幸新鼎象允协岩瞻仰惟皇朝稽诸唐制下丞相之一等参天子之万机自干徳初命居正而副普暨至道际待冦准以同端凡而政本之与闻兹实钧衡之徯用除书诞播盛典亲逢恭惟某官学者宗工国之元气中流砥柱力回澜倒之百川繁星丽空人仰芒寒之五纬根源道徳运量精神调瑟问寛猛之弦审局靣安危之着凡几防之奏须髪尽白厯两地而上悃愊愈丹以眞实之意答天心用和平之方寿国脉扶持公是主君子之夏盟翊赞神谟销外邪之客气世万赖之底治上爰仰以责成开天章阁以畴咨复见仲淹于今日坐退思岩而自任肯若宗道之下风济兴功不迈前哲克艰厥臣乃又允赖和衷爰立作相辅台倚需置左某猥安野处欣听邮传昔从鞭策之下尘已识庙堂之伟器望泰阶六符之采但知拭目于太平持南丰一瓣之香惟有倾心于宏覆
　　贺呉佥书
　　升华书殿晋位枢庭赉良弼其代予言甫新王度有常徳以立武事爰賛庙谟天相斯文国有元气窃者昭陵之盛际每推宥府之得人命范暨韩士夫喜而酌酒以弼副衍儒者为之献歌用能寛西北之顾忧措中外于宁谧兹时并拜再见前修恭惟某官第一流英贤五百嵗间气自晁董公孙之对人已知为经济之才在臯朔吾邱之间上允待以弼谐之寄根源世徳土苴民庸以涣乎风水之文岂屯此云雷之泽狂澜砥柱野渡横舟士每以深源之出处卜安危公不以子文之仕己形喜愠股肱寄重喉舌归班日月论思载视禁扉之草夙夜宥宻遂联公府之槐葢当边柝之风寒尚轸宸旒之旰食彼后将军十二便将施行之非小老子百万兵孰主张是斯至两地已迟十年子房用而汉业兴司马相则辽人戒利害在俯仰请借前箸筹之道徳成安彊则可髙枕卧矣伫登道揆宏济兴功某素辱殊知欣聆异用何幸见东山之相业秪怜在北部之党人迹侣鱼鰕心陪燕雀昔呉公治河南而尝荐岂敢弭忘今李广老霸陵以何为所祈加芘
　　贺王佥书
　　涣明制晋兴本兵受嘉师监祥刑乆登喉舌有常徳立武事爰陟股肱九鼎尊安八纮闿怿在昔昭陵之盛际岂无疆圉之外虞若稽儒英副乃兵柄富文忠用而弭契丹之犯塞韩魏公进而致元昊之请盟当时士夫之间共为社稷之庆或酌酒交贺或浓墨献歌我思古人复见今日恭惟某官栋梁伟器韶濩遗音正色立朝简靖得重臣体据经引古传治为世儒宗去来富贵之云浮出处声名之山重孤忠霜雪阔歩星辰曵尚书之履以来归前天子之席而渴见朝夕献纳修秋典以明刑日月就将启辰猷而辅徳属当边柝轸虑中宸逾春水之已生尚南风之不竞人知小范老子胸次万兵上谓司马端明脚跟一实借精神之聚防成道徳之安彊于以转旋世运之屯扶持君子之泰以回国势以折寇冲天欲治今世舍我其谁帝赉予良弼爰立作相某夙登墙仭欣听邮传虽其在北部之党人何幸覩东山之相业鱼鰕侣迹燕雀倾心问李广于霸陵今其老矣见王导于江左夫何忧哉
　　贺应同知
　　涣显册晋典本兵赉良弼代予言甫新王度有常徳立武事爰赞庙谟相业聿开师言允穆观昭陵之盛际值疆圉之外虞敷求耆英俾副枢柄富文忠用而弭契丹之犯塞韩魏国进而致元昊之请盟若时搢绅之间同然宗社之庆或酌酒相贺或浓墨献歌缅思古人复见今日恭惟某官宏深而肃括简重而裕和为世儒宗独振斯文于千古负公辅望已迟两地之十年外夷传诵其词章多士想闻其风采自更政瑟首聘贤旌起霖雨之蛰龙仪云霄之祥鳯朝夕献纳僃殚告后之猷日月就将允借敬王之学洪笔兼唐之两制皇文作宋之一经焕然讨论润色之工隐若辅相弼谐之益属严边琐爰借帷筹少出百万兵甲于胷中足制十二便宜于图上精神聚防道徳安彊上曰朕太平必斯人乆闻心属敌谓相中国毋生事当见胆寒既无竞以训四方即奋勇而宅百揆某幸依墙仭喜听廷鱼鰕之侣江湖亦与乾坤之生育燕雀之贺厦屋冀无风雨之漂摇
　　贺史同知
　　涣膺明制晋贰本兵日月论思乆为天之喉舌夙夜宥密爰作帝之股肱宗社安彊华厦闿怿窃考昭陵之盛治每推右府之得人命范暨韩士夫喜而酌酒以弼副衍儒者为之献歌用能消西北二寇之慿陵致中外百年之宁谧于皇亲擢再见前修恭惟某官识洞万微才兼数器亲承文献迈吕氏之两申自致勲劳伟徂徕之一卨素熟开济治朝之筹略饱谙中兴故府之典章僃厯外庸益隆上眷宻勿丹墀之歩武维持黄阁之纪纲调瑟间小大之事事毕举审局靣安危之势着着皆髙方将综防计银于元和况值上屯田图于神爵以严科项以佐乏兴登之二三执政之聫赖尔百万甲兵之助我先后绥乃祖乃父式副畴庸其永世惟一徳一心庶臻底绩克趾累朝之弼亮用基四海之升平吾不如萧何不如子房允资人杰时有若巫贤有若伊陟伫相王家某投老余生受知再世虽以杜门而屏迹不胜贺厦之倾心望泰阶六符之躔恨阻瞻于公衮持南丰一瓣之敬尚希芘于化钧
　　贺应同知兼参政
　　涣被赞书晋陞次辅上开天章阁方将责任于希文公坐退思巗奚止比踪于宗道聿新鼎象允协舆情恭惟某官社稷股肱道学元气据经引古博洽为世儒宗正色立朝靖重得大臣体协调政瑟妙柬宸旒从容禁槖之论思密勿细氊之讲诵弥纶两制一新建武之诏书领袖诸贤尽取正元之朝士以此岩瞻之共属必知柄用之有期命子房以运筹足以褫外夷之魄用乐正以为政斯其慰善类之心自兹賛襄一二日之机于以扶植亿万年之命以持国是以济兴功作宰相湏读书若祖有训戒辽人毋生事彼敌何忧我仪山甫以图之今舍孟轲其谁者大钧播物寰宇皆春某素辱殊知欣闻异数虽以杜门而屏迹不胜贺厦之倾心望泰阶六符之躔恨阻瞻于公衮持南丰一瓣之敬愿希芘于化钧
　　贺吏部赵尚书
　　诞上防正陟中台典三礼作秩宗任均隆于常伯统百官掌邦治位尤重于冢卿正人得时薄海蒙福恭惟某官明堂柱石清庙鼎彞河间之所好惟书外无他嗜沛献之尤穷于易深造其微由管钥于龙蟠爰荷囊于豹尾力辞夕拜恬处春官甄拔人才尝试山公之启忧勤宗社备殚刘向之忠鍳裁归水镜之公诵读重金华之侍尚书为天喉舌式副具瞻执政犹吾股肱立跻近辅某迹縻逺峤芘窃崇墙跕跕堕鸢徒羡烟霄之翔翥渠渠贺燕冀无风雨之震凌
　　贺礼部徐尚书
　　疏恩宸扆正位春官司马统六师方用真儒之武秩宗典三礼聿新昭代之文帝眷郅隆师言咸穆恭惟某官吾道元气公论主盟机轴一家之言典刑丞弼根源六艺之学师友圣贤自正色之立朝罄精忠而报国赐履投钺几半天下封囊荷槖不愧古人细氊尚论于唐虞直笔浓重于班马聿资砥柱以障狂澜晋司台阁之大仪益耸岩廊之顾望尚书为天喉舌式副具瞻执政犹吾股肱立跻近辅某迹縻逺峤芘窃崇墙万里梅花共徯早调于商鼎十年棠防尚知不废于萧规
　　贺董侍郎权给事
　　彤墀锡宠青琐陞华位重论思甫进夏卿之亚任专封驳仍兼夕拜之荣正人得时薄海蒙福恭惟某官气融光岳道续濓伊武侯五月渡泸南方已闻于底定周公三年归洛东山何可以乆留起熊旂犀甲之元戎还豹尾鸡翘之法从窃小百工之事载参九伐之谋惟精神心术动悟于上前宜风采言论声闻于天下纶除防至柄用可觇批尾抗顔允赖囘天之力竿头进歩便当秉国之均某竦听好音驩塡衷臆梅花寄逺惟祈商鼎之早调棠防瞻前知守萧规而弗坠
　　贺陈中书礼侍
　　承恩宸陛进贰颂台兰省典封应列星于天上薇垣儤直现一佛于人间辅国本以尊安昭圣心之简注恭惟某官金铿逸韵玉立清标相如之赋得同时乆闻于上仲舒之文宜为诰独歩无前自依日月之光即峻云霄之歩勾稽胄监丞佐帝宗属资天下之端人赞决朝廷之大计咨夷而典朕礼爰借讨论赉说以代予言并烦润色以纶除之防至知柄用之可占维时保防之功羽翼成矣不日奋庸之命股肱喜哉某縻迹岭隅驰心墙仞堕鸢跕跕万山逺隔于烟霄贺燕渠渠大厦不忧于风雨
　　贺吏部倪侍郎
　　涣膺帝制晋贰天官位外府之上卿乆賛钧陶之化作中台之小宰载司衡鉴之公君子得舆善类举笏恭惟某官英韶雅韵嵩华清标名姓御屏屡奏毫符之最典刑家笏熟谙台阁之仪载依日月之光益峻星辰之武二省政事之自出科正是资三铨人物之攸司鍳裁乆属喜哉勅命必也正名一新金镜之抡才仍辅玉衡之齐政前裴后李岂专美于唐朝左臯右夔行亮工于帝室某堕身逺峤舞手好音对雁飞不到之天烟霄殊絶依燕贺有成之地风雨奚忧
　　贺吏部袁侍郎
　　涣号大廷升华小宰螭坳载笔独优二史之才豹尾联班爰典三铨之寄聿昭帝眷允副舆瞻恭惟某官瑞世鳯麟识时蓍蔡考师友一家之谱丕迈前闻续圣贤千古之灯以诏后学早结枫宸之眷倚乆登荷槖之论思赖时端人定国大计赤墀记事肆烦君举之书朱邸谈经僃罄师资之训兹人物尽归于水镜在上心实属于金瓯汉宫羽翼之成正资保防虞廷股肱之作伫陟賛襄某迹系岭陬心依墙仞堕鸢跕跕万山逺隔于烟霄贺燕渠渠大厦不忧于风雨
　　贺刑部赵侍郎
　　涣恩宸陛晋贰秋台执丹笔以平反晋司宪典佩紫囊而献纳聿正从班端人得时薄海防福恭惟某官英才寡二大雅不羣天子知向之精忠足补当世朝廷有勉之鲠亮可表宗臣比由东诸侯以来归即以小司寇而入侍谓狱者民之命允资忠信慈恵之师而君子法之源尤轸哀矜恻怛之意康哉勅命必也正名吕侯惟哲人既灼四方而教徳臯陶弼予治更凝庶绩以亮工某縻迹岭陬驰心墙仞堕鸢跕跕万山逺隔于烟霄贺燕渠渠大厦不忧于风雨
　　贺陆常卿兼修注
　　擢由内相陟乃上卿议主曲台任稽古礼文之事书严直笔为御朝言动之司丕显龙光以华鸿硕恭惟某官学航圣渎材栋词林祥麟威凤之在庭蔼然人瑞拱璧天球之照几展也儒珍条氷清莹于笋班羣玉乆仪于蓬省以旃厦则得讲师之三昧以兰台则僃书法之五难将俾立螭日近八砖之影肆烦司蕝风生九棘之华上心愈切于倚毗国典聿资于润色起居名为史将垂法于后来太常不是卿竚跻班于迩列某縻身阃寄洗耳邮传瞻紫宸香案之前欣欣厦贺怜玉闗乐府之叹望望乡情
　　贺饶左司
　　演纶西掖振领中台郎官上应列星乆资赞化都司学为宰相爰俾正名帝眷郅隆师言允穆恭惟某官珩璜粹徳韶濩正音事熟理明气挹风霜之乆量宏识逺襟存湖海之宽自歩武于周行早搴华于汉省枢机辅赞粤由佐鼎以调梅事物剸裁几若迎刃而破竹宜膺妙东载锡真除台辖二十四司暂烦纲纪属车八十一乗更借论思某逺在岭陬阻趋墙仞燕雀贺厦冀无风雨之虞鹓鹭充庭徒作云霄之梦
　　贺右司汪秘丞
　　肆畴儒望荣陟宰司秘书堪为丞爰畀清华之任都曹学为相仍资毗佐之功除目翕传师言允穆恭惟某官周彞古范荆璞希珍曵组羣工之间芒寒色正振衣千仞之表实茂声蜚缔异眷于九重赞宏谟于两地掌丞辖十二司之事既所优为任册府第一人之官宜其妙选班笋浸髙于歩武鼎梅允叶于调登道家蓬莱之山风尘夐絶厯台斗玑衡之位日月可期某逺在岭陬阻趋墙仭燕雀贺厦冀寛凌震之虞鸳鹭充庭知庆亨嘉之防
　　贺陈都丞
　　显膺睿眷峻陟隆名尧阁通班光中兴之筹略汉帷导旨壮外治之精神温綍一传舆情四洽恭惟某官周彞古范荆璞希珍曵组羣工之间如玉斯治振衣千仭之表不雷以同茂着清规洊仪华贯夙夜宥宻之命允赖弥缝日月献纳之猷将资启沃兹陞华于东壁仍佐画于西枢柳浑知万里情折冲余事元凯有五经库应变奚难陆续纶除权舆枋用某猥縻藩阃阻造賔闳方君子之得时云胡不喜为朝家而致贺遑及其私
　　贺陈检详除戎少监
　　涣奉宸纶晋登戎监枢机列属乆毗经武之谋兰锜陞华爰领训工之寄有隆异眷益鬯英猷恭惟某官韶濩正音珩璜粹徳理明识定竹迎刃以不留局熟机圆珠走盘而莫喻凡今日运竒于掌上皆曩时亲得于目中以柳浑识万里之戎情恔然余略如元凯擅五经之武库皆所优为宜被扆知益隆班望函人矢人之事咸精其能天官地官之迁各率其属某逺縻藩服阻造賔闳方君子得时自可折冲于异域幸故人加念毋令投老于炎陬
　　贺盛编修
　　畴庸外府佐画中枢财货出纳之司既烦赞贰基命宥密之地爰借编摩温綍一传舆情交庆恭惟某官珩璜粹徳韶濩正音曵组羣工之间芒寒色正振衣千仞之表实茂声蜚早缔眷于龙宸已徧仪于鹓序典匦广言路无幽枉之不通以贡致邦财每受藏之惟谨念边防之重事伏枢筦之东僚书成赐经武之名暂勤削润地峻列洪文之馆即喜登庸某逺听除音倍增庆臆折冲千里知强本之有人托芘万间爰抒毫而奏记
　　贺桂侍郎除四川制置
　　丹綍疏恩碧油分阃登庸荷槖辍楚封锁钥之权候对松阶重蜀道藩垣之寄风传除日雷动散声敢因三军谋帅之初僣进一介忧边之论惟时井络接壤要荒彼方虎视以窥秦此复兽穷而窜洛黄河未泮乌犹知他木之栖青草一生马岂计谁田之牧顷焉其扰职此之由以国威若乔岳之安而士论尚惊涛之骇藩邻有阃虽无待于缨冠门户或闚恐未容于奠枕非得五百年山川之秀孰寛六十州屏翰之忧恭惟某官郤谷诗书吉甫文武人物三槐之望家声五桂之华范老子百万兵素负平西之略张忠定一个信盖在用蜀之规自怒翮之培风即贵名之起日缇屏展骥冀北之羣遂空画防慿熊汉东之国为大继奏霜台之最爰登月寺之丞受瑞析珪肆陟列岳保厘之任握兰位棘载彰公朝登用之阶属坤维当夜柝之余而帝扆切宵衣之顾谓洞庭八百里已息鲸波而岷峨半壁天可无鼇柱荆楚虽资于叔子褒斜必赖于孔明左右论思乃进承明之侍从两班顾问洊膺延阁之图书暂迟康侯晋接之荣俾正长子帅师之重甫开玉帐已耸金城自是置京洛于目中运梁益于掌上医治根本奕定规模一伊吕之复生百符石之何虑清庙貎而定钟簴伫洗甲兵咏几舄而归衮衣径跻鼎铉某顷叨饷幕获便亲庭辟属茗台正愧荷薪之弗克缀贠蓉府尤惭据蒺之非宜方兹俟报于公车未敢遽辞于鞅掌歌昌黎郾城之句从军敢与于笑谈勒孟阳剑阁之铭珥笔愿书于勲业
　　贺湖北岳漕除帅
　　汉节畴庸楚都宅牧班联玉笋载陞九扈农正之华略倚金城式重十乗元戎之望眷隆旒冕喜动绅緌维是荆州素称督府控三流之上孙刘之所必争踞二长之中呉蜀之所胥防岂特襟带咽喉之自昔尤为堂奥心腹之在今总百万兵甲而指纵由之环十五郡国而生齿系是要必得嵩华终南镇时之望庶克副洞庭彭蠡傒恵之情恭惟某官名阀甘棠中原乔木説礼崇书之雅尚牧人御众之长才斯民望为福星未夸涑水百子骏之誉万物得以吐气逺迈舂陵十元结之思学术障百川澜而东之事业抟万里风而上矣公车通籍便宜登清要之津边徼扬鞭廼益励忠孝之节自沸袴襦于侯国即烦领袖于筹帷国有人焉藜藿为之不采谁可使者原隰逆以有光舂容鄼侯给饟之规修举中丞平籴之政有条井井余地恢恢属陜以东陜以西寄欲分于周召谓洛之南洛之北効已试于石温遂跻鸳鹭之行同防熊罴之旅山川草木熟知万福之威名鼔角旌旗重见孔明之营垒苐恐紫皇香案之注想靡容太乙玉帐之久劳不俟突黔即湏绨緑某箕裘谩学樗栎散材辱拔茅尝以其彚征愧析薪弗克于负荷赘之幕底顾童子何知焉援以阶升微公赐不及此感懐惟旧闻命载新驽骀方息于长涂贺燕亟鸣于广厦前茅后劲愿承晏御之驱驰小桷大杗尚借郢斤之斵削
　　贺别安抚再任
　　畴庸外阃锡宠中宸一代尧章爰晋东壁图书之府十连周陜仍分西门锁钥之权俶播先庚欢声旁午恭惟某官朝家柱石江汉金汤楚璞韬竒秦氏十五城之莫易郢歌调古巴人数千曲之难追顷繇礼乐之皇华来作诗书之元帅抚摩饥馑转而为丰年乐嵗之时宣布慈祥温然如春风和气之际遂使黎人赖贤牧之徳不翅赤子干慈母之心兹颍川方借寇君而闗中复留萧相牙籖玉轴丕昭云汉之文玈矢彤弓增重风寒之寄秪虞荆渚难泊商舟某久出恩墙近詹帅钺虽阻陪于厦燕亦与喜于屋乌春满桃源自恨凡踪之难再日长棠舍庶几清防之终依
　　贺别留守除兵书兼淮西制置
　　穆卜刚辰肇开大阃曵文昌之星履不移龙盘虎踞之都建太乙之云旗兼防鹤唳风声之旅全藩维之脉络新壁垒之精神麾帜晶明鼔角雄亮眷是淮堧之统部乆懐江左之恩波蚁戍践更勤我师徒之命雁民托处赖吾父母之归上下千里声势相连南北一天封畛何限是必犹身之使臂庶几如齿之有唇属之钜儒韪哉盛举防惟某官贯日精诚之照世格天厚徳之在躬裘带临戎文武作万邦之宪钧枢入辅仪刑积四海之瞻由卧防于陪京寛顾忧于中扆屹若乔岳泰山之不动了无洪涛巨浪之或惊然烽火隔江屡费举鞭之问虽舳舻列岸未酬击楫之心兹正司马九伐之权益重元戎十乘之寄瞻言大势盖兼吕防满宠之旧规尚论古人当以安石茂而自许了碧油之整顿登黄阁以经纶某夙受殊知欣闻新令偹履杖于征西府犹未忘执御之陈迓车马于上东门行且展望尘之拜
　　贺赵京尹升大资
　　陞华书殿视秩政涂经四方以尹王都乆聫班于喉舌间两社而为公辅爰进位于股肱京邑增崇绅緌胥抃窃以辇毂浩穰之政实为钧衡晋用之阶在天圣时刘沉自兹而登相位逮宝元际祁公由此而践枢廷中兴而来近比固有然未若着八方之显绩膺九陛之深知宠渥防来前闻创见恭惟某官璇源毓若木翘英六鼇戴山身可任天下之重万马驻足力能囘世道之衡应变若珠之走盘剸剧如竹之迎刃平生厯一片忠勤自表则于神臯佐更张之圣化江涛如此磐石晏然发奸摘伏以如神厉善抱公而弗扰况侍便殿从容之御久推中台启沃之猷邦计裕而赖刘晏之算鞭铨衡公而服山涛之藻鉴宜加典册式重封几朝廷有范君京师有希文固舆情之素属走卒知司马儿童知君实兹柄用之允谐自是相鸿业之金瓯纪骏勋于玉铉跻时乃又垂闻无穷某昔受氓廛尝陪宰旅荷殊知之不薄闻异数以惟欣夜雨江湖自分老鱼鰕之侣春风厦屋不胜驰燕雀之心
　　贺浙西宪兼嘉兴兼提领田事赵寳谟
　　晋直禹谟出将汉指上临轩载遣俾令有邦有土以祥刑公弭节一行岂止厥赋厥田之底绩班迩三阶而暂辍令行数道以维新成命风传先声雷动恭惟某官沛易楚诗之望晋桐卫梓之英一贯亲传师友渊源之莫及两科自奋文学治理之咸精鹏骞牛斗之津骥骋云霄之武丹书谳议释之定国之并称赤县驰声卓茂鲁恭之亟召遂即丞郎之歩武特賛军国之纪纲周旋几年仪刑二监都曹学为宰相方资鼎味之调刺史国之外台爰赖辔丝之揽以斯地去尺五天之不逺并烦公兼丈二组以恵临刑章伫见于修明事力何忧于凋瘵司政典狱惟作牧暂上徳之来宣立相纳诲以辅台非宗臣其谁属某壮心零落病骨支离横槊马头竟成何事带经牛背将老此生当杜门省咎之时有受廛为氓之幸此获诵榻前之再疏固已窥管中之一班公在朝廷在江湖谅文王用心之无间我有田畴有子弟得郑侨为政以何忧
　　贺广西丰宪
　　星使乗轺指碧篸而行部日官差谷拂红籕以建台敢肃鲤缄用申燕贺恭惟某官人门具美天分素髙青防强箭之威棱紫霓神锋之材刃旧家风烈此笏乃今之甘棠阔歩云霄华蕚相辉于唐棣髙骞鸡省洊剖菟符暂焉覩岭峤之风正以逺长安之日蜑蛮交错类容蒲泽之奸狴犴多寃罕见草扉之鞠洁氷壶而载涖洗烟瘴之一清杜颂甫赓荷囊立召某猥公藩服幸际使华当弛担之方新正代庖之非据先庚耸听旁午腾欢相传五岭之宜人不妨叱驭自此二天之独我何幸交
　　贺郑少卿知嘉兴府
　　畴咨卿月易镇扶风驾丈二纽以恵临新民视听去尺五天而不逺重帝股肱俶播先庚欢声旁午恭惟某官家康成之学世子产之才一贯亲传师友渊源之莫及两科自奋文学法理之咸精鹏骞牛斗之津骥骋云霄之武棘庭谳议释之定国之不寃棠舍抚摩渤海頴川之可纪顷自玉阶之入觐亟由金掌以升班方迩列之属心乃外庸之驰志眷兹檇李近拱京畿邦计昔素号于从容民力近颇闻于凋瘵今得老成之彦庶消愁叹之声屈汲黯于淮阳宁乆私于兹土著望之于冯翊行当造于本朝墨突未黔汉囊即紫某壮心牢落病骨支离塞上分弓竟成何事田间荷锸将老此生当杜门省咎之时有受廛为氓之幸薤本水盂之献决无上补于吏师桑枝麦岐之歌尚愿相赓于儒馆

　　可斋杂藁巻五
　　钦定四库全书
　　可斋杂藁卷六　　　　　宋　李曾伯　撰启
　　代蜀总通四川崔制置
　　望紫荷槖九重端寄于腹心依碧油幢一节幸联于臂指方涓日交之云始岂趋风贡鲤之可稽恭惟某官商周渭岩岭蜀雪日有硕徳雅望士论之所同归无智名勇功君子可以大受出处渊乎似道富贵了不闗心乆矣践敭结于柬注拥节梅花之外逺有光华含香锦帐之中寖跻清切小驻平山之栏槛屹成万里之金汤峻召来归席遽前于夜半联班侍从位实亚于冬卿属上念井络之区以公任藩垣之寄辍枚徐于禁内借重西陲得韩范于军中寛忧北顾然而系雪山之轻重孰若佩天下之安危赵清献由兹而践政涂文潞公亦入而居宰路此衮衣绣裳所以趣觐而青帘画舫行且朝宗旧轨既同新麻可必某辔丝谩揽韈线无长幸于十乘未行之先知有万间可托之所燕来鸿去防达尚及于此时翼附鳞攀依向尤深于他日
　　代通兴元丁帅
　　双节观风蜀部玷辔丝之选十连作牧汉闗专锁钥之雄官涂何异径之分国事有同舟之幸不腆邑敝敢致邦交恭惟某官盖代英名昂霄伟志得天地正直之气为社稷中兴而生四十围溜雨霜皮凛持劲操九万里抟风云翼蚤入壮懐不辞州县之劳已有廊庙之器道徳流于璧水教条着于苏台接武郎闱多士出权衡之当疏荣匠监百工称技巧之精绩用既彰柬知益谓画江以东不足以究中流击楫之志而分陜以西粗可以成髙屋建瓴之形及究观防上眞人经营栈道之区又自昔隆中宰相指麾斜谷之地邱墟之陆沉在望山河之风景不殊播一韩之謡遂开大阃下三秦之檄已动中原适罹小雅蓼莪之悲爰用春秋墨绖之典一致忠孝斯世重轻书殿陞华位望已登于紫橐政涂锡命姓名行覆于金瓯某乆矣游边晚而泝峡念刑狱之寄已重而钱谷之问方殷幸窃富邻宻依广厦纬不遑恤谁其念嫠妇之忧药俾有瘳庶或借良医之恵
　　代通泸南杨帅
　　修门筮官乆瞻文昌八座之尊涪部祥刑幸托元帅十连之重信夤縁之厚矣岂际会之偶然恭惟某官学问儒宗礼乐王佐岷峨之山几千丈与雪俱清坡颍之文二百年遗风再见不事州县鴈鹜行之问即跻朝廷鹓鹭序之联槐省蓬莱屡更清要粉闱兰锜洊着声华遂陈犴狴之箴爰直螭坳之史典舜五礼继持槖于甘泉位周六官方防书于东观上思命相如之檄以谕蜀公乃抗诸葛之表以渡泸繻传登朝若水以同州推官而去锦衣过里魏公以武康节度而还坐寛九重殿西之忧抑使六诏云南之服第虞银信促正鼎司某自揣谫材谬将臬寄甫抵司存之所决狱几何偶膺王事而来防计而已正惧中流之罔济喜于外阃之方新詹彼帐辕但切听尚书之履芘之厦屋庶几安使者之车
　　代通泸南曹帅
　　咏太白上蜀之难误将绣节诵孔明渡泸之表幸托碧幢虽九天趣驾之莫留而一日同舟之亦幸在礼有贽不文何辞恭惟某官相国参之规摹陈思植之藻翰文字五千巻胷中浩有于江河才名三十年学者指之为山斗巍科角立要路鼓行金闺焜燿于声华璧水周流于道徳访沙洲之鹦鹉雪泛千艘听云安之杜鹃月分别乘爰拟伊川之易传廼持子产之书徳星移驻于遂州益隆台节爱日均孚于涪部大启辕门扇以羽而蛮夷自服于孟降檄不草而父老皆谕于汉指西门之钥固矣东山之衮归兮公之此行登仙上且爰立作相某蚤为边役晚効蜀游问决狱之几何曰防计而已矣殊无拆线曷理乱丝君去我来眼喜谢公之墩在事繁交冷心随工部之舟归有以教之抑又幸甚
　　代京西漕通四川桂制置
　　蜀道分弓夙仰诗书之帅汉庭出节猥膺礼乐之华瞻屏翰之上游喜闗河之相望属新祗命敢后修辞恭惟某官一徳老成两朝鸿硕青山三百叠钟簮槖之名流丹桂五枝芳极衣冠之盛事分九重之天顾防万里之风寒忠定之治似诸葛公人服神明之见清献之名过萧太傅士知亷节之规况能持力量之坚凝运精神之静定云山玉垒翕令自得于蚕鳬汤池金城足制方张之蛇豕我车既防公衮盍归勋名了剑阁之铭事业看沙堤之筑某志虽徇国材愧承家十年佐幕之何功一障乘邉之已老东西阡陌手披荆棘之防茸咫尺穹庐身歴烟芜之苍莾正恐习俎豆而未能军旅之学当干戈而盍图袯襫之功敢期濩蠖之误知乃俾骆骃之俶驾甫丞兰锜遽直木天既付之转输敛防之权仍寄以参佐蕃宣之任凛然一发引以千钧赖大阃之幸逢有余波之可及揽辔而驰江汉懐问俗之清芬踞鞍而望褒斜愿示足兵之良画
　　代通四川桂制置
　　玉垒殿邦茸纛拥四封之重珠曹筮仕青衫玷三语之微天开际遇之机地在按临之下依栖樾防荏苒瓜期不虞厥足之趦趄敢布此心之附丽恭惟某官两朝硕望千载真儒典型大雅之遗音学问中庸之至性青山三百疉挺人杰以地灵丹桂五枝芳诧源深而流逺早际明昌之运亟登清要之途十里淮源甫膺分月一麾狄障即委防风宣流黼衮之仁声振厉绣衣之精采三邉烟静已寒朔幕之氊十乘星驰未暖渚宫之席属时宵旰逺顾岷峨营桞戍薇将建碧油之旗鼓省兰位棘峻陞黄道之衣冠继登枚徐侍从之班爰重周召方伯之寄两年秉钺四塞维城敌闻裴度之威名人乐子仪之寛厚比聆元日果锡赞书用陞真学士之班益耸小朝廷之望清庙貎而定钟簴伫洗甲兵咏几舃而归衮衣经跻鼎铉某少不更事痴未了官秖堪玉川耘耔之充讵知柴桑纸笔之好肯堂肯获厥父若是勤劳为箕为裘其子乃弗负荷不圗冒昧兹在趋承版籍愦然决无河东三絶之誉条章懵若焉有斗南一人之称不逺蜀道万里以敢前恃有冀州二天之在上假之歳月厚若邱山自今鹊或许于枝依庶俾燕少安于巢恋诣大府而受约束又当听命于驰驱知厦屋之为帡幪尚冀芘身于凌震
　　代蜀总通夔路王漕
　　担登作蜀雪之游比尝假道台节接汉星之分敢后修盟毋曰几于费辞所谓未能免俗恭惟某官活民敏手盖代英材阀阅摩云鳯閤三贤之华胄声猷起日花溪八咏之清风彯缨富贵之津迎刃事机之地早游幕府西南已识于相如旋拥藩符江汉共称于申伯践既乆眷倚益隆谓瞿灔一门之冲踞呉蜀二长之防万货盈虚之计既资于鞭笏三等能否之林仰赖于权衡暂烦辔丝原隰之华果着水镜金汤之咏惟流马方殷于斜谷俾杜鹃少听于云安留丞相于汉闗显膺明陟用夷吾于江左会见畴庸某猥以樗材领兹臬寄甫抵司存之所即为王事之行虽家贫幸有于富邻念民瘠若何而肥国纬不遑恤自怜嫠妇之愚药俾有瘳正借良医之术
　　代通李达州
　　二千石以殿邦方独总六条之寄百八珠而试吏况令兼三尺之科辱知辱眷虽再世已然受察受容实今日以始敬修鴈贽庸闯龙门窃惟郡国之设官虽曰掾曹之卑列然而版籍登耗之任法律重轻之司必善判如韦嵩始能称河东三絶之誉非贤才若仁杰何以副斗南一人之称傥俾孺子共之其愧昔人多矣伏念某受材弗颖渉世未深正犹雏燕之尚巢强以沐猴而使冠室肯堂菑肯获恐玷前修弓为箕冶为裘已荒初训侥逾一秩周厯五霜虽铨闱乆若先拾之樵而选限尚如未熟之果适因御李切愿依刘夜月绕枝姑卜栖于弱羽春风择木果大契于夙心顾手非霹雳之是长而身岂尘埃之敢避望蜀山万里之逺欲进未能微冀州二天之依何恃不恐恭惟某官中朝徳望斯世典型家声仙李之盘根材价荆山之片玉堂髙瓢乐人称氷檗之清风楼记筹边世蕴金汤之伟略果以壮猷而自见亟为当路之深知万廪腐红致貔貅之宿饱千山撷秀与骐骥以翕来既蔼着于事功合径跻于华要一同抚字半刺囘翔天下玉泉山众耸观于墨妙壶中蓬莱郡政咸乐于香凝江汉几朞星霜一节兹畴咨于緑野爰起为于苍生翠色龙盘余暇不妨于拄笏紫泥鳯诏褒陞伫看于荷囊何幸么微获在奔走某敢不激昂钝质澡雪懦衷毋失名誉善事上官当首持于勤谨岂无他人不如同姓尚有望于品题
　　通京湖陈制置
　　制阃抡材幕府尽収于清望帅垣设属陶钧猥及于庸人向虽膺特达之知今始遂趋承之愿方将只役敢后修辞眷惟襄楚之钜邦自昔人材之防府陪叔子于岘首必邹湛而后从依刘表于荆州非仲宣而奚称况今两道实总一司虽微而麴蘖之官亦俾在樽俎之列匪求隽异曷副捜罗如某者赋性枣昏受材樗防谬继勤劳之父稼未能负荷于子薪铅椠荒芜洊玷有司之辱尘埃汩没已甘俗吏之归顷为蜀道之游就服莱庭之役塞井夷灶国事焉知食蘖饮氷家训是守偶辱怜于当路获交辟于公车数月阃僚真成画饼逾年茗掾徒愧滥竽虽荐负颇类争先之樵而资考尚犹未熟之果适捧便亲之檄已弃入蜀之繻迹陋辕驹方懐于旧主身随巢燕知复傍于谁家不图化冶之收乃在罗致之选杯倾竹叶岂徒赓进酒之歌角听梅花且遂赋从军之乐恩深蒙籥感激轮囷恭惟某官六经儒宗三代王佐直方大取诸坤道仁智勇得乎中庸泰山岩岩复见圣贤之气象源泉混混孰窥学问之津涯盛名著而遐迩知有范公徳望隆而儿童亦诵君实精忠一节翊賛两朝自朱幡奏保障之功而绣斧擅平反之誉路车乘马爰分维屏之权鬯卣彤弓屡锡有功之典由兰闱之歩武即棘路之光华紫荷持囊遂晋西清之献纳碧油建阃愈隆南纪之保厘留屯举而野有余秉滞穗之嬴壁垒修而边无遗矢亡镞之费势雄蛇首不闻淮壖尾大之虞威戢狼心自絶剑栈齿寒之惧兹十有星霜之换而一无烽火之惊铭彛鼎铭旂常已书勲于盟府作盐梅作舟楫伫正位于宰廷何幸么微获奉奔走某敢不恪恭厥职勉励乃心奉上官而无失名宁恃昔经于题品傥痴儿之不了事尚期终赐之帡幪
　　通江陵别帅
　　乌幙礼贤尝获剡荐书之墨阮厨设属且将吹賔席之竽念辱知辱眷虽阅于有年而受察受容始遂于今日方当祗役敢后修词恭惟荆楚之钜邦自昔人材之防府龙山落防孟嘉之醖借犹存漳水登楼王粲之文章具在况今帅阃尤重礼罗虽微而麴蘖之司亦俾在樽俎之列匪求英异曷副选抡如某者窥管材疎挈瓶智小少也箕裘之粗习壮而鈆椠之就荒万里驰驱仅济艰难于父稼一官漫浪未能负荷于子薪偶当路之垂怜辱公车之交辟赘员油幙秖成画饼之羞列掾茗台徒有取囷之愧适捧毛义便亲之檄已弃终军入闗之繻列剡笺天虽浮圗之既合计资积日犹累土之尚亏嗟鹊枝方夜月之依俄燕垒有春风之托杯倾竹叶岂徒赓进酒之歌角听梅花且遂赋从军之乐采葑过望据蒺增慙恭惟某官郢水钟神荆山孕秀人物玉壶之氷贮风姿金掌之露凝白雪阳春絶世想清髙之韵太羮元酒存心皆澹泊之眞惟力量大斯有大规摹惟议论正斯有正施设自登巍级立上要津继陪湖南賔客之游卓冠冀北士卒之选飞书走檄十年赞辕帐之筹出幕持旌千里沸袴襦之咏忠孝靡容于二致险夷不间于一心歌皇华遣使臣爰揽周原之辔作中军谋元帅载分晋幄之弓遂由月寺之丞峻陟星郎之位旋晋东壁图书之直益隆西门锁钥之权长城屹屹而地耸四维大江沄沄而山立一柱忧顾已顿寛于九陛威名将尽防于三边铭彞鼎铭旂常伫书勲于盟府作盐梅作舟楫行正位于宰廷何幸么防获奉奔走某敢不恪恭厥职勉励廼心奉上官而无失名宁恃昔经于题品傥痴儿之不了事尚期终赐之帡幪
　　通淮西尤帅漕
　　给馈饷镇闗中肇开大府求文武致幕下猥及庸人以枌梓之寒荄在芙蓉之华选允由公计固岂私情属襆被以首途敢擘牋而奏记窃数右淮之参佐盛推先代之材能幼度风鹤之师则谢石元伊赞其夫晋公雪鹅之防则马揔韩愈相其行佳哉宾主韪在方册慨遐踪于往昔图盛举于方今内而固吾圉之藩篱外以应中原之机防如介石终日其间发之不容非断金同心未免肘之或掣故凡引而心腹之助必自择于耳目之间如某者种学尚芜赋资不颖非睎骥之乘也类沐猴而冠之薄宦尘棼髩骎骎兮欲雪积忧熏灼心炯坰者几灰固尝执櫜弭于戎行供文书于防府祁山斜谷登梁蜀用武之墟汉水方城覧春秋争雄之迹险阻难更于边面梦不到于淮头敢期公方拯沟壑之孤踪乃值上适有金汤之隆委偶同啐啄遂在驱驰顾无祖生先者鞭之才曷称慈明未下车之辟一新造化百倍声光暗月登城再忆从军之赋平沙列幕重怀出塞之吟抚微分之侥盈佩异知之特达恭惟某官爽邦巨哲经国逺猷文献典型蔚有乾道淳熈之旧渊源师友亲承武夷洛学之传由涵养熟而践履纯斯力量到而事功伟上第早年之巍占大庭诸老之争推州县僃更不作劳人之叹江湖髙卧每懐忧世之心幸杲日之大明喜片云之慰望萧艾去而兰菊方盛鸱枭伏而鸾鳯飞翔去国几年直气仍存于凛凛分曹两地嘉谟克赞于洋洋进退实系于重轻仕已不形之喜愠甫辞北阙复起东山缓带临戎胆落薮渊之颤獭轻车转漕气増壁垒之虎貔意局面今类乎雌雄未决之碁非医手莫起乎膏盲既壊之症草木素闻万福此敌何忧朝廷熟知弱翁岂公久外伫洗三边之氛祲即携诸吏以峥嵘曷售蜡鞭亦尘珠履某敢不服膺左右尽瘁始终朝取一人暮取一人非处士之尤而则愧智者千虑愚者千虑有狂夫之画以愿殚
　　通淮西杨制帅
　　制阃殿邦新元戎之风采帅藩列属偹下士之使令以曩为尝奉于教条而兹复宻依于统部夤縁甚巧芘覆有归顾就列之云初岂修辞之敢后恭惟某官岷峨间气沂泗正传声华海宇之宗工人物庙堂之仪榘洽闻博物盛谈西汉之文章俭徳清名大振晚唐之风俗由摘髭于巍级即策足于要津发轫芹宫賛筹莲幕径趣周行之武爰膺故籍之司锦制昼帘姑民庸之自诡柝沉夜观倚边书以居多舂容骥足之暂驰赫奕隼旟之再驾沧浪千里既腾管钥之勋蜀道一方兼总襟喉之重谈笑独当于方面简知益注于上心戎监勾稽将俾近长安之日庾台询度乃仍防楚塞之风方兹披南北之版图开荆襄之幕府属将右阃尤重中权访叔子于岘山虽幸晋风流之复见走老瞒于赤壁实为呉形势之上游以易地则皆然斯自天之有命峻陞寳阁增重金城果而新号令于临淮立见沸欢声于魏博中原在望外域奚忧栁雅韩碑伫纪功于清庙房谋杜断即正位于泰阶某素不如人何能为役艰难之髩早雪少壮之心已灰江汉未归忧倐纒于风木邱园屏退夣不到于烟芜昔尝令会府之充员已力丐公朝而许免出于劵外兹在选中穷猿奚择木而栖驽马实恋轩而至二天独有一介何虞持平日之瓣香喜遂私心之附丽轸昔时之敝履愿毋大造之弃捐
　　通淮西沿江史制置
　　文昌为帅长擅江淮形势之雄别驾曰治中兼藩翰宾僚之列虽骈赘无禆于左右然甄陶有赖于始终敛版载趋奏缄敢后眷武昌之巨镇实江表之上流自昔主賔居多名胜非庾翼为士衡之佐则殷浩从元规之游西门栁外余迹尚存南楼月边清谈可想况廵管今兼于两道而翘英盛集于一州将俾赞于藩条且与闻于徼画非才轻畀有腼前修伏念某结约亡竒轮囷寡用早欠书生灯火之力堕在俗吏刀笔之陈幕府几年厯落嵚之可笑疆陲万里艰难险阻之备尝剥落风霜雕零齿发每念不遑于将母此身何可以许人比奉阃谋入承庙算瓜期待戍虽令观濠上之鱼樵隠移文正拟听华亭之鹤讵意値晋公之向阙首能见王导于过江开新府之芙蓉翕来羣彦収旧时之桃李亦及孤荄致汲引于公朝俾勾稽于武库置之末席待以副车犹青氊乆去于主人而赤子仍归于慈父舳舻千里将令备徒卒之驱钟鼔三更再获奉元戎之令徃未酬于知已今始遂于委身恩遇冞深报图曷称恭惟某官渭莘人物燕鲁世家出处系斯世之重轻用舍闗生民之休戚文事武备集夫子之大成智名勇功了天下之能事早伦魁于多士即宾客于诸侯每惟王业之偏安已蕴中原之大志迨更麾节爰建帐辕招懐沙漠之氊裘肃奉寝园之弓劔収功旦夕刷耻古今赞帝王之万全政务老成之算付山河于一掷肯为徼幸之图向使少迟元嘉北伐之师则已克济建武中兴之业间无容发徒有噬脐嗟局面今类乎雌雄莫决之碁非医手孰拯乎膏盲已坏之症申伯式是南国畴与保厘安石其如东山遂烦特起揽门户藩篱之全势为华夏蛮貊之主盟威名素孚精采果异当见赤壁走老瞒之魄又将淮淝继防度之勲绍奕世之三槐屹擎天之八柱伫归衮舃永着鼎彞以勋庸方赫赫之如斯于寒畯犹拳拳之不舍陜东主周陜西主召虽兼二伯之尊洛南曰石洛北曰温惟恐一士之失致令旧物亦玷后陈某敢不欣巢燕之重栖勉磨牛之故歩长江防寒数处庶几僃维楫之施广厦大芘万间尚冀为桷杗之用
　　通江陵别制帅
　　拥元帅之旌旗尽防荆州之地缀冗员于藩翰复依冀部之天寅縁特异于他人造化将开其终恵属方祗后敢后修辞惟武昌素重于上流而人物旧多于名胜于庾翼为士衡之佐尚存西门柳外之流风如殷浩从元规之行犹想南楼月边之雅兴矧兹统部兼有江淮将俾赞于藩条且与闻于阃画非材轻畀有腼前修如某者无以逾人何能为役万里身亲于絶塞十年客走于诸侯寸挽尺推间举手而援者数竒分薄辄交臂而失之虽戍期将观濠上之鱼而归梦正忆华亭之鹤属入陈于兵事廼误玷于周行曾未息肩俄而易命言念不遑于将母此身何可以许人夜观灯前徒愧郾城之时隽秋风帽底幸依荆渚之主人贪寻巢燕之重栖勉策磨牛之故歩骈足枝手曾何适于驱驰血指汗顔恐必贻于讥诮非前茅之在望顾小草之何依昧于此来恃以亡恐恭惟某官诗书宿望文武全才清风周雅之遗音白雪巴歌之寡和洛涯曰温洛涯曰石早空处士之羣军中有范军中有韩乆负方伯之略越问津于江汉亟振策于云霄出幕持麾草木皆知于名誉登车揽辔隰原逺有于光华险夷一致之备更忠孝两端之俱尽出处进退了不介于胷中安危重轻常有闗于天下属时多事轸上深忧谢安其如东山用烦特起申伯式是南国畴与保厘遂繇督府之訏谟爰建制堙之节度甫升于省载晋寳储继即宠以除戎乃峻登于论譔风采如故营垒麾帜之不更日月几何城郭人民之若此整顿奕枰之坏局调腝药笼之良方启蚡冒之山林载鸠楚境剪驹支之荆棘尽狝戎庭自兹了勳绩于鼎彞运枢机于廊庙侥逾旧依附下风某敢不益励疲驽恪恭奔走楚璞虽惭于再献郢斤正待于一挥倘念李蹊未忍彼夷于官道少回别眼尚期自见于师墙
　　通沿江别制帅
　　任隆汉钥新元帅之碧油礼重燕台取陈人于素登龙门而虽早趋燕幙以再春徳厚肺膺感深涕泗若时巨镇繄古秣陵乃江左之陪京为人才之防府见诸史牒往在晋朝茂佐兴复之初则首招顾荣贺循以収南土之望幼度任征讨之际亦惟得桓伊牢之以赞西淝之功故能新亭把酒慷慨以折楚囚之悲别墅赌碁谈笑以致秦军之却岂徒天险抑亦众谋向非得若而人岂不误乃公事矧惟今日尤重昔时防数处风之寒仅一带水之隔投鞭淮浦马常欲于饮江荷担石头鸿奚安于遵渚虽千里舳舻之在望而三边牖户之浸疎几于虢虞唇齿之可忧或者杞鲁瘠肥之犹忍髙谈者孰知问东米之价逺虑者未见精北府之兵求文武材能张吾军者凡几论中外事不如人意者尚多公于此时上以相属将为根本之计正在筹画之间仰稽前修孰称末议如某者笔花不润檄草甚芜一官遡上水之船几防费平生之屐鸥心舞而不下莫适天机马力尽而犹求徒为人驭栖迟嵗月剥落风霜一麾俾试于民庸三釡拟酬于亲养雨桑方彻风木不停礼甫毕于松楸分永沦于沟壑讵期陶冶未弃涓尘念其小雅蓼莪之悲起以春秋衰绖之典总丱突弁记童子之从游敝盖旧帷归主人之拂拭遂叨涣涯俾赞壮猷二水三山恍对洲前之白鹭十年一梦惊囘枕上之黄粱自顶至踵厥有生成以口语心慙无称塞恭惟某官国之元气学者泰山抗髙节于忠孝之阶折遐冲于诗书之府于蕃南国屡腾申伯之勲分正东郊爰任君陈之托壮虎踞龙盘之王气清鼇呿鲸掷之惊波营垒之精采顿新已竦闻于威令山河之风景不异方坐应于事机自兹障狂澜于百川何啻贤长城于万里建大勳业未夸陜右之范韩在小朝廷宜得洛涯之温石顾居人后亦立客间某敢不収百念于已灰持丹心而如日后狐邱之一死荅鸿造以终身宁饮建邺水不止武昌居苐惧有疑于避就但入玉门关不望酒泉郡所祈终赐之生全
  </div>
  <div class="pagination">
   <a href="可斋杂藁_page2.html">
    上一页
   </a>
   <a href="可斋杂藁.html">
    1
   </a>
   <a href="可斋杂藁_page2.html">
    2
   </a>
   <span class="current-page">
    3
   </span>
   <a href="可斋杂藁_page4.html">
    4
   </a>
   <a href="可斋杂藁_page5.html">
    5
   </a>
   <a href="可斋杂藁_page6.html">
    6
   </a>
   <a href="可斋杂藁_page7.html">
    7
   </a>
   <a href="可斋杂藁_page8.html">
    8
   </a>
   <span>
    ...
   </span>
   <a href="可斋杂藁_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
