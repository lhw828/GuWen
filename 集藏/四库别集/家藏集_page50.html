<!DOCTYPE html>
<html>
<head>
    <meta charset="UTF-8">
    <title>家藏集 - 第 50 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>家藏集 - 第 50 页/共 57 页</h1>
    <div class="content">　　家藏集巻六十一
　　钦定四库全书
　　家藏集巻六十二
　　明　呉寛　撰
　　墓志铭一十一首
　　呉府君墓志铭
　　民日滋繁俗日滋降虽平日号士大夫者矜夸矫诈相习以非相尚以利曾不为怪何望乎闾里之民哉呉府君寛之从母之夫也少失问学不求声闻以故不得列于士大夫而为闾里之民然而考其平生士大夫或有媿者性直率畧无縁饰见有作伪者骇叹曰彼何为然中少容言出辄冲人人以其无他亦不之憾其论事必自本之末纚纚不已然遇非所知者虽同席终日嘿然无一言亦尝与人贸易物无二价而一钱尺帛取予必当至于治家屋庐俭而必完什器朴而必整不然曰吾心不安也其为人盖鲁论所谓直愿而信汉书所谓悃幅无华者欤府君讳能字景贤长洲人世有善誉父文华亦谨慤人也母邹氏继母陈氏府君生二嵗丧母长于祖母宣氏与其姑之力既壮与先君修撰公同娶于张先君之徳厚矣然必慎所与故平日非府君莫与计事一觞一豆必相对乃乐尝曰吾二人虽友壻而姓同殆兄弟也府君亦曰吾生与居同巷死当葬同原后不幸先君下世府君哭之恸又二年为成化十三年二月壬午而府君亦卒年六十五素不讳死既病凡送死之具悉自区画及病甚精爽不乱曰吾其逝矣遂卒娶张氏有贤徳二男子曰谦曰详孙男一曰防女一府君处世虽寡合而独厚于伦理念祖母尝保防已祖母没哭之几丧生亲戚贫而病者尤加问遗而与家人处欢如也卒之嵗寛以先君之丧例赴京师归哭之将葬谦等谓宜有铭寛以府君之徳不甚表着宜刻之墓上乃碣而书之虽然寛何忍执笔哉以卒之嵗九月癸酉葬于呉县太平乡花园山之原东距先君之墓百步铭曰三代已逺孰为古人一防独受孰匪凡民有位弗得有徳弗泯盖堕甑之孟敏必郭泰而后学如耕谷之子真微扬雄而无闻则知委巷之中衡门之下遗逸之者未可一二而云死者不作有封维坟防潜发隐可无刻文
　　陆宗博墓志铭
　　长洲陆宗博以成化十三年十一月己丑卒年四十二初其病也里之人相率走神祠祝曰幸活陆君以终惠我及卒皆彷徨无依至有泣下者曰公家征需甚亟吾等疲矣安得庇我如陆君者及嵗漕粟縁输纳以破产者比比安得贷我往役免我出息如陆君者且吾等水泽之民也嵗若涝荒有司不尽以为灾安得出粟贷偿不幸灾自利如陆君者其言流闻城市知其事者信之以又明年正月壬午将葬君于邑西福夀山之原其子完奉南昌太守张君汝振之状来乞铭南昌与君中表兄弟也其言宜实则视其状适与所闻者合予乃叹曰宗博一布衣耳徒为郡县推长田赋能施惠于里人遂致人悲慕如此彼有禄位操生养之具者民反欲推之去甚者以死祝之其有媿于君也哉凡君平日于人危急率救防之不系于赋役者尚多故言出能使人信服公事易完而私争易决其卒也宜人悲慕之如此也陆为郡中着姓系出呉大司马抗在宋有曰干九朝议者始居陈湖之上四传为仲祥以力田大其家仲祥生文伯文伯生守道守道生起敬累世事行具载家乗起敬娶周氏年逾四十以无子忧一夕梦其先人抱一儿遗之曰以此嗣汝亢吾宗者必此儿也巳而得君其讳溥字宗博别号心耕少则谨厚温雅有钜人度稍长其父母与其所生母夏相继而没治丧能黜浮屠氏法一用古礼乡党已贤之他日乃约其弟宗涵恊力治家而躬俭朴以率其下家益振起如前人防模于是宗涵亦壮矣钱帛无私藏饮食必共享其怡然相爱有崔孝芬孝暐遗风至其推孝友以待族人者恩意尤厚尝曰人惟以祖宗之心为心则族人何疏戚之有故衣食居室待君而具者数人其年始四十即邑中治别第将谢家事日从贤士大夫开尊俎阅书画以为乐然不幸卒矣娶华氏处士惟徳之女男子三人曰完郡学生娶郭氏曰宜聘惠氏曰宇尚幼女子三人长适范璋次适孔彦庆次在室铭曰
　　君子之泽或流于国或被于乡身有崇庳泽有短长有如陆君惜无位矣而复蚤亡虽然其志则行其名则扬其遗于后人者尤不可量显者一时夀者一世惟可称述虽死不逝
　　乡贡进士徐君墓志铭
　　苏之嘉定有以兄弟同登乡贡者徐徳充徳宏也已而徳宏擢进士第拜监察御史徳充独不偶乃益发愤读书以必取甲科为期他日四方名士相与讲易京师号丽泽防君在防中陈经传指摘隐奥几无遗义为文章辄能得所谓主意者士后多中髙第为显官而君竟以贡士卒于家年止四十五君讳忭其字徳充先世为汴人从宋髙宗南迁至嘉定之黄渡家焉族属蕃盛遂为东呉大姓有讳俊杰者生子英以髙年受章服之锡子英生承事郎述娶陈氏生君兄弟三人其仲即君也少秀敏善记诵学书有法出诸生中既长为同邑朱近仁赘壻朱遣代繇一辱庸吏慨然与其弟谋为举子初学于范佥宪诚夫习程文志专而功宻邑大夫才之将荐之京辞不肯就业成当天顺壬午嵗卒以明经登乡贡云君为人有气岸议论侃侃其色毅然若不可近然平生交游之士亦多海内其治家严整每谓推之天下事不足为而事业可坐建盖其自许也可谓重矣使其不死得当一官守一职不知其所就何如也君卒以成化十一年十二月二十三日将以又明年二月十五日葬于疁城西项泾之阳时徳宏以御史出知乐陵以书来曰吾兄不幸夭死非执事铭无以慰吾之悲敢为之事状以请于是君之子琨奉书若状再拜泣告予辞之复再拜予不得而辞也盖徳宏之爱其兄琨之爱其父拂之不可而况予与徳宏有乡里斯文之好者乎君之配曰朱氏生一子瑜侧室胡氏生一子即琨女一适陆堂铭曰
　　马不可以守闾亦不及以驾车望千里而至只曾跛鼈之弗如水曲兮交衢御者兮踟躇抱吾才兮安吾命幸不失其驰驱
　　李君信墓志铭
　　予少与居同里而学同师者施君焕伯一人而已焕伯今嵗来试礼部每遇予坐辄谈及里中事至于存没盛衰之际未尝不叹息也盖数十年来若李氏其尤可叹者君信李氏之佳子弟也名瑞其字君信别号志隐其先本京口人宋南迁避兵入呉中遂留家焉家故饶于赀防肆联比人迹閧然其叔祖惟中亦尝仕为工部郎中一时号称盛族君信既生豢养且少姿容端厚举止安舒出入闾巷间人多指目之尝选入乡校居一二嵗谢去专以养亲治家为事时君信年尚少见族人或不能自立者慨然有逺游服贾之志南抵瓯闽北至京师凡行数千里未尝以劳苦客居累嵗亦未尝有过举既归益督僮奴治生业居则量物货出则置田亩家卒赖以不坠人尤称羡之君信既有力于李氏尝曰吾岂颛颛为一家温饱计者惟学而致用乃吾先世之事而早嵗之志也因遣其二子皆入郡学方日夜程课之以冀其成而君信以疾卒矣年止四十七君信为人寛厚有容恶声暴怒不见于口面人或犯之反引咎自责其人后亦多悔至于宗族亲戚施之恩意尤多好读史于古人贤否得失辄从其弟子道之以为劝戒曾祖孟辉封工部主事祖惟孝父公纪皆不仕母冯氏其娶王氏大理评事世英之女先卒子男二人曰鹏曰鹍女一人许嫁张杞孙男一人其卒以成化十九年正月三日以明年某月某日葬于呉县十三都黄山先茔之次于是焕伯致二子之意出其状请铭其墓予固君信里人也乃以其可叹者书而为铭曰
　　孰保其存而不没孰还其盛而不衰此可以力致彼可以数推君能致之人能推之可以无憾庶安于斯
　　陈汝中墓志铭
　　君讳纶字汝中世为呉人自髙曾而下咸有隐操父仲礼府君尤负谨厚称母沛国朱氏生男女五人君最长为人容貌俊伟襟度洒然喜饮酒仲礼早以家事委之事杂然于前君区处有余力而饮酒不废客至相与啸歌投壶尽欢乃已然其治下颇严家多佣保臧获辈闻君謦欬声虽素惰者亦起趋事仲礼卒而产业弗坠者以有君也好举义其饭饥槥死一嵗中不知几人尝大雪见产妇水滨流血被岸君就问之其夫曰我泉之晋江人也从戍东鲁南还同舟者以妇免身为不利也弃诸此君恻然呼归其家爇薪作糜活之凡月余其夫泣拜于君曰微长者吾夫妻子母三人几不免及辞去复赠之金钱若干作道里费逾年使人持一通文来谢称之曰恩人云君所为盖如此娶叶氏生子男三人连一月死女二人嫁袁纶唐鼎其卒以成化二年九月二十七日年四十三遗言以弟纪之子瑬为后始君抱疾更数医治之不效然其势未剧也有以浮屠善医荐者君惑其説求速愈而己取其药饮之呕血一升遂死呜呼惜哉医之过也药之罪也而尚何咎哉夫医以用药药以攻疾疾不能去而反以致死则亦何以医药为哉彼浮屠者庸妄人也目不知医经口不辨药性指不察脉候人之虚实病之久新一切置不问而惟其药攻击之其杀人盖亦多矣而君不知复罹其毒呜呼惜哉医之过也药之罪也而尚何咎哉自君之死世之服药者可以戒矣弟纪将以某年月日葬君于呉县至徳乡鸡笼山之原寛其女弟之夫也刻石于其墓而系之以铭曰维天福善于古有闻不在其身必在其子孙嗟嗟汝中曾不获下夀孰谓于其身亦既无一子孰谓于其子孙岂古之人不信而今之天不仁不然人之君子天之小人其庄周之云也乎
　　周以节墓志
　　以节讳谔呉葑门周氏祖曰文昱父曰叔能皆以谨约称里中母毛氏三子以节行二生有父祖风无子弟过郡尝繇役其家于镇逺镇逺为荆楚之裔路崄而逺人皆难之以节重烦其兄弟慨然请行水陆往返几二万里事虽毕而身亦劳加以炎瘴得疾竟不可治成化十三年七月十五日卒年四十八配呉氏先修撰府君之女也生男一曰遂娶王氏女一适朱存敬继室杨氏生一男曰遇女二皆幼将葬以卒之年九月九日遂予之甥也若欲得予一言呜呼吾姊之葬尝志其墓而悲其夭今十七年矣而悲未能释孰意又志吾姊之夫之墓耶墓在呉县花园山之原夫妇合兆是为志
　　周原凯墓志铭
　　君讳南字原凯姓周氏昆山石浦人也曾祖桂一祖子明父仁代以力田致饶裕当国初初选长乡赋者周氏在选中至原凯盖百年于此原凯尤乡人所谓贤者每与季父用和兄原道更出入治租事率先公后私其催科之善繇役之均民不扰而事亦济下皆赖之景泰乙亥夏不雨耕者告病原凯以旱言于部使者曰苗槁矣非除田租岂惟民无所于偿将去其土避征敛之苦矣部使者竟从其説既曰田租虽除如目前饥民何即发私藏出粟若干斛赈民民益全活所以赖之者又不惟催科繇役间也原凯幼失怙恃居丧哀毁无童状弱冠奋于问学卓然能自树立人不知其为孤儿也家居尤笃伦理闺门之内情意蔼然外而接宾朋待师儒必加敬尝患末疾者久不良于行已而失明然闻客至辄蹶然以起使子弟夹持之出迓尽欢乃罢及病革命迁之正寝俟絶所以处后事谕诸子者讫终语皆不乱其终以成化甲午三月廿六日享年六十配呉氏子男三人曰顺曰泽曰泰孙男二人曰恩曰孝思女三人卜明年某月某日葬于邑防川乡之先茔前葬泽以邑庠生居忧防其友张君时学赴试春官以进士呉君徳征之状拜授之俾乞铭于予铭曰
　　昆山崔崔石浦湜湜原凯之生有美其徳石浦湜湜昆山崔崔原凯之亡乡人之悲
　　周叔能甫墓志铭
　　顷予志从母之夫呉翁之墓叹当世闾巷之民有士大夫之行不获见知于人遂泯然以死者每有之若今周叔能甫又一人也叔能长洲人世居葑溪之上其父文昱母毛氏生二子叔能讳杰叔贤讳傃两人者自少至壮相友爱既久叔贤出居溪南与其妻相继卒已而其子妇之卒遗幼子一人十二嵗孙二人长八嵗次六嵗累累然垂洟积垢啼号仆卧日惟待餔于人叔能窃念曰吾弟在吾弟之妻在子若妇在三子者有祖有父有母字矣今而皆亡吾尚可以顾吾家乎其遂为之父之祖乎即往其居治生为其衣食谋早夜与同卧起至栉纵洮潄皆身任之且鞠且教凡七年三子者迄崭然以长而叔能亦既衰老始还卒于家成化十三年四月七日也享年七十有五将以其年九月葬于陈公乡受字圩之先茔诸孤拜请铭文盖予之仲姊叔能之介妇也谂知其事则应曰若翁有可书者吾又奚辞然念叔能赖与予家连姻予颇能文辞不然又泯然以死失一贤士矣此予所为叹者叔能之配曰毛氏三男曰谦娶税氏曰谔后三月卒娶呉氏继娶杨氏曰诚娶范氏一女曰淑贞适呉海孙男六曰迪遂述遵选遇女七曾孙男三叔能貌癯然言咿咿常恐伤人生惟不为竒伟事然即其所以处兄弟如此其贤于人者逺矣铭曰
　　防墙之咏昔见于诗况也兄弟子之孙之肆伐其根顾柯与枝有贤周君善推所为鞠而教之乃母乃师小夫好竒去本逺而本之谓何天显民彛周君克举家人而离嗟此商俗终然靡靡匪为葬铭毋曰费辞
　　宋助教先生墓志铭
　　宋之先自唐主客员外郎骈为闽观察判官始寓莆田再世而漳州推官铣复由晋江还而定居遂为闽南着姓其后仕而尤显者曰邦光宋元符庚辰进士官至知涟水军先生之十二世祖也曾祖孟祖寓皆以儒术教授于乡父劝沭阳训导其配林氏生子六人其长先生也先生既出儒宦家而舅氏为翰林院学士文至所从游如方行人源深又一时名师故其学有所受天顺壬午遂以明经举于乡明年试礼部中副牓例授教官以举人署安州学正寻遇恩诏实授丁沭阳府君忧服除改濮州再丁林氏忧服除始擢国子监助教阶迪功佐郎三年进阶修职佐郎又五年而卒成化甲辰二月甲申也享年五十有七先生讳农字汝勤以字行别号拙轩为人清俭少欲言笑有时称为师者初在安州率蚤作坐堂上以临诸生防约严甚受业者开谕敷析必尽其説乃已众皆悦服更以余力督治学舍而一新之数为提学者之所称重嵗大比藩省交聘校文尝赴江西所得多知名之士至改任教法益善士往往自旁郡来学盖出而取科第者前后凡若干人及陞国子祭酒司业知其贤礼之尤至尝以次当为王府长史时其子端仪已登进士第仕于朝矣曰吾为国子监师且有子以养尚何慕耶竟不就故户部尚书翁公深叹羡之今南京太常寺少卿陈公赞其画像有惟安恬以履乎素分不巧营以骛乎进趍之语盖二公皆邑人知先生尤深云先生平居谦恕和易接之蔼然君子人也治家不严而肃既病甚子妇在侧不忘训教将絶防僚友来视其子忧戚中仓卒以便服出见顾语之曰此岂所以见长者礼乎其恭慎如此娶呉氏安福训导封户部员外郎时望之女子男五人长即端仪礼部精膳司主事次侨次偁郡学生次儒次俌女四人长适黄棠次以疾在室次许适林某次尚幼孙男二人长嵩次峨先生没后一月端仪将归其丧卜得其年某月某日葬于某山之原乃自为状谒予请铭予尝往来亡友李翰林士英家李与宋乡邻也因以知先生之贤而礼部君贤如其父尤知之予安忍卒辞铭曰
　　闽有故家宛然余韵何以见之执礼而慎少而自学惟润乎身及其施教亦成乎人岂惟成人而又有子以养其生以送其死归于兹丘尚千百祀
　　乡贡进士陈君墓志铭
　　君讳璲字孟防苏之呉县人陈氏故业医后更业贾至孟防奋然读书从儒者游遂业儒成化四年以府学生中应天府乡试再试礼部不中归而得疾孟防长不满六尺然容貌丰硕当其疾作少间过予予初见之不知其为孟防也颇怪其羸瘦至此久而疾复甚竟以成化十三年十二月十三日卒年止三十六以十五年正月三日葬于呉山陈湾村将葬其父涕泣请铭而其弟子缪頥杨循吉数辈且谒予曰已买石琢为碣矣谨俟予许诺然不忍即铭也他日其从兄佥江西按察司事粹之复以书来谢曰亡弟得执事铭吾悲少塞乃铭之予尝与君同游学宫应天之试又与之同榜相好盖知其平生大率无遗行可议也君家居为易师弟子亦有取科第者然其学不专治进士业兼能古文词其与人论事多不畅逹至下笔衮衮数百言叙述辄有条序胜口舌逺甚曾大父曰孚敏太医院医士大父曰有常父曰振其配曰姚氏无子以弟珩之子田为后铭曰
　　呜呼孟防以文为业以学为师何有作慝而止于斯此明短折彼昬耄期事不可诘理不可推呜呼升斗之望垂槖而归谷也丰下相术可非惟老在堂孰养与持家人之悲学者之思读此铭诗庶其慰而
　　大理寺右寺正彭君墓志铭
　　寺正彭君以成化十六年六月二十五日卒于官舍年止四十二卜葬以卒之年某月某日其妻李孺人挈其诸孤子女累然扶其柩将涉江湖数千里以归其同官陈尚宾怜之来告曰彭君且葬宜得铭文念其孤皆幼莫能请也予闻之恻然则应曰诺君讳铨字大用世为襄阳人弱冠入乡校从博士受诗善辨质疑义为程文灿然可诵以天顺三年中湖广乡试明年试礼部名在副牓例得教官不就入太学归省遭父丧服除凡四试始登成化八年进士第观政都察院初授大理寺右寺评事三年迁寺副又二年再迁寺正君重厚有才具状貌伟然为太学生时客居者数年妻子嗷嗷待君而食其贫困甚矣然未尝降志于人及为大理属所操持益固而谳狱详明得法吏体尝奉诏赈灾齐鲁间当缺食之际区画有法民赖以不馁死既而流移者皆复业有司遂欲征宿逋君不可曰是重灾之也具其事奏请于朝竟获蠲除民感其惠至有泣下者君世不仕父英以君评事考最赠如其官母韩氏号孺人子男三人曰缙曰绅曰经女三人予与尚宾皆君同年进士也故尚宾以铭请而予宜为之铭铭曰
　　成之不易毁之若弃庶几发之在其嗣



　　家藏集巻六十二
　　钦定四库全书
　　家藏集巻六十三
　　明　呉寛　撰
　　墓志铭一十首　　夀藏铭一首
　　乡贡进士徐君墓志铭
　　是为乡贡进士徐君元献之墓元献名也其字尚贤常之江阴人世隐于农为大族嵗出田赋以供国用多至数千石其大父尤好义朝廷为旌其门江浙间字称曰景南是也父惟正尝任中书舍人娶同县顔参政泽女生君君资特頴慧甫十嵗已能赋诗坐客叹赏皆以为徐氏有子矣稍长习举业勤劬刻厉终日矻矻不自休其父为人更严毅数延良师教之暮则躬造学舍督责其业往往至夜分始去然君所习不但如今世举子而已凡它经诸子及汉唐以来古文词悉务记览故其下笔沛然若不可御成化十六年以县学生员举于乡今罗洗马明仲李学士宾之为试官得其巻竒之擢魁其经众以为当明年赴礼部人慕君争欲一识面者及入试竟落第公议皆为君不平君则叹曰吾行于众未孚行升胄监益务学以尽吾之事而已它何足计归且逾年犹不忍去其父也俄而疾作临絶顾其父泣告惟以不能荣亲为恨及语所以保家之道甚至人谓其孝而识且逺也年止二十有九君性谦谨见人如不能言其所自处泊然寒士也与世之骄侈者絶不类少学于张翰林亨父亨父没妻子无以为生所以周给之者一出于君士大夫称之故卒也皆惜之卒以成化十九年三月癸丑以又明年某月甲子葬于江阴县观庄村从其母兆予昔家居君以文事来辨质者数矣予所望于君者则不止此虽君亦不以此自望也而年竟不及壮所学不得一施岂不惜哉于是君没后数月其父亦下世其子经使人以濬县令呉君之状来乞铭予不得辞也君娶薛氏生一子即经经尚幼美而好学铭曰
　　将永其年乎或有其位乎抑皆致之蔑徳与艺琐琐庸庸奚夀奚贵呜呼徐君知保其家不知立身惟笃于义而显于文所不可致者尚在其后之人也乎
　　山西道监察御史陆君墓志铭
　　成化丁未监察御史陆君奉命出巡四川明年为治戊申八月二十六日以疾卒于成都察院年五十于是返柩至家葬且有日其子悦持乡贡进士周泽之状上京师以墓铭请予昔过江都始识君于舟中江都君所为县也则闻君论政事多忧民之言及询之县人皆曰君真爱我者也以是知其贤后君将考绩吏部未至朝廷已召君为御史初试軄俄以父丧去服除实授复以母丧去服除还任甫三月有四川之命已而卒矣盖君官虽且显然两罹家艰志不获畅及是方有所为竟抱其才以没其可惜也乎君讳愈字抑之姓陆氏相传出唐相宣公之后自曾祖昌四而上皆居嘉兴海盐之东人以其姓姓塘祖成始迁马廏里后割其地为平湖故今为平湖人父桂娶朱氏生君君少游县学刻意诵习嵗壬午中浙江乡试防试不偶入太学与四方文士讲业号丽泽防乙未竟登进士第初知江都至则每乡月召有齿徳者一人使陈民隐以是民间利病知之无遗吏胥无能欺者田濒江湖不时息宿而税有定额能均之贫民始安以民遭旱涝不知所备教之凿港以时蓄泄邵伯镇隄每为水啮而崩以石甃之嵗省修筑之费当嵗饥极力赈济民多鬻子女于江南为赎还其家流民复业则劝富人出牛种贷之秋成遂皆沾利其后有官银数万两将输户部言于巡抚大臣得留为备荒之计而县始有蓄积尤称刚果御史理军政尝诬平民戍边者百数家抗之累月不从竟得免有屯军暴于一乡人多畏之即躬往擒置于法以其地旷恐生变特奏立巡检司盖其见于为县者如此及擢御史巡视京仓使出纳必平人莫敢违其法至出巡以蜀在万里外官吏多纵弛也宜以严治属郡以至宣慰司而下皆竦然相戒其人或犯法虽倚中贵人势必按之不少假借倚势者率其下编竹絶流取鱼人误触辄遭其虐更痛治之其所至多释系囚平反寃狱或修建养济院以惠孤贫慨然有尽举政之意平生亲贤好士而性尤仁厚有姊早寡迎养于家弟遗一子育之如已出至于朋友亲戚所以周恤之者亦多又可谓贤矣配呉氏子男五曰恺曰悌先卒曰悦俱呉出曰恂曰忱侧室曹氏出女一尚幼孙男一曰堂女二以卒之明年某月某日葬于里中铭曰
　　有为者才止于其身宜食者禄遗其子孙何以遗之惠泽在人欲知其然考于刻文
　　贺感楼先生墓志铭
　　治已酉贺感楼先生病且剧年七十有六其冬顾谓其子慈等曰我死汝必买石志吾墓其往即呉原博以请然能及我之见乎慈等泣而从之则使家僮践冰雪不逺数千里至京师以书来告予读未竟泣曰先生果不可起耶虽然先生为人非求后世名者今以是托我必有意也先生讳甫字美之姓贺氏其先自蜀徙呉家世业儒而贫大父公宣仕国初为大理评事父宗振侨居江阴娶薛氏生先生躬教之学忍贫刻厉志不少变学业既成始还呉中出为塾师以共养其亲人以其善教争相招延居数年则以亲老不欲出弟子往往从学于家久之亦倦教悉谢却焉因谓衣食不足虽古人不能为仰事俯畜之计况欲为义事乎乃事废举使子弟分治之下至僮防皆为尽力而家业复成其治家有法事不论钜细处之井然有条率剂量所入以为用度俭而不陋丰而不华及家益裕子孙益繁数举贫乏时事为戒或以故物示之使无妄费然视事所当为者则直为之不吝先生真确人也与人言论无所诡随而剖析事理臧否人物必当善造就后进仲子恩授徒于家今毛给事珵陆御史完王进士俸辈多起而成名然所以开发其学者先生之力居多雅不信佛老巫觋阴阳术数之説至斥絶其人里人有化之者笃于伦理待弟庸及其二子意愈无所不至族人有寓湖南监利者特使其子访之而挈其少者俱来教以儒业恩以明经首乡解未尝夸于人顾诲之益力后恩举进士卒于京师初甚悲痛已而叹曰此固命也吾其安之耳遂怡然以老然益遣诸孙进学宫期继取科名所以诲之者则不懈也先生仪观修古衣冠整洁对客举觞谈谑间发绰有古人风度为文章疏通简质善于叙事凡郡中有所纂述必礼请以预其后则以老辞不复出重其名者辄造其庐拜之初正统间诏有司举士无锡遂以先生名上吏部以所举非本邑为不合例罢归竟以隐终其身论者尤惜其才云先生初号耻轩后更号感楼人因称感楼先生娶王氏有贤行先卒子男四人长即慈次即恩次息次应应亦先卒女一人适沈堂孙男五人曰牧收放改敢女一人曾孙男一人先生卒以其年某月某日以某月某日葬于呉县胥台乡之原铭曰
　　死生之际古人之所慎也夫岂有所觊惟示其得正死而无闷也然疾病则乱于此是图其人之贤不必问也起而从之不可复得吾独抱夫私恨也黯然在堂待此以暝无怪吾言之不尽也后世茫茫欲知其人亦可考而信也
　　明故奉训大夫工部营缮清吏司员外郎呉君墓志铭
　　成化二十三年工部员外郎呉君以公事自芜湖还朝舍于崇文门外四月十七日与乡人数辈防饮予家尽欢而散入夜疾防作旦有告君死者予弗信已而果然乡人相与惊曰昨者之防劝酬谈笑宛然君之声容也而何为至于此则相与为文祭之于是其子金将扶柩返葬泣拜请铭既许诺而去其葬有日矣始遣人奉吾友史明古之状来君讳璠字朝用苏之呉江人也幼入县学以勤敏称景泰七年中应天府乡试凡再试礼部辄中副牓防修英宗皇帝实録选工书者君在选中出入馆阁者三年复当防试君与今汝汀州行敏期必以进士举白于李文逹公公不许竟以实録成授中书舍人当是时君之父政与母杨氏皆在堂且老矣君叹曰中书近臣顾不可以荣吾亲耶三年考最父竟封如其官而母号孺人间尝奉恩诏使山东将还守臣厚赆君悉却不受又尝副驸马都尉周公往平凉册封韩王所以赆君者益厚郤之如前日其亷洁如此秩满连丁父母忧起复始擢工部专董神木厰君素刚有才干共事者与诸工皆惴惴不敢违法已而陜西大饥人相食廷议以京储足支数年可省嵗漕之未过淮者八十万斛令陜人赴河南受之便顾河流浅淤且漕卒非熟路不习水性恐败事宜先得人往治其役使无险阻之害是固水利工部举其属以为无如君者乃以君名上遂被玺书以行君至其地往来相度经营调度延见父老皆以为河不运漕久矣势难猝通为悉陈其利病君得其説行之公私俱济逺近称便先是户部侍郎李衍奏汉唐建都关中自河入渭竝通舟楫今宜举行之有防仍命君往视君行至三门析津见水势险恶叹曰岂有水如此而可以运漕者乎为奏所以不可行之状甚备诏从其説河南之民得免兹役而不重困者君之力也盖还而有芜湖抽分竹木之命其卒年六十以治元年某月某日葬于邑之亢字原配同邑范氏封孺人继东安郝氏子男四人曰金曰銮俱太学生曰镇曰鋭女五人适某某君貌毅然议论侃侃不阿狥人意及与人交际欢如也居家待子弟严厉下至僮仆辈闻其声畏之然量力授事用能不废先业而推之以治官事故无不举也其自芜湖而还以年劳将再擢官而君坚欲休致曰吾老矣有田在呉江之上种秫作酒足以自乐虽使黄金横带尚能防防然从人奔走乎或留之笑而不应盖不及陈请而卒然其志则可尚已明古状君之事详而有法予特取其槩序而为铭曰
　　才足以居位劳足以济事不究厥施惟系其志有禄不饕其志则髙命如之何安此丘阿
　　乡贡进士陈君墓志铭
　　士自少时必有志向其所向髙者已不暇论其次亦将择术业流声名以出乎凡民之上或不获遂则栖栖彷徨若无所容有至于终身而不遂者则其气抑郁愤懑死而不瞑不亦可悲也哉以予观于塲屋之士往往与命争胜负至于无如之何乃已陈君初居防市中稍长慨然有志于学家贫无以资给人颇沮之君不顾方从师习为程文刻苦特甚已而入县学与诸生讲业诸生多富家子君处其间自若竟以易经中成化甲午应天府乡试凡上礼部得校官辄不受乃益教其子言读书言亦中乡试于是父子同在礼部有劝之者曰校官可受矣君不应敝衣破履徒步京师其志必欲得进士至是凡五举不能得南归数月竟卒于家年六十四君初名黻字徳明更名洪谟后复更元谟则以为国学生避祭酒周公名也君世家长洲祖闻道考仲玉母杨氏君娶宋氏生男即言女二适归恺徐绍宗妾生男某孙男一女一其生宣徳已酉六月二十七日卒治辛亥三月十七日将以明年某月某日葬于某山言介其友数辈泣拜请铭君质檏少外慕家素无厚产能自力于学凡葬母婚弟皆竭所有营办家本戍籍能脱族人于转徙徭役中皆其力也铭曰
　　既成其已复成其子志则得矣而止于是其孰所使广西等处承宣布政使司右参议赠右参政马君墓志铭
　　邕容间羣蛮跳梁民被残虐不得耕作殆无宁嵗朝廷命守臣分道出兵勦之副帅马俊当自古田入俊负勇自雄众推参议马君偕行君不复疑慨然就道行且百里初与冦遇杀获颇利俊易之明日入益深数阻堑君虑冦有备戒勿进俊谓前军度者殆尽此何足虑复行路屈曲而隘仅容一骑士卒隔絶不相顾俄伏发丛薄间君知事急即下马谕冦冦固识君曰此非马参议乎奈何从俊至此遂并遇害麾下死者数十人时治五年正月二十三日也报至上为悯然诏赠君右参政仍令其子效才为太学生且命有司谕祭皆出特恩云君讳铉字孔任成化八年进士初授工部虞衡司主事专督蓟州銕冶始至知冶事多奸去首恶一人众惧而守法既乃日务施设工役减而嵗课倍增三年当代巡抚大臣知其才奏留之又三年迁员外郎满考还本司再迁郎中方乞归省亲遣造吉王坟工讫还掌司事已而有广西之擢矣君居官精勤事无巨细经君裁酌者后即可行与人处和而有守视义所当为非人言所感貌虽寝而双目闪烁有光对客楚语而理致了然可听其事父母孝交朋友信而待宗族甚厚尝制义田百亩以赒给之又别置田五十亩供祭祀家塾之费性好学多通而尤深于易公暇辄与诸生讲业所著述皆成巻帙人多传之家世吉之永新业儒为宦族君之曾祖成安祖性愚俱不仕父体和封奉直大夫工部虞衡司员外郎母尹氏封宜人配甘氏亦封宜人子男二长即效才次效良女一许嫁安福刘腾腾之父今掌国子司业事春坊谕徳道亨也道亨与予皆君同年进士闻君之死相与伤痛不已于是效才乃奉道亨状来乞予墓铭予闻君尝分守古田能以恩信服羣蛮及议用兵延数月始发彼固知备矣而况出不以律如宋任福者事安得不败哉虽然人孰无死君独死于国而朝廷褒防之厚且如此亦可谓得其死矣君死时年五十以明年某月某日葬于某山之原铭曰
　　嗟孔任兮藏于斯魂气郁结兮将何之百粤迢迢兮桂岭崄巇藏蚖虺兮伏豺貔肆毒齿兮伤人肌化厉鬼兮逐灭而无遗吾身虽亡兮民乐且嬉酌浔之水兮俎豆有祠目光炯然兮象而置之嗟孔任兮其安于斯明故中顺大夫江西南安府知府汝君墓志铭
　　治六年南安府知府汝君述軄于朝以老例得致仕命下君即日驰归未几病作以其年七月七日卒享年六十一其孤舟等卜明年十二月某日葬于呉江县某都某地托兵部主事呉鋆奉其先友史明古之状来乞铭鋆为君之子壻初讣于予予方为之悼惜曰君劳于仕宦久矣始就间适何遂至此今之葬予能忘情乎且明古与君知契尤深自以叙君平生甚悉则予又能已于言乎君讳讷字行敏汝氏苏州呉江人其先葢出商之汝鸠汝方至春秋时晋有大夫叔齐及寛汉有鲁相郁自魏晋以降未有显者今其族独盛于呉江居黎里者十室而五多不相通葢同所出也君之曾祖曰琪祖曰玑父曰思逺世掌田赋于乡思逺蚤丧君赖祖母吕氏抚育以长少从故进士奚昌授尚书景泰四年以县学弟子乡试中式屡试礼部不中君素善书防修英宗皇帝实録选入史馆嵗余将再从礼部试期必取甲科时李文逹公为总裁官沮之实録成竟授中书舍人一时朝臣当受诰敕者率欲得君书迹来请于门者不絶君不以劳辞或以金币酬谢辄却去曰此职业也秩满擢南京兵部武选司员外郎再迁郎中精勤明敏益举其职今冡宰致仕三原公为司马最器许君公退辄召与语凡掌武选十年擢知汀州俄丁生母忧服除改知南安南安距庾岭为海南货物所入之道其细民仰负荷为生大姓则居积致富商贾杂处往往争利搆讼官吏受赇多不得平君视犯者一断以法迄无所上下至于细民尤加意抚防之必不得已始施鞭挞人以为得牧守体自君入官行履完洁交游所与能逺贵势且为人坦易表里一致平居善谈笑脱去富贵气习其于财利漠然未尝枉已茍一介之取尤不与人较有粥田者既受直后辄倍约或劝君讼君曰与小人较自失多矣卒让与之故仕宦三十年田庐无所增益卒之日家无遗财其亷介可知也君喜为诗格韵平畅所着有学鸣集若干巻书法清劲得晋人笔意父思逺以君贵赠南京兵部武选司员外郎母黄氏为宜人生母计氏封太宜人妻陆氏封宜人先卒三男子曰舟曰砺皆业进士曰霖尚幼五女子长即适主事呉鋆次适金泽余皆在室男孙一曰世恩铭曰
　　嗟嗟汝君美而有文我识其人白而长身孰不出仕仕而不反游乐于乡君则不晚南安之政视民恐夷岘山之泪横浦之碑曷不百年以慰民思乃敛以殡子孙环视亦有知友事行以次后知其藏我铭在是
　　江西提刑按察司佥事杨君墓志铭
　　江西提刑按察司佥事酆都杨君致仕余二十年以治七年八月十八日卒享年七十三君讳大荣字崇仁天顺元年登进士第初授大理右寺评事已善折狱有名法司间庐陵王恭毅公时长大理藐视其属顾独见器许防宪宗命大臣各举所知擢用恭毅特举君始有江西佥事之擢江西俗喜讼词相牵引辄数十百人挟私报复反覆深巧猝未易辨君至稍加讯鞠即见情伪南昌有势要人被盗其子壻诬仇家君察其诬状释去众为君危毅然不顾曰某不能以民命附势也后真盗出始皆媿服建昌豪民杨洪三以盗诬朱槐等二十八人瘐死且半亦辨其诬而抵豪于法阖邑称快九江指挥李贵与百户田春不相能知巡按御史金忠刻欲陷之嗾盗引春春不胜搒掠诬服君独疑之时多惮金无敢争者曰案成矣君争之甚力立释春及同案者十六人故都御史贵溪髙公实传其事然君非特折狱而已尝分巡九江盗猝起设防掩捕之获其首舒原一等三十五人未几盗复起宁县杀官吏众相愕眙计无所出君不为动曰是恶能为徐谕兵士躬督捕之获罗万珪等七十人邻邑为万珪余孽所苦复遣人潜捕获之凡五十二人自是所部帖然无敢为梗者君既以才具自负耻随俗上下大忤当道者秩将满竟乞致仕去部民数千人争走上司请还君君不顾而行士大夫叹其髙致多赋诗送之今张学士廷祥为序其首君既家居非公事不至县门然事有不平者亦言之令不能嘿嘿也家故饶裕更斥所有为义事不一至所感遇往往发之于诗嵗久成编号静轩集云君之先为麻城人五世祖徳元仕元为万户统军于蜀始家酆都曾祖继祖祖文兴俱不仕父道阴阳学训术赠文林郎大理右寺评事母戴氏封孺人娶呉氏封如其母先卒子男六人曰孟琦华阴县丞曰孟瑛刑部主事曰孟琳阴阳训术曰孟琼曰孟瑶曰孟瑜女十人长适蕲水县主簿文学次适承事郎夏邦政次适贡士张阅岩次适千户罗璋次适贡士牟正大次适县学生黄吉次适国子生易象次适县学生王寅余尚幼孙男五曰干曰曰頥曰晋曰巽女六曾孙男二于是孟瑛将归葬其父既卜得卒之明年某月某日以其父平生宜有铭自为状来请于予予曰子之母之葬尝书其墓矣此宜他图则固请不已乃叙而铭之铭曰
　　杨在巴蜀自楚而分有家爰起以武统军既歴四世为佥宪君邑故朴野科第无闻君游乡校襃然出羣遂取甲科始显以文孰不入官人亦有云凡治刑狱颇类放纷君在臬司强抑寃伸羣盗敛迹况敢狺狺直道自信掩其功勤虽不获上卒信于民投劾而归早奉其身扣船共留耄倪蔽津髙位不酬大耋渐臻乃以其余遗其后人过庭受教儒服振振仲也刑曹复继清芬乐哉乡社几席前陈邑令乞言礼为上宾何命之遘岁行在寅奄忽即世莫知其因龙停之原若堂者坟琢石叙述永閟幽窀
　　山东徳州同知韩君墓志铭
　　成化丙午山东徳州同知韩君以病乞致仕白于巡抚都御史无锡盛公公以君可用不许君请益坚则许之因嘉其恬退以为属吏劝也乃给官舟遣人防送还乡所以礼待之者甚至仍畀以符有履歴年深操持洁白仁厚牧民人皆称颂之语所以褒奬之者尤切也君既还日与亲戚故旧游宴闾里间以乐时复为诗章与知友相倡和因自号乐闲以见志他日过予握手叙少壮时事相与感叹乃曰某朝廷之恩当州郡之寄愧则多矣而劳亦甚焉今获奉身而退以寻晚嵗之乐回视同辈存者几人则劳虽甚而幸亦多然人岂有久幸于世者哉葢数年前尝即某乡预为葬穴而黄州通判呉君元璧既为夀藏之铭今治丙辰年且七十四而实病矣愿更为志铭以及我之见也予曰公虽病而状貌加壮年虽髙而食饮则丰何遽为是则不以为然数具书来促继之以诗曰某实病甚矣恐不及见矣为之恻然君名熈字彦哲姓韩氏世为呉人少入郡学习尚书翘然诸生中累举于乡不偶循例入国学居数年始选授徳州同知徳州距京师不逺舟车上下号为要冲君日夜酬应不倦州守倚之上官知其才数委以事亦惟君亷公人故信之而事皆济若清军伍运粮饷讯寃狱赈饥民及造浮桥数事州人皆能言之君和厚人也接人欢然人有急难亦善排解性疏通然重名检不肯为无耻事见士大夫之贤者则乐亲之治家不紊子孙能奉其教而僮防亦为尽力故君得白首安享其乐焉大父文诚父永昌皆以隐终母某氏以永乐癸夘某月某日生君君娶张氏先卒子男二曰玢娶髙氏曰瑾娶顾氏女一曰秀卿适袁鼐皆蒋氏出也孙男二女二皆幼铭曰
　　呉城之西地惟吉陬日召工作幽室有禄不饕守官律孰厚其藏惟此物欲掩其幽俟百袠吾言不欺尚可质
　　明故福州府知府张君墓志铭
　　治八年冬福州府知府张君述职于朝明年既毕事将还任便道过家俄以疾卒实闰三月三十日也享年六十四其孤瑶方治葬具趋呉中以南京兵部郎中华山之状来乞文表于墓上予念君北上时尝过谒予今几月耳遂至于此为之惨然君讳逊字时敏号钝轩姓张氏无锡人也曾大父均佑元万户大父定考文简皆不仕君少入县学为弟子年二十四中乡举后五举进士辄不中始授福建同安知县至即以亷洁自励大书座隅曰不如是神其殛之早夜施政勤敏不懈修举废弛赈济穷民不扰而食足有内侍家故居邑中恃势豪横侵占田园一切夺还之民豪户有丁三百余税粮不时纳追征辄及族长往往瘐死狱中验其人而均之始无逋负者治为诸县最部使者每举君以为县令法因奏请旌异遂擢福宁知州州治濒海盗贼出没为害遣人捕之即皆散去其为政一如同安时以丁母钱氏忧去服满适涿州缺守州事剧难治乃以授君涿宻迩京师路当要冲公使人往来如织君量民出车籍记姓名使旋相受役始无往时不均之叹州有滞狱至则决之人服其明讼始息已而天旱蝗生捕之殆尽是秋谷倍收明年蝗益甚积地尺余君焚香祝天悉西北飞去部使者复奏其绩获给诰命进阶奉直大夫协正庶尹赠其父如其官阶母为宜人室邵氏赠宜人继王氏封宜人又明年始有福州之擢初至事方冗积未几裁决无遗及事有不便于民者竝罢之乃平徭役公用度使吏无所用其奸又禁凶恶不得自逞其徒畏法争敛迹以避每旦上堂吏左右立燃烛治文书不休藩臬二司在上督责禀承不遑暇食而君处之裕如君为守令多慕古循吏其所施设大率以养民为务故去任之日民辄留之在同安时立石道旁称颂徳政持金餽赆有追至数百里之外者君既拒却民亦立石颂之及去涿州争脱其鞾悬于坊市以示不忘事虽不古亦足以观民情也盖官不必崇惟其行乎志政不必异惟其得乎民屡仕州县莫非亲民之官志之所至无所不遂惠泽下被民多懐之彼列清贯居要地者非无其人考其平生亦足让乎故载其治行一二以慰君于九原且以为其子孙之慰耳君二子长即瑶次琇俱县学生女三长适华麟祥次适盛奭次许谈一骏孙男四曰伯徽伯纯伯伯师
　　亡兄处士墓志
　　亡兄讳宗字原本姓呉氏世为苏之长洲人先修撰东庄府君长子也先君初娶居氏生吾兄居氏既免身而没赖祖母韩氏保防备至而继母张安人更鞠之如已生迄长以大吾兄生而谨畏未尝出门与里中儿嬉戏既入小学诵习颛勤不以风雨寒暑废业年十七八先君以少兄弟而家事方殷使分掌之吾兄于事辄能治其治事左右簿籍虽一钱尺帛必谨记注久之出入嵗月莫有能欺之者人以克家子称之素寡交游倦酬应故或终嵗不出里门里人至有不识其面者性复俭约室无妾媵之奉衣履敝必更浣濯补缀服之尤好洁所居泛扫拂拭日数次不厌至于庋置器物亦必有常处盖其为人如此寛既窃科第仕于朝乡防以为贵显矣然吾兄自处如前日絶无骄侈气人益贤之成化乙未之秋寛得防归省而先君不幸已弃诸孤兄弟相见抱持恸哭孰意明年而吾兄亦以病不起呜呼哀哉盖吾兄待人极和易终其身未尝以恶声加人故卒之日自继母王安人而下哭之皆尽哀而佣奴辈亦有泣下者其生永乐庚子八月五日卒以成化丙申八月二十八日享年五十有七娶同里陆氏子男二曰奎曰奫奫习进士业女一曰淑真适夏靖先卒孙女一以卒之明年十二月四日葬于呉县五都太平乡花园山之先茔将葬寛既请少司成费廷言先生铭墓上之石矣复取尝所述事行刻之纳于墓中以为志云
　　陆秉诚墓志铭
　　陆自晋以来为呉郡着姓更千百年陆姓者里有之若其家之盛衰族之聚散则系其人之贤否耳距秉诚二世尚有仕为县佐者自时寖亦无闻若秉诚在子孙中其殆可称者乎秉诚讳忠为则新之孙以髙之子母曰李氏氏没时秉诚年甫十四又二年而以髙没一旦遂筦家政人为其素不习事虑而秉诚辄能贸易以为衣食谋妻子讫赖其温饱视羣从家幸不与俱坠性孝友常痛不及养亲遇时物必荐生鲜兄弟一女兄既嫁事当行止朝暮咨之如母此其可称者秉诚娶王氏无子再娶何氏生一男曰鼎一女曰素清适张钊侧室生一男曰节孙男二女一秉诚生于宣徳丁未四月八日卒于成化丙申二月十二日享年五十以嵗戊戌三月十一日始葬于呉县五都太平乡花园山之原予兄原本其女兄之夫也故二子来求予铭铭曰
　　太平之乡山水深长中有幽室斯人斯藏百年为期而止于此慰以一言息我以死
　　逸晚翁夀藏记
　　礼曰百年曰期故予尝论人之生以一日譬之五十以前日之昼也五十以后日之夜也以四时譬之五十以前时之春夏也五十以后时之秋冬也明乎是説则能逹乎委顺之道逹乎是道则能治乎豫备之具是故鸟宿于林兽藏于山知乎夜者也鱼潜于渊虫蛰于室知乎秋冬者也惟物尚然人不如物可乎见世之将老者或为之衣衾或为之棺椁或又为之葬穴盖知斯理之必然而豫备者是以君子与之若吾里逸晚翁其所谓知斯理而能豫备者乎或以翁家素饶裕故能为此彼贫者虽欲为而力有所不能盖无财不可以为悦者也是殆不然夫贫者劳苦困迫求无所得欲无所遂不能以自存往往呼天以祈死然人终不与之者盖非发于中心之真也富者则异于是安康欣乐求无不得欲无不遂故常以死为讳有不忍言及之者于此而及之则发于中心之真而知斯理之必然者也治壬子翁年六十有六乃八月之吉即呉城西横山先茔之侧命工作葬穴土厚而燥材良而坚深广仅容不侈不俭功毕以其子瑬居京师俾请文以为记予与翁居甚迩且有交亲之好欲辞之不可防瑬将归省请不已则书此授之翁名瀚字宗大自号逸晚姓汤氏其先家江阴后徙于苏为呉县人曾祖曰润卿祖曰均泽父曰彦祥赠大兴县知县母安人杨氏汤为呉中大族聚居凡百人翁于同母兄弟最少少即敏恪善治事事难决者诸兄顾咨于翁翁更服劳不倦数贾于外以资给其家之用度久之积更厚及其兄渭起太学知大兴县虽有禄入凡用度愈资给之渭竟以亷吏称至遇人谦和士大夫多喜与交若郡太守行乡饮礼翁得预宾席比嵗郡中饥有劝分之令翁出米若干斛授承事郎时有司急于赈防多滥及里人谓翁独宜而翁亦不以为荣也配徐氏子男五人曰璠曰璋曰玺曰瑬曰珙璋珙俱早卒玺为伯兄后瑬鸿胪寺序班女一人适袁泰孙男二人曰似曰俶是为记









　　家藏集巻六十三
　　钦定四库全书
　　家藏集巻六十四
　　明　呉寛　撰
　　墓志铭九首　　埋铭一首
　　眀故承务郎湖广桂阳州同知杨君墓志铭
　　君讳士儆字敬甫姓杨氏福建建安人也曽祖伯成赠少传工部尚书兼谨身殿大学士祖荣少师工部尚书兼谨身殿大学士赠特进光禄大夫左柱国太师諡文敏父锡不仕乡人私諡贞素先生母詹氏继母刘氏世有厚徳发于文敏公功业在朝廷儗古名相而门户显荣当世无比君生长盛族好学如寒士当其幼稚文敏公方赐告归诸子孙环侍左右视君气貌独心竒之稍长防学遂登乡贡上礼部试不偶入国学时邢公逊为祭酒抗顔待士阅君试巻甚加称赏厚礼遇之两遭家艰以不得取甲科继先世为恨竟授中书舍人俄坐从子累调惠州卫经歴人谓君被挫当自弛放至则益治政务宿弊渐除有军帅素横已罢官犹私役士卒数辈君立俾复伍军吏振肃相戒毋犯法于是郡守以下有事皆就咨访士子更多执经从学举于乡者遂盛凡六年以考绩过家乃畱不上今上即位有诏京官诖误外补者量加擢用始得桂阳州同知君叹曰吾病矣安能复奔趋郡县间耶竟乞致仕又十年益病俄中夜起浴更衣平明肩舆造郡学徘徊而归又明日卒两僮挟坐神爽不乱实治丙辰六月十九日也年六十四君伟状貌美须髯望之知为竒士虽目眚手一巻不释性无他好见竒书辄重购之或从人假借下至僮防亦善誊写故藏书甚富至于古书画尤能品鉴不差所与交皆当世名人若文庄丘公惠安胡公太防少卿李公其尤善者考订文义多见书札君母早世鞠于继祖母刘夫人言及辄流涕士仪有遗腹子旦特抚敎之至登进士第今为吏部贠外郎至于里人多加恩意然素直少容往往面斥人过曰吾不能阿意取容也因自号直庵亦取直道事人之意娶江氏参政銕之女子男二长易乡贡进士次暹俱庶出孙男一女一俱幼将以卒之明年某月某日葬于登僊里之原予适上京师君之从子亘以顺天通判候我于河上曰世父不幸没矣为之惊悼盖不意良友之遽失也亘因述治命以墓铭请且自为状授予意甚恳至乃为书之铭曰
　　唐有姚宋相业不诬后世有人望为魏謩仕路徊翔吾实以病岂义之忘亦惟有命储书充栋遗其子孙无忝先世以酬国恩伟然其人嗟不可作最其平生于此焉托
　　明故山西等处承宣布政使司右参政前兵部左侍郎致仕张公墓志铭
　　山西右参政前兵部左侍郎张公以疾乞致仕凡再上疏词益恳切始得防将行竟卒于官舎实治戊午二月十六日也享年六十三初公在兵部防土鲁畨侵扰哈宻累嵗未己朝议谓哈密为通西域要路自文皇帝时王其酋长给以金印俾屏蔽一方今微弱不振宜得文武大臣有才望者往治其事时公方佐兵部上乃命公锡之玺书所以责成之者甚切公至谓比来外夷肆侮边将不能备御此威令不行所致也始奏调分守副帅一人罪镇守以下官三人为误事者之戒且谓御戎之道当先固我疆塲如永昌镇夷比近甘肃今永昌既被杀掠而镇夷人户牛羊茁壮戎尤垂涎两路孤悬实难防守宜择有谋勇者二人各率防兵二十互相防应内既无虞徐圗其外则畨族小丑不足治也既乃询谋羣防筹画计虑旦暮不遗久之乃合众议条上六事一定酋帅谓哈宻寄居边城嵗久供费不赀殊非长策今其地残破旁有苦峪城合给与耕具种粮遣囘居住特设酋帅一人副帅三人各给冠带以统摄之二除乱本谓哈密既弱下人数叛其主投顺土畨愿为乡导至杀掠其王占据其地今其人家族寄居于此必来省视或充贡使而入密识其人即擒捕之以正其罪三访夷情土畨西距哈密七百里译知其国城堡倾頽兵马稀鲜特恃崄逺有急则易于北走耳当先用间谍以离坏其党然后出其不意以掩击之四遏乱畧土番累受朝廷金缯之赐其志益骄今所赐物宜追还之仍闭闗却絶勿与交通且拘其贡使特纵其一二归语其主俾自审去就彼既计竆必来欵塞再议处之五固封守肃州临边设镇以来台堡相接仅为守望之计虽有嘉峪一闗卑隘不称宜加修筑务极坚完更展城垣建楼橹以为贡道伟观六预调度夫敌骑犯边每以冬月宜以其时于縁边要地预屯重兵若干以便应援又须预练游兵若干以俟调用仍储刍粟若干可给五年之需则庶乎有备而外患可免也他所建请者尚多事下兵部集议于朝尚书马公以公筹画深逺计虑精详非茍简于一时者比辄覆奏行之于是土畨始相畏服而哈密渐得以自立矣乃复修土功以广戍守饰兵器以便战伐皆为经久之计西方既无事公乃还朝将陛见或谓宜疏经畧事目以上公曰吾昔已具奏矣已而言官劾公不俟召而还者遂落职有山西之命众以公久劳于外今不发一矢坐制强敌之乱当显擢顾以微眚去意公不平而公即已赴任矣至则益事事不懈盖逾年遂致仕及卒人尤惜之公讳海字文渊姓张氏少防乡学为弟子性敏而勤才名特着天顺已夘山东乡试第一人成化丙戌登进士第授户科给事中进左给事中再进都给事中遂擢顺天府丞再擢太仆寺卿丁内艰服除适吏部尚书尹公以怨谤去位一时乡人皆遭贬斥公得云南鹤庆府知府治戊申今上嗣位召还为顺天府尹明年拜兵部右侍郎进左侍郎已乃降授参政平生履厯如此公素刚直居谏垣一时同官建言章疏多出公手数因灾异陈时政得失劾两京大臣之不职者为府丞时一中要方用事势张甚尹以公事偕公往见先屈膝公独立庭下人为公危而公自如及为尹公事填委裁决无滞性更防洁位既通显犹僦屋而居喜文事发于论议然可观也张世为济南徳州人公之祖忠父鹏举俱以公贵赠通议大夫兵部右侍郎祖妣孙氏妣李氏俱赠淑人配潘氏封淑人子男二曰谟曰文女六长适举人冯一中次适呉江知县前进士郭郛次适生员李璇次适举人杨麓次适生员赵子仪次许生员邹頥贤孙男四曰僎国子生曰佳曰佃曰佩将以卒之嵗某月某日葬于州城东二里谟遣其子僎奉公之门人前春坊庶子王世赏状来乞铭而吾僚友佀公公之同年友也哀公之志行为之请曰愿有述以慰公于地下予辞不获乃叙而铭之铭曰
　　九河东导古有平原孰筑而藏张公之阡公起甲科始居谏垣侃侃正色我责在言累列清贵戾飞于天倐退终起如鹢与鸢公抱儒术以修吏事岂惟能官夷险一致乃佐司马邦政攸司小丑何为跳舞西陲冦养未殄彼骄且疑天子曰咨汝往正之幕府运筹将士禀命却使闭闗练师补乘坐伐其谋我道自胜强摧弱植讻讻以定公曰旋哉将士且休归报天子以释西忧功未及酬而底于罚自古则然拘以成法圣明烛隠遐弃毕还况也论功终宜赐环美疢在躬公不可待西望金城方略具在托以铭诗良史当采
　　承事郎邹府君墓志铭
　　无锡之士出而仕者多矣然其野亦多隠君子其尤以介直称者静修邹府君也君讳贤字佑之自号静修世为无锡人其族在江南唐有都官霖宋有忠公浩世次可考曽祖曰伯惟祖曰洪昭父曰以善皆居田里有隠徳以善娶同邑处士华思济女生子四人府君其长子也少失父能执丧如礼稍长以嗣守先业为难惓惓焉语诸弟诸弟显之等既奉其敎而府君经画尤勤劳家益裕乡人頼之或空乏辄造门称贷府君一弗拒惟其取息甚防旦暮称贷者益多后其人不能偿在他人必逼取之府君即戒其下曰彼贫耳非负我者遂折其劵不复校人以为长者当荒嵗米价踊贵他人多加息府君不可曰乘时射利吾不忍为也且吾先世以义起家又何忍违之及佃人输租遂减其额荒甚则尽除之以为常人感其惠不特无所怨而已异日输租皆争先而至无敢负者于是他召怨者纷然陈于官府若府君终身名不挂讼牒人又以为难其治家严肃晨起谒先祠毕退御家众俾分治公私事必随其材授之凡钱谷出入吉凶百需以及分给上下衣食皆有常数而籍记之里族以空乏告者视其亲疏而量助之以尝出粟助官府赈饥例授承事郎强之始受后更出财为工役之助者不一或劝其行赂以结纳者则痛拒之曰吾未尝为不法事顾先干法耶势家有求婚姻者必谢絶之曰吾不敢以男女之好凭藉其气力也弟遂之先卒抚其孤甚至族侄有早世者妇孀居无子乞其孙为后曰彼自有兄弟后当生子可继吾茍从之是利其所有也其妇至诉于官竟不从故事有非义往往违乎流俗咈乎人情无暇恤者于是乡族有为非义者惟恐府君知之固有化而爲义者矣府君性喜读书尝有感于诸葛武侯之语名其斋曰静修因以为号晚嵗益自谨畏作堂曰戒得可以见其为人矣治十一年府君年六十八四月二十二日其生辰也俄以疾卒逺近伤叹有泣下者娶华氏出其母族贤而克配先卒子男三曰愚承事郎曰鲁先卒曰钝邑学生女四适华铎华奎钱仁徐元谷孙男五益旦尚甫申女四予与府君别数月耳挺然之色犹在目睫间则已长逝矣因叹贤者宜享髙夀何遽至此然闻其承家有人无愧先徳则府君之泽当未竭也卜卒之明年某月某日葬泰伯乡宁山先茔之侧合其配兆愚等托礼部主事钱君恩奉福建布政使致仕陈公状来乞铭府君平生好文事每以相属今既不复见忍无以慰之乎为之铭曰
　　有县惟壮延陵故疆有士惟美徳盖于乡问其乡人徳如之何口不能言惠我则多惟彼宵人好行不义义不可行发其内愧仁厚之事介直之声施于有政止于家庭彼有政者窃位与禄孰使乡人相向而哭惟古隠逸风防犹存后有过者式兹墓门
</div>
    <div class="pagination">
<a href="家藏集_page49.html">上一页</a><span>...</span><a href="家藏集_page45.html">45</a><a href="家藏集_page46.html">46</a><a href="家藏集_page47.html">47</a><a href="家藏集_page48.html">48</a><a href="家藏集_page49.html">49</a><span class="current-page">50</span><a href="家藏集_page51.html">51</a><a href="家藏集_page52.html">52</a><a href="家藏集_page53.html">53</a><a href="家藏集_page54.html">54</a><a href="家藏集_page55.html">55</a><span>...</span><a href="家藏集_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
