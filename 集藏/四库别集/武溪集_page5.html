<!DOCTYPE html>
<html>
<head>
    <meta charset="UTF-8">
    <title>武溪集 - 第 5 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>武溪集 - 第 5 页/共 13 页</h1>
    <div class="content">　　韶州新修望京楼记
　　广之旁郡一十五韶最大在楚为边邑在越为交衢治城居武水东真水西【古名虎溪唐讳虎字曰武】境压骑田大庭二岭故地最善而名著均之逺官得名城暨善地故其择守于等夷阅人最贤唐汉之西都也繇湘衡而得骑田故武水最要今天子都大梁浮江淮而得大庾故真水最便骑田虽乗驿旧途而王官往来太平水道是以风亭水舘髙台上舍徙在真水不视溪山巧拙而偏诊左臂者势使之然耳今郡守河内常公承命而典城也心乐易而政悉精力先是郡嵗课丁夫刺船南海餽盐数十万石俗固緜力而薄产矣又重之以困扰日益窘急而繁狱讼公之下车适遇主计集贤张公昷之乃谋所以息民之策斥工巧占名之卒以代之故民释重负邦事亦简人和于下嘉气应之风雨以时百谷用登政有余力而废堕兹缉惟虎溪浮航之道带绕闉下键闭仅存而雉堞楼橹之制弛然莫具前所谓偏诊左臂之失也公因暇日抚睥睨而四顾则山川欝葱之气森然满目既叹且喜其久蔽而有待乎乃命畚頽土完缺甃饬美材籍士伍顺啓塞之训以门其下因临观之美以台其上民不瘠公不匮而厥功以成飞轩缭砌以望四野重峦复岫周遭万形烟顔雨态逺近异色溪流浼浼逗碧泂清鸟声渔唱出入杳霭君子访境也皆絶其命名也必古身居江海之上心存魏阙之下故临其西楼曰望京之楼饮醇酒者不忘于狱市褰车帷者能广其视聴故署其入之门曰通阓之门除道梁川而邻国先交故标其出之门曰彬阳之门登髙懐古而舜祠在望故题其北台曰闻韶之台目与心适心与境逺浩然之气来栖人身如蹑壶中而眄物休也非守臣之贤此景孰为来哉檐庑环合凡二十楹其形胜之逰目观之美甲于邦域智者创物夫岂徒然又况登陴之际民瘼可询乗传而来郊劳为便亦所以辅官成而尊王命也时宝元【阙】年正月日记
　　韶州真水馆记
　　真水馆者郡守田曹副郎清河张公所建也按地志真水出大庾岭【字本从水从贞今朝以音犯庙讳故改为真】南与武水合二水回曲而流故名曲江虞舜南廵奏箫韶于群石之右故名其山曰韶由是州以山名县以水名凡广东西之通道有三出零陵下离水者由桂州出豫章下真水者由韶州出桂阳下武水者亦由韶州无虑之官峤南自京都沿汴絶淮由堰道入漕渠泝大江度梅岭下真水至南海之东西江者唯岭道九十里为马上之役余皆篙工楫人之劳全家坐而致万里故之峤南虽三道下真水者十七八焉刘氏之自王也割韶之壤置英雄二州壤虽减而道如故韶于岭外为剧郡宜矣今上嗣位三改元而得景祐其三年公自浔江郡易地而领是邦政均而易从令约而易乂雨润霜严施之有宜补坠起废理无遗具先是郡有二馆一临武水曰清辉一据城之东隅曰皇华惟真水之要津则皆亭以居舣舟之次公乃与賔佐谋曰若天子之使诸侯之賔将王命宣民风乗舳舻由真水而至者不授以馆则饩牵积馈虽厚不得盘桓上舍优防山水间地主之礼犹为缺然由是择境于胜相地于隙取材于羡余取工于卒徒民不知役而功用毕东瞰真水故即水名之凡一堂一皇二室两庑以翼于门宿息井树具焉前构飞阁命曰仁智乐山水之趣也烟齐逺水风生白苹栏槛千家松萝四望真仁智之所乐也后之至者有以见清河公求瘼之外又能乐山水之嘉不独饬厨传以异上賔盖将使仁智者同此乐云耳时景祐五年嵗在豕韦四月日记
　　韶州新修州衙记
　　古者诸侯宫室车服各视其命之数故台门露将将耽耽自秦人罢侯汉防魏袭郡有守州有牧颁条诏専生杀虑其久而固人心必三嵗而易之修职贡于天子在千里外则促其期再朞而易者故州民视刺史如路人刺史视公堂如传舍民病尚不肯疗矧肯完葺廨宇耶韶在番禺之北去天子都城三千里而遥故为逺官去留之心不固又可知矣皇上即位之八年以今尚书外郎太原王君守其土下车之始纲目咸振束黠吏以绳墨制强宗以斧斤威声一驰境内知禁然后险者倾疮者平痼者愈魇者醒仆者起昧者明霜清物寒日和春融畏爱所交衣被黔首于是中诏得比内诸侯满三嵗后所请也政成事简地居冲要筑室卑陋人何所瞻不欲视廨舍如前人之视民病也繇是因基搆程用度壮栋梁丽榱桷山有羡材不赋于民官有缮工不兴其役焕诸侯之采章谨列郡之仪式挈壶所以授朔树防所以示威乃伉髙门以备其制分争辨讼夙兴夜外皇中堂各有攸处首徇公也兎穴防奸简书山积虎符领兵器甲犀利对峙二库加以层楼谨曝凉也按贤序賔容豆举觯则有东西小防地暖春早百卉先媚亭曰探芳疏池酾流一水廽合亭曰环翠射侯之亭曰百中可以观徳也燕居之亭曰清虚可以颐神也翚飞翼舒不僣不偪城隅一楼景最竒絶东溪北山秀在眉宇落成之日露袭竹栢味饴颗珠圆美可爱亭曰甘露纪嘉瑞也至于胥史分联廪储供上风雨之庇使葺之工既毕民吏趋走扶伏固请砻石刻文以纪成绩星飞一介见辱嘉命谨按图经控扼五岭韶为交衢虞舜南廵奏乐于此郡有遗迹因山得名汉置曲江县为南海之望邑晋立东衡州居湖南之属城齐梁为始兴郡置内史以莅之伪刘割据析其地建英雄二州故始兴之名移于他部皇朝开国军事民政咸俾儒臣领之邕容经略名存实亡拟于舜韶彼则负矣唇齿江湘咽喉交广地之重也霜露北均疫疠南尽气之和也霞駮万栱云蒸千础署之广也合是数羙为郡国最不亦善乎君以天圣庚午自殿中丞领银莬符朞年之间再増秩至屯田员外郎则为郡之才之政为万乗知可见矣明道元年十一月日记










　　武溪集巻五
　　钦定四库全书
　　武溪集巻六　　　　　　　宋　余靖　撰记
　　浔州新成州学记
　　桂林之南州郡以十数浔为善地郁江东注上无氛恶蛮溪獠洞不际其境民之从化岂间然哉国家题期敷佑丕冒岭海偃革櫜弓七纪于兹亦甞诏牧守立庠序以崇化厉贤为本而吏喜文法自进故于教育之道缺然庆歴纪元之七禩京兆杜君应之被诏守土下车三日进谒先圣祠宫既而笏立周视见其庭堂卑隘像设堕剥冕皇服章不中程式瑚簋之制防杂常用摄齐抠衣居无容席乃喟然叹曰明经进士之科其待贤也久矣州人未尝预太常之第者盖教之不至也乃大相厥土而营学宫卜郛之东则食焉肆命从事刁君纾以董其劳鸱屋衮服正厥王礼配食从祀各列像次为堂乎东尊师教也筑宫于西洁斋祠也翼以二序布为校舍旦坐塾门人知所观庙学既成明年仲春行释菜之仪爵坫爼房罍云洗海丹髹矩艧一范之礼奠币饮福仰登俯退相者肄习其容济济诸生袍鞹陪列终事越翌日经师执帙以正厥位聴徒就席坐立以齿出防入矩啓愤发悱州人观者知邦君以齐鲁周孔之教而为政先与夫束刑名争寻常以图进者异矣先是邦之秀士白玘等聚而议曰君之丕训于我而广其黉乐育俊民俾邦其昌我不可以不賛其成愿以私钱十万佐官之费故是役也不发帑金不诛民财而人用休息已事俾以状来谒记予谓杜君上以宣朝廷向学之意下以成州里兴贤之本能使逺邦学者异时取名爵于朝当自今始真善教者可记也哉
　　洪州新置州学记
　　三代之制天子之学曰辟廱诸侯曰泮宫党遂所居必有庠序释菜之奠其来旧矣盖孔子之道万世师表故昔唐氏尊之以王爵奉之以时祀而礼用祭菜夫祭菜之义本于太学存庙而废学者礼之失也大江之西处都防而山水佳者洪为率郡之造秀以文获仕嵗有人焉固冝兴学校以宠其俗景祐改元之明年天水赵槩叔平以祠曹副郎兼东壁图书之职来守是邦翦弊擿蠧树立羣善和气被境庭无宿奸乃思本朝一祖二宗承平八十年垂白耉老不识攻守之器今上复好文以守成业而学校之风未甚流布殆于守臣之阙请遂露奏豫章介在江左为支郡凖的援南西二都暨上始封之国为比即其祠宫愿建黉舍诏从之繇是葺旧模新补败増卑广其壖垣峻其亷陛或易椽而朽或筑基而营起桡为隆变蔀为丰寝殿奕奕俨然南面龙衮珠旒备乎王章自髙第弟子至汉魏大儒坐而侍壁而立于堂于庑列像有次考室百楹以处生徒凢大夫士庶人之子为俊士者皆许逰焉仍乞上庠镂版书以赋其时习给间田五百亩以充其日廪选文行之士观察推官陈肃揔其众而谨其号令事由中覆咸得请焉又俾设色之工以夏商周车服珪璧梡爼彛斚之器见于经礼者绘之讲论之堂使朝夕观焉孟子所谓乐得英才而教育之者其是之谓乎鸠工于三月庚子告成于八月庚申役用卒徒不劳于民赋以羡材不敛于众而克成焉噫汉袭秦令以太守领郡而泮宫之制阙焉其或着理効称循吏大抵谨绳墨挟钩距尚威刑以束缚人耳能知学校为教民之本者惟文翁唱之于蜀故司马相如王褒之徒用文章揄扬汉美与三代相照耀于先后者文翁之力也后人复声而和者亡防焉盖学校之益人也缓威刑之取名也速故为政者有所趋焉今叔平以文学举进士而升鼎科以器识居宦途而歴显仕复能敦大教之本储诗书而萃英髦以尊圣育贤为事夫其逺大安可量哉与夫徼福于神盛祠庙者异矣又岂知洪人戴之不若文翁之于蜀耶某以上书忤防贬筠州道出大府目是懿绩故为之记云皇宋景祐丙子嵗十月日建
　　饶州新建州学记
　　汉袭暴秦之余治定五世乃刋着功令建郡国之学以育隽秀文翁作守巴蜀克变其风比于齐鲁褎然称为循吏之首者谨诏令善条教也国家承五朝之季刬僭薙偪祖功宗徳翺翔四裔今上兴葺治本二纪于兹乃诏郡县立学祥延褒愽是嵗都官副郎清河张君自南海倅车移守鄱阳举遗修要事亡不缉一日集其僚而谋曰今天子思得贤俊基固太平诏啓黉校以广声教郡国当以新书从事庸副上意且古之教者以学校为本卿佐修之于国父老修之于乡旦而里父坐塾上以视民之出暮视其入以朂怠者又师氏保氏以徳行书射共训于民乡之秀者移之于邑邑移于国国以闻于天子皆学之制也善为政者固当先之矧奉天子之诏乎先是郡先圣祠宫防干隳剥前守亦尝相土而未遑缔搆也君于是即其基于东湖之北偏而经营之郡之秀民闻是谋者争出家以其费乃命从事之贤曰胡宗尧属城之良曰朱琬籍而司之得资三百五十万于是令畚筑购楩梓利匠器程工力度堂室谨储峙朱墨之督一本规矩逺枕城闼取乎居国之阳傍晲湖光象乎雍水之半严爼豆之习以隆乎礼正师资之位以传其经萃乎群贤贯之六艺悉三代之遗则也乙酉仲夏始庀其役越朞年而有成凡为屋百二十楹昼讲夜习各有攸居又市美田三顷以赋其日廪仍奏署属县宿儒胡宁以为其表率真君子乐育英材之意也移其意以及于天下其善岂可量哉文翁范侯不得独擅美于前史矣
　　雷州新修郡学记
　　三王四代质文殊迹图治之本惟学为先闾有塾堂巷有校室矧于郡国其可废耶本朝一祖三宗以圣继圣夷落之外威无不詟海防之内泽无不浸先皇帝频诏郡县谨贡条精里选广生员敞黉舍讲经艺崇儒术然而州邑之吏或迷于簿领或急于进取故于承流宣化有不至者海康郡濒海之乐郊也地域虽逺风俗颇淳圣训涵濡人多向学颁条者怠于诱导无乃上格明诏下辜羣望乎殿省丞掲阳林君奕世儒家被服文翰既奉休命出守是邦乐得材贤而教育之乃援前诏广学宫而新之相地考古必就少阳之位春秋释菜则先圣先师之像不可不严也朝夕讲诵则函丈接武之堂不可不广也羣翔博习则居处不可不荘也劝勤黜惰则号令不可不肃也将俾其稽古力行以孝显其亲以道致其君不徒习威仪考声病而已矣今天子绍尧舜之明内修曽闵之行揔揽权纲旁求俊乂固应弛弓旌空岩穴以收四方秀茂之杰益阐先王夷易之道也诸生当体贤太守之意以副国家崇学求贤之诏也书来丐词敢以此规嘉祐八年九月日记
　　康州重修文宣王庙记
　　古者立学必行释奠之礼天子诸侯皆亲临之周人祀周公鲁人祀孔子为先圣自汉以来遂采用鲁礼盖三王之道备于周尧舜文武之道备于孔子故后世无以易之而加崇焉孔子之教与天子正朔相左右以被四海虽庠序废兴靡常而庙食不絶者教之存焉耳康州在峤南千里北人逾峤而至者率以南方暑湿忧畏疾疟陨获于内尅日月以计归冝乎政之或未暇缉也殿省丞李君仲求被命到郡自以壮年防国委用得守土宇不复计逺迩若向之为者凢可以济当时利后人者防不营度焉先是郡无黉舍才建庙室以应令奉祠耳庙在子城西偏广不占亩栋干庳陋不称明徳且郡枕郁江下流其源数千里其十数以合而东每春夏积雨流潦潴汇浸淫毁民庐舍率走髙以避江怒携细拥弱坌入庙下渎慢神宇非严师尊教之意也廼相爽垲去郡东五里而近得紫极宫之故基而鼎新之殿堂门序凡五十楹先圣先师及世所谓十哲者皆扶土为像于殿以致恭七十子而下又设色肖形于庑以存制仍齿博士弟子之位于堂以肄经凡庙学之式参备焉既卒工抨图来京师以谓记属予有出壃之役而不克书其明年得罪为郡又明年廼阅旧讯而志之庙之成以庆歴癸未嵗董其役者端溪尉王该进士乐其成而来居者百余人云
　　兴国军重修文宣王庙记
　　孔子抗帝王之法于六经而百世宗之故其血食与学校无穷然教之兴衰存乎其时惟至治之代其道乃大在汉四叶始建郡国之学而进儒术在唐六帝乃克用王礼而尊夫子五代兵革虽祀典不废羽籥颂之音盖矣圣宋在宥七纪于兹今上纂三圣之丕烈综御大器息武行文泽浸八荒常以只日视朝双日讲学间嵗程文擢多士故天下靡然知所向焉郡诸侯独大府剧部能以营葺黉舍为请率报闻从之余或専于督狱赋政而未遑暇朝廷亦置之不问在其自视何如耳兴国军者本武昌以摘山皷铁之利遂建军壁故庙学草创而不完景祐受册之明年太原王君以成均博士知军事刚断柔惠敷和于下剔去蠧螫民怀其生柅车期年简肃成政乃谓其僚曰古之善教自学校始家塾党庠职在乡老况今领县立社以有兹土人不知学何以示教先圣先师之祠而不若淫昬之鬼何以示徳二者皆为政所当先也惟旧祠在牙城之西风隤雨隙不自撑梧先生弟子居无容席之地嵗率常祀俯仰其间实所病焉于是度费饬材以萃百工罢不急之用而用之不疮于民不割于公而霈然余力以克有成露奕奕负隂向明龙巻玉璪颙昂其象亷陛严峻庭序闳廓凢爵于唐讃于先朝作配从祀及得图形太学者塑坐绘立咸备其制向之不如制者悉俾新之筵开黉堂以登师儒局列校室以来隽秀是焉者处于东偏又为二库藏赐书以朂生徒之业椟礼器以谨春秋之祀是焉者居于西偏学之稽古先乎制度乃案三代车旂器服图之屋壁使来者观之焕然在前祀之有斋致其防恭复筑斋室于宫之南湖光上照山翠欲滴太虚之庭垢虑可涤事神诲人之道备矣新宫既就而行礼其中邦人怡然知学校之所以为教也賔僚以书来俾为记将伐石而刻之以永其夀年昔鲁人美僖公遵伯禽之法能修泮宫播在诗颂盖以能修其宫又修其化故国人思乐泮水而往观之礼有饮酒飬老之仪兵有受成告克之事咸在泮焉则化民成俗之道舍此宜何先哉王君能尊仲尼无穷之教宣当世所宜之治修词宫建学馆知为政之本故不敢让而记
　　惠州海丰县新修文宣王庙记
　　夫敎化之本自学校始学校之兴自乡遂始周人有乡先生遂大夫分掌其令以谨其习而荐其贤能焉乡校所建则有皮弁之荐小雅之歌以享先圣先师古之道也自秦人蚕食六国废周之令诗书之教轻于虮虱汉兴杂霸学者惟集于长安郡县之学防矣唐室虽欲尊儒而不得其本春秋祭菜専为孔子祠宫已事而逡郁生荆棘因循其弊以至于今矧今之县令惟以断笞杖督赋租为称职耳其能劝学以警俗者防何哉吾友谭君初命为海丰民守农亩吏守曹事阖境恬然夜亡犬声下车朞年政既成矣乃曰习爼豆所以敦风俗兴学校所以励善良严祀事所以教肃祗考前计所以辨制度古之建学必居公宫南之左明堂亦学也在国之阳县虽小亦国也子男之制其可忽哉旧有庙学处之西偏编竹覆葵以为其宫隙雨霾风以昬其像嵗二月上丁率诸生祗其常事局蹐庭下退与诸生谋建新庙而崇学馆诸生闻之愿倾私楮以賛其成遂状其事得请于州徙祠舍于邑之东南隅伐山敛材易葵以瓦冕服玉璪仪容大备顔子西向以为先师十哲坐塑以为从祀丹朱其器以荐乎牢醴垩白其堂以业乎讲诵工既毕遣书请词以识之夫素王之道犹天地之大日月之明江海之浸隂阳之变日用于百姓而不知其仁泽及于万世而不为其私口颂目訾不加损益所以尊而奉之者教之所存焉耳今海壖逺国王化广被夫子之道同其污隆兴葺黉舍希风邹鲁此亦政之所存焉耳乃书之以示于后康定二年六月日记
　　筠州髙安县重修县署记
　　国家以县令専调选部用人为轻故难理之邑皆命寺监少署丞佐之官以为之长由保任得寺省官者必之两川以廷谢日为次未之两川而之他处则为权入大江之西县不满五十难理者三十以风波之险狱讼之繁人固畏之而不来其来以权入为资久者或逾年少者三数月其阙也又三数年民之病所以痼而不瘳者其由是乎为政尚然室屋頽圯其谁顾之哉髙安剧邑也籍在难理中皇上以景祐冠年之初髙阳许君举进士登甲科得秘书省校书郎试治兹邑故得久于其政君啓迪中道斵奸搆穷罪之所在虽强必刈志有所守虽威不移吏畏其明而罔欺民信其令而必从满三嵗朝廷嘉其成绩就増秩为廷尉平不易其地君之始至也上漏下湿不蔽风雨越二载庭无留事乃议为署以卜攸宁取材计工皆于农隙逾年而后成民无劳焉翚飞鸟革百堵之兴一本于制度昼访夕修四时之居各为其区处至于室容宴豆亭张射侯可以序賔可以观徳古君子之事也向使逾年而去则于是署也不暴敛以成之则隳其基必也守宰之不数易观此可以知政矣署既成俾予记之不敢为让景祐五年十月日记
　　楚州盐城南公署壁记
　　国家循汉旧制笼山海之藏以佐经用海濵斥卤至广而民食至急故敛散之权不可不専其法一缓则奸人大贾擅之矣此所谓与夺贫富之柄也淮负海置盐亭者州军五【楚海通泰涟水也古曰直今曰然今尚呼亭灶直户】转赡桐栢以南逾九江及荆衡之郊凡六十余州最天下之盐嵗入息钱三十五万万而淮海之盐息钱实二十万万其富国也博矣故牢盆禁地必择官以董之自计相及其佐及主计于外者迭举洁亷干济之士以充其选然自建元迄今殆且千稔而尚有遗利者岂废置不常当官者未之思乎景祐初太史吴公【遵路】漕淮南粟兼制置使公事乃奏言楚之盐城造盐之七皆售县仓亭灶棊列相去且百里掌出纳者以仓为主而不出郛郭故私煑盗贩散漫不能禁请分南五傅海七十里命一官督察之俾火伏可见私煑可禁天子是其议可其奏公因举殿直曹元素莅焉其收果溢旧数秩既满今三司副使张公存复举曹君供奉以续其职曹君生貂蝉之族而能以清勤自饬才为人知官无遗事是将复大其家者也欲书名于署以谨其始且为他时之志以书来请遂记之云宝元元年十二月日记
　　楚州团练推官防壁记
　　汉制部从事佐刺史提政纲而舒巻之其编氓劳逸群吏善否钱刀盈缩狱犴邪正无虑朱出墨入咸得婉美其画白府而损益焉有唐天宝之后宿兵四郊分建元戎以屏王室大者拥旄而制数郡其次持节而颛一州各立监佐辅其条教然郡曹掾不得闻军谋军尉于民事亦如之兼而賛者必求文雅之士为其上賔故叅谋幕府防使名而命之山阳楚之东都北缭淮东负海漕渠贯中天下辐辏者半四逹用武之国南走广陵为大府故持节者不得制旁郡团练之名得于此矣皇朝命文吏领州将惩诸侯之専也宾佐之任委于选部累资计考不由辟召而主礼轻矣先是团练推官受署之馆位得其表接賔客分曹局列厨廐容妻子各有攸处前居是官者才谫而权不足郡都尉縁隙而豪夺之徙居河亭才庇风雨近市而嚣焚巢而危孰谓官庭返隘民舍枝梧湫底何以观政兰陵萧君江左之秀由进士擢第再命而佐楚防某人为太守仁贤协賛纲领克振民得和气军无怨声议政之暇谋及居室乃根源前事上白廷中愿迁爽垲以正民之瞻视诏可其奏乃择地于子城之东南隅出帑金市山材兴卒徒利工器一毫不取于民间费府缗若干万考室若干上栋下宇可以避燥湿髙闳厚垣可以卜清旷噫世之处官局者苟非因循卑陋则兴役动众疲劳下民矣今萧君革因循之弊絶罢劳之役而安厥居愈见其兼济之能也异时享大名器佐王之国则观其佐东诸侯之政斯得之矣若乃楶棁轮奂亭圃嘉美本无意于华侈故畧之明道二年五月日记










　　武溪集巻六
　　钦定四库全书
　　武溪集巻七　　　　　　　宋　余靖　撰寺记
　　筠州新砌街记
　　予至筠州之明年道者僧体谦防谒及门既坐遂言本永嘉人寓筠二年去居庐山筠之崇善者曰吴太元命之复来募众得钱一千万召工凿山陶土得石与砖若干千万砌成大道北断于江其南西缭于阛阓凡若干万尺横渠暗窦为桥以通之凡若干所喜舍之士以道计者自五百尺至百尺凡若干人以钱计者自三十万至一万凡若干人一万而下不可胜计所得钱不以簮毫自私皆寄某氏之帑朱出墨入悉某氏主之麻衣草屩以董众役暮宿甄舍饥食于施者家凡若干年而工毕乞书其事而志之吁今夫地征物赋官司列榜笞谨期防上监下督民犹有靳固而逋负者至以西方之教一呼于众则发畜积割珍爱欣然无所惜其故何哉盖儒以礼法御当世使人迁善而去恶佛以因果诲未来使人脩福而避祸然世有积善而遇祸积恶而防福者虽有仁智无如之何释之徒则曰彼前世之所为今获其报耳今世之脩报在来世又言没有天堂地狱苦乐之趣次序纎悉故无刑而威无爵而劝归之者如川之流壅之不停去之不竭其为教大抵若是其有窃佛之权愚弄于众财未入手先营其私衣华暖居宏丽噉甘脆极力肆意无畏惮者十六七焉彼上人者独弊衣粝食苦其行而外其利又能得开信同心成此利益使夫趋官曹游旅肆者出滓泥入清净之境真奉佛事励戒行而好方便者也志之无愧词
　　韶州翁源县净源山躭石院记
　　古之学佛者内乐空寂以照自性外作饶益以济群动故行脩于已而功施于物虽岩居穴处草衣木食委去浮累超然独徃而万家之城十室之聚率有信向仰为开导由是攀萝蹑霭栈险梁深异人所居必立精舍躭石院者翁川之列刹也山川葱鬰杳絶纷嚣泉石幽竒足以躭翫唐大中三年有僧法光爰此剪茅众为筑室去华摭实遂以躭石为名刘氏剖乱离斯瘼钟呗之声几乎息矣开寳初因其故号迁于上潭香火仅在风幡无托不有废也其何以兴天圣中今住持慧周同檀越巢廸等相与谋曰佛之示权也大矣人之起信也久矣察荣悴者知其果视祸福者存乎应崇善者有精进以笃其脩畏罪者有懴悔以寡其过多藏者有布施以破其惑念往者有追奉以广其孝是知民之闾井不可一日而违塔庙也既而同焉者募异焉者劝富焉者资巧焉者力其相土也则叠岫賔挹澄溪帯附其度材也则百堵云搆四阿翚飞其设像也则金璧睟容天龙善衞其据境也则珍木弥望佳气袭人真崇福之秘宇絶尘之幽致也苟非智者创谋善人恊规孰能与于此哉巨石如屏泉淙于下可以爽精灵可以涤尘虑命名之始其在兹乎就崖砻琢传之不朽皇祐元年八月日记
　　庐山承天归宗禅寺重脩寺记
　　佛氏之权大矣三乘十二分之教虽所説不同同归于化人为善人天龙鬼无不归仰故一一城邑一一聚落一一川原一一岩岫未尝无刹也俗无华裔土无沃塉十室之居万里之逺钟梵之声相闻世人不厌其多夫惟羣动外诱则其智昏一念内息则其心寂习浮图者定慧发光以戒为本故居城廓之愦吏不若山林之闲旷也天下溪山之秀江国为最塔庙之严庐阜为胜近不接于尘坌逺弗托于岩崄晓叅夕问无非佛事归宗田焉本晋右将军王逸少之宅也坛宇虽改墨池犹存天竺耶舍尊者振锡来居遂作布金之所江左六代至于隋唐揔以律仪莫穷谱系正元中江州刺史李渤与智常禅师为云霞之交兼师友之契爰开法席革以禅规常禅师马祖之嗣风韵殊特初有日者言师相有异表师闻之曰吾学佛者异欲何求遂以沙眯其目輙有流星之应时人因其睑赤呼为赤眼道人四方来学不下千众自是灯灯相继于今二十三世矣皇朝景徳三年以诞圣节名承天赐为寺额仍冠归宗之号丛林之盛少能比拟栋干之隆几及千间皇祐初譆出之灾鬰为煨烬长老慧南既痛已身逄此壊相又思成性庄严当由我兴于是精勤再造同于经始未终厥志奄先归寂妙圆禅师自寳昔尝众请在十八世矣诸方道目推为禅伯苐以云居久隳纲领徙猊座而振之及是缁黄共议还师故处人之求旧羣情胥恱智者献谋匠者献艺富者献财壮者献力土毛所入日用所资众竭其诚簮毫无隠逺者伐山近者陶土而绀宇巍然巧思铺金寓形设色而寳像俨然惜其能事未终倐亦避去道宜绍之亦才数稔今长老慧通嗣揔清众极力兴脩凡陂而未平基而未构噐之未具像之未完月缀嵗葺工无暂舍期于大备又加焉素不至朴严不及丽香火所防賔主所止经行作务羣居独息各为区域莫非僧仪愚尝谓臣庻之家虽五世相韩七貂仕汉子孙能保故居者鲜矣至于禅宗佛宇或时迁代易而钟呗巾盖不絶者何哉选于众择其能而授之乃克起补废而永厥世也必因夫大患难大灾害然后见哲匠之才谋菩提之愿力古今已然之势也故十三年之间继择开士而见寺制周焉监寺僧松思寳师之门人也遣价驰书数千里匃词为记不获让而志之嘉祐八年十月日记
　　广州南海县罗汉院记
　　孔子曰可与适道未可与权则知道者圣人之中正也守常而不可变权者圣人之轻重也应变而隣于谲权之时用大矣哉佛氏生于西域与诸华土壤断絶殆将万里其灭度后且千嵗摩腾竺法兰始持其书逾葱岭东土当时未之识也廼绎汉明秘夣以肖其像复筑鸿胪外馆以居其徒防其梵音以通华言讽诵讲説日渐月渍自是迄今又且千嵗天下之俗云蒸波委秀眉之老毁齿之童服役其事惟恐在后百户之邑十家之鄊铙皷梵呗未尝可阙其故何哉盖佛以大权宠万化归于至理而已其为教也禁杀伐断淫妄崇布施重懴悔性命之説付之通之士因果之论精入鬼神之域使贤者务脩愚者生怖同归于善也且夫蠉飞蠕动含生之伦莫不畏苦而趋乐圆手方足最灵之品莫不跂髙而好胜而况血气充于内嗜欲诱于外不足而后争有余而后肆欺诬巧伪皆欲勿为而不能已也非权曷以诱之哉呜呼人羊相噉生死循环一念作恶流入胎有知之所同惧也髙赀厚产逐利不休暂持所爱则获福报常情之所乐为也欺天防上造恶者众摄心自悔罪即消灭众人之所愿闻也死丧之哀五情溃乱闻有遗教俾其熏脩能饷亡者往生善处则虽捐躯破产无所靳吝孝子之不忘其亲也廼知浮屠塔庙相望于野不为过矣南海诸越之冠邑也畨禺大府节制五岭秦汉以来号为都防邑即郡治俗杂五方史牒志之此无预焉邑之南有里曰丰衍村曰平洲山曰莠罗院曰罗汉自刘氏归命里落荒榛院之余基鬰为茂草然而名在郡图未削也至天禧中圣化翔洽逾五十载国无横赋民有常业生聚既众仓廪既实亡者必有悼也而不知其所之存者必有脩也而不知其所向耋艾同议香火为归尔时檀越麦延绍等五十余人列名请今住持僧法宗建刹奠居以奉西方之教繇是相山林视原隰基爽垲宅闲旷令元而恊谋仰定星而考室罄已所有惟力是视募众所得一簮不私餙土以寄防故斵砻缥碧以极尊崇之数倚席以待众故节棁轮奂以开讨论之地一饭之约击钟而示严四方之来折床而忽拒茂松嘉树莫非手植缔构缮完其亦勤矣却视城阙尘嚣不来前瞻海潮法音如在真物外之幽絶也人地相髙众所推择遂选为县僧首凡僧之董领教门者国曰统曰録郡曰正县曰首苟非才出辈孰能得之法宗师本郡人姓陈氏防以经业自进长以戒行自守遂能阐扬佛事化其聚落咸使信向称为一邑之首噫彼上人者僻居海屿不求闻达至于志有所立行有可取人则戴之以为领防自脩者可以劝人其信矣乎康定辛已嵗予以缟冠南来得其状而书之既志佛之权且警夫怠者云耳
　　韶州乐昌县寳林禅院记
　　上士冥心而履道其次崇善以济物道充于内而迹彰于外物应于迩而名闻于逺所以谘事而察其言寻声而索其实一家之誉必用之于乡一乡之秀必升之于国盖善恶起诸已毁誉成诸众择贤采异用此术也今夫推自稠人之中陞于髙座之上巍然当室之白以师道自处使同袍济济北面就列拜起趋揖如事君父若非深识悬觧领悟性相舂容一音发蒙去惑者众多之心岂易伏哉越人右鬼而刘氏尤佞于佛故曲江名山秀水膏田沃野率归于浮屠氏郡之属邑曰乐昌去县郛四十里有院曰寳林地灵境胜一邑之冠逺郊近落率来瞻仰故尝登延开士主其熏脩于戏栖山林以遂其髙遁江海以安其闲幽人竒士所以击节而争往也又况有栋宇以资其偃息有菑畬以奉其饘粥果能择得闻人以付之俾其发扬佛事开导氓俗奉行诸善共避众恶此乃因髙闲之适成兼济之利者也今长老圆祐师福州懐徳人姓陈氏学顿放于黄梅山显宗禅师服勤二十年昼问夕叅遂探幽揵乃曰未脱自防安能度人即谋南归以卜终焉之计惟兹寳林之众屡易师长而莫能兴葺以延四方于是计使邹公覃逺听博采得师于防之慈云遂迎以来俾尸其众时景祐三年也先是院制度狭小不克称于其名殿陛庳下堂奥浅仄居才数亩面临廻照影过亭午则暑气鬰勃坐者挥汗至于末光师以日廪之余悉付营造易其堂殿负隂向阳増筑厥基殆逾百堵伐山陶土剞劂圩墁之工百役自具不假外狥居者执畚而同力来者挂锡而如归夏开南荣冬塞墐户无复往时之陋也乃知择得其人为利自博但无意侵渔能守厥旧已足佳矣矧能指无脩之要以悟自性精有为之勤以励后学此而不记将孰记哉康定二年九月日记
　　韶州净源山定慧禅院思长老自造寿塔铭
　　夫鸿鹄翔于青云之上鱼龙潜于深泉之下安其性也人之处林野乐闲旷栖神养和保终性命得其适也古之达士者皆自为秘噐寿室以卜返其之宅周官有冡人墓大夫掌其禁令与其位数然世人尚以死为讳独防庄氏昌言矫俗云富者苦身疾作多积财而不尽用贵者夜以继日思虑善否不若死者无君于上无臣于下虽南面王之乐不能过也庄生之言盖犹佛氏所云厌生死苦乐槃乐者欤佛之去世天下之国分其齿骨爪发舍利而藏之为塔于其上奉之如其存后之学佛而终者皆塔而不坟从象教也今净源长老名邵思姓李氏曲江都渚人于曹溪南华寺出家受具既而叹曰身居曹溪漫不知其门域当自愧其名遂起游方之念天台南岳无不之也最后见洞山聪和尚得悟入之要以归焉州以近郭名蓝宜择知宗乘者统领其众遂召师居之昼登师座夕啓虚室以延学徒各以其仪寺之西数百歩有岗蜿蜒盘屈左右峯峦拥抱其前平敞可爱乃即岗之南麓为竁穴陶甓以田系其傍上而侧设道以入又于其上屋之为塔之形曰吾将归骨于此前搆草堂数楹署曰寳福之庵日自防杖往来其间又熂其西北原树以松柏仍得土之可垦者数十亩垦之取其苗子为香火之用屡登吾门乞词将伐石而镵之以自志云尝与朋友私议今夫防声利争寻常者桑榆末光彯撇其气然尚身恋珪组手握牙筹计生兴利不知止息苟能觧擿外累以死为归而休其心者亦足嘉矣孟坚书臝葬有为为之也自汉以来文士或自志以掩幽室今思师不攻外典且畏予之去而固求先铭其侧某亡叔葬其西原故尝登是岗乃为铭曰
　　生无本　是为佛性　心境皆遣　同归于静不讳其死　是逹真理　性同虚空　体魄归此
　　韶州开元寺新建浴室记
　　释氏之为道也兼济于人不待乎逹独善之乐不专于穷以悲智为脩者也悲之为言仁之端也能与众多作大饶益去大患难获大安穏视物之累如身之忧建功而不祈赏益善而不祈报此悲者之为也智之为言介之徒也守静黙舍欣厌居市朝而非显宅山林而非晦身同夣幻性等空虚离五蕴超三有此智者之为也韶于岭外为望州卢祖印心之域故寺最众僧最多然郛郭之居初无众浴开元寺者精蓝之甲也比蒭延吉以头陁苦行劝募依信量力出货聿图胜果乃于寺东南之外壝相善地市材购梓人售陶工积勤营构用成温室八桂僧道防勾稽其簿矢谟于康定落成于庆歴之某年五日为期一具汤沐熏脩者得以涓洁尘垢者得以涤荡至者欣欣真兼济之事也先是州跨二江通以浮梁夏潦暴怒嵗苦漂泆人用艰渉户烦科督吉师居河之湄极力紏率伐材以横大航冶鐡以络连鏁新而维之众获其便方辀并辔如履康庄积霖涨波不能冲齧非悲智所乐何以及此月华琳禅师丛林之宗工也以书来抵庐陵谒词为志吉师曹溪人姓侯氏十六受具徧游名山禅学通悟琳师称之今受众请为住持主云庆歴六年六月日记
　　韶州重建东平山正觉寺记
　　诗人之咏曰鸢飞戻天鱼跃于渊盖言上下至也翔极于髙极于深则性之适矣山林之士岂不乐夫旷逺哉湘之南峡之北山莽连属而韶居其交东平为其望山富乎髙深者也剪荆构宇靡详厥初旧传韦宙大夫碑云刘总尚书出家于此赐号大觉较其年名地域乃与本传不同防昌之世例防摈毁咸通中知宗大师慧寂再肃僧仪恢复兹地四方来学缁褐千人寂师前住仰山时号小释迦者是也门人道圆扣阍奏牍以东平胜地知宗名流兴复灵境愿颁额干符二年名祖禅院改赐澄虚太师并紫方袍以宠之及其委蜕谥曰智通塔曰妙光刘主因之尝割曲江之丰乐乳源龙归三鄊民租以赡堂众国家题期五纬敷佑四海出日入月罔不率服野无屯师里无暴征吏良政清人用休息故摄心奉佛者沛然有余力矣然而作大饶益兴大功利建造崇立显扬佛事苟非戒行涓洁众所钦瞩者其成之固亦难矣开寳中刺史潘公懐裕尝择名徳而绩用弗成至道中火禁弗严鬰攸为患尺椽寸瓦煨烬无余本寺徒弟徙厥基而新之咸平元年赐正觉寺额然纲领不振膏膄之土侵牟者大半矣天圣初州命礼僧绍登恢隆祖席缉复未完而顺寂焉提防刑狱林公升酷好禅学遂请今禅师得彬开堂续灯景祐五年也彬师化州石龙人儿童戏玩即好经梵之声少年游方徧叅尊宿得法要于庐山罗汉院祖印大师侍执巾瓶十有八载屡赍山仪中闱进贡朝士称其机防既受众请居山也到山食讫即召田客具畚挿寻知宗故基断茆结庵以闻于州符报从之明年尽复嚚人侵地籍所余以募梓人瓬人伐材埏埴不烦而备噫佛氏之制闳矣像有防屋堂有猊座人不以为忲画楹而居击钟而食人不以为侈天为兠率山为补陁人不以为诞施者惟恐不得丰其用匠者惟恐不能肆其巧金仙之权何其盛哉先是山去民居三十里指四峯以为境东名灵隠南曰大防西号月轮北为狮子且知宗尝聚学徒千余故其制度得以闳肆穷毫溢楮所不能既若乃禅机祖学缁素所推名木竒树方俗所异非关兴构阙而不録第志嵗月而已皇祐元年四月日记
　　庐山归宗禅院妙圆大师塔铭
　　禅师讳自寳庐州合肥人姓吴氏生有竒相防不同俗弱龄出家寿州普寜禅院智柔大师授以经律初具戒腊已抱出羣之见蹑履游方遍叅知识蕲州五祖山戒禅师驸马都尉李公遵朂素所友善丛林匠石禅流所宗见师之来则曰大乘器也许其入室置水投针理存黙识得彼心要声问翕然寻至筠州洞山自唐而来谓之洞上长老晓聪有名江左韪师通悟堪嘱后事乃白于州愿以法席传之四方禅学闻风逺至户外待次毎至宵分擅施委积库司常余百万黄檗山者唐相裴休所施庄田旧赡五百余众近嵗僧才数十而饘粥弗充移师揔之清众日増而资用丰足其为人信向如此江南号为江山佳丽甲于天下其岩岫峻防磅礴千里者庐阜为最梵刹相照其间名古佛道者山之阳则曰归宗据云水之都要山之西则有云居覧泉石之幽皆学佛者之所辐凑统领苟非其人则去者半矣今丽正直院祖君无择河东部宪程君师孟并着好贤乐善之名继守南康军祖召师临归宗程徙师主云居咸率羣官列名而邀之所至选择名僧自随为其羽翼故学徒加众厨廪加丰提唱宗乘言出意表啐喙之机不渉名相或纵或夺遂至无言嗣其法而居师席处名山者不可胜数其服人心如此厥后以舟楫往来衣冠之士至星子者咸欲见之故再莅归宗从众愿也其在峒山时尝自甓寿藏为终焉之计矣后二十嵗凡四徙禅席而终于归宗乃知有才徳者无意于隠显而人自归之名自从之观师之出处真无求于人古之有道者也初以驸马李公荐其名而赐紫方袍皇祐中特恩赐号妙圆大师至和元年十月二十八日示疾十一月一日斋毕辞众端坐示寂十八日全身入塔俗寿七十七僧腊五十一既没六年门人松思以状来乞铭乃铭曰彼上人者　丛林独歩　激扬宗防　慈心广度言发其机　俾之自悟　人得其要　直趋觉路横杖而来　舍筏而去　吁嗟妙圆　人天仰慕
　　广州乌龙山觉性禅院草堂记
　　伽蓝之制室曰方丈十方皆然也番禺之东去郡郛十里而近有山曰乌龙院曰觉性长老僧曰法持剪发为头陁题其曰草堂视其迹似好异者察其所为则禅心而戒行衲中之隽也不游聚落将十稔矣语必诚愿人多信向不祈甘美而鼎餁常丰不尚华侈而丹素无废夫道充诸已伏之必众行敦于内而闻之必逺曰缁曰素未有不始于脩者也或者谓无脩无证乃欲屏去因果混同善恶则与夫愚暗贪恚者何以异哉殊不知无散乱心是无思也无染着心是无为也故虽智空境寂而不舍方便严餙佛刹纳人于善兹所以为众所归也迹之同异可畧矣嘉祐八年正月丙寅行春至此既归而笔之









　　武溪集巻七
　　钦定四库全书
　　武溪集巻八　　　　　　　宋　余靖　撰寺记
　　江州庐山重脩崇胜禅院记
　　夫万寓之大羣动之众佛以溥博之教渊泉之语广譬善导无不入其言含生有知之类人人物物皆蕴佛性犹木中有火本来无覩方便鑚凿乃见光华离暗得明不从外至故无生之説以去纒防有为之法以朂因果二者并施于世随所悟觧归之等觉佛去世后持其説而化于一方者信向逺近视其縁之厚薄云耳大江之南号为山水竒胜庐阜又为诸山之最自东晋以来髙人开士蝉聫不絶山形磅礴三百里寳刹之有名于天下者以十数四方学心之人多归焉学人之至必又能以圆顿一音之教举其机而惊于众者以登法师苟得其人则一言顿觧出生死海刹那顷耳崇胜禅院江南李氏干徳三年所建也逺公莲社絶顶相望渊明栗里髙风接秀左泉玉可以涤纷烦前林蔽空可以乐闲旷真遗世观空者宴息之境也景祐初久虚禅席于是州将而下佥议立刹广询法王之器授之猊座遂得今禅祖珂师焉寺之故居庳陋不足容四方之来一日珂师言于众曰吾以诸法一味离去世间染浄所厌一切差别境界无有少法可说乃能入于如来难思智地然而一切诸善皆由信起不有荘严何能起信若寂然无营则陷于因任止灭之病矣众闻是说翕然从风其堂皇殿庑序闼管库之不如制者一皆新之筑基而饬材陶土而砻石肖像设色众工攸序栋宇轮奂见者起恭师以善教而流布其法以信而募其货以智而役其工自丙子经营至甲申落成轩槛廻合凡三百余楹雕琢金碧皆极硏丽无有逺迩賔到如归其徒之至者寝于斯食于斯闻于斯觉于斯夫见宗祊而起孝覩墟墓而生哀视塔庙而增信其理一也某故史官且师之同郡人故得其实而书之珂师通学识敏少厌荣进壊衣削髪而居丛林不露头角游庐阜若干年提唱宗乗集轴禅録七巻盛行于时时人服其该洽噫自祖法之东流六世而居曲江今珂师生曲江复以心法见于名山古言孔子之后邹鲁多儒信矣哉庆歴五年月日记
　　潮州开元寺重修大殿记
　　金仙氏立空有二教弥纶人天之际以三乗四果开陈渐路其说曰一切诸善皆由信起不造业故种种诸法皆由戒起能摄心故六波罗蜜由布施起断贪爱故百福之报由庄严起无骄慢故所以群生归向如流湿就燥不可御者其有最胜之理乎潮于岭表为富州开元于浮屠为冠寺畅师于僧官为极选又以金仙氏福报性学之说开导于人故其答者如响之应先是寺有罗汉殿者嵗时浸深基倾栋圮压焉是惧风雨何庇乃创是事鼎而新之其募资也毋喜腆毋羞薄同焉者懐异焉者劝归于信而后已由是伐材于山埏土于陶购工于市而布规矩焉金碧之饰雕绘之巧羙梓宻石厥制备焉自释迦金人部从至于五百罗汉之容率饬化而像之归于荘严而已矣又为二楼一储本朝累赐太宗睿烈皇帝御书真宗章圣皇帝及今皇帝御制一县洪钟而对峙之康定庚辰乃始基之庆歴癸未而告厥成凡寺之制完者饬之缺者补之隳者革之凡五百楹为一郡之表三者赡焉既落成逾岭渡江絶淮走辇下七千里以其状来请识嵗月乃书之云
　　韶州白云山延夀禅院传法记
　　昔者金人见梦经像始东而圗绘结构奉遗教者徧于天下既而汉之宗祀废于当涂魏之血食絶于典午西方塔庙岿焉无改大雄之徳何其盛哉迄今千寅恭益众由是王图侯国商闗农井苟有生聚必为浮图大抵南方富于山水号为千岩竞秀万壑争竒所以浮图之居必获竒胜之域也实性大师始来居之絶涧髙风怳出物外隂谷夏云阳崖冬葩故非区区林麓之所比也古者谓穹山濬泽必能兴云致雨以济万民之望故以白云名之观夫髙士逺迹当世非独玩云霞之容同禽鱼之乐而已葢将脱去声利深入杳霭目絶尘累耳防俗嚣而后真性湛然如太虚月旁无壅障乃克通照耳所居髙深所乐旷逺者以此也禅那之学其来尚矣自南北分宗思让异派虽达空照理共归觧而临机接应各禀师模言有体用义有纵夺互相祖习曰为门风然而无善可求无恶可去直指宗门令其悟入云门之教最为真淳实性即云门之嫡也实性者刘主所赐号也名志庠封州人姓陈氏广主延入府中亲问法要有名传灯录庠既即世志文开堂嗣之次曰契本禅师达正次曰达真禅师云端次曰玅光大师云福皆承师嗣法世赐师名厥后有惠龙者鳯翔人姓赵氏今长老常简永嘉人姓徐氏皆什方名徳之选也自实性至今七世矣栋宇加饰焉田畴加辟焉仓廪加入焉器用加给焉徒众加进焉逺近加信焉呜呼今公侯将相之家不过一传再传或当世而絶者岂非道家所忌陈平所识隂谋而害人者耶至于浮屠氏托大义以承嗣而能世广基构至于不朽贤于隂谋者逺矣其可书也遂志其世云
　　南岳云峯山景徳寺记
　　云峯者南岳五峯之一也昔大禹登祭此山得金简玉字治水之要故有禹之行宫虬虬古碑有时见者遂名其溪曰禹溪梁天监二年动其行宫创寺仍赐近田以资僧食以岩栖谷隠之故世所以推而重之者谓其轻去轩冕踈外声利以全其髙者也矧以释氏之谛离蕴去着出生死海以全其性岂犹脱嚣埃易去就而已哉自梁已降代有竒人简文帝大寳中有法政禅师身长八尺布衣一食独宿树下虎兕围绕每一入定輙经累月忽一日风雷震树见神人具衣冠端笏而前曰此宜立坛度人师诺之遂奏置甘露戒坛度僧五万基址存焉陈有髙僧惠勇脩心于此六十余年羣虎旦夕侍衞隋有髙僧善伏习禅智三昧通宿命亦能入定一月乃起常念幽途多苦饥渇乃咒食防饲焉太宗朝有髙僧义本博通经律子史百家无不览者内外学徒顺风庭谒至则开纳深得人望无疾坐亡葬于南岭有防鹤悲鸣绕塔三年而去至广顺中寺主僧启仁被诉防法籍没荘土皇朝建隆元年楚文昭王马氏请而复之尔后甲乙承袭迨景徳中改为禅刹命僧智吉演法领众其事上白遂以年名赐今额焉自智吉之后曰希顺智宣懐荀三世相承矣庆歴末佥议请今长老纯正绍隆法席正师成都人俗性李天圣中遍叅智识深达心要荐居岳麓之法润寕鄊之善果及今居云峯凡三迁法筵皆当世名公今相国刘公资政孙公致仕贰卿刘公而下十余公署防而请之所至缁徒云集且夫无生之说用达于根本有为之果葢朂于精进故悲智异途而同归济度福慧殊报而俱出薫脩所以学心之徒闻言而得要慕教之士覩相而生恭随其机縁示以开入由提唱之余极力营茸塔庙之制华梵相叅扶土而为像度材而搆厦壹用常均不侈不陋七年中为屋三百余间至于县廨庄舍又五十余间皆率减嵗储不外干于檀施此又人之难能也以孙公与某常同南征之役又都官黄君禀岳之秀而聨郡之务故致书求记因不克让而记其世次云至和二年六月日记
　　南岳云峯山景徳禅寺重脩佛殿记
　　佛者号为天人师故像饰以金屋为之殿极尊崇也天下五岳维南曰衡邦之巨镇地多胜境蓺林构室梵刹相望据五峯之正势而旁罗禹迹宻通洞天者有云峯焉晋宋之间名僧继起隋唐而下世有竒人迨于先朝始起禅席相国刘公之守长沙也以莫猺之梗当全材之选旌麾所指巢穴皆空仁翔封畛威轶聚落武功既成民斯安堵于是礼名士延髙僧外脩礼法之要中谈性命之本长老纯正当前席者既而从莅方镇尹正神都入叅朝政遂服公衮直亮嘉谋弼谐元化天下防福固为多矣苐以湘衡旧治古先灵迹岳山之下景徳为最乃奏紫方袍以锡正师复捐俸金以崇殿像初正师之居是寺也量嵗之入约其用而蓄其余募良工伐伟材相厥栋宇堕者完之故者新之越十稔其堂皇庑序库楼寮阁鼎盛者几五百楹惟兹殿制缔构犹缺得相君之教而备焉以恭谢改元之秋而图厥基迨明年冬乃克成之相君之志匪以施材而徼福盖崇乎外防也苾蒭之説盖欲瞻像而起信匪狥乎繁餙也某幸守兹土且辱相君之旧及殿成纯正以状来白遂志其嵗月云嘉祐二年十二月日记
　　韶州月华禅师寿塔记【并铭】
　　月华山西堂琳禅师曲江都渚人姓邓氏少学儒能谈王覇大畧已而学佛以诵经披剃乃游方犹以诗名徃来江淮间博覧广记推为文章僧参洞山自寳禅师寳于江南为禅宗丛林无出其右者见师以大心噐之遂以心印付焉息机南还结庵于旧山之北曰白莲学者闻其名自逺至者无筭州以众状请出世师遁于大洞累月众叩不已黾勉从之师既乡邦之望逺迩信向廪有余粮人有余力栋宇时构树蓺日广江山清旷甲于州域由是搢绅缁素途经江浒无不舣舟造室耳髙论目嘉致人人自得而还四方衲子奔走于路逹心要去为人师者数十人晩年避喧退居西堂众思其道郡以防请复恢禅防者三焉寳林山者六祖古道场也诏择名徳殊名命服以居之漕台以师为举坚辞不行乃即庵自甓夀藏曰吾当归骨于此既而曰生平交游之厚者安道子元而已遂以书来云愿以铭志诿吾执仆以从官鞅掌学殖荒落甞评古人之言曰志意脩则骄富贵道义重则轻王公谓道义内充志意不屈于王公之尊富贵之势不能动其心也此理诚髙犹是介者之谈耳学于大雄氏者道以性通志非外狥止观无着空有俱忘生死不能汩其真况富贵乎鬼神不能窥其迹况王公乎师之行髙乎哉不可跂已乃为铭曰
　　湛然性相本无为渉于形器有时隳他年幻质此于归尝言无佛良遣有知
　　庐山栖贤寳觉禅院石浴室记
　　大雄氏之为教也即空无着之谓性摄心自持之谓脩植因成果之説所以道迷也施财获福之论所以破贪也兹道坦明各随所证自像法东披诸华向风塔庙庄严徧我国土凡所经始人皆乐成者非它也彼既未悟于心姑欲弛贪而出迷当有导师掖而趋善使其然也栖贤寺新成石浴室募众而植因也浴室在寺之西南隅寺在庐山之阳山在浔阳郡之左郡在大江之隂山川佳丽栋宇轮奂梵刹废兴则寺记存焉寺之始创于齐盛于唐赐名于皇朝居之者不以昭穆伯仲相继自智常至澄諟皆海内有名髙僧统其众故建刹启基布金流银日月天宫瑠璃地界霞鲜翼张翕赩相照唯兹温浴屋老不支一之日澄諟言于众曰六时讃唱当务洁斋若尘垢未除则七福何聚欲求精进比丘备其七物不亦善乎时则有浙僧希昱能湛行为上首愿集其事用因縁相一唱而就募得缗钱二百万凿山筑基砻石构堂仍市美材续成外室凡十一楹其浣濯之所苏膏之器罔不具焉自天禧庚申嵗矢谋至干兴改元之初用浮图旧法饭僧以讃其成壬申嵗昱师防某于豫章求文而志之噫佛之性也开示悟人各有所因则知昱湛二开士当于水因悟最上乘入三摩地岂独使洗涤前尘除去七病而已哉按十诵律云昔舍利弗隆暑行化执恼所着有灌园者溉余之水请以为浴此人获报生忉利天由是观之同捐货财成此浴具功又胜彼如佛所説其获福报可思量哉其靡丽宏壮则简而不书聊记嵗时而已
</div>
    <div class="pagination">
<a href="武溪集_page4.html">上一页</a><a href="武溪集.html">1</a><a href="武溪集_page2.html">2</a><a href="武溪集_page3.html">3</a><a href="武溪集_page4.html">4</a><span class="current-page">5</span><a href="武溪集_page6.html">6</a><a href="武溪集_page7.html">7</a><a href="武溪集_page8.html">8</a><a href="武溪集_page9.html">9</a><a href="武溪集_page10.html">10</a><span>...</span><a href="武溪集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
