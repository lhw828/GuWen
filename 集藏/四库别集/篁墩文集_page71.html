<!DOCTYPE html>
<html>
<head>
    <meta charset="UTF-8">
    <title>篁墩文集 - 第 71 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>篁墩文集 - 第 71 页/共 162 页</h1>
    <div class="content">　　宗侄孙文模文楷字说

　　淳安宗侄礼部贠外郎节之子二其伯曰文模其仲曰文楷皆已冠字之矣节之疑其字之于名也弗协莫可为省循思勉之地请更之予乆未之应也会予南归过淳安二子者候焉则申告之曰模所以为人之范楷所以为人之式而加之文愿其为儒也然则二子者可弗谨乎夫求所以为范于人不独儒者自一工一艺以上皆然然不免有质孱而畏难器小而茍安者矣故能景仰圣贤之模训而景行以副之不敢退焉以画斯无愧所谓模者于是字其伯曰景夫廓其志焉乃若求所以为式于人又岂独壮夫老人哉盖自其童丱时学于里塾则然然不免有学怠而毁成气馁而改节者矣故能知圣贤之法守以自律终其身不敢茍焉以肆斯无愧所谓楷者于是字其仲曰守夫坚其行焉夫志行之基也行志之充也二者兼备斯谓儒矣然岂可以偏废哉文模干敏克其家亦尝以尚义得官比于命士文楷儁爽为诸生读书绩文以振其业两人者有辅车之势焉故予字之使互勉交进以称其名抵于成岂欲其徒志而缓力行徒行而畧尚志也哉淳安之程分自新安号青溪房世以积善闻至节之始以儒术起家进士显于朝占者谓逺大之器而有子克肖一宗之光也故为说以贻之

　　戴君名字说

　　浮梁戴君尝过予南山精舎请曰不佞名晛字克进考诸韵书晛读如练而俗呼如显又如宪为是不一也家君易为显而仍其字以友朋间称之者习不可骤变也古之人顾名思义而显未之有闻敢以通家子请于执事者予观显与幽对有阴阳明晦之义焉阳明阴晦君子小人之所由分也人能循理去私则其德明可进于君子而免于小人之归矣此以在己者言之也夫其德明又值阳明之时则与君子彚进名足以显亲业足以显君此以在人者言之也夫显于卦为离文明之象也处文明之世必先履错之敬而后可以辟咎当柔进上行之际必自昭明德而后可以致康侯锡马昼日三接之应然则显与进之义实相叶非独以其习称者姑云尔也君笃学负大志以乡进士署祁门教事方推其善以及人显之始也居显之始可弗敬乎敬则为君子以柔渐进得臣道之美而取应于异时也大矣君伯祖方伯公士章暨君父大参公廷节世父司封公廷美驾部公廷某大理公廷献季父司冦公廷珍并以经术显不由他途以进所从游又皆一时显人其得于父师深矣趾美于文明之朝而克副其名与字也可期矣虽然非敬以持之使在己者克明而进于道乃曰求显其在人者以进取为务则岂所望于君子哉

　　胡氏二子名字说

　　宋胡安定先生字翼之谥文昭故字文昭曰景翼胡籍溪先生名宪字原仲故字文宪曰景原皆望其景仰先烈以不负令名之意也

　　李生更名字说

　　祁门李生从予游尝作而吿曰生本名浚长被选为郡庠生有司者以浚犯时讳也为更之曰从人从言而字之曰彦孚故弟兄联行文皆从水而生独异且食廪于官缪以名上秋试屡矣奈何其不可终复也予曰不然名在法许更而子之名与字人习称之乆矣更之不可相逺也宜取名汛而以彦夫为字庶其有叶哉生谢曰幸甚已而侍御方公以按学至白其情方公许之则又以请曰是名与字先生之所定也敢求其所以为教者予曰汛洒也附扫除蠲洁为义而彦之训美也汉陈蕃谓大丈夫当扫除天下安事一室诚以士幼而学之壮而欲行之必使天下之污者革秽者去咸与维新而后惬志焉尔然古之人有大志而行不副者无本也澡雪其一心俾所受于天之明德无所垢而后推之以及民则其为汛于天下也孰御志大矣有本矣而为之无其渐未可也夫岂若释老之扫妄即真而已哉由洒扫应对以至精义入神循序渐进而后德可成志可充书之所谓俊彦孟子之所谓大丈夫者可几也语既生再拜曰汛虽不敏敢不夙夜祗奉如冠之初

　　王氏二子名字说

　　新安推府王公之子二其孟曰保其仲曰佐皆业儒矣而未有字之者间辱相过曰古者冠必宿宾有师道焉敢请于执事予谢不获乃绎其义而吿之曰昔诗烝民之称仲山甫曰王躬是保请字孟曰希仲周公作六典太宰掌邦治以佐王均邦国请字仲曰希周夫仲山甫及周公皆圣辅百世仰之俨然如神人不可亲也至考其平生则诗之称甫者曰小心翼翼古训是式而已称周公者曰公孙硕肤赤舄几几而已然则后学之所以师古人者庸可不自下学始乎从事于简编致谨于言动涵养其本原体立用宏巽以自牧夫然后出而事君随其力之所及求不失其令名则所谓仰止视则之功亦云健矣而况有其大焉者乎抑或疑此语之为躐等者是又不然大学始教必肄鹿鸣四牡皇华之诗三所以倡其志而作之使知夫幼学壮行当究极乎此也非以富贵利达期之也仲山甫之事见于诗周公之业备于礼诗礼之训二子之得于庭闻者稔矣王氏居栁城甚逺德深伯坚二处士父子皆积行韬能不食其报至推府以经术致身功名伊始将恢其显扬之地而求所以成其后者又如此圣矩在上炳若日星二子者可不愯然自励图所以称其名字之义哉

　　新安程氏綂宗世谱凡例

　　一新安程氏多称太守忠壮之后本无可别今定着凡家有唐宋以来旧谱及共业唐宋以来先墓者方取入会
　　一谱系有异同者有舛误者悉以歴代诸谱参较不专主旧说蹈因袭之弊不自出意见取傅会之讥同者书之正其舛误者书之否则阙之
　　一旧谱六世为图失小宗之义小传各系本支图后失统宗之义今图五世准欧谱例下注事实准史记年表唐书世系表例旁注世次明传代也朱注迁居及派名谨其自出也
　　一旧谱继子既书本生父下又书所后父下殊无服属轻重之义今注其名于本生父下列图于所后父下异姓来继者书具本宗谱而止出继异姓者不书
　　一无后注其名于父下而不列图如祠之袝主也有故列图者书止迁徙不相闻有后不与会者书失传有后不及会与会而未尽者书具本宗谱听其自续从释老者比无后例
　　一子孙无问隐显有作过者不睦者有侵祖墓者鬻谱牒者蔑视先祠者毁弃手泽者昏不计良贱者并黜之不书
　　一小注书字书行书生殁时月寿年书塟书娶书宦绩学业行义书节妇烈女书必据可知者其不知者阙之浮词溢美一切不书
　　一各派订误其所从出其所取证别为谱辨置编首以备叅考一先墓先祠之显者赐塟者别为图置编后附以经理方向及修复之事重遗体也
　　一各派凡所得制命公移及赠颂哀挽史传金石诗文别为贻范集辅谱以传

　　对佛问

　　或曰佛之道出于孔子之后故学孔子者必斥之以为不如是不足以名儒者如使佛出孔子之世则孔子之所以处佛者何如哉将怒而斥之乎抑矜而进之乎曰此非予之所知也孟子曰仲尼不为己甚者夫其不为己甚则佛之斥与进诚有未易言者然孟子又云孔子不得中道而与之必也狂狷乎狂者进取狷者有所不为也中庸曰道之不行也知者过之愚者不及也道之不明也贤者过之不肖者不及也佛也者其狂狷之流欤其贤知之流欤不可知也佛也者出于周之末世而生于西戎耳无闻目无见也吾意其俗必古野而其人之情未甚凿也佛也者又其甚焉见春秋之世臣弑其君子弑其父兵戈日寻于中国而淫酗之风大作于郑卫齐陈王化所覃及之境于是乎有愤世嫉邪之心思欲絶类离伦而立于独者此佛之志也恶天下之贪则以一切世故为虚幻恶天下之淫则并妻子而去之恶天下之酗则断荤饮而以茹菜饮水为贤恶天下之僣则己虽有南面王之乐而不能一朝居也恶天下之争则人有患难捐躯以救而不恤推此意也非所谓狂狷则所谓贤知者也佛之为名不经见而其字见于曲礼曰献鸟者佛其首注云佛符弗反谓捩转其首也见于学记曰其求之也佛注云佛不顺也犹孟子之所谓法家拂士也见于周颂曰佛时仔肩注云佛弼通言正救其失而不专于顺从也由是观之则佛之得名正以其所行有矫时违俗之义是或一道也而不可为世之通训云尔然古者身体发肤受之父母不敢毁伤而后世有刲股以愈亲之疾者得称其孝礼出妻使其可嫁而后世有守志不二者得称为节古者不仕无义而后世有高蹈逺引者得称为贤礼一命不齿于族再命不齿于家而后世有叙齿不叙官者得称为达大夫不可徒行而后世有贵为内史趋入里门者得称为厚则佛也者其为孔子之所进盖不可知矣或曰先正以佛为夷狄之教非中国之所宜者何如曰此又非予之所知也孔子盖亦恶见周之末世淫酗贪乱而欲居九夷矣欲浮于海矣使佛获见孔子孔子必与之矜其志而抑其过进其所不及不可知也或曰佛也者无父无君之教而中国袭之此中国之所以不治也曰此又非予之所知也孟子曰圣人百世之师伯夷栁下惠是也而又曰伯夷隘栁下惠不恭隘与不恭君子不由也意以二圣人之清和不免于过则学之者其流弊至此极耳岂二圣人之罪哉彼佛也者固矫枉过直之士其流弊则有所不免矣然亦岂佛之罪哉且春秋之世未有佛而簒弑为甚自汉以后始有佛而簒试不加于前也以是为佛之罪亦厚诬矣或曰梁武好佛而亡其国是其验也曰此又非予之所知也凡为人上者有所好乐而不得其正皆有亡国之理自桀纣以下可数也而岂专于佛哉矧佛恶乱而梁武乃簒齐之国家佛好生而梁武乃杀齐之宗室佛喜善人而梁武乃用朱异佛恶凶恶而梁武乃纳侯景则其平日之所以致礼于佛者止足为佞耳恶知佛之可好哉或曰佛之先固可恕也而学佛者多无藉不才之子乃使杂揉于中国非计之得也曰此又非予之所知也春秋之法中国而夷狄则夷狄之夷狄而中国则中国之此不易之论也彼学佛者其善恶固与齐民相等善者存之而不善者去之法之正也今天下之人其为不善者不少也轻于自恕而一切归咎于佛欲尽去其种类是恶垢而并薙其髪恶莠而并揠其苖也古之圣王必使天下后世无一物不获其所其效至于草木鸟兽咸若故有自蛮貊而来归者尤矜恤之况佛之徒处于中国也久不纯于夷也而矜斥之以自署为儒亦不仁矣或曰先正尝病学佛者之髠也缁也奉佛之居室太丽也以为勿髠勿缁而庐其居则其教可渐隳也曰此又非予之所知也古有三年无改于父之道者孔子以为孝为楚囚南冠而不易者君子以为忠父肯堂子肯构皆见称于先王之世佛之去今千有余年矣为其徒者奉其师饰其居守其法而不变则其立教之严明与受教之坚定固世之所难也诗云他山之石可以攻玉则存其徒以励吾人亦无所不可也或曰先正尝言释氏更不分善恶虽杀人之贼能一呼佛便可免罪是佛者乃诲盗之首也曰此又非予之所知也圣人不贵无过而贵能改孟子曰西子蒙不洁人皆掩鼻而过之虽有恶人齐戒沐浴可以祀上帝此儒者之教也若佛之心何以异此或曰佛之心固善矣若其所谓降妖邪伏猛兽致晴雨与夫建斋救度设像奉神则惑世诬民之甚者曰此又非予之所知也周礼方相氏帅百隶而时傩则以之索室而驱疫大丧则以之击圹而驱方良此降妖邪之说也壶涿氏掌取水虫以壮橭午贯象齿而沉之则其神死渊为陵神谓龙罔象之属而三代皆有豢龙氏此伏猛兽之说也太祝掌事鬼神曰禬禜以除凶荒祷水旱司巫掌羣巫之政令国大旱则率而舞雩此致晴雨之说也小祝掌禳祷以祈福祥逺罪疹而素问亦曰上古之医祝由而已此建斋救度之说也是数者在先王之世皆掌于官府降及后世官失其守而佛犹能之则古之遗法未泯也故曰礼失则求诸野又曰儒者耻一事不知而中国乃独以是诋佛为妄亦不考之过也古者祭必用人为尸而其流至于以人狥塟佛也者最号慈仁则固不能无过中者矣故其祭祀之尸率以土木之偶代之盖有爱礼存羊之意焉非若后世之直以木主而废尸也或曰释经言佛乃丈六金身又有得古骸者其胫与齿比常人特大故有佛骨佛牙之说是其诞而不可信者曰此又非予之所知也左氏载鄋瞒一族以为防风氏之后即禹之所诛者其身广九亩其长三丈骨节专车其后裔有侨如者为鲁所获埋其首于鲁郭门有荣如者为齐所获埋其首于周首之北门杜预曰骨节非常恐后世恠之故详记其处也荣如以鲁桓十七年获而其兄焚如至宣十五年犹在计其年当百有三歳矣其当生之年尚未在数则其形骨之大寿年之永在古以为常而在今以为异者尚多也岂止佛而已哉或曰佛有天堂地狱阎罗夜义金刚之说而达摩西来又倡为之禅是则不可不斥也曰此又非予之所知也予尝考之佛之国在极西之境其所居谓之天堂犹后世天朝天阙之云其犯罪者皆掘地为居室而处之谓之地狱南宋主子业囚其诸王为地牢亦此类也其法有剉烧舂磨之刑如书所载九黎三苖之为者阎罗则后世之刑官金刚则后世之卫士也皆其畨国处生人之制而学佛者不察谓皆施于己死者则转相流传而非佛教之也所谓夜义罗刹鬼国者皆其地之土名其地去中国既逺风化不及故其所生亦多异状无复人类如史所载狗国及罗施鬼国者可考也而世之人乃欲以耳目可及者悬断其有无多见其不智矣达摩之所谓禅乃其国之人士所撰次畧如后世诸子百家类书文集之属其间精粗纯驳虽大儒君子亦有所不免也况今之学者于孔子之道亦不能无出口入耳之而又何暇于禅此亦不足忧矣或曰先正尝言人之斥佛者皆掠其粗以角其精据其外以攻其内而不能辨其似是之非此佛之教所以愈炽而儒之道所以不明也曰此尤非予之所知也孔子曰民可使由之不可使知之又曰仁者见之谓之仁知者见之谓之知不强人之所不能也圣门教不躐等性与天道之说子贡以下皆所未闻今大儒君子往往原心于眇忽析理于豪芒而与学佛者较胜负诚非予之所知也大抵佛之为教亦欲使一世之人皆归于为善而已初不欲一世之人皆髠其首而缁其衣去其相生相养之道也其书俱在可以考见而私忧过计者斥之太甚遂使佛之为佛虽当盛王之世不惟不得预于人列且不得与草木鸟兽为伍此儒者所以不能充其意而佛至今存也朱子曰予少年见学佛者必攻之每以胜之为喜不胜为愤近歳以来则见彼之陷溺为可悯而吾道之不振为可忧不知血气渐衰而然耶亦情之所发渐得其正也呜呼斯言盖尽之矣
　　予处坟庵踰三年释诚闰者事予甚谨予每言先世香火所奉无以用情当为尔佛解嘲以报之本以为戱而闰请不已因拈笔书之既而悔曰是当得罪名教矣将裂而火之则又恻然于中曰噫是岂足以重佛之幸哉留识吾过亦警学之一端也

　　新安文献志凡例

　　一编次以本郡先达时文为甲集先达行实中兼有外郡人撰次者以类相从为乙集
　　一甲集悉遵西山先生文章正宗例凡先达时文务取其平正醇粹有关世教者否虽脍炙人口不在録也
　　一朱子诗文不敢多入止取有关于新安者及本集所遗阙者及尝流传故乡而刻石锓梓者
　　一二程夫子之先虽新安人然迁居河南已久惟载其行实于乙集其二程夫子子孙从南渡居池徽者凡有文字谨采附入
　　一六朝及唐五代文字率用骈俪间载一二以备一代之体
　　一先达时文多有晚年手自窜定之本致与刋本石本异者又有经后贤所删润者（如朱子文有建安祝氏节本洺水文有定宇陈氏节本虚谷文有东山赵氏节本师山文有义乌王氏节本）今叅伍相校务从善本
　　一朱子注书凡先达称官（如云范太史）称爵（如云吕荣公）称谥（如云范文正公）否则称字（如云吕伯恭）或兼以号举（如云张南轩）今悉遵此例不敢称名亦景仰忠厚之一端也
　　一先达时文有经名公题跋评品者随所见附书
　　一国初先达文字有纪述高庙剏业时事者谨备载之使观者不敢忘于帝力非独以其文而已
　　一近世闻人已捐馆者其诗文随所见附入余俟续编
　　一乙集不分行状碑铭志传止云行实以朝代先后为次乃遵西山续文章正宗例分道原等类以便观览
　　一行实中有文字冗长或牵书者遵朱子伊洛渊源例略加删节不复识别取备事也
　　一行实中有纪载弗详他文可以互见者附书其下其先达行实简畧不能成章者止于编首总目中见之

　　休宁志凡例

　　一休宁旧有海阳诸志多详于宋元畧于本朝本朝所修者又多附于府志其势益畧今悉搜访増入
　　一自沿革以下诸目多依旧志畧加増损惟名宦人物必其人已没乃録事定也题名及义烈贤孝已经旌表者无间存亡可征也
　　一人物畧用西山续文章正宗例分勲贤等类以便观览
　　一田赋租税戸口必兼前代书之见其等差者民命所系也
　　一物产与他方同者不赘録惟特产者书之
　　一旧志有书目一类凡新志并削之今仍増入不泯其著作之功使观者可以尚友也
　　一山川古迹祠墓寺观等类悉以逺近为次
　　一宫室山川名宦人物事迹志已书之如有专文又附载之不厌重者所以备考阅且使观者不以案牍视此本也
　　一所附文字在公署者必可按而行在民间者必可恃而劝非徒脍炙人口张大其事而已若庆寿哀挽谱序及扁额赠遣之类出于泛常者俱不能载
　　一凡地里人事中有踈脱者补之差舛者正之不能一一识别题名中有不能追补亦据可知者书之
　　右凡例十条初定着以语欧阳君君亟是之曰据此必有可传者会予与君前后入京未及竣事附者益众率与此例不协而鄙文又多在焉不伦之诮其能免乎志之以谂观者

　　动静问

　　离谓坎曰人之生也其寿年率以百二十歳为常而人不能以自全也则有戕阏之而已于是谓七十者为古稀然以七十年计之始十年之穉也无所知后十年之耄也无所乐其间所得五十年尔以五十年计之夜居昼之半焉则其所得者二十五年而已坎曰不然古之达者以为无事此静坐一日似两日若活七十年便是百四十由是观之子戚戚然以七十年缩之而为二十五之短我于于然以七十年演之而为百四十之长是固不可以执一论也乃相与质之于震震曰二子者之言皆是也夫离之以长为短者警夫动之无节者也坎之以短为长者乐夫静之有恒者也静者寿而动者否其斯之谓欤他日二子者以语巽巽曰是何言之舛也子不见夫户之枢乎空屋之户枢终歳不动而朽阛阓之戸枢无日不动而存是动者寿而静者否也二子者怃然曰噫言若是其不同也吾且何归乎则又以语兊兊曰子何泥之深耶风中之烛不旋踵而消宻室之烛则可以通夕至人之所喻也孰谓寿者之一于动乎亦孰不谓寿者之一于静乎子毋泥于是而自得之可也二子者未之有得也复往就艮而问焉艮曰皆非也子徒知夫动静云尔动中之静静中之动子弗知也终日扰扰而主人翁者凝然动之静也心如死灰而中有豆爆焉静之动也知动之不可无静静之不可无动则知寿之理矣语未毕而坤至抚掌曰此真人之道非圣人之道圣人也者顺天地法四时春萌而夏茂者阳之动也秋敛而冬闭者阴之静也当动而动不逆之以斁吾阳当静而静不反之以耗吾阴阳常舒而魂鬯春夏之温且燠也阴常惨而魄凝秋冬之凉且肃也一动一静惟其时于是而有不寿之寿焉世之人乌得窥之二子者曰至论哉受以归上崆峒之山礼干而吿之故干曰此圣人之道非神人之道也神人者以太一为体以太虚为用其目瞢瞢其耳聩聩其心冥冥其体礧礧其居若尸其行若游其语若忘其寝若休混兮辟兮不可以象溟兮滓兮不可以执无动也亦无静也先天而生莫知其所成后天而终莫知其所穷又何有于寿年之久近昼夜之短长动静之相沿有无之相乘而为汝譊譊然着之言语文字之末哉二子者相顾自失俯伏以谢曰此非所谓天人语耶何其渊哉幽眇而鲜伦昭旷而无垠使阅之者洒然若沉疴之去体怳然若大梦之得醒也
　　予在南山竹院与逸清高士闲坐逸清以人生易返相警予因以长公息轩诗相谑逸清遂请书其事而鄙见有不可遏者乃极论之如此逸清以为何如

　　篁墩文集巻五十九

　　●钦定四库全书

　　篁墩文集巻六十

　　（明）程敏政 撰

　　○赋　词　诔

　　瀛东别业赋（并序）

　　予家有别业在瀛城东之青陵乡皆先世所遗者出东门十里余萦纡而北过桃园望之有堂翼然高出即其处别业有三十有二楹榜曰晴洲晴洲者家君别号距屋后不百武为金沙岭先茔在焉尝有芝产之异茔周缭以垣垣左右松桧蓊然榆栁匝植而榆特盛又号榆庄出垣后有山阜三隆然自逺徂近浮青沃緑蔚有殊意抵垣而止垣之前平冈漫畴可十顷宜麦与禾黍皆不敢自有取以供祭祀周族人义庄也垣之东为虹堰如伏龙蜿蜒数十百丈沉沉而南有土峯四巍然参耸杖策一登则平原旷野丰草长林杳然无际荒烟野烧间多辽金以来遗迹残碑断碣拂拭可读斗折而南为南■〈田东〉村村居十余家鸡犬声相闻登前峯手歴歴可数稍北入湖泊中多菰蒲苇芦倾城人樵取之月明风清有声杂沓西行二里余为涧河两水交拏中得平地结草堂其间河流萦带洁清绀寒迤■〈辶里〉而北夏月红莲緑荷不下万本香冉冉闻十里余乘小舟载酒以入摘新房煮鲜鲤使人竟日忘归河水溢而旁行平沙漫流潺潺然与风疾徐筑堤以捍水岸两夹田数顷其水宜稻稻色红而味香盖锺莲之气故也予以天顺甲申秋谒吿归省始获居之爱其地之偏先茔之在即可以业进修而却世纷也乃撮其景而书之又从而赋之
　　噫予宅此瀛之东兮实裴回于故林邈尘纷之却扫兮日娱事乎幽寻出四顾于原野兮觉山幽而水深孰使予之不能去此兮恍冲发乎灵襟俨前瞻乎衡门兮荫嘉榆之好阴敞茅堂之奕奕兮中有书而有琴眷后顾而得翠阜兮抱乐丘之嵚嵚想玉芝之开祥兮怅白杨之萧参极吾目而南望兮见土峦之参耸曰青陵之四峯兮踞长原与高陇陟崔嵬而眺逺兮讶海云之飞涌凛予足之不可久驻兮倐神悸而心动深吾行乎北坂兮循沙岭以委蛇日下照而晃漾兮粲金粟之离离欲低头以披拣兮笑童子之何知疑布地之不可拾兮幻色界之潜移羌一堰之数百丈兮独横亘而在东坐废堤以凝睇兮若沉沉之涧虹抚故国而发永叹兮余白草之荒丛望墟里之依微兮识南■〈田东〉之逺村隐桑柘之蔼蔼兮闻鸡犬之喧喧每东作于南亩兮恐荷蒉之过门策吾马以南驰兮入桃园之深坞遇东风之骀荡兮纷细落之红雨忆天台与武陵兮遗仙踪于千古忽予不知所如往兮问樵夫以前路放吾舟于北渚兮下涧河之中流渺红緑之十余里兮听匝岸之莲讴时举网而得鱼兮佐壶觞以夷犹日既夕而兴不可极兮反予棹兮汀洲惟兹境之为胜兮固穹昊之所閟謇予独何人兮乃专之以自计也嗟夫人之胶扰兮慕冠盖之相望辟苍狗之过目兮胡终日而遑遑抑孰若予之容与兮制薜萝以为裳涉吾水以击鲜兮登吾山而采芳揖安期与羡门兮聊驻景于扶桑约山水而永誓兮乐吾生以徜徉

　　歳寒三友图赋

　　君子三友直谅多闻
　　瀛东子梦游寒山之下暮江之濆渺长空之黯澹霭冻雪之缤纷见篱簁之清景臭朴簌之竒薫爰有侃侃徂公亭亭渭君携江娥而并驾挟光景以三分予乃翼然而趋辴然而喜慨红紫之烟销忽青白之鼎峙愿缔好于一时请致颂于三子若夫劲节外耸虚心内涵陋晋贤之数七卑蒋径之徒三抚斑管以含情攀龙有恨挺琅玕而结秀栖鳯无惭亦有氷骨囏容鐡心自守据山枿以称魁爱水仙而笃友半苞异味终为调鼎之资五出蕃英的是散花之手亦有势轧虬须力擎鳌极凌桂月之高寒突排云之孤直材斯巨也将供梁栋之需性孔坚兮不愳氷霜之蚀盖三子者岂终老于穷荒必晋用于王国者也于是渭君戞然长鸣以告瀛东子曰吾徒乐广漠之居税嚣烦之障照寒陂以容与对幽嵒而舒畅恐世鞅以来仍讵子言之可谅乃左引徂公右挟江娥撃素节发浩歌歌曰
　　佩连姢兮山之阿歳云晏兮霜霰多眷同盟兮保贞吉世炎凉兮将奈何瀛东子亦倚歌而和之歌曰月昏昏兮波沄沄喜执手兮悲离羣謇三良兮望不极怅回首兮空梨云歌毕相顾而散余音尚闻羌宿酲兮未解顾尘绊兮方殷托丹青以寄傲何梦觉之足云也
　　成化癸巳初冬予醉卧槎山小处梦游江南篱落间为人作三友图赋觉而忘之独记其韵时大雪方霁寒气袭人四顾窅然月色如昼想三友之不可见欲追赋未能也同门友祠部李君景和携此本求题因模仿旧游用以塞白而才踈词拙不免为大方家所笑辄附此以志愧云

　　保斋先生刘文安公哀词

　　繄先生之不可作兮羌独慨于予衷眷哲人之已矣兮越吾道之将穷抑上帝之福善兮忍孰遘夫厉凶猗先生之早歳兮鍧有声于江右行氷雪其皦如兮文烨若兮琼玖亶家学之孔藏兮媺石潭之善诱既得隽于丹陛兮遂儤直于黄帏爰抽书与晋讲兮每纡金而赐绯嫓古贤之法从兮舎夫人其畴依柄校文于两闱兮诏储材于三馆乃绍古以作程兮翕诸生之相勉视先正之施教兮嗟典型其未逺俨南宫以副任兮应北扉之旁求用敷惠于下土兮以祇赞夫帝猷胡先生之观化兮遽反袂于故丘也亦将厌世之鞅掌兮思与造物而真游也皇念兹以不忘兮曰锡命于九原惟褒崇与节惠兮应足慰乎贞魂纷愍册以来下兮藏冠舄于御垄虽身殁而文鸣兮在先生其奚恸谇曰悲风飘萧兮夜冢幽阴哀铃索寞兮寒雨浸滛抚故国以何许兮望江上之家林顾巽岭之云黯兮瞰禾川之水深恍德音之在耳兮怅予涕之沾襟竚先生以归来兮渺人间之古今

　　哀杨化州词

</div>
    <div class="pagination">
<a href="篁墩文集_page70.html">上一页</a><span>...</span><a href="篁墩文集_page66.html">66</a><a href="篁墩文集_page67.html">67</a><a href="篁墩文集_page68.html">68</a><a href="篁墩文集_page69.html">69</a><a href="篁墩文集_page70.html">70</a><span class="current-page">71</span><a href="篁墩文集_page72.html">72</a><a href="篁墩文集_page73.html">73</a><a href="篁墩文集_page74.html">74</a><a href="篁墩文集_page75.html">75</a><a href="篁墩文集_page76.html">76</a><span>...</span><a href="篁墩文集_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
