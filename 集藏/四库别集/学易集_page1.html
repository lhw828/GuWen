<!DOCTYPE html>
<html>
<head>
    <meta charset="UTF-8">
    <title>学易集 - 第 1 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>学易集 - 第 1 页/共 7 页</h1>
    <div class="content">　　乾隆四十年十一月十六日奉
　　上谕据四库全书馆总裁将所辑永乐大典散篇进呈朕详加披阅内宋刘跂学易集十二巻拟请刋刻其中有青词一体乃道流祈祷之章非斯文正轨前因题胡宿集见其有道院青词教坊致语之类命删去刋行而抄本仍存其旧今刘跂所作则因已身服药交年琐事用青词致告尤为不经虽抄本不妨姑存刋刻必不可也盖青词迹涉异端不特周程张朱诸儒所不肯为即韩栁欧苏诸大家亦正集所未见若韩愈之送穷文栁宗元之乞巧文此乃拟托神灵游戏翰墨不过借以喻言竝非实有其事偶一为之固属无害又如时文为举业所习自前明以来通人擅长者甚多然亦只可听其另集专行不宜竝登文集况青词之尤乖典则者乎再所进书内有拟请抄録之王质雪山集内如论和战守疏及上宋孝宗书诸篇词防剀切颇当事理竟宜付之剞劂但其中亦有青词一种竝当一律从删所有此二书着交该总裁等重加厘定分别削存用昭评隲之允至现在纂辑四库全书部帙计盈数万所采诗文别集既多自不能必其通体完善或大端可取原不妨弃瑕録瑜如宋穆脩集有曹操帐记语多称颂谬于是非大义在所必删而全集或可録存亦不必因此以废彼惟当于提要内阐明其故使去取之义昭然诸凡相类者均可照此办理该总裁等务须详慎决择使羣言悉归雅正副朕鉴古斥邪之意







　　钦定四库全书　　　　集部三
　　学易集目録　　　　　别集类二【宋】
　　巻一
　　赋一首
　　五言古诗二十七首
　　巻二
　　五言古诗十九首
　　七言古诗十首
　　巻三
　　五言律诗四十五首
　　五言排律三首
　　七言律诗三十四首
　　巻四
　　五言絶句十八首
　　七言絶句六十三首
　　巻五
　　表十一首
　　露布二首
　　防问七首
　　啓六首
　　书七首
　　巻六
　　序十一首
　　记五首
　　碑一首
　　赞三首
　　题跋三首
　　铭四首
　　巻七
　　传二首
　　志铭六首
　　巻八
　　志铭十首
　　行状二首
　　诔一首
　　祭文六首
　　【臣】等谨案学易集八巻宋刘跂撰跂字斯立东光人家于东平尚书右仆射挚之子也宋史附见挚传称其能文章遭党事为官拓落家居避祸以夀终而不详着其仕履惟晁説之景迂生集有所作跂墓志称跂登元丰二年进士初选亳州教授元祐初除曹州州学教授以雄州防御推官知江州彭泽县其后改管城蕲水所至有政声复主管成都府永寜观政和末以朝奉郎卒所叙生平梗槩颇为详悉説之又称跂晚作学易堂乡人称为学易先生其集名盖取诸此也绍圣初挚以党籍贬新州卒于贬所建中靖国初跂伏阙吁寃得复官昭雪世称其孝吕本中东莱诗话称跂初登科就亳州见刘攽所称引皆所未知于是始有意读书厥后与孙复石介名相埒盖其行谊学问均不愧于古人所作古文类简劲有法度诗则多作黄庭坚体虽时露生拗要自落落无凡语江西宗派图中不列其名殆以挚为朔党门户不同欤然淳熙中吕祖谦奉诏修文鉴多取跂作其辨寃时上执政启所云晚嵗离骚魂竟招于异域平生精爽梦犹托于故人者吕本中诗话及王铚四六话亦均推其事之工即以文章而论亦北宋末年卓然一作者矣其集原本二十巻陈振孙书录解题谓最初李相之得于跂甥蔡瞻明绍兴间洪迈传于长乐官舍后施元之刻板行世宣防宫赋学易堂记世尤传诵今元之旧刻久无传本惟永乐大典内所载跂诗文颇多虽未免有所脱佚而掇拾排次尚可得十之六七共录为十有二巻今恭承
　　圣训于刋刻时削去青词以归雅正其同天节道场疏管城县修狱道场疏供给看经疏北山塑像疏灵泉修告疏仁钦陞坐疏请崇宁长老疏以及为其父母舅氏修斋诸疏皆迹涉异端与青词相类亦槩为删除谨重加编次勒为八巻并敬录
　　谕防弁诸巻首用昭鉴古斥邪之训垂万世择言
　　之凖焉乾隆四十六年四月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀




　　钦定四库全书
　　学易集巻一
　　宋　刘跂　撰
　　赋
　　宣防宫赋
　　余以事抵白马客道汉瓠子事感其语故赋
　　元封天子既干封临决河沈璧及马慷慨悲歌河塞筑宣防之宫燕其羣臣乃称曰隤林竹兮揵石菑宣防塞兮万福来顾盼意得诏问东方大夫乐乎朔进而跽曰君王佩干符妥坤灵封岱岳禅云亭雷行焱驰一跸四海力余气盈爰览徳水至于人靡遗智天不爱祉石城金墉屹立亭峙则又经广轮度栋宇徘徊领畧心解目覩八隅九维千门万户沈严神丽泰帝之府于是植翠华喧灵鼍觞川流浩长歌神哉沛君心和患去喜至无所复加可谓乐矣然臣观之未可谓无忧也天子愕眙不怡少焉顾曰亦有说乎朔再拜曰主臣葢闻大川之源发乎昆仑之神墟出阳纡与陵门导积石而沈浮包浑沦与俱逰羌亹亹其徂征千里一曲万里九折盘礴防滉呼欱汹潏荡然长波激为迅湍莽不知其几何遂异派而同澜已而畧广武循大伾辚沛轹洛积为委输瀵沸出乎地上怳莫际其焉如粤若神禹继道作徳范围天仪聨络地脉疏排湠漫镌凿岝峉平野其艺人有安宅化鳞介为冠冕葢千有八百国臣曾问遗黎遵海隅繇平成之徒骇下东光之胡苏渊然覆鬴脩若马颊如鬲及盘以简以洁太史分流参汇众折然后安翔徐回脉脉并酾纡余衍漾緜逶迟虬潜蛟伏波不得兴视荣光与休气茂玉检而金绳焕乎三日而五色何必千嵗而一清若夫羣雄逐兮位隔并山川围兮气弗宣托汹涌以为货兮阻厜防以自藩崇墉连蜷矗以相杂兮巨浸瀺灂汩乎宛延立遮害之亭谨白马之津雉堞瞰其东瓯脱临其西又东北留其行又西北击其归垂天之翼横海之鳞豗隤胶葛曾不得抢榆枋而泛蹄涔匒匌勃郁靡所容怒霆击电掣歘已脱益以桃花之流驶乎竹箭之驭弥满澒洞千里四顾乃始伐薪石程畚疀汰鸡距之防横锯牙之木上下连环旁侧伏阙竹落千緷夹艘而下岌乎喘牛蹶若踶马糗粮齐山徒庸成林商羊鼓舞泽门讴吟析骸樵苏惨于长平之祸累块珠玉埒乎水衡之藏谅人谋之或违将度数之适逢今夫呼吸潮汐闗窍丘源洲潭浮空澭洹旁穿井乍甘而撤舍麦未槁而培根何灵鼇之下伏寓三峯乎层巅表泰紫之嶕峣陋灵光之岿然长封为扃土键石鐍守如崤函万叶不拔然而燕雀贺而人吊枝叶茂而本拨财乏力屈河且再塞君王方且驻属车以流观启离宫而落成却四载之乘劳负薪之臣举烽赋酒飞轮奉牲戢长虑于一笑起驾望而凭陵神闲意定澹然无营语未既天子数顾尚席推几欲兴臣朔逡巡却立不谢而退其后馆陶之役竟如东方大夫言
　　五言古诗
　　寄刘仲平
　　移居逼城阿颇似山中住当轩列佳石绕舍纷髙树园林便为主鱼鸟欣相聚春来物物好适意随所遇是适本无因亦复无定处当有忘机人知我此中趣
　　重寄
　　忆昨去国初置传史所监季也行泣随往舍都城南沐我屡饭我终此一日淹明作分岭水苦别心如惔遄归防孥重却挂东川防停桡憩汴泗揽辔趋霍间闗又相对共被栖穷檐未毕十日懽已复秣征骖猗嗟季行役曷日弛负担长懐芳草句未读衣已沾先人门户事驽力讵克堪一朝竒祸发炽甚烈火炎顽迷得忧辱自取非谤谗危巢风雨漂菅蒯不足芟于时季来归弃官不待占收合败散余赖此守独严阖门数百指一一恩意涵辑睦乖迕情牢不见隟纤聚粮非短毂千里均属厌囊书动髙听恩环赐东渐吾亲所竒贵挺立故不凡晚节就难冀前非掩多惭正如已躄人欻起防鍼砭衰顔积霜雪幸亦解羁衔昨从忧廹来将复见安恬西廊坐食菽可以慰饥馋渐欲亲酒盏颇思疎药奁愿季爱玉体豢我及西崦从今荷明时欢乐百无嫌酬恩无处所香火供瞿聃
　　集句寄斯川
　　渺渺孤舟逝计日望旧居万族各有托吾亦爱吾庐栖栖失羣鸟暂与田园疎今日始复来再喜见友于缅然睇崇丘负疴不获俱试携子侄辈且还读我书亲戚共一处过此奚所须起晚眠常早谁谓形迹拘厚恩固难忘慨然念黄虞飬真衡茅下不乐复何如
　　寄马全玉
　　嵗月如归鸿秋至歘将翔郊原带爽气榆栁媚无光客子抱幽独耿耿谁与明不辞青鞋贱来蹑君子堂君子松桧姿劲不惨风霜其交淡如水众口未易尝忘言黙领防此意却难忘不饮知酒趣聊复酌公浆寒灯夜寥閴一笑未渠央谁令别离此梦寐长相望
　　寄尹迁介叔【案后五首叠前五首韵当别有标题为传冩者脱去连为十首】
　　我生非良材顽矿不受砺读书但渔猎初不名一艺形骸弱如栁暑雨更疲曳清风何时生一扫去酷吏孙友太痩生相遇一何濶途穷欲改操冉冉在故辙赠君七年艾辄为儿女夺飬生有标本姑息良已末我有好诗酒端为舅氏作陈遵见张竦虽见不改乐小官未朝谒日日事饮博书来托天真笑我守糟粕二尹山东秀一第安足贺滕侯荐鹗书极口良未过青衫五斗米所要脱饥饿自重士当然蓄积非为货前年郭法曹寓直经畧院同时幕府归独送两秋燕新书满百帙铅椠老不倦他时淮南子试为离骚传养志如养力益峻在益砺大方畧畦畛小智私才艺古来要倔彊槛折不可曳何谓薛赣君小生敢相吏择术患不终未易笑迂濶发轫三尺轮不改万里辙死生汉节共巨猾气为夺坐令李都尉恸哭天壤末防夷笑井瓶同是意匠作拘方等归尽放意差独乐往时二千石天子偿负博彼视淑徳侯何堪贮糟粕歌词郢中来未数白与贺一斑昧全虎端似隙中过可怜光万丈不救妻子饿平生严郑公皁隶有余货吏隐非山林州府为道院莫夸非食肉虎头颔如燕公田亦种秫瞥去飞鸟倦何用萧徳施先生自为传
　　送陈述之
　　羸躯抱肺恶喘甚剧犇豚水饭辄短气矧敢近酒尊君亦谢嵇阮力釂不盈分相看但萧索何以慰离羣徃昔各少年束带登桥门白眼霄汉际鸿注孤鶱我髯今苍黄君髪亦翩翻同吏一州县冻萤彊相温豗頽嵗月去此事更谁怨愿君爱玉体长使百忧谖非闗易斗粟政恐耕耘烦他时老相问一笑坐忘言
　　送徐彦荣
　　婵娟水边杨宛是渭川竹光翠相动摇照我尊酒緑松风含众籁云月澹华烛何必箫与鼓清言媚幽独当年妙风致文采自膏沐防逢百炼明照此燕赵玉晨风惜行色车骑喧出宿一笑如未忘新诗寓归仆
　　送刘贡甫贬衡州
　　洞庭木叶下衡阳鸿雁飞放舟河之水嵗暮以为期岂曰无径路大直固逶迤波平弭桂棹风清卷兰旗紫蟹间丹鲤霜莼兼露葵醉歌搴杜若还以寄相思不厌道里逺所嗟时序移防登昆仑丘遂索珠遗以兹鼓枻去瞠若不可追乃知体道人涉世自有宜入兽不乱羣安肯陋九夷如何録録者反笑抱关为
　　次黄完仲见寄韵
　　读书老无味记一辄忘十视昔那得超但觉有不及谁能求甚解拘窘被书絷为文亦尔尔造语须易给未足解客嘲况复令鬼泣柴门一鹊噪童稚迎信入开缄故人书快阅惊喜集新诗莹病目俨若氷玉立才兼刘栁健思鄙郊岛涩定从西山来爽气扶岌嶪惠然逺见属疑我故闲习丛台三晋旧镇静无警急府寛郎幕尊森卫走呼吸以兹书檄省频嵗息篇什神交庶暂对怳不阂川隰卢溪白士薮野处分屣笠如闻趣归装早作下车揖吾庐虽庳陋雅亦便樵汲无酒或过雄有酒谁馈伋何时甲乙第版筑见君葺比隣或借倩梨枣亦得拾不耻共秃翁相携走城邑
　　次孙元中至后五日逰蔡氏园韵
　　林深宜夏炎亦复便冬冷居然安稳处合是招提境晴烟起屋脊煦日下天井饱饭防杖出如行赞公岭平生一丘壑快眼春睡醒谁言城市喧能比郊原静人间防合少万事等泡影适意不自取兀立真土梗时平日月好嵗熟羁旅幸逢人但懽喜得酒便酩酊知我非子谁频来不须请
　　费家风次韵二首
　　行年病肺热当暑极燔炮宵分偶小息起步驻凉飚咄此怪事发天北起喧嚣扶摇驾霹雳万窍争怒号双耳不及掩对语何由交木作蔴苇拔瓦如埃飃颠呶怖欲死一一惊儿曹所忧吾其鱼遑赋屋上茅须防事亦定骨肉相勤劳东方渐杲杲音响为谁销
　　风雷助神物兹理古不空邂逅一夕事知有费家风洛桥诵书女泾川牧羊童不知费氏子业力与谁同便能役蜚防颇复鼓丰隆坐令城郭人在尔动用中劔出延平水竹化葛陂翁况尔得人趣变现岂易穷时时要雨泽袢暑殊未终勿逢金翅王非尔能长雄
　　子和惠贶佳什惇叙世契诵咏感慨情见乎辞因次其韵
　　恭闻裕陵初文物万古先仁英所造士台阁徧招延堂堂丹阳公发轫自賔筵维我先大夫整驾亦周旋一时起接武千里称比肩俱陈曲台议共校天禄编心期久相契燥湿无改弦晚登廊庙席玉笋照华颠廏马并飞葢斋榻连脩椽到今启事帖尺牍余藤牋忆我既冠后羣趋集英前公持柱史槖水镜资平铨谓宜掇上第击节称奏篇声名竟寂寂感遇空拳拳事过剧脱迩来三十年翰墨恍未落拱木森已圆嗟哉最孤露罪戾深益纒迷途虽云指顽质何由镌以兹众恶归白首犹迍邅屡惊流夜郎敢望尉通泉弦肠恐齐断身璧欲俱捐岂知巢倾覆胎卵却复全圣主日方中照曜无党偏宸笔下霄汉一洗空宿愆生还出望外喜极悲泪涟诗书手自束衣袂轻欲翾犹忧抱沈瘵针石乆未蠲朅来问医药蹭蹬淮之壖追惟曩时乐梦破无重眠畴知王公子但说副车贤持带走穷隶趣驾来飞旃劳我鬓霜雪欢顔语防娟北堂太夫人备福独緜緜往者三殿朝吾亲亦班聨问讯逮妻女悲懽深怆然升堂一拜阻自痛久拘挛念子事方殷使客舟车骈拨忙屡顾盼尊酒劝留连新诗又来辱巨轴星斗悬七字健欲活靡靡争春妍夷途取騄骥武库出戈鋋骤闻吴叔辩霍然病欲痊感子重拜嘉傥未沟壑填西风理归棹往稼汶阳田王途正清廓天子仁如天轩冕岂不好于我亦青毡政惟萧丘火寒焰寜复然亨衢子当骋愿言早着鞭髙闳富令息犊子亦所怜世交固未替更赖清白传
　　秋夜次四侄韵五首
　　凉飔起天末倐已扫庭户光鲜向时栁惨淡非其故铅华不足恃美人抱幽素穷吾分当尔不为读书误行乐北山路緜力涉逶迤诸郎骋逸足掩冉去莫羁归坐独兀兀糜粥聊自资狂澜成止水吾病真吾师颢气日且肃鸣弦此其时泠泠矢古音慷慨不胜悲翔飚娟百卉苦雨何纷披曲罢自澄寂霜气皎氷姿千古柴桑翁于酒颇能全絶知闲居乐雅乏从事贤倾心祷王母更欲丐长年缅思东篱下想望故悠然穷檐讵云陋霜月粲孤明空山值饥虚秋菊餐落英吾衰抱沈瘵玩物得我生循分各有适天公一何平




　　学易集巻一
　　钦定四库全书
　　学易集巻二
　　宋　刘跂　撰
　　五言古诗
　　宿灵泉寺二首
</div>
    <div class="pagination">
<span class="current-page">1</span><a href="学易集_page2.html">2</a><a href="学易集_page3.html">3</a><a href="学易集_page4.html">4</a><a href="学易集_page5.html">5</a><a href="学易集_page6.html">6</a><a href="学易集_page7.html">7</a><a href="学易集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
