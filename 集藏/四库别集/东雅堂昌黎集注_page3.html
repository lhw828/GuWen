<!DOCTYPE html>
<html>
 <head>
  <meta charset="utf-8"/>
  <title>
   东雅堂昌黎集注 - 第 3 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   东雅堂昌黎集注 - 第 3 页/共 23 页
  </h1>
  <div class="content">
   雉之飞于朝日羣雌孤雄意气横出【或无气字】当东而西当啄而飞随飞随啄羣雌粥粥【粥粥或谓字当作□音祝説文呼鸡重言之杜诗难话□鸡翁】嗟我虽人曽不如彼雉鸡生身七十年无一妾与妃【马大年云别本彼作此无鸡字而下语妃音嫓与雉协】
　　别鹄操　商陵穆子娶妻五年无子父母欲其改娶其妻闻之中夜悲啸穆子感之而作【崔豹古今注曰商陵牧子娶妻五年无子父兄欲其改娶妻闻之中夜起倚户而悲啸穆子闻之怆然而悲乃援琴而歌为别鹤操亦曰别鹄操词曰将乖比翼隔天端山川悠逺路漫漫揽衾不寐食忘飱后遂为夫妻】
　　雄鹄衔枝来雌鹄啄泥归巢成不生子大义当乖离江汉水之大鹄身鸟之微更无相逢日且可绕树相随飞【且或作安又无绕树二字皆非是李陵诗长当为此别且复立斯须又古乐府与子如黄鹄将别复徘徊亦此意也】
　　残形操　曽子梦见一狸不见其首作【残形操事出琴录其详未闻曽子一作鲁子】
　　有兽维狸兮我梦得之其身孔明兮而头不知【按大周正乐记曽子鼔琴崔子立戸外而聴之曲终入曰善哉鼔琴乎身已成矣而惜未得其首也曽子曰吾昼卧梦见一狸但见其身不见其头起而为之弦歌也】吉凶何为兮觉坐而思巫咸上天兮【古神巫也】识者其谁
　　南山诗【或无诗字　此诗似上林子虚赋才力小者不可到也潜溪诗眼云孙莘老尝谓老杜北征胜退之南山诗王平甫以谓南山胜北征终不能相服时山谷尚少乃曰若论工巧则北征不及南山若书一代之事以与国风雅颂相为表里则北征不可无而南山虽不作未害也二公之论遂定　按长安志终南山在万年县南五十里】
　　吾闻京城南兹惟羣山囿东西两际海【方云史记春申君上秦昭王书王之地一经两海太康地记曰河北得水为河塞外得水为海　今按此与史记但皆极言其广耳不必曲引塞外之説也】巨细难悉究山经及地志茫昧非受授圑辞试提挈挂一念万漏【挂一念或作一念挂非是】欲休谅不能粗叙所经觏尝升崇丘望【尝或作常】戢戢见相凑晴明出棱角缕脉碎分绣蒸岚相澒洞【澒或作鸿淮南子澒蒙鸿洞王褒箫赋扬雄羽猎赋所用皆同唐人始兼用之杜诗鸿洞半炎方澒洞不可掇是也】表里忽通透无风自飘簸融液煦柔茂横云时平凝防防露数岫天空浮脩眉【选洛神赋脩眉聨娟空或作宇】浓绿画新就孤橕有巉絶【杜诗巉絶华岳赤南史刘孝标广絶交论太行孟门岂云巉絶　巉仕槛仕衫二切】海浴褰鹏噣【史记中行人靣鸟噣音昼　已上总叙南山大槩】春阳潜沮洳【沮洳陷湿地诗彼汾沮洳沮洳犹言润泽也　沮子鱼切洳音如又一音皆去声】濯濯吐深秀【吐深或作深吐】岩峦虽嵂崒【史记隆崇嵂崒杜诗髙岳前嵂崒嵂音律崒昨没切又慈防切】輭弱类含酎【輭与软同而兖切酎音宙】夏炎百木盛荫郁増埋覆神灵日歊歔【歊音枵歔休居切】云气争结构秋霜喜刻轹【或作铄史记酷吏传刻轹宗室】磔卓立癯瘦【磔音窄】参差相叠重刚耿陵宇宙冬行虽幽墨冰雪工琢镂【雪或作路】新曦照危峨亿丈恒髙袤【东西曰广南北曰袤前汉延袤百丈莫切危或作峞恒居邓切或作亘】明昬无停态顷刻异状【已上叙四时变态】西南雄太白突起莫闲簉【左传僖子使助篴氏之簉注簉副倅也嵇康曰承闻簉乏　簉初救切】藩都配徳运【太白山为帝都藩垣唐土徳太白在西南坤位故云配徳运】分宅占丁戊【丁戊亦谓西南西字恐当作东】逍遥越坤位【逍遥谷名坤或作地】诋讦陷干窦【言太白非特占西南坤位而已又侵及东北干位故云陷干窦也　按藩都至干窦四句未详其义】空虚寒兢兢风气较搜漱朱维方烧日阴霰纵腾糅【如救切】昆明大池北【昆明池在长安西南周回四十里汉武元狩二年作以习水战】去觌偶晴昼緜聨穷俯视倒侧困清沤【乌切】微澜动水面踊跃躁猱狖【猱猴属诗无教猱升木狖防属善旋一云兽名似猿楚词猿狖杂处兮虎豹嘷　猱奴刀切狖音柚躁一作蹂】惊呼惜破碎仰喜呀不仆【已上言南山方隅连亘之所】前寻径杜墅坌蔽毕原陋【径或作经当如夜径泽中之径杜或作社非是杜墅即杜陵也本周之杜伯国在长安万年县东南坌或作忿毕原周文武葬处在今咸阳县西北或曰文王子封于毕此其地也　坌蒲闷切】﨑岖上轩昻始得观览富行行将遂穷岭陆烦互走【音奏】勃然思坼裂拥掩难恕宥巨灵与夸蛾【西京赋巨灵赑屃髙掌逺蹠郭縁生述征记曰华山对河东首阳山黄河流于二山之间古语云此本一山当河河水过之而曲行河神巨灵以手擘开其上以足蹈离其下中分为两以通河流蛾或作娥考列子北山愚公欲平太行王屋二山帝感其诚命夸蛾氏二子负二山一厝朔东一厝雍南自冀之南汉之东无陇断焉则娥当作蛾　夸苦切】逺贾期必售【贾或作雇诗贾用不售　贾音古】还疑造物意固护蓄精祐力虽能排斡雷电怯呵诟攀縁脱手足蹭蹬抵积甃茫如试矫首堛塞生怐愗【堛音愊土块也尔雅云块堛也楚词宋玉九辨云直怐瞀而自若音寇茂　按集韵通作鷇霿鄙吝心不明也】威容丧萧爽近新迷逺旧拘官计日月欲进不可又因縁窥其湫凝湛閟阴嘼【礼运龙以为嘼谓湫中蛟也　嘼音嗅亦作畜或作兽】鱼虾可俯掇神物安敢寇林柯有脱叶欲堕鸟惊救争衔弯环飞投弃急哺鷇【鸟生须哺曰鷇自食曰雏尔雅生哺鷇生噣雏鷇音寇】旋归道回睨达枿壮复奏【达或作逺卢仝月蚀诗头戴弁冠髙达枿】吁
　　嗟信竒怪峙质能化贸【音茂】前年遭遣谪【谓贞元十九年十二月自监察御史谪连州阳山令】探歴得邂逅初从蓝田入【蓝田县名今在雍州有闗】顾眄劳颈脰【公羊传絶其脰音豆】时天晦大雪【公两谪南方皆由蓝闗又皆遇冰雪其谪阳山以十二月江陵途中寄三学士诗云商山冬季月冰冻絶行辀其谪潮州虽以正月然亦遇雪蓝田驿诗云雪拥蓝闗马不前是也】泪目苦蒙瞀【庄子子适有瞀病注风冒乱　瞀音茂】峻涂拖长冰直上若悬溜褰衣步推马【推音蓷】颠蹶退且复【扶富切】苍黄忘遐睎所曯才左右杉篁咤蒲苏【咤音姹】杲耀攅介胄专心忆平道脱险逾避臭【逾或作迩非是】昨来逢清霁宿愿忻始副【始或作所非是自前年遭谴谪以后读之可见】峥嵘跻冢顶【峥音枨嵘音宏】倐闪杂鼯鼬【尔雅云鼯鼬夷由注谓之飞生又曰鼬防注鼬以鼦赤黄色大尾啖防　鼯音吾鼬音又】前低划开阔【划音画又忽麦切】烂漫堆众皱【方从蜀人韩仲韶本作云石□也二韵皆取喻谓髙而羣峯飞驰如鼯鼬之奔低而堆阜分布如众之列于义为近　今按此蜀本之误沈元用本亦然皆非是葢此但言登山之时丛薄蔽翳方与虫兽羣行而忽至上顶则豁然见前山之低虽有髙陵深谷但如皱物微有蹙折之文耳此最为善形容者非登髙山临旷野不知此语之为工也况此句众皱为下文诸或之纲领而诸或乃众皱之条目其语意接连文势开阖有不可以豪厘差者若如方説则不唯失其统纪乱其行列而鼯鼬动物山体常静絶无相似之理石蟇之与堆阜虽略相似然自髙顶下视犹若成堆则亦不为甚小而未足见南山之极髙矣其与下文诸或疎密工拙又有迥然不侔者未论古人但使今时举子稍能布置者已不为此又况韩子文气笔力之盛闗键纪律之严乎大抵今人于公之文知其力去陈言之为工而不知其文从字顺之为贵故其好怪失常类多如此今既定从诸本而复备论其説以晓观者云】或连若相从或蹙若相鬬或妥若弭伏或竦若惊雊或散若瓦解或赴若辐凑【辐或作轮　今按轮者毂辐之通名其凑于毂者辐而已当作辐】或翩若船逰【翩或作泛】或决若马骤或背若相恶或向若相佑或乱若抽笋或嵲若注灸【嵲音臬灸音疚】或错若绘画或缭若篆籕或罗若星离或蓊若云逗或浮若波涛或碎若锄耨或如贲育伦【夏育孟贲秦之勇力者贲音奔】赌胜勇前购先强势已出后钝嗔防譳【玉篇防譳诂誽也诂誽言不正也　上音鬬下音耨】或如帝王尊丛集朝贱幼虽亲不防狎虽逺不悖谬【晁説之语録云韩文公诗号状体谓铺叙而无含畜也若虽亲不防狎虽逺不悖谬该于理多矣】或如临食案肴核纷饤饾【纷或作分】又如逰九原坟墓包椁柩或累若盆甖或掲若防梪【或作豋豆】或覆若曝鼈或頽若寝兽【寝或作穷非是又或作偃】或蜿若藏龙或翼若搏鹫【音就】或齐若友朋或随若先后【友朋或作迎随随或作差方言曰先后犹娣姒也释名曰以来先后言也校本不详此义而以先后为虚字遂改友朋为迎随以偶之又避重复而改随字为差字其误甚矣　今按史记见神于先后宛若即谓娣姒也】或迸若流落或顾若宿留【史记宿留之数日无所见又武帝宿留海上　宿音秀留音霤】或戾若仇雠或密若防媾或俨若峨冠或翻若舞袖【舞或作举】或屹若战阵或围若搜狩或靡然东注或偃然北首或如火熺焰【或作烟】或若气饙馏【尔雅云馏稔也注饭为饙饙熟为馏上音分又扶文切下音溜】或行而不辍或遗而不收【易井收勿幕音狩】或斜而不倚或弛而不彀或赤若秃鬝【鬝説文云鬓秃也丘闲切】或熏若柴槱【余救切】或如龟坼兆或若卦分繇【音宙】或前横若剥【易剥坤下艮上彖曰剥剥也】或后断若姤【易姤巽下干上彖曰姤遇也】延延离又属夬夬叛还遘喁喁鱼闯萍【喁喁鱼口也吴越春秋云天下喁喁闯马出门貌公羊开之则闯然注出头貌喁音颙闯丑禁切】落落月经宿訚訚树墙垣巘巘架库厩【巘山形如甑也姚令威云恐当作防防魏都赋四门防防】参参削剑防焕焕衔莹琇【上音营下音秀】敷敷花披萼闟闟屋摧霤【闟闟或作闟阘　闟音翕】悠悠舒而安兀兀狂以狃超超出犹奔蠢蠢骇不懋【已上并叙其经歴所见之状】大哉立天地经纪肖营腠厥初孰开张僶俛谁劝侑创兹朴而巧戮力忍劳疚得非施斧斤无乃假诅呪鸿荒竟无传功大莫酬僦【无或作谁又作莫莫或作岂】尝闻于祠官芬苾降歆嗅【或作依字当作】斐然作歌诗惟用賛报酭【音又　是诗凡百有二韵始总叙四时之变次叙南山连亘之所止其末则叙其经歴之所见焉】谢自然诗【果州谢真人上升在金泉山贞元十年十一月十二日辰时白昼轻举时郡守李坚以闻上赐诏褒谕谓所部之中灵仙表异元风益振至道弥彰其诏今尚有石刻在焉公排释老斥异端故诗有所不取】
　　果州南充县寒女谢自然童騃无所识【騃痴愚也】但闻有神仙轻生学其术乃在金泉山繁华荣慕絶父母慈爱捐凝心感魑魅【上抽知切下明秘切】慌惚难具言【慌音愰惚呼骨切】一朝坐空室云雾生其间如聆笙竽韵来自冥冥天白日变幽晦萧萧风景寒檐楹蹔明灭【蹔或作气】五色光属聮观者徒倾骇踯躅讵敢前【踯躅不进貌楚词待天明兮立踯躅鲍昭行路难云吞声踯躅不敢言上直炙切下防玉切】须防自轻举飘若风中烟茫茫八纮大【淮南子九州之外有八夤八夤之外有八纮列子八纮九野之水注八极也　纮音宏】影响无由縁里胥上其事郡守惊且叹【或作观或作欢】驱车领官吏甿俗争相先入门无所见冠屦同蜕蝉【楚词济江海兮蜕蝉夏侯湛作东方朔画賛曰蝉蜕龙变弃俗登仙音税】皆云神仙事灼灼信可传余闻古夏后象物知神奸山林民可入【民或作人公文石本用民字多只为字不成不尽避唐讳】魍魉莫逢旃【左传宣公三年楚子问鼎之大小轻重王孙满对曰在徳不在鼎昔夏之方有徳也云云铸鼎象物而为之备使民知神奸故民入川泽山林魑魅魍魉莫能逢之此曰莫逢旃旃之也选西京赋魑魅魍魉莫能逢旃】逶迤不复振后世恣欺谩幽明纷杂乱人鬼更相残秦皇虽笃好汉武洪其源自从二主来此祸竟连连【庄骈拇篇又奚连连如胶漆纒紏】木石生怪变狐貍骋妖患莫能尽性命安得更长延【尽或作保嵇康养生论导养得理以尽性命】人生处万类知识最为贤奈何不自信反欲从物迁【书君陈曰惟民生厚因物有迁】往者不可悔孤魂抱深寃来者犹可诫余言岂空文【空或作虚】人生有常理男女各有伦寒衣及饥食在纺绩耕耘【纺或作】下以保子孙上以奉君亲茍异于此道皆为弃其身噫乎彼寒女永托异物羣感伤遂成诗【或作咏】昩者宜书绅
　　秋懐诗十一首【秋懐诗十一首文选诗体也唐人最重文选学公以六经之文为诸儒唱文选弗论也独于李郱墓志之曰能暗记论语尚书毛诗左氏文选而公诗如自许连城价傍砌看红药眼穿长讶双鱼断之句皆取诸文选故此诗往往有其体多自感其趋尚不与世合故末章有避语穽触心兵之句继又以霜菊自叹可见一时直道之不容也】
　　牕前两好树众叶光薿薿【诗黍稷薿薿】秋风一披拂策策鸣不已微灯照空牀夜半偏入耳愁忧无端来感叹成坐起天明视顔色与故不相似羲和驱日月【或作白日广雅云羲和日御也杜诗云羲和鞭白日】疾急不可恃浮生虽多涂【虽或作毎】趋死惟一轨胡为浪自苦得酒且欢喜
　　白露下百草萧兰共雕悴【雕或作憔或作凋荀子劳苦雕悴】青青四墙下已复生满地【后山诗墙根霜下草又作一畨新意本于此】寒蝉暂寂寞蟋蟀鸣自恣运行无穷期禀受气苦异适时各得所松柏不必贵
　　彼时何卒卒【孟子卒然问曰音苍没切前汉司马相如传卒卒无须防之间顔师古曰卒卒促遽之意也】我志何曼曼【音万】犀首空好饮【史记犀首者魏人也名衍姓公孙氏司马彪曰犀首魏官名楚使陈轸使秦过梁见之曰公何好饮也曰无事也】亷颇尚能饭【亷颇赵将以谗奔魏其后赵王使使者视颇尚可用否颇为之一饭斗米肉十斤被甲上马以示可用使者还报曰亷将军虽老尚善饭】学堂日无事驱马适所愿茫茫出门路欲去聊自劝【或作叹】归还阅书史【或作简书】文字浩千万陈迹竟谁寻【陈或作尘庄子六经者先王之陈迹谁或作难】贱嗜非贵献【负日之暄而欲献君食芹之美而欲进御贵贱固有差矣诗意大抵以其所嗜不与时偶焉】丈夫意有在【或作存】女子乃多怨
　　秋气日恻恻秋空日凌凌上无枝上蜩【蜩大蝉也诗五月鸣蜩音条】下无盘中蝇岂不感时节耳目去所憎【去或作无】清晓巻书坐南山见髙棱其下澄湫水【澄或作通或作有或作古或作石】有蛟寒可罾惜哉不得往岂谓吾无能
　　离离挂空悲慼慼抱虚警露秋树髙【或作滴或作啼或作泣谢灵运诗花上露犹谢恵连露盈条王僧达诗秋还露柯古诗于露用字非一　今按檀弓孔子然流涕则为流涕之貌于下句虫吊对偶尤切】虫吊寒夜永敛退就新懦趋营悼前猛归愚识夷涂【愚或作儒】汲古得脩绠【绠绳也左氏具绠缶注汲索荀子短绠不可以汲深井之泉音梗】名浮犹有耻味薄真自幸庶几遗悔尤即此是幽屏【选张衡曰杂捶幽屏屏必郢切　葛立方曰此则陶潜归去来辞觉今是昨非之意似有所悟也】
　　今晨不成起端坐尽日景虫鸣室幽幽【方作幽室中今按当作室幽幽乃与下句相偶】月吐牕冏冏【吐一作照冏音憬】丧懐若迷方浮念剧含梗尘埃慵伺文字浪驰骋尚须勉其顽王事有朝请【前汉吴王濞使人为秋请孟康曰律春曰朝秋曰请】
　　秋夜不可晨秋日苦易暗我无汲汲志何以有此憾寒鸡空在栖缺月烦屡瞰【苦滥切】有琴具徽弦再鼓听愈淡古声久埋灭无由见真滥【礼记古乐和正以广新乐奸声以滥】低心逐时趋【低或作吾葢草书之误而失其半】苦勉只能暂有如乗风船一纵不可缆不如覻文字【后山诗云早年着眼覻文字葢仿公语　覻七虑切】丹铅事防勘【选范始兴立太宰碑表人蓄油素家懐铅笔注铅粉笔也王充论衡扬雄采集异国殊语常把三寸弱翰赍油素四尺以问其异语以铅摘之于椠】岂必求赢余所要石与甔【甔小甖也齐东北海岱之间谓之甔西汉扬雄传家无甔石之储列子状若甔甀都滥切甔通作儋蒯通传守儋石之禄】巻巻落地叶随风走前轩鸣声若有意颠倒相追奔空堂黄昏暮我坐黙不言童子自外至吹灯当我前问我我不应馈我我不餐退坐西壁下【坐或作下】读诗尽数编作者非今士相去时已千其言有感触使我复凄酸顾谓汝童子置书且安眠丈夫属有念【夫或作人　今按宋本亦作人説者谓丈人者尊长之称古乐府所谓丈人且安坐是也此为荅童子而自称故其言如此更详之】事业无穷年
　　霜风侵梧桐众叶着树干空堦一片下琤若摧琅玕【琤或作玱】谓是夜气灭望舒霣其圑【淮南子月御曰望舒离骚前望舒使先驱霣坠也公羊夜中星霣如雨张载曰望舒四五圑闻叶声琤然误谓望舒之霣其圑也　霣于敏切】青冥无依倚飞辙危难安惊起出户视倚楹久汍澜【选欧阳坚石诗挥笔涕汍澜注涕流貌也　汍音丸】忧愁费晷景日月如跳丸【庄子东西跳梁杜牧之诗日月两跳丸取此意也】迷复不计逺【计或作记】为君驻尘鞍
　　暮暗来客去羣嚻各收声悠悠偃宵寂斖亹抱秋明世累忽进虑【进或作连】外忧遂侵诚强懐张不满弱念缺已盈【已或作易】诘屈避语穽茫触心兵败虞千金弃【庄子林囘弃千金之璧负赤子而趋或曰为其布与赤子之布寡矣为其累与赤子之累多矣弃千金之璧负赤子而趋何也林回曰彼以利合此以天属也夫以利合者迫穷祸患害相弃也以天属者迫穷祸患害相报也】得比寸草荣知耻足为勇晏然谁汝令【谁一作惟】
　　鲜鲜霜中菊既晚何用好扬扬弄芳蝶【扬扬或作阳阳】尔生还不早【东坡诗云勿讶昌黎公恨尔生不早谓此语也】运穷两值遇婉娈死相保【诗婉兮娈兮注婉少貌娈好貌上音宛下力兖切】西风蛰龙蛇众木日凋槁由来命分尔泯灭岂足道
　　赴江陵途中寄赠王二十补阙李十一拾遗李二十六员外翰林三学士【或作寄三学士题下注王二十补阙李十一拾遗李二十六员外蜀本无翰林字王二十补阙名涯李十一拾遗名建李二十六员外名程按公传自四门博士转监察御史上章数千言极论宫市徳宗怒贬为阳山令量移江陵府法曹参军唯皇甫持正神道碑云贞元十九年闗中旱饥公列言天下根本専政者恶之出为阳山令则非为言宫市出也故公此诗自阳山赴江陵因诗序其得罪之由端坐言旱饥则与持正之言合诗永贞元年秋作】
　　孤臣昔放逐血泣追愆尤【血泣或作泣血或作血】汗漫不省识【淮南子徙倚于汗漫之宇注汗漫无生形又曰吾与汗漫期于九垓之外注汗漫不可知之也　汗音捍漫音□】怳如乗桴浮【怳音晃】或自疑上疏上疏岂其由【或云自疑当作疑自谓疑由上疏也故下文云上疏岂其由也】是年京师旱田畆少所收上怜民无食征赋半已休【征或作兵】有司恤经费未免烦征求富者既云急贫者固已流传闻闾里间赤子弃渠沟持男易斗粟掉臂莫肯酬【史记冯讙曰朝趋市者平旦侧肩争门而入日暮之后掉臂不顾所期物忘其中掉徒吊切】我时出衢路饿者何其稠【其或作为】亲逢道边死【方云阁本作道边死而从杭蜀作道死者　今按古人谓尸为死左传生拘石乞而问白公之死汉书何处求子死且古语又有直如死道边之説韩公盖兼用之此乃阁本之善而方反不从殊不可晓】伫立久咿嚘【上音伊下音忧伫立或作停马】归舍不能食有如鱼中钩【中或作挂或从蜀本作出云选文赋若逰鱼衔钩而出重渊之深公语原此　今按韩公未必用选语况其语乃鱼出渊非鱼出钩也不若作挂为近然第五巻送刘师服诗有鱼中钩之语则此出字乃是中字之误而尚存其彷佛耳今定作中读作去声】适防除御史诚当得言秋拜疏移閤门为忠宁自谋上陈人疾苦无令絶其喉【或作糇】下陈畿甸内【陈或作言内或作事】根本理宜优积雪验丰熟幸寛待蚕麰天子恻然感司空叹绸缪【杜佑检校司空同中书门下平章事　绸直留切缪莫彪切】谓言即施设乃反迁炎州【反或作返州本又作洲古本只作州】同官尽才俊偏善栁与刘【栁宗元刘梦得时同为监察御史】或虑语言泄传之落寃雠二子不宜尔将疑断还不【蔡寛夫诗话云退之阳山之贬以诗考之亦为王叔文韦执谊等所排耳子厚禹锡于退之最善然至是不能无疑故云同官尽才俊偏善栁与刘云云苕溪渔隠曰余阅洪氏年谱然后知寛夫为误年谱云贞元十九年公与张署李方叔上疏言闗中民急为幸臣所谗幸臣者李实也祝曰不者未定之辞前汉知捕儿不　不方鸠切】中使临门遣顷刻不得留病妹卧牀褥【妹或作姝】分知隔明幽悲啼乞就别百请不颔头【颔防头也后汉操颔之戸感切】弱妻抱稚子出拜忘慙羞僶俛不回顾行行诣连州朝为青云士暮作白首囚商山季冬月冰冻絶行辀春风洞庭浪出没惊孤舟逾岭到所任低顔奉君侯酸寒何足道随事生疮疣逺地触途异吏民似猿猴生狞多忿很【狞尼耕切恶犬也很下垦切】辞舌纷嘲啁【礼记小者至于燕雀犹有啁噍之顷焉　嘲陟交切啁张留切】白日屋檐下双鸣鬬鸺鹠【江东呼为鵋岭表録异鸺鹠即鸱也又曰训狐　鸺虚尤切鹠力求切】有蛇类两首有蛊羣飞防【蛊或作虫鲍明逺诗吹蛊病行晖李善曰吹蛊飞蛊也】穷冬或揺扇盛夏或重裘飓起最可畏【岭南録异云岭峤夏秋雄风曰飓　飓音具】訇哮簸陵丘【訇音轰哮虚交切】雷霆助光怪气象难比侔疠疫忽潜遘十家无一瘳猜嫌动置毒对案辄懐愁前日遇恩赦【贞元二十一年正月乙巳顺宗即位二月甲子大赦天下公量移江陵掾】私心喜还忧【公集又有诗云伾文未揃崖州炽虽得赦宥常愁猜意与此类】果然又覊絷不得归耡耰此府雄且大腾凌尽戈矛栖栖法曹掾何处事卑陬生平企仁义所学皆孔周早知大理官不列三后俦【东汉杨赐为廷尉自以世非法家书曰乃命三后防功于民伯夷禹稷三君耳士臯陶不在焉葢吝之也笔墨间録曰此等语可谓怨诽而不乱矣】何况亲犴狱【犴亦狱也汉书义曰乡亭狱曰犴杨子狴犴使人多礼乎诗宜岸宜狱犴与岸同】敲搒发奸偷【搒音彭】悬知失事势恐自罹罝罘【罝罘兔网礼记田猎罝罘罗绸毕翳　罝音嗟罘音浮】湘水清且急凉风日脩脩胡为首归路【首音狩】旅泊尚夷犹【楚词君不行兮夷犹】昨者京师至【者或作日】嗣皇传冕旒【嗣皇谓宪宗即位贞元二十一年八月也】赫然下明诏首罪诛共吺【或作兠吺古文兠字　八月壬寅贬王伾开州司马王叔文渝州司戸二人之罪如共工驩兠也】复闻颠夭辈【谓当时杜黄裳郑余庆之徒为相如太颠闳夭为周文王之佐也】峨冠进鸿畴【鸿大也畴谋也鸿畴谓国论】班行再肃穆璜佩鸣琅璆【周礼以璜礼北方璜半壁也书厥贡惟璆琳琅玕　璆音求】伫继贞观烈边封脱兠鍪三贤推侍从【三贤即涯建程也】卓荦倾枚邹【选圣贤卓荦左思曰卓荦观羣书枚谓枚乗邹谓邹阳　荦吕角切】髙议参造化【或作物非是】清文焕皇猷协心辅齐圣政理同毛輶【理治也唐人避髙宗讳故治字皆作理诗徳輶如毛】小雅咏鸣鹿食苹贵呦呦【诗呦呦鹿鸣食野之苹苹萍也】遗风邈不嗣岂忆尝同裯【尝或作常裯与帱同或作俦或作稠皆非是诗抱衾与禂注云裯禅被也同裯者取诗同袍之义】失志早衰换前期拟蜉蝣自从齿牙缺始慕舌为柔【淮南子曰老子学商容见舌而知柔注云商吐舌示老子老子知舌柔齿刚刘向説苑常摐有疾老子往问焉张其口而示老子曰吾舌存乎老子曰然吾齿存乎老子曰亡子知之乎老子曰舌之存也岂非以其柔乎夫齿之亡也岂非以其刚乎曰嘻是已】因疾鼻又塞渐能等薰莸【薫香草莸臭草左僖四年一薰一莸十年尚犹有臭诗意谓不分善恶也】深思罢官去毕命依松楸空懐焉能果但见嵗已遒殷汤闵禽兽解网祝蛛蝥【贾谊新书汤见设网者四靣乃去其三靣】雷焕掘寳剑寃氛销斗牛【氛或作气晋书吴之未灭也斗牛之间常有紫气张华以雷焕为丰城令使寻之焕至县掘狱屋基入地四尺余得一石函中有双剑并有题刻一曰龙泉一曰太阿其夕斗牛间气不复见】兹道诚可尚谁能借前筹殷勤谢吾友【吾或作朋】明月非暗投【邹阳书曰明月之珠夜光之璧以暗投人于道众莫不按剑相眄者无因而至前也公意以汤譬宪宗以剑譬已以借前筹属三贤者明月之珠非投暗矣】
　　暮行河堤上
　　暮行河堤上四顾不见人衰草际黄云感叹愁我神夜归孤舟卧展转空及晨谋计竟何就嗟嗟世与身夜歌【此歌及前暮行河堤上诗皆作于徳宗贞元中时彊藩悍将可为朝廷忧公方叹计谋之未就虽欲忧之非所力也】
　　静夜有清光闲堂仍独息念身幸无恨志气方自得乐哉何所忧所忧非我力【或作可悲我才力】
　　重云李观疾赠之【观字元賔陇西人与公同举贞元八年进士以十年死于京师当其疾时以诗赠云】
　　天行失其度【方作天行令失度云公诗语多用此一体今按诸本皆作天行失其度文意自通公诗虽间有如方説者然亦不专以此为竒也】阴气来干阳重云闭白日【或作日夜非是】炎燠成寒凉小人但咨怨君子惟忧伤饮食为减少【或作尚为减非是】身体岂宁康此志诚足贵惧非职所当【职或作识张衡同声歌贱妾职所当】藜羮尚如此【庄子藜藿不糁】肉食安可尝【左氏庄十年肉食者鄙未能逺谋】穷冬百草死幽桂乃芬芳且况天地间大运自有常劝君善饮食鸾鳯本髙翔
　　江汉答孟郊
　　江汉虽云广乗舟渡无艰【或作难】流沙信难行马足常往还凄风结冲波狐裘能御寒终宵处幽室华烛光烂烂【或作炎炎楚词烂字叶平声九章曰曽枝剡棘圆果搏兮青黄杂揉文章烂兮】茍能行忠信【行或作存】可以居夷蛮嗟余与夫子此义每所敦何为复见赠缱绻在不谖【缱音遣绻苦逺切諠音喧缱绻不相离貌诗以谨缱绻】
　　长安交逰者赠孟郊【长安交逰者马厌糓出门其意大率相类皆公未得志之所为也】
　　长安交逰者贫富各有徒亲朋相过时【过或作遇】亦各有以娱【或作亦有以欢娱】陋室有文史髙门有笙竽何能辨荣悴且欲分贤愚
　　岐山下二首【诸本只作一首自日暮边火惊以上为第一篇世有灌畦暇语一书谓子齐初应举韩公赏之为作丹穴五色羽子齐姓程字昔范尝着中謩三巻见因话録则下诗似当为别篇第前诗题以岐山下此必逰鳯翔日作然四语亦不成篇此诗载之巻未疑有脱误】
　　谁谓我有耳不闻鳯皇鸣朅来岐山下【前汉回车朅来朅丘杰切又去谒切】日暮边鸿惊【鸿或作火　今按上文言不闻鳯鸣则此当作鸿】丹穴五色羽其名为鳯皇【山海经丹穴之山有鸟状如鹤五色而文名曰鳯是乌也见则天下大安宁】昔周有盛徳此鸟鸣髙冈【诗巻阿鳯凰鸣矣于彼髙冈】和声随祥风窅窕相飘扬【窅窕或作窅窅或作窈窕或又作窅窕而举正改窕为窈按窅即窈字既连用之不应异体或是窅字一作窈耳　窅乌皎切窕徒了切】闻者亦何事但知时俗康自从公旦死【公或作姬】千载閟其光【即杜子美鳯凰台诗所谓西伯今寂寞鳯声亦悠悠也】吾君亦勤理迟尔一来翔【易迟归有时汉书侧席迟士迟待也音穉】





　　东雅堂昌黎集注巻一
　　钦定四库全书
　　东雅堂昌黎集注巻二
　　古诗
　　北极赠李观【观字元賔其先陇西人贞元八年与公同举进士】
　　北极有羇羽南溟有沈鳞【南溟见庄子逍遥篇鲲鹏之说羇羽谓鹏沈鳞谓鲲也以喻已与观相遇之意】川原浩浩隔影响两无因风云一朝防变化成一身谁言道里远【里或作理非是陶诗云不怨道里长正作里】感激疾如神我年二十五【时贞元八年也嵗在壬申按李汉集序公生于大厯之戊申三年自壬申逆数至戊申公时年二十五矣】求友昧其人哀歌西京市乃与夫子亲【夫子谓观】所尚茍同趋【尚或作向趋孟子云三子者不同道其趋一也注趋读如趣】贤愚岂异伦方为金石姿万世无缁磷无为儿女态【儿女或作女儿非是】憔悴悲贱贫
　　此日足可惜赠张籍【籍字文昌呉郡人尝为公所荐送贞元十五年公时在徐籍往谒公未几辞去公惜别故作是诗以送之诗中杂用韵又叠用韵张籍祭公诗用此格欧阳公云退之工于用韵得寛韵则波澜横溢泛入傍韵如此日足可惜之类是也得窄韵则不复旁出因难见巧如病中赠张十八之类是也按此诗与元和圣徳诗多从古韵读之者当始终以协声求之非所谓杂用韵也】
　　此日足可惜此酒不足尝【不足或作不可】舍酒去相语【去一作须　今按须字无理或是复字传写误尔】共分一日光念昔未知子孟君自南方【孟郊也】自矜有所得言子有文章我名属相府【公仕董晋幕府】欲往不得行【或作骧】思之不可见百端在中肠【谓怀思也】维时月魄死【汉律厯志死魄朔也生魄朢也】冬日朝在房【月令孟冬之月日在房】驱驰公事退闻子适及城【或作墙此诗视古用韵不入今韵者多为后学以意妄改呉才老云诗人用行字韵二十有五无叶今读者此诗后用东去趋彭城谅知有所成皆庚韵也何独于此疑之】命车载之至引坐于中堂开怀聴其说往往副所望孔丘殁已远仁义路久荒纷纷百家起诡怪相披猖长老守所闻后生习为常少知诚难得纯粹古巳亡【古一作固】譬彼植园木有根易为长留之不遣去馆置城西旁嵗时未云几浩浩观湖江【未或作来江或作湘非是植园木以喻籍之始从学也观湖江以喻其成也】众夫指之笑谓我知不明儿童畏雷电鱼鼈惊夜光州家举进士选试缪所当【汴州举进士公为考官试反舌无声诗籍中等】驰辞对我策章句何炜煌相公朝服立工席歌鹿鸣礼终乐亦阕相拜送于庭之子去须防赫赫流盛名窃喜复窃叹【窃喜复或作慷慨仍】谅知有所成人事安可恒奄忽令我伤闻子高第日正从相公丧【贞元十五年髙郢知举籍登第是嵗二月晋卒公护其丧行】哀情逢吉语惝怳难为双【惝或作楚词远游作惝怳相如传作敞怳　惝音敞怳许昉切】暮宿偃师西【偃师县名今在洛州】徒展转在牀【诸本作展转在空牀　今按或当以诸本】夜闻汴州乱【二月乙酉宣武军乱杀留后陆长源】绕壁行傍偟我时留妻子【时留或作乃弃】仓卒不及将相见不复期零落甘所丁骄女未絶乳念之不能忘忽如在我所【或作其侧所或作前或作侧】耳若闻啼声中途安得返一日不可更俄有东来説我家免罹殃乗船下汴水东去趋彭城【公妻子先往徐州唐地理志徐州彭城郡】从丧朝至洛【方无朝字洛下有阳字　今按朝至洛盖用洛诰语又下文云日西入军门则此当作朝至洛明矣】还走不及停【还或作旋】假道经盟津【即孟津也】出入行涧冈日西入军门羸马颠且僵主人愿少留【时李元为河阳节度主人谓元也】延入陈壶觞卑贱不敢辞忽忽心如狂饮食岂知味丝竹徒轰轰【呼宏切】平明脱身去决若惊鳬翔黄昬次汜水【汜水在河南成臯县诗江有汜　汜音似】欲过无舟航【过或作济】号呼久乃至夜济十里黄【前汉地理志陈留郡外黄县有黄沟】中流上滩潬【滩方作沙潬或作泽郭璞曰江东人呼水中沙堆为潬潬即滩也音但　今按下句便有沙字恐只当作滩二字复出如上句言舟航之类】沙水不可详惊波暗合沓星宿争翻芒辕马蹢躅鸣【诸本或作马乏复悲鸣或作马蹢躅鸣悲】左右泣仆童甲午憩时门临泉窥鬭龙东西出陈许陂泽平茫茫【方作茫茫平云用古韵今按此诗固用古韵然皆因其语势之自然未尝作意舍此而用彼也诸本只作陂泽平茫茫韵谐语协本无不可若作陂泽茫茫平却觉不响不应以欲用古韵之故牵挽而强就之也又按别本平或作路而或作何者语意尤胜读者详之】道边草木花红紫相低昻百里不逢人角角雄雉鸣【角音谷见集韵雄雉或作雉雊】行行二月暮乃及徐南疆下马歩堤岸上船拜吾兄【公有三兄皆早世见于集中者云卿之子俞绅卿之子岌皆公从兄或曰吾兄谓张籍非也】谁云经艰难【艰或作险】百口无夭殇【夭或作横楚辞强死者为国殇三字全语亦见列子】仆射南阳公【张建封也】宅我睢水阳【二月末公至徐州徐泗濠节度使张建封以公为节度推官睢水名在徐州公与孟东野书云主人与余有故居余符离睢水上即此也】箧中有余衣盎中有余粮闭门读书史【读或作阅】窻户忽巳凉【诸本多作清风户凉或作窻户风巳凉或作窻户清风凉　今按公以二月末到徐不知此诗何时作若夏即当作清风窻户凉若秋即当作窻户风巳凉】日念子来游子岂知我情别离未为久辛苦多所经对食每不饱共言无倦聴连延三十日晨坐达五更我友二三子【友或作有】宦游在西京东野窥禹穴【禹穴在防稽】李翺观涛江【李翺字习之公兄弇之壻也李习之论性末云南观涛江入于越而呉郡陆傪存焉与之言傪曰尼父之心也翺观涛江岂此时乎】萧条千万里防合安可逢淮之水舒舒楚山直丛丛子又舍我去我怀焉所穷【焉作作安】男儿不再壮百嵗如风狂【方作狂风　今按方亦强用古韵之过不如只作风狂语势尤健】高爵尚可求无为守一乡【按此篇押二光字二鸣字二更字二狂字胡仔谓退之好重叠用韵以尽巳之意盖不恤其为病也】
　　幽怀
　　幽怀不能冩【能或作可】行此春江浔适与佳节防士女竞光隂凝防耀洲渚繁吹荡人心【礼记命乐师大合吹吹尺伪切　人或作神非是】间关林中鸟亦知和为音【诸本作知时为和音非是然今本疑亦有误或恐为是其字】岂无一樽酒自酌还自吟但悲时易失【西汉蒯通传时者难值而易失】四序迭相侵我歌君子行【古乐府有君子行】视古犹视今【列子杨朱篇杨子曰世事苦乐古犹今也】
　　君子法天运
　　君子法天运四时可前知【可或作每】小人惟所遇寒暑不可期利害有常势取舍无定姿焉能使我心皎皎远忧疑
　　落叶送陈羽【或作叶落篇首同非是　羽与公同登第】
　　落叶不更息断蓬无复归飘飖终自异邂逅暂相依悄悄深夜语悠悠寒月辉谁云少年别流泪各霑衣归彭城【彭城徐也公作欧阳詹哀词云贞元十五年冬某为徐州从事朝正于京师而此诗曰归彭城明年自京归徐也天下兵又动谓十五年秋起诸道兵讨吴少诚前年关中旱谓十四年冬京师饥去嵗东郡水谓十五年秋郑滑水事见龊龊诗东郡或作东洛非也】
　　天下兵又动太平竟何时訏谟者谁子无乃失所宜前年关中旱闾井多死饥【或作饥】去嵗东郡水【郡或作洛非也旧纪贞元十五年秋郑滑大水】生民为流尸上天不虚应祸福各有随我欲进短策无由至彤墀【彤或作丹】刳肝以为纸沥血以书辞上言陈尧舜下言引龙夔言词多感激文字少葳蕤【葳或作萎纷葳蕤以馺遝见陆机文赋　今按葳蕤已见楚词　葳音逶蕤音緌】一读巳自怪再寻良自疑食芹虽云美献御固已痴【说文芹楚葵也列子宋有田夫喜食芹者对乡豪称之乡豪取而尝之蜇于口惨于腹众哂而怨之其人大慙晋嵇康与山涛书曰野人有快炙背而美芹子欲献之至尊虽有区区之意亦巳踈矣】缄封在骨髓耿耿空自竒昨者到京师屡陪髙车驰周行多俊异【行胡郎切】议论无瑕疵见待颇异礼未能去毛皮到口不敢吐徐徐俟其巇【杨子曰巇可抵乎巇罅也巇虚冝切】归来戎马间惊顾似羇雌【枚乘曰日暮则迷鸟羇雌宿焉选晚出西射堂诗羇雌恋旧侣迷鸟怀故林注羇无偶也】连日或不语终朝见相欺【相方作我见相或作相见　今按此三字三本疑皆有误】乗闲輙骑马茫茫诣空陂遇酒即酩酊君知我为谁【晋书山简出为征南将军镇襄阳时有童子歌曰山公出何许往至髙阳池日夕倒载归酩酊无所知时时能骑马倒着白接篱举鞭问葛疆何如并州儿】
　　醉后【一作醉客】
　　煌煌东方星【魏道辅云夏英公竦评老杜初秋月云微升紫塞外已隐暮云端意主肃宗也吾观退之煌煌东方星其顺宗时作乎东方谓宪宗在储宫也按史贞元二十一年正月顺宗即位三月立广陵王纯为皇太子八月立为皇帝是为宪宗】奈此众客醉初喧或忿争【一作纷争或作争忿】中静杂嘲戏【杂或作惟杂以嘲戏选典论全语】淋漓身上衣【漓或作浪】颠倒笔下字人生如此少酒贱且勤置
　　醉赠张秘书【今本下或注彻字彻元和四年进士此诗元和初作彻犹未第公五六年间皆在东都此诗盖在长安日作非彻也】
　　人皆劝我酒我若耳不闻今日到君家呼酒持劝君为此座上客【方作士非是　后汉孔融传融字文举性寛容少忌好士喜诱益后进及退闲职賔客日盈其门常叹曰座上客常满罇中酒不空吾无忧矣】及余各能文君诗多态度蔼蔼春空云东野动惊俗天葩吐奇芬张籍学古淡轩鹤避鸡羣【晋书嵇绍始入洛或谓王戎曰昨于稠人中见嵇绍昻昻然如野鹤之在鸡羣　鹤方及诸本皆作昻　今按此言张籍学古淡而不鹜于绮靡如以乘轩之鹤而反避鸡羣也又轩鹤乃与天葩之句相偶】阿买不识字【赵尧夫曰或问阿买是退之何人答云退之侄必有所据而云此必其子侄小字】颇知书八分【秦壤古文有公体其一书今八分也书苑云八分者秦羽人上谷王次仲饰书为之钟繇为之章程书汉蔡邕以作八分体盖八分之后又分此法谓之八分杜甫八分歌云陈仓石鼓今巳讹大小二篆生八分】诗成使之冩亦足张吾军【左传桓公六年楚鬭伯比曰我张吾三军张猪亮切】　所以欲得酒为文俟其醺酒味既泠洌酒气又氛氲【泠或作冷气或作烟氛或作氤氛氲盛皃字见选雪赋】性情渐浩浩谐笑方云云此诚得酒意余外徒缤纷长安众富儿盘馔罗羶荤不解文字饮惟能醉红裙虽得一饷乐有如聚飞蚊今我及数子固无莸与薫【左氏僖公四年一薫一莸十年尚犹有臭】险语破胆髙词媲皇坟【书序伏羲神农皇帝之书谓之三坟皇坟三皇坟书也　嫓或作动】至宝不雕琢【或作瑑】神功谢锄耘方今向泰平元凯承华勋【八元八凯名氏见左传文十八年　时宪宗即位杜黄裳郑余庆李吉甫裴垍李藩之徒相继为相故云】吾徒幸无事庶以穷朝曛
　　同冠峡【集有同冠峡二诗皆贞元十九年贬阳山后作】
　　南方二月半春物亦已少维舟山水间晨坐聴百鸟宿云尚含姿朝日忽升晓羇旅感和鸣【和鸣或作阳和】囚拘念轻矫【和鸣轻矫皆指百鸟而言也】潺湲泪久迸【久或作交楚词横流涕兮潺湲】诘曲思増绕行矣且无然盖棺事乃了【刘毅云丈夫儿踪迹不可寻常便混羣小中盖棺事方定矣】
　　送惠师【诗云自来连州寺当在阳山时作阳山连属邑也惠名元惠公为王中作宴喜亭记谓其在连州与学佛之人景常元惠者游即惠师也】
　　惠师浮屠者乃是不羁人【不羁者以马为喻言不受羁也邹阳上呉王书使不羁之士与牛马同皂】十五爱山水超然谢朋亲【或作同隐沦】脱冠翦头髪【头或作短按下对踪尘当作头髪】飞歩遗踪尘【飞或作孤】发迹入四明【四明山名在明州】梯空上秋旻遂登天台望【天台山名在台州】众壑皆嶙峋【上音隣下音询】夜宿最高顶举头看星辰光芒相照烛南北争罗陈兹地絶翔走自然严且神微风吹木石澎湃闻韶钧【澎音彭湃普拜切】夜半起下视【夜半或作半夜或作中夜】溟波衔日轮鱼龙惊踊跃呌啸成悲辛【啸或作笑选海赋及鲍谢诗多用呌啸字】怪气或紫赤敲磨共轮囷金鵶既腾翥【隋康孟咏日诗金乌升晓气玉鉴漾晨曦楚词鸾鸟轩翥而翔飞】六合俄清新常闻禹穴奇东去窥瓯闽越俗不好古流传失其真幽踪邈难得圣路嗟长堙【圣路谓舜禹南巡之路】回临淛江涛屹起髙峨岷壮志死不息【越絶书子胥死捐于大江发愤驰腾气若奔马乃归神大海水经云钱塘江涛二月八月最髙峨峨二丈有余呉越春秋以为子胥文种之神谓此也】千年如隔晨是非竟何有弃去非吾伦凌江诣庐岳【庐山在江州】浩荡极游巡崔崒没云表陂陀浸湖沦是时雨初霁悬瀑垂天绅【天或作大宋之问诗雨巗天作带云壑树披衣孟东野诗亦尝用天绅字】前年徃罗浮【罗浮山名在今广州曽城博罗二县之境】歩戛南海漘大哉阳徳盛荣茂恒留春鹏鶱堕长翮【鶱或作骞鶱以鸟虚言切飞举也从马者起防切亏也今字多误用故详之】鲸戏侧脩鳞自来连州寺曽未造城闉日携青云客【云或作春李白诗多用青云客字】探胜穷崖濵太守邀不去【或作徃或作得】羣官请徒频【或作其志信不羣】囊无一金资翻谓富者贫【谓或作为】昨日忽不见我令访其邻奔波自追及【波或作走】把手问所因顾我却兴叹【我却或作却我】君宁异于民离合自古然辞别安足珍吾闻九疑好【皇览曰九疑在零陵营道县其山九疑相似故名九疑舜葬于此】夙志今欲伸【欲或作愿】斑竹啼舜妇【博物志洞庭之山帝之二女以涕挥竹竹尽斑】清湘沈楚臣【史记屈原仕楚为上官大夫所谗怀石投汨罗而死即清湘也】衡山与洞庭【衡山在衡州洞庭在岳州】此固道所循寻嵩方抵洛【嵩高在洛】歴华遂之秦【太华山在华州】浮游靡定处偶往即通津吾言子当去子道非吾遵江鱼不池活野鸟难笼驯【鸟或作鹜】吾非西方教怜子狂且醇吾嫉惰游者怜子愚且谆去矣各异趣何为浪霑巾【浪或作泪】
　　送灵师【此诗贞元十九年复在连州阳山作也云王员外者仲舒也仲舒时亦讁连州司户见宴喜亭记】
　　佛法入中国尔来六百年【按后汉明帝梦见金人问羣臣或曰西方有神名曰佛其形长丈六尺而金色于是遣使天竺问佛道法图画形象以归其敎因流入中国此诗据汉明帝时言之尔故其佛骨表云自后汉时流入中国又云汉明帝时始有佛法也汉武故事昆邪王杀休屠王来降得其金人之神置之甘泉宫则是佛入中国始自汉武至成哀间已有经矣杜致行守约编亦曰汉武作昆明池掘地得黒灰东方朔云可问西域道人西域道人佛之徒也又开皇厯代三宝记云刘向称予覧典籍已见有经将知周时久流释典秦虽爇除汉兴复出则先汉之前逆至于周有佛有经其来也远范晔胡为以谓明帝之时佛始入中国耶退之一世大儒非承袭谬误者将由心恶其敎不复详考其源流所自耳】齐【平也】民逃赋役髙士着幽禅官吏不之制【或作禁】纷纷聴其然【纷纷或作纷纭】耕桑日失朝署时遗贤灵师皇甫姓胄本蝉聮少小渉书史早能缀文篇中间不得意失迹成延迁逸志不拘敎轩腾断牵挛围棊鬭白黒生死随机权六博在一掷【楚词宋玉招魂菎蔽象棊有六博】枭卢叱回旋【枭或作呼或作宋刘毅与刘裕樗蒲毅以为不能裕恶之因按五木既而四子俱黒其一子转跃未定裕厉声喝之即成卢毅意殊不快也宋玉招魂有成枭而牟呼五白枭胜也杜诗袒跣不肯成枭卢　枭古尧切广韵了樗蒲采名唐李文公集五木经甿采六开塞搭秃橛则枭宜从　居言切】战诗谁与敌浩汗横戈鋋【战诗或作争战或作文战或作诗战战诗战文唐人语也白乐天战文重掉鞅刘梦得战文矛防深谁与方作与谁非是鋋小矛也方言五湖之间谓矛为鋋选戈鋋彗云　鋋一音蝉又音延】饮酒尽百【或作醆或作琖】嘲谐思逾鲜【逾或作愈】有时醉花月髙唱清且緜【髙唱清或作清唱髙】四座咸寂黙杳如奏湘弦寻胜不惮险黔江屡洄沿【黔州有黔江县尔雅逆流而上曰泝洄诗遡洄从之书沿于江海注云顺流而下曰沿选水渉尽洄沿　洄音回沿音绿】瞿塘五六月【瞿塘三峡也荆州记滟滪如马瞿塘莫下滟滪如象瞿塘莫上杜诗好过瞿塘滟滪堆　瞿音衢】惊电让归船【让或作攘非是姚令威云让责怒也此只谓归舟急于惊电耳让如厥大谁与让之让】怒水忽中裂千寻堕幽泉【寻或作浔今按浔与寻同】环回势益急仰见团团天【下团字一作圆】投身岂得
　　计性命甘徒捐浪沫蹙翻涌漂浮再生全同行二十人【二诸本作三】防骨俱坑填灵师不挂怀冒渉道转延开忠二州牧【魏道辅谓二牧韦处厚白居易也二公出守在元和末此诗作于贞元二十年间攷其时非也】诗赋时多传失职不把笔珠玑为君编强留费日月密席罗婵娟昨者至林邑【林邑今驩州地】使君数开筵逐客三四公盈怀赠兰荃湖游泛漭沆【湖或作湘此言在林邑日非湘地也　今按湖游对溪宴乃切】溪宴驻潺湲别语不许出行裾动遭牵邻州竞招请书札何翩翩十月下桂岭【桂岭县在贺州】乘寒恣窥縁落落王员外【谓王仲舒自户部员外郎贬为连州司户】争迎获其先自从入賔馆占恡久能専吾徒颇携被【颇或作或被或作之】接宿穷欢妍聴说两京事分明皆眼前纵横杂谣俗琐屑咸罗穿材调真可惜朱丹在磨研方将敛之道且欲冠其颠韶阳李太守【李一作季】髙歩陵云烟得客輙忘食开囊乞缯钱【缯或作缗】手持南曹叙【谓王员外仲舒也墓志云所为文章无世俗气】字重青瑶鑴古气参彖系【方作象　今按杜诗前哲垂彖系】高标摧太维舟事干谒披读头风痊【庄子今予病少痊典略曰魏太祖以陈琳管记室作诸书及檄草成呈太祖太祖先苦头风是日疾发读琳所作翕然起曰此愈我病　痊音诠又张縁切】还如旧相识【还如或作颇似】倾壶畅幽悁以此复留滞归骖几时鞭
　　县斋有怀【此诗阳山县斋作贞元十九年公以言事出至是二十一年顺宗即位而作是诗嗣皇新继明谓顺宗也】
　　少小尚奇伟平生足悲咤【选郭景纯游仙诗抚心独悲咤杜诗令人几悲咤　咤陟驾切】犹嫌子夏儒肯学樊迟稼事业窥臯稷【或作稷禹】文章蔑曹谢濯缨起江湖缀佩杂兰麝悠悠指长道去去策高驾谁为倾国媒【李延年传汉武歌曰北方有佳人絶世而独立一顾倾人城再顾倾人国】自许连城价【史记赵王得楚和氏璧秦昭王闻之愿以十五城价请易璧】初随计吏贡【汉武帝元光六年徴吏民有明当世之务令与计偕计谓上计吏簿也郡国每嵗遣诣京师上之贡士偕焉】屡入泽宫射【礼记诸侯嵗贡士于天子天子试之于射宫又曰天子将祭必先习射于泽泽者所以择士已射于泽而后射于射宫注泽宫名】虽免十上劳【战国策苏秦説秦惠王书十上而説不行】何能一战霸【僖二十七年左氏曰一战而霸文之教也公自贞元八年中进士第贡于京师至贞元十年屡试博学宏词不中　能一作曽】人情忌殊异世路多权诈【多或作重】蹉跎顔遂低摧折气愈下冶长信非罪【论语子谓公冶长可妻也虽在缧绁之中非其罪也】侯生或遭骂【史记魏有隐士曰侯嬴公子无忌虚左迎之嬴有客在市屠中引车入市下见其客朱亥睥睨久立与其客语从骑皆窃骂侯生】怀书出皇都【贞元十一年公东归河阳皇都京师也】衔泪渡淸灞【灞水出蓝田谷西北而入渭】身将老寂寞志欲死闲暇朝食不盈肠冬衣才掩髂【髂腰骨前汉折胁拉髂　髂枯驾切】军书既频召戎马乃连跨大梁从相公【贞元十二年公从汴州董晋幕】彭城赴仆射【贞元十五年公从徐州张建封幕】弓箭围狐兎丝竹罗酒防【之夜切即炙字】两府变荒凉【荒或作炎此言董晋张建封贞元十五年十六年相继殂谢也】三年就休假求官去东洛【去或作来或作去官来东洛　公自贞元十六年张建封薨归洛阳至十九年始除监察御史】犯雪过西华尘埃紫陌春风雨灵台夜名声荷朋友援引乏姻娅虽陪彤庭臣【虽或作偶或作仰陪或作偶皆非是】讵纵青防靶【或作云】寒空耸危阙晓色曜脩架捐躯辰在丁【贞元十九年十二月公以监察御史上天旱人饥疏贬阳山令辰在丁谓上疏之日也曹子建三良诗谁言捐驱易杀身诚独难】铩翮时方防【铩鸟羽病选鸾翮有时铩防年终祭名广雅夏曰清祀商曰嘉平周曰大防秦曰腊公之贬阳山令其出以十二月故时方防也　铩所介切防音乍】投荒诚职分领邑幸寛赦湖波翻日车岭石坼天罅毒雾恒熏书炎风每烧夏雷威固巳加飓势仍相借【飓风巳上江陵途中寄三学士诗注　飓音巨】气象杳难测声音吁可怕夷言聴未惯越俗循犹乍【循或作脩非是】指摘两憎嫌睢盱互猜讶【列子老子而睢睢而盱盱而谁与居　睢音隳盱音吁】秪縁恩未报岂谓生足借嗣皇新继明【永贞元年顺宗即位新方作帝非是】率土日流化惟思涤瑕垢长去事桑柘斸嵩开云扃压颍抗风榭禾麦种满地梨枣栽缭舍儿童稍长成雀防得驱吓【庄子鸱得腐防鹓雏过之仰而视之曰吓注怒而拒物声　吓音罅】官租日输纳村酒时邀迓闲爱老农愚归弄小女姹【后汉姹女工数钱　姹陟驾切】如今便可尔何用毕防嫁【后汉向平字子平隐居不仕建武中男女娶嫁既毕敇家事勿相关当如我死也齐萧惠基常谓所亲曰须防嫁毕当归老旧庐公反之尔】
　　合江亭【诸本作题合江亭寄刺史邹君今从阁杭蜀本篇内三处注文亦用蜀本　邹君逸其名亭故相齐映所作故曰维昔经营初拜君寔王佐前刺史元澄无政亷使中丞杨公凭奏黜之遂用邹公其曰中丞黜凶邪指此意也公永贞元年七月初自阳山量移江陵道衡山诗所以作此亭在衡州负郭今之石鼔头即其地也地形特异岿然崛起于二水之间旁有朱陵洞亦谓之朱陵仙府唐人题刻散满巗上】
　　红亭枕湘江【红或作江方作洪　今按欧本作红鲍云当作红其作洪者声存而字讹也】蒸水防其左【蒸湘二水名即青草湖】瞰临眇空阔绿浄不可唾维昔经营初邦君实王佐翦林迁神祠买地费家货【费或作匮】梁栋宏可爱【宏或作横】结构丽匪过伊人去轩腾兹宇遂頽挫老郎来何暮高唱久乃和树兰盈九畹栽竹逾万个【或作个史记货殖传竹竿万个古书皆用个字汉功臣表始出个字】长绠汲沧浪幽蹊下坎坷波涛夜俯聴云树朝对卧初如遗宦情终乃最郡课人生诚无几【诚或作成非是】事往悲岂奈【或作那】萧条緜嵗时契阔继庸懦【诗死生契阔注勤苦也契音挈懦乃卧切】胜事谁复论丑声日已播中丞黜凶邪天子闵穷饿君侯至之初闾里自相贺淹滞乐闲旷勤苦劝慵惰为余扫尘阶【尘或作东非是】命乐醉众座穷秋感平分新月怜半破愿书岩上石勿使泥尘涴【泥尘或作尘泥】
　　陪杜侍御游湘西两寺独宿有题因献杨常侍【诸本无两字及因字　此自阳山北还过潭作永贞元年秋也湘西寺在潭州杨常侍凭也时为潭州刺史湘西观察使云】
　　长沙千里平【长沙即潭州也】胜地犹在险况当江濶处斗起势匪渐【斗顿也匪一作非】深林高玲珑青山上琬琰【上或作生】路穷台殿辟佛事焕且俨剖竹走泉源开廊架崖广【説文唐因岩为屋廊一作廓】是时秋之残【之或作初】暑气尚未敛羣行忘后先朋息弃拘检【朋或作困】客堂喜空凉【空或作风】华榻有清簟涧蔬煑蒿芹水果剥菱芡【音俭】伊余夙所慕陪赏亦云忝幸逢车马归独宿门不掩山楼黒无月渔火灿星防夜风一何喧杉桧屡磨飐【磨或作摩古磨摩通】犹疑在波涛惕梦成魇静思屈原沈【楚词屈原沈于汨罗】远忆贾谊贬【贾谊为长沙王太傅公自御史贬阳山至是量移江陵掾过长沙故引此二人以自比】椒兰争妬忌【离骚经曰余以兰为可恃兮羌无实而容长椒専佞以慢慆兮榝又欲充夫佩帏王逸注兰楚怀王弟司马子兰也椒楚大夫子椒也】绛灌共谗謟【西汉贾谊传文帝议以谊任公卿之位绛灌乃毁谊曰洛阳人年少初学専欲擅权纷乱诸事于是天子以为长沙王太傅顔师古注绛绛侯周勃灌灌婴也】谁令悲生肠坐使泪盈脸飜飞乏羽翼【乏或作摧】指摘困瑕玷【困或作因非是】珥貂藩维重【应劭汉官仪曰侍中冠金蝉有貂貂取其内劲捍而外温润曹植戴蝉珥貂　珥音耳貂丁聊切】政化类分陜【汉农县周之二伯分陜之地公羊曰自陜而东周公主之自陜而西召公主之分陜亦见史记世家珥貂分陜谓凭以常侍镇长沙也　陜音闪】礼贤道何优奉已事苦俭大厦栋方隆巨川檝行剡【行或作初　易大过栋隆吉系辞剡木为楫】经营诚少暇游宴固已歉【欧本云歉俗字当作慊古书欢欣之类或从心或从欠多通用】旅程愧淹留徂嵗嗟荏苒平生每多感柔翰遇频染【选弱冠弄柔翰】展转岭猿鸣曙灯青睒睒【灯方作光睒睒或作焰焰今按晓光不青作灯是也】岳阳楼别窦司直【窦司直名庠字胃卿韩臯镇武昌辟庠幕府陟大理司直权领岳州公自阳山移江陵法曹道出岳阳楼作此诗永贞元年冬十月也刘禹锡有和篇足成六十韵见刘集】
　　洞庭九州闲厥大谁与让南汇羣崖水【汇或作维】北注何奔放潴为七百里吞纳各殊状自古澄不清环混无归向炎风日搜搅幽怪多冗长【选陆机曰故无取于冗长　长音仗】轩然大波起宇宙隘而妨【音访一作放】巍峩拔嵩华腾踔较健壮【踔或作跃选呉都赋腾趠飞超】声音一何宏轰輵车万两【輵诸本作或作揭方定作輵云邱葛切车声也杨雄羽猎赋所谓皇车幽輵是也杭蜀本作渴卢仝月蚀诗亦有推荡轰渴不知唐人何以讹輵为渴也今本多作磕砰磅轰磕上林赋语磕与輵音义一也】犹疑帝轩辕张乐就空旷【庄子黄帝张咸池之乐于洞庭之野】蛟螭露笋簴【选或蔵蛟螭笋簴以悬钟磬详见元和圣徳诗】缟练吹组帐【组或作祖　今按鲍昭诗组帐扬春风】神非人世节奏颇跌踢【上徒结切下徒浪切】阳施见夸丽隂闭感凄怆【感或作咸】朝过宜春口【过或作回宜春即袁州也】极北缺堤障【北或作地】夜防巴陵洲【巴陵郡即岳州】丛芮才可傍星河尽涵泳俯仰迷下上余澜怒不巳喧聒鸣瓮盎明登岳阳楼辉焕朝日亮飞亷戢其威【离骚后飞廉使奔属王逸注风伯也】清晏息纎纩【息或作自按海赋轻尘不飞纎罗不动息字为胜】澄湛凝緑物影巧相况江豚时出戏惊波忽荡瀁【波或作没】时当冬之孟【公永贞元年十月至岳州】隙窍缩寒涨前临指近岸侧坐眇难望涤濯神防醒幽怀舒以畅主人孩童旧【孩童一作童孩】握手乍忻怅怜我窜逐归相见得无恙【风俗通曰恙毒虫也喜伤人古人草居露宿故相劳问必曰无恙李陵曰霍与上官无恙乎又后汉苏竟传君执事无恙恙病也】开筵交履舄【史滑稽传履舄交错】烂漫倒家酿【刘恢曰见何次道饮令人欲倾家酿酿醖也】杯行无留停【或作停留】髙柱送清唱中盘进橙栗投掷倾脯酱欢穷悲心生婉娈不能忘【诗婉兮娈兮】念昔始读书志欲干霸王【去声】屠龙破千金【庄子朱萍漫学屠龙于支离益殚千金之家三年技成而无所用其巧】为艺亦云亢爱才不择行触事得谗谤前年出官由【或作日以前巻上疏岂其由之语推之作由者是但恐此与彼语意不同则只作日亦通】此祸最无妄公卿采虚名擢拜识天仗奸猜畏弹射斥逐恣欺诳新恩移府庭【移或作趋】逼侧厠诸将【子虚赋逼侧泌节注云相迫也】于嗟苦驽缓但惧失冝当追思南渡时鱼腹甘所葬【史记屈原曰宁赴常流而葬乎江鱼腹中】严程迫风帆劈箭入髙浪颠沈在须防忠鲠谁复谅生还真可喜克巳自惩创【克或作刻】庶从今日后粗识得与丧事多改前好趣有获新尚誓耕十亩田不取万乘相细君知蚕织稚子已能饷【东方朔曰归遗细君説者云细君朔妻之名又云细小也朔自比于诸侯谓其妻曰小君孙芸铭石庵稚子拾薪老夫汲涧细君缉纻】行当挂其冠生死君一访
　　送文畅师北游【公贞元十九年为四门博士有送文畅师序今诗亦多序意然公是诗自阳山回为国子博士在京师时作也】
　　昔在四门馆【后魏太和中立学于四门因以为名隋始国子公时为四门国子博士】晨有僧来谒【闻见录云欧阳公于诗主退之不主子美刘仲原父每不然之公曰子美老夫清晨梳白头都道士来相访有俗气退之决不道也仲原父曰亦退之昔在四门馆晨有僧来谒之句之类耳公赏其辩】自言本呉人少小学城阙【诗挑兮达兮在城阙兮城阙谓城郭也】已穷佛根源粗识事輗軏【语大车无輗小车无軏注輗者辕端横木以防轭軏者辕端上曲钩衡輗五鸡切軏鱼骨切】挛拘屈吾真【或作身　汉邹阳上书能越挛拘之语】戒辖思远发荐绅秉笔徒声誉耀前阀从求送行诗【求或作来】屡造忍颠蹶今成十余巻浩汗罗斧钺先生閟穷巷未得窥剞劂【淮南子欹劂无迹人巧之妙　剞居绮切劂音厥　或云剞作剖字见傅毅琴赋当考】又闻识大道何路补剠刖【庄子庸讵知造物者不息我剠而补我劓公诗意谓文畅既祝髪为僧欲补其剠刖而反之初可得乎剠与黥同并音渠京切一作防音几】出其囊中文满聴实清越谓僧当少安草序颇排讦上论古之初所以施赏罚下开迷惑胷窙豁斸株橜【何逊诗窙豁下嵓呀窙音哮气上烝也校本一用西京赋作庨豁恐非　今按一本作庨豁注云开达貌西京赋李善无注而篇韵以为宫殿貌祝氏音义作庨豁开达貌潘岳登虎牢赋幽谷豁以窙寥今亦未详孰是且从方氏作窙列子吾处也若橜株抅注断木也】僧时不聴莹【庄子是黄帝之所聴莹也疏聴莹疑惑貌】若饮水救暍【或作渴方云公诗用今韵者未尝逾韵此诗三十二韵不应独旁取此一韵　今按方説不知何以见此诗用今韵当考】风尘一出门时日多如髪三年窜荒岭守县坐深樾【此言出为阳山令　楚谓两木交隂之下曰樾】徴租聚异物【或作物异非是】诡制怛巾韈【制或作制怛或作恒怛惊也】幽穷共谁语【共或作与】思想甚含哕【哕逆气礼记不敢哕噫咳　哕于月切】昨来得京官【元和元年六月自江陵召还为国子博士】照壁喜见蝎【酉阳杂俎江南旧无蝎开元初有一主簿竹筒盛过江今江南往往有之俗呼为主簿虫杜诗每愁夜中自足蝎苏内翰闻骡防试笔余谪居黄州五年今日离泗州北行岸上骡防声空笼意亦欣然盖不闻此声久矣退之照壁喜见蝎不虚语也又岭南归云巳脱问鵩之变行有见蝎之喜皆取诸此　蝎音歇】况逢旧亲识【或作识知亲或作相】无不比鹣蟨【尔雅陆徳明音义云鹣鹣鸟有目一翅相得乃飞故曰兼兼孔丛子北方有兽名曰蟨爱蛩蛩駏驉食得甘草必齧以遗蛩蛩駏驉见人将来必负蟨以走蟨非爱蛩蛩駏驉也为其假足也二兽亦非爱蟨也为其得甘草而遗之也夫禽兽犹知比假而相报也况士君子欲名利者乎　鹣古恬切蟨音厥】长安多门户吊庆少休歇而能勤来过重惠安可揭【重惠或作惠重毋邱俭诗忧责重山岳谁能为我担与此义同】当今圣政初【谓宪宗初即位也】恩泽完防狘【完或作寛礼记鳯以为畜故鸟不獝麟以为畜故兽不狘防许出切狘许月切】胡为不自暇飘戾逐鹯鷢【鹯鹞属鷢似鹰尾上白善捕防】
　　【鷢一名鸉尔雅鸉白鷢鹯之然切鷢音厥】仆射领北门【谓田季安为魏博节度使】威徳压胡羯相公镇幽都【谓刘济为幽州节度】竹帛烂勲伐酒场舞闺姝【诗彼姝者子姝昌株切】猎骑围边月开张箧中宝自可得津筏【呉志束缚作大筏　筏音伐】从兹富裘马宁复茹藜蕨余期报恩后谢病老耕垡庇身指蓬茅逞志纵猃猲【尔雅长喙曰猃短喙曰猲诗曰载猃猲獢　猃虚捡切猲许竭切】僧还相访来山药煑可掘
　　答张彻【公为国子博士时作张彻公门下士又公之从子壻详见醉赠张秘书注笔墨闲录曰刘僴云答张彻一诗尤竒丽】
　　辱赠不知报我歌尔其聆首叙始识面【北史齐神武自太原来朝见宋游曰甞闻其名今日始识其靣】次言后分形【曹子建求自试表诚与国分形同气忧患共之也借用以言离别】道途绵万里日月垂十龄【谓自贞元十二年丙子至是元和改元丙戌十年也】浚郊避兵乱【贞元十五年二月汴州乱】睢岸连门停【诸本作庭阁本作停而方从诸本　按停犹居也上对乱字宜用停字乃的后又有洞庭字或未必重押也】肝胆一古劒波涛两浮萍渍墨窜旧史磨丹注前经义苑手秘宝文堂耳惊霆暄晨蹑露舄暑夕眠风櫺结友子让抗【晋阳秋曰陆抗羊祜为边将推侨札之好抗尝遗祜酒祜亦馈抗药各推心服之】请师我慙丁【左氏襄十四年尹公佗学射于庾公差庾公差学射于公孙丁二子追公公孙丁御尹公佗曰子为师我则逺矣】初味犹噉蔗【晋史顾恺之啖蔗自尾至本云渐入佳境　噉徒敢切与啖同】遂通斯建瓴【汉髙纪云譬犹居髙屋之上而建瓴水也】搜奇日有富嗜善心无宁石梁平侹侹【音挺説文侹侹长貌】沙水光泠泠乗枯摘野艳沈细抽潜腥游寺去陟巘【诗陟则在巘　巘语偃切陟或作登】寻径返穿汀【径或作巫非是】缘云竹竦竦失路麻防防淫潦忽翻野平芜眇开溟防泄堑夜塞惧冲城昼扃【自肝胆一古劒以下至此皆言十五年睢岸连居与彻相从之乐】及去事戎辔【公先居睢水久之建封以为节度推官】相逢宴军伶觥秋纵兀兀猎旦驰駉駉【诗駉駉牡马　駉音扄旦或作晏】从赋始分手【谓彻赴举试也】朝京忽同舲【是年冬公以徐州从事朝于京师又与彻同行　楚词椉舲船余上沅舲音零】急时促暗棹恋月留虚亭毕事驱传马【谓十六年春公朝正事毕归彭城也传若今之驿　传除恋切】安居守牕萤梅花灞水别宫烛骊山醒【杜诗军吏回宫烛骊山在昭应笔墨闲录曰刘僴云此对极有风味　骊力驰切宫一作官】省选逮投足乡賔尚摧翎【谓彻下第也彻后元和四年始登第】尘袪又一掺【诗掺执子之袪兮掺擥袪执袂而别也　掺所减切】泪眦还双荧【列子拂防扬眉而望之自毕事驱传马至此皆言十六年朝正毕反与彻相别时事　防音渍又在计切】洛邑得休告华山穷絶陉【尔雅山絶陉音形】倚岩睨海浪引袖拂天星日驾此回辖金神所司刑【华山西岳其神少昊为金神西方主刑也】泉绅拖脩白石劒攅髙青磴藓防拳局【选石磴泻红泉字林云防滑也拳局藓滑之貌楚词拳局顾而不行磴都邓切防音闼局音局】梯飚飐伶俜【楚词忽飚腾兮浮云伶俜行不正貌选少伶俜而偏】
　　【孤又选古猛行云少年惶且布伶俜到他乡　飚卑遥切伶音零俜普丁切】悔狂已咋指【咋齧也大声也又多声选譊譊喧咋　咋音责狂一作往】垂诫仍镌铭【公尝过华山登絶顶发狂恸哭遗书为诫见国史补】峨豸忝备列【前汉陂池貏豸豸与廌同説文獬廌兽似牛而一角古者决讼令触不直今曰峨豸以御史冠用之故耳法冠一名柱后惠文冠或谓獬豸冠凡执法官皆服之异物志北荒中有兽名獬豸性别曲直见人鬭触不直者闻人争咋不正者楚王尝获此兽因象其形以制衣冠十九年公为御史故云峨豸也　豸宅买切】伏蒲愧分泾【汉元帝寝疾数问尚书以景帝时立胶东王故事史丹上独寝时直入卧内伏青蒲上泣涕谏帝帝由是不废太子分泾分别泾渭以明清浊也】微诚慕横草【终军云军无横草之功】琐力摧撞筳【説苑子路对赵襄子曰建天下之钟而撞之以筳岂能发其声乎哉　筳音廷诸本筳从艸方云当从竹繀丝筦也见东方朔客难】叠雪走商岭飞波航洞庭下险疑堕井守官类拘囹【官或作宫】荒餐茹獠蛊【獠夷别名后汉大诏獠者獠南夷蛊虫毒自峨冠忝备列巳下皆言贞元十九年冬自监察御史言事贬阳山时也　獠音老】幽梦感湘灵【楚词使湘灵鼓瑟兮令海若舞冯夷】刺史肃蓍蔡【三国名臣賛思同蓍蔡运用无方蔡龟也家语臧文仲有守龟焉名曰蔡蓍蔡蓍龟也言刺史为人所信如蓍蔡】吏人沸蝗螟防缀簿上字趋跄閤前铃【东汉周纡传又问铃下注汉官仪曰铃下侍閤辟车此皆以名自定者也晋羊祜出镇南夏铃閤之下侍卫不过数十人　铃音苓】赖其饱山水得以娯瞻聴紫树雕斐斖【雕一作杂】碧流滴珑玲映波铺远锦挿地列长屏愁狖酸骨死【或作怨　狖余救切】怪花醉防馨潜苞绛实坼幽乳翠毛零【乳或作孔】赦行五百里【二十一年正月顺宗即位二月大赦公自阳山量移江陵法曹】月变三十蓂【帝王世纪曰尧时有草夹阶而生毎月朔日生一荚至望日则落一荚月小则余一荚月变三十蓂言及一月也　蓂音冥】渐阶羣振鹭【诗振鹭于飞有駜振振鹭并兴洁白之士羣集于朝】入学诲螟蛉【扬子螟蛉之子殪而逢蜾臝祝之曰类我类我久则肖之矣螟蛉桑上青虫蜾臝细腰蜂也元和元年六月公自江陵法曹召为国子博士故云　蛉音苓】苹甘谢鸣鹿【诗呦呦鹿鸣食野之苹鹿得苹则鸣相呼诗意谓朋友也】罍满慙罄缾【诗缾之罄矣维罍之耻缾小而尽罍大而盈罍耻者刺不能使富分贫众防寡也】冏冏抱瑚琏【选冏冏秋月明语曰何器也曰瑚琏也瑚琏宗庙之器以喻彻　冏居永切】飞飞聮鹡鸰【诗鹡鸰在原兄弟急难尔雅鹡鸰雝渠属也飞则鸣行则摇鹡鸰诗以况兄弟张彻弟复亦举进士故云鹡资昔切鸰郎丁切】鱼鬛欲脱背【鬛须鬛山海经鳀鱼赤目赤鬛欲脱背言将化为龙也　鬣音猎】虬光先照硎【光先或作精光庄子刀刃若新发硎硎砥石也】岂独出丑类方当动朝廷勤来得晤语勿惮宿寒防荐士【孟东野贞元十一年进士为漂阳尉时郑余庆尹河南公作是诗以荐之郑辟为水陆运从事此诗作于郊为尉后辟从事前欤观公铭郊墓谓郑公尹河南既辟从事后以节领兴元复奏为参谋皆公一时之荐也】
　　周诗三百篇雅丽理训诰【雅丽或作丽雅理或作埋今按二字皆未安恐必有误】曽经圣人手议论安敢到五言出汉时苏李首更号【选李陵与苏武诗注云五言诗自陵始也】东都渐弥漫别百川导建安能者七【建安谓魏之文人也典论云今之文人鲁国孔融广陵陈琳山阳王粲北海徐干陈留阮瑀汝南应玚东平刘公干斯七子也　玚徒哽切一音畅又音阳】卓荦变风操逶迤抵晋宋气象日凋耗中间数鲍谢【鲍照谢眺也或曰谢灵运盖二谢通称】比近最清奥齐梁及陈隋众作等蝉捜春摘花卉沿袭伤剽盗国朝盛文章子昻始髙蹈【笔墨闲录曰荐士诗与送孟东野序盛言子昻李杜余皆不在其列唐诗由子昻始唱之也子昻姓陈梓州射洪人唐髙宗时有文章盛名】勃兴得李杜万类困陵暴后来相继生亦各臻阃奥【或作隩旧本作奥今本以重韵误刋也班固传究先圣之壸奥】有穷者孟郊【东野窥禹穴东野动惊俗公平日以朋友处之字而不名独此诗曰有穷者孟郊盖荐之于王公大人不得不名也】受材实雄骜冥观洞古今象外逐幽好横空盘硬语【横空或作纵横】妥帖力排奡【论语奡荡舟寒浞杀有穷后羿因其室而生奡奡多力能陆地行舟为少康所杀临川云吟诗各有所得清水出笑蓉天然去雕饰此李白所得也或看翡翠兰苕上未掣鲸鲵碧海中此杜甫所得也横空盘硬语妥帖力排奡此韩愈所得也奡鱼到切】　敷柔肆纡余奋猛巻海潦荣华肖天秀捷疾逾响报【防或作健逾或作愈】行身践规矩甘辱耻媚灶【媚灶见论语八佾】孟轲分邪正眸子看了眊【眸子了眊见孟子离娄上　了音了眊音耄】杳然粹而清【或作精】可以镇浮躁酸寒溧阳尉【溧阳即今升州县名贞元十二年吕渭知贡举郊年四十有六中进士第间四年调溧阳尉　溧音栗】五十几何耄【八十九十曰耄】孜孜营甘防【礼记内则昧爽而朝慈以甘防】辛苦久所冒俗流知者谁指注竞嘲慠圣皇索遗逸髦士日登造庙堂有贤相【谓郑余庆】受遇均覆焘【公有与余庆书云再奉示问皆缘孟家事郊死于元和九年时余庆为兴元尹韦庄云东野佐徐州幕卒使下廷评以墓志考之余庆在兴元奏郊为参谋未至而卒庄説非也覆方又切】况承归与张【谓郊甞为归登张建封所知】二公迭嗟悼青冥送吹嘘强箭射鲁缟【前汉韩安国传强弩之末力不能穿鲁缟】胡为久无成使以归期告【贞元十九年建封死久矣公犹且云尔者盖言东野素为建封所知胡为久无成以归期告也】霜风破佳菊嘉节迫吹帽【晋孟嘉在征西将军幕中九日宴龙山风吹嘉帽落】念将决焉去感物増恋嫪【嫪恡物也声韵云姻嫪恋惜也説文云固也　嫪卢到切】彼微水中荇尚烦左右芼【诗参差荇菜左右芼之芼择也　芼音冒】鲁侯国至小庙鼎犹纳郜【春秋桓二年取郜大鼎于宋戊申纳于太庙郜地名　郜音告】幸当择珉玉宁有弃珪瑁【周礼天子执瑁四寸以朝诸侯瑁天子圭也　瑁音冒】悠悠我之思扰扰风中纛【纛以牦牛尾为之大如斗系于左騑马轭上选黄屋左纛楚王曰寡人之心摇摇然如悬旌诗意取此　纛音道】上言愧无路日夜惟心祷鹤翎不天生变化在啄菢【鸟伏卵谓之菢菢薄报切】通波非难图尺地易可漕善善不汲汲后时徒悔懊救死具八珍【周礼膳夫珍用八物又食医掌八珍之齐礼记内则八珍谓淳熬淳母炮豚炮防捣珍渍熬肝膋也】不如一箪犒【楚与晋战或人进王一箪酒王倾酒于水上与士共饮　箪音单不或作无】微诗公勿【微或作数】恺悌神所劳【诗恺悌君子神所劳矣　劳郎到切】
　　喜侯喜至赠张籍张彻【公初谪阳山令元和改元六月自江陵椽召为国子博士其从游如喜如籍如彻皆防于都下诗以是作】
　　昔我在南时【谓责阳山时也】数君长在念摇摇不可止讽咏日喁噞【喁噞鱼口动貌选张衡曰喁噞沈浮　喁音颙噞音验】如以膏濯衣每渍垢逾染又如心中疾箴石非所砭常思得游处至死无倦厌【无或作不】地遐物奇怪水镜涵石劒【水镜一名域陆玑疏云一名射影江淮水皆有之人在岸上影见水中投人影则杀之】荒花穷漫乱幽兽工腾闪碍目不忍窥忽忽坐昬垫【书下民昬垫注昬瞀垫溺　垫都念切】逢神多所祝岂忘灵即验依依梦归路歴歴想行店今者诚自幸所怀无一欠孟生去虽索【孟生孟郊索离也东野其年十一月从河南尹郑余庆奏为水陆运从事索悉各切】侯氏来还歉【説巳见上】欹眠聴新诗屋角月艳艳【眠或作枕月或作日】杂作承闲骋【杂方作新　按上句巳云聴新诗不应此句便重出新字当作杂作承间骋盖谓间出他文也】交惊舌防舚【交或作文防或作牙皆误防俗互字也说文舚吐舌貌　舚他念切】缤纷指瑕疵拒捍阻城堑【阻城或作城阻非是】以余经摧挫固请发铅椠【王充论衡断木为椠西京杂记扬子云好事常怀铅提椠从诸计吏访殊方絶域之语铅墨椠牍也　椠七艳切】居然妄推让见谓爇天焰【天或作黔非是】比疎语徒妍悚息不敢占呼奴具盘飱【或作餐】饤饾鱼菜赡人生但如此朱紫安足僣
　　古风【蜀本作二首　观诗意当在徳宗之世与烽火诗意相表里盖自安史乱后方镇相望于内地兵骄则遂帅帅强则叛上不廷不贡故托古风以寓意谓当时之民疲于赋役无可逃之地譬如一邑之水尚可违而天下汤汤则无所可归好衣甘食以茍一日安则可见当时之不自聊如此】
　　今日曷不乐幸时不用兵无曰既蹙矣【曰或作日】乃尚可以生【以或作劳非是】彼州之赋去汝不顾此州之役去我奚适【去我方作我去奚或作爰皆非是】一邑之水可走而违天下汤汤曷其而归【汤音伤】好我衣服甘我饮食无念百年聊乐一日驽骥【唐本有赠欧阳詹字或作驽吟示欧阳詹詹集有答韩十八驽骥吟　唐本云赠欧阳詹詹字行周泉州晋江人贞元八年与公同中进士第公贞元十五年冬以徐州从事朝正于京詹时为国子监四门助敎将率其徒伏阙下举公为博士此诗□斯时所作欤】
　　驽骀诚龌龊【选小人自龌龊　骀音台龌音渥龊音浊】市者何其稠力小苦易制价微良易酬【苦或作良良或作诚】渇饮一斗水饥食一束刍嘶鸣当大路志气若有余骐骥生絶域自矜无匹俦牵驱入市门行者不为留借问价几何黄金比嵩邱【老杜骢马行未觉千金满高价】借问行几何咫尺视九州饥食玉山禾【玉山山名周穆王访西王母所经行之处】渴饮醴泉流【礼运地出醴泉】问谁能为御【诸本作借问谁能御方从杭蜀本及欧阳詹集如此】旷世不可求惟昔穆天子乘之极遐游【史记穆王得温骊赤兎骅骝騄耳之驷西巡狩至昆仑山见西王母乐而忘归】王良执其辔【王良古之善御者事见孟子良赵简子时善御者左氏号邮无防】造父挟其辀【史记造父以善御幸于周穆王穆王封之赵城辀车辕也挟诸本作夹此从詹集　今按左传颖考叔挟辀以走当作挟辀张留切】因言天外事【穆王时西极有化人来王敬事之遂肆意逺游驾八骏之乘主车则】
　　【造父为御宿于昆仑之阿赤水之阳别日升昆仑之上以观黄帝之宫遂賔于西王母公曰天外事即论昆仑池之事非中国所见者也】茫惚使人愁【茫或作怳或作荒詹集作慌古慌与茫通　怳许往切惚呼骨切】驽骀谓骐骥饿死余尔羞【饿或作饥】有能必见用有徳必见収孰云时与命通塞皆自由骐骥不敢言低徊但垂头人皆劣骐骥共以驽骀优喟余独兴叹才命不同谋寄诗同心子为我商声讴【诗或作言商或作髙】
　　马猒谷【刘向新序燕相得罪将出召门下诸大夫曰有能从我出者乎大夫有进者曰凶年饥嵗士糟粕不厌而君之犬马有余谷粟隆冬烈寒士短褐不全而君之台观帏帘锦绣飘飘而财者君之所轻死者士之所重君不能施君之所轻而求得士之所重不亦难乎燕相慙公名篇意出此公年十九举进士京师二十五登第春官二十九始佐汴幕此诗及其下出门皆未得志之辞其三上光范书时作乎】
　　马猒谷兮士不猒糠籺【杜诗黎民糠籺窄史记陈平食糠覈晋灼云京师谓麄屑为纥头字与籺同　籺胡骨切又音缬】土被文绣兮【汉贾谊传民墙屋被文绣】士无裋褐【裋或作短前汉货殖传实用裋字董彦逺洪庆善皆尝辨古无短褐字按裋褐字两汉如贾谊贡禹货殖传班彪刘平张衡传凡六见无有作短字者班彪王命论短褐之袭汉书作裋文选则用丁管切是唐儒方两用之故少陵诗赐浴皆长缨与宴非短褐又云短褐风霜入还丹日月迟皆作长短之短而史记孟尝君传与战国策墨子语盖皆传冩之讹公好古最深当以裋为正今按战国防邻有短褐一作裋史记士不得短褐司马贞曰短亦音竪班彪王命论短褐之袭韦昭曰短当作裋裋襦也字皆正作短注中乃云裋字竪音又淮南子亦云巫马期才衣短褐而髙诱无説则亦未必皆传写之误也又栁子厚亦尝用之则安知韩公之必不然乎今两存之以俟知者】彼其得志兮不我虞一朝失志兮其何如巳焉哉嗟嗟乎鄙夫
　　出门
　　长安百万家出门无所之岂敢尚幽独与世实参差古人虽巳死书上有其辞【其或作遗】开巻读且想千载若相期出门各有道我道方未夷且于此中息天命不吾欺【命或作诚】
　　嗟哉董生行【董召南夀州安丰人公尝有送董生游河北序且曰董生举进士连不得志于有司而此诗叙其孝且慈如此苏翰林尝作苏州姚氏三瑞堂诗云君不见董召南隐居行义孝且慈天公亦恐无人知故令鸡狗相哺儿义令韩老为作诗尔来三百年名与淮水驰】
　　淮水出桐栢【禹贡导淮自桐栢桐栢山名今在唐州界淮水所出】山东驰遥遥【一作悠悠】千里不能休淝水出其侧【淝水在庐江晋史列阵临淝水　淝音肥】不能千里【句絶】百里入淮流【百上或无里字不能千里者以兴董生居下其可以施于人者不遐也　按水经淝水出九江北入于淮故云】夀州属县有安丰唐贞元时【元下或有年字】县人董生召南【召或作邵】隐居行义于其中【论语隐居以求其志行义以达其道】刺史不能荐天子不闻名声【句絶】爵禄不及门门外惟有吏日来徴租更索钱【方无更字非是】嗟哉董生朝出耕夜归读古人书尽日不得息或山而樵或水而渔【而方并作于非是】入厨具甘防上堂问起居父母不慼慼妻子不咨咨【方从阁杭蜀本作羞羞云此诗以三嗟哉易韵以羞叶居视古用韵也　今按咨字自与居叶方于毛頴传资字论之矣何独于此而疑之邪羞羞韵虽可叶然殊无理而可笑方之主此又其酷信三本之误也或恐本是嗟字叶音子余反而误作羞字耳然亦不如且作咨字之见成稳当也】嗟哉董生孝且慈人不识【句絶】惟有天翁知【方无有字非是】生祥下瑞无时期家有狗乳出求食鸡来哺其儿啄啄庭中拾虫蚁哺之不食鸣声悲傍徨踯躅久不去【踯直炙切躅厨玉切】以翼来覆待狗归【覆去声】嗟哉董生谁将与俦时之人夫妻相虐兄弟为雠食君之禄而令父母愁亦独何心嗟哉董生无与俦【或作谁将与俦或作将无与俦或作谁与俦　今按上句谁将与俦疑而问之之词也此云无与俦答而决之之词也】
　　烽火【周幽王为烽燧冦至则举以招兵诸侯患之公感时而有取云时呉少诚败韩全义两都甚扰扰公诗以此作】
　　登高望烽火谁谓塞尘飞王城富且乐曷不事光辉勿言日巳暮相见恐行稀愿君熟念此秉烛夜中归我歌宁自感乃独泪霑衣
　　汴州乱二首【汴州自大厯后多兵刘元佐死子士宁代之无度其将李万荣逐而代之万荣死董晋寔代之晋卒陆长源总留后八日而军乱长源死公是时巳从晋防出汴四日寔贞元十五年二诗之作盖讥徳宗姑息之政云】
　　汴州城门朝不开天狗堕地声如雷【天官书天狗状如犬奔有声其下止地类狗汉呉楚七国反天狗过梁野及兵起遂伏尸流血其下】健儿争夸杀留后【夸或作诱留后陆长源也】连屋累栋烧成灰【累栋或作累累】诸侯咫尺不能救
　　孤士何者自兴衰
　　母从子走者为谁大夫夫人留后儿【谓长源之妻子】昨日乗车骑大马坐者起趋乗者下庙堂不肯用干戈【肯或作敢】呜呼奈汝母子何
　　利劒【此诗次汴州乱后不平之气略见于此】
　　利劒光耿耿佩之使我无邪心故人念我寡徒侣【寡或作无徒或作俦】持用赠我比知音我心如冰劒如雪不能刺谗夫使我心腐劒锋折决云中断开青天噫劒与我俱变化归黄泉【晋雷焕得酆城宝劒一与张华一自佩华诛劒失所在焕死其子持过延平津怱于腰闲跃出堕水化为两龙而去】
　　龊龊【贞元十五年郑滑大水公十六年自京师归彭城诗云去嵗东郡水而此诗亦云河堤决东郡老弱随惊湍诗意皆相似大抵言当世士龊龊无能为国虑者】
　　龊龊当世士所忧在饥寒但见贱者悲不闻贵者叹【音滩】大贤事业异逺抱非俗观报国心皎洁念时涕汍澜【选欧阳坚石诗挥笔涕汍澜】妖姬坐左右柔指发哀弹【潘安仁笙赋辍张女之哀弹弹音坛】酒肴虽日陈感激宁为欢秋隂欺白日【欺方作蔽今按作蔽固古语然作欺尤有味也】泥潦不少干河堤决东郡【滑州也】老弱随惊湍天意固有属谁能诘其端【属或作谓或作以诘方作语　今按谓以语不若作属诘为防切】愿辱太守荐得充谏诤官【谏诤方作争臣今按争臣下更着官字语复非是】排云叶阊阖披腹呈琅玕致君岂无术自进诚独难
  </div>
  <div class="pagination">
   <a href="东雅堂昌黎集注_page2.html">
    上一页
   </a>
   <a href="东雅堂昌黎集注.html">
    1
   </a>
   <a href="东雅堂昌黎集注_page2.html">
    2
   </a>
   <span class="current-page">
    3
   </span>
   <a href="东雅堂昌黎集注_page4.html">
    4
   </a>
   <a href="东雅堂昌黎集注_page5.html">
    5
   </a>
   <a href="东雅堂昌黎集注_page6.html">
    6
   </a>
   <a href="东雅堂昌黎集注_page7.html">
    7
   </a>
   <a href="东雅堂昌黎集注_page8.html">
    8
   </a>
   <span>
    ...
   </span>
   <a href="东雅堂昌黎集注_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
