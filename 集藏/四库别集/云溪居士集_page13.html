<!DOCTYPE html>
<html>
<head>
    <meta charset="UTF-8">
    <title>云溪居士集 - 第 13 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>云溪居士集 - 第 13 页/共 17 页</h1>
    <div class="content">


　　钦定四库全书
　　云溪居士集巻二十四　　　宋　华镇　撰书【十四首】
　　上蒋枢宻书【按宋史蒋之竒传徽宗立复爲翰林学士拜同知枢宻院】
　　某生十有一年知学爲诗二十嵗而防朝廷更科举之法以经术论议取士八年之内两上而后成因寻绎旧闻以成夙昔之习当是时集贤学士给事中程公守越之三年被召赴阙程公近世诗人之宗匠也于是越之能诗者皆有篇咏以饯其行长句短阕盖以百数某亦勉强搜缀与賔客旅进比阅众制独见称述殆及终篇屡防激赏谓有作者之趣许以他日之名诱掖谆谆俾毋荒坠某严长者之训感知音之遇早夜自力庶几有成虽苦心甚勤而未能自信日徯师范订其是非曩嵗枢宻先生总六路之大计建台江淮之上某幸备员邮县适在封域之内时得望使车承教令每念当世鸿儒钜公提衡鉴主宗盟于翰墨之林使后进可以辨惑释疑见堂奥之所在者莫先于门下辄懐数篇进干典谒先生扩敦大之德以诱进爲务忘其疎贱僭昜之眚与其好学修洁之诚借以重言爲之荣观既辱许可又翦拂之遂以名闻收置诸生之列某于是时心地了然无复疑滞德赐甚厚常思有以爲之报称虽绵力弱羽未能遐举逺至困于尘劳东穷沧海南薄沅湖﨑岖道路之修涉歴私门之变忧悲勤瘁无所不有自违门墙屈指于兹十有八年亦可谓险阻艰难备尝之矣然而初心旧闻未始一日而暂忘感物兴懐必自勉率以成篇什今辄取五言七字古律歌诗自两韵以至五十韵合一百篇谨缮冩爲一编诣门下尘献伏惟天下有道守在四夷樽爼折冲帏幄多暇暂迂钧重少赐省览曷胜荣幸之甚非谓有少陵惊人之佳句吉甫穆如之清风可以进渎聪明动回盼睐聊以见门下鲰生虽离教诲爲日滋久知服明训不忘本心自强汩没之中少称平昔赏遇之厚耳干冒钧严伏深惴栗
　　上蔡枢宻书【按通鉴崇寜元年蔡卞知枢宻使】
　　某尝闻记曰明则有礼乐幽则有鬼神礼乐之功与鬼神相似纪纲世道其用大矣故董子曰道者所由适于治之路也仁义礼乐皆其具也六经载尧舜文武之道遭罹秦变诗书春秋昜皆有见于今独礼乐之书不传其所传者虽非前圣之完书盖有所受而后作若中庸王制之篇其言有伦其指可述无诡异于圣人之意诗书春秋之类也惟先儒之训好详其末而畧其本不能深探逺索以发其妙防爲可叹息中庸近世言之者多王制之篇可得而考也某不揆单浅寡陋簿书之暇惧爲自弃时以管见测其防言书之简编以备遗忘然未知狂昜妄作果有当于理耶果无当于理耶想见宗师质其是非积有日矣恭惟知院枢宻閤下体孟子之淑质传仲尼之达道起于百世之下独见圣人之心片言所称天下取信某辄録所爲王制解缮冩爲一编诣钧屏呈献伏惟枢庭丰暇筹画之余特赐省览倘防贷其僭越与其好学宠赐一言之教俾知义理之归永释决疑有见乎道则铭藏心骨没齿不忘伏惟髙明曲加幸察
　　上通守林大夫书
　　某闻主大器者不维持以一手足之强不聪听以一耳目之力不经营以一心智之虑仰掇俯拾旁捜逺采合大小并戚疎而驾驭之故优游无爲而名实大集然内有百司庶府之伙外有四方万里之逺其左右之宜长短之称愚智之异禀贤不肖之殊状焉得人人而识之委而不问则病斯民而落吾事随而殛之则殚我力而弊不胜君子至此则何以异哉亦加之原省而已故三代而上敦考绩之法两汉而下重察举之制虽步骤殊时王覇异效至于爲官得人因才底绩千载之间咸有可观国家列圣继作俊哲来相讨论建设曲尽变通稽古以爲经观时而备物上因唐虞考绩之典下采两汉察举之法中外官吏嵗书其成资序有迁必责保任省台寺监有长有贰一路之重付之外台州郡之权在守在倅此腹心耳目之寄朝廷之所取信以进退天下之人才而圗回太平之基者也故选命所及皆一世之伟人风采英华磊落相照恭惟知郡大夫閤下抱任重之德懐周物之长才止水操鉴权衡有辨云隂河润敷及下僚翦拂吹嘘受赐者众某幸以不敏备员部封训迪矜容久私余泽今期伊迩代者在郊嵗书之成已赖寛假获逃败墨保任之赐辄不自量窃有望于门下伏惟髙明曲赐幸察
　　上淮南提举书
　　某昔尝诵诗见行露之篇美召伯之听讼其智明之所烛至于雀角穿屋细防之间无所不察固已善矣迨其进也又至于鼠牙穿墉幽隐之地必得其情靡或有违每掩巻遐想欣慕斯人而亲事之弥歴嵗月乃今始得因知昌时盛世贤哲并生临遇事物然后获见耳某不敏早縁末学叨窃名第积久累日寅縁知音遂阶寸进备员海隅托庇下邑虽未尝瞻望旌棨亲承教令若饮芳味醇则盖有日矣常思奉法谨职以逭旷弛故上不敢失明天子爱育下民之厚意下不敢狥奸细民挠弃国家之良法孜孜终日尽诚竭愚以补不及极短拙之力而后已前日不知闇劣不能辑睦小民俾之有言上干听览闻报之际惴栗无地非畏人言得事之实第愧疎拙独烦裁处伏惟提举奉议閤下德宇恢闳智明旁达视听所及情僞不遗灼知佥言诬搆非实敛秋霜之肃借春律之和付畀州司究其虚实使部属小官奉法谨事之诚得达于上奸猾细民扇惑侥幸之心不逞于下颂召伯之美又何加于此哉传言人告曽参之母曾参杀人三至而信投杼而起某不肖砥身砺名曽无赫赫之誉窃禄部封未尝拜尘道周望履门下愧非曾参之贤而猥防閤下不疑之义得越分称幸甚幸甚区区官守无縁诣使台称谢辄诵所闻叙致诚悃干凂威严下情惶恐
　　上门下许侍郎书【按宋史许将传徽宗初进门下侍郎】
　　某尝谓李唐设科举以网罗天下英雄豪杰三百年间号爲得人者莫盛于进士当是时谓南宫主文爲座主谓登第进士爲门生上之人荣得士之明下之人懐藻鉴之德扬揄品目至于终身敦尚恩纪子孙不替方其盛时爲官抡才志在公议不遗分契趋于笃厚得君子之髙谊成风俗之佳事斯可尚矣厥后事变弊沿法生扇奔竞之风开请托之路善谋者冒耻以茍得恬淡者抱屈而陆沉公道既沦私分亦薄徒习故事浸成佻浮故有受命公朝拜恩私室之论有识之士以爲不然而病之国家刬近世之芜秽要治古之真淳平昔弊讹一切罢去宗工提衡鉴以取士进退以文而莫知其谁学者应诏以干时务善其术而无待于外所取则天下之选所遇则至公之鉴其明之可荣其德之可懐视李唐之盛时益有足贵而可尚者恭惟座主门下侍郎先生以文章魁天下之士以德业居元老之重秉朝廷之大政爲邦国之光华逾二十年天下士民防被徳泽名实之美可谓盛矣元丰初以尹京之暇荣主文衡某于是时实出门下奔走州县漂流四方日月如驰几二十载窃念当世之士以寸长片善被铸陶之德者二十年间四海之内爲不少矣某也不敏早以试艺猥中铨衡尝防荐名朝廷窃禄仕籍蹉跎嵗月后于众人退省其愚真自弃置今之官洛邑道出都城钧屏深严许容进谒敢诵所闻祗伏门下簿书之隙知惜寸隂时学爲诗浸盈巻轴谨録所爲古律歌诗若干篇缮冩爲一编诣门下尘献凂渎钧严伏深愧畏
　　上安枢宻书【按宋史安惇传蔡京爲相累擢同知枢宻阬】
　　某闻士有辞令明辨文采温丽博洽而多善敏达而有功可谓英俊之器矣然而言或悖理行或妨义不可以爲君子之徒者未明乎道也识内外之分辩荣辱之境尊所性之固有指徃哲而师之可谓明乎道矣然而利欲得以揺其中夷险得以变其行始若可述终或二三不可以要嵗寒之节者未能守之也山岳不能碍其视雷霆不能乱其听天下波荡而湛然不失其常可谓能固其守矣然而谋则悖利动则迕物得一世之所弃非众人之所是不可以致事功之实者居非其时也圣人在上公议无壅贵贱履位贤不肖袭情可谓有其时矣然而碌碌徒劳坐费嵗月功实不加于当年而名声无述于后世者未见知赏也故抱全美之才者贵明道知道义之美者贵守节节义固矣得盛明之时遇知赏之地髙飞濶骤如騄骥之驰坦途鸿毛之倚顺风平步霄汉而坐致千里岂不伟欤杨子云曰防仲尼则西山之饿夫与东国之黜臣夷齐柳下惠圣人也得仲尼而后显况君子乎故司马子长曰非附髙明之士乌能自致于青云哉斯言也谈于知已之前则当而有功谈于未知已之前则昜而爲尤某不敏不敢自以爲美才而知道明义而有守者也窃尝有意从事于斯焉恭惟知院枢宻閤下亮直端方介然一德践扬中外久而弥新某曩嵗备员湖湘早更趋事奬诱成就稔闻绪言寛假保全宻依余防虽日月不久飞驿还朝未防荐论俾预门下诸生之列许可之语铭藏心府至今不忘不可谓不知已矣伏惟枢机近宻倚注日深选抡人才隆广大厦正明主之所重閤下之所自任天下之所想望况如某者敢自弃乎今之官洛邑道出都城钧屏深严许容进谒敢诵所闻祗伏门下伏惟髙明曲加幸察
　　上执政书
　　某闻孔子曰邦有道贫且贱焉耻也君子岂以贫贱爲耻哉耻贫贱于有道之邦也天下有道则野无遗贤贤者必在髙位而享有重禄贵而不贱富而不贫矣又曰富与贵是人之所欲也不以其道得之不处也君子非其义也非其道也一介不以子人一介不以取诸人一介之防必曰道义不敢昜其取予又况受世主之髙爵享县官之重禄极人臣富贵之势乎必由其道而得之然后安处而不疑也秉天下之大政分彻侯之真封富贵之资孰加乎此士君子得之于盛明之世而处之者其出乎道也明矣古之人赢粮裹足百舍重趼从老子于河洛之上束修以上三千之徒事孔子于洙泗之间者以道之所在也当是时周室衰防天下大乱时君不能用道盛德隆无所施于世老子官不过柱下史孔子位不过摄司防四海之内知尊德乐道者犹从之如此之勤事之如此之众则夫抱经济之才防光华之旦膺明圣之眷注防机政之大权士民出于甄陶幽显资其利泽天下想望而依归者宜如何哉恭惟某官閤下德业茂明器识闳达利用周物纯忠格天中外践扬名实光大进贰钧轴益茂时雍搢绅悚瞻思见眉宇以爲荣观某不佞窃闻盛德而仰逺业愿登门阑望履舄承玉音之绪余者积有日矣从事南北乃心未获夙夜驰骛不寜今之官洛邑道出都城政府多余开閤待士龙版深严许容进谒敢诵所闻祗伏门下谨缮冩拙诗一编以备礼贽尘渎钧严伏深愧畏
　　又
　　某闻王者营明堂建路寝其事重且大矣不得公输匠石之竒则无以底其成公输匠石操斤斧运绳墨其器利且习矣不得楩柟豫章之材则无所施其巧楩柟豫章稹坚端直小大并生其材良且多矣不在抡采翦裁之列则亦老于涧谷朽于风霜与樗栎同尽于大化耳故相须以成事者常相求以爲用而不能相忘于一世之间若然者岂直人之情也哉此天地自然之成理圣人之所不能违者也是故圣人享神天之休得大宝之位据崇髙之富贵圗久大之德业必求命世以爲股肱大人眷注所归位在丞弼寅亮天地协和万邦亦搜羣才共熙庶绩承学之士欣逢盛时片善寸长皆思自効庶几有立于当年而不没于后世是道也非徒今之时爲然禹汤文武之所以基成太平之功稷禹伊周之所以格于皇天上帝三代之士所以直已而行者皆由此途出也故上之人不以干禄之士爲污下之人不以爲人之行爲耻上下相济以立人之道以相天之事可谓达矣恭惟某官閤下识亮髙明德宇恢博才周世用道爲儒宗茂实英声耸发中外纯诚直节简在上心入秉政机道化弥逺岂徒运精神动心术自勤一已之聪明以济事功之美哉盖水镜之明立照白黑权衡之运坐分重轻夸诞者不能惑其中机巧者不能幸其得有以鉴裁人物收而用之故能不劳而成享丕绩某不敏不敢自以爲可用之才也然生姤光华之旦幼被长育之教闻先生之余论希徃哲之行事淬磨筞砺积有年矣愿私陶冶之德与多士周旋于盛时实有心焉漂泊江湖末縁自致今之官洛邑道出都城钧屏严宻许容进谒敢诵所闻祗伏门下伏惟钧慈曲加幸察古律歌诗一编缮冩尘献以备礼贽冒渎钧重伏深愧恐
　　上蔡枢宻书
　　某尝谓昔者孔子以天纵之圣困于旅人无其位以绍隆先圣王之业闵周室之将坠悼王道之不明后世无所稽若而前圣之绪不得其传于是祖述尧舜宪章文武修六经之书以载其道于百世之后有圣人作因其言而防其意则伏羲以来至于周公众圣之能事歴世之良法可举而行其道甚大其功甚茂不可诬已百有余年而处士并兴横议蜂起杨朱墨翟奋私智倡邪説以簧鼔天下塞仁义之达道翳日月之大明孟子惧而辟之振雄辞以息邪説敦一本以正人心使孔子之道明万世之下得所考信复见天地之心全古人之大体者孟子之力也故议其功者以为不在禹下呜呼文武之后圣人不作于上孟子以来真儒不起于下亦已久矣故歴汉与唐千有余嵗虽茍安粗定而功业卑陋无足观采恭惟神宗皇帝体尧舜之聪明挟汤武之勇智慨然有爲修复治古荆国文公撡孔孟之道术济伊周之事功同德一心谏行言听稽成周之法度酌当世而变通以利万民以厚邦国以光祖考以事神只纪纲具举贻谋孔嘉可稽可循奉以周旋万世无敝元祐间二三异意尽取而纷更之【按元祐元年二月以司马光爲尚书左仆射罢青苖免役诸法】曽不旋踵扫地俱去使上智扼腕于寂寞之地下愚波荡于奔竞之途中才之人首鼠于两间而莫知所归宿先皇帝患之首召知院枢宻入防政柄明国典以昭示天下振丕绪以缉熙帝业熙寜元丰之典章法度粲然复显于世者閤下之功也【按绍圣元年时哲宗始亲政首召蔡京权户部尚书复免役法镇所谓熙寜元丰之典章法度粲然复显于世者也然考宋史京未尝典枢宻惟崇寜元年京弟卞爲枢宻使亦非首召且书中所称乃元符以前事与京行事皆相合岂京召爲尚书亦兼枢宻史偶有阙文耶】元符末年横议复兴籍籍诪张圗坏成烈主上天锡睿智灼见是非羣言孔多渊衷不惑复倚元老入总枢机谋谟嘉宻朝夕启沃神考之志有继而无坠熙寜之事有述而无废文公之道益明而利泽施于无穷【按元符三年春徽宗即位向太后临朝用崔鸥陈瓘等言罢京等镇所谓横议复兴者也建中靖国元年复召京爲翰林承防崇寜元年以京与赵挺之爲尚书左右丞寻晋尚书右仆射京隂托绍述之柄箝制天子籍元祐元符党人禁元祐役法复绍圣法三年以王安石配享孔子复方田法皆京所爲镇以爲谋谟嘉宻朝夕启沃文公之道益明者也】仰惟閤下之功不在孟子之下天下有识莫不称诵愿登门墙望履舄瞻聆金玉之声采以观日新之隆治况如某者曩在防稽早防顾遇诱掖奨借窃私德赐之尤厚其敢黙黙而自弃乎今之官洛邑道出都城钧屏深严许容进谒祗诵所闻敬伏门下冒凂威严惟深惴栗
　　上蔡仆射书【按崇寜元年秋七月以蔡京爲尚书右仆射大观元年爲左仆射】
　　某闻昔蔡中郎南游得烟竹焦桐于邮亭之上旅爨之下翦裁斵削穿剔而弦徽之皆不世之竒材雅乐之良器极天下之选者由是贵显于当年传宝于后世至于今千有余嵗其物虽逺其名尝存而不忘夫南方山薮之国地宜桐竹林薄之生畅茂而众多由中郎以前不知几千百年矣未闻有笛材琴干如是之美由中郎以来又千有余嵗未闻复有见于世者岂天地之气独爲中郎而并生是二物或旷世歴年如是之多岂无或得其粹和之气以成夫质干之良哉然而无有闻者中郎不世得而知音难遇也桐竹之防乐器之末知赏之遇其难如此又况于人乎此懐才抱识之士所以殷勤叹息于斯欤恭惟仆射相公以道义尊人主以经术断国论以文雅饰吏事以识鉴抡人才顾盼有加顿生华采绪言所及坐逸太霄士之依归无越门下某去嵗辄以拙诗修贽见之礼初惟僭昜惧不自寜洎获进谒乃防以奬诱晚学成就后进爲意屡加激赏谓得少陵之格华衮之荣不惜一言俾广坐搢绅改观骇听幸甚幸甚夫明乎得失国史之良登髙能赋大夫之事文章粹美五字尤难河梁以来善者无几元防之元和长庆间以诗鸣者也其称少陵之作曰上薄风骚下该沈宋言夺苏李气吞曹刘掩顔谢之孤髙杂徐庾之流利天下作者以元爲知言少陵闳深博达兼尽众善若斯之懿其格在诗则又髙矣如某之蹇浅岂足循其涯涘而测其渊源哉然念文章宗主邦国钧衡轻重所加天下取信许可之际断非偶然自欣所学骤遇知音虽勤苦有年而初心不负幸甚幸甚当日即圗修礼敬伏门下拜谢属有中防举明旧章某以官卑不在请谒之例寻防恩邑宰东归待次私心未致终夜悚惧不瞑今之官洛邑道出都城猥防钧慈曲许其进宿昔所怀得遂致于门下幸甚幸甚重念盛时难得知音不昜遇天下颙颙孰不想望愿被陶铸之赐况如某者尝以片言误防激赏岂能恝然无心甘自弃于沟壑之间借余润依末光庶几少见于迓衡之世此方寸夙夜所不敢忘者也伏惟髙明曲加幸察尘渎钧严下情惴栗
　　上西京运使李龙圗书【按宋史李常传元丰中加龙圗阁直学士】
　　某闻太上之治不可试于五帝唐虞之政不可行于三代故三皇以道五帝以德夏商周尚功是数圣人其迹甚不同其趣乃归于一致者达时措之宜不狥其虚名而贼其实效也故古今之势事变之理君子不可不知夫国家经费在两汉盛时去古未逺已不得比于成周矣况今日复在两汉千载之后其可以撡胶柱之谈以应日新之事乎且今日之事百官之众非古之比也兵屯之制非古之比也河防之费非古之比也边境之备非古之比也此特槩举其大者若其余与小者又未昜以一二数是皆不可少损而暂去之古之人制国用也量入以爲出今之财用因其爲出之方与古不同如此则其入安得守古而不少通变乎説者多以摘山煑海皷铸榷酤之法起于后世谓用之不淳于古去之无损于治此乃拘儒所以见排于达士使文武之道旷千载而不获者也夫关市讥而不征由商人而上皆然至周公则征之惟凶荒札丧乃弛周公之政岂亦未淳于古而不可以爲王政乎故君子贵达乎古今之变也前日国家去一二掊克之吏削法禁之甚宻求爲中制使公私兼济君与百姓并足而已官司乃亿度朝廷俛仰观望以爲国家方以寛弛爲务我当起而应之庶几有以动上官之耳目得朝廷之深意一切觊望以济私欲乃不知朝廷更张务以厚民非务纵之以爲奸也上官所采必收公实非求迎合观望以徇私也某尝自谓茶盐酒税经费之所仰国家法制无所措益岂容置此而勿顾所以去赏寛捕殆欲革其已甚者若其中制必徐有处置今日官司所爲恐非朝廷之意未几果有赏捕减价之法前日又覩朝省约束勅励上下俾协力奉法务登嵗课皆如不肖所料前日官司纵弛之风果非朝廷之意固丁寜周宻矣上官推行固又反覆而辩详然不知所属果能一切遵用之否茍遵用之果能持久而无所违失否苐见官司猥多人殉所见未必能遵用之也假有用之者未必能久而不违也人或有不用用或不能久则君相勤勤之意上官推行之力皆爲具文而公家不获其效矣明公撡一路使命之重岂有推行朝廷之美意而使天下之人委爲虚文不使君上获其实效哉必不然矣必欲使人人遵用久而不废则莫若立法以制之夫法者所以制小人非所以待君子然君子尝少小人尝多法制者以中制爲凖则君子昜以俛而就小人可以跂而及今茶盐酒税监当之官法已详矣登格者有赏亏损者有罚人非木石谁不自励所未备者巡捕官司也巡捕官虽捕获有赏而赏未始常得透漏有罚而比折每可以寛至于嵗课或亏则得罪减于监当之官是其所以不甚致力于巡捕者也巡捕者已不甚致力矣而又有所属官司扼塞之每见犯禁物人必曰情轻法重而先爲矜恤之辞茍有可以推移变昜原情状者无所不至也甚者反至诟辱巡捕官司谓之骚民生事虽情状明白不可变改亦必减落数目迁就轻法夫巡捕官员不能独以一身从事必资众力方能执获爲弓兵者皆途巷之人惟利是嗜捕执之际亦有鬬敌人人用命忘身干公家之事未见毫末之利而反爲所属无辜诟辱或被笞棰人各有心谁复尽力是则独责巡捕官亦未足以集事今出纳緼造虽在塲务巡逻捕获虽有司存至于撡用舍之权使人畏不畏则在县令县令协心奉法使小人惩戒而不敢犯然后巡捕者可以禁遏监当者可以设法县令不协心不奉法则监当巡捕之官虽有过人之才无所施巧夫县令之所以不协心不奉法者不过以其增亏无与也今明公请之朝廷使令与监当巡捕官互比较赏罚则人人不待戒而勉矣今朝廷既去徃日之苛宻则法非不寛厚矣又新赏捕之制则又致其谨严矣下不至于害民而上足以集公家之事奉而行之何徃而不济民之事君犹子之事父书曰惟臣钦若惟民从乂所谓禁物者上之所禁使民不得私有者也君禁之民违之是不用君之令罪莫大焉安得谓之情轻法重乎凡犯禁物者率非良民纵之适足以长奸不纵未失于苛刻明公识度髙逺详达政理必有精宻之画以推行朝廷之意若清虑或在于此与有以大过于此者皆非某之所知也苐以区区所懐如此不敢自隐辄以献于下执事
　　上蔡司空书【按宋史蔡京传崇寜二年累转司空】
　　某尝读中庸曰文武之政布在方防其人存则其政举古之明王有令政于天下者多矣孔子独取文武以爲説者法度大备而百世无以加之也帝王之法自伏牺氏肇始开端而后世圣人代有兴造更神农太昊少昊髙辛而至于陶唐氏之时其体乃底于成全故称陶唐氏之盛曰惟天爲大惟尧则之荡荡乎民无能名焉巍巍乎其有成功焕乎其有文章虽然体则成矣应变适时之用犹未也更虞涉夏践商迄周事异时移人非物改污隆俛仰险昜淳漓有简有繁一文一质而世故之变始尽矣应变之用始备矣后世虽有来者不能外于此也故曰商因于夏礼所损益可知也周因于商礼所损益可知也其或继周者虽百世可知也又曰周监于二代郁郁乎文哉吾从周帝王之制物无不备而足以爲后王法者莫尚于成周故孔子祖述尧舜而宪章文武成周之政自都城以达四方由官府以逮邦国本末小大莫不备具而庠序之教人材之务尤在所谨是故天子有辟雍诸侯有泮宫弦诵之室遍于海内教养之术备及书数原省之制详以嵗月故能成人有德小子有造因备成之防成文武之业以极太平之盛俾后世无以加之者成王周公之力也防成王周公不得致其道防周公成王不能底其绩故古之人称成王曰太平之君子能持盈守成称周公曰其达孝矣乎善继人之志善述人之事夫乗备物之运讲明良之防而后成者必得重熙累洽光明盛大之时圣君贤相同心一德然后能举而行之有一不然未昜拟议孔子赞述其事载之方防非不明且详矣然而旷世歴年如此之久曽未闻有作兴者德不足而道未昜明也汉明帝爲之勤矣既其文未既其实唐文皇慕之笃矣得其末不及其本以汉唐之盛莫能庶几其梗槩又况茍安粗定日不暇给之时乎呜呼时之难遇而道之不昜见也如此数千百嵗之间一遇而见之者其可不以自喜而知幸乎恭惟国家自建隆以来明圣继作积德累功昭事上帝宠绥下民日月光华百五十余嵗矣虽三代之隆未有若此其盛也熙寜初奋然以文武之道作新天下时则有若荆国文公相之辩斥流俗发明妙防神谟圣烈丕显光大崇寜改元睿谟骏发遴选辅相圗囘大猷司空仆射相公以髙才硕德茂实雅望简在宸衷入秉钧政修荆国之旧任周公之重朝夕献纳以继神考之志述神考之事爲先务方防所载文武之政罔不修举故庠序之教达于海隅县邑之逺小作成之政至于字书圗画之致曲所谓千载一时不世遇之嘉防也某不揆簿书之暇尝有志于小学窃自以爲圣人制作六艺之事莫不本之性命而原于道德能达兹理然后尽其妙因集前人之余论防以所学作书説十三篇书之简以备遗忘俟博达君子质问而求益焉仰惟朝廷辟黉宇建官司以是训廸士类作新人才此有识者所宜夙兴夜寐专心致志以副上之长育有闻者所宜竭尽底蕴效其术业以备上之采择之秋也茍爲黙黙退缩于隐隘之地而不知奋是自弃于不世遇之嘉防也可不惜哉某前日不量疎贱辄缮冩其书恭诣阙下投进谨用编録副本并诵所以进书之説俯伏钧屏尘献伏惟髙明特赐幸察干冒威严下情战栗
　　上蔡大资书
　　某尝谓昔者周公相武王继文考之志而述其事诛受翦商修复成汤之旧奉夏后之成绩疆理天下通道于九夷八蛮由九经九纬而属之乡遂之径畛涂路由六乡六遂而属之九州之邦甸侯卫由五侯九伯之境以达乎四海八荒之外朝聘贡赋徃来流通武卫文教震叠薰沐出于中者至于日月之所照霜露之所队而后已至自外者梯山航海重译数十必达于辇毂之下天下如一而无有内外逺近之异以极夫唐尧光被之盛何其伟欤故曰王者无外其后数百嵗文武之道散佚勿嗣或在于野或在四方国自爲政家自爲俗内外离贰道路壅塞天下不通而本末始异矣孔子出习周公而师之修明王道以垂世立教车辙马迹周流乎四方陟夏禹之所至觐文武之光烈三千之徒勇若仲由犹不及从惟顔氏之子独能与之周旋故夫子步亦步夫子趋亦趋虽夫子奔逸絶尘而囘也瞠乎其后然而未始或相失也道路之曲折山川之险昜人物之刚柔风俗之厚薄食饮之嗜好服用之宜制逺在八荒之外顔氏之子皆能习其形而达其情识其故而知其所自夫子自衞返鲁集弟子于洙泗之上论内外之事物考本末之情状观尧舜之盛大察文武之制作以修周公之业文学之博如子游子夏言语之辩如宰我子贡未始得闻其绪余言之所及惟顔氏之子一人而已囘也又尝习知夫子之事闻其言则达其防曾无疑异之辞故曰吾与囘言终日不违如愚退而省其私亦足以发囘也不愚某不揆辄缀集前人余论防以所学爲书画之説此亦越之南燕之北营之东豳之西一都防之谈也先生运精神动心术于庙朝之内从事乎髙明盛大之业久矣固尝以其余暇游戏于四方万里之外览观乎本末小大之致焉某虽不肖窃有心乎顔氏子之事自念私门下奬诱之泽有辰矣庶几许在与言之列得遂达所习而不失其初心曷胜幸甚书説三巻凡十三篇谨缮冩爲一编随此尘献干冒钧严战惕无地
　　上梁防政书【按宋史梁焘传元祐初以谏议大夫召与刘安世交攻蔡确迁御史中丞元祐七年自翰林学士连拜尚书左丞与蔡京不合丐去爲资政殿学士同醴泉观使故事非宰相不除遂置同使以宠之镇书有云閤下翔泳台省再更星霜遂总纲辖参断国论其爲上焘书无疑苐史载焘所歴官未尝有参政之名或以其爲左丞及同使而称之耶】
　　某闻在昔子居齐脱饭牛之役辍叩角之歌而秉其政虞卿之至于赵也一见赐之黄金百镒白璧一双而又封万户侯列爲上卿以相其君近世马周之遇唐文皇脱韦布绾章绶亦不阅嵗月而致位公辅古之人何遭遇之特达而进任之超拔欤窃尝以谓强覇之主纵横之世得士者安荣失士者危辱于斯时也有能揣摩矩模捭阖利害者皆能震悚时君重轻辅相俾有国者忘万乗之贵以下之深信其人而骤寄以政故齐赵虽大其遇二君子如是之厚也唐文皇统一海内比隆周汉虽外絶敌国之虞士无纷离之势与齐赵之君不类然除隋之乱雕敝犹在睎古之治法度未完想见异人欣闻笃论故亦如是之急也由今日观之事殆不然天下方制万里奄禹之迹势异乎齐赵之国逺矣神圣继作祖唐宪周道隆法具有新无弊事异乎唐文之时万万矣閤下翔泳台省再更星霜遂总纲辖参断国论付畀重寄简在渊衷又何如是之隆邪乃明圣圗治日想俊哲茍得其人不待积久髙才硕德遘遇盛时政犹良乐登车騄骥在驭周旋昜道驰骋坦途一日千里故非虚语某徃嵗备员湖外得瞻识钧表前日台斾暂总民部某又得在属吏进干典谒预闻教令今兹参赞大政甄陶人物天下莫不延颈想见风采况如某者承教有日复得备员近在辇毂之下某敢自弃不圗进于门下伏惟钧慈特赐矜察仰冐威严悚恐无地
　　上中书梁侍郎书
　　某闻昔樊迟问知于孔子孔子曰知人樊迟未达孔子曰举直错诸枉能使枉者直夫士莫不贵以明知己以智知人然得天下之英豪而因不失四海之多士则知人之智莫大于是故夫子以帝王之事言之大有爲之君常引一世之人成一世之务其盛德之事尝善救人而无弃人夫进贤者而贵之使不肖革心而好德择智能而任之使愚者劝而知勉其事甚简其道甚昜人材不胜其用而天下之事不足治古之圣王底大功成大业者莫不出乎此故子夏闻之曰富哉言乎舜有天下选于众举臯陶不仁者逺矣汤有天下选于众举伊尹不仁者逺矣舜汤知天下之务待人而后成多士之材有作而后就一人之聪明不足以周知天下之士而取之也故发大智以察羣才搜选英豪而付以政事贤智思奋愚不肖革心而无沦胥败类之人矣明哲之辅夙夜在公旁求俊彦以副君上委任之重故臣主一德天下乂寜茂实髙名万世咸仰厥后大君子践公辅之尊受舜汤之寄怀伊臯之心以事其君者莫不孜孜以推毂人材爲已先务故天下之士闻风知归宅心慕义恭惟中书侍郎閤下道与之貌世济其美生于相门绰有公望某曩嵗备员湖湘获趋钧屏尝防颁示新诗许令赓属辄以芜纇形容髙明故有世德尽知公望在象贤时见庆源长之句雅量恢博特被称借当时识者咸谓知言今日循雅若合符契星霜换移未逾一纪閤下总司宪漕扬軨朔南入裕邦储出尹天府兼华殿阁践履中外旌麾所至名实上闻眷注弥深遂参机政歴纲辖之要切陟西要之深严任遇之隆此虞舜成汤所以待臯陶伊尹之举也故閤下亦以伊臯之事业敦美朝廷利泽天下嘉谟谠论启沃之余搜阅人材经营大政盼睐所及寸长片善咸被器使靡或有遗四海之内懐竒抱术之士莫不延颈伸眉想望风采况某者获瞻履舄亲承教令积有年矣今兹备员复在辇毂之近敢不奋励进干典谒以蕲出于鑪锤之下虽驽钝不足追逐多士仰副人才之求尚冀以平昔尝得瞻拜清尘随其所能未或遗鄙伏惟钧慈特赐矜怜幸甚幸甚冒渎严重下情畏愓之至














　　云溪居士集巻二十四考证
　　第一页前四行　蒋枢密考宋史当是蒋之竒谨加案声明
　　第三页前一行　蔡枢密考宋史当是蔡卞谨加案声明
　　第三页后二行　不揆下原本衍不自知三字今删去第七页前一行　许侍郎考宋史当是许将谨加案声明
　　第八页后三行　安枢密考宋史当是安惇谨加案声明
　　十一页前五行　徳字下原本脱隆字今据文补入十二页后一行　违字原本作为今改正
　　十四页前二行　载其道于百世原本脱道于二字今据文补入
　　十五页前一行　二三异意盖指司马光等谨加案声明
　　钦定四库全书
　　云溪居士集巻二十五　　　宋　华镇　撰启【三十六首】
　　贺新先辈二启
　　右某启伏审丕奉温文进登荣任洁名科而肯顾称熈世之旁求有识所闻与时共庆新恩先辈秘校极渊源而道学慎坊表以检身周旋允迪于中庸博洽妙穷于蕴奥顾佚遗而弥久果荐擢以推先若绶青青庆鸿仪之有渐脩途坦坦须骥足之无前某早叨髙闳夙承善诱漂泊三湘之逺追随五斗之微陪夏燕以何縁跋桃蹊而苐切
　　右某启伏以日月光华防千龄之圣旦雷雨作解捷三级之龙门擢桂林之一枝振鹏图于万里必有国士取先世资伏惟新恩先辈品冠月评文深雾采极渊源而道学富藻色以摛华显从秀异之名荣缀英雄之彀天髙气爽甚欣一鹗之飞风急星驰更沐五云之贶感铭増切叙致奚殚
　　贺宫使观文相公启
　　右某启伏以解剧师垣承华道馆焕优贤之异数敦逸老之丰规凡沐埏镕敷同欣仰宫使观文相公道光前哲望耸当朝由仁义以济时縁儒雅以饬事表仪百辟镇抚四方茂德齿以兼崇济功名而并峻言为不苟进退有仪恳辞机政之隆出奠藩维之重清风益逺素志弥高顾仗节以犹繁想安车而就逸琳宫锡羡暂申和理之休玉铉调元终谢老成之用某夙尘陶冶逖间门墙系想増勤欣荣苐切
　　谢解启
　　右某启蟠木谁容始愧轮囷之丑大匠无弃卒收寻尺之长旋自省循益懐矜惕窃以太常奏籍必登秀异之伦乡老献书务极贤能之选惟是辨论之重实干治忽之几振古所严盛时惟甚国家声猷累洽俊乂克生邹鲁万邦唐虞七世异人并出有光西汉之隆多士以宁益迈岐周之盛穆穆尽可封之俗锵锵皆入彀之英式新诏条用精士选申重登髙之赋遵明载道之经根本艺文英华音律金声玉振不容绣帨之迂雷发云兴讵溺雕虫之小家受菁莪之育人成翘楚之奇驰骛儒林畊锄道术掞卿云之丽藻挹姬孔之淳源抡材邓林自尽楩枏之美阅马燕市前多骅騄之良允惟俊人乃称公选如某者潜心徃哲述业晚生步虽歴于藩篱识未通于堂奥非谢家之兰玉乏言偃之渊源一日未忘三余自励奉过庭之训虽夙闻于义方抚满籝之金尚有慙于世业曩齿上庠之列获参造士之聨愧擢秀于郄枝輙頺翎于陶梦惟齿发之尚少抚志气以方刚防逢鳬藻之期耻作鲈莼之客欣闻丹诏载曳长裾效主鴈之能鸣冀囊锥之颖脱桑林合舞虽操游刃之余牧野誓师尚惮如林之旅致兹忝冒粤有夤縁斯盖伏遇某官先生识量恢闳德明昭晰藻色士类翌賛帝猷鸣律吹嘘不间邹生之黍运斤翦拂兼容匠石之樗爰俾散材获先方物某敢不日新学殖时味道腴鋭朝气以无前见大敌而鼓勇当年铩翮虽已愧于一飞今日焚舟誓图成于再战庶无忝辱少答恩私
　　谢解启
　　右某启今月十八日伏覩解牓叨预荐名者文闱较艺幸无罢黜之羞士籍聫名仅预甄扬之列循涯知愧抚已自慙窃以两汉得人皆本孝亷之举三代取士必因州里之书故为善于家者方见任于朝而未优于学者不敢进于仕贤能之选既废言语之科聿兴摛华多画饼之言论道鲜成章之业非慎妍媸之鉴难防菽麦之昬操衡石之权者苟无至当之归事枝叶之辞者谁是不刋之论所以珉玉并进驽骥争驰决先众人岂必八龙之秀沈居下列能无一鹗之才若某者幼承义方长被明训弃箕裘之绪业玩竹帛之遗文虽无三箧之奇常冀五车之博黄巻相对几防寒暑之迁担石无储不起纷华之悦有意古人之学无心流俗之同文耻雕龙辩羞炙毂不顾巴人之和众常怜郢曲之调髙屡尘明哲之知敢固颛蒙之守黾俛三春栖迟数年谨无朝夕之渝肯有丹青之变月评借誉尝居多士之先乡版荐名曽玷一经之首自意泾渭之昜辨岂期凿枘之相违勉为方物之先防作沟中之断进观前列且非刈楚之精搜退处后尘徒起积薪之永叹弃捐仅脱甄采有阶此盖伏遇知府给事先生青巨儒黄扉元老暂屈钧调之器来専屏翰之权志重提衡务先推毂曲直兼取寻尺不遗致兹散木之材预此充庭之贡敢不淬乃锋刃整其羽翰发扬搏击之心凭藉扶摇之便冀秦明之再战忍毛遂之备行渡河焚舟誓刷函关之耻捧盘防血决成楚国之盟庶鞭欵叚之资仰答荐论之赐过此以往未知所裁
　　又
　　某窃以求贤用事明王尤重于得人发防决科君子宜先于尽道取之茍且则鲜不失士得以侥幸则祗自贻羞上当严论辨之程下必尽修明之术核之匪实能无滥进之人应以有余方免过情之诮国家百年累洽六圣重熈文风畅于四方声教覃于九有操衡石之权者宜有至明之鉴摛华藻之文者肯懐茍得之心求之尽公进必以礼珉玉虽浑驽骥自殊
　　上海门交代知县吕通直启
　　右某启郑锦当裁砺铅锋而请试鲁尘方絶防驽步以求前虽知仍旧以图徽尚冀告新而为益交代知县通直道腴充寔吏术疎通稔效智于官聫浸飞华于表着鸣弦结课已登优最之科驰驲扬庭行冠选纶之首阳和在福履惟休眷清晤以尚遥动忻虚而苐切
　　谢湖南知县启
　　右某启兹者叨宠宸綍备员漕台已及蠲刚祗亲簿领驰短毫而未迨贲荣检以先临仰服防勤俯増愧惕伏惟知县某官美徳世济长才自成制郑锦以致工运庖刀而多暇服礼过厚执谦有光増铭异数之先兼幸余隂之庇
　　代回知县长官启
　　右某启尺牍见贻华牋为副礼縁情而可贵辞溢美以非宜未谐觏止之期已识勤斯之意欣懐弥至敷叙奚殚
　　谢交割湖南帐勾职事启
　　右某启鹗表论荐骤窃所知纶言允俞遂膺成命脱徒劳于属郡当妙选于使台忝越既多惊荣惟甚窃以不求其备虽君子之与人慎简乃僚亦前王之攸训况漕台之雄府领全楚之旧邦下叠蛮徭上资调度转输维富籍记宜详取自畴人之中俾闻一路之事董司期防参賛经营宜得琳琅之材庶裨金谷之政如某者术知好古识愧随时第闻诗礼之言惟蹈搢绅之训渊明设戸无虑常关元凯守经防至成僻甘蜀人之寂寞耻季子之揣摩曲学羞守儒嗤固东山逺引襟披安石之风鉴水浩歌心醉季真之味乡评则厚世道弥疎既淡泊而不华遂寂寥而莫叩顷以偏亲及养三釜可欣荐尘秀异之名获缀英雄之彀周旋十载俯仰万端一顾或逢三献难遇大人奏赋气徒负于凌云太成书用未逃于覆瓿涉洞庭之絶险适苍梧之穷陬轻捐有限之身深入无人之境庖刀合舞薄游刃于越鸡隋珠为丸误射利于黄雀美髢奚施于断发咸池莫享于鶢鶋泾渭同流不见濯缨之客薫莸共器防逢逐臭之人念筋力之坐劳惜嵗华之徒费自顾数竒之迹分无滥吹之私是何多士之名都获备一台之下属顾兹幸防宜有夤縁此盖伏遇运使大卿先生德宇粹成道源深造识臻物表义薄云间脱流俗之常规蹈前修之髙躅神澄水镜妍丑不遗用契权衡锱铢无爽千里之惨舒在握一夫之情伪必知山甫平心物无吐茹仲举有作志在澄清见无娠之全人恶西子之不洁赏淳音于桐爨认圆折于璇渊致资沟木之微窃此山苗之宠幽幽谷邃鸣禽知向于迁乔漫漫夜长歌客欣逢于将旦某敢不防驽睎骏砺钝求铦守箪食之用心固酌水之素节辽东犯敌期有立于当时淝水报功庶无辱于所举过此以徃未知所裁
　　代谢河北运使王大夫启
　　右某启叨沐恩纶获司漕计收采浸还于旧物吹嘘实赖于知音佩服居多瞻依第切运使大夫懿德敦大通才敏明用无不宜致有成绩天府賛治时髙理剧之长楚服详刑下有不寃之誉起十年常平之坠绪首奏肤公登三路广运之外台时成茂实行膺丹诏归步紫垣属使指以方遥叩賔闳而未逮
　　代谢知郡大夫启
　　右某启叨拥使华逖分漕事抚湘中之剧郡逺江左之名都投刺则遥向风甚迩睠融怡之资始想颁治以多余知郡大夫恺悌近民聪明周物推腹心而临下勤夙夜以在公条教惟明曲尽米盐之务奸欺不作无烦钩距之机茂实丕成休声弥逺居有依仁之庇坐縻从事之劳裁尺素以未皇辱朶云而先贶永懐谦挹罔既言陈
　　谢改官启
　　右某启祗奉宠灵増深愧惕窃以由铨版之选陟中都之官昜事通功遂常糜于廪稍积久累日又驯致于班聫荣路攸阶公朝实重是故简汰嵗举之数修明时攷之科行欲察亷既详严于保任事思核寔复数计于年劳陈法惟精求人匪昜必有连城之粹质兼兹剸兕之长才有用斯成无瑕可视致事功于下列挹赏鉴于当途眷惟多士之盛时兹亦贵游之难事寒素何有觊觎孔艰如某者涉世鲜谋抗尘寡术偶参差而在后遂濡滞于徒劳未能防捧檄之欣焉敢鄙抱关之贱芸芸独静汶汶好修咸池之曲自髙下里之歌方和赏音浸濶投迹弥疎杂瓦釜之间时闻霹雳游洿池之上亦见风波居常凭轼以遐观聊为解頥而一笑敢希席上已分沟中何涧谷之乘时俪家庭而竞秀永惟忝冒雅有夤縁兹盖伏遇某官先生器识恢疎宇量闳达体至公而在服持平施以与人疎戚不遗浮沉兼载曲假吹嘘之力俾阶进渐之津某敢不増砺素修益敦幼学不缁不磷保坚白之有常弥卲弥髙期始终之可録庶有立于盛德之世冀无辱于大君子之门过此以还未知所措
　　回致政林奉议启
　　右某启叨被恩纶获贰郡事抗尘容而窃禄托仙里以庇私末迨驰文首烦委记屈牋毫之异数借粉泽之妍词感琢铭心愧惭无地伏惟致政知郡奉议渊源学术藻绘辞华久擅价于名场浸飞英于荣路雅敦止足之好夙扬髙尚之风多士明时不念朱金之贵名都故里独懐泉石之奇歆羡弥年参承有自欣忭之甚敷序奚殚
　　许亲启【四】
　　右某启以男下女天地之常经谓嫁曰归古今之达礼倘有以庇其妻子皆可以为之婚姻第十三女虽甫胜笄未闲主馈荐沐行人之谕曲传合好之勤伏承令侄秘省天禀粹和人文秀发重违嘉好祗拜状仪同居同行适契埙篪之奏宜家宜室尚资琴瑟之和感悦惟深敷宣奚既
　　右某启二姓合好式严家道之成六礼备文大正人伦之本荐沐行人之重申加仪物之勤第十四女虽已胜笄未闲主馈伏承令侄秘省生资淑质世济令猷既叨伉俪之求用拜苹蘩之贶其为欣幸曷既敷宣
　　右某启特承媒妁俯惠缄题不间单平俾聫姻媾礼既勤至义在遵承欣幸居多敷宣奚既
　　右某启某第二女虽亲母训未熟妇仪辱修合姓之文尚克宜家之美敬闻来命祗服眷私愧佩之深敷宣奚既
　　贺湖南交代耿帐勾启
　　右某启伏审拜命宪台陞荣幕府兼北门之令宰字南楚之输将伏惟庆慰交代帐勾宣德才猷敏洽吏道详明果膺荐达之书荐佐澄清之府瞻前何有愧糠粃之逺扬顾后则奇想骅骝之高歩増深欣颂罔既敷宣
　　贺盛秘教及第启
　　右某启伏审拜命枫宸升华桂籍伏惟庆慰新恩秘教渊源问学藻黼词章果收拾芥之奇不坠满籯之计方图奏记先辱飞文感服増深敷宣奚既
　　代谢人贺子及第启
　　右某启星邮载路适当闻喜之辰桂籍腾芳窃有承家之庆念箕裘之虽旧顾兰玉以多慙岂图入彀之英允属过庭之子年弥强仕曽未越于礼经名籍贤科尚弗遗于世业方轸既盈之虑敢希溢美之谈进服谦冲増深感戢
　　代贺湖北运使启
　　右某启伏审分华北阙抗节南荆总外计以建台涓刚辰而按部伏惟庆慰运使大夫风规峻整器宇恢闳耸誉望以弥崇济事功而克敏清所眷妙选攸归揽辔登车暂寄澄清之地代言视草伫陞宥宻之聫某祗使隣封希光余照望賔闳而虽迩期庆谒以末縁欣颂惟深言陈罔既
　　贺福建运使栁直阁启
</div>
    <div class="pagination">
<a href="云溪居士集_page12.html">上一页</a><span>...</span><a href="云溪居士集_page8.html">8</a><a href="云溪居士集_page9.html">9</a><a href="云溪居士集_page10.html">10</a><a href="云溪居士集_page11.html">11</a><a href="云溪居士集_page12.html">12</a><span class="current-page">13</span><a href="云溪居士集_page14.html">14</a><a href="云溪居士集_page15.html">15</a><a href="云溪居士集_page16.html">16</a><a href="云溪居士集_page17.html">17</a><a href="云溪居士集_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
