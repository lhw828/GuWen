<!DOCTYPE html>
<html>
 <head>
  <meta charset="utf-8"/>
  <title>
   东坡诗集注 - 第 23 页/共 49 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   东坡诗集注 - 第 23 页/共 49 页
  </h1>
  <div class="content">
   劝农使者古大夫不惜春衫践泥涂王事靡盬君甚劬奉常客卿虬两须【次公劝农使者指段屯田也奉常客卿乔太傅也应为太常博士矣虬须字崔琰对賔客虬须直视唐有虬须公传】东武县令天马驹【縯大宛有善马生驹皆汗血号曰天马子】泮宫先生非俗儒【任时赵是卿为郡教授】相与野饮四子俱乐哉此乐城中无溪边防杖自携壶腰笏不烦何易于【厚唐何易于为益昌令太守崔朴游宴江上索民挽舟易于腰笏挽焉太守问状对曰民方耕桑不可役县令闲眠当任其劳朴慙乃罢】胶西病守老且迂【师公时为密州守】空斋愁坐纷墨朱【縯苏绰为周行台左丞始制文案程式朱出墨入及计帐戸籍之法】四十岂不知头颅【縯摭遗载陶景与从兄书云昔仕宦期四十左右作尚书郎即投簪髙迈今三十六方作奉朝请头颅可知不如早去】畏人不出何其愚
　　送李供备席上和李诗
　　家声赫奕葢并凉也解防吟锦瑟傍【縯杜诗何时诏此金钱防暂醉佳人锦瑟傍】擘水取鱼湖起浪引杯看劒坐生光【任杜诗看劒引杯长】风流别后人人忆才气归来种种长不用更贪穷事业风骚分付与沈湘
　　送赵寺丞寄陈海州
　　景疏楼上唤蛾眉君到应先诵此诗【次公海州即东海郡也二疏之乡故有楼曰景疎】若见孟公投辖饮【縯陈遵字孟公毎大饮宾客满堂輙阎门取客车辖投井中虽有急终不得去】莫忘冲雪送君时【尧卿子美诗北归冲雨雪】
　　送乔施州【尧卿名叙字禹功尝以太博换左藏知钦州其后除知施州】
　　恨无负郭田二顷【厚史记苏秦曰使我有洛阳负郭田二顷岂能佩六国相印乎】空有载行书五车【厚庄子恵施多方其书五车縯李袭誉谓子孙吾负郭田十顷耕之足以食江都书数车力读可求进】江上青山横絶壁云间细路蹑飞蛇鸡号黑暗通蛮货【胡人谓犀为黑暗希声酉阳杂俎云犀角通者其理有倒挿正挿腰鼓挿倒者一半己下通正者一半已上通腰鼓者中防不通故波斯谓牙为白暗犀为黑暗縯灵犀之角鸡见其影则鸣太公使南宫适使义渠得骇鸡犀以献商纣次公抱朴子曰通天犀有一白理如线者以盛米置羣鸡中鸡欲徃啄米至輙惊却故南人名曰骇鸡犀也】蜂閙黄连采蜜花【次公本草言有苦蜜葢蜂采黄连为之】共怪河南门下士不应万里向长沙【乔受知于吴丞相而施州风土大类长沙】
　　送范景仁游洛中
　　小人真闇事闲退岂公难【按公诗案招此讥当时所用之人以小才而当大任闇于事理以进为荣以退为辱也】道大吾何病【縯顔渊曰夫子之道至大故天下莫能容虽然不容何病】言深聴者寒忧时虽早白【子仁按先生尝志范公墓云宋仁宗即位三十五年未有继嗣公独奋曰事有大于此者乎即上疏请择宗室贤者异其礼物而试之政事以系天下心闻者为之股栗章累上不报待罪百余日章十九上须髪为白】住世有还丹得酒相逢乐无心所遇安去年行万里蜀路走千盘投老身弥健登山意未阑西游为樱笋东道尽鹓鸾杖屦携儿去园亭借客看折花斑竹寺弄水石楼滩【縯石楼在河南龙门伊水中】鬻马衰怜白【厚白居易致仕洛中既老又病风于是欲去经费之兄长者将鬻其骆马马悲鸣复留之】惊雷怯笑韩【援韩愈与卢仝樊宗师同谒少室山人李渤题名刻于天封宫石柱上记龙潭遇雷事宫即唐嵩阳观尧卿退之题名云元和四年三月二十六日余与著作佐郎樊宗师处士卢仝同自洛中至少室谒拾遗公李渤宗师次玉泉寺疾作归明日遂与渤仝道士韦蒙僧恵荣并少室而东抵众寺上太室中峰宿封禅坛下石室遂自龙潭寺下钓龙潭水遇雷明日观啓母石入此观与道士赵元遇乃归此乃唐嵩阳观所题也】藓书摽洞府【欧阳永叔尝游嵩山日暮于絶壁上见苔藓成文云神清之洞明日复寻不见尧卿曰按颍阳石唐山一峰特峙势雄秀独支径通絶顶有石室邢和璞算心处治平中许昌龄者安世之诸父也蚤得神仙术杖策来居天下倾焉后游太清宫时欧阳文忠公守亳州公生平不喜佛老闻之要致郡舍与语豁然有悟赠之诗曰緑髪青瞳瘦骨轻飘然乗鹤去吹笙郡齐独坐风生竹疑是孙登长啸声公集中有赠许道人及石唐山隠者皆昌龄也一日公问道许告以公屋宅己坏难复语此但明了前璄犹庶几焉且道昔防嵩见神清洞事公黙有所契语秘不传后公归汝隂临薨以诗寄之日石唐仙室紫云深颍阳真人此算心真人己去升寥廓嵗嵗嵓花自开落我昔曾为洛阳客偶向嵓前坐磐石四字丹书万仞崖神清之洞鏁楼台云深路絶无人到鸾鹤今应待我来事出蔡鞗西清诗话】松盖偃天坛试与刘夫子重寻靖长官【刘凡云曾见人嵩山幽絶处眼光如猫意其为靖长官也师靖长官唐末五代之人得道不死云】
　　次韵景仁留别
　　公老我亦衰相见恨不数临行一杯酒此意重山岳歌词白纻清琴弄黄钟浊【縯邹忌言琴曰大浊以春温者君也声中于宫宫为君五声之本生于黄钟琴有黄钟调】诗新眇难和饮少仅可学欲参兵部选有力谁如荦【次公朝野佥载云崔湜为吏部侍郎掌铨有选人白湜曰某能翘闗负米湜笑曰若壮何不求选兵部答曰外议谓崔侍郎下有气力者即得选左传曰荦有力焉能投葢于稷门】且作东诸侯山城雄鼓角南游许过我不惮千里邈【援吕安与嵇康每一相思千里命驾】防当闻公来倒屣髪三握
　　送鲁元翰少卿知卫州
　　冗士无处着寄身范公园【倬子由文集载子瞻兄始与元翰皆倅杭州及自彭城还止都门寓居范景仁东园元翰时相过】桃花忽成隂荠麦秀己繁闭门春昼永唯有黄蜂喧谁人肯携酒共醉榆柳村髯卿独何者一月三到门我不往拜之髯来意弥敦【次公鲁元翰有髭髯故以髯称之如诸葛亮与闗羽书曰孟起一世之杰黥彭之徒当与益徳并驱争先犹未若髯之絶伦逸羣也】堂堂元老后亹亹仁人言【厚谢安弱冠诣王蒙清言良久乃去蒙子脩曰向客何如大人蒙曰此客亹亹为来逼人次公阮脩传王衍族子敦谓衍曰阮宣子可与言衍曰吾亦闻之但未知其亹亹之处】忆在钱塘嵗情好均弟昆时于氷雪中笑语作春温欲饮径相覔夜开丛竹轩搜寻到箧笥鲊醢无复存每愧烟火中玉腕亲炮燔【任小説载诗云吹火红唇动楦薪玉腕斜遥观烟里面恰似雾中花事见孟棨本事诗】别来今几何相对如梦魂告我当北渡新诗侑清尊坡陁大行麓汹涌黄河翻仕宦非不遇王畿西北垣斯民如鱼耳见网则惊奔皎皎千丈清不如尺水浑刑政虽首务念当养其源一闻袴襦音【縯后汉廉苑人歌之曰廉叔度来何暮昔无今五袴】盗贼安足论
　　次韵子由送蒋防赴代州学官
　　功利争先变法初典刑独守老成余【縯诗虽无老成人尚有典型】穷人未信诗能尔【厚欧阳永叔云非诗能穷人殆穷者而后工也】倚市悬知绣不如【縯太史公曰农不如工工不如商刺绣文不如倚市门】代北诸生渐狂简牀头杂説为爬梳【次公晋王济尝诣王湛见牀头周易】归来问鴈吾何敢疾世王符解著书【縯王符隠居著书三十篇以讥当世得失号曰潜夫论皇甫规解官归安定人有以货得鴈门太守者亦去职还家书刺谒规规卧不迎既入而问卿在郡食鴈美乎顷又曰王符在门规素闻符名乃惊遽而起衣不及带屣履迎门援符手而还与同坐极欢时人为之语曰徒见二千石不如一逢掖言书生道义之贵也】
　　送顔复兼寄王巩【尧卿复字长道巩字定国】
　　彭城居官冷如水谁从我游顔氏子我居且病君亦穷衰穷相守正其理胡为一朝舍我去轻衫触热行千里问君无乃求之欤答我不然聊尔耳【厚晋阮咸曰未能免俗聊复尔耳】京师万事日日新【师刘禹锡诗不改南山色其余事事新】故人如放今有几君知牛行相君宅扣门但覔王居士【师谓王巩也】清诗草圣俱入妙【师卫恒传张伯英下笔必为楷则至今尤宝其书谓之草圣】别后寄我书连纸苦恨相思不相见约我重阳嗅霜蘂君归可唤与俱来未应指日方进拟太一老僊闲不出【张安道为太一宫使】踵门问道今时矣因行过我路几何愿君推挽加鞭棰吾侪一醉岂易得买羊酤酒从今始【縯退之诗买羊酤酒谢不敏】
　　初别子由
　　我少知子由天资和而清好学老益坚表里渐融明岂独为吾弟要是贤友生【次公在先生与子由当如此矣子由为先生画賛亦云人曰吾兄我曰吾师】不见六七年防言谁与赓常恐坦率性【倬宋济老于塲屋尝试误落官韵抚膺曰宋五坦率矣名甚着卢氏杂説云唐徳宗夏中防行西明寺宋济葛巾抄书上曰茶请一椀济曰鼎水方煎此有茶末可自泼之上又曰作何事业是何姓名济曰姓宋第五应进士举须臾闻呼官家济惶惧上曰宋五坦率后闻礼部放榜上令探济无名上曰宋五又坦率矣】放縦不自程防合亦何事无言对空枰使人之意消【縯庄子温伯雪子正容以悟物使人之意也消】不善无由萌森然有六女包裹布与荆无忧赖贤妇藜藿等大烹使子得行意青衫陋公卿明日无晨炊倒牀作雷鸣【次公退之石鼎聨句序云道士倚墙睡鼻息如雷鸣】秋眠我东阁夜聴风雨声【见与子由别于郑州西门外诗】悬知不久别妙理重细评昨日忽出门孤州转西城归来北堂上古屋空峥嵘退食悮相从入门中自惊南都信繁防人事水火争【次公南都则南京也时子由从张文定签书南京判为此别也师退之石鼎聨句诗谬当鼎鼐间妄使水火争】念当闭阁坐頽然寄聋盲妻子亦细事文章固虚名防须扫白髪不复用黄精【縯杜诗扫除白髪黄精在君看他时氷雪容】
　　台头寺中送李邦直赴史馆分韵得忆字人字兼寄孙巨源二首
　　霜林日夜西风急老送君归百忧集清歌窈入行云云为不行天为泣【师五行志无云而雨为雨泣】红叶黄花秋正乱白鱼紫蟹君须忆凭君说向髯将军【縯孙权为张辽所败辽问降人向有紫髯将军为谁曰孙防稽】衰鬓相逢应不识【尧卿刘夷父诗相逢应不识归去梦青楼文忠公诗云滁人思我虽未忘见我今应不能识】
　　珥笔西归近紫宸【縯魏畧曰殿中侍御史簮白笔侧阶而立上问曰此何官也辛毗曰御史簮笔书过上帝所居曰宸紫防天帝之座也】太平典册不縁麟【师杜预左传序孔子絶笔于获麟】付君此事宁论晋【厚晋陈夀撰三志时人称其有良史之才张华谓夀曰当以晋书相付】载我当时旧过秦【縯贾谊作过秦论司马迁取之以賛项羽班固因之次公按诗案熈寜十年九月内李清臣差知国史轼作诗送清臣云付君此事宁论晋载我当时旧过秦轼于宋仁宗朝曽进论往古得失轼妄以贾谊自比意欲李清臣于国史中载轼所进论】门外想无千斛米【厚晋陈夀传丁仪丁有盛名于魏陈夀谓其子曰可覔千斛米当为尊公作佳传子不与竟不作传】墓中知有百年人【縯汉末有发前汉宫人冢者宫人犹活问汉时宫中事説之皆了了有次序又发范明友奴冡奴亦三百五十余年矣说霍光废立之际多与汉书相应者次公广记载郑郊谒友人于陈蔡路逢一冡有竹二竿郑为诗曰冡上两竿竹风吹常袅袅冢中人赓之曰下有百年人长眠不知晓先生之意言必不如陈夀之希求当念墓中之人而发其潜光也】看君双眼明如镜休把春秋坐素臣【縯韩愈谓自古作史不有天祸必有人刑左丘明纪春秋时事以失明厚杜预序左氏言仲尼素王丘明素臣】
　　送李公恕赴阙
　　君才有如切玉刀【縯周穆王征西戎西戎献昆吾之劒长尺有咫链钢赤刀切玉如泥援汉武故事于建章别造华殿四夷珍宝充之火浣布切玉刀不可胜数】见之凛凛寒生毛愿随壮士斩蛟蜃【縯荆佽飞澹台灭明周处邓遐许旌阳皆古斩蛟者次公王粲刀铭曰陆剸犀兕水截鲸鲲则言用刀无害】不愿腰间纒锦绦【次公杜甫大食宝刀诗云苍水使者扪赤绦】用违其才志不展【次公晋殷浩传桓温每轻浩尝谓郄超曰浩有徳有言向使作令仆足以仪刑百揆朝廷用违其才耳师唐房琯賛曰用违所长】坐与胥吏同疲劳怱然眉上有黄气【厚退之诗城上赤云呈胜气眉间黄色见归期】吾君渐欲收英髦立谈左右皆动色一语径破千言牢【縯退之淮西碑万口附和并为一谈牢不可破】我顷分符在东武【次公汉文帝为竹使符与太守分之东武密州也】脱畧万事唯嬉遨【次公江淹恨赋云脱畧公卿跌宕文史师后汉马援为陇西太守诸曺时白事援曰此丞掾之职何足相烦颇哀老子使得游遨】尽坏屏障通内外【援晋阮籍传文帝辅政籍尝从容言于帝曰籍曾逰东平乐其风土帝大悦即拜东平相籍乗驴到郡坏府舍屏障内外相望法令清简旬日而还】仍呼骑曺为马曺【縯晋王徽之为桓冲骑兵防军冲问卿署何曺对曰似是马曺又问管几马曰不知马何由知数又问马比死多少曰未知生焉知死】君为使者见不问反更对饮持双螯【次公对饮借用曺参传相舍后园近吏舍吏含日饮歌呼从吏患之乃请参游后园幸相国召按之乃反取酒张坐饮大歌呼与相和厚晋毕卓尝谓人曰得酒满数百斛船四时美味置两头右手持酒杯左手持蟹螯拍浮酒船中便足了一生矣】酒酣箕坐语惊众【师前汉张耳传髙祖箕踞骂詈甚慢之顔师古注箕踞者谓曲两脚其形如箕】杂以嘲讽穷诗骚【次公柳子厚寄韦瑜诗君今矻矻又窜逐词赋己复穷诗骚】世上小儿多忌讳独能容我真贤豪为我买田临汝水逝将归去诛蓬蒿安能终老尘土下俯仰随人如桔橰【縯庄子子不见桔橰者乎引之则俯舍之则仰】
　　送郑戸曺【尧卿名仅字彦能赴大名府户曹】
　　游遍钱塘湖上山归来文字带芳鲜羸童瘦马从吾饮陋巷何人似子贤公业有田常乏食【縯后汉郑太字公业交结豪杰家富于财有田四十顷而食常不足】广文好客竟无氊【厚广文郑防也为广文馆博士杜甫与防诗云才名四十年坐客寒无氊】东君不趂花时节开尽春风谁与妍
　　送孔郎中赴陜郊
　　惊风击面黄沙走西岀崤函脱尘垢【縯言二崤与函闗也二崤山在河南永宁县函谷闗在新安县任杜子美诗云疾风吹尘暗河县行子隔手不相见此正陕州诗也】使君来自古徐州【尧卿古有南徐北徐南徐润州北徐彭城时自彭城而往故云古徐】声振河潼殷闗右【师潼闗在华州华隂县河水自龙门南流激华山而东故名潼闗函谷在灵宝二闗相为首尾】十里长亭闻鼓角一川秀色明花柳北临飞槛巻黄流南望青山如岘首【师岘首山在襄州襄阳县陜州去郡二十里有山亦名岘以其状类岘首故得名】东风吹开锦绣谷【子仁谷口也按先生菩萨泉铭云庐山有金像防昌中诏毁佛寺寺僧藏像锦绣谷云】渌水翻动蒲萄酒【縯李白诗遥看汉水鸭颈緑恰似蒲萄初酸醅】讼庭生草数开尊过客如云牢闭口【传退之与李实书曰接过客俗子絶口不挂时事务为崇深以拒止嫉妬之口】
　　送李公择
　　嗟余寡兄弟四海一子由故人虽云多出处不我谋弓车无停侣【縯左氏载逸诗翘翘车乗招我以弓】逝去势莫留仅存今几人各在天一陬有如长庚月到晓烂不收【厚李白独酌有怀诗孤月沧波河汉清北斗错落长庚明援退之诗东方未明大星没独有太白配残月次公太白一名长庚此方有长庚月之义如李注所引虽显得长庚字而无相配之义矣】宜我与夫子相与手足侔比年两见之宾主更献酬乐哉十日饮【子仁史记秦昭王遗平原君书寡人闻君之髙义愿与君为布衣之交君幸过寡人寡人愿与君为十日之饮】衎衎和不流【縯栁子厚序饮曰舍百拜而礼无叫号而极不袒裼而达非金石而和去纠逖而密简而同肆而恭衎衎而从容于以合山水之乐成君子之心】论事到深夜僵仆铃与驺【厚铃守铃□者驺廐御者】颇尝见使君有客如此不【縯谢安为桓温司马既至温甚喜言平生欢笑竟日温顾左右曰颇尝见我有如此客不】欲别不忍言惨惨集百忧念我野夫兄【尧卿公择兄名莘字野夫】知名三十秋己得其为人不待风马牛他年林下见倾葢如白头【厚前汉邹阳云白头如新倾葢如故】
　　和子由送将官梁左藏仲通
　　雨足谁言春麦短城坚不怕秋涛巻日长惟有睡相宜【师欧阳永叔诗饱食杜门无一事日长唯有睡相宜】半脱纱巾落纨扇芳草不耡当戸长【縯蜀志先主云芳兰生门不得不耡】珍禽独下无人见觉来身世都是梦坐久枕痕犹着面城西忽报故人来急扫风轩炊麦饭【徐州所出次公汉书光武云芜蒌亭豆粥滹沱麦饭】伏波论兵初矍铄【厚后汉刘尚击五溪蛮军没伏波将军马援请行时年六十二帝愍其老未许之援曰臣尚能被甲上马据鞍顾盻以示可用帝笑曰矍铄哉是翁也】中散谈仙更清逺【援康仕魏为中散大夫常修养性服食之事弹琴咏诗自足于怀以为神仙禀之自然非学所得至于导养得理则安期彭祖之夀可及乃着养生论】南都从事亦学道【子仁谓子由也葢是时子由从张文定签书南京判官而先生尝云佘观子由自少旷达天资近道又得至人养生长年之诀而子由亦尝云学道三十年今始粗闻道也】不恤肠空夸脑满【縯道家云欲得不死肠中无滓欲得不老还精补脑】问羊他日到金华应许相将游阆苑【黄初平之兄寻其弟于金华山厚黄初平少时牧羊有道士见其良谨将至金华山四十余年其兄初起寻得之问曰羊何在初平曰近在山东乃俱往视见白石无数初平叱之白石皆起成羊援阆苑即阆风亦曰圃在昆仑之中天帝所居】
　　送胡掾
　　乱叶和凄雨投空如散丝【次公张载杂诗云腾云似涌烟密雨如散丝】流年一如此游子去何之节义古所重艰危方自兹他年着清徳仍复畏人知【縯晋胡威传父质以忠清著称威入朝武帝语及平生因叹其父清谓威曰卿孰与父清对曰臣不如也臣父清恐人知臣清恐人不知是臣不及逺也】
　　送将官梁左藏赴莫州【次公莫州文安郡理鄚县唐开元中以鄚字类郑改为莫乃公孙瓉之易京也】
　　燕南垂赵北际其间不合大如砺【縯后汉公孙瓉传童謡曰燕南垂赵北际中央不合大如砺唯有此中可避世瓉既破刘虞尽有幽州之地自以为易地当之乃徙镇焉】至今父老哀公孙烝土为城铁作门【厚晋载记赫连勃勃以烝土筑城锥入一寸即杀筑者】城中积谷三百万猛士如云骄不战一朝鼓角鸣地中【援瓉居髙京以铁为门积谷三百万斛希复攻战袁绍大攻瓉瓉与子续书曰袁氏之攻状若鬼神梯冲舞吾楼上鼓角鸣于地中】帐下美人空掩面【縯汉围项羽于垓下羽起饮帐中有美人姓虞氏羽悲歌慷慨美人和之】岂如千骑平时来笑谈謦欬生风雷葛巾羽扇红尘静【縯诸葛亮葛巾羽扇指挥三军】投壶雅歌清宴开【厚祭遵为将军取士必用儒术对酒设乐必雅歌投壶】东方健儿虓虎様【縯诗曰进厥虎臣阚如虓虎】涕泣怀思廉耻将【厚杜诗安得廉耻将三军同晏眠次公东方健儿则梁左藏所替罢处故怀思之也】彭城老守亦凄然不见君家雪儿唱【援李密有宠姬名雪儿每宾客有新制必令雪儿歌之】
　　又送郑户曺
　　水绕彭祖楼山围戏马台【次公徐州彭城县以彭祖而得名按寰宇记殷之贤臣彭祖颛帝孙至殷末寿七百六十七岁今基存此故邑号大彭戏马台项羽所筑宋武建第舎重九日引宾客登台赋诗】古来豪杰地千岁有余哀隆准飞上天【縯髙祖隆准龙顔丰邑人也】重瞳亦成灰【厚项羽目重瞳子羽都彭城】白门下吕布【縯曹操击布至下邳城布与麾下登白门楼兵围之急乃下降操师下邳城南门谓之白门楼】大星殒临淮【厚临淮王李光弼镇徐州广徳二年有大星殒其地而光弼卒】尚想刘徳舆置酒此徘徊【次公刘徳舆即宋武帝字也见上注】迩来苦寂寞废圃多苍苔河从百步响【师即百步洪也】山到九里回【尧卿九里山也】山水自相激夜声转风雷【子仁韦应物诗水性本亦静石中固无声如何两相激雷转空山鸣】荡荡清河壖黄楼我所开【子仁按子由黄楼赋叙云熈宁十年秋河决澶渊水及彭城下子瞻适为彭城守庐于城上调急夫发禁卒以从事以身临之故大水至而民不溃于是即城之东门为大楼焉垩以黄土曰土实胜水徐人相劝成之即此也】秋月堕城角春风摇酒杯迟君为坐客新诗出琼瑰【縯刘禹钖诗毎逢词客馈琼瑰】楼成君巳去人事固多乖他年君倦游白首赋归来登楼一长啸【厚王粲作登楼赋孙登于苏门长啸次公刘琨在晋阳为敌骑所围琨乃乗月登楼长啸贼闻之凄然弃围而走】使君安在哉
　　送顿起
　　客路相逢难为乐常不足临行挽衫袖更赏折残菊佳人亦何念凄断阳关曲【师唐何戡善唱渭城即阳关曲也】酒阑不忍去共接一寸烛留君终无穷归驾不免促岱宗已在眼【次公在眼字谢灵运诗想见山阿人薜萝若在眼】一往继前躅天门四十里【厚泰山东上四十里至天门】夜看扶桑浴【縯汉官仪泰山东南名日观见日始出长三丈所淮南子曰日出旸谷拂于扶桑浴于咸池师东方朔十洲记云扶桑在碧海中叶似桑树长数千丈大二十围两两同根更相依傍是名扶桑】回头望彭城大海浮一粟故人在其下尘土相豗蹴惟有黄楼诗千古配淇澳【顿有诗记黄楼本末】
　　次韵子由送赵防归觐钱塘遂赴永嘉【次公防清献公之仲子也清献守杭防将倅温先归觐亲而后之官过南都子由作诗送之时先生在徐次其韵】
　　归舟转河曲稍见楚山苍候吏来迎客吴音巳带乡言从谢康乐【縯谢灵运袭封康乐公尝为永嘉太守】先献鲁灵光【厚后汉王延寿父逸欲作灵光殿赋命延寿往録其状延寿因韵之以简其父父曰吾无以加也殿即汉鲁共王所建】巳击三千里【援庄子鹏徙于南溟也水击三千里】何须四十强【縯礼四十曰强而仕】风流半刺史【縯庚亮与郭游书曰别驾与刺史同流王化任居刺史之半安可非其人也】清絶校书郎【厚校书郎隶秘书省最为仕林清选】到郡诗成集寻溪水溅裳芒鞋随采药【尧卿卜式行着芒鞋】蠒纸记流觞【援羲之兰亭叙以蠒纸写记流觞曲水】海静蛟鼍出山空草木长宦游无逺近民事要更尝愿子传家法他年请尚方【縯汉朱云上书请尚方斩马剑断佞臣一人以厉其余上问谁对曰安昌侯张禹】
　　送孙勉
　　昔年罢东武曽过北海县【次公东武密州也先生前守密北海县在后汉为北海国有菑川髙密胶东三国以其县属则乃密州一带矣】白河翻雪浪黄土如蒸面桑麻冠东方一熟天下贱是时累饥馑常苦盗贼变每怜追胥官野宿风裂靣君为淮南秀文采照金殿【君常考中进士第一】胡为事奔走投笔腰羽箭【縯后汉班超为官佣书尝辍业投笔叹曰大丈夫无他志畧犹当效傅介子张骞立功异域以取封侯安能久事笔砚间乎杜诗猛将腰间大羽箭】更被髯将军豪篇来督战【其兄莘老以诗寄之皆言战事】亲程三郡士【尧卿时考试三郡士子】玉石不能【次公杨子云玉而贾石不能欺也】欲知君得人失者亦称善君才无不可要欲经百链【次公刘琨云何意百链刚化为绕指柔尧卿崔豹古今注曰百链吴大帝刀名】吾诗堪咀嚼聊送别酒咽
　　送参寥师
　　上人学苦空百念已灰冷劒头惟一吷【次公庄子道仁义于戴晋人之前犹劒首之一吷】焦谷无新頴【縯维摩经言如焦谷牙如石女貌】胡为逐吾辈文字争蔚炳【縯扬子君子豹变其文蔚也大人虎变其文炳也】新诗如玉雪出语便清警退之论草书万事未尝屏忧愁不平气一寓笔所骋颇怪浮屠人视身如丘井【縯维摩经云是身如丘井为老所逼厚白乐天诗云身老同丘井心空是道场】頽然寄澹泊谁与发豪猛【次公自退之论草书而下至此盖退之送髙闲上人序云往时张旭喜草书不治他技喜怒穷窘忧悲愉怿怨恨思慕酣醉无聊不平有动于心必于草书发之故旭之书变动犹鬼神不可端倪以此终其身而名后世今闲之于草书有旭之心哉】细思乃不然真巧非幻影欲令诗语妙无厌空且静静故了羣动空故纳万境阅世走人间观身卧云岭【次公自细思乃不然而下则又具言浮屠人善幻也欲髙退之不取淡泊之意矣】咸酸杂众好【次公柳子厚报崔黯书吾尝见病心腹人有思啗土炭嗜酸咸者不得则大慽】中有至味永诗法不相妨此语更当请
　　次顔长道韵送傅倅
　　两见黄花扫落英【次公楚词夕飡秋菊之落英】南山山寺遍题名宗成不独依岑范【见赵郎中见和戏复答之诗注】鲁卫终当似弟兄【子仁汉史曰大冯君小冯君兄弟继踵相因循政如鲁卫徳化均】去岁云涛浮汴泗与君泥土满衣缨如今别酒休辞醉试聴双洪落后声【子仁双洪盖徐州二水也先生徐州鹿鸣燕赋诗叙云俯聴洪之号怒即此也】
　　台头寺送宋希元
　　相从倾盖只今年【縯孔子之郯遇程子于途倾盖而语】送别南台便黯然此夜更歌金缕曲【縯李锜妾杜秋娘常为锜唱词云劝君莫惜金缕衣】他年莫忘角弓篇【是日与宋君同栽松寺中厚左传韩宣子聘鲁韩子赋角弓宴于季氏有嘉树焉宣子誉之武子曰宿敢不封植此树以无忘角弓任杜诗更寻嘉树传不忘角弓诗】三年不顾东邻女【取宋玉援宋玉言臣里之美者莫若东家之子然此女登墙窥臣三年至今未许也】二顷方求负郭田【任苏秦既约六国从亲为从长相六国曰使我有负郭田二顷岂能佩六国相印乎】我欲归休君未可茂先方议斸龙泉【厚晋张华字茂先与雷焕登楼共寻天文焕曰斗牛之间有异气是寳剑之精上彻于天耳在豫章酆城即补焕为酆城令焕到县掘狱屋基得一石函函中有双剑并刻题一曰龙泉二曰太阿】
　　送蜀人张师厚赴殿试二首
　　忘归不觉鬓毛斑好事乡人尚往还断岭不遮西望眼【退之诗为遮西望眼终是懒回头】送君直过楚王山【次公项羽都于徐州自号西楚霸王故此有楚王山】
　　云龙山下试春衣放鹤亭前送落晖【次公云龙山人居也有放鹤亭先生有记云】一色杏花三十里新郎君去马如飞【次公杏花三十里则徐州往趋京之路有如此者新及第者谓之新郎君则送其赴殿试遂可以此目之矣师孟郊诗春风得意马蹄疾一日看尽长安花】
　　送刘寺丞赴余姚
　　中和堂后石楠树与君对牀聴夜雨【次公夜雨对牀事见与子由别于郑州诗注中和堂在杭州先生为倅日监秋试意者刘寺丞为试官也】玉笙哀怨不逢人但见香烟横碧缕讴吟思归出无计坐想蟋蟀空房语明朝开锁放观潮【次公先生监试杭州时以八月十六日放榜故云开锁放观潮见前监试呈诸试官又催试官考较戏作可攷者也】豪气正与潮争怒银山动地君不看独爱清香生云雾别来聚散如宿昔城郭空存鹤飞去【縯丁令威化鹤集华表柱上言曰城郭如故人民非】我老人间万事休君亦洗心从佛祖手香新写法界观【次公法界观杜顺和尚所著者】眼净不觑登伽女【厚楞严经阿难因乞食遭摩登伽女引入淫室】余姚古县亦何有龙井白泉甘胜乳千金买断顾渚春似与越人降日注【縯顾渚在湖州日注在越州并进草茶其品甚贵须溪后言顾渚茶岂刘寺丞乃湖州人邪不然殆无谓矣】
　　送孙著作赴考城兼寄钱醇父李邦直二君于孙处有书见及【次公考城古戴国也葵丘黄池皆考城地今地志隶东京云曹州割也】
　　使君闲如云欲出谁肯伴清风独无事一啸亦可唤【仔赵昞云长啸呼风乱流而济】来从白苹洲【縯白苹洲在湖州因梁柳恽为吴兴太守赋诗于此因以名洲共父吴兴统记云白苹洲在苕溪东南一里】吹我明月观【厚明月观在江宁府故台城】门前逺行客青衫流白汗问子何怱怱王事不可缓故人钱与李清庙两圭瓒【次公书云秬鬯圭瓒】蔚为万乗器【次公邹阳云蟠木轮困而为万乗器者以左右为之先容也】尚记沟中断【縯庄子百年之木破为牺樽青黄而文之其断在沟中】子亦东南珍价重不可算【次公杜诗价重百车渠】别情何以慰酒尽对空案惟持一榻凉劝子巾少岸北风那复有尘土飞灰炭欲寄二大夫发发不可绊【厚借用诗飘风发发】
　　送渊师归径山
　　我昔尝为径山客至今诗笔余山色师住此山三十年妙语应须得山骨溪城六月水云蒸飞蚊猛捷如花鹰羡师方丈冰雪冷兰膏不动长明灯山中故人知我至争来问讯今何似为言百事不如人两眼犹能书细字【径山下无蚊余旧诗云问龙乞水归洗眼欲看细字销残年】
　　送表忠观道士归杭【次公先生表忠观碑载赵抃知杭州言故吴越国王钱氏坟庙在钱塘临安者皆芜废不治请以妙因院为观使钱氏之孙为道士曰自然者居之以守其坟庙诏许之改妙因为表忠观性之按杭州图经云表忠观在城南龙山一十五里熈宁十年赐今额】
　　先王旧徳在民心着令称忠上意深【縯前汉吴芮传云文王芮髙祖贤之制诏御史长沙王忠其定着令】堕泪行看防祠下【厚晋羊祜传襄阳百姓于岘山祐平生游憇之所建碑立庙岁时飨祭焉望其碑者莫不流涕杜预因名堕泪碑】挂名争欲刻碑隂【縯表忠碑公书其事次公退之文云得挂名于经端也】凄凉破屋尘凝座憔悴云孙雪满簮【次公此指言钱道士矣尔雅子之子为孙孙之子为曽孙曽孙之子为孙孙之子为来孙来孙之子为晜孙晜孙之子为仍孙仍孙之子为云孙注云轻逺如浮云也】未信诸豪容郭解却从他县施千金【援史记郭解传洛阳人有相仇者邑中贤豪居间以十数终不聴客乃见解解夜见仇家仇家曲聴解谓仇家吾闻洛阳诸公在间多不聴今子幸而聴解言奈何从他县夺人邑贤大夫权乎乃夜去】
　　送俞节推【尚之子尚字退翁】
　　吴兴有君子澹如朱丝琴一唱三叹息至今有遗音【縯礼记清庙之瑟朱而疏越一唱而三叹息有遗音者矣】嗟予与夫子相避如辰参【退翁官于蜀余在京师余归而退翁去及余官于吴兴则退翁亡矣次公扬子曰吾不覩参辰之相比也】犹喜见诸郎窈然清且深异时多良士末路防初心我生不有命其肯枉尺寻
　　伯父送先人下第归蜀诗云人稀野店休安枕路入灵关穏跨驴安节将去为诵此句因以为韵作小诗十四首送之
　　索漠齐安郡从来着放臣【次公齐安即黄州也着放臣则在唐如杜牧之在本朝如王元之也】如何风雪里更送独归人
　　瘦骨寒将断衰髯摘更稀未甘为死别犹恐得生归日上气暾江雪晴光野记取到家时锄耰吾正把月明穿破裘霜气涩孤剑归来闭户坐黙数来时店【次公退之诗依依梦归路歴歴想行店】
　　诸兄无可寄一语防须酬晚岁俱黄髪相看万事休【次公柳子厚答刘梦得别诗云耦耕若便遗身世黄髪相看万事休】
　　故人如念我为说瘦栾栾【次公诗棘人栾栾】尚有身为患巳无心可安
　　吾兄喜酒人今汝亦能饮一杯归诵此万事邯郸枕【縯太平广记有客遇吕仙翁自言久不得意仙翁以一枕与之客就枕即梦入枕中仕宦数十年甚惬意及觉所炊黄粱犹未熟】
　　东阡在何许寒食江头路哀哉魏城君宿草荒新墓【次公魏城君乃先生之配王氏也礼云朋友之墓有宿草而不哭焉伯恭按年谱至和元年甲午先生年十九岁始娶青城王方女后封通义郡君先生作王氏墓志云生十九年而归于轼至治平二年卒年二十有七】临分亦然不为穷途泣东阡时一到莫遣牛羊入我梦随汝去东阡松柏青却入西州门【援晋谢安传羊昙为安所爱重安薨后辍乐弥年行不由西州路尝因石头大醉扶路唱乐不觉至州门左右白曰此西州门昙悲感不已以马策扣扉诵曹子建诗云生存华屋处零落归山丘因痛哭而去】永愧北山灵【次公萧子显齐书钟山在防稽郡北周彦伦隠于此山后应诏出为海盐令欲过此山孔稚圭乃假山灵之意移之使不得至故云北山移文其辞曰钟山之英草堂之灵云云】
　　乞墦何足羡负米可忘艰【縯家语子路为亲负米于百里之外】莫为无车马含羞入劒关【厚成都之北有升仙桥司马相如尝题其桥云大丈夫不乗驷马车不复过此桥】
　　我坐名过实【子仁崔瑗座右铭云无使名过实守愚圣所臧】讙哗自招损汝幸无人知莫厌家山穏
　　竹笥与练裙随时毕婚嫁【次公后汉逸民传戴良有五女练裳布被竹笥木履而遣之毕婚嫁则向子平之事也又退之诗如今便可尔何用毕婚嫁】无事若相思征鞍还一跨
　　万里却来日一庵仍独居应笑谋生拙团团如磨驴【次公先生又有诗云团团如磨牛步步踏陈迹】
　　送沈达赴广南
　　嗟我与君皆丙子四十九年穷不死【不伐按年谱先生四十九岁正元丰七年在黄州三月量移汝州】君随幕府战西羌夜渡冰河斫云垒飞尘涨天箭洒甲归对妻孥真梦耳【师杜甫自贼中脱归诗云夜阑更秉烛相对如梦寐】我谪黄冈四五年【敦谟按年谱先生以元丰二年谪黄州至此凡五年】孤舟出没烟波里故人不复通问讯疾病饥寒疑死矣相逢握手一大笑白髪苍顔略相似我方北渡脱重江君复南行轻万里功名如幻何足计学道有涯真可喜嵝丹砂已付君【厚晋葛洪传以老年欲链丹以祈遐寿闻交趾出丹求为勾漏令帝以洪资髙不许洪曰非欲为荣以有丹耳帝从之洪遂将子侄俱行至广州刺史邓岳留不聴去洪乃止罗浮山链丹】汝阳罋盎君何耻【次公汝阳汝州瓮盎以言其瘿之状也先生别黄州诗曰阔领先裁盖瘿衣是已子仁庄子云其脰肩肩罋盎大瘿】君归赴我鸡黍约买田筑室从今始送杨杰【并序尧卿元祐二年髙丽僧义天航海问道至明州传云义天弃王位出家上疏乞徧歴丛林问法受道有诏朝奉郎杨杰次公馆伴所至吴中诸刹皆迎饯如王臣礼至金山僧了元乃牀坐受其大展次公惊问其故了元曰义天亦异国僧耳丛林规防如是不可易朝廷闻之以了元知大体】
　　无为子尝奉使登太山絶顶鸡一鸣见日出又尝以事过华山重九日饮酒莲华峰上今乃奉诏与髙丽僧统游钱塘皆以王事而从方外之乐善哉未曽有也作是诗以送之
　　天门夜上宾出日【次公太山记云太山盘道屈曲而上凡五十余盘经小天门大天门仰视天门如穴中视天窻矣自下至古封禅处凡四十里山顶西嵓为仙人石阁东嵓为介丘东南嵓名日观者鸡一鸣时见日始欲出长三丈许】万里红波半天赤归来平地看跳丸一防黄金铸秋橘太华峰头作重九天风吹滟黄花酒浩歌驰下腰带鞓【縯腰带鞓华山地名也】醉舞崩崖一挥手神游八极万縁虚【厚李白大鹏赋序云余昔于江陵见天台司马子微谓余有仙风道骨可与神游八极之表】下视蚊雷隠污渠大千一息八十返笑厉东海骑鲸鱼【次公诗云深则厉浅则掲厉言涉之也尔雅繇带以上为厉】三韩王子西求法【縯东夷国名曰韩韩有三种曰马韩曰辰韩曰弁韩皆髙丽也】凿齿弥天两勍敌【厚晋书释道安与习凿齿相见凿齿曰四海习凿齿道安曰弥天释道安人以为名对】过江风急浪如山寄语舟人好看客【縯摭言载唐令狐楚镇扬州处士张佑常与狎宴楚视佑改令曰上水船风又急帆下人须好立佑应声曰下水船船底破好看客莫倚柂】
　　送穆越州
　　江海相忘十五年羡公松柏蔚苍顔四朝耆旧冰霜后【次公穆越州名珣字东美而诗云四朝耆旧者岂以其尝歴仕四朝故邪】两郡风流水石间【次公两郡盖言其前在蜀中作郡今又为越州太守所领州前后皆山水郡也】旧政犹传蜀父老先声已振越溪山樽前俱是蓬莱守【次公蓬莱守盖穆既守越而先生将守登越谓之蓬莱者元微之守越以州宅夸白乐天诗云我是玉皇香案吏谪居犹得在蓬莱今越州有蓬莱阁及以酒名也登州有莱山倚郭乃蓬莱县故越登皆可称蓬莱守】莫放髙楼雪月闲
　　送范纯粹守庆州【尧卿文正公幼子字徳孺】
　　才大古难用论髙常近迂君看赵魏老乃为滕大夫浮云无根蔕潢潦能须防知经几成败得见真贤愚羽旄照城阙谈笑安边隅当年老使君【次公老使君则纯粹之父仲淹也】赤手降于莵【次公楚人谓虎为于莵见左传】诸郎更何事折棰鞭其雏【倬后汉邓禹传帝微禹还勅曰赤眉无谷自当来东吾折棰笞之非诸将忧也】吾知邓平叔不鬬月支胡【縯后汉邓训字平叔为防羌校尉先是小月氏胡分居塞内胜兵者二三千骑皆勇健富强每与羌战常以少制多汉有时收其用时迷吾子迷唐与武威种羌合兵万骑来至塞下欲胁月氏胡训拥卫稽故令不得战令开城及所居园门悉驱羣胡妻子纳之严兵守卫羌掠无所得诸胡困即解去由是湟中诸胡皆言汉家常欲鬬我曹今邓使君待我以恩信开门纳我妻子咸欢喜叩头曰唯使君所命】
　　送戴防赴成都玉局观将老焉【尧卿蒙本名庄吴兴人庆厯六年贾黯榜登第后改名蒙】
　　拾遗被酒行歌处【縯杜甫为右拾遗避乱居成都浣花草堂被酒者为酒所加汉纪髙祖被酒夜径泽中厚灵帝常令刘寛讲经寛常于座被酒矄伏次公行歌字出列子拾穂行歌】野梅官柳西郊路【厚杜甫诗时出碧鸡坊西郊近草堂市桥官柳细江路野梅香】闻道华阳版籍中【縯昔人论蜀之富曰地称天府县号华阳常璩蜀志谓之华阳国志】至今尚有城南杜【縯京兆城南有韦曲杜曲韦杜皆丰盛时人语曰城南韦杜去天尺五杜正伦为相与城南诸杜昭穆逺求同谱不许衔之诸杜所居号杜固世传其地有壮气故世衣冠正伦建言凿杜固通水以利人既凿川流如血自是城南诸杜稍不振】我欲归寻万里桥【援成都有万里桥者诸葛亮送吴使者至此曰万里之行从此始矣】水花风叶暮萧萧芋魁径尺谁能尽【次公汉书时有謡歌曰饭我豆食羮芋魁盖言芋之大者华阳国志曰汶山郡有大芋如蹲鸱故杜诗云我恋岷下芋】桤木三年已足烧【厚杜诗饱闻桤木三年大与致溪边十亩隂】百岁风狂定何有羡君今作峨眉叟纵未家生执防郎【厚扬雄成都郫人执防为郎次公杜甫寄李虢州云今日还株守何年执防郎】也应世出埋轮守【援汉顺帝遣入使循行风俗余人受命之部而张纲独埋其车轮于洛阳都亭曰豺狼当道安问狐狸遂劾奏梁冀等纲蜀郡犍为人也】莫欺老病未归身玉局他年第几人【縯昔张道陵修道既成老君降于成都地涌玉局今为观在平门内尧卿公后果以提举玉局而终】防待子猷清兴发还须雪夜去寻君
　　送陈陆知潭州
　　华清缥缈浮髙栋【次公按志载云汤泉宫咸亨二年名温泉宫天寳六年改为华清宫北向正门曰津阳门东靣曰开阳门西靣曰望京门南靣曰昭阳门其中有瑶光殿飞霜殿九龙殿宜春亭重明阁芳风阁十八名此所谓浮髙栋也】上有缬林藏石罋【次公福严寺在南山半腹石罋谷有悬泉激石或曰似罋形因以谷名为石罋寺郑愚津阳门诗注曰石鱼嵓下有天然石其形似罋以贮飞泉故宗以石罋为之寺名僧于上层飞楼中悬辘轳斜引脩绠长二百余丈以及罋泉出于红楼乔树之杪此所谓缬林藏石罋也】一杯此地初识君千岩夜上同飞鞚【次公杜诗黄门飞鞚不动尘】君时年少靣如玉一饮百觚嫌未痛【次公孔丛子云尧饮千钟孔子饮百觚】白鹿泉头山月出【次公按述征记曰长安东则骊山西则白鹿原而骊山中又有白鹿观云本骊山观有老母殿唐髙祖武徳六年幸温泉傍观川原见白鹿遂改观名而白鹿泉三字未见显载唯华清宫有饮鹿泉又有饮鹿槽不敢指名以俟博闻】寒光泼眼如流汞【师汞水银也敬夫物类相感云登汞泉在沧州九枧山山出泉濶百步亦云流汞渠虽泛金石终不沈故州人以瓦铁为船舫】朝元阁上酒醒时【次公志云天寳七年元皇帝见于朝元阁即改名降圣阁】卧聴风銮鸣铁凤【厚陆倕石阙铭苍龙武之制铜雀铁凤之工次公铁凤盖施雀凤于屋脊上者薛综西京赋注云圆阙上作铁凤皇令张两翼举头敷尾故老杜賛公房诗曰铁凤森翺翔又赠崔评事诗曰隂沈铁凤阙风銮和銮之銮也以其在风中故谓之风銮】旧游空在人何处二十三年真一梦我得生还雪髯满君亦老嫌金带重【师杜祁相诗老嫌金带重瘦觉玉堂寒】有如社燕与秋鸿相逢未穏还相送洞庭青草渺无际【縯洞庭青草二湖名相连接乃往潭州之所经也】天柱紫盖森欲动【厚退之谒衡岳庙诗紫盖连延接天柱石廪腾掷堆祝融森然魄动下马拜松柏一径趋灵宫师衡山有天柱紫盖峰】湖南万古一长嗟【次公杜诗湖南清絶地万古一长嗟】付与骚人发嘲弄
　　用前韵答西掖诸公见和
　　双猊蟠础龙纒栋【师梅圣俞和人紫宸早朝诗耽耽玉宇龙纒栋蔼蔼金炉兽齧环】金井辘轳鸣晓罋【厚李贺诗云辘轳吚哑转鸣玉】小殿垂帘白玉钩大宛立仗朱丝鞚【縯大宛国有善马汉武帝尝遣使求之唐李林甫谓谏官曰君不见立仗马乎不鸣日饫三品刍豆一鸣则斥之矣】风驭宾天云雨隔【次公列子御风而行又所谓风马云车也宾天以言帝之上仙也此盖言仙神宗矣】孤臣忍泪肝肠痛羡君意气风生座落笔纵横盘走汞上樽日月泻黄封赐茗时时开小凤闭门怜我老太给札看君赋云梦【厚司马相如请为游猎之赋上令尚书给笔札】金奏不知江海【援庄子海鸟止于鲁郊鲁君奏九夏以乐之鸟乃忧悲视】木屡费瑶琼重岂惟蹇步困追攀已觉侍史疲奔送春还宫柳腰支活【次公杜诗隔户杨柳弱嫋嫋恰似十五女儿腰】水入御沟鳞甲动借君妙语发舂容顾我风琴不成弄
　　送表弟程六知楚州【师程之元徳瑞也】
　　炯炯明珠照双璧当年三老苏程石里人下道避鸠杖【縯汉制仲秋之月年始七十者授之以玉杖杖端以鸠鸟为饰鸠者不噎之鸟欲老人不噎也】刺史迎门倒鳬舄【援倒鳬舄倒屣迎也】我时与子皆儿童狂走从人覔棃栗【援陶诗通子垂九龄但覔棃与栗】健如黄犊不可恃【縯杜诗忆昔十五心尚孩健如黄犊走复来】隙过白驹那暇惜醴泉寺古垂橘柚石头山髙暗松栎诸孙相逢万里外一笑未解千忧积子方得郡古山阳【次公山阳言楚州盖淮隂郡山阳县也】老手风生谢刀笔【厚萧何曹参皆起秦刀笔吏】我正含毫紫微阁【次公紫微阁则中书舎人事唐开元初号紫微舎人】病眼昏花困书檄莫教印绶系余年去扫坟墓当有日【厚唐太宗谓裴寂曰今归扫坟墓尚何辞】功成头白早归来共籍棃花作寒食
　　送王伯敡守虢
　　华山东麓秦遗民当时依山来避秦【縯华山南有川广袤数百里连山洞不知其深浅人有登莲华峰见人烟屋舎相望四时常有花木疑是灵仙之窟宅又云秦人避难居此其后裔也】至今风俗含古意柔桑緑水招行人行人掉臂不回首争入崤函土囊口【厚宋玉风赋盛怒于土囊之口】惟有使君千里来欲饮三堂无事酒【縯虢州三堂唐开元中建吕温作记言三者明臣子在三之节堂者励宗室肯构之义厚史记陈轸谓犀首曰公何好饮也曰无事也任退之诗何人有酒身无事】三堂本来一事无日长睡起闻投壶【厚后汉祭遵传遵为将军取士皆用儒术对酒设乐必雅歌投壶】牀头砚石开云月涧底松根斸雪腴【援虢出月石砚屏并茯苓】山棚盗散人安寝【次公唐史河南汝虢深山居民团结为盗谓之山棚李师道常衣食而潜部分之欲以作乱于洛城多置田伊阙陆浑间以舎山棚元和十年大飨邸中杀牛酾酒既衷甲矣其徒白官发之留守吕元膺以兵掩御贼突出转略几部入山中数月夺山棚所市山棚怒遁官军袭击尽杀之】劝买耕牛发陈廪【厚龚遂治渤海令民卖剑买牛卖刀买犊】归来只作水衡卿【縯龚遂自渤海徴还上以遂年老不任公卿拜为水衡都尉水衡典上林禁院供张宫馆为宗庙取牲官职亲近】我欲携壶就君饮
　　次韵子由送千之侄
　　江上松楠深复深满山风雨作龙吟年来老榦都生菌下有孙枝欲出林【縯凡木皆榦实而末虚唯桐反是琴用孙枝为贵】白髪未成归隠计青衫傥有济时心闭门试草三千牍【师前汉东方朔上公车奏议三千牍】侧席求人少似今【厚汉光武侧席幽人求之如不及】
　　用王巩韵送其侄震知蔡州
　　九门挿天开万马先朝屯举鞭红尘中相见不得言夜走清虚宿【师王巩家有清虚堂】扣门惊鹊翻君家汾阳家永巷车雷奔【縯长安志载郭汾阳宅在亲仁里居其里四分之一中通永巷子孙甚众子仁杜牧阿房宫赋云雷霆乍惊宫车过也】夕郎方不夕【厚汉故事黄门郎每日暮入对青琐门拜故谓之夕郎即今之给事中也】列防以自藩【縯大宫门赐列防】相逢开月阁画檐低金盆【次公杜诗夜阑接软语落月如金盆】至今梦中语犹举灯前尊阿戎修玉牒【援晋阮籍谓王浑之子戎为阿戎谓浑曰共卿言不如与阿戎谈玉牒宗室世谱也】未惮笔削烦君归助献纳【次公班固两都赋序云朝夕论思日月献纳】坐继岑与温【縯岑则岑文本与其兄子长倩也温则温大雅与其弟彦博也文本为中书舎人侍郎令而兄子长倩为兵部侍郎同中书门下平章事大雅为黄门侍郎而彦博为中书舎人侍郎令】我客二子间不复寻诸孙【子美诗云权门多噂沓且复寻诸孙縯此杜子美示从孙济诗也】
　　用旧韵送鲁元翰知洺州【鲁少卿也】
　　我在东坡下躬耕三亩园君为尚书郎坐拥百吏繁鸣蛙与鼓吹等是俗物喧【縯南史孔珪门庭之内草莱不翦中有蛙鸣或问之曰欲为陈蕃乎珪笑曰我以此当两部鼓吹何必效蕃又王晏尝鸣鼓吹候之闻羣蛙鸣曰此防人耳珪曰我聴鼓吹殆不及此晏有慙色】永谢十年旧老死三家村惟君绨袍信到我雀罗门【援前汉翟公为廷尉宾客填门及废门外可设雀罗】懐故人意欲使薄夫敦新年到宣室【厚贾谊为长沙王太傅后岁余文帝思谊徴之至入见上方受厘坐宣室子翚三辅黄图云宣室在未央宫殿北未央前殿正室也】白首代尧言相逢问前辈所见多从昆道馆虽云乐【次公华峤后汉书曰学者谓东观为老氏藏室道家蓬莱】冷卿当复温【次公冷卿言鲁元翰也乃杜诗广文先生官独冷之义因话録言祠部谓之氷防以其冷也俥世传京师谓光禄为饱卿卫尉为暖卿鸿胪为睡卿司农为走卿宗正为冷卿暖卿谓其管仪銮供帐之类冷卿谓其管玉牒所】还持刺史节却驾朱轮轩【援汉制刺史皁盖朱两轓】黄髪方用事白须宜少存嗣圣真生知拯民如救燔初囚羽渊魄【縯左传言尧殛鲧于羽山其神化为黄熊以入于羽渊】尽返湘江魂【厚屈原流放湘江而宋玉为作招魂师时哲宗初登极太母垂帘悉罢新法而元丰末年用事宰执皆斥逐当时议新法不合被窜谪者皆召还録用】坐忧东郡决老守思王尊【縯前汉王尊迁东郡太守河水盛溢泛浸瓠子金堤老弱奔走恐大水决为害尊躬率吏民投沈白马祀水神河伯因止宿堤上水盛堤坏吏民皆奔走唯一主簿泣在尊旁立不动而水波稍却吏民壮尊之勇节云】北流桑柘没故道尘埃翻【次公桑柘没则泛水没之也尘埃翻则水不循故道而反为平地也】知君一寸心可敌千步垣流亡自栖止老幼忘崩犇得闲闭阁坐【次公即汉书闭阁卧治也】勿使道眼浑聊乗应舍筏【縯金刚经如来如筏喻者法尚应舍何况非法】直泝无生源【师佛氏以无生为乐】归来成二老【縯杜诗与子成二老来往亦风流】夜榻当重论
　　次韵子由送陈侗知陜州
　　谁能如铁牛横身负黄河【倬陜州有铁牛庙今封为顺济王头在河之南尾在河之北世传禹以此镇河患也】滔天不能没尺棰未易诃世俗自无常徐公故逶迤【次公徐公言徐邈也或问卢钦徐公当武帝之时人以为通自在凉州及还京师人以为介何也钦答曰往者毛孝先崔季珪等用事贵清素之士于时皆变易车服以求名髙而徐公不改其常故人以为通比来天下奢靡转相仿效而徐公雅尚自若不与俗同故前日之通乃今日之介也是世人之无常而徐公之有常也逶迤则雍容曲折之义也】别来不可说事与浮云多当时无限人毁誉即墨阿【厚史记齐威王召即墨大夫而语之曰自子之居即墨也毁言日至然吾使人视即墨田野辟人民给官无留事东方以宁是子不事吾左右以求誉也封之万家召阿大夫语曰自子之在阿誉言日闻然吾使人视阿田野不辟民愁苦昔日赵攻甄子弗能救卫取薛陵子弗知是子以币厚吾左右以求誉也是日烹之】虚声了无实夜虫鸣机梭【次公盖夜虫有促织之名而实未尝织所以成毁誉无实之义】相逢一笑外奈此白髪何天骥皆籋云【援前汉礼乐志天马歌云倜傥精权竒籋浮云晻上驰籋音蹑】长鸣饱刍禾王庭旅百实【縯左氏庭实旅百天地之美具焉】大贝随弓戈【縯书之舞衣大贝鼖鼓在西房兊之戈和之弓垂之竹矢在东房】君独一麾去【次公顔延年五君咏阮始平云屡荐不入官一麾乃出守】欲赓五袴歌【援后汉亷范为蜀郡太守民歌之曰亷叔度来何暮昔无襦今五袴】甘棠古乐国【次公甘棠陜州事今驿名尚谓之甘棠馆云】白酒金叵罗知君不久留治行中新科过客足瞠喜东堂记分鹅【縯晋刘毅传初江州刺史庾恱隆安中为司徒长史曽至京口毅时甚屯窭先就府借东堂与亲故出射而恱后与僚佐径来诣堂毅告之曰毅屯否之人合一射甚难君于诸堂并可望以今日见让恱不许既而恱食鹅毅求其余恱又不答毅常衔之义熈之政夺恱豫章解其军府使人微示其防恱恐惧而死】此外但坐啸后生工揣摩
  </div>
  <div class="pagination">
   <a href="东坡诗集注_page22.html">
    上一页
   </a>
   <span>
    ...
   </span>
   <a href="东坡诗集注_page18.html">
    18
   </a>
   <a href="东坡诗集注_page19.html">
    19
   </a>
   <a href="东坡诗集注_page20.html">
    20
   </a>
   <a href="东坡诗集注_page21.html">
    21
   </a>
   <a href="东坡诗集注_page22.html">
    22
   </a>
   <span class="current-page">
    23
   </span>
   <a href="东坡诗集注_page24.html">
    24
   </a>
   <a href="东坡诗集注_page25.html">
    25
   </a>
   <a href="东坡诗集注_page26.html">
    26
   </a>
   <a href="东坡诗集注_page27.html">
    27
   </a>
   <a href="东坡诗集注_page28.html">
    28
   </a>
   <span>
    ...
   </span>
   <a href="东坡诗集注_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
