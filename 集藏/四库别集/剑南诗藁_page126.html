<!DOCTYPE html>
<html>
<head>
    <meta charset="UTF-8">
    <title>剑南诗藁 - 第 126 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>剑南诗藁 - 第 126 页/共 193 页</h1>
    <div class="content">　　一百七十里我行谁谓賖期年初去国度宿即还家事似谈春梦身如寄客槎石防村好在重理旧桑麻
　　雨中别同朝诸公
　　今日别交旧街泥盈尺深极知当作恶追恨阙相寻笑语关幽梦江山入苦吟新秋才一月留句待清砧
　　又
　　雨防万珠落水声羣马奔才能脱危路未遽定惊魂一埽枕中梦即归江上村村醪莫嫌薄随事有鸡豚
　　出城
　　羁枕不成寐羸骖晓出城驿门深闭草苑树宻藏莺老病安闲散疎慵负圣明津亭凝望久惟是待潮平
　　宿北钱清
　　晡时理舟檝甲夜泊钱清韲饼依然美【店家韲面有名已六十年矣】渔灯特地明酒旗阑道出风浪拍舩鸣未説乡闾喜江山亦有情
　　老伶
　　老伶头已白相识不论年时出随童稚犹能习筦烟林梅市路风幔放翁舩余酒堪同醉君无惜醉眠
　　舟行钱清柯桥之间
　　逾年梦想防稽城喜挂髙防浩荡行未见东西双白墖先经南北两钱清儿童鼔笛迎归舰父老壶觞叙别情想到吾庐犹未夜竹间正看夕阳明
　　寓蓬莱馆
　　道山方梦断税驾复蓬莱海上羝应乳辽东鹤已囘客惊添鬓雪自笑久心灰底事妨人睡楼头暮角哀
　　乍自京尘中得归故山作五字识喜
　　门巷如秋爽轩窗抵海寛初还绶若若已觉靣团团引睡拈书巻偷闲把钓竿人生快意事五月出长安
　　初归杂咏
　　雪满渔蓑雨垫巾超然无处不清真胸中那可有一事天下故应无两人骑马每行秋栈路唤船还渡暮江津酒楼僧壁留诗徧八十年来自在身
　　又
　　齿豁头童尽耐嘲即今烂饭用匙抄朱门漫设千杯酒青壁宁无一把茅偶尔作官羞问马頽然对客但称猫此身定向山中死不用磨钱掷卦爻【磨钱掷卦爻蜀龙昌期语也】
　　又
　　八十可怜心尚孩看山看水不知囘輭炊香甑桃花饭浅酌清尊竹叶醅平地本知多陷阱羣儿随处觅梯媒旷懐只待秋风起十丈蒲防海上开
　　又
　　换尽朱顔两鬓皤流年如此奈君何早从学问求开益晚悟文章要诋诃每忆壮游成独笑间逢老伴亦髙歌更余一恨君知否千载浯溪石未磨
　　又
　　窗下初収剥啄棊疎帘窣地昼阴移下岩石润挥毫后正焙茶香落硙时癃老入朝元是错期年决去已为迟天公赋予谁能测只吝功名不吝诗
　　又
　　小园五亩翦蓬蒿便觉人间迹可逃尽疏珍禽添尔雅更书香草续离骚药苖可斸携长镵黍酒新成压小槽老入鹓行方彻悟一官何处不徒劳
　　又
　　乞得身归且浩歌萧然生世寄渔蓑茶甘半日如新啜墨妙移时不再磨山寺蹋云频独往邻家穿竹自相过棊枰胜负能多少堪笑傍人説烂柯












　　劎南诗稾巻五十三
　　钦定四库全书
　　劎南诗槀巻五十四
　　宋　陆游　撰
　　湖上急雨
　　谿烟一缕起前滩急雨俄吞四面山造化等闲成壮观月明却送钓船还
　　夏日独居
　　平生本清净垂老更萧然已罢客载酒亦无僧説禅空庭朝下鹊密树晚鸣蝉长日君无厌新秋近眼边
　　溪上夜钓
　　少时妄意学金丹八十谿头把钓竿露湿茭樷姑恶哭烟深沙渚鹭鸶寒登临每叹乾坤大强健犹应歳月寛作意清吟未须厌如山残稾后人看
　　幽事
　　曵杖惊林鹊投竿罥涧花若非诗满巻只道梦还家开士分朝饭隣翁唤午茶悠然吾事足归路竝山斜
　　夙兴
　　幽梦囘千里高城转五更窗虚送月落竹动喜风生自笑行安往犹思坐待明郊居少僮仆手自辟柴荆
　　文章
　　文章在眼每森然力弱才疎挽不前前辈不生吾辈老恐留遗恨又千年
　　闲游
　　触热辞行在扶衰返故丘乱蝉催落日病叶报新秋秣蹇投山驿寻诗倚寺楼不因行万里那信此生浮
　　又
　　剡县有佳处吾行无定期横塘供晚钓孤店具晨炊约客同看竹留僧与对棊人生得自在更老未为迟
　　又
　　我出亦何急辍行还怅然轻装幸已具老健更谁先野饭聊支日山蔬不直钱此生终乐死何以报皇天
　　又
　　已破京尘梦还寻剡曲游戴星离古戍冲雨憩山邮壁认曽题字门横昔渡舟经行固多感随处寄悠悠
　　夏日
　　赫赫炎威日正中冰纨笛簟欲无功一心愿伴沙头鹭百计难呼木杪风纎手削瓜刀似水小甖分酒盏如空洗心幸有高楼月少待寒光出海东
　　蜻蜓浦夜泊
　　风雨忽如秋已深短蓬今夜系枫林溪翁那问市朝事蔬食不生杯炙心横截烟波飞健鹘远投沙渚落羁禽斯游谁道伤幽独犹有残钟伴苦吟
　　幽兴
　　微官那得系疎慵幽兴浑如社酒浓埽尽尘埃无一防洗空幻翳有千重百年到处俱羁客万里従来付短笻身在有余真妙语杯羮何地欠秋菘
　　避暑近村偶题
　　乞得身归荷圣时登临筋力未全衰楚祠草合三义路【项羽庙在项里】隋寺苔侵半折碑【安隠院也】孤店不妨椉月宿扁舟频为看山移红尘冠盖真堪怕还我平生白接防
　　南堂夜坐
　　老来日月驶秋令俄更端蝉号晚愈壮萤火流空园西风吹衣裳萧然谢炎官饱食一事无散发坐前轩河汉西南流北斗何阑干坐久光彩变缺月涌金盆欲睡复踌躇草棘露已漙徂歳何足道死生付乾坤
　　立秋前一夕作
　　萤度梧楸径鸟鸣蒲苇洲宁知八十老又见一年秋贺监称狂客刘伶赠醉侯吾身防兼此已矣尚何求
　　忆昔
　　忆昔西游两鬓青即今镜里雪千茎蛾睂风月犹闗念濯锦鸎花已隔生避暑有时移枕簟畏人终日闭柴荆此懐恨欠诗千首且寄秋泉一再行
　　自嘲
　　外泽里常粗元知似瓠壶仕因无援困学为背时孤轩盖愁城市风烟落道途它年游万里不必念归吴
　　夜坐亭中
　　大泽秋初到荒庭夜自明风云生有河汉落无声病得新凉减诗因少睡成高枝有乌鹊栖穏若为惊
　　养生
　　禀赋本不强四十已遽衰药褁不离手对酒盘无梨岂料今八十白间犹黑丝咀嚼虽小囏幸未如牛呞昔虽学养生所遇少硕师金丹既茫昧鸾鹤安可期惟有庖丁篇可信端不疑爱身过拱璧奉以无缺亏孽不患天作戚惟忧自诒挛躄岂不苦害犹在四支二竖伏膏肓良医所不治衣巾视寒燠饮食节饱饥虎兕虽在傍牙爪何由施老人不妄语聊赋养生诗
　　饮酒近村
　　放翁睡多少行立人扶往赴邻里集痛饮山花挿鬓红醉归棘露霑衣湿纱巾一幅何翩翩庭中弄影不肯眠莫欺此老今衰甚曽见高皇狩越年
　　游山
　　萧散湖山路天教脱羁蝉声入古寺马影度荒陂樵唱时倾耳僧谈亦解颐偏门灯火閙不敢恨归迟【偏门防稽城西南门名】
　　又
　　久客喜归舍况逢秋气新聊椉行艓子闲觅住庵人道士青芒屦高僧白氎巾更须苔井水一为濯京尘
　　又
　　病退犹行倦山坡每少休高枝闻鹊语浅濑见鱼游偶有堪椉兴元无可遣愁悠然又终日争路有归牛
　　又
　　古寺不来久入门空叹嗟僧亡犹见塔树老已无花世事虽难料吾生固有涯慇懃一梳月十里伴还家
　　闻蛩
　　蝉声未断已蛩鸣徂歳峥嵘得我惊八十光阴犹防许勉思忠敬尽余生
　　又
</div>
    <div class="pagination">
<a href="剑南诗藁_page125.html">上一页</a><span>...</span><a href="剑南诗藁_page121.html">121</a><a href="剑南诗藁_page122.html">122</a><a href="剑南诗藁_page123.html">123</a><a href="剑南诗藁_page124.html">124</a><a href="剑南诗藁_page125.html">125</a><span class="current-page">126</span><a href="剑南诗藁_page127.html">127</a><a href="剑南诗藁_page128.html">128</a><a href="剑南诗藁_page129.html">129</a><a href="剑南诗藁_page130.html">130</a><a href="剑南诗藁_page131.html">131</a><span>...</span><a href="剑南诗藁_page127.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
