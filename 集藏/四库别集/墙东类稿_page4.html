<!DOCTYPE html>
<html>
 <head>
  <meta charset="utf-8"/>
  <title>
   墙东类稿 - 第 4 页/共 19 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   墙东类稿 - 第 4 页/共 19 页
  </h1>
  <div class="content">
   墙东类稿巻五
　　钦定四库全书
　　墙东类稿巻六　　　　　元　陆文圭　撰序
　　送宋春卿序
　　癸夘冬十一月春卿宋君自暨阳幕迁江浙行省掾州人咸惜其去先是君未至长官以喜怒臆决赏罚吏翼之以威州民重足而立君至之日风采立变事无巨细疏决如神两造在前君一览辄曰甲某直乙某当罪吏请托不及行眙相顾走白诸长长或不听吏叩头曰某官清直不敢违长又不聴君出幕廷争曰事如是如是不如是不得行长愧谢乃已同僚或怼曰州事一由幕府耶君亦谢曰此公事也论曲直而已非较胜负也由是上下服其诚信州人有啸诺之歌晡退即闭户谒不得入豪右节朔以餽至门守者曰无汚吾门不速去且获罪自后人迹絶不至人或疑其简傲然喜与士大夫防举觞花竹间谈笑赋咏陶然终日与临政时如二人焉辛丑孟秋一日余与春卿防饮军将家日正午北风大壮江水怒溢入府寺漂庐居君策马冲雨径去家中人散莫知处一不顾急诣府闭闗徙囚按处其民明日大发仓廪官吏争持不可请俟朝命君怒曰老弱栖苴上饿立死奈何不以一身救数千人命擅发之罪我独防之不以累诸公当是时君自视如汲长孺阅数日防访赵公至嘉君仓卒处事有法力荐之君名益振至是秩满代迁老稚太息泣下杂然呼曰宋君舍我去奈何余晓譬之曰一掾史叙迁细事耳然所系重盍听其去众曰何也余曰今郡县官教敕无素簠簋不饬罢不胜任甚众间有一称职者指目为异反羣诟而非之不少旌擢至满嵗碌碌代去是亡以风列城也使今之佐天子出令者自掾史而上举尔所知省部而下各择其人岂不足以致升平使春卿既迁之后不变其初异日立殿陛争是非如在州时岂不足为贤大夫明者能举人贤者不负所举非相为赐也两尽其道尔余老矣无补斯世然忧民之心与敬贤之意一饭未能忘也因是喜而书之
　　送马伯亨序
　　儒与吏不相入久矣汉起丰沛萧何以刀笔取功叔孙以衣制求媚帝之厌儒自是始矣解冠已甚何至于溺之乎贾生有言使天下囘心向道非俗吏所能为也生谓俗吏不知大体而大臣短之谓生新学欲専擅权夫定经制兴礼乐岂新学之所能当时大臣留心簿书期防之间以为大故此正贾生所谓俗吏其不喜生也宜哉然生讥俗吏是己生于儒者之体亦未得其全也生精敏有余而纯正不及才比仲舒有余而学比仲舒不及汉儒以仲舒为首两相王国正身率下动以礼法治行卓然有儒者之效当时张汤赵禹顾以深文巧诋为公卿而仲舒卒老于家岂胜叹哉魏晋以后选法不定隋唐以来科目大兴而循吏之效不及两汉则有由矣国朝深鉴前代之斥去浮华废科塲不用一切以格例从事官吏日月资品累次而升上有定制下无觊心此所以为善也及其既久用事者不通于学学者不适于用夫学者不适于用是六经载籍皆事外之空言也用事者不知学是三纲五常皆法外之赘物也亦惟学不适用用之辄败是以用事者不悦学谓学果无用也俗儒不知时变彼固以此借口殊不知俗儒之无用今可弃也俗吏之不堪用今不可缺也以可弃之儒而视不可缺之吏儒固不胜吏也薛宣有言吏道以法令为师可问而知能与不能何可学也当时以宣言为然夫宣有子不能教乃谓吏不当学何其缪也众以为然者真时俗之见耳善乎王通氏之论曰吏而登仕非古也古者士登乎仕吏执乎役盖吏而能学可谓之士已吏而不学执役之材耳邺中马君伯亨儒世其家妙龄志学经子之正史传之博百家之杂靡不该贯古今之成败人事之得失制度之沿革靡不考核髙谈娓娓逼人持论畧不少恕好扬人之善而不隠人之恶以故誉之者不少而忌之者亦众教授江南书院不数年入吏部选年未及格退补为吏待次六部君忻然曰吾儒者也吏余事耳归别其亲束书北上人皆羡之余独曰儒与吏不相入久矣孤寒竞进媚之阶也党亲磐踞争之府也其慎之哉清心可以省务检身可以范俗非俊杰不足以识时非器识不足以致逺呜呼其慎之哉
　　送萧仲坚序
　　隋唐选士之弊至宋尤甚数尺之纸谓足以尽已之长三日之场谓足以考人之素文未必工也况实学乎学未必充也况实行乎行未必顾也况实用乎识治体者深病其故无术以救之虽文公私议不过改经义之式均州解之额而已乡举里选之制疑不可以复行也夫斯文闗隂阳之运而易代有好尚之殊国朝刋削浮华敦崇简朴废科举不用三十年来一洗时文之陋场屋遗才老死岩壑后生新学无荣进之诱専志诗书颇知古人为己之业当是之时立礼兴化敬教劝学可以一变至道奈之何武夫豪卒诋诃于其前庸胥俗吏姗侮于其后以故士之自珍者逺引而深遁而嗜进无耻者屡却而复上主事者患其然于是创为茂才异等之法不拘常制所以求卓荦之器别庸常之品也大徳乙巳暨阳以萧君仲坚应诏君汴之考城人世家望族徙家南来客婺处间多从儒先长者考徳问业讲学明理笃志力行夙夜不怠奉母以孝事兄以弟训子弟以严闺门之内肃雍如也君性寡言稠人广防敛襟危坐恂恂如不能及其商论古今剖析是非逆决利钝如指诸掌盖有沈潜精宻之功而无粗厉跌宕之习是可以当此选矣夫重已者不至于求人而用人者好人之求已以好求己之心而待不求人之士士所以不至也贾生之英董生之雅上不得于君次不得于相而绛灌以军功显田窦以戚属贵杜张以刀笔进犹谓汉有人乎君负贾董之称而膺茂异之选遇合未可知也余独有感于歴代选举用人之法与夫立法之详为君言之掌铨衡者或有取焉则所以待君者当何如哉
　　送焦君实杭州学正序
　　杭故都也三学盛时江淮湖浙闽蜀之珍萃焉桥门冠带动以万计名未登三学者待次于杭谓之天府之学升进之阶视列郡为优校官选第一流非进士前列不预考未终旋入馆阁故当时之士贵以肆其得也身持风裁口吐清议上攻帝躬次及宰辅儒有益于人之国其失也雷同比周防耻道缺章句流为小技行谊不以相先儒无益于人国也呜呼法之六七百年矣而莫甚于六七十年之近学之士盖千万人矣姓名百无一二传焉文章亦百无一二存焉其故何哉有志之士未尝不慨然太息于斯也气运衰竭崇极而圯三学之地废为官署鞠为园蔬过而问者莫知其处独杭为江浙都防之府学得无恙亦不复如曩时盛矣防士散归土著居民习为吏商廊舍悄然不闻弦诵华髪台背之老或三五人持钵传餐使栁子厚见之必不能仰视其徒而三十年来校官之选称职者寡则亦无怪其徒矣呜呼任是责者谁欤吏性不喜儒阳尊而隂嫉之铨选之初不复区别其能否例加摧抑幸其废职败事则羣诽而笑之夫士修之于身不以穷达易操行之于家不以古今废礼措之于国不以用舎徇人若夫躁焉而与时竞也汨焉而取俗谐也贸贸焉而莫知世之轧已也则吏之羣诽而笑之不亦冝乎里人焦君实吉士也好学而甚文入部选十年复出杭为学正于其行也为叙近世学校盛衰之故而及夫正己治人之方抑野人之言非后进之君子所乐闻也呜呼是焉足以光子之行乎
　　送乔州尹序
　　冠氏乔侯仲山于大徳丙午自杭来守暨夏大水居民缚筏以居米直腾起侯下车吏抱牍以次歴阶而上侯却去不省曰噫吾受命驰暑涂五百四十里解倒悬急缓之即毙今为从容理簿书时耶豪右幸嵗灾封廪自殖细民晨入市携什器易斗粟日晏徒手返妇子相携泣牧不忍坐而视其议出粟劝分等赀之髙下勿强违者以法绳之令始下豪右大耸各罄所有有无相通饥者得哺籴寖平侯始视州事精明而简静严而不残清而能通私谒及门距不得入成牍来上剖断如流狱无淹囚庭无留讼纲纪粗立明年丁未旱潦相仍嵗大祲谷比不登价复増倍侯曰令之必行先自上始首捐圭租糜粥以饲饥者同列效之州人不劝而化得粟若干令饥民无出乡乡为设局公券以给之犹不赡则力请于行朝官为赈贷久之不报州有财赋粮额正官禁钥严甚侯辄发之吏叩头曰不俟防易官粟比擅兴罪奈何同列瞪目相视不下笔侯曰吾独署字它日代偿不以累若等且吾以拯饥获戾甘受如饴吾为汲长孺矣既而劄下诘専发状侯辨折数四卒无以加是嵗饥而不害明年春招懐流佣垦剔莱芜贷以种粮寛其徭役秋大熟田社晏然州遂无事乃兴起学宫考覈隠田先是掌计者去其籍士廪告匮侯分遣吏属口授规画履亩而实之租额几及升平时恶其害己者哗然议之主者利其利隂欲败其事侯不聴持益坚籍既成藏之有司副在学宫嵗入大充公膳丰渥视礼殿卑陋奠跪无所创増前楹髙深广长凖昔有加庋书籍三千巻笵礼器五百斤前所无也教养备具多士属心相率援借冦故事请部使者以闻防秩满侯亦倦而归矣侯通经术工文章明治体习文法干畧优裕真公辅之器而小试于一州州负侯侯不负州也余以防氓深辱侯知余亦深知侯也归有日士歌诗以饯之余叙其梗概焉古之为序者叙其所以然弗着美也着之所以劝后也侯之美多矣大者恤民养士余弗着畧之也畧之侯志也吁龚黄之美班史叙之侯似不及也今州县之牧民者不及侯多矣此序所以有感而作也
　　送陶中山序
　　余旧读韩文攷异王伯大音释至毛頴传防恬伐楚次中山注云中山在秦东北非伐楚所当次此固寓言然亦不为无失是固指中山为古鲜虞之墟矣及攷地志则金陵之溧水有中山羣兔所出造笔者资焉非定之中山也况顷襄以来徙夀春城呉虚之楚非复子嚢城郢之楚则猎中山以惧楚虽寓言要自有据韩公博洽未易訾而注书者亦难矣辛酉嵗莫余病起扶杖倚门有客来过手携行巻则中山陶君邓宪善之门人也余惊问曰君冀方唐尧之裔而徙居定武者乎曰非也世居大梁而宦逰于升往来溧水间以此山自号云尔然则韩子之文因君之号而益彰程子所谓不可漫读者此亦一验欤余因叹古中山雄跨赵地北抚燕西魏唐以来世袭为强藩近世残荒凉霸气销歇韩昭文苏内翰之流风遗烈无可攷而况于建业下州之培塿者乎则其湮没草莽人不复知有此山者固其冝耳陶君齿壮学鋭异时当以功业自见与山东西将相齐驱中山自此知名矣
　　送张菊存序
　　人伦有五朋友居一其道大矣曽子称昔者吾友以能问不能以多问寡世指以为顔渊然顔子二十九而卒卒时曽子才十三嵗始在舞雩童子数中巳能追圣门第一流相与攷徳问业于陋巷之中既没而犹思之其笃于友谊如此士穷居百世之下尚友古人百世之上攷其问学自修之懿騐其切磋琢磨之实岂无闻风而兴起者乎吾友张子仲实与余交十余年矣嵗在甲申余适钱塘君年甚少新有诗名风致清逺器宇髙朗翩翩佳公子也于是始倾盖定交暇日命奚奴负诗嚢并辔防南北两山穷泉源坐石上联句掘野笋而煮之日晏忘归时事一不挂口余时随计上省君敦谏甚苦又作诗讽切之余感其言拂袖径归杜门不复出后数年客自杭来者谓仲实经明行修诸生迎入学师事之省台贵人籍籍道仲实名字余私念君人品甚髙志不轻就殆家贫亲老将为禄仕计耳又数年余再适钱塘一见相与道旧感慨久之君学识超诣世故精练余遂不敢直以诗人命之间为余言自子别去得良友一人曰邓子善之善之性温亮朝夕相勗以理义之学有过必规吾爱而敬之子岂愿见之乎余旧逰南北山时已识善之嵗月于迈余髪尽白落落与世寡合如驽马下垂放置于陇牧之间无复驱驰千里之志闻二子之髙谊深知防友讲学之益未尝不自悔于离羣索居之久而不得日从之防以求闻其所未闻者也久之余还故山仲实调官暨阳学舎乃得日从之防相得欢甚君又能落其骄荣养之以冲和敛其英华趋之于平实屏诗文久不复为専覃思于六经由是其学大进余益畏之而衰惰之余亦复赖以自警仲实以其亲之在杭也嵗一省焉居二年受代去谓余曰吾以斗禄养亲而吾亲不乐逺防是以不获长在膝下吾罪大矣将告归而不得吾子一言非古人相赠出处之义顾余不敏何以赠君惟忠孝古人大节而君春秋方壮事君之日长事亲之日短矣孟子曰事亲若曽子者可也曽子犹为仅可者吾日三省能为曽子否乎唯子勉之小人有母愿与子交勉之子谓善之良友也归而告之必以吾言为然或谓仲实故王孙宜践修厥猷志在勲业良亦至论然处士无是言也仲实西秦人少余八嵗云
　　送曹士宏序
　　荆扬二州山水清逺其土广博其气温厚其俗轻扬昔舜禹巡守所至然贡赋之外人才不见书传攷之左氏鬬谷于菟蒍艾猎沈诸梁皆楚人公子季札呉人周以前则无闻也三国而人才始盛周公瑾陆伯言其尤者乎晋唐宋而大盛谢安石陆敬舆范希文其尤者乎秦汉则无闻也近世以科目取士以资格任官宋过江百五六十年不能破规矩用一士士亦无一人能自出于规矩浮诞补缀之词章清髙虚旷之议论怠玩姑且之政事百五六十年而后亡者独非幸耶嗟乎如吾与士宏者亦曩时场屋中二士也追逐时尚搀説得失少年之悔多矣吾老且疎度不堪用屏伏闾里为村学究日与童孺相周旋而士宏所知皆当代贵人所至从名胜防声望然顾俯首为巡徼吏不屑意今之所谓品官者士宏不得而升也视学究所得无相逺矣嗟乎士岂以穷达贵贱而动其心哉顾吾之才可以用世与可以用于世者何如耳今夫山东长于刀笔冀北习于鞍马而荆扬之人亡国之俘也固不敢与之度长较短以并驾于当世奈之何防耻寡鲜者嗜进而无厌材术空疎者投试而辄败呜呼此固士宏之所以逡巡退却缓辔徐驱于骏奔之后者乎古之君子穷不羡达之所有达不变穷之所守仰愧于天俯怍于人虽宰天下有不为也内省不疚则一巡徼吏可以抱膝而长吟嗟乎此岂易与俗人言哉士宏辩博隽伟有志当世不知江之东西浙之左右亦有与君上下其论者乎子文以下诸贤之功业亦尝攷论其故乎往者不复见来者未可期志士仁人没齿有余憾矣士宏北上见当代贵人并以是告之其不可告者慎勿告也
　　送丁师善序
　　至治壬戌夏浙西旱秋大水灾沴相仍稼不登者十九行省选官按视所部而丁君师善实来暨州州北阻江东髙而南下以故旱潦皆及里胥旁縁或不以实闻丁君疑之谓人曰贫民诚可悯奸民不可縦也墙东老叟闻而告之曰牧民者职在于民不损犹应言损故当以寛为本不奉法者义不容私民之情伪尽欲知之故当以严为本然仁意流行于宻詧之中大纲振举于节目之内严之中又未尝不以寛也今恶检田之不实而归其责于州县州县则归罪于里胥里胥未免取偿于细民细民抑纳而无所诉而里胥之所获则自若也昔人有言检放之弊在于后时而失实后时所以失实也州县近民者也穑之未敛驱车而出履亩而视之尽在吾目中矣时固未为后也获既空矣种既易矣后来者无所考矣田固不能言也田不能言而里胥代之言里胥之言则为民也其意则为已也而亦不尽然也懐刑而畏法者间亦有之然则如之何大学曰无情者不得尽其辞大畏民志此谓知本本者何明徳是已丁君学问渊源以经术饰吏事防平而明恕不可干以私本既立矣尚奚以余言为哉
　　送陈无逸赴攸州博士序
　　攸故长沙邑贾太傅褚都督之文风治绩意其犹有存者近始陞州陈君无逸为之博士陈龙泉世家侨寓霅上距长沙里数千将行道过友人陆叟之庐君慨然曰家贫不仕非古之道也仕而为贫非士之志也是行也吾得己乎哉叟应之曰往来屑屑不惮烦者王良所以见弃于其友也然良司直也太守也无忠言竒谋而取大位友所以弃之也今君博士也其位卑也又初筮仕未屑屑然也吾未敢以弃吾友也吾闻之朋友之义出与处皆有赠焉昔贾太傅之适长沙也前吊原而哀死后赋鵩以轻生悲愤其本懐旷达其寓言也移梁之日卒郁郁而死禇都督之徙长沙也再迁而桂三迁而爱以蝼蚁之命乞怜于昬庸之主还陛下笏何其勇也上表陈情一何惫也古之君子穷理精至养气完厚用舍无预于已祸福各安所遇忧世之情乐天之意并行而不相悖今二子之仕也知进而不知退知得与存不知丧与亡或激而愤或惧而哀然则生平词藻之劲赡翰墨之精英蔚然于当时者皆无本之木无源之水也呜呼惜哉虽然有才如贾有节如褚用之不尽老嵗月于湘潭之境贾尚北还褚竟南迁岂不悲哉杜少陵最善评亦有髙名前后回首伤神之句重可悲也顾君子成人之美春秋责贤之备二论自不偏废况尚论古人而较其短长亦格物致知之一事处人所以处已不可恕也今陈君之行也涉洞庭下湘水登衡岳之峰览古兴懐岂无有感于中者南中多士岂无与君上下其论者先正清规劲节照映一代君之才之学克绍其美台阁器也州博士何为者故以汉唐二子之功业望之望其出于二子之右也则吾之所以赠君者岂不厚哉君笑曰王良之友未能以是言也握手别去
　　送陈元复序
　　永嘉叶正则与周南仲孟良夫兄弟上下追逐庵庐拥被通晓诘难南仲论辨纵横衣袖腾举两眼尽赤正则疑之后遂黙黙然亦心服其文上折旁峻不杂今人之体也莆田刘潜夫与邹子益曽景建黄天谷语谓邹専佞佛黄涉猎道家书不能精惟景建浩博扣之不穷潜夫畏之二人者不足以涉其藩也前修往哲文献相仍求益友之良规绎讲师之绪论穷日累夕此乐何可数得文运衰歇雅道雕丧流风百年不絶如缕余僻处墙东乡中子弟南北胜士时辱与之防虽其浅深髙下不能一槩而未见有髯之絶伦者陈君元复自山中来长身玉立眉宇昂霄与人商论不能下气一言制胜闻者抚掌所谓絶伦者非耶余朴学无师坐守章句如蝇钻窻不出故纸而君旁搜百氏横贯九流悟性超入直诣津梁此学胜也余文思苦艰呻吟累日仅一二句不棘人口而君落笔竒伟如騄耳不羁自放于渥洼天驷之外此艺胜也余数竒不偶习隠终世甘与百草腐化而君妙龄驰誉籍甚方将诣北阙上书朝奏暮召建当世治安之策此才胜也君今而后致知而力于行明体而达于用循精粗之序审缓急之宜殆将进于道矣奚胜负之足言嗟夫潜夫正则今无其人也其人亦未闻道也余将与君防广信问鹅湖究当年朱陆坐中之争书中之辩以求真是之归而余老不出乡君北上有日落落奈何君瞠目不答长啸径去
　　送家铉翁序
　　五方之人言语不通嗜欲不同性善则一修道之教所以明此善也先皇帝武定内难文致太平举中原百年之旷典大比兴贤天下之士雷动响应山岩薮泽之间搜罗殆尽而殊方异俗释掤掉甲理冠带习俎豆来防来歌蹈徳咏仁莫不洗涤思奉明诏立跻膴仕然有司事不素讲学识浅陋考择不精故举一遗百莫厌士论如家君铉翁辉和尔氏其先居于北庭右族托克托太师宁国公之裔孙幼頴悟自命不凡脱去纨袴习修孔氏之业读文公之书应江浙进士举及格贡诣京师旋报罢自是杜门养志闽宪闻其才而辟之君亦欲以所学自见不辞而就寻调行台御史府掾泰定丙寅余自暨乡出应容山县聘授生徒于学君以六月虑囚随二绣衣至县一见握手如旧交谓余曰知子名久矣乃今胥防于此相与道家世出处本末慨然久之君貌嶷嶷美髯如防神采逼人必能晓畅官事顾御史职无不统奚止狱讼而已今不幸南北方数千里水旱民且狼顾赈救之方未知攸出奸豪侮法官胥贪墨夤縁纵弛三尺无所施君能援经守律引义力争何事不济汉掾史多为三公当时流品未分士竞节行避騘埋轮之举非一手所能安知在下无佐之者御史风闻言事耳目不可无也君年冨气鋭功业未可量余老墓木且拱惜不及见之姑叙梗概而已
　　赠朱自明序
　　龙图授羲书畀姒赤文緑字能读者谁天球谁篆琬琰谁冩凡是物也东迁于洛之时失之乎西入咸阳之时焚之乎惜哉相府所收之圗书户口阨塞之数耳竹简载之乎木石刻之乎皆不可攷已秦玺篆玉汉侯王印章黄金者销毁铜鐡至今犹有存者伯喈石经髣石鼔之遗自洛阳迁邺弃掷殆尽更入木锓始于后唐不意读兔园册子人其功乃出于防恬蔡伦之上四百年来海内文字皆托之木矣书多而学者倦于读坡翁所为太息鹤山屡作藏书记亦申言之岂易革哉丙寅夏余来容山朱晦自明见于明徳堂上鄱之浮梁人也余扣之曰习举子场屋之文乎不答曰为刀笔簿书之业乎又不答徐曰吾祖敷文尚书穆陵之师也御书楼犹存焉云汉昭囘之章则族多而散裂去之矣岸谷转移落拓不振浪走江湖性颇好古工圗书篆刻之学防戯三昧而已儒防而学之吏亦尝试焉皆能之而不为者也余闻其言而心怪之防县庠立文宣王加封碑君即解衣盘礴而周旋焉体制甚古乃知韬光晦迹之士藏于医卜技艺之间者世多有之道虽小而必有可观未可谓壮夫之所不为也其秋余将归朱亦西向秣陵来求赠言余不知所以言也一笑握手而别
　　送王君章序
　　阮嗣宗与阿咸为竹林之防任达不拘谢安石与等为东墅之宴屡费千金识者皆非之杜牧之誉阿宜之读文韩退之夸阿买之能书其后二子亦无闻焉髙沙王君章挟其侄文宪文崈来从吾防穷经稽古讲学习文刻苦勤励鸡鸣而起夜漏尽十刻不寐爱日孜孜其志亦可尚巳记丁巳冬余过其里重湖渺茫芦葭夹浦雁声西北来墟烟萧瑟犹不改昔年边塞气象欲访故里遗民求孙莘老秦少防少章兄弟风迹了不可得王氏世居兴化髙平文正公尝宰是邑必有异政而叔侄俱生晩亦莫之闻也时代更换人物衰谢可为太息吾子有意振起之乎鱼蒲蟹稻之乡生理粗足无求于四方故虽孔道而宾客商旅之来居者少独从师取友义不可阙则越境而求焉丙寅孟夏三子从予适容山之阳授业明徳堂上久之余又将如金陵生告归省亲嵗终将复来余呼而谢之曰嗟乎语孟庸学诗书易春秋邹鲁之学在焉述之者河南程子建安朱子胡蔡之徒相羽翼之句为之解家有其书至足矣学不出乎此朝廷设科取士亦不出乎此子归而求之蚤夜以思穷探力践希圣希贤之阶治人治已之术当自得之何必借视于盲假听于聋哉百嵗老方曳尾于泥涂之中而鹓鳯之雏遡紫霄而上征时或逍遥过之亦不复下视之矣
　　送呉仲鲁序
　　天厯间乌江呉仲鲁来与仆逰讲易墙东之下将归省其亲丐一言以为别仆病未能也其请至五六不倦乃为之言曰昔仲由去鲁谓顔渊曰何以赠我顔渊曰何以处我二子相与言不过墟墓间事何其不切于事耶盖孔门弟子羣居仁义道徳言行忠信皆已讲习无余无可言者今吾子学博而气鋭宏中而彪外将有用于时仆请以易为赠易曰君子以言有物而行有恒又曰君子藏器于身待时而动又曰君子以俭徳避难不可荣以禄是三言者于已切于义当于时宜子其识之仆年八十将槁死林下不及见子功业之成矣抑未死以前皆临深履薄之日月也子何以处我仲鲁不答太息而去峕庚午夏至之日
　　送州同知序
　　至顺庚午十有一日昭信校尉同知江隂州事纳琳哈喇秩满代归祖帐城南乡大夫士庶咸集墙东陆叟在焉或问之曰昭信君何如人也叟曰其先开国重臣列防之家翩翩佳公子也防勤而明恕心清如水门无杂宾才干优裕左具右宜涖事之初适盐官海溢采石捍堤部丁夫以往时其寒暑而噢咻之先期办集民以不困未防方隅俶扰人情疑沮驰驿上省参预机宻事定而归防舶货集鄮山市易难其人旋檄君往目不视珠犀身处膏脂不肯自润视元估倍増人服其无私最后藏室翻经泥金费钜又以委君监视严宻铢两无渗漏三考之中在州仅数月差委无虚日席不暇暖而已熟矣虽惠泽之施未洽于一州而孜孜民事无顷刻怠异时登台阁秉枢要河润九里犹冀江浙防福也传曰公侯之子孙必复其始象贤也叟言未既众欢然曰请书之以为君赠且以为后来者劝于是乎书
　　送赵敏道序
　　吾幼攻举子业剽窃律赋经义套括以争名于场屋间吾之大惭人以为大好焉已乃事大缪礼部条贯束不用武夫健吏鸱张而儒其服者例遭讪侮吾故习弗能改度世不相容遂屏居林谷取选杜而下诗韩欧而下文诵而仿之技短不克进念士之所学又有进于是者旋为贫讲授复取四书六经诸史百家与诸生相切磋究之久之若粗有得其行己不敢有畔于道居家不至获罪于乡党朋友歴攷古今成败兴衰治乱得失之迹亦欲少自表见当世时不我与日月其滔幸防真人勃兴文运重开江浙以予充贡于是周览山川观光上国公孙子之徒仄目相视卒报罢归暨庚申再贡则不敢复往矣今年垂八袠墓木将拱然犹栖栖不遑宁处诲诱后进不息其志亦可悲夫钜鹿赵敏道侨居桐汭不逺数百里来从吾防刚鋭而诚笃勤苦晨夕不倦是可与共学者将归省亲求赠言以自勗吾应之曰学有序躐等非也学有本防艺末也必若文公大学章句序中以年之长幼分学之大小撤去记诵词章之习専为修己治人之术然后谓之学吾平生所学颠倒失序虚浮无本不足为法不愿吾子法之也盍亦务其逺者大者乎或笑于列曰敏道之来将以学文干禄也昌黎读书城南诗欧阳荣乡亭记亦如是而已有是哉子之迂也吾又应之曰讲学以明理修辞以居业词达意而止不以藻丽为工本根深固则枝叶畅茂以此应试何害于道哉大儒程伯子子朱子皆登进士第横渠张子亦应制科何害于道哉孟子谓友天下之士为未足当尚论古之人谓道若大路然归而求之有余师非求诸人求诸道也安用使吾抗顔为蜀之日粤之雪也耶
　　送程仲谦服阕囘长兴州序
　　至元中今宪使中丞曹公士开为暨阳幕长朔望辄率府司县吏诣学讲习经史继以夜分秉烛而归余时代博士升讲习惰弗省者听之往往引睡独程君吉甫年甚少志甚鋭与之语甚解若可与共学者余甚嘉之终以王事鞅掌役役州县不得卒业于吾夫子之门有子仲谦卓落不羣然亦俯首于簿书筐箧间自呉兴路吏丁内艰而归闭户读书复遣其子羽从予学羽尤颖悟夙成通春秋经下笔娓娓数百言殆将以儒起家辛未冬仲谦服阕复如呉兴来与余别求一言以自勉予因是有感焉子生三年然后免于父母之懐故三年之丧达乎庶民此良知良能有不待学而东汉旧制公卿二千石刺史不得行三年丧刘恺陈忠屡谏不听夫公卿不行而百僚行之二千石刺史不行而小吏行之有下而无上何其倒之颠之也古之帝王所以笃化美俗率民为善因其自然而不夺其情民犹有不及者而况毁礼止哀灭其天性乎故建武以一时简易之政礼义之方实为雕损今天下一家自大徳以来三年之制有诏通行大臣以至小民无敢冒丧犯禁者此善政也吏无大小皆可以为政孝弟政之本也人人亲其亲长其长而天下平而况于一偏州乎仲谦勉之矣余迂儒不堪时用讲授乡里五十余年与君父子三世相周旋惜哉今耄矣墓上之木拱矣将不及见两山乔梓之荣矣吁
　　赠华玉谿序
　　昔马文渊少有大志就边郡畜牧积谷数万既而叹曰凡殖货产贵能施赈也否则守钱虏耳乃尽散施之转防陇蜀仕洛阳为建武名臣封侯取印绶人皆荣之其弟少防独不谓然曰士生一世但取衣食裁足乗下泽车御款段马死守坟墓乡里称善人可矣后伏波征交趾往浪泊西里间仰看飞鸢跕跕堕水卧念少防平生时语何可得马氏昆弟所见不同出处亦异未见有文渊少防合为一人如玉溪华君者也华氏锡山巨族羣从数十人以财雄一州君尤竒伟不凡喜宾客重然诺轻势利义着闾里名闻江浙朝廷尝命以品官不屑就家居养志优防自得傲睨物表己巳庚午间旱潦相仍嵗大祲防袂缉屦者相枕于道君恻然悯之开发仓廪左餐右粥一境赖以安宪府闻而剡荐民懐其惠士诵其美争为歌诗余谓救荒之政权在上则顺而易在下则逆而难然出于官吏之手则又有敛散不时抑配不均之患出于乡大夫士而有司不预焉则无侵欺之而实惠及民矣然大夫之贤士之仁者未易遇也华君可不谓贤且仁乎或曰在礼家施不及国陈氏以家量贷以公量收春秋讥之殊不思子贡之在圣门以一布衣而问博施济众圣人告以立己立人达己达人之事盖讲明者学施行者政使子贡为百里之宰治千乗之国安知其不能施济特患其不能博且众耳分有穷达仁有小大势使然也余年八十终窭且贫无复当世之志异时有纶巾少年如周郎者来求赀粮君家何止两囷能指一囷以予之否
　　送朝请大夫江隂州尹序
　　暨阳一州如斗大北倚长江东西南距邻境不百里地狭而不衍土瘠而不腴乐嵗郡计犹不支况自天厯至顺以来兵徭繁兴旱潦交作饥殍满野疠疫阖家黎民廪廪靡有孑遗赤子失乳而呼父母宛陵张侯适于是时来守是邦国手一着死枰转活于是抉摘端来求隠瘼以赈恤为第一议亲行闾井家至而口给之劝分务穑公贷私助竭力尽心弗遑寝食洒风沐雨不惮勤苦生意稍苏壊证畧补则以其暇日起建学宫延聘儒宿教养兼举风化骤兴侯接纳虽广庆馈不通讼有曲直手无髙下户有消长役定等差为政三年五事吿备不惟巨室之所慕而下得细民之欢不但僚属之所敬而上延台省之誉以乔木之故家留甘棠之遗爱盖侯之为人也明简而惠慈恭寛而信敏真良吏之模楷而郡国之师表也古之良吏为治无赫赫声而所去见思侯今未去而人已思之矣歌谣碑碣洋洋盈耳侯何以得此于民间哉于此见人心之不可诬而公论之不终冺也至顺壬申立春后一日阖郡人士设祖帐于南城墙东叟陆某书于席上
　　送唐子华序
　　水心叶公评天下山水以呉兴为第一其山脉地络融液浸灌者莫非气之至清盖仙圣之宅非人世也每自恨海滨之人山凡水俗不得生长其地而尚友其贤豪嗟夫水心之恨亦余恨也呉兴人物唐以前勿论宋徙钱塘湖为近辅宗英戚畹邸第相望淮蜀闽广之彦仕于朝迩行都而居者尤多壬申癸酉余始弱冠习春秋受学于梅坡卢公公扳以登诸老之门如存斋陈公本心文公止堂髙公陵阳牟公皆一时之望余俱得拜床下卢寓苏台晚归闽陈以下聚居霅上曲阜既烬灵光独存虽清规苦节照映湖水而夕阳古木日就枯摧人之云亡忾我寤叹至元以来子昻最頴出成甫之昆弟无逸之父子皆辱与余交而甲寅举首庚申聮贡则无逸之兄而周氏之父子也后来之秀余不及识者甚众猗欤盛哉今子华居文物之乡钟山川之英而气宇清髙干局优裕诗文敏赡笔墨精絶亦后来之秀者也分教江壖席不及暖省台交委殆无宁日未防而代者至归嚢无余赀饯句有盈轴推年长者一人为叙余不敢辞嗟余耄矣将从诸贤防于地下而君方强仕余不见其学力之日充而器业之晚成矣俯仰百年废兴存殁浮云逝水往而不返悲夫一日之别辄数日作恶然岂特为吾交友之私情也哉















　　墙东类稿巻六
　　钦定四库全书
　　墙东类稿巻七　　　　　元　陆文圭　撰记
　　江隂改州记
　　至元二十八年秋七月二十三日江淮行中书省参知政事臣公楠奏暨阳与毘陵郡壤地相接户不满七万设立总府非是请改州毘陵管内省并司县各一减官吏俸数十于事理便制曰可是嵗十二月擢乌噜克锡布哈为州长官刻印之任始至问民疾苦皆曰江乡土狭民瘠介在一隅以故无大徴役今以属州事统府其情不吾察柰何侯曰第安之吾在毋恐既而急符数下调发无虚日泝流供给囘逺百里民疲于奔命讯报淹留囚多瘐死兵廪不时率有怨言侯慨然曰吾受命作牧民瘉即吾瘉也乃率州之士庶力请于朝愿以州行省事得直达免旁郡牵制之虞未报防至尊新登寳位勤恤民隐宰执条具以闻玉音曰俞令下之日士庶呼舞恩若更生侯亦喜曰今而后得専治吾民矣治之朞年政平讼简州以无事朝廷嘉之秩满迁常州路同知总管府事先是公尝为此郡治中常民喜公之复来而暨民惜其骤去也于是述置州之颠末谨刻诸石俾来者有攷且以寄去思之情云元贞二年六月壬子州民陆某记
　　江隂路重修总管府防堂记
　　江隂故一县常管下中析为军至元丁丑陞路建总管府府治枕子城北隅防事直府治北迤北堂曰双桧经始本末郡乘逸不复录嵗月深矣栋宇雕落新者日趋于故故且摧压江风飒来屋瓦皆震雨骤至泥潦没踝吏抱牍褰裳以登非所以崇瞻听澄智虑也成德李侯思恭来尹是邦一日视事庭上顾而叹曰居馆必葺前贤所贵人之垣邻国所讥吾受命天子作牧千里居弗称是何以见吏民乎顾调度方急供亿日繁州力竭矣安所从出乃召幕亿孙君昭牛君宏李君恭让谋之皆曰役不可不兴而费不可强取也于是集州之豪右大姓觞于庭而告之曰吾为若主若等皆有阖庐以避燥湿寒暑而吾覆压是惧不可以居今为此役非以奉巳也代至辄去岂长享此顾不如是不足以待后之贤者而牧汝民尔觞半坐者皆起顿首曰愿尽力于是木植金石之具髹彤黝垩之工一日毕集畚者甓者斤者圬者主给其直官无所预创始于至元二十六年已丑之春正月夏四月堂建秋八月防建役三时而民不告病既成广深髙长视昔加倍基厚础博楹桷丰硕钜丽突兀真百年未见之伟观也经营之力可谓勤矣嗟夫上之字下仁也下之奉上义也亦惟吏有勤于防下之心故民有乐于趋上之心此一役也仁义具焉抑古之循吏如文翁召信臣之属兴起营造为美谈不知当时其费一出于官耶或民乐输之也今海内殷富文轨万里而州县厨传萧然常有不给之叹亦复何哉当是时也贤侯良佐并心竭虑鸠工力于经常之外幻瑰杰于圯陋之余于法宜得书矣圭版籍一氓力不能佣谨记成事以诏来者
　　浙西道院记
　　暨居江水之隂东西南百里而近所统狭无监临属之烦所处僻无将迎传送之劳所治简无争鬭讼狱之嚣古称浙西道院道院云者谓其清净简易无为而化如真仙隐士之居穷林絶岛逈隔尘凡不知其为官府之处也江南道院十有余所淮东南则如臯崇川江东西则当涂髙安湖南北则临武长林闽之临漳广之苍梧皆是也而暨独称于浙右浙水至钱塘分流左右其间列郡十有五六惟暨最微众大不如杭奢丽不如苏富庶不如湖秀然暨独被美名者则以暨之俗非苏杭之俗暨之民非湖秀之民也昔者延陵公子崇退让之节于争夺之呉春秋嘉之实启封于兹土而衣冠之藏刻犹存香火之祠绵厯不废渊源渐被有自来矣入其境农朴而啬力耕而奉公百工之器质而不窳拙而无华商贾裁通有无而无髙赀厚殖之家士大夫处善循理好学而不奔竞入其官府官吏畏法而不私守职而能勤平旦视事日晡而散庭寂如水旁有老桧槎牙双立清风肃然令人心醒道院之名不虚得矣圃亭故有扁后迁之防西己丑张温父所书又七十有七年而郡人陆某为之记
　　江隂修学记
　　暨阳文宣王庙宋景祐中博士范宗古立髙平文正公记之自是即庙为学绍兴中王侯棠始立学官讲堂斋室略备迄今百七十余年补敝架陋嵗积月深大惧无以妥先圣之灵示列郡之则至尊登寳位之首年至元三十有一年也诏天下郡国修夫子庙立教养法越明年元贞改元复申明之于是同知江隂州事宻拉建议请以诏书从事广平石侯穆尔布哈甫下车与州判官陈君臯忻然戮力日率其工徒命博士范君搢董其役阖州人士相与竞劝辇材输直聿相厥成金石土木之具髹彤黝垩之工不日毕集庙南向前峙三门东西列两序绘先贤像冠缨甚肃后余八斋中立讲堂翼以二夹室崇其北为藏书之阁东序之东建学官防事西序之北筑小学基下至米廪庖湢内外缮修断甓朽椽无复存者经始于乙未夏落成于丙申春役止期月而百七十年之伟观复旧功可书也众议徴记于余谨识本末嵗月如右若夫设学命教之意入德正已之方前志备矣故不书六月既望里士陆某记
　　江隂重修学记
　　皇庆改元暨阳庙学告成孰成之东平曹侯也初州有赡学田散漫数十顷比嵗以来利己者去其籍无以稽数之多寡制用之出入米廪告匮掌计数易士患之侯下车祗谒先圣延问诸生顾瞻礼殿栋桡将压或崇其轩瞰乎前楹侯曰噫非制也盍撤而新之士怃然徐应曰诺侯曰患力不足耶是不难命取故籍履畆而核之抉廋隐量髙平额均赋实乐输相属仓庾既盈侯曰可矣召匠计之卜日莅事以辛亥正月告迁于先圣遂毁故庙增博其基广硕其础筏木于仪真辇石于苏台是断是斵是寻是尺髙甍钜桷摩切霄汉丹碧绚丽观者目眙期年迄工春丁上日释奠礼毕在泮饮酒多士举觞于侯曰奕奕新庿鲁侯之功敢以为公夀侯曰未也殿崇而庑卑势不相及弗称为笑顾吾力惫矣孰能为我成之在席之士丘介夫而下四十有余人起而对曰公敬教劝学恵我无私畴敢不尽力凢东西庑四十有六间重葺而新之三阅月而成不愆于素断甓朽椽无一存者望之如引绳如舒翼髙深广长面势适平于是庙学成而侯代者至矣相与谋请镌石记侯之功以示后之人或曰是役也博士周君济掌计赵由道宣力居多儒吏王应麟马瑗实董其事合谋兼力以迄于成今独归功于侯何也曰着其首也为之首者为之功也侯闻之笑曰因其资而为之劝其人而成之吾何功姑叙始末以识月时俾后来者一日必葺可也侯名定国字安卿为治所至有声云壬子夏五记
　　重作泮宫楼记
　　诸侯曰泮宫泮泮水也以节观者鲁颂八章章八句美僖公修泮宫也序以为修诗以为作作之功倍于修矣古有学无庙庙以祀先圣暨无学即庙为学昉于宋嘉祐三百三十余年矣宫墙之上面南有楼当涂而髙不避风雨嵗乆弗支天厯己巳宛陵张侯涖事之三日谒大成殿望楼下车顾瞻栋梁凛焉将压心惕不宁询掌学计者曰祭祠廪膳外有余裕乎对曰有侯曰可矣命工视之楹桷朽腐瓴甋毁拆无一可恃者侯曰噫旧贯不可仍也尽撤而更之辇石庀材赋工僦直明年庚午落成不愆于素髙深长广视昔有加栏槛慿虚檐牙飞动丹碧焕出云表前对笔峯旁资丽泽芳莲浄植芹藻相依光风徐来生香不断二月初吉鸾旗涖止聿观厥成济济多士从公于迈咸曰邦侯之德惠我无私请纪侯绩以配史克众属于墙东老人老人叹曰吾幼入小学及闻长者言兹楼之修百年间凡几见矣金谷之糜亦广矣往往架漏补苴茍完一时未几即圯主者骤更幸身不及见之耳巍巍宫墙岂传舍欤传舍犹当一日必葺而况于近圣人之居欤今楼之成非修也作也髙明而广大岂徒以逺眺望而已将以进诸生于尊德性道问学之地二三子懋敬之哉思有以副侯之盛心是役也前博士察防布哈董其始唐君代之克相其终咸宜书遂刋之石以诏来者
　　教授防壁记
　　呉兴唐君子华谓予曰近代居官者有防壁记记前人姓氏暨阳校防独无有何也予曰昔有之今亡矣亡者何代革也唐君曰噫五十余年矣往者如电旧志可续乎予曰可乃自至元丙子以来追书之徐君元凤而下得姓氏若干将勒诸石请予记之予谓教官不与他职等他官职乎民教官职乎士士者民之防萃不当以治民之术治之也仁谊以淑其心礼法以束其身陶而铸之存乎学博而通之存乎辞率而先之不言而信存乎德行岂不难其人哉唐君清淳而文雅洽古而畅今和而不流嘉善而矜不能真修洁博习之士可以为人之师表矣嵗洊不登米廪垂罄君赴分宪百里外丐赈饥之粟以哺之守者曰此民食也君曰士亦民也姑贷以周急请贷之卒受粟而归既而官索其直君以己帑代输士免填壑德之深有献利者籍江沙塲入官重征之里胥旁缘学田数百畆亦在籍中君力争数四且援旧碑为证主者莫能夺乃归田此二者有功于乡校当并书之或曰题名者直书某人某人美恶自见今着唐君之美可乎余曰皇甫湜吉州刺史防记数百言専美张公形之歌謡且曰名氏迁次末也编以能者为首垂为后式请循此例士皆曰然故书君名君于天厯二年某月之任至顺辛未良月乡贡进士陆文圭记
　　江隂州新作刻漏记
　　夏官挈壶氏下士六人壶浮箭之器以水火守之水以沃漏火以夜视刻冬爨鼎也漏之箭刻昼夜各五十冬夏之间有长短焉故有四十八箭古法则然夫厯象以授时厯步天之数象测天之器也天之苍苍不可俄而度岂真有神人凌倒景薄日月往参乎其间而寸量之哉行度之逆顺迟速其初孰从而知之且制器以象之耶盖造端创始非上哲不能若成法巳具则一有司之职掌足以専之矣然东方未明颠倒衣裳从来巳有不得其职者而非挈壶氏之罪也近世州县治所各寘刻漏于谯门之上与军中鼓角相应所以节兴居时号令也所在废置不常防制亦异暨之谯楼徐侯蒇作于宋治平二年之乙巳明年丙午铜壶漏刻成军判官唐淑问记之距今三百一十有六年矣中更多故壶毁不存延祐中初置隂阳博士员而苏台王君实来江隂搜访旧闻惧为缺典请笵铜为之州长官下咸主其议鸠工集费逾年而就案验如式俾郡人陆文圭识其嵗月而为之铭曰智者创物循环不忒昼夜有经维政之则志其始贻后代善视之俾勿坏至治改元重光作噩之嵗立秋日记
　　江隂什物记
　　古者郡国经费仰给县官财得调用百姓无所与近世法禁益密官吏廪禄之外余不得自擅故资用乏絶凢嵗时燕享使客迎劳之具不得巳取之民间旁缘侵渔民以益扰而事不集盖通以为患而莫之能救也暨阳一小州尤陿而贫供亿无所出州长官以下建议捐己俸斥余财官造什物所需毕备同知州事理伯雍躬督其事凡而服饰器用咸精其能既成以授有司椟而藏之理侯旋去众议镌石画如右以谂来者夫其事虽微官与民胥便思其始之勤而防其后之毁以图于永乆是不可以不志
　　重修安定先生祠记
　　子车氏殁洙泗无嫡派择不精之荀扬粗有见之王韩君子无取舂陵起而太极图通书显闗洛承而易传西铭着斯文天畀圣人之体用具焉然水寻其源木茁其芽则自三先生始三先生者胡翼之孙明复石守道也宋景祐寳元间三人读书泰山之下以古经学为天下倡师道既立学者靡然从之而安定先生之徒最盛苏湖两学教法最备太学取以为式因着为令然先生累举不中第因定雅乐两被召而已以乐知先生者浅矣谓通水利邉防厯法者尤浅虽圣人之体用广大精微不止如门人刘彞之所言要之濂洛以前亦未有一人识见如先生者先生为范希文蔡君谟欧阳永叔所敬而又能识程正叔之为人则其学可知巳何天下知之而当时屡举之试官不识也科目不足以得士信然先生生于海陵殁于杭于乌程之何山故湖有祠泰亦有祠泰祠旧在郡泮之西宋景定癸亥提举呉防更建书楼斋亭内外完好海陵被邉日寻干戈遄定之余吏以柱后恵文为急先生之道晦而弗彰既一星终鞠为茂草天厯庚午泰兴陈敬叔由汴省贡士来长书院顾瞻栋宇有惕于怀首捐圭租续以已帑不资旁助尽力经营自堂及霤新构六楹长廊继修遗像改饰祭器什物皆复前规始庚午九月迄辛未三月梓人告备州尹李某判官赵某实赞其成摄直学以董工者公七世孙敬子也公裔尚数人贤者一人主祠于是敬叔来征文以志嵗月余记开封胄监昔有先生祠绍圣中林自一妄男子为博士闻诸朝撤去自乃主绍述者先生非元祐人何恶焉吁无是非之心非人也祠之兴废于先生之道何所损益焉夫是以见人之好恶相逺流芳遗臭皆当不朽虽美陈也实诛林也先生有知疑以余为隘至顺壬申清明日暨阳陆文圭谨记
　　呉县学田记
　　至元辛夘春三月余领呉县学事始至进拜先圣退立庑下顾视壁宇萧然衿佩简寂叹曰壮哉县而学弗称是何欤有士揖余言曰兹学之建始绍定戊子赵公汝訨所为也六十余年新者故矣视为传舎日不加葺田畴多荒防计不当又称贷而益之士廪无继则众散而去弦歌之音不闻乆矣近嵗里中赵君纠録于学慨然闵之率乡之右姓各以租助计畆若干方将嗣有建请未卒事代去故籍可复也余复叹曰赵君今安在今人而能为此也耶利之入人深矣官于学者常禄之外姑取赢焉未见有能廉者也千金之家廪有余粟则厚以自奉未见有能施者也余不识赵君何如人乃能闵士之穷劝人以义乡之右姓乐与共成之其志可谓仁哉是不可以无纪也昔三代盛时人各里居田各井授自国子而下为士者皆出于乡遂之夫家而入学有时故士得自食其力不仰给于县官自田制坏乡治废士失其守反不如农工商贾之有定业也为民者四今加而六异端之説由是入焉浮屠之室老子之宫鸣钟击鼓闲坐而食者通都之内日不知其几千人聚而给之者谁与女妪之敬信吾无讥也勇夫健卒固舍其身而奉之矣闾巷之无知吾无责也士大夫之家固捐所有而予之矣无他福田利益之説惑之也子朱子有言曰先王礼义之宫与异端鬼教之居孰正孰邪三纲五常之教与无父无君之教孰利孰害今赵君之举行也舍彼而之此其有得文公之心者乎抑学校之道二教与养而巳中心好之曷饮食之养者之责也佻兮逹兮在城阙兮教者之责也余愚且老婆娑此行窃承荒乏之余大惧教养有阙幸居是邦以友士之仁者乐赵君之事书而刻之庶有闻风而起者乎虽然赵君信有德于士矣士之饘于是粥于是何以报德愚闻之曰士无事而食不可也有人于此其君用之则安富尊荣其子弟从之则孝弟忠信乃免素餐之讥矣饱食逸居而无教则近于禽兽孟子谓亡恒产而因无恒心者民也士则有常心矣士有常产而犹无常心何以自防于民哉
　　陆鲁望祠堂舍田记
　　唐陆鲁望居临顿里皮日休以为呉中胜处不出郛郭旷若郊墅为作趂泉浇竹候雨种莲之诗又有别业在甫里距城东四十余里则先生自谓四邻多是老农家网鱼缲车之具在焉清风素节照耀江湖之上今白莲院即先生故居而祠堂在其右里人指其地云此当时鬭鸭栏也裔孙元吉舍苗田五十畆以供祠堂祭祀缮脩之费俾僧某主之夫舍田之事微矣微而必书者以见陆氏之裔今而尚存甫里之业乆而不坠者也夫先生一隐沦之士耳同时若平泉荘之草木奇章公之石其权力有百倍于先生者矣再传之后巳不能保而二家之子姓无闻悲夫尚论者固不以彼易此也先生之泽岂止五世而巳哉元吉字安仲余所为作字説者好学而尚义与其弟德原字静逺舍田建家塾以训呉中之子弟时人美之于是鲁望为不死矣
　　遹斋记
　　杨侯伯遹以中原世家出牧暨阳暇日谓墙东叟曰吾读书之斋字之曰遹叟为我记之叟曰诺然不敢请其义退阅尔雅云遹遵率循也郭疏云转互相训也遹聿音义同説文遹作欥从欠从曰曰亦声于义皆无当惟文王有声之诗凡四遹字朱传以为未详古注云遹述也孔李苏氏皆从之以为文王能大其先人之声康诰之书亦曰今民将在祗遹乃文考绍闻衣德言蔡氏云敬述文考之事继其所闻而服行之质之诗书然后喟然叹曰侯之取义其在是与盖侯之大父金朝进士第一器识宏伟论谏忠谠政事絶人贞祐正大间为台阁名臣见于闲闲赵公遗山元公所志人品可知己从驾大梁殁谥文献昔齐王俭卒礼官欲以文献谥之王晏不可卒改平头宪字宋三百年丰功钜德之臣不少亦无一人得此諡者文献圣人之所重杞宋尚不足征公之得此其人品又可知巳今侯家世相传践修厥猷追孝于前闻人不亦休哉或谓继人之志述人之事非下臣所能是不然继述达孝也自天子达于庶人一也文王大先人之声康叔祗文考之德文王未尝称王方伯也康叔诸侯也今之牧守古之侯伯也继述胡为而不可彼朗陵传彧以附曹太丘至羣而忘汉独何人哉大雅云无念尔祖聿修厥德
　　凝道堂记
　　有物混成先天地生吾不知其名字之曰道道犹路也路者人之所共由道即理也理者人之所同得二气停分五行错布人得之而为人其端有四益之以信而为五常其纲有三附之以兄弟朋友而为五品百骸九窍皆有妙用万善众美必有要枢孰主张是道也非耶道之源逺矣经子可考者十有二人泝文武而上至尧舜而止沿仲尼而下至孟轲而止愈原道曰尧以是传之舜是之一字果何所主此非凿空撰语愈殆有所见耶执中之防略于鲁论详于禹谟愈学不至此其见道分明豹一斑耳至谓轲死不得其传则非也道散宇宙间无古无今有其人则聚无其人亦未尝息荀扬王诸子谓非知道不可谓之知道不可得其一遗其一非不志道德不至也夫道者事物当然之理德者行道而有得于心者也而异端之説曰虽有拱璧以先驷马不如坐进此道夫道在我者也岂真有一物而待于人进己乎又曰失道而后有徳是道德为二物而先后之分尤非也异端起正学坠悠悠千四百年后道出于舂陵再出于河南几于顔子不死复出于建安几于仲尼复生由其气质清明学术纯正穷探力践黙契道体而用工亦精密矣道备于诸君子之身吾闻而知之反而求之吾身则无有乎尔岂防才尔殊哉德性不尊无以进髙明之域问学不道无以造精微之阃道自道人自人血肉之躯与义理不相管摄块然物尔嗟夫道不逺人而人去道逺矣郑公鹏南家碣石之阳揽辔淮浙间掌行御史府孝廉公直详明果决风裁凛然名振一时嵗晚倦憩卜居兰陵佳山水处诛茅作室聚书防友讲习其中揭以凝道二字夫道者修巳治人之术上士闻道顺而行之中士闻道勉而行之下士闻道则笑之虽不笑不足以为道而勉强者亦未易多得公于道有闻亦既勉强而行之矣惟至圣达天德此古圣贤潜心不息者也本于率性成于谨独择善以诚身而巳中庸之学公服膺乆矣学固所以致道也然学道则爱人天下颙颙方頼于公公岂山中人乎中庸之二十七章既开修德凝道之端终以明哲保身之义语意前后不类朱子释曰道之大小无所不体故居上居下在治在乱无所不宜呜呼此义精矣疵贱姓名未能望履舄之余光伻来征记盖有不知而作它日升堂尚能为公敷绎其义公折之
　　止善堂记
　　赵相迂翁为句曲樊君子芳书止善二字以名其东偏之室义出曾子书儒先发挥殆无余蕴大概研精而未及粗究理而不言事其于天性人伦之本问学操修之益威仪德容之盛所以形容至善极矣而行者止于王畿飞者止于丘隅各止其所而不迁以至仁敬孝慈信之目皆知止而得所止者就其説推之敬不止于陈善闭邪必以舜之所以事尧事君则敬之至也孝不止于服劳奉养必以舜之所以事防事父则孝之至也触类而通所居之位不同则所止之善不一然人人何以得如舜哉不得如舜则善未得为至也不得为至则未可止也人多误认至善为善恶之善非也乃事理当然之极精微之至有不可得而名者姑以至善目之若孟子所谓可欲之善乐善不倦其为人也好善则乃善恶之善而非此之谓也然孟子之善学者可跂而致而大学之善则圣贤之极功未易以一蹴造其域也樊君居是室也仰而覩其名俯而思其义一经十传皆吾几案间物讲习服行如炊之熟矣近而求之父子兄弟夫妇之间交友之际各止其当然之则父慈而敬子孝而箴兄爱而友弟敬而顺夫和而义妻柔而正此谓礼之善物于止善之义为近樊君殆庶几焉君积勤果行居仁乐义处闺门睦与乡闾信子侄彬彬敦敏志学有东都马氏少游昆弟之风为三峯名家樊君又进不已防其粗而入其精着于事而依于理揭名坐右常惺惺法也昌黎有言阳子可以为有道之士今虽未能及已将不得为善人乎吾于樊君亦云
　　明善斋记
　　明善斋者呉中周君子华读书之屋也天下之物未尝有无对者故善与恶对或曰善与利对利亦恶也中庸言明善不言去恶何也明善所以去恶也学先致知而后力行明明之也即明明德之明也能明乎善则能诚乎身矣明善致知也诚身力行也小人闲居为不善见君子则掩其不善而着其善非不知善之可好恶之可恶也不能实用其力耳不能实用其力者不诚也不诚者由不明也明则诚矣子华之为人恢廓自信笃实无伪好读书作诗然自防即亲簿书期防之事故精力为所夺宦途中辗转二十余年临事不茍是非必辨所至与官长忤必得直乃己嫉恶之心太重故忌者众自度不为时所容深有退休之志遣其子及甥从余游有意于讲学明理者间为予言学无精粗理无钜细致知之极功可以知天地之化育小而言之听讼之末使无情者不得尽其辞亦明善新民之一事也故吾于小大之狱必以情而不敢髙下其手虽未能以善及人而不自欺人亦莫吾欺也尝扁中庸之语于室以自儆子为我发其意余曰刘德有言勿以善小而不为勿以恶小而为之此德所得于郑康成陈元方讲学之语也彼号为以经术饰吏事如公孙宏倪寛者能发此语否乎今子华则能行此语者也吾尝以为中庸此章与孟子合而孟子利与善之间一章界限尤别白学者不可不体认而居官者尤不可不以为戒也子华忻然曰君言甚善当并志
　　勤敬斋记
　　宋咸淳间中呉胡君夀擢第进士筮江隂尉妙年秀防文雅政术表表一时守器重之罗致幕府郡事皆属焉守啸诺而已余少君五嵗时习举子业间谒铃下顾视燕坐之室扁曰勤敬余不敢请其义已而时事寖异君解印绶去自是不复防者十有七年辛卯春余如姑苏揖君馆下容鬓苍皓几不复识顾余而叹曰与子别乆矣昔吾自江上归也家国俱破忧患并集独行踽踽贾用不售今老矣遂无田庐可以具饘粥蔽风雨吾性简伉不能效新贵人辄与时竞间独追念防闻长老之训惟勤惟敬以是立身以是居官则免于戾吾书诸绅将终身焉今弃于时不复有进取意然行巳无愧四十余年犹前时之处子也吾虽贫而不惰于志吾虽废而不怠于学吾旧知子斯义也子盍为我言之余生晚谢不敢当不获命则复于君曰勤敬之义广矣昔者睿圣武公九十有五作懿戒以自儆使人诵于其侧其诗曰夙兴夜寐洒扫庭内维民之章又曰慎尔出话敬尔威仪无不柔嘉其勤且敬如是故诗人美公学问自修之盛而緑竹猗猗之诗所为作也君年不及武公之半退然若不胜衣而有任重道逺之意家无中人百金之产而有畏天命悯人穷之心此自古志士仁人之所以为难而后世放达豪侠者之所不屑为者也每观魏晋易代之际士以风流相命登山而啸临流而觞咏据栁而锻由窦而入抱瓮而睡一时诸贤之心以为身不得位于朝志不得伸于时痛谗邪之害正忧明膏之自煎故发愤而寄于斯也然其迈往不屑之韵习以成俗倚仗虚旷望空为髙正始永嘉之际国事日非诸贤不能救也而甚者不免其身呜呼悲夫当时学者明庄老之自然贱圣人之名检也大学之道自天子至于庶人壹是以修身为本勤敬修身之目也乌有懈惰其肢体袒跣其手足以是为达者乎吾闻之处世之道惟自治可以止乱惟逊言可以避祸惟勤学可以救俗惟持身可以范世魏晋诸贤未之讲也君读书稽古穷攀力践此义熟矣余髪种种视君瞠若乎其后顾窃有志于学有志于当世请从君发明其义而相与懋戒之君曰诺哉
　　怡顺斋记
  </div>
  <div class="pagination">
   <a href="墙东类稿_page3.html">
    上一页
   </a>
   <a href="墙东类稿.html">
    1
   </a>
   <a href="墙东类稿_page2.html">
    2
   </a>
   <a href="墙东类稿_page3.html">
    3
   </a>
   <span class="current-page">
    4
   </span>
   <a href="墙东类稿_page5.html">
    5
   </a>
   <a href="墙东类稿_page6.html">
    6
   </a>
   <a href="墙东类稿_page7.html">
    7
   </a>
   <a href="墙东类稿_page8.html">
    8
   </a>
   <a href="墙东类稿_page9.html">
    9
   </a>
   <span>
    ...
   </span>
   <a href="墙东类稿_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
