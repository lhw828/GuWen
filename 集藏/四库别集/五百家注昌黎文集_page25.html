<!DOCTYPE html>
<html>
<head>
    <meta charset="UTF-8">
    <title>五百家注昌黎文集 - 第 25 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五百家注昌黎文集 - 第 25 页/共 28 页</h1>
    <div class="content">　　【韩曰公尝有送窦平从事序云其族人殿中侍御史牟合东都之交游能文者赋诗以赠之必此司业公也惟序称殿中侍御史而志不载若可疑焉然志言两佐东都留守则序所谓合东都之交游即谓司业明矣】
　　国子司业窦公讳牟字某【程曰字贻周京兆金城人】六代祖敬远尝封西河公【一有至公之三字】大父同昌司马比四世【一作代】仍袭爵名【樊曰敬远孙善衡左卫将军善衡子怀亶洪州都督怀亶子同昌郡司马皆袭封西河公同昌郡扶州】同昌讳生皇考讳叔向官至左拾遗溧水令【樊曰叔向字遗直以诗自名与常衮善大厯十二年四月衮平章事用叔向为左拾遗内供奉十四年闰五月衮贬河南少尹叔向出为漂水令○溧音栗】赠工部尚书于大厯初名能为诗文及公为文亦最长于诗【樊曰叔向五子常牟羣庠巩皆工词章为聨珠集行于时义取昆弟若五星然羣新史有传牟等附焉】孝爱谨厚【一作孝谨厚重】举进士登第【孙曰贞元二年进士】佐六府五公八迁至检校郎中【检校下一有虞部二字】元和五年真拜尚书虞部郎中转洛阳令都官郎中泽州刺史以至司业年七十四【补注牟生于天寳八年】长庆二年二月丙寅以疾卒其年八月某日塟河南偃师光公尚书之兆次【任曰周礼冢人掌公墓之地辨其兆域兆茔域也】初公善事继母家居未出学问于江东尚幼也名声词章行于京师人遟其至【遟音穉】及公就进士且试其辈皆曰莫先窦生于时公舅袁高为给事中【李曰高字公頥沧州东光人曾祖恕已南阳郡王恕巳子建康淮阳太守建康子高贞元初为给事中】方有重名爱且贤公然实未尝有以干有司公一举成名而东遇其党必曰非我之才维吾舅之私其佐昭义军也遇其将死【孙曰贞元二十年六月昭义军节度使李长荣卒】公权代领以定其危后将卢从史【孙曰贞元二十年八月以昭义兵马使卢从史为节度使】重公不遣奏进官职公视从史益骄不逊伪疾经年轝归东都【祝曰轝舁车也吕氏春秋下轝命封夏后之后于前汉皇后轝驾○轝字音预】从史卒败死【孙曰元和五年六月从史为其都知兵马使乌重裔所缚送京师贬驩州司马卒】公不以觉防避去为贤告人公始佐崔大夫纵留守东都【樊曰贞元二年九月以吏部侍郎崔纵为东都留守奏牟为府巡官】后佐留守司徒余庆【樊曰元和五年六月以河南尹郑余庆为东都留守奏牟为府判官】厯六府五公【韩曰牟初为东都留守巡官厯河阳昭义从事再为留守判官】文武细麤不同自始及终于公无所悔望有彼此言【一有者字】六府从事几且百人有愿奸易险贤不肖不同公一接以和与信卒莫与公有怨嫌者其为郎官令守慎法寛惠不刻教诲于国学也严以有礼扶善遏过【遏一作盖】益明上下之分以躬先之恂恂恺悌得师之道公一兄三弟常羣庠巩【音拱】常进士【补注常字中行大厯十四年进士】水部员外郎朗□江抚四州刺史羣以处士徴【孙曰羣字丹列以处士隠居毗陵贞元十六年十月吏部侍郎韦夏卿为京兆尹荐羣徴拜左拾遗】自吏部郎中拜御史中丞【樊曰元和二年正月以武元衡同平章事举羣代已为御史中丞】出帅黔容以卒【孙曰元和三年十月贬黔中观察使八年四月迁容管经略使九年召还至衡州卒】庠三佐大府【樊曰庠字胄卿贞元二十一年五月韩臯出镇武昌奏庠为推官元和三年二月臯移镇浙西以庠为副使又为宣歙副使】自奉先令为登州刺史巩亦进士【韩曰巩字友封元和二年登第】以御史佐淄青府【孙曰元和十四年三月以薛平为平卢淄青节度使表巩自副】皆有才名公子三人长曰周余好善学文【一作好学善文】能谨谨致孝述父之志曲而不黩次曰某少曰某皆以进士贡女子三人愈少公十九岁【补注公大厯三年生至是年五十五故云少公十九岁少或作以非】以童子得见于今四十年始以师视公【视一作事】而终以兄事焉公待我一以朋友不以幼壮先后致异公可谓笃厚文行君子矣其铭曰后緍窦逃闵腹子【祝曰哀元年左氏昔有过浇灭夏后相后緍方孕逃出自窦归于有仍】夏以再家窦为氏【祝曰后緍生少康克复旧物少康二子曰杼曰龙龙留居有仍遂为窦氏】圣愕旋河犊引比【樊曰龙六十九世孙为鸣犊史记云孔子不得用于卫将西见赵简子至于河闻窦鸣犊舜华之死临河而叹曰美哉水洋洋乎丘之不济此命也夫鸣犊舜华晋国之贤大夫也简子未得志之时须此两人而后从政及其已得志杀之丘闻之也刳胎杀夭则麒麟不至竭泽而渔则蛟龙不游鸟兽之于不义尚知辟之而况丘哉旋河谓至河而旋也引比引以为比○犊作牍非】相婴拨汉纳孔轨【樊曰鸣犊七世孙世世子婴字王孙家观津汉武帝建元六年六月为丞相轨法也言拨去乱政纳之于法韩曰窦太后从兄子婴相武帝太后好黄老而婴务隆推儒术贬道家言此云拨汉纳孔轨盖谓婴拨汉家黄老之习而纳之孔子之道左氏所谓纳于轨物前汉叙传所谓伏周孔之轨躅也○拨一作发作发】后去观津【观音贯】而家平陵【韩曰世弟扈扈子充徙居清河充子广国字少君孝文皇后之弟广国子谊谊子赏宣帝时以吏二千石徙扶风平陵】遥遥厥绪【樊曰何昌防为吏部有姓闵者求官自曰子骞后昌防笑曰遥遥华胃遥遥字出此】夫子是承我敬其人我怀其德作诗孔哀质于幽刻【一作石】
　　唐故正议大夫尚书左丞孔公墓志铭
　　【补注孔戣新旧史皆有传】
　　孔子之后三十八世有孙曰戣【孙曰孔子后三十五世曰务本为东光令务本子如珪海州司户如珪子岑父著作佐郎巢父给事中岑父五子载戡戣戢戵】字君严事唐为尚书左丞【孙曰长庆二年以戣为尚书左丞】年七十三三上书去官【孙曰长庆三年戣累表请老】天子以为礼部尚书禄之终身而不敢烦以政【樊曰诏戣以礼部尚书致仕优诏褒美仍令所司岁致羊酒如汉礼徴士故事】吏部侍郎韩愈常贤其能谓曰公尚壮上三留奚去之果曰吾敢要吾君年至【一本无至字】一宜去【洪曰盖取龚胜邴汉俱乞骸骨诏曰古者有司年至则致事今大夫年至矣补注礼大夫七十而致仕○或作宜去无一字】吾为左丞不能进退郎官【一作中】唯相之为二宜去愈又曰古之老于乡者将自佚非自苦闾井田宅具在亲戚之不仕与倦而归者不在东阡在北陌【补注曰南北曰阡东西曰陌】可杖屦来徃也今异于是公谁与居且公虽贵而无留资何恃而归曰吾负二宜去尚奚顾子言愈面叹曰公于是乎贤远于人明日奏疏曰臣与孔戣同在南省数与相见【数音朔数与下本有孔戣二字】戣为人守节清苦议论正平年才七十筋力耳目未觉衰老忧国忘家用意至到如戣辈在朝不过三数人陛下不宜茍顺其求不留自助也不报明年长庆四年正月巳未公年七十四告薨于家赠兵部尚书公始以进士【补注建中元年戣第进士】佐三府【孙曰贞元十六年四月以郑滑节度行军司马卢羣为本军节度使表戣为判官九月羣卒总摄留务监军杨志谦雅自肆众皆恐戣邀志谦至府与对榻卧起示不疑志谦严惮不敢动】官至殿中侍御史元和元年以大理正徴累迁江州刺史谏议大夫事有害于正者无所不言【樊曰戣为谏议时中人刘希光受赇二十万緍抵死吐承璀坐厚善逐为淮南监军太子舍人李渉知宪宗意投匦上言承璀有功不可弃戣劾奏渉结近幸营罔上听有诏斥渉峡州司马】加皇太子侍读【孙曰元和六年十月以戣为皇太子诸王侍读】改给事中言京兆尹阿纵罪人诏夺京兆尹三月之俸【韩曰戣为给事中江西观察使李少和坐赃狱寝不下博陵崔易简杀从父兄鞠状具京兆尹左右三翻其情戣慷慨论正贬少和杀易简夺尹三月俸一本无此句尹字】权知尚书右丞明年拜左丞【一无上三字】改华州刺史【孙曰元和九年六月以戣为刺史潼闗防御镇国军使】明年岁贡海虫淡菜蛤蚶【祝曰蛤蜯蛤也说文蜃属有三皆生于海千岁化为蛤秦谓之牡厉一曰百岁燕所化魁蛤一名复累老服翼所化蚶蚌属尔雅曰魁陆本草云状如海蛤员而厚外横从其理五味自充庖作羞○蛤音閤蚶呼甘切】可食之属【一无可食二字】自海抵京师道路水陆递夫积功岁为四十三万六千人奏疏罢之下邽令笞外按小儿【邽音圭外按一作按外】系御史狱公上疏理之诏释下邽令而以华州刺史为大理卿【孙曰元和十年二月以李绛代戣为华州以戣为大理卿○而以一作而自又作行自一无刺史二字】十二年自国子祭酒拜御史大夫岭南节度等使【樊曰元和十二年七月岭南节度使崔咏卒帝谓裴度曰尝论罢蚶菜者谁欤今安在是可为朕求之度以戣对庚戌以戣为节度使】约以取足【任曰戣刚正清俭请刺史俸料之外絶其取索】境内诸州负钱至二百万悉放不收【韩曰戣既至免属州逋负十八万緍米八万斛黄金税岁八百两】蕃舶之至泊步有下碇之税【韩曰步水岸渡处碇锤舟石与矴同○碇丁定切】始至有阅货之燕犀珠磊落贿及仆【贿一作财】公皆罢之絶海之商有死于吾地者官藏其货满三月无妻子之请者尽没有之【或无有字】公曰海道以年计徃复何日月之拘茍有验者悉推与之无筭远近厚守宰俸而严其法【韩曰先是属刺史俸率三万又不时给皆取部中自衣食戣至倍其俸约不得为贪暴稍以法绳之】岭南以口为货其荒阻处父子相传为奴【传一作防】公一禁之有随公之吏得无名儿蓄不言官有讼者【讼一作告】公召杀之山谷诸黄世自聚为豪观吏厚薄缓急或叛或从【张曰自贞元中黄洞诸蛮叛久不平】容桂二管利其虏掠请合兵讨之【孙曰元和十四年容管经略使杨旻桂管观察使裴行立欲徼幸立功争请讨上从之】兾一有功有所指取当时天子以武定淮西河南北用事者以破诸黄为类【一作愿】向意助之公屡言逺人急之则惜性命相屯聚为冦缓之则自相怨恨焉况此禽兽耳【一作自相怨恨而散此禽兽耳一作自相怨恨而散焉比禽兽耳】但可自计利害不足与论是非天子入先言遂敛兵江西岳鄂湖南岭南防容桂之吏以讨之被雾露毒相枕藉死百无一还安南乗势杀都防李象古【孙曰元和十四年十月安南军乱杀都防李象古并家属部曲皆遇害】桂将裴行立容将杨旻皆无功数月自死【孙曰十五年七月行立旻相继卒○数月一作数日】岭南嚣然祠部岁下广州祭南海庙庙入海口为州者皆惮之不自奉事常称疾命从事自代唯公岁自常行官吏刻石为词美之【词一作诗严曰事见本集南海神庙碑云元和十二年诏用鲁国孔公为广州刺史又云至州之明年即十三年又云明年祀归即十四年又云明年其时公又固往即十五年也按退之以十四年贬潮州冬至袁州则十五年巳移袁州矣旧史云戣每受诏自犯风波而往愈在潮州作诗美之其説盖误】十五年迁尚书吏部侍郎【补注十五年九月迁拜】公之北归不载南物奴婢之籍不增一人长庆元年改右散骑常侍二年而为尚书左丞曾祖讳务本沧州东光令祖讳如珪海州司户参军赠尚书工部郎中皇考讳岑父秘书省著作佐郎赠尚书左仆射公夫人京兆韦氏父种大理评事有四子长曰温质四门博士遵孺遵宪遵裕【史作温裕】皆明经女子长嫁中书舍人平阳路隋【祝曰隋后官至宰相唐史有传】其季者幼公之昆弟五人载戡戢戵【樊曰以世系表考之巢父生载戣戡戢戵威戣给事中生温质温孺温宪温裕戡昭义节度判官戢库部员外郎以传考之温裕仕为天平节度使戢京兆尹与表不同志谓戣兄弟五人而表又有威志云遵孺遵宪遵裕传云遵孺温裕表又悉以遵为温当考○戵音衢】公于次为第二公之薨戢自湖南入为少府监【孙曰长庆元年正月戢自湖南观察又为少府监】其年八月甲申戢与公子塟公于河南河隂广武原【祝曰河隂县名属河南】先公仆射墓之左铭曰
　　孔世三十八【韩曰一本云孔世三十八三十苏合切説文作卉俗作卅又一本云孔子世三十八前之説则省字后之説则加字皆非文意孔世三十八于理自畅拘字之偶非古也】吾见其孙白而长身【白一作自】寡笑与言其尚类也【一作耶】莫与之伦【祝曰伦比也一本作莫之与伦左传所谓莫之与京也】德则多有请考于文
　　唐故江南西道观察使中大夫洪州刺史兼御史中丞赠左散骑常侍太原王公墓志铭
　　【补注邵氏闻见录曰孔子作经使后世读易者如无春秋读书者如无诗其法固不知也独韩退之作王仲舒碑又作志苏子瞻作司马君实行状又作碑其事同其词各异庶几知之矣碑见三十一巻○一本无中大夫洪州刺史兼御史中丞】
　　公讳仲舒字中【孙曰井州祈人】少孤奉其母居江南游学有名【孙曰仲舒少客江南与梁肃杨凭游有文称】贞元十年【严曰按王中碑云贞元初防拜左拾遗与阳城合遏裴延龄不得为相墓志则曰贞元十年以贤良方正拜左拾遗按陆防之贬在十一年春而阳城传云裴延龄防毁陆防等坐贬黜城率拾遗王仲舒数人守延英上疏则墓志云十年是矣】以贤良方正拜左拾遗改右补阙礼部考功吏部三员外郎贬连州司户参军改□州司马佐江陵使改祠部员外郎复除吏部员外迁职方郎中知诏诰出为硖州刺史迁庐州未至丁母忧服缺改婺州苏州刺史【改一作除】徴拜中书舍人既至谓人曰吾老不乐与少年治文书【乐一作宜】得一道有地六七郡为之三年贫可富乱可治身安功立无愧于国家可也日日语人丞相间问语验即除江南西道观察使兼御史中丞【仲舒履厯事迹并见三十一巻碑注】至则奏罢搉酒钱九十万【十或作千】以其利丐贫民【丐一作与】又罢军吏官债五千万悉焚簿文书【一无文字】又出库钱二千万以丐贫民遭旱不能供税者禁浮屠【禁一作学】及老子为僧道士不得于吾界内因出野【出一作山】去浮屠老子象【去一作立】以其诳丐渔利夺经人之产【经一作编】在官四年数其蓄积钱余于库米余于廪朝廷选公卿于外将徴以为左丞吏部巳用薛尚书代之矣【孙曰长庆三年十一月以尚书左丞薛放代仲舒镇江西】长庆三年十一月十七日未命而薨年六十二天子为之罢朝赠左散骑常侍逺近相吊以四年二月某日塟于河南某县先茔之侧公之为拾遗朝退天子谓宰相曰第几人非王某邪是时公方与阳城更疏论裴延龄诈妄士大夫重之为考功吏部郎也下莫敢有欺犯之者非其人虽与同列未尝比数收拾故遭谗而贬及知制诰【知一作在】尽力直友人之屈【樊曰友人盖杨凭凭尹京兆日御史中丞李夷简劾凭江西奸赃贬临贺尉云○屈一作寃】不以权臣为意又被谗而出元和初婺州大旱人饿死户口亡十七八【一无口字】公居五年【一无公字】完富如初按劾羣吏奏其赃罪州部清整加赐金紫其在苏州治称第一公所至輙先求人利害废置所宜闭閤草奏又具为科条与人吏约事备悉一旦张下民莫不抃叫喜悦或初若小烦旬岁皆称其便公所为文章无世俗气其所树立殆不可学曾祖【一有讳字】暕【音简】比部员外郎祖讳景肃丹阳太守考讳某【一作政】襄邓等州防御使鄂州采访使赠工部尚书【工一作吏】公先妣渤海李氏赠渤海郡太君公娶其舅女有子男七人初哲贞防复洄初进士及第哲文学俱善其余幼也长女壻刘仁师高陵令【孙曰仁师字行舆彭城人武德名臣刑部尚书德威之五世孙大厯中诗人商之犹子刘禹锡尝为仁师撰高陵遗爱碑】次女壻李行修【孙曰元和四年行修登第○一作行循】尚书刑部员外郎铭曰
　　气鋭而坚【一作大】又刚以严【又一作乂】哲人之常【哲一作若】爱人尽巳不倦以止【止一作正】乃吏之方与其友处顺若妇女何德之光墓之有石我最其迹【最一作撮】万世之藏
　　唐故殿中少监马君墓志【此篇后阙】
　　君讳继祖【樊曰继祖始生徳宗赐名退而笑曰是有二义谓之索系组事见国史补】司徒赠太师北平庄武王之孙【补注王名燧字间美】少府监赠太子少傅讳畅之子【樊曰燧二子彚畅畅娶卢氏生二子长敖次继祖集注按传燧赠太傅此云赠太师畅赠工部尚书公元和九年为其夫人作墓志亦云赠工部尚书此云赠太子太傅岂其后累赠至此耶】生四岁以门功拜太子舍人积三十四年五转而至殿中少监年三十七以卒有男八人女二人始余初冠【孙曰贞元三年公年二十】应进士举在京师穷不能自存以故人稚弟【樊曰贞元三年平凉之盟马燧预议韩弇时以殿中侍御史为判官死焉其年罢兵燧奉朝请京师弇公之兄也】拜北平王于马前王问而怜之因得见于安邑里第王轸其寒饥【补注轸悼闵也】赐食与衣【祝曰表记君子问人之寒则衣之问人之饥则食之○食音嗣衣去声】召二子使为之主其季遇我特厚少府监赠太子少者也姆抱幼子立侧【祝曰姆女师也仪礼姆纚笄宵衣在其右注姆妇人年五十无子出而不复嫁能以妇道教人者若今时乳母矣○姆莫捕切又莫豆切】眉眼如画髪漆黑肌肉玉雪可怜【洪曰可怜旧作可念按姤记云王丞相于青疎台中观有两三儿骑羊皆端正可念黄鲁直亦尝用玉雪可念语】殿中君也当是时见王于北亭犹高山深林【一有钜谷二字】龙虎变化不测杰魁人也【补注谓庄武王燧燧身长六尺二寸】退见少傅翠竹碧梧鸾鹄停峙【孙曰谓犹鸾鹄停于竹梧之上】能守其业者也【补注少傅畅】幼子娟好静秀瑶环瑜珥兰茁其芽【祝曰茁草初生貌诗彼茁者葭□茁邹滑切又侧劣切】称其家儿也后四年吾成进士【樊曰公贞元八年登第】去而东游哭北平王于客舎【樊曰十一年五月公东归河阳八月燧卒】后十五六年吾为尚书都官郎分司东都而少傅卒哭之【樊曰元和五年畅卒自贞元十一年至是凡十六年○而下一有分府二字】又十余年至今哭少监焉【孙曰长庆初年继祖卒】呜呼吾未耄老自始至今未四十年而哭其祖子孙三世于人世何如也人欲久不死而观居此世者何也【一作即】














　　五百家注昌黎文集巻三十三
　　钦定四库全书
　　五百家注昌黎文集巻三十四
　　宋　魏仲举　编
　　墓志铭
　　南阳樊绍述墓志铭
　　【樊曰绍述卒且塟志皆无年月或法不必载也按绍述作绛守居园池记乃长庆三年五月十七日而公卒以四年十二月则疑在长庆三四年间○补注后山诗话欧阳谓退之为樊宗师墓志便似樊文其始出于司马子长为长卿传如其文惟其过之故兼之也】
　　樊绍述既卒且葬【孙曰绍述河中人】愈将铭之从其家求书【从一作促】得书号魁纪公者三十巻曰樊子者【一无者字】又三十巻春秋集传十五巻表牋状策书序记纪志说论今文讃铭【一无纪字】凡二百九十一篇道路所遇及器物门里杂铭二百二十赋十诗七百又十九【樊曰今以艺文志考之皆有其目独铭赋诗亡焉所谓表牋状策等文凡二百九十一篇曰樊宗师集二百九十一巻数同而以巻为篇疑志之字误也○一本又字作一】曰多矣哉古未尝有也然而必出于巳不蹈袭前人一言一句又何其难也【洪曰国史补云元和之后文茟则学竒于韩愈学澁于樊宗师退之作樊墓志称其为文不剽袭观绛守居园池记诚然亦太竒澁矣本朝王晟刘忱皆为之注解如瑶翻碧敛嵬眼倾耳等语皆前人所未道也补注欧阳公跋绛守居园池记云元和文章之盛极矣其竒怪至于如此又诗曰尝闻绍述绛守居偶来登览周四隅异哉樊子怪可吁心欲独去无古初穷荒探幽入无有一语诘曲百盘纡孰云已出不剽袭句断欲学盘庚书云云】必出入仁义其富若生蓄万物必具海含地负【负载也】放恣纵横【纵子容切】无所统纪然而不烦于绳削而自合呜呼绍述于斯术其可谓至于斯极者矣生而其家富贵长而不有其藏一钱妻子告不足顾且笑曰我道盖是也【孙曰言盖如是也】皆应曰然无不意满尝以金部郎中告哀南方【樊曰元和十五年正月宪宗崩宗师以金部郎中告哀南方】还言某帅不治罢之以此出为绵州刺史【一无出字】一年徴拜左司郎中又出刺绛州绵绛之人至今皆曰于我有德以为谏议大夫命且下【一作命且日下】遂病以卒【一作遂以病卒】年若干绍述讳宗师父讳泽【孙曰泽字安时】尝帅襄阳江陵官至右仆射赠某官【孙曰兴元元年正月樊泽为山南东道节度使贞元二年闰五月徙镇荆南八年二月自荆南复为山南东道节度使十二年加检校右仆射十四年九月卒于镇赠司空】祖某官讳泳【樊曰泳试大理评事累赠兵部尚书】自祖及绍述三世皆以军谋堪将帅策上第以进【孙曰开元中泳举草泽科建中元年泽举贤良方正直言极谏科元和三年四月宗师举军谋宏远堪任将帅科】绍述无所不学于辞于声【补注声乐也下言观乐是巳】天得也【一作天地得也】在众若无能者尝与观乐问曰何如曰【一有某字】后当然巳而果然铭曰惟古于词必已出降而不能乃剽贼【贼一作脱】后皆指前公相袭【孙曰公然相袭】后汉迄今用一律寥寥久哉莫觉属神徂圣伏道絶塞【祝曰徂徃也】既极乃通发绍述文从字顺各识职有欲求之此其躅
　　故中大夫陜府左司马李公墓志铭
　　公讳郱【薄经反】字某雍王防之后【孙曰防当作绘太祖景皇帝之第五子也为隋夏州总管○雍于众反】王孙道明唐初以属封淮阳王又追王其祖父【追王之王字音旺】曰雍王长平王【孙曰绘子防防子道武德元年六月封道淮阳王追封绘曰雍防为河南王】淮阳生景融【孙曰五年十月道与黑闼战于下博道战没无嗣以其弟道明嗣为淮阳王终郓州刺史生景融○一本作长生淮阳王淮阳王生景融】景融亲益疎不王生务该务该生思一思一生岌【鱼及切】比四世官不过县令州佐然益读书为行为士大夫家岌为蜀州晋原尉生公未晬以卒【祝曰子生一岁曰晬説文周年也○晬祖对切】无家母抱置之姑氏以去姑怜而食之【食音嗣】至五六岁【孙曰郱天寳八年生】自问知本末因不复与羣儿戱常黙黙独处曰吾独无父母不力学问自立不名为人年十四五【一无年字】能闇记论语尚书毛诗左氏文选凡百余万言凛然殊异姑氏子弟莫敢为娇【一作敌】浸传之闻诸父【一作浸传闻之诸父】诸父泣曰吾兄弟尚有子邪迎归而坐问之应对横从无难【从音踪】诸父悲喜顾语羣子弟曰【语一作谓】为汝得师【一作吾为汝得师】于是纵学无不观以朝邑员外尉选【孙曰选谓选于吏部】鲁公真卿【樊曰鲁郡顔真卿为吏部侍郎】第其所试文为上等【孙曰试书判拔萃为上等】擢为同官正尉曰文如李尉乃可望此其后比以书判拔萃选为万年尉为华州录事防军争事于刺史去官为陆浑令河南尹郑余庆荐之朝【孙曰元和十年十月郑余庆为河南尹】拜南郑令【补注南郑兴元属县疑此处有脱误】尹家奴以书抵县请事公走府出其书投之尹前尹慙其庭中人曰令辱我令辱我【一无上三字】且曰令退遂怨之拾掇三年无所得拜宗正丞宰相以文理白为州刺史公喜曰吾将有为也谗宰相者言之上曰是与其故故得用改拜陜州左司马【孙曰陜虢节度使卫中行辟佐其府】公又喜曰是官无所职吾其不以吏事受责死矣长庆元年某月丙辰【俗本无某月字】以疾卒春秋七十三公内外行完洁白奋厉再成有家士大夫谈之夫人博陵崔氏朝邑令友之之女其曽伯父暐有功中宗时【樊曰长庆四年六月暐为鳯阁侍郎同平章事神龙元年正月率羽林兵诛张易之昌宗迎太子监国是为中宗】夫人高明遇子妇有节法进见侍侧肃如也七男三女邠为澄城主簿其嫡激鄜城令放芮城尉汉监察御史【樊曰汉字南纪元和七年进士时为监察御史终于宗正少卿】浐洸潘【集注浐字经野洸字正武潘字子及○浐音产洸音光】皆进士【樊曰旧史汉弟浐洸潘皆登进士第潘大中初为礼部侍郎】及公之存内外孙十有五人五月庚申塟华隂县东若干里汉韩氏壻也【补注汉即公壻】故予与为铭其词曰
　　愈下而防既极复飞其自公始公多孙子将复其祀【其一作庙】
　　故幽州节度判官赠给事中清河张君墓志铭【樊曰张彻为范阳府监察御史其帅张靖也志不出靖姓名但书曰帅讳之焉耳】
　　张君名彻字某以进士【祝曰彻中进士第在元和四年】累官至范阳府监察御史长庆二年今牛宰相为御史中丞【祝曰元和十五年十二月牛僧孺为御史中丞】奏君名迹中御史选诏即以为御史其府惜不敢畱遣之而密奏幽州将父子继续不廷选且久今新收臣又始至【孙曰长庆元年二月幽州节度使刘总请去位三月以总为太平军节度使以宣武军节度使张靖为幽州节度使代总】孤怯湏强佐乃济发半道有诏以君还之乃迁殿中侍御史加赐朱衣银鱼至数日军乱怨其府从事尽杀之而囚其帅且相约张御史长者毋侮辱轹蹙我事【轹音厯】无罪无庸杀置之帅所居【樊曰长庆元年七月幽州军乱囚节度使张靖于蓟门馆杀判官韦雍张宗元崔仲卿郑埙都虞刘操押牙张抱元等取朱滔子洄为畱后以彻长者不杀置之于蓟门馆】月余闻有中贵人自京师至君谓其帅公无负此土人上使至可因请见自辩幸得脱免归即推门求出守者以告其魁魁与其徒骇曰必张御史御史忠义必为其帅告此余人不如迁之别馆即与众出君【与一作以】君出门骂众曰汝何敢反前日吴元济斩东市昨日李师道斩于军中【孙曰元和十二年十一月元济斩于独栁树十四年二月师道为其兵马使刘悟所杀】同恶者父母妻子皆屠死肉餧狗防鸱鵶【樊曰新史书彻事大抵出公此志其所书骂贼语凡削六字改一字笔削固史氏事然而改餧为饱则不若公语且有来处此前汉陈余所谓以肉餧虎也】汝何敢反汝何敢反行且骂众畏恶其言不忍闻且虞生变即系君以死君抵死口不絶骂众皆曰义士义士或收瘗之以俟事闻天子壮之赠给事中其友侯云长佐郓使请于其帅马仆射【补注郓曹濮节度使马总也】为之选于军中得故与君相知张恭李元实者使以币请之范阳范阳人义而归之以闻诏所在给船轝【音预】传归其家赐钱物以塟长庆四年【一作三年】四月某日其妻子以君之丧塟于某州某所君弟复亦进士【孙曰元和元年复中进士】佐汴宋得疾变易丧心惊惑不常君得间即自视衣褥薄厚节其饮食而筯进养之【一无养字】禁其家无敢高语出声医饵之药其物多空青雄黄【严曰空青山出铜处铜精薫则生空青腹中空如杨梅者胜雄黄出武都山块方数寸明彻如鸡冠者佳】诸竒怪物剂钱至数十万营治勤剧皆自君手不假之人家贫妻子常有饥色祖践某官父休某官妻韩氏礼部郎中某之孙【祝曰云卿之孙】汴州开封尉某之女【祝曰俞之女】于余为叔父孙女君常从余学选于诸生而嫁与之孝顺祗修羣女效其所为男若干人曰某女子曰某铭曰呜呼彻也世慕顾以行子掲掲也【掲音羯】噎喑以为生【噎一结切喑于金切】子独割也为彼不清作玉雪也仁义以为兵用不折缺也知死不失名得猛厉也【厉严也○厉协韵音烈】自申于闇明莫之夺也我铭以贞之不肖者之呾也【呾相呵也○呾音怛】故河南府法曹参军卢君夫人墓志铭
　　【补注公室卢氏之母夫人苖氏也】
　　夫人姓苖氏讳某字某上党人【孙曰上党长子县人】曾大父袭防赠礼部尚书大父殆庶赠太子太师【樊曰以宰相世系考之袭防生殆庶延嗣殆庶生如兰晋乡袭防殆庶所赠官疑晋乡仕至宰相而赠也】父如兰仕至太子司议郎汝州别驾【樊曰此云别驾而表云永王府谘议参军当以此为正】夫人年若干嫁法曹卢府君【一作嫁范阳卢府君下再有府君二字】讳贻有文章德行其族【言卢氏之族】世所谓甲乙者卒先夫人夫人生能配其贤殁能守其法男二人于陵浑女三人皆嫁为士妻【韩曰夫人长女壻河南缑氏主簿唐充次亡公其季女壻也】贞元十九年四月四日卒于东都敦化里年六十有九其年七月某日【七月一作八月】袝于法曹府君墓在洛阳龙门山其季女壻昌黎韩愈为其志铭【其一作之】其词曰
　　赫赫苗宗族茂位尊或毗于王或贰于藩是生夫人【是一作厥】载穆令闻爰初在家孝友惠纯享乃于行【一作乃及于行】克嫓德门【嫓匹诣切克一作光】肃其礼容【一作为礼一作礼瞿】裕其为仁法曹之终诸子实幼焭焭其哀介介其守循道不违厥声弥邵【一作既克其家厥闻愈邵】三女有从二男知教闾里叹息母妇思效岁时之嘉嫁者来宁累累外孙【累力追切一本作累累】有防有婴扶牀坐膝嬉戱讙争既寿而康既备而成不歉于约不矜于盈伊昔淑哲或图或书嗟夫人孰与为俦刻铭寘墓【寘一作志】以赞硕休
　　故贝州司法参军李君墓志铭
　　【韩曰叅军李翺习之之祖习之尝自为其皇祖实录其行治皆如志所书翺之实录终曰先祖有美而不知不明也知而不传不仁也翺欲传惧文章不足以称颂道德光耀来世是以顿首欲假辞于执事者亦惟不斥其愚而为之传焉意翺乞公铭之辞也】
　　贞元十七年九月丁卯陇西李翺合塟其皇祖考贝州司法防军楚金皇祖妣清河崔氏夫人【孙曰夫人父球兖郓懐三州刺史】于汴州开封县某里昌黎韩愈纪其世着其德行以识其塟其词曰
　　由凉武昭王六世至司空【孙曰凉武昭王名暠字感晋安帝时自称西凉公在位十七年子翻字士举位车骑将军祁连酒泉晋昌太守翻子宝字怀素镇北将军宝子冲字思顺后魏后文时封清渊县侯卒赠司空冲暠曽孙也今云六世误矣○凉一作梁者非是】司空之后二世为刺史清渊侯【孙曰冲子延实字禧都督青州刺史延实子彬字子儒袭祖爵清渊县侯卒赠齐州刺史子桃枝袭封】由侯至于贝州凡六世【孙曰桃枝孙诏谘议叅军诏子楚金○一作五世】其德行曰事其兄如事其父其行不敢有出焉【孙曰楚金伯兄惟慎楚金事之如父在每事必请惟慎曰汝年亦长矣毎事必扰我何为楚金曰不请非不能为此也不满乎人心其请如初见实录】其夫人事其姒如事其姑【孙曰姒惟慎之妻郑也○一作姊非】其于家不敢自专焉其在贝州其刺史不悦于民【悦一作慈严曰李习之皇祖实录云刺史严正晦】将去官民相率讙哗手瓦石【一有而字】胥其出击之【一本胥作需无其字】刺史匿不敢出州县吏由别驾已下不敢禁司法君奋曰是何敢尔属小吏百余人持兵杖以出立木而署之曰刺史出民有敢观者杀之木下民闻皆惊相告散去【樊曰实录贝州刺史严正晦黜官百姓旧不乐其政将俟其出毙之以瓦石录亊叅军谓楚金曰若之何楚金请摄录事叅军乃如之楚金于是集小吏百余人皆持兵无兵者皆持朴理长木道中令曰使君出百姓敢有出观杖杀大木下及正晦出百姓莫敢动】后刺史至加礼擢任贝州由是大理【樊曰后刺史至委政楚金奸吏皆务情告贝州于是大治】其塟日翺既迁贝州君之丧于贝州【于贝州一本无贝字一本无州字】殡于开封遂迁夫人之丧于楚州八月辛亥至于开封圹于丁已【补注説文云圹堑穴】坟于九月辛酉窆于丁卯【补注説文窆塟下棺也周礼及窆执斧是也○窆彼验切】人谓李氏世家也侯之五世仕不遂【一无五字○一作仕不迁遂】蕴必发其起而大乎四十年而其兄之子衡【孙曰惟慎子五人衡其第二子也贞元七年自常州刺史镇湖南八年徙镇江西召为给事中】始至户部侍郎君之子四人官又卑翺其孙也有道而甚文固于是乎在【樊曰甚文字出左传楚子西曰光又甚文观翺实录亦可见其甚文矣鲁直诗云习之实录塟皇祖斯文如女有正色云云○一本无固字】
　　处士卢君墓志铭
　　【韩曰公前铭卢君夫人此又铭其子于陵】
　　处士【一本有卢君字】讳于陵其先范阳人父贻为河南法曹防军河南尹与人有仇诬仇与贼通收掠取服法曹曰我官司也我在不可以为是廷争之以死河南怒命牵捽之【祝曰捽系也○捽昨莫切】法曹争尤强遂并收法曹竟奏杀仇籍其家而释法曹法曹出径归卧家念河南势弗可败气愤弗食欧血卒东都人至今犹道之处士少而孤母夫人怜之【孙曰贻娶苗氏太师晋卿兄如兰之女有子二人于陵浑女三人长嫁唐充幼适公】读书学文皆不待彊教卒以自立在母夫人侧油油翼翼不忍去时岁母夫人既终【孙曰贞元十九年四月四日苗氏卒年六十九】育幼弟与归宗之妹经营勤甚未暇进仕也年三十有六元和二年五月壬辰以疾卒有男十岁曰义女九岁曰孟有女生处士卒后未名于其年九月乙酉其弟浑以家有无塟以车一乗【一或作十】于龙门山先人兆愈于处士妹壻也为其志且铭其后曰
　　贵兮富兮如其材得何数兮名兮寿兮如其人岂无有兮彼皆逢其臧子独迎其凶兹命也耶兹命也耶
　　故太学博士李君墓志
　　太学博士顿丘李干【一本作干下同】余兄孙壻也年四十八【孙曰干大厯元年生】长庆三年正月五日卒其月二十六日穿其妻墓而合塟之在某县某地子三人皆幼初干以进士【樊曰元和十年干中进士第年四十】为鄂岳从事【樊曰十一年李道古为鄂岳观察使辟干为从事】遇方士栁贲【一作泌】彼受药法服之往往下血比四年病益急乃死其法以鈆满一鼎【孙曰説文鈆青金也一曰锡之类】按中为空【按字上一有以物二字】实以水银葢封四际烧为丹沙云余不知服食説自何世起杀人不可计而世慕向之益至此其惑也在文书所记及耳闻传者【耳闻一作耳相闻】不説今直取目见亲与之游而以药败者六七公以为世诫工部尚书归登【孙曰登字冲之元和十四年六月为工部尚书】殿中侍御史李虚中【补注虚中字常容】刑部尚书李逊【孙曰逊字友道长庆三年正月拜刑部尚书】逊弟刑部侍郎建【补注建字杓直】襄阳节度使工部尚书孟简【孙曰简字几道元和十三年五月为山南东道节度使加工部尚书】东川节度御史大夫卢坦【孙曰坦字保衡元和八年五月除东川节度使兼御史大夫】金吾将军李道古此其人皆有名位世所共识工部既食水银得病自説若有烧鐡杖自颠贯其下者摧而为火射窍节以出狂痛号呼乞絶其裀席得水银【一作其茵席尝得水银】发且止唾血十数年以毙【孙曰元和十五年六月登卒】殿中疽发其背死【孙曰元和八年六月虚中卒】刑部且死谓余曰我为药误【孙曰长庆六年正月逊卒】其季建一旦无病死【孙曰长庆元年二月建卒】襄阳黜为吉州司马【孙曰元和十五年三月简贬吉州司马】余自袁州还京师【樊曰是岁九月公自袁召还为国子祭酒】襄阳乗舸邀我于萧州屏人曰我得秘药不可独不死今遗子一器可用枣肉为丸服之别一年而病有家至【一作有其家人至】讯之曰前所服之药误方且下之下则平矣病二岁竟卒【孙曰长庆三年十二月简卒】卢大夫死时溺出血肉痛不可忍乞死及金吾以栁贲得罪食贲药五十死海上【樊曰道古因皇甫鏄荐栁贲于宪宗贲治丹剂宪宗服之遽弃万国穆宗即位以贲付京兆府决死道古贬循州司马元和十年九月亦以药死贬所】此可以为诫者也【严曰后山诗话云退之为李干志叙当世名贵服金石药欲生而死者数辈着之石藏之地下此特为一世诫耶而竟药死故白傅云退之服硫黄一病竟不痊是也】蕲不死乃速得死谓之智可不可也五谷三牲【补注下文云豚鱼鸡是也】盐醯果蔬人所常御人相厚勉必曰强食今惑者皆曰五谷令人夭不能无食当务减节盐醯以济百味豚鱼鸡三者古以养老反曰是皆杀人不可食一筵之馔禁忌十常不食二三不信常道而务怪临死乃悔后之好者又曰彼死者皆不得其道也我则不然始病曰药动故病病去药行乃不死矣及且死又悔呜呼可哀也已可哀也已【补注孔毅夫杂説云张籍哭退之诗云为出二侍女合弹琵琶筝白乐天思旧诗云退之服硫黄一病竟不痊退之尝讥人不解文字饮而自败于女妓耶作李博士墓志戒人服金石药而自饵硫黄耶又后山嗟哉行亦云韩子作志还自屠白笑未竟人复吁正谓此耳】



　　五百家注昌黎文集巻三十四
　　钦定四库全书
　　五百家注昌黎文集巻三十五
　　宋　魏仲举　撰
　　墓志
　　卢浑墓志铭
　　【韩曰浑河南法曹叅军第二子而公妻弟也然有铭无志焉】
　　前汝父母右汝弟兄【一作后有弟兄】汝从之居视汝如生汝迁于居兮日月之良汝居孔固兮后无有殃如不信兮视此铭章
　　虢州司户韩府君墓志铭【注讦本篇】
　　安定桓王五世孙叡素为桂州刺史【严曰新史云弓高侯頽当裔孙寻后汉陇西太守世居颍川生司空棱其后居徙安定武安后魏有常山太守武安成侯耆徙居九门生茂尚书令征南大将军安定桓王二子备均均生晙晙生仁防仁防生叡素樊曰唐史世系表及李太白武昌宰韩君去思碑并云叡素桂州长史皇甫持正志公墓及神道碑俱同而此云刺史其字误矣】化行南方有子四人最季曰绅卿文而能官尝为杨州录事叅军【集注桂州四子仲卿少卿云卿绅卿也李太白碑亦言桂州君四子名讳长少皆与此志合独世系表云桂州君七子无少卿而有晋卿季卿子卿升卿表以晋卿为长而碑以仲卿为元子表作升卿最季而志作绅卿志又云尝为杨州录事叅军而表云京兆府司录叅军公仙卿之子而绅卿侄也宁冇叙其家世而故误耶当以志为正】事故宰相崔圆【孙曰上元元年二月以崔圆为杨州大都督府长史淮南节度使】圆狎爱州民丁某至顾省其家后大衙防日司录君趋以前大言曰请举公过公与小民狎至其家害于政圆惊谢曰录事言是圆实过乃自署罚五十万钱由是迁泾阳令破豪家水碾【奴箭切】利民田顷凡百万君讳岌桂州君之孙司录君之子亦以能官名少而竒壮而强老而通以元和元年六月十四日卒年五十七娶京兆田氏男曰家女曰都皆幼初君乐虢之土田山水求掾其州去官犹家之既卒因以其年九月某日塟于州北十里崔长史墓西铭曰
　　凡兆于兹唯其家之材盖归有时【洪曰疑有阙文】
　　四门博士周况妻韩氏墓志铭
　　【韩曰此志及张彻志皆以韩俞为开封尉唐宰相表以为令史误也】
　　四门博士周况妻韩氏讳好好尚书礼部郎中讳云卿之孙开封尉讳俞之女俞妻赵氏生二女【樊曰二女长即况妻次嫁张彻】三男【樊曰三男无竞啓余州来并世系表】开封卓越豪纵不治资业喜酒色狗马赵氏卒十一年而开封亦卒开封从父弟愈【孙曰公父仲卿即云卿之兄也○一本无弟字】于时为博士乞教东都生以收其孥于开封界中教畜之而归其长女于周氏况【樊曰元和元年况中进士第是岁公以好好适况】况进士家世儒者曽祖讳延潭州长沙令祖讳晦常州防军父讳良甫左骁卫兵曹防军况立名行人士誉之韩氏嫁九年生一男一女年二十七以疾卒【孙曰贞元六年好好生至是元和十一年卒年二十七】塟长安城南鳯栖原其从父愈【一作其从父弟愈】于时为中书舍人【孙曰是歳正月公为中书舍人五月降为右庶子】为铭曰
　　夫丧少妇子失壮母归咎无处
　　韩滂墓志铭
　　【樊曰世系表老成二子湘大理丞滂宝鸡丞按此志云滂年十九死盖未尝仕也表复误矣】
　　滂韩氏子其先仕魏号安定桓王【孙曰王名茂滂九世祖也】滂父老成【孙曰老成公兄介之子】厚谨以文为韩氏良子弟未仕而死有二子【祝曰湘滂】滂其季也其祖讳介为人孝友一命率府军佐以卒二子百川老成老成为伯父起居舎人后【祝曰舍人名防】起居有德行言词为世轨式【轨一作范】滂既兄弟二人而率府长子百川死无嗣其叔祖愈命滂归后其祖滂清明逊悌以敏读书作文【作一作倍】功力兼人为文词一旦竒伟骤长不类旧常吾曰尔得无假人耶退大喜谓其兄湘曰某违翁且逾年惧无以为见今翁言乃然可以为贺羣辈来见皆曰滂之大进不唯于文词于为人亦然既数月【一作日】得疾以卒年十九矣【孙曰滂贞元十八年生】吾与妻【孙曰公妻高平君卢氏】哭之伤心三日而敛既敛七日权塟宜春郭南里【孙曰宜春袁州滂从公量移袁州刺史元和十五年卒○一本作郭南一里】呜呼其可惜也巳铭曰
　　天固生之耶【一作天固生耶一作天生之耶】偶自生耶天杀之耶其偶自死耶莫不归于死寿何少多铭以送汝其悲奈何
　　女拏圹铭
　　【韩曰公贬潮州孥道死商南层峯驿瘗之山下至是尹京兆乃发其丧归塟于河阳世墓之次】
　　女拏【音如又女加切】韩愈退之第四女也惠而早死愈之少为秋官【孙曰元和十二年十二月公为刑部侍郎】言佛夷鬼其法乱治梁武事之卒有侯景之败可一扫刮絶去不宜使烂漫天子谓其言不祥斥之潮州南海揭阳之地【孙曰十四年正月公上佛骨表坐贬潮州其地在汉南海之掲阳】愈既行有司以罪人家不可畱京师迫遣之女拏年十二在病【一作病在席】既惊痛与其父诀又舆致【又一作父】走道撼顿失食饮节死于商南层峯驿即瘗道南山下五年愈为京兆【孙曰长庆三年六月公为京兆尹】始令子弟与其姆易棺衾归女拏之骨于河南之河阳韩氏墓而葬之女拏死当元和之十四年二月二日其发而归在长庆三年十月之四日其塟在十一月之十一日铭曰汝宗塟于是【孙曰韩氏之先皆塟河阳】汝安归之惟永宁
　　河南缑氏主簿唐充妻卢氏墓志铭
　　夫人卢氏讳某兰陵太守景柔八世孙【孙曰景柔为兰陵太守南州刺史景柔子元干】父贻卒河南法曹法曹娶上党苖氏太师晋卿兄女【孙曰晋卿兄如兰之女详见苗夫人志】生三女三男夫人最长法曹卒苖夫人嫁之唐氏充充明经宰相休憬曽侄孙【孙曰长庆三年七月以休憬同平章事四年八月罢神龙元年四月复相二年三月罢景龙三年十二月复相景云元年七月复罢】出郄氏外王父昂中书舍人夫人年若干嫁唐氏凡生男与女九人年四十二元和四年正月二十二日卒其年四月十五日塟河南府河南县之大石山下铭曰
　　夫人本宗世族之后率其先猷令德是茂爰归得家【爰一作奚归一作其】九子一母婉婉有仪柔静以和命不侔身兹其奈何刻铭墓石以告观者
　　乳母墓铭
　　【樊曰唐志义服有为乳母报者其服腮麻韩曰葬乳母且为之铭自公始】
　　乳母李氏徐州人号正真为韩氏家乳其儿愈【为于伪切】愈生未再周月孤失怙恃【孙曰大厯三年公生五年而公父仲卿卒此云未再周月孤失怙恃未详严曰退之祭嫂郑夫人云我生不辰三岁而孤此言未再周月孤失怙恃是虽入三岁而未及两周也】李氏怜不忍弃去视保益谨遂老韩氏及见其所乳儿愈举进士第【韩曰公第在贞元八年】厯佐汴徐军入朝为御史国子博士尚书都官员外郎河南令娶妇生二男五女时节受庆贺愈輙率妇孙列拜进寿年六十四元和六年三月十八日病卒三日塟河南县北十五里愈率妇孙视窆封【祝曰窆下棺也○窆彼验切】且刻其语于石【语一作志】纳诸墓为铭【一有矣字】










　　五百家注昌黎文集巻三十五
　　钦定四库全书
　　五百家注昌黎文集巻三十六
　　宋　魏仲举　编
　　杂文
　　瘗破砚文
　　【樊曰李元宾砚公为之文公与元宾皆正元八年进士也】
</div>
    <div class="pagination">
<a href="五百家注昌黎文集_page24.html">上一页</a><span>...</span><a href="五百家注昌黎文集_page20.html">20</a><a href="五百家注昌黎文集_page21.html">21</a><a href="五百家注昌黎文集_page22.html">22</a><a href="五百家注昌黎文集_page23.html">23</a><a href="五百家注昌黎文集_page24.html">24</a><span class="current-page">25</span><a href="五百家注昌黎文集_page26.html">26</a><a href="五百家注昌黎文集_page27.html">27</a><a href="五百家注昌黎文集_page28.html">28</a><a href="五百家注昌黎文集_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
