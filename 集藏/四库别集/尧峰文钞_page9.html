<!DOCTYPE html>
<html>
 <head>
  <meta charset="utf-8"/>
  <title>
   尧峰文钞 - 第 9 页/共 40 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   尧峰文钞 - 第 9 页/共 40 页
  </h1>
  <div class="content">
   赐御廐良马一之任逾二年以劳卒于广西是嵗康熈二十二年某月日也诸孤以公丧归择于某年月日卜葬州之某乡某原具行状及公疏槀寓书尧峯山中属铭其隧道之石按状公讳浴字冰涤又字雪海复自号复阳先世自山西洪洞徙居中山遂为定州人曽祖某祖某父大钫恩贡生考授府通判累赠某官公举顺治三年乡试又三年成进士除刑部广东司主事改授湖广道御史自少好学博通六经百家言留心时务数讲求古今治乱兴亡之故毎发论则原原本本洞见前贤精蕴尤谙悉累朝典故居官慷慨有志畧见四方犹未宁一独以澄清冦乱为已任其在保宁围中也
　　世祖诏问公收拾全川实着公疏畧曰秦兵苦于转饷川兵苦于待哺是两敝之也故必秦不助川而后秦可保川不兾秦之助而后川可图成都地大且要灌口一水襟带三十州县开耕一年可抵秦运三年锦城之外竹木成林结茅为庐不难就也锦江之鱼绕岸求之蕃于鸡豚此又富饶之资不当弃也若以众兵家口悉移成都照籍屯田命总副防游画地计口授之其他流移土著亦令各道招垦文武殿最专准诸此所难者牛种则见今诸土官印邀袭已防恩给矣倘令毎司出牛若干抚臣与之立劵俟丰年即还其值当无不听命者嘉定据叙重上游独饶茶盐更令驿传道暂昜谷种则牛种俱不难办也臣故谓开屯便又曰川之所患者滇冦也滇东南连黔粤北连楚又西北连蜀五省山水环纡岚瘴纷错军需不能输骑兵不能突此跳梁小丑所以得少延余息也臣知滇贼所恃不过皮兜布铠鸟铳防刀善于腾山逾岭而已而蜀中土官土兵其技犹于此若拔其精鋭以当前茅而用满兵雄骑为之后劲则贼险不足以自固贼技不足以制人疾雷迅霆之下咸鸟兽窜矣臣故谓用土兵便其再补御史也防总兵官王辅臣等叛附三桂公既细陈各路出兵曲折则又曰兵有虚实防应如用秦陇寳鸡平凉固原之兵以制贼之命所谓实兵也如从西河及从武闗取汉中从郧阳取兴安从袁州取长沙之兵以掣贼之肘所谓虚兵也如用西安潼闗之兵以破贼之狡谋此所谓防应预备之兵也又疏言武臣縦部兵以戕民命有司借谋叛以倾民家大吏虽有纠劾属员提督军务之柄往往废阁不行将何以收效万全乎前后章奏数十上悉皆谙练兵事通逹国体类此及在广西诸属甫脱兵火士民凋瘵最甚狼猺獞獠诸蛮所在睥睨公因疏陈调剂四防一曰虚糜之马宜汰一曰添设之兵宜裁一曰要害之设防宜酌一曰抚提之精鋭宜简
　　上是其言悉听公区处又言宜停鼓铸又言宜酌复南宁太平思恩诸府县行盐旧制又言滇南班师例由黔楚不当假道粤西土司中驰驱数千里不毛之地又为故死事抚臣马雄镇傅烈请祠为故知府刘浩故知县周岱生请卹□省皆悦服而便安之设施未竟公顾已卒矣享年六十有一士民奔走巷哭者三日既而丧将北归炷香叩送者延道数千里不絶语及公必流涕太息云当公之卒也防印者左布政崔某为公同门生故与公有隙先是前抚臣傅公在军中以军兴不时凡挪移库金逾七万两公既至乃请以库项扣抵顾诸务倥偬犹未及扣也防印者遂劾公侵欺部议落职追补奉
　　防特称公前任巡盐及后任巡抚皆洁已爱民免其夺职已又奉
　　防称公如前
　　谕免追库项且曰以昭朕优卹廉吏至意葢异数也公学既渊博居奉天时益潜心义理之説尤嗜孟子及二程遗书尝曰非孟氏无由入孔子之门非程氏无由升孟子之堂既而筑书室三楹间顔曰致知格物日夕危坐读书其中其学以主敬穷理为工夫以身体力行为究竟如是者垂二十年而始归归而所得弥防其见诸章奏政事者直公绪余耳元配李淑人以前明崇祯末殉节死于井继王淑人尤有贤行従公在奉天凡五年而卒皆与公合葬子男子五相廪贡生林康熈壬戌科进士俱王淑人出椿州学生桢枚女子子一适诸生梁穆俱侧出孙男女六士大夫咸谓
　　天子之于公其相得章矣既简诸生前又卹诸身后曰廉曰洁称许再四俨然如家人父子何其知公之深也琬则以
　　今上固知公矣然勿谓
　　先皇帝不之知也三桂凶方张公以一书生顾独不揣而与之抗微
　　先皇帝则公之元已丧而肉已胔矣假令不示薄谴以稍杀其怒则三桂反必速速则内煽川盗外连滇冦秦楚之间滋未易定也以故谴公于逺使避三桂其以缓三桂之反而留公为
　　今上腹心股肱之佐
　　先皇帝之心岂易测也哉故因叙次公事行而详论之铭曰
　　显允郝公謇謇谔谔迅击乱臣如鹯如鹗几二十年邪谋不作国有人焉彼殆胆落郝公显允学与识雄世祖是储
　　今皇是庸兵筹民瘼言出必从一月屡迁寔简
　　皇衷
　　皇曰汝谐汝抚西粤诸蛮睢盱遗黎杌噢之咻之资汝廉洁以死勤事纯臣之节生则庸之殁又卹之小人汚公鬼则诛之墓门桓桓幽堂巍巍瘗此铭文劳臣之思
　　顾徐赤墓志铭
　　君讳埴字徐赤姓顾氏自孙吴有国以来千四百余年为吴中着姓父某祖某皆太学生曽祖某廕监生而髙祖九思则隆庆中进士累官至通政使者也娶于王亦着姓少傅文恪公六世孙女君年甫二十六而病病数年始愈方危急中所费医祷无算其家遂落且以文士雅不善治生数被困于徭赋而防王孺人又殁自分病不能支遂析产诸子而身受其养性恬淡寡欲防无媵侍至是病稍愈益犍户独居一室中诸子以鲜衣好食进者輙屏不御峗然静坐终日颇习导引养生之恍然若有所寤如是者若干年而丁太学公艰以过毁复病病屡愈屡发又六年而卒享年五十有八实康熈二十二年某月日也君少善属文号名诸生为人仁厚坦易未尝忤物尤喜賔客凡四方士大夫造门者无不盛供张与相结纳当君未病时里中故有文社曰慎交予之族人多厠其间而君亦与焉故予与従父自逺再従弟宝文皆数従君课艺饮酒甚欢而予仲弟搢九尤善于君其后社事益盛往来率贤豪知名士然以文章行谊见推辈行者计不过数人君其一也既而各以他故引去予亦宦游滞留京师而君遂病废识者悉为君叹息及予自郎舎告归始复得相见君虽善病而起居动静如故予谓君既知养生以致夀考无难者尝举此以告君之长子敇五顾予言竟不騐也哀哉予长君二嵗自逺少于君亦如之搢九宝文视君俱畧相上下当君之卒也宝文已先一年死而自逺搢九死且乆其最乆者几二十年矣独予衰老仅在尔然则叙君事行使传于后世非予其谁君有子五人曰敕五曰敷锡皆太学生曰抚五曰三典吴县学生曰良五女三人适太学生陆裕国呉闰诸生胡鸣孙男女若干人先是王孺人葬长洲县尹山某乡之原君殁之明年诸子奉其柩往合焉君性纯孝素不信术家言其葬父太学公也术者阻以日干不利正色曰古者葬有定制何论利不利哉设不利吾自当之葢达而知礼如此故诸子悉守其家法云敕五字有典三典字有常方以文学着声庠序间用能大君之后而显扬君者将于是乎在铭曰
　　名不升于
　　朝夀不逮于耆天乎何知以君之善士而仅止于斯









　　尧峯文钞巻十四
　　钦定四库全书
　　尧峯文钞巻十五　　　翰林院编修汪琬撰志铭五【共六首】
　　席舍人墓志铭
　　予数游洞庭之东山自俞家舎抵薛家桥其道多圯每新雨輙淖不可行诸往来者病之最后过其地则防规以石中甃以甓者坚致且袤数里矣问谁为之则曰席舍人所筑也时山中妇女无他业每空手坐食以为恒最后织作声殷然接衢巷问谁为之则又曰舍人募邻郡女工所教也问絮本及纺车织牀诸具安所取乎则又曰舍人所给也予甚异焉问舍人为谁葢讳啓图字文舆嵗贡生补内阁中书舎人未授官而卒山中人雅重君故不字而争以其官呼之云已予寓于严氏君之诸孤皆严出也因知君事行颇详及将葬君来仪岭之原复诸予徴铭予以是益悉君之为人按状席氏避唐末黄巢乱始居莫厘峯之阳曽祖洙祖端攀皆不仕考本桢前明文华殿中书舍人擢太仆少卿赠其先两世如少卿官妣吴淑人而君之母则谭也君自幼丧母鞠于适母吴事吴有至性吴疾病昼夜不离左右自草青词吁于神愿以身代死先后四十九章至今其稾有存者为人恬静寡欲未尝孜孜钱刀为俛拾仰取计惟好行其徳于乡里凡宗族亲故待君举火者若而家待君资其防嫁死丧者若而家山中细民苦贫祁寒则施禇衣炎暑则施苎□病则予之药不幸死而无以殓者畀之棺无地以藏者又广少卿先所置义塜至三十余畆以畀之坎埋嵗值大歉则出粟周之多或千余石少亦不下数百石而又赎归其子女之被鬻者收育其婴孺之弃遗于道者嵗所费率逾数千金山中大姓类以商旅纎啬起家往往拥财自衞其尤豪者必华衣服盛舆従以相夸炫而君自奉独与寒素者埒室无姬媵箧无玩好每积所入悉罄之于施予亲党患其异已或窃议之君闻而不少顾惜乆则合一山大小疏昵莫不颂服焉然后知予前之见闻犹未足为君异也君好读书贮书累万巻于是徧葺先贤嘉言懿行条晰部居共若干巻名曰畜徳录晩嵗病风痹者数年益键户着此书尝题于书尾曰吾病濒死惟以书未成为恨今幸少瘥有不强力成书而敢自惰媮者没无以见先贤地下病不能转侧至置书牀箦上俛睨之葢其勤于问学如此予故考君事行本末以为得之先贤者居多享年四十有三卒之日宗族亲故哭之曰今而后缓急将谁叩也山中父老子弟哭之曰今而后冻馁患难将谁恤也呜呼若舎人者可谓有徳有言之君子也已当病之未革也先期谢遣医药语诸子曰吾之生也太嵗在寅今嵗申也月又如之寅申相战吾殆将不免既而果然达者谓之知命卒于康熈十有九年某月日葬于二十有三年某月日昔太史公谓渊深而鱼生之山深而兽往之人富而仁义附焉顾其所述蜀卓氏程氏宛孔氏之属其赢视君数倍而轻财好学不闻有似君者也以太史公之文雄丽可喜故得遂传于后世予自分笔力衰劣弗称其能永君之传哉惜乎君之不遇太史公也然而不可以不铭君娶严孺人生子男三长例监生候补国子监典簿永劼次嵗贡生候补内阁中书舍人永勋出嗣世父后次诸生永渤女二长适诸生许霦次许郑茂鼎孙男七女二俱幼铭曰
　　古不朽者惟徳与言后儒弗能澌灭忽焉君也独否善积庆延佐以著书日星昭然倚山面湖宰木森芊人亡名存庶几万年
　　周文季墓志铭
　　无锡周君文季讳炳文享年五十有四以康熈七年某月日卒于家以十年某月日葬于军鄣山先茔之次曽大父某大父县学生维新父乡饮賔懐良皆有潜徳配倪孺人三子廷韩廷范廷杨三女壻王仁济华侨蒋士震孙男四曽孙男二君举顺治十一年乡试与予同门生而予囘翔郎署过従甚稀君抵京师间一诣予饮往往杯未防烛未灺即上马言别未尝促膝握手相欵曲谈笑也故予之知君也浅逮予老且病键户深山中故交濶絶初不测君在亡廷范实来尧峯与相慰劳则曰吾父墓木且拱吾母倪孺人亦相继物故乆矣问其学则曰废而挽彊矣问其资生之防则曰吾父不喜治生遗污莱若干亩已不足给糜粥矣因出其再従兄缄斋先生所撰事状示予然后得君之为人已廷范留山中浃辰相与徴述君遗事然后益悉其详予然流涕自悔知君晩也乃襍取事状中语并所述者书之曰君内行醇备析屋不计多寡肥窳奉母方太孺人最恭自始疾讫革摇手戒家人母令太孺人知将殓而目犹视太孺人至哭而拊之乃瞑雅善地理之学先是父葬邓尉山有年君揣非吉壤谋欲迁葬诸昆弟难其事治命谕诸子曰必迁之廷韩遂改卜军鄣山及啓故竁则羣蚁果蚀棺木几尽矣是时君柩犹在堂当迁之夕家人闻堂中呜咽号泣咸以为君之灵也平居着长者誉好急人之难乡曲有愤争者必诣君剖曲直交游亲故以非辜被陷者必向上官争其寃上官见君持论忼爽发于至诚亦俱信従之有同年生颇使酒难近方醉哗时闻君罄欬声輙肃然起尝语人吾所敬事者□一县惟周筠心耳筠心葢君别号也自少嗜读书博览彊记不专资为举子文也凡四试礼部不第叹曰得而不止是无义也失而不止是无命也吾其如命何可以止矣遂考授教职其后以他事诖误亦竟不及选也家故雄于一乡暮年益中落赖倪孺人力持之孺人尤习俭勤至老且篝灯操作不少休迎妇送女皆出自孺人遂以积劳遘疾享年五十有五卒于十二年某月日距君殁五年矣又十年与君合葬按周氏世谱相传为吴偏将军瑜之后其无锡景云乡者自宋制置安抚使讳应者始至今四百余嵗子姓犹环居是土土人因姓其泾周泾云铭曰
　　才之充学之丰谁不如轗轲终命为之道则穷倚幽宫气郁葱侍两亲有妇従筮言吉子孙逢
　　乡饮賔徐府君墓志铭
　　徐之先皆祖偃王又皆祖汉徴士穉而吾吴诸徐故多仕宦家皆往往各自为族其谱牒絶不相通莫知其何别也宋淳熙间有为常熟教谕者始家直塘镇其后又迁长洲之采云乡列居下塘是为下塘徐氏自明世宗时迄今百六十年徐之以进士为大官者凡四人举于乡者又数人余或以赀或以诸生贡学宫遂出而仕宦者相望也故其人视他徐尤豪凡赀产之饶室庐台榭园池之壮与夫舆服伎妾优伶之丽都悉冠于呉中四方冠葢日夜争凑其门既入
　　本朝而徐氏骤衰子姓多以骄穉纵恣破其产畧尽中间能为怐恂笃行长者殆不过一二如府君是也君自少丧父族人轻其孱弱辄搆讼倾之君家于是中落及君为诸生颇强忍自力既而有子曰堂又能佐君干理其家故稍稍复起然君每安澹泊好善乐施亲故有不能防葬者必赡给之羣从有盗鬻先世义田者复率众捐槖中金赎以供嵗祀由是徐之长幼俱服焉醇厚谦谨葢其天性族少年尝有所恃乗醉以非礼侮君防坐皆为愤恨君笑不校也中嵗丧其配汪独居二十余年防无侍媵萧然自得晩尤潜心于释典遂呼子堂传其家日惟晏坐讽习而已与予比屋而居予既老病杜门而君亦简出不数数见也嵗时偶一相见言若不出口者其在里中虽贱夫幼竖咸踆踆然与为礼稍闻讙竞声辄趋避去里人推君长者年七十举乡饮賔众悉以为允其明年以病脾卒又明年堂将卜葬君于阳山祖茔之次汪孺人先卒遂举其柩合焉君讳纶字襄孙父果达王父治安皆有隠徳大王父有声县学生汪孺人生男子一即堂也太学生女子三壻曰诸生施赟曰朱楷曰江文模葬有日矣堂麻衣冠踵门言曰吾父于先生为世戚且邻比也知吾父者殆莫如先生兹墓石已具而未有刻辞孤大惧无以显扬而遂霣越其遗绪敢惟先生也请予乃诺而铭之铭曰
　　予闻君祖考以来累世长者至君之身益以长者有闻微独徐氏所希觏也即吴中巨室以贵富显名者多矣而布衣恂恂卒莫逾于君维秦余杭马鬛巍然宜尔孙曽余庆之延如曰无徴眂予铭言
　　金孝章墓志铭
　　吾郡故多洁修好古独行之君子近世如杜用嘉邢用理沈啓南先生降而至于赵凡夫文彦可之属率皆遗荣弗仕或以诗文或以字画或襍出医卜卓然有名于时其遗风余韵至今犹传述乡士大夫之口自有明既亡呉中好事者亦皆弃去巾服以隠者自命当其初流离患难之中希风慕义俨然前代之逸民遗老也既而天下荡平苦其饥寒顿踣有能初终一节老且死牖下不恨者葢实无几人若孝章金先生庶几大易所谓乐天知命者与先生讳俊明字孝章吴县人少从其父宦宁夏往来燕赵间驰骑游猎颇任侠自喜辽左多事诸边帅争欲延入幕府先生意不屑也既归里始折节读书受经于孝介朱先生之门朱先生数叹异之补县学生名隠隠起数试于乡不见收最后复赴试以焦氏易筮之得蛊之艮其繇辞云云先生愀然太息曰天岂欲我髙尚其事乎吾将从此逝矣遂不终试而归归即谢诸生杜门以佣书自给是时明犹未亡也逾年流贼陷北京又逾年
　　王师渡江吴人始深诧先生知几云先生幼以善书着声吴中小楷师曹娥碑行草师圣教序悉有法度晩益自名一家兼工诗古文辞四方士大夫闻先生名以书若诗文来请者相次不絶里中窭人子手不持一钱亦日夕踵门乞先生书先生欣然应之不少厌也以是三吴碑版防及僧坊酒肆率多先生笔得之者争相夸示以为幸间喜画树石皆萧疎有致其墨梅最工呉人尤传宝之先生既善书平居缮録经籍秘本以讫交游文槀凡数百种无不潢成帙庋置縢鐍惟谨予尝走诣先生老屋数间尘埃满案与客清坐相对久之自起焚香瀹茗稍出其书画与所録者娱客而已予尝论之以为先生非忘世者也既以遭逢不偶积其激昻竒伟之材与夫轮囷结轖傲兀不平之气讫于暮年而劖削未尽不得已寓诸书画间吴中后生晩进髙谈赏鉴者徒推其书画之工且欲求诸笔墨蹊径之内俱未为知先生也先生年七十徧乞常所往来者赋生挽诗引陶渊明自祭文为况盖其风流雅趣如此尝有学使者慕先生名欲招致之不可得因叹曰清真絶俗虽古之沉防不过也夀七十有四某年月日其孤葬先生长洲县山之万字圩以状来乞铭按状曽祖篪祖可大考永昌官陜西宁夏衞经歴妣徐孺人娶浦氏先卒女二长贞琬适吴江张某次贞琰适长洲方某男四长上震某科武举人今方为某官次侃次祜次预早卒孙男三先生笃于孝友每居丧必手书孝经数百本以乞人抚爱仲叔两弟尤力晩而自号耿庵又尝自书其堂额曰孺宜以志之铭曰
　　于学则丰于徳则崇不逮于用维时之穷庭有幽兰先生所艺箧有竒字先生所制潜光隠曜后人是诒后人其昌斯石识之
　　江太一墓志铭
　　休宁之江素号右族其先世葢家于浮梁唐天复中有主休宁簿者遂占借焉是后子孙延衍散居休宁之郏阳梅田二乡而公则从梅田徙苏者也讳五声字太一以乡饮大賔讳茂时者为父乡饮賔讳判者为大父昆弟凡七人诸昆率以文学擅名仲氏又举于乡而大賔独竒公才特命之治鐡冶于苏遂用冶铸起其家其为人任侠重然诺徧交四方贤士大夫凡士大夫至吴者无不造门投谒公必盛供张酒肴筐篚具迎送之礼由是得好客声而予之族女方归公冢孙为昬姻家故汪氏亦无不交于公者公所居在吾吴西郭外比年以来予徙居公里相距不数十武顾予宦游京师有年及其归也又以病杜门独不及登公之堂而识其面然询里中人则襍然推曰此长者也公既殁免丧而公之诸子始介其友俞子无殊数往还予家时时叙说公轶事益知其果长者公性好施与尤厚于同族有贫而鬻女者立捐赀赎出之且为之择所归有无行被陷于盗者族人咸唾詈不齿也公顾悯而援之得脱其罪其人卒悔悟不复为非或以缓急告即如所需以应乆而负公不偿公遂毁契书如此者凡数人赀亦不下累千金公之好行其徳悉此类也平居嗜读史书又喜购古鼎彞罍洗次至官哥窰以下磁器若前代朱黑髤具之属罗列便坐左右每间于家政及賔客之务必入精舎焚香据几或摩挲诸玩好或手史书一防且览且讽翛然如在世外非独其人长者也葢实有隠君子风焉享年六十殁于康熈某年月日配程孺人先公十年卒子男五接荷士騊皆国子生接芹吴县学生士习苏州府学生士騋吴县学生女六人其四皆配名族余未行孙男十六人承谟府学生承备承诗吴学生承倌承效承侒承諴吴学生承份承説之训府学生承俅承度承祜承恩承祐承偲女十三曽孙男四女三承谟即娶予族女者也承諴之训从其季父士騋今方游予门某年月日诸子葬公某乡某原以程孺人祔公既隠徳弗曜而子若孙类俱守公遗业恂恂谦谨足为保家之主且有读书能文章者其蕃其昌岂不在后之人乎于是无殊为之撰状予则志而铭之曰
　　善之积也庆有余公蕴其善弗及摅诒子若孙诗与书其兴勃焉立可铭以防之语非虚
　　乡饮賔席翁墓志铭
　　子尝两过洞庭之东山其始至也以事趋谒席太翁仲逺翁之季子妇予外妹也是时翁年七十余矣长身飘须衣冠甚伟其辈行既尊于予年齿且髙顾具賔主礼甚恭拱揖进退如少壮者酒次叙说山中诸佚事首末纚纚可聴予心知其长者也别去十年而复至则翁已殁其家将禫矣伯季两君方各治一圃中间树木苍秀亭榭洁雅又各于其防穿池莳蔬备极幽人逸趣微但保家之主庶几能亢其宗者也然则翁之所诒逺矣翁讳本乆仲逺字也先世有仕唐至武衞将军者始家东山曽大父某大父某父樊瑞国学生以善封殖起家翁少为青浦诸生所至偕诸名士日夜以问学相镞砺故其所得醇深而于应举之文最工然数不利于塲屋中嵗始自喟曰命也文其如命何尽屏弃所业翛然不以名第介意数延故旧赋诗饮酒为乐竟用是老焉暇则帘阁据几手缮写诸大儒语録至数十巻又尝训释孝经而尤研精覃思于易其论干之九三曰干干者卦之体惕若者卦之用潜跃见亢莫不须惕故九三不言龙以其为人中之龙也怠心一萌龙徳乃丧知进退存亡而不失其正者将在惕若乎乃自号惕庵其为学根柢如此予惟自明万厯以来山中髙赀者推许氏翁氏两姓为甲其人率以文雅相髙喜结纳四方贤士大夫非仅纎啬拥财自衞者也故凡春秋佳日逺近篮舆画舫争集其门一时名卿士大夫如华亭董尚书宰陈徴君仲醇嘉定李进士长蘅太仓张内翰天如仪部受先之属类推翁许为湖山主人一切管弦歌舞之娱牲牢酒醴供张之盛所费殆将不赀絶无分毫顾惜虽古诸侯所谓賔至如归者弗是过也翁许衰而席氏遂兴予虽晩进幸而得一从游葢有往者流风遗韵在焉逮翁殁而山中承平故事邈然不可复覩矣古曰在昔昔曰先民能无为之追嘅乎哉公雅性俭朴自奉无重绮兼肉惟用以施予不倦当顺治之初临清贾店所有尽亡于兵火而翁施予如故每念族女多嫠而贫者买田若干嵗计所入赡给之曰吾以劝贞节也元配姜贤而无子尝出匳中金为翁买两妾及冡子甫生翁即择对庀妆具嫁遣之其最后买者侍翁弥年既嫁犹处子也由是里党翕然推服至于赈饥薶胔治道梁葺学舍众所夸说义举者在翁视为固然虽更仆握算不能以悉数也有司闻之遂延翁乡饮邑人无老幼咸谓不忝云享年八十娶姜氏享年六十侧室沈氏善事其适且严于御下与适姜并以贤着皆先翁卒子男子二曰士琨曰士璵皆太学生选州同知子女子三曰诸生严某曰徐某曰诸生蔡某其壻也皆沈出孙男十孙女七曽孙男十三曽孙女十一始翁壮嵗犹未有丈夫子自谓不宜子矣至是中外子姓将逾五伯指其在提抱者弗论也嵗时奉觞上夀防衣朱舄交错满前有不能徧认者洪范五福翁实兼之此长者之效也两君免丧之次年葬翁夫妇于卜家山新阡以沈孺人祔是为康熈二十一年某月某日铭曰
　　积财匪艰积善为艰财乆而倾善乆则敦翁也善士又益以学窥易微指干三惕若菑之畬之厥惟播之我躬之淑我后之诒环山面湖幽堂既考余泽绵绵伐石是诏
　　尧峯文钞巻十五
　　钦定四库全书
　　尧峯文钞巻十六　　　翰林院编修汪琬撰志铭六【共八首】
　　敇授文林郎闽县知县刘君墓志铭
　　君讳惠恒字子廸别自号养孺姓刘氏汉中山靖王之裔在唐有禹锡者显名于时其后再迁始定居无锡至君之大王父封郎中讳陞以举人两署教谕偕其子光禄少卿后先咸着声望同县髙忠宪公少师事郎中而与少卿同朝相友善故郎中父子之殁也悉忠宪公志其墓少卿讳元珍由万厯中进士累官南职方郎尝劾首辅沈一贯朋邪防蔽状以故削籍既起少卿又劾故赞画刘国缙与杨镐李如栢扶同卖国直声震天下推为东林党魁少卿之子封知县讳明翘生四子君其长也举顺治丁亥进士授福建闽县知县巡按御史疏荐治行第一内擢有日矣防以抗直中忌者罢归年甫二十有五遂杜门谢賔客益自力于学不复言仕宦者凡三十有三年于书无所不读尤好宋儒语録而平居所私淑者则専在忠宪公每恨不及从公游也故其学本诸静坐而用致知格物为工夫躬行心得为归宿每欲由忠宪以溯程朱由程朱以溯孔孟其原委统绪井井如也葢晩而益邃于易絶不喜佛老两家尝叹曰佛氏不知性老氏不知心本原既误必无与吾儒可合者又曰天下聪明才智之士多流入佛老亦未取五经四子及大儒诸讲义熟习而深思之耳不然吾道广大精微方孜孜汲汲日夜从事于此其于彼佛老之学非惟不敢实有不暇也病肺将革为手嘱数百言凡棺中幅巾绞衾次及殓葬之制悉具且言治丧禁用浮屠其说曰吾阅释氏懴文皆悔过迁善之言非谓拜诵便有益也佛非愚人人柰何自愚耶君之议论类如此嗟乎晚近士大夫少而躭章句之习一旦登朝则溺于功名富贵声色贿财之好未尝有得于学也至其暮年则气薾而志昬而又有所谓死生祸福者摇兀其中于是乎惟释氏之归髙者或窃其绪言以自文而下者遂趋于佞佛欲借是以得福而逭祸延生而賖死不亦大惑矣哉予老且病作治命以教诫二子其说与君畧同然闻者不以为疑即以为妄度二子之心亦未必其能遽遵也幸而有如君者行之于前予庶几得援君以自信而强吾子以必从也夫然则君洵可谓贤矣享年五十有九所着有树樗园诗集五巻赘语遗稾各若干巻某年月日卜葬某乡某原孺人秦氏二男子长曰学洙苏州府学生次曰学柔殇三女子长适秦宏次适呉茂锳次许诸生秦汝瀚孙男女各一初君之在闽也公廉有惠爱于民及去官无钱以治上官知君者予道里费始得归其乡濒行哭送者数千人然君为吏甫三载凡有设施未足以竟君所学故予不复详次云铭曰
　　维忠宪公明钜儒徳言煌煌日星如维君与公同里闾一试而蹶潜其躯私淑先正俨步趋力研奥防探遗书忠宪之学斯不孤愤世陷溺惑且愚欲扶儒术挥浮屠辞而辟之抉根株忍使羣心逐沦胥贤哉若人今则亡铭以示褒非曰谀
　　周宏叔墓志铭
　　君讳某字宏叔姓周氏其先家于常州有讳应者宋开庆进士歴知建康府制置安抚使始居无锡其后他徙越十一传而复归故自君以上数世皆无锡人君为诸生以才畧着声誉不幸早世配华孺人生子男子一廷旦县附学生子女子一适华某孙男三钧铸镗孙女一曽孙男女三君卒于顺治二年某月日春秋三十六孺人卒于康熈十九年某月日春秋六十八相距逾三十五年先是廷旦卜葬君于大池之新原及免孺人丧之次年遂啓君圹以某月日奉孺人柩往祔其去君之葬亦逾三十年矣君有弟文季予乡试同门生也故廷旦介文季子某来乞予铭子不得辞因按状中所载次第韵之为铭以授之廷旦复言曰先人弃孤某早故其述遗事也弗详此某殁世有余憾者也予应之曰昔孔子少孤不知其墓问于聊曼父之母然后得合葬于防若吾子知而述者视孔子不既多乎夫何憾铭曰
　　以国为氏巨莫如周源也则遥霈霈其流君之鼻祖曰瑜公瑾为吴名臣江东以振自瑜而下绳绳醇儒纯吏在宋有闻爰自毘陵来居无锡里曰锦云于田于宅元明之交子姓播迁有讳清者始还故防曽大父后大父维新潜采匿曜仍世弗振皇考懐良硕徳蔼蔼郡延乡饮充賔之介厥绪既作逮于君身少居黉序郁然有文文何足多此小儒事君视勲名直戾契致诏遴骑射骋而挽彊俛仰自雄莫与抗行胜朝之末党人腾沸君虽家食为国喑噫譬彼嫠妇不惜其嫠宗国将陨中夜涕洟江淮抢攘震惊郊野酾酒椎牛愿衞里社志斯豪矣人则搤之材斯长矣命又促之及乙酉嵗洊臻丧难殷忧弗胜竟讫君算嫔惟孺人鵞湖其乡婉婉令仪克事尊章克睦先后诸姑姊妹以是助君克称贤对君之甫殁孺人号吁臣也死君妇也死夫于义宜然藐孤孰怙强顔视息兾完门户孺人盛年苦节是贞送老字幼如君尚存孺人白首甘节以终见君地下靡愧于衷长山之阳大池之侧君与孺人实栖体魄有槚有松郁乎墓门君与孺人用佑后昆后昆如何遗泽尔保尔炽尔昌兹铭可考
　　仲翁墓志铭
　　由吴江县治东南行七十里有地曰盛泽其间川流囘环烟火稠密四方商旅云樯风帆相望至止号为巨镇而防士仲翁之家在焉葢居此累数世矣翁善生殖喜读书好客不厌遣其两子棅枢挐舟过尧峯之麓数从予游予闻翁之训曰儒者以品行为上辞章次之以问学为先仕宦又次之故两子斌斌醇雅有声庠序间为辈行所推及翁殁将葬棅来乞铭侍予侧竟日与之谈笑未尝露齿揖之食饮未尝輙举酒肉访以先人遗事必掩泪而对不逾月枢复来速铭其举止复然予始叹仲氏家学有素又稔知翁为孝义笃实之君子也翁讳某字文涛其系出先贤季路世居山东济宁州有讳基者宋建炎初南渡始徙籍吴江尝知台州府即翁之十六世祖也曽大父某大父某父时彦皆潜徳弗耀母徐生四子翁其季也甫八嵗而孤临父丧极哀如成人里父老以为异长值湖冦之乱走避他境屡濒于死家以是遂落而奉事母徐逾谨最后母病将革夜辄吁天求代并刲股肉以进母殁且乆言之必呜咽不止里父老益以为难家既中落以俭勤济之故复起其自奉过薄无世俗华靡放佚之习轻财好施虽倾橐弗顾中外婣族子姓不能衣食防嫁者必以告不幸死丧不能含殓坎薶者必以告翁悉厌其所欲而去他如药病者棺殣者泉粟其穷独者不问识与不识也甃其衢路之淤者圮者木石其港渎之不梁与梁而不支者不问里众之匃募以否也先是故产已析矣而伯兄为怨家所讦遂兴大狱翁度兄不能支愿出所受十之四为助族父或摇手曰若年少不解事必贻后悔翁奋曰吾奚悔哉既而狱乆不决挺身趋诉上官乞直兄寃牵连弥年尽费其所受产始得解伯兄阳阳弗之问翁亦怡然无秋毫芥蒂意也呜呼斯可谓之君子也已以故逺近慕翁者争趋之殁而里中无少长皆出涕太息昔孔子曰十室之邑必有忠信呉人浇浮旧矣顾以斯镇一隅之地而得孝义笃实如翁之为者则孔子之言不犹可徴矣乎翁自少警敏虽以避乱废书暇即记诵经史防及天官厯数诸家畧皆通晓以吴江濒水尤好言水利至于合县所赋钱谷一切欵项本末利病无不了然者在众中议论侃侃不肯骫骳媕阿随众意开阖众亦敬而服焉临殁告诸子曰吾家故先贤裔也若曹能力学积善毋辱我与吾祖足矣夀五十四娶吴氏子男六棅国子监生果捷吴江学生枢府学生鸾鸣浙江钱塘学生楷槐女四长适太学生王统次许诸生蔡某方某孙男女四卒以康熈二十年某月日葬以明年某月日其墓在琪字圩之八转湾距所居凡九里铭曰
　　遥带淞江近俛具区有木乔如有邱盂如既巩既安君子之居维后之振维前之储委庆后昆乆益有余铭以俟之斯言匪谀
　　观涛翁墓志铭
　　东山金君孝植曰吾金之先故居彭城宋建炎初始散徙江左元延祐中吾始祖迁于洞庭东山之橘社村十一传而至吾父观涛翁年十嵗畧通经书大义不幸年十一而孤稍壮弃儒佐席氏贾翁故席出也门下诸客行贾者数辈其舅独知金甥公廉可任礼之在诸客右命诸客悉听翁指翁善治生他贾好稽市物以俟腾踊翁辄平价出之转输废居务无留货而已以故他贾每致折阅而翁恒擅其利他贾所市物争取贱直其货多苦窳翁独求其贵良者人以是悉趋翁诸所居物既易售而其利又数倍凡佐席氏者三十年所遣客嵗走四方往则受指于翁返则报命其子本悉集翁所席氏不复问其出入然未尝取一无名钱所亲厚或微讽曰君縦不欲自润独不为子孙地耶翁叱之曰人输腹心于我而我负之谓鬼神何讽者色赧而去为人有至性尤忼慨尚义居母丧号踊殡葬如礼伯兄病客任邱翁往与诀病者噤不受药翁以药进齧翁指几堕翁絶不觉痛遇僧传以良药始得愈有寄白金若干两者其人客死无子行求其壻归之壻家大惊初不知妇翁有金在吾父所也故山中人皆推吾父长者又曰吾父之殁也植年甫十有九未尝谙户外事吾弟幼者九嵗吾妹幼者犹在襁抱中赖吾母施孺人左提右挈以有今日吾母外持门户内勤操作送女迎妇代吾父支吾者三十余年而始殁吾父不问生产有财辄分散贫交及疏兄弟既殁而家无余赀吾母施予亦然病将革从子妇来视疾手白金偿逋吾母犹却之曰若夫客外若盍留此资薪米乎葢其用意仁厚如此此直吾父吾母之大畧尔其懿行甚伙植老矣殆不能悉记而备数也因遂再拜流涕曰植之葬吾父也年尚少隧中之石阙焉未有以刻今吾母又将葬矣敢以其辞累吾子遂出事状及侍郎叶文敏公所撰翁小传示予侍郎性耿介不妄许可顾传中次第遗事畧如金君之言且谓洞庭人龊龊逐末趋利而独推翁有古独行君子风洵如是是可铭也翁讳汝鼐字元调曽祖炤祖壂考有声皆不仕翁少奉父命出嗣従祖祖父某后尝考授礼部儒士晩而筑室太湖之濵頟以观涛故用以自号云享年五十卒于顺治二年某月某日以四年某月某日葬管家岭之原孺人享年八十卒于康熈二十年某月某日诸子卜于二十三年某月某日奉其柩合于翁兆子男四孝棐先翁一月卒孝植国子监生孝枢亦早卒孝梓女四适周时张起鸿叶文荣姚垠孙男女各六曽孙男女四铭曰
　　士而贾行吾所叹也贾而士行众所难也孝友洁廉翁之贤也侍郎有云不可删也吾复申之后人之所徴信也
　　熊府君墓志铭
　　府君既殁之三十有一年孤子源始奉其柩与元配徐孺人合葬于十一都华园村祖茔之次源自少知属文以贫出赘数为童子句读师每自伤年老矣不能襄翁媪葬事以为憾及葬来请予铭其圹中之石予按府君讳秉铉姓熊氏字鼎玉自山东之青州徙着于呉逮君凡五世矣太学生讳绍奎者府君考也由举人官福州府通判讳文燧者祖考也吴庠生授儒官讳夀柟者曽祖考也由进士累至四川左布政讳佑者五世祖考也府君娶于徐予故徐出而府君实为予従母之夫先是予外王父有四女皆归巨室而其家后皆中落独府君与先大夫并时为诸生日益有名天啓四年秋先大夫甫逾冠试于乡不售而府君巻已在荐中矣防同考与主考官意不合力争不能得亦竟被黜阅三年先大夫举乡试府君益感激日夜记诵揣摩亦欲以科名自奋然讫濩落诸生中者若干年而卒为人坦易不问家产有无晩嵗偕予从母颇不相能由是益困夀六十有五府君之殁也徐孺人学佛茹蔬弃去家政源及季弟尚幼赖生母黄纺绩相依以活府君得延血食者侧室黄之力也徐孺人夀六十有七后府君五年卒黄孺人夀七十有七又后徐孺人十有八年卒至是并以黄祔男治源泾女壻王蕙徴盛恒刘定张升源泾皆黄孺人出孙男常熟学生葭在曽孙男日炳星炳府君之葬也治若泾若诸女及壻皆前死无在者源独力拮据不以贫故废礼昔鲁公孙敖知叔服之能相人也见其二子叔服曰谷也食子难也收子今源之于翁媪生食而死收之夫亦克家者矣或谓不及时而葬谓之渴葬过时而不葬谓之不能葬葬府君者过时矣吾子何以称焉余曰源则何咎之有源之不能葬也万不获已于其贫也是故君子原之源虽废学而葭在从予游读书能文有名诸生中人称府君有后云铭曰
　　有邱崇嶐兮有水郁盘従先人于兹土兮庶巩且安
　　金府君墓志铭
　　府君讳朝勲字令猷姓金氏金为吴着姓而其族非一府君先世有千户公讳恭二者当元之季卜居吴之吴苑乡是为府君始祖乡濒太湖于是湖中多盗乗间肆出剽畧公率两子三孙团集乡人扞盗两孙皆死于鬭而意气不少沮所擒杀甚伙盗相戒不敢犯由是一乡得完浙江行省上公功次授义兵千户而有司复名其乡下保以旌之其子姓聚族而居至今称下保金氏前明二百七十余年之间用科第及明经起家者相望既入
　　本朝府君之族曽祖举于乡者一人其従兄以进士髙第入翰林者一人金氏方盛府君又种徳积学庶几能大亢其宗顾独浮沉诸生中坎防殁世以是知府君者共悼惜之云自千户公而下九传为绍兴府经歴讳某又一传为县学生讳某再传为府学廪贡生讳应华即府君之曽祖与祖若父也府君自少聪颖甫成童受知学使者每试辄在髙等为人醇谨能以孝友律其身以俭勤理其家以仁恩逮其交戚邻里父殁而事母夫人尤尽子道母微意咈必长跪以请俟其解乃起伯兄与巨嫂相继早世府君年少当室入则送往事居出则支撑门户综治生产咸井井有法兄之遗孤子在孩抱中拊之与已出无异先为之择良乳媪继又为之延名师选佳耦迄至成立葢始终如一日也何氏姑嫠居来依府君之父府君遵遗命奉养防舍如其父在时最后言于有司俾得以苦节旌其门有所事师老而贫其家且燬于火府君出已赀筑室悉具室中所需什器而归之闻者尤以为难他若宗党之防嫁失时者不能丧葬者交游之以缓急有无告者一惟府君之归府君应之无徳色亦无倦容众哗谓金氏积善之报将萃此矣然府君为诸生五试省闱不售以准贡入太学再试顺天又佹得而失之一故知当要路遣使者以书币招府君欲为道地推挽之府君耻縁他涂以进婉辞而止其恬于进取如此康熈某年月日疾终于家享年四十有八配顾氏先府君十六年卒继蒋氏侧室陆氏某氏子男子二顾出者曰枋殇陆出者曰上简廪贡生候授训导子女子四顾出者许沈烜初未嫁卒蒋出者一适诸生蒋应鑨一许缪宗俨某出者尚幼孙男女四将卜葬府君于灵岩乡顔家隖祖茔之次以顾孺人祔其孤来乞铭嗟夫吾观吴中大家巨室席有祖父遗业往往不嫺诗礼之教其强者喜为鬭讼其弱者陷入于声色裘马蒱博饮食之好而尤无良者则又爱吝贿财以市怨怒于众葢未一再传而败其家者多矣若府君文行非特金氏保家子也殆所谓一乡之善士与乃潜光匿耀卒弗及振以诒后人昔欧阳子有言为善无不报而迟速有时然则所以不朽府君者当在府君之子若孙而不系乎铭之有无也序而诗之亦聊以慰其孤之意云尔铭曰
　　湖濵一曲乔木苍苍阅嵗三百家族弥昌府君承之有声胶庠克保祖徳表于一乡谓宜显融厥宗以亢时之不逢夀考是望中道而阏何报之爽匪报之爽天道有常其积也厚其流乃长垂休委祉后嗣之祥尚克有闻为府君光如曰无徴眎此铭章
　　李太公墓志铭
　　李氏之先自洪洞避乱徙居泾阳逾六世当明世宗朝有讳世达者由进士累官南京吏部尚书殁赠太保諡敏肃于是其族始大有二子长户部郎中梓无子以同产子惟庄为后惟庄即太公父也官内阁中书舍人太公少不好弄遇同辈诸儿或有所忿争恒退让不与校中书公固已异之矣及中书公殁事母夫人有至性母雅好佛多所施舍太公辄多市方物奉母储之以给用平生无他嗜好惟读书鼓琴种树豢鱼以自娱尤精医术全活人无算浮沈诸生中逾数十年晩而公子念慈字屺瞻者举于乡邑众方敬爱太公前此皆曰李秀才善人何蹭蹬不偶乃尔岂天道报施或爽耶至是则曰天将使食报于其子矣越三年屺瞻成进士众益喜为太公贺继而屺瞻授河间推官已又补廉州已又以裁缺甫之任而罢于是众稍失望曰天道故无知乎其后改授新城知县卒以诖误去官众心益不厌而太公闻之怡然自若也防
　　王师讨叛滇屺瞻以才能荐往湖广従军遂补竟陵知县不数月复以博学宏辞荐试京师于是众喜过望又皆曰
　　天子必大用屺瞻矣太公自此食报未艾也
　　御试既竣京师哗谓屺瞻已前列语传士大夫间絶不知所従来最后竟报罢无不为屺瞻搤腕太息者屺瞻亦悒悒不快弃官西归甫抵里门犹逡巡瑟缩惧无以顺适太公意太公顾怡然如故呼屺瞻前曰菽水汝长物宁遽逊三牲九鼎耶吾故以养志期汝也其旷达多此类太公讳绍字慎闲性最友爱屺瞻登第遂推同居故庐以予诸兄凡子姓来受学者其训督视已子无异家产中落犹百方为屺瞻延致名师且日治醇醪丰馔欵接四方诸賔客初不计家有无与人交温温若恐不得当不为町畦崕絶之行尤重然诺急人患难间接郡邑诸有司必举地方利弊剀切陈说即忤其指不顾往往隂雪人寃不令其人知之或奉金为夀亦坚拒不纳也既用医术知名嵗时必广施药饵逺近造请者踵相接其贫羸者天寒逺道辄捐酒肴饮食之有为亲若长来者辄用好语慰藉人服药多効亦不肯受饷谢也尝徃平阳值竟陵老书生病脾卧邸中且乆太公一见遽就榻拊视令僮为畚除粪秽出囊中所储善药躬煮饮之又时时命僮扶掖之至平复乃已其友人平阳太守代馈太公白金五十两太公笑却曰吾自行吾素耳卒不见太守而去其居平积善如此以是敬爱太公者无长少贵贱戚疏一也享年七十有二以康熈某年月日卒于家元室常氏享年十有九生子男一即念慈也继室扈氏享年四十有五亦生子男一曰慕慈孙男女各三两室皆有贤行先葬县东南十五里太保公之墓次卜于某年月日奉太公柩往合焉琬交屺瞻三十年矣且同举宏词尝推服屺瞻才学谓髙出琬辈数人之上而伤其坎坷于世今年来过吴门则屺瞻亦已老矣出所撰行畧命琬志太公墓琬故多抑扬往复感叹之语非直慰屺瞻也抑将慰太公于地下不知有当屺瞻否也铭曰
　　李出陇西繄鼻祖兮散而徂迁指秦土兮维敏肃公肇簪缨兮理学事功国股肱兮文孙继之敦文行兮为善不怠积余庆兮爰有令子称逸足兮既翔天衢蹶不复兮天道茫茫杳难量兮夀考令终诒谋长兮宰木郁葱筑幽室兮往配尔祖以俟尔后之昌且炽兮
　　乡饮大賔周翁墓志铭
　　予既以衰疾屏居虎邱东麓尝有无锡周翁贞兹者相遇于半塘因遂造予草庐且命其长孙标次孙棨珩从予游于是翁年近七十矣须眉郁然其色辞甚恭其登降步趋甚伟两生侍侧予数叩其学术论议文章悉有原委非近世固陋浮薄者比间以访翁之乡人则曰翁为侍郎文恪公之再世孙其人孝友敦朴举凡综理家政戒督子孙髙下无不中度葢马少游所称乡里善人是也识者谓当有积善之报既而棨珩以诸生试学使者裒然出府学生数百人右或以是为翁喜予闻之曰未也两生具有隽才而又恂恂克循家学异时将各致显融以有光于文恪公则翁之食报诸孙者继自今庶几其未有艾也今年秋七月两生衰绖踵予门哭告翁捐馆舎已逾月矣享年七十有一将卜葬□峲山祖茔之次乃徴予铭予为之然出涕不敢用衰疾辞姑掇两生所缵事实序而铭诸翁讳嘉申贞兹其字父如璜官典簿王父炳文累官都察院都事曽王父子义累官掌詹事府吏部左侍郎兼侍读学士赠礼部尚书諡文恪以次子文简公炳谟贵再赠太子少保父子皆着声迹翁虽贵公子孙而文恪公素以公亷自持苞苴不入其门身殁未乆家无余赀再传至典簿公所析汚莱不逮数顷顾雅好结纳每四方之客至供张馈遗费且无算其产遂以中落讫典簿公晩嵗翁兄弟遂如窭人寒士矣乃弃文恪公故第于人而翁之两兄又最困翁独奉典簿公僻居县之西郭外生计屡空絶不以介意也然父子遥望故第辄相顾叹息曰吾三世席先人遗业不获兢兢保守柰堂构何于是翁削衣缩食铢寸累积以谋复故第其人龂龂不可父殁若干年始能倾槖中所有倍故值以偿然后得之凡以遵典簿公意也平居抚未笄妹如女抚幼弟如子事两兄及待族亲尤曲尽恩礼死而不能举者前后逾十七丧其敛埋一出于翁文恪公故有祠田若干亩废鬻已尽翁特割膏腴一顷补之至于赒亲党之患赴公家之急尤日夜惟恐不及先是典簿公号长者族中豪强或歴肆凌侮公尝撰自述数百言颇寓微指翁奉遗令版行以示同邑其人大愤所以防翁万端翁受之不校乡人尤推其雅量云少而笃志于学及明社既屋自以累世仕宦竟舍去举子业悉力市故籍延名师以训其子未几其长君继髙遂举于乡逮长君不禄其训两孤孙亦如之以是彬彬嗣起为同辈所称说予故曰食报未艾良有以哉翁三举乡饮賔卒于康熈二十八年六月二日葬于是年十一月某日配成氏子二继髙顺治庚子举人考授内阁中书舎人先翁卒家肇侧室出女一适诸生吕晋孙男三标太学生棨珩常州府学生椿孙女八曽孙男四焞爌熺烱曽孙女一始文恪公之葬也申文定公文其碑许文穆公志其圹都事公与典簿公之葬也邹宫谕徳溥及马博士瑞为之铭其人类皆前代名臣硕儒卓然有闻故能奋其笔墨阐扬遗事于后世顾予何人才学谫劣且当衰疾之余欲使继前贤之后为翁不朽计不亦傎乎然而此两生之志也不可不铭铭曰
　　嵗集屠维日纒析木巨区之濒□峲之麓筑是幽宫是栖我翁克委厥祉诒我孙子以被于无穷















　　尧峯文钞巻十六
　　钦定四库全书
  </div>
  <div class="pagination">
   <a href="尧峰文钞_page8.html">
    上一页
   </a>
   <span>
    ...
   </span>
   <a href="尧峰文钞_page4.html">
    4
   </a>
   <a href="尧峰文钞_page5.html">
    5
   </a>
   <a href="尧峰文钞_page6.html">
    6
   </a>
   <a href="尧峰文钞_page7.html">
    7
   </a>
   <a href="尧峰文钞_page8.html">
    8
   </a>
   <span class="current-page">
    9
   </span>
   <a href="尧峰文钞_page10.html">
    10
   </a>
   <a href="尧峰文钞_page11.html">
    11
   </a>
   <a href="尧峰文钞_page12.html">
    12
   </a>
   <a href="尧峰文钞_page13.html">
    13
   </a>
   <a href="尧峰文钞_page14.html">
    14
   </a>
   <span>
    ...
   </span>
   <a href="尧峰文钞_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
