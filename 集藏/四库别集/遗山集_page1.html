<!DOCTYPE html>
<html>
<head>
    <meta charset="UTF-8">
    <title>遗山集 - 第 1 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>遗山集 - 第 1 页/共 86 页</h1>
    <div class="content">元遗山集

　　卷第一

　　古赋

　　秋望赋

　　步裴回而徙倚，放吾目乎高明。极天宇之空旷，阅岁律之峥嵘。于时积雨收霖，景气肃清，秋风萧条，万籁俱鸣。菊鲜鲜而散花，雁杳杳而遗声。下木叶于庭皋，动砧杵于芜城。穹林早寒，阴崖昼冥。浓澹霏拂，绕白纡青。纷丛薄之相依，浩霜露之已盈。送苍苍之落日，山川郁其不平。瞻彼轘辕，西走汉京，虎踞龙蟠，王伯所凭。云烟惨其动色，草木起而为兵。望崧、少之霞景，渺浮丘之独征。汗漫之不可与期，竟老我而何成！挹清风于箕、颍，高巢、由之遗名。悟出处之有道，非一理之能并。繄南山之石田，维景略之所耕。老螭盘盘，空谷沦精。非云雷之一举，将草木之偕零。太行截天，大河东倾。邈神州于西北，恍风景于新亭。念世故之方殷，心寂寞而潜惊。激商声于寥廓，慨涕泗之绿缨。吁咄哉！事变于己穷，气生乎所激。豫州之土，复于慷慨击楫之誓；西域之侯，起于穷悴佣书之笔。谅生世之有为，宁白首而坐食？且夫飞鸟而恋故乡，嫠妇而忧公室。岂有夷坟墓而翦桑梓，视若越肥而秦瘠？天人不可以偏废，日月不可以坐失。然则时之所感也，非无候虫之悲。至于整六翮而睨层霄，亦庶几乎鸷禽之一击。

　　蒲桃酒赋并序

　　刘邓州光甫为予言：“吾安邑多蒲桃，而人不知有酿酒法。少日，尝与故人许仲祥，摘其实并米炊之，酿虽成，而古人所谓‘甘而不饴，冷而不寒者’，固已失之矣！贞祐中，邻里一民家，避寇自山中归，见竹器所贮蒲桃在空盎上者，枝蒂已干，而汁流盎中，薰然有酒气。饮之，良酒也！盖久而腐败，自然成酒耳。不传之秘，一朝而发之，文士多有所述。今以属子，子宁有意乎？”子曰：“世无此酒久矣！予亦尝见还自西域者云：‘大石人，绞蒲桃浆封而埋之，未几成酒；愈久者愈佳。有藏至千斛者’。其说正与此合。物无大小，显晦自有时，决非偶然者。夫得之数百年之后，而证数万里之远，是可赋也”。于是乎赋之。其辞曰：

　　西域开，汉节回。得蒲桃之奇种，与天马兮俱来。枝蔓千年，郁其无涯。敛清秋以春煦，发至美乎胚胎。意天以美酿而饱予，出遗法于湮埋。序罔象之玄珠，荐清明于玉杯。露初零而未结，云已薄而成裁。挹幽气之薰然，释烦悁于中怀。觉松津之孤峭，羞桂醑之尘埃。我观《酒经》，必麴糱之中媒。水泉资香洁之助，秫稻取精良之材。效众技之毕前，敢一物之不偕？艰难而出美好，徒酖毒之贻哀。繄工倕之物化，与梓庆之心斋。既以天而合天，故无桎乎灵台。吾然后知圭璋玉毁，青黄木灾。音衰而鼓钟，味薄而盐梅。惟掸残天下之圣法，可以复婴儿之未孩。安得纯白之士，而与之同此味哉。

　　新斋赋并序

　　予既罢内乡，出居县东南白鹿原，结茅菊水之上，聚书而读之。其久也，优柔厌饫，若有所得，以为平生未尝学，而学于是乎始。乃名所居为新斋；且为赋以自警。其辞曰：

　　新之为说也，在金曰从革，在木曰从斤。丘陵为山而恶乎画，履霜坚冰而致于驯。犹之于人，则齐、鲁有一再之渐，狂、圣由念否之分。唯夫守一而不变者，不足以语化，化之为神。拊陈迹以自观，悼吾事之良勤。失壮岁于俯仰，竟四十而无闻。圣谟洋洋，善诲循循。出处语默之所依，性命道德之所存。有三年之至谷，有一日之归仁。动可以周万物而济天下，静可以崇高节而抗浮云。曾出此之不知，乃角逐乎空文。伥北辕以适楚，将畴问而知津。掩虚名以自夸，适以增顽而益嚚。我卜我居，于淅之滨。方处阴以休影，思沐德而澡身。盖尝论之，生而知，困而学，固等级之不躐；愤则启，悱则发，亦愚智之所均。斋戒沐浴，恶人可以祀上帝；洁己以进，童子可以游圣门。顾年岁之未暮，岂终老乎凡民？已焉哉！孰糟粕之弗醇？孰土苴之弗真？孰昧爽之弗旦？孰悴槁之弗春？又安知温故知新与？夫去故之新，他日不为日新、又新、日日新之“新”乎？

　　行斋赋并序

　　戊子冬十月，长寿新居成。仲经张君从予卜邻，得王氏之败屋焉。环堵萧然，不蔽风日。君为之补罅漏，治芜秽，盖十日而后可居。荜门圭窦，故事毕举，取君子素其位而行之义，名曰“行斋”，而乞文于予。予以为士之贫，至于君极矣！无禄以为养，无田以为食，无僮仆为之负贩，无子弟为之奔走，无好事者为之谋缓急而助薄少。率赀无旬日计，泰然以闭户读书为业。不以为失次，而以为当然；不以为怨，不以为忧，而又且以为乐也！然则不谓之无愧其名也而可乎？乃为赋云：

　　赋分在人，如物有常。反鹤与凫，无益短长。力有可求，胜天不祥。福不盈睫，一败莫偿。莫难养心，操存舍亡。出入无时兮，莫知其乡。饱饥有时而激怒兮，殆豢虎之贻殃。我思古人，动静有方。静以养虚，刚以作强。辱以处污，愚以退藏。屹中立而不倚，溯横溃而独障。直钓磻溪之鱼，秃节单于之羊。有漆身以为厉，自被发而为狂。仕污世而执翿，徇殊俗而解裳。太阿存兼善之达，缊袍有不求之臧。惟夫长剑大冠、以揖让人主之前者若固有，故木食涧饮、虽至于劳筋骨而饿体肤者为无伤。古有之：居不隐者志不广，身不抑者志不扬。士固有遁世而不复见，然愈掩而愈彰。南山苍苍，北风雨霜。有兰不雕，俟春而芳。伟哉造物，又将发吾子之幽光邪？太阿即阿衡，见《文选》。

　　五言古诗

　　箕山

　　幽林转阴崖，鸟道人迹绝。许君栖隐地，惟有太古雪。人间黄屋贵，物外只自洁。尚厌一瓢喧，重负宁所屑。降衷均义禀，汨利忘智决。得陇又望蜀，有齐安用薛。干戈几蛮触，宇宙日流血。鲁连蹈东海，夷叔采薇蕨。至今阳城山，衡华两丘垤。古人不可作，百念肺肝热。浩歌北风前，悠悠送孤月。

　　缑山置酒同内翰冯丈叔献、雷兄希颜赋诗，分韵得宾字。

　　灵宫肃清晓，细柏含古春。人言王子乔，鹤驭此上宾。白云山苍苍，平田木欣欣。登高览元化，浩荡融心神。西望洛阳城，大路通平津。行人细如蚁，扰扰争红尘。蓬莱风涛深，鬓毛日夜新。殷勤一杯酒，愧尔云间人。

　　同希颜再登箕山

　　千年箕山祠，萝径深以悄。桂树不复见，秃簌余秋篠。盘盘尽绝顶，石冢平木杪。长风万里来，筋骸觉轻矫。侧身望岩窦，解衣憩林表。是时夏春交，野色乱青缥。川光乍明灭，地脉互萦绕。冈峦蚁垤出，井邑蜂衙扰。红尘洛阳昏，白云太行晓。元功信冥漠，一览疑可了。悟彼东山人，胸中鲁宜小。光武台

　　东南地上游，荆楚兵四冲。游子十月来，登高送长鸿。当年赤帝孙，提剑起嵩蓬。一顾滍水断，再顾新都空。雷霆万万古，青天看飞龙。岿然此遗台，落日荒烟重。谁见经纶初，指挥走群雄。白水日夜东，石麟几秋风。空余广武叹，无复云台功。

　　颍亭留别同李冶仁卿、张肃子敬、王元亮子正，分韵得画字。

　　故人重分携，临流驻归驾。乾坤展清眺，万景若相借。北风三日雪，太素秉元化。九山郁峥嵘，了不受陵跨。寒波淡淡起，白鸟悠悠下。怀归人自急，物态本闲暇。壶觞负吟啸，尘土足悲咤。回首亭中人，平林澹如画。

　　濦亭

　　春物已清美，客怀自幽独。危亭一徘徊，翛然若新沐。宿云淡川野，元气浮草木。微茫尽楚尾，平远疑杜曲。生平远游赋，吟讽心自足。朅来著世网，抑抑就边幅。人生要适情，无荣复何辱？乾坤入望眼，容我谢羁束。一笑白鸥前，春波动新绿。

　　出京史院得告归嵩山侍下。

　　从宦非所堪，长告欣得请。驱马出国门，白日触隆景。半生无根著，飘转如断梗。一昨随牒来，六月阻归省。城居苦湫隘，群动日蛙黾。惭愧山中人，团茅遂幽屏。尘泥免相涴，梦寐见清颍。矫首孤飞云，西南路何永。

　　元鲁县琴台

　　荒城草木合，破屋风雨侵。千年一琴台，眷焉涕盈襟。遗爱食县社，公宁不堪任。此台即甘棠，忍使无余阴。旁舍高以华，大豪日捐金。苍云玄武暮，鬼物凭阴岑。尚德抑玄虚，坠典谁当寻？我兴荐寒泉，百拜公来临。公来不能知，落日下饥禽。怀哉空山里，鹤飞猿与吟。当年《于蔿歌》，补衮一何深。承平示得意，独能正哇淫。君相此一时，又复悟良箴。谀臣坐废黜，盍亦起幽沈。蒲轮竟颓毂，香草空深林。寂寞授书室，孤甥举遗衾。生平谅已然，薄俗矧来今。千山为公台，万籁为公琴。夔、旷不并世，月露为知音。人间蹄涔耳，已矣非公心。元道州《文编》，以元鲁山为元鲁县。又台今为玄武祠，故及之。

　　濦水闻郾城张伯玉讣音作。

　　濦水复濦水，东望雁行没。殷勤一杯酒，遥酹濦亭月。永怀紫髯郎，冠佩见突兀。岩岩石青峙，郁郁松秀发。裴回功名会，脱落豪侠窟。中州有士论，指与雷李屈。挂弓须扶桑，洗剑必溟渤。皇天靳美器，一世惜英物。神交付冥漠，生气凛毛发。古来天下马，万里入超忽。良、乐不并世，燕市空骏骨。狂歌叫秋云，北风撼林樾。

　　杂著五首集陶句。

　　禀气寡所谐，衣食固其端。所业在农桑，甘以辞华轩。田家岂不苦，岁功聊可观。带月荷锄归，裴回丘陇间。暧暧远人村，纷纷飞鸟还。养真衡茅下，庶无异患干。遥谢荷蓧翁，躬耕非所叹。

　　守拙归田园，淹留岂无成。长吟掩柴门，遂与尘事冥。素月出东岭，夜景湛虚明。挥杯劝孤影，杯尽壶自倾。遥遥望白云，千载有深情。

　　荣叟老带索，原生纳决屦。邈哉此前修，久而道弥著。人生少至百，每每多忧虑。量力守故辙，余荣何足顾。栖迟固多娱，几人得其趣。

　　桃李罗堂前，霜露荣悴之。咄咄俗中恶，人道每如兹。冬岭秀孤松，卓然见高枝。提壶抚寒柯，怀此贞秀姿。愿留就君住，终身与世辞。

　　世短意恒多，时驶不可稽。感彼柏下人，泫然沾我衣。运生会归尽，彼此更共之。理也可柰何，一觞聊可挥。酒中有深味，情随万化遗。西南望昆墟，灵人侍丹池。我无腾化术，帝乡不可期。且极今朝乐，千载非所知。

　　古意二首

　　七岁入小学，十五学时文。二十学业成，随计入咸秦。秦中多贵游，几与书生亲？年年抱关吏，空笑西来频。在昔学语初，父兄巳卜邻。跛弊不量力，强欲缘青云。四十有牧豕，五十有负薪。寂寥抱玉献，贱薄倡优陈。青衫亦区区，何时画麒麟？遇合仅一二，饥寒几何人？谁留章甫冠，万古徒悲辛。桃李弄娇娆，梨花澹丰容。盈盈两无语，角戢角戢争春风。春风何许来，草木谁青红？天公亦老矣，何意夸儿童。昨朝花正开，今朝花已空。川流不肯驻，并与繁华东。楩楠千岁姿，肮脏空谷中。阳和不择地，亦复难为功。本无儿女心，安用尤天公。

　　颍谷封人庙

　　泄泄颍谷云，融融颍川水。封君去我久，水云自清美。人言君善谏，微意得郑子。特于悔悟时，一语发天理。大孝动天地，土苴及顽鄙。反身而未诚，善谏且败矣。如何千载下，乃与茅焦比。我行颍川道，永念负甘旨。愿作赪尾鲂，因之日千里。

　　赠答刘御史云卿四首

　　旧闻刘君公，学经发源深。骅骝万里气，圣涂已骎骎。大梁语三日，副我夙所钦。濂溪无北流，此道日西沈。百年牛山木，不复秀穹林。南风虽寥寥，闻弦犹赏音。独怜夸毗子，一我无古今。共学君所贪，适道我岂任。相酬无别物，徒有好贤心。

　　阿京吾所畏，蚤生号能文。初无王家癖，声光自流闻。此行不虚来，得接大小君。信知珠玉渊，足当羔雁群。君家有箕裘，圣学待册勋。但使本根在，枝叶复何云。殷勤五色笔，未用摧千军。

　　学道有通蔽，今人乃其尤。温柔与敦厚，扫灭不复留。高蹇当父师，排击剧寇仇。真是未可必，自私有足羞。古人相异同，宁复操戈矛。春风入万物，枯枿将和柔。克己禾有加，归仁亦何由。先儒骨已腐，百骂不汝酬。胡为文字间，刮垢搜瘢疣。吾道非申、韩，哀哉涉其流。大儒不知道，此论信以不？我观唐以还，斯文有伊周。开云揭日月，不独程、张俦。圣涂同一归，论功果谁优？户牖徒自开，胶漆本易投。九原如可作，吾欲起韩、欧。

　　老鹤何许来，澹与孤云同。相值太虚室，悠然复西东。圣学要深谈，惜君别匆匆。何时沂水上，同咏舞雩风。

　　送钦叔内翰并寄刘达卿郎中白文举编修五首

　　忽忽岁云暮，烈烈风霜威。举头望长安，游子从此归。我有平生怀，爱君如连枝。半年姜肱被，所乐良不赀。尚恨人事异，离合无定时。送君酒一杯，侑以弹铗辞。上言《行路难》，下言《长相思》。

　　六月渡盟津，十月行汜水。风涛脱沉舟，冰雪危堕指。孝子在中野，永念负甘旨。家贫亲已老，形瘵心欲死。古称季路孝，负米曾百里。顾作鲤与鲂，宁当怨赪尾。君归不可缓，献寿迫岁始。遥知慈母心，己为乌鹊喜。

</div>
    <div class="pagination">
<span class="current-page">1</span><a href="遗山集_page2.html">2</a><a href="遗山集_page3.html">3</a><a href="遗山集_page4.html">4</a><a href="遗山集_page5.html">5</a><a href="遗山集_page6.html">6</a><span>...</span><a href="遗山集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
