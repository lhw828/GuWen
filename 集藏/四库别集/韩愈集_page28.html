<!DOCTYPE html>
<html>
 <head>
  <meta charset="utf-8"/>
  <title>
   韩愈集 - 第 28 页/共 30 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   韩愈集 - 第 28 页/共 30 页
  </h1>
  <div class="content">
   愈年二十有三，读书学文十五年，（或无有字。三或作二。“读书学文十五年”，洪庆善云：公《与刑尚书》书云：“生七岁而读书，十三而能文，二十有五而擢第于春官。”）言行不敢戾于古人，愚固泯泯不能自计。（或作故，非是。）周流四方，无所适归。伏惟阁下，昭融古之典义，含和发英，（和，或作华。）作唐德元；（或作臣。）简弃诡说，保任皇极。是宜小子刻心悚慕，又焉得不感而鸣哉！徒以献策阙下，方勤行役，且有负薪之疾，不得稽首轩阶，遂拜书家仆，待命于郑之逆旅。（仆，或作僮。逆上或无之字。）伏以小子之文，可见于十五章之内，小子之志，可见于此书。与之进，敢不勉；与之退，敢不从。（或作退。）进退之际，实惟阁下裁之。   
　　【上考功崔虞部书】   
　　（或作“上考功宏词官虞部崔员外书”。或云：崔元翰也。元翰，《史》有传，名鹏，以字行。举进士，博举宏词，贤良方正皆异等，独不载为虞部员外郎，或略之也。公贞元八年登第，明年以博举宏词，试于吏部，而作此书，故书云“年二十有六矣。”）   
　　愈不肖，行能诚无可取。行己颇僻，与时俗异态，抱愚守迷，固不识仕进之门。乃与群仕争名，竞得失，行人之所甚鄙，（或无行字。）求人之所甚利，其为不可，虽童昏实知之。如执事者，不以是为念，援之幽穷之中，推之高显之上。是知其文之或可，而不知其人之莫可也；知其人之或可，而不知其时之莫可也。（下知其人上，或有是字。）既以自咎，（以，或作已。）又叹执事者，所守异于人人，（句。）废耳任目，（废上或有之字。）华实不兼，（不疑当作必。）故有所进，故有所退。且执事始考文之明日，浮嚣之徒，已相与称曰：“某得矣，某得矣。”问其所从来，必言其有自。一日之间，九变其说。凡进士之应此选者，三十有二人，其所不言者，（不言，或作不云。）数人而已，而愈在焉。及执事既上名之后，三人之中，其二人者，（或无其字。）固所传闻矣。（固上或有则字。）华实兼者也，果竟得之，而又升焉。（果，或作毕，下同。）其一人者，则莫之闻矣。实与华违，行与时乖，果竟退之。如是则可见时之所与者，时之所不与者之相远矣。   
　　然愚之所守，竟非偶然，故不可变。（竟非，或作忄堇非。故，或作固。）凡在京师八九年矣，足不迹公卿之门，名不誉于大夫士之口。（或无誉字。于或作一。或无士字。）始者谬为今相国所第，此时惟念，以为得失固有天命，不在趋时，而偃仰一室，啸歌古人。今则复疑矣。未知夫天竟如何，命竟如何？由人乎哉，不由人乎哉？（未上或有又字，或无夫字。天竟或作天意。人乎或并作乎人。）欲事干谒，（欲上或有夫字。）则患不能小书，因於投刺；（於，或作于。）欲学为佞，则患言讷词直，率事不成，（为，或作于。患下或有于字。卒，或作则。）徒使其躬亻焉而不终日。（其躬，方本如此，而《举正》躬作穷，盖误。而诸本作如。方云：蜀本作而，今本皆以表记“君子不以一日使其躬亻如不终日。”语刊作如，然不知古而、如同意。此语不当以如、似之义读之，唐人惟韩、柳知此。子厚《答韦中立书》“假而以仆年先吾子”，与公此文是也。董彦远曰：《春秋》书“星陨如雨”，《左氏》“室如县罄，”是皆以如为而。《风俗通》“国人望君而望岁”，邹阳书“白头而新”，是皆以而为如。按：《家语》“君入庙如右”，荀子作“而右”。《乐府》“艾如张”，亦作“艾而张”。今人所用“涟ㄝ”，考之李善《文选》，乃“涟而”也。实用《易》之“泣血涟如”为义，去古益远，字义多失。惟韩、柳文时见一二，因为详之。今按：《孟子》：“望道而未之见。”亦是此例。《方言》又有而、如古字通用之说。然陆德明论当时语音之失，有曰：“北人则而、如靡异。”盖不以为然也。然则此而字，须读为如，乃为正耳。董引“室如县磬”，乃据《左传》作罄字，而杜预注云：“如，而也。言居室而资粮县尽。”故其说如此。《国语》则作县磬，而韦昭注云：“府藏空虚，但有榱梁如县磬。”《左传》盖借罄为磬，而杜氏误解，《国语》则正作磬字，而韦说得之，董氏所引，不足据以为说。今并论之，附见于此。）是以劳思长怀，中夜起坐，（中，作终。）度时揣己，废然而返，虽欲从之，末由也已。又常念古之人日已进，今之人日已退。（常，或作尝。）夫古之人，四十而仕，其行道为学，既已大成，而又之死不倦。故其事业功德，老而益明，死而益光，故《诗》曰：“虽无老成人，尚有典刑。”言老成之可尚也。（可上或有人字。）又曰：“乐只君子，德音不已。”谓死而不亡也。（已，或作忘。亡，或作忘，方作已。）夫今之人，务利而遗道，（或无夫字。遗，或作违。）其学其问，（问上或无其字。）以之取名致官而已。得一名，获一位，（或作官。）则弃其业，而役役于持权者之门。故其事业功德，日以忘，月以削，老而益昏，死而遂亡。（忘，或作亡。）   
　　愈今二十有六矣，（今下或有年始字。）距古人始仕之年，尚十四年，岂为晚哉？（岂上或有年始字。）行之以不息，要之以至死，不有得于今，必有得于古；不有得于身，必有得于后。用此自遣，且以为知己者之报，执事以为如何哉？其信然否也？（为如，或作谓如。）今所病者，在于穷约，无僦屋赁仆之资，无袍粝食之给。（粝，兰末、厉赖二音。）驱马出门，不知所之，斯道未丧，天命不欺，岂遂殆哉，岂遂困哉？窃惟执事之于愈也。（执事下或有者字。愈下或无也字。）无师友之交，无久故之事，无颜色言语之情。（颜色言语，或作言语颜色。）卒然振而发之者，必有以见知尔。（或作耳。）故尽暴其所志，不敢以默。（以默，或作默默。）又惧执事多在省，非公事不敢以至，是则拜见之不可期，（至下或有于字。期下或有也字。）获侍之无时也。是以进其说如此，庶执事察之也。（庶，或作幸。之下或无也字。）   
　　【与张徐州荐薛公达书】   
　　（此篇疑非公作，当删。）   
　　【与少室李拾遗书】   
　　（诸本室下有山字，李下有渤字。今从蜀《苑》、《新书》。此书作于元和三年，公时尚为博士。据《新史》，渤有传，字浚之，刻志于学，隐少室。元和初，户部侍郎李巽，谏议大夫韦况，交章荐之，诏以右拾遗召。于是河南少尹杜兼，遗使持诏币，即山敦促。渤上书谢：“昔屠羊说有位三旌，禄万钟，知贵于屠羊，然不可使妄施。后贱贾也，犹能忘己爱君；臣虽欲盗荣，以济所欲，得无愧屠羊乎？”不拜。洛阳令韩愈遗书云云。渤心善其言，始出家东都。每朝廷有缺政，辄附章列上，即此书也。然公尝为河南令，而未尝为洛阳令，史之误，类如此。以公之集，考史之载，其差误盖不止此云耳。此书虽不见于正集，而史载之，则知《外集》之文，亦未可轻议其非也。渤元和九年起为著作郎，太和中，终太子宾客。）   
　　十二月某日，愈顿首。（或无此八字。）伏承天恩，诏河南敦谕拾遗公，（拾遗公，《新书》作遗公，篇内并同。）朝廷之士，引颈东望，若景星凤皇之始见也，争先睹之为快。方今天子仁圣，小大之事，（小大，《举正》作大小，恐误。事，或作士。）皆出宰相，乐善言，如不得闻。自即大位已来，于今四年，（宪宗以永贞元年即位，至今四年，即元和三年也。）凡所施者，无不得宜。（者，或作为。凡所施者，《新书》作“凡所出而施者”。）勤俭之声，宽大之政，幽闺妇女，草野小人，（草，或作山。人，《新书》作子。）皆饱闻而厌道之。愈不通於古，（愈，或作某。於，或作于。）请问先生，世非太平之运欤？（或无世字，非作匪。《新书》作“兹非太平世欤”。）加又有非人力而至者，年谷熟衍，符贶委至。若干纪之奸，不战而拘，强梁之凶，销铄缩栗，迎风而委伏。其有一事未就正，自视若不成人。（《新书》无自字。视，或作是，非是。）四海之所环，无一夫甲而兵者。（而，作与。）若此时也，（若上或有未有字。）拾遗公不疾起，与天下之士君子，乐成而享之，斯无时矣。   
　　昔者，孔子知不可为，而为之不已，足迹接于诸侯之国。（或无足迹字，）即可为之时，自藏深山，牢关而固距，即与仁义者异守矣。想拾遗公冠带就车，惠然肯来，舒所蓄积，以补缀盛德之有阙遗，（或作遗阙，《新书》无有、遗二字。）利加於时，（利下或无加字。加於，《新书》作加于。）名垂于将来，踊跃悚企，倾刻以冀。（倾，或作顷。）   
　　又窃闻朝廷之议，必起拾遗公。使者往若不许，即河南必继以行。（或无即字。）拾遗征君若不至，必加高秩，如是则辞少就多，（则，或作即，《新书》无则字。）伤于廉而害于义，拾遗公必不为也。善人斯进，其类皆有望于拾遗公；拾遗公倘不为起，使众善人不与斯人施也。（或无使字。也，或作者。今按：此句疑有误。）由拾遗公而使天子不尽得良臣，君子不尽得显位，人庶不尽被惠利，其害不为细。（人庶，或作庶人。）必望审察而远思之，（而下或有长字。远，《新书》作谛。）务使合于孔子之道。幸甚！愈再拜。   
　　【答刘秀才论史书】   
　　（刘秀才或云名轲，字希仁，集中不他见。公是时为史馆修撰，刘作此书以勉之。柳子厚有与公《论史官书》曰：“前获书言史事，云具《与刘秀才书》，及今乃见书稿，私心甚不喜”云云。反复论辨，皆以公为不肯任作史之责，则柳所见，即公此书也。李汉自谓“收拾遗文，无所失坠”，乃逸此篇于正集之外，岂以其尝为子厚所辨驳而遂弃欤？或问张子韶曰：“退之与《刘秀才论史书》，言作史不有人祸，必有天殃。子厚以书辟之，其说甚有理。退之所论似屈。”子韶曰：“此亦退之说得未尽处，想其意亦不专在畏祸，但恐褒贬足以贻祸，故迁就其说，而失之泥，宜为子厚所攻。”）   
　　六月九日，韩愈白秀才。（或无此九字。或作“某月日，韩愈白，刘君足下”。）辱问见爱，教勉以所宜务，敢不拜赐。愚以为凡史褒贬大法，《春秋》已备之矣。（为，或作谓。）后之作者，在据事迹实录，则善恶自见。（或复出“实录”二字。见下或有矣字。）然此尚非浅陋偷惰者所能就，况褒贬邪？   
　　孔子圣人作《春秋》，辱于鲁、卫、陈、宋、齐、楚，卒不遇而死；齐太史氏兄弟几尽；（或无氏字。《左传》襄二十五年，太史书曰：“崔杼弑其君。”崔子杀之，其弟嗣书而死者二人。南史氏闻太史尽死，执简以往，闻既书矣，乃还。）左丘明纪春秋时事以失明；（司马迁《报任安书》曰：“左氏失明，厥有国语。”）司马迁作《史记》，刑诛；（《汉书》：天汉二年，李陵降匈奴，迁盛言陵忠，武帝以迁诬罔，下迁蚕室。）班固瘐死；（和帝永元初，洛阳令种兢以事捕固，固死狱中。洪庆善云：“瘐音愈，囚以饥寒死也。”今本误作疲，或作瘦，或作废，皆非是。）陈寿起又废，卒亦无所至；（寿字承祚，仕蜀为观阁令史，遭父丧，有疾，使婢侍药，乡党以为贬议。后以母忧，母遗言葬洛阳，寿遵其志，又坐不归葬，竟被贬议。）王隐谤退，死家；（隐字处叔，晋太兴初，官著作郎，为虞预所斥，竟以谤黜，归死于家。）习凿齿无一足；（凿齿，字彦威，襄阳人，以脚疾（居里巷。）崔浩、范晔赤诛；（浩字伯深，后魏人，著《国书》三十卷。太武帝太平真君十一年，以罪夷其族。晔字蔚宗，宋人，删众家《后汉书》为一家之作。文帝元嘉二十二年，谋反伏诛。赤或作“赤族”二字。）魏收夭绝；（收字伯起，著《后魏书》一百三十卷。北齐后主武平三年卒，无子。夭或作天。）宋孝王诛死。（孝王事高齐，为北平王文学，撰《关东风俗传》三十卷。周大象初，预尉迟迥事，诛死。）足下所称吴兢，（兢撰《梁》、《齐》、《周》史各十卷，《陈史》五卷，《隋史》二十卷，天宝八载卒于恒王傅。）亦不闻身贵，而今其后有闻也。（或无今其字，或无其后字。）夫为史者，不有人祸，则有天刑，岂可不畏惧而轻为之哉！   
　　唐有天下二百年矣，圣君贤相相踵，其余文武之士，（士上或无之字。）立功名跨越前后者，不可胜数，岂一人卒卒能纪而传之邪？（能上或无复出卒字。《司马迁传》：“卒卒无须臾之间。”颜曰：“促遽之意也”。）仆年志已就，衰退不可自敦率。（或无就字。敦率，犹敦勉也，或作敢为，或无此二字。今按：此二字，恐有脱误。）宰相知其无他才能，不足用，（他上或无无字。）哀其老穷，龃龉无所合，不欲令四海内有戚戚者，猥言之上，苟加一职荣之耳，非必督责迫蹙令就功役也。（就下或有其字。）贱不敢逆盛指，行且谋引去。（且，一作自。）且传闻不同，善恶随人所见。（传闻，或作传云闻见。）甚者，附党憎爱不同，巧造语言，凿空构立善恶事迹，于今何所承受取信，而可草草作传记，令传万世乎？（或无乎字。）若无鬼神，岂可不自心惭愧；（自心上或有可字，非是。或无心字。）若有鬼神，将不福人。仆虽，亦粗知自爱，实不敢率尔为也。   
　　夫圣唐钜迹，（或无圣字。）及贤士大夫事，皆磊磊轩天地，决不沉没。（《文苑》决下有必字，又云蜀本作“落落掀天地”，而无必字。又按：“决，或作决地，或作抉地。”今按：古潮本，轩亦作掀，而无必字。盖因柳子厚书云，所云“磊磊轩天地者，决必沉没”，故诸本或误加必字耳。今从《柳集》作轩，从潮本去必字。）今馆中非无人，将必有作者勤而纂之。（将必或作必将。）后生可畏，安知不在足下？（或脱“不在”二字。）亦宜勉之！愈再拜。   
　　【与大颠师书】   
　　（此书诸本皆无。唯嘉小杭本有之。其篇次在此。与作召。颠作巅。师作和尚。方本列于石刻之首。今从杭本附此，而名篇从方氏。杭本又注云：唐元和十四年，刻石在潮阳灵山禅院。宋庆历丁亥，江西袁陟、世弼得此书，疑之，因之滁州谒欧阳永叔。永叔览之曰：“实退之语，他意不及也。”方本略载其语，又录欧公《集古录跋尾》云：“文公《与颠师书》，世所罕传。予以集录古文，其求之博，盖久而后获，其以《系辞》为《大传》，谓著山林与著城郭无异等语，宜为退之之言。其后书‘吏部侍郎潮州刺史’，则非也。盖退之自刑部侍郎贬潮州，后移袁州，召为国子祭酒，迁兵部侍郎。久之，始迁吏部。而流俗相传，但知为韩吏部尔。《颠师遗记》，虽云长庆中立，盖并韩书皆国初重刻，故谬为附益尔。”方又注云：“今石刻乃元七年重立。”又云：“按：公三简，皆邀速常语耳，初无崇信佛法之说。妄者旁沿别撰答问等语，以肆诬谤，要当存此简，以解后世之惑。”今按：杭本，不知何人所注，疑袁自书也。便以《跋尾》参之，其记欧公之语，不谬矣。而东坡《杂说》乃云：“韩退之喜大颠，如喜澄观、文畅意，非信佛法也。而或者妄撰退之《与大颠书》，其词凡鄙，虽退之家奴仆，亦无此语。今一士人，又于其末妄题云，欧阳永叔谓此文非退之不能作，又诬永叔矣。”苏公此语，盖但见集注之出于或人，而未见《跋尾》之为欧公亲笔也。二公皆号一代文宗，而其去然同如此，览者不能无惑。然方氏尽载欧语，而略不及苏说，其意可见。至吕伯恭乃于《文鉴》特著苏说，以备乙览，则其同异之间，又益后人之惑矣。以余考之，所传三书，最后一篇，实有不成文理处，但深味其间语意一二，文势抑扬，则恐欧、袁、方意诚不为过。但意或是旧本亡逸，僧徒所记不真，致有脱误。欧公特观其大概，故但取其所可取，而未暇及其所可疑。苏公乃觉其所可疑，然亦不能察其为误，而直斥以为凡鄙。所以其论虽各有以，而皆未能无所未尽也。若乃后之君子，则又往往不能究其本根。其附欧说者，既未必深知其所以为可信；其主苏氏者，亦未必果以其说为然也。徒幸其言可为韩公解纷，若有补于世教，故特表而出之耳，皆非可与实事而求是者也。至如方氏虽附欧说，然亦未免曲为韩讳，殊不知其言既曰“久闻道德”，又曰“侧承道高”，又曰“所示广大深迥，非造次可喻”，又曰“论甚宏博”，安得谓初无崇信其说之意邪？韩公之事，余于《答孟简书》，盖已论其详可矣，故不复论，特从方本，载此三书于《别集》，并录欧公二语，而附苏说方说于其后，且为全载书文于此，而考其同异，订其谬误如左。方以为读者以此观之，则其决为韩公之文，而非他人之所能作，无疑矣。方氏所据石本与（杭本，又自不同，则疑传写之讹，而欧公所疑官称之误，亦为得之。但愚意，犹恐当时既谪刺远州，亦未必更带侍郎旧官也。方氏所驳世俗伪造诬谤之书，即今所谓《别传》者。洪庆善《辨证》云：“《别传》载公与大颠往复之语，深诋退之，其言多近世经义之说，又伪作永叔跋云，使退之复生，不能自解免。”吴源明云：“徐君平见介甫不喜退之，故作此文。”方氏又云：周端礼曰：“徐安国自言年二十三四时，戏为此，今悔之无及，然则其为徐作无疑矣。”但君平字安道，而方云安国，未知便是君平否耳。然灵山石刻张系所撰，其间载韩公问大颠云：“西国一真之法，何不教人？”颠云：“教人达性，离无明贪嗔骄慢，不生嫉妒。”此亦释子常言，初无难解。但韩公素所未闻，而颇中其病，故虽不尽解，而适亦有会于心耳。又载韩公责云：“人生贵贱，各有定分，何得以三途之说诳人？”而颠答云：“公何不常守侍郎之任，而来此为官耶？”则恐其有谬误，或其徒所附益也。）   
　　愈启：（或无此二字。）孟夏渐热，（下或有伏字。）惟道体安和。愈弊劣无谓，坐事贬官到此，久闻道德，切思见颜。（切，杭作窃，据石本如此。切乃恳切之意，此下大率多从石本云。）缘昨到来，未获参谒，倘能暂垂见过，实为多幸。（杭本无“倘能”以下十字。）已帖县令具人船奉迎，日久&lt;立宁&gt;瞻，（帖，杭作贴。久，当作夕。&lt;立宁&gt;，据石本作伫。）不宣。愈白。（据石本无“愈白”字。今据石本，此下具衔，姓名下云：“上颠师，四月七日。”）   
　　愈启：（或无此二字。）海上穷处，无与话言，侧承道高，思获披接。专辄有此咨屈，倘惠能降喻，非所敢望也。（惠字疑衍，或下有然字，而并在能字之下。诸本及石本皆误。）至此一二日，却归高居，亦无不可。旦夕渴望。（杭本无“倘惠”以下二十七字，而有“此旬来晴明，不甚热，倘能乘间一访，实谓幸也”十八字。今按：“此旬”以下，乃下篇语，定从石本。）不宣。愈白。（据石本无“愈白”字。今据石本与前书同，但云：“六月初三日。”）   
　　愈启：（或无此二字。）惠匀至，辱答问，珍悚无已。所示广大深迥，非造次可谕。（杭作量。）《易大传》曰：（或无“易大”二字。曰，一作云。）“书不尽言，言不尽意，然则圣人之意，其终不可得而见邪？”（据石本意作旨，无而字，邪作也。今按：《易》实作意邪，而无终、而二字。大抵石本亦自多误也，后放此。）如此而论，读来一百遍，（一字疑衍。苏氏所谓凡鄙指此等处耳。）不如亲□颜色，随问而对之易了。（据石本如此，但无亲字。今按：亲下当有见字，而两本皆阙，故不敢增，而空其处，以待知者。杭但云“不如亲面而对之”，是亦苏氏所谓凡鄙者。然亲字乃方本之阙文。面字乃问字之误笔，而又脱去“□颜色”、“随”“易了”六字耳。）此旬来晴明，旦夕不甚热，倘能乘闲一访，幸甚。旦夕驰望。（杭本已见上篇，此不复出。）愈闻道无疑滞，行止系缚，苟非所恋著，则山林闲寂，与城郭无异。（此从杭本，但郭作隍，今据欧公语，据石本止下有所字；缚下有爱恋字；所下无恋字及则字；而著字下，复出著字及与字；异下有邪字，皆非是。其用邪字，尤不当律令，亦所谓凡鄙者也。但或疑非字下当有有字。言于行止系缚，若我所恋著，则静闹一致，语尤明白耳。或又疑非当作有，则语意实主尤顺，然未知孰是，又诸本皆无，不敢辄增改也。）大颠师论甚宏博，而必守山林，义不至城郭，（颠，杭见上，或无师字。杭无义字。城作州。）自激修行，独立空旷，无累之地者，非通道也。（自或作似，然细考之，与下文“自激修行”四字皆可疑。或又以也为矣，而“并非通道”四字，属于行字之下。又以独为自，而立下有于字，皆非是。）劳于一来，安于所适，道故如是。（于，杭作於。适方据石本与杭本并作识。今得真石本考之，乃如此，然则方之所考，亦不详矣。盖适犹便也，与“唯适之安”之语，用字略同。言一来虽劳，而既来则当随其所便，无处不安也。“道故如是”，即所以上文，“道无疑滞”之意，方以如为此，亦石本，误。）不宣。愈顿首。（据石本，无末三字。今据石本与前二书同，但云“大颠禅师”，“七月十五日”，不知韩公之于大颠，既闻其语，而为礼益恭如此，何也？）   　    　          　    　 
●外集·卷三 
【送汴州监军俱文珍序（并诗）】 
　　（陇西公董晋为汴州陈留郡节度使，治汴州。俱文珍为监军，公为观察推官。文珍将如京师，作序诗以送之，时贞元十三年也。）   
　　今之天下之镇，陈留为大。（《汉书音义》曰：留本郑邑，后为陈所并，故曰陈留，今属汴州。）屯兵十万，连地四州，（陈留郡宣武节度使所治，汴宋亳颍四州隶焉。）左淮右河，抱负齐楚，浊流浩浩，舟车所同。故自天宝已来，当藩垣屏翰之任，（屏翰，或作翰屏。）有弓矢斧钺之权，皆国之元臣，天子所左右。其监统中贵，必材雄德茂，荣耀宠光，能俯达人情，仰喻天意者，然后为之。故我监军俱公，辍侍从之荣，受腹心之寄，奋其武毅，张我皇威，遇变出奇，先事独运，偃息谈笑，危疑以平。（危疑，或作疑危。）天子无东顾之忧，方伯有同和之美。十三年春，将如京师，相国陇西公，饮饯於青门之外，（於，或作于。或无青字。）谓功德皆可歌之也。命其属咸作诗以铺绎之。诗曰：   
　　奉使羌池静，临戎汴水安。（或作间，非是。）冲天鹏翅阔，报国剑芒寒。晓日驱征骑，春风咏采兰。（束{析日}《补亡诗》曰：“循彼南陔，言采其兰。”采兰以养亲也。）谁言臣子道，忠孝两全难。   
　　【送浮屠令纵西游序】   
　　（或无“浮屠”字，纵下有“上人”二字。公尝《送文畅师序》曰：“人固有儒名而墨行者，墨名而儒行者。”至是《送令纵》又曰：“其行异，其情同，君子与其进可也。”二《序》大抵同意。故公集中，虽与澄观、惠师、灵师、盈上人、无本师、广宣、僧约、高闲、大颠之徒游，皆取其行，而不取其名焉。不然，则排释老为虚语矣。）   
　　其行异，其情同，君子与其进可也。（或无进字，非是。）令纵释氏之秀者，又善为文。（又上或有而字。）浮游徜徉，迹接天下。藩维大臣，文武豪士，令纵未始不褰衣而负业，往造其门下。（衣，或作裳。）其有尊行美德，建功树业，（树，或作植。）令纵从而为之歌颂，典而不谀，丽而不淫，其有中古之遗风与？（有中，或作中有。古下或有人字。风下或有可字。）乘间致密，（或无此四字，而有及字。）促度接膝，讥评文章，商较人士，（或作士人，或作人事。）浩浩乎不穷，乎深而有归。于是乎吾忘令纵之为释氏之子也。其来也云凝，其去也风休，方欢而已辞，虽义而不求。吾于令纵不知其不可也。盍赋诗以道其行乎？   
　　【与路鹄秀才序】   
　　（《送路鹄》、《赠别》二序，语意无伦，脱误不可读。如曰：“自河南令为博士”，于公所历官次亦不合，故并阙之。今从其说删去。）   
　　【赠别序】   
　　（说已见上。）   
　　【送毛仙翁十八兄序】   
　　（《直谏表论顾威状》、《种蠡议》、《毛仙翁序》，皆最末见，决非公文。据杭本之有《外集》者，表状亦不录，足以知其果伪也。今并删去。）   　    　          　    　 
●外集·卷四 
【通解】 
　　（洪庆善曰：《通解》、《择言解》、《人对》，或云皆少作。陈齐之云：《通解》之、乎、者、也，下皆未当。此虽少作，然亦本讹也。《通解》虽不见于正集，然亦赵德《文录》中所载，当知其为公文也。）   
　　今之人，以一善为行，而耻为之，慕达节而称夫通才者多矣。然而脂韦汨没，以至于老死者相继，亦未见他之称。（他下或有人字。今按：此句疑有脱误。）其岂非乱教贼名之术欤！（乱，或作害。）   
　　且五常之教，与天地皆生。（地下或有而字，非是。）然而天下之人不得其师，终不能自知而行之矣。故尧之前千万年，天下之人，促促然不知其让之为美也。于是许由哀天下之愚，且以争为能，乃脱屣其九州，高揖而辞尧。由是后之人竦然而言曰：“虽天下，犹有薄而不售者，况其小者乎？”（或作焉，下同。）故让之教行于天下，许由为之师也。（为之，或作之为，下二语同。）自桀之前千万年，天下之人，循循然不知忠易其死也。故龙逄哀天下之不仁，睹君父百姓入水火而不救，于是进尽其言，退就割烹。（就下或有其字，非是。）故后之臣竦然而言曰：“虽万死，犹有忠而不惧者，况其小者乎？”故忠之教行于天下，（忠之上或有其字，非是。）由龙逄为之师也。自周之前千万年，（周，或作殷。）浑浑然不知义之可以换其生也。（或无以字。）故伯夷哀天下之偷，且以强则服，食其葛薇，逃山而死。（之下或有人字。服，或作状。“且以强则服”一句，疑有脱误。）故后之人竦然而言曰：（故或作于是。）“虽饿死，犹有义而不惧者，况其小者乎？”（义，或作死，或作强。）故义之教行于天下，由伯夷为之师也。是三人俱以一身立教，而为师于百千万年间。（或无百字。）其身亡而其教存，扶持天地，功亦厚矣。（存下或有于字。功上或有而字。）向令三师耻独行，慕通达，则尧之日，必曰：“得位而济道，安用让为？”（用，或作能。）夏之日，必曰：“长进而否退，安用死为？”周之日，必曰：“和光而同尘，（和光而同尘，或作同尘而和光。）安用饿为？”若然者，天下之人，促促然而争，循循然而佞，浑浑然而偷，其何惧而不为哉！是则（或无则字。）三师生于今，必谓偏而不通者矣。（或无必字，谓偏作为偏，矣作也，矣上或无者字。）可不谓之大贤者哉？）呜呼，今之人其慕通达之为弊也！   
　　且古圣人言通者，盖百行众艺备于身而行之者也。（而上或有通字。）今恒人之言通者，盖百行众艺阙于身而求合者也。是则古之言通者，通于道义。今之言通者，通于私曲。其亦异矣。（古之今之下，或并有人字。）将欲齐之者，其不犹矜粪丸而拟质随珠者乎？（或无其字，或无不字。或无其、矜二字。）且令今父兄教其子弟者曰：“尔当通于行如仲尼。”虽愚者亦知其不能也。（或无亦字，也，或作邪，非也。）曰：“尔尚力一行如古之一贤。”虽中人亦希其能矣。（贤上或无一字。）岂不由圣可慕而不可齐邪？贤可及而可齐也？（也，或作邪。今按：恐上句无邪字。下句也字，却当作邪。）今之人行未能及乎贤，而欲齐乎圣者，亦见其病矣。（一作也。）   
　　夫古人之进修，（或作中人。非是。）或几乎圣人。今之人行不出乎中人，而耻乎力一行为独行，且曰：“我通同如圣人。”（我下或有周字。同字，疑衍。）彼其欺心邪？吾不知矣。彼其欺人而贼名邪？吾不知矣。余惧其说之将深，为《通解》。   
　　【择言解】   
　　火氵曳于密，而为用且大，能不违于道，可燔可炙，可可甄，以利乎生物；及其放而不禁，反为灾矣。（或无其字。下二语同。）水发于深，而为用且远，能不违于道，可浮可载，可饮可灌，以济乎生物；（乎，或作于。）及其导而不防，反为患矣。言起于微，而为用且博，能不违于道，可化可令，可告可训，以推于生物；及其纵而不慎，反为祸矣。   
　　火既我灾，有水而可伏其焰，能使不陷于灰烬矣；（陷，或作蹈，或作焰。）水既我患，有土而可遏其流，能使不仆于波涛矣；（或无而可字。）言既我祸，即无以掩其辞，能不罹于过者，亦鲜矣。（于过，或作其失。过下或有失字。）所以知理者，又焉得不择其言欤？其为慎而甚于水火。（言上或无其字，而字恐误。）   
　　【人对】   
　　（《新史·孝友传》：唐时陈藏器注《本草拾遗》，谓人肉治羸疾。自是民间以父母疾，多股肉以进，或给帛，或旌门闾。善乎韩愈之论，谓父母疾，烹药饵，以是为孝。未闻毁支体者也。则公之此论，有益于时俗多矣，（，胡古切，京兆县名。）   
　　有以孝为旌门者，（为字疑衍，又疑是而字。）乃本其自于人曰：“彼自剔股以奉母，疾瘳，大夫以闻其令尹，令尹以闻其上，（按：尹谓京兆尹。令字恐衍，下同。）上俾聚土以旌其门，（或无其字。）使勿输赋，以为后劝。”（以为，或作欲为。）大夫常曰：“他邑有是人乎？”   
　　愈曰：母疾，则止于烹粉药石以为是，（或无愈字。或无止字。母下十二字，《新史》作“父母疾，烹药饵，以是为孝。”今按：是字或是事字。按下文又有未闻字，此未闻字恐衍，或是若夫字之类。）未闻毁伤支体以为养，在教未闻有如此者。苟不伤于义，则圣贤当先众而为之也。（圣贤，或作贤圣。）是不幸因而致死，（而下或有且字。今按：此句上是字疑是且字。）则毁伤减绝之罪有归矣。（减绝，一作绝减。）其为不孝，得无甚乎！苟有合孝之道，（苟，或作若。合下疑有乎字。）又不当旌门。盖生人之所宜为，曷足为异乎？（或无足字。）既以一家为孝，是辨一邑里皆无孝矣。以一身为孝，是辨其祖父皆无孝矣。然或陷于危难，能固其忠孝，而不苟生之逆乱，（生之，刘仲忱谓之当作于。）以是而死者，乃旌表门闾，（表下或有其字。）爵禄其子孙，斯为为劝已，矧非是而希免输者乎？曾不以毁伤为罪，减绝为忧；（或作其忧，非是。）不腰于市，而已黩于政，况复旌其门？   
　　【河南府同官记】   
　　（或无“府”字，记谓“永贞元年，愈自阳山移江陵法曹，获事河东公”，言裴均时节度荆南也。后五年，始立石，则元和五年也。记亦赵德《文录》所载，吕夏卿以为可信者。其叙事笔力，非公不能，诚公之作矣。）   
　　永贞元年，（贞元二十一年八月，改元永贞。）愈自阳山移江陵法曹参军，（是岁八月，宪宗即位，公量移江陵法曹参军。）获事河东公。（江陵节度使裴均，字君齐，河东人。）公尝与其从事言：（或无公字。）建中初，天子始纪年更元，（大历十五年正月，改元建中。）命官司举贞观、开元之烈。（或作例，或作列，非是。）群臣惕&lt;兀奇&gt;奉职，命材登良，不敢私违。当时自齿朝之士而上，以及下百执事，（百下或有吏字。）官阙一人，将补，必取其良。然而河南同时于天下称多，独得将相五人。（或无“同时”二字，方无将字。今按：下文所记，实为宰相者三人，裴顾未为真相，故特著其官职。戎马之盛，则此处宜有将字。方本误也。）故于府之参军，则得我公。（裴均也。）于河南主簿，则得故相国范阳卢公。（迈字子玄，范阳人。）于汜水主簿，（汜水名，《前汉》：“渡兵汜水。”汜音凡。）则得故相国，今太子宾客荥阳郑公。（余庆，字居业，荥阳人。下相国上，方无故字。今按：所谓故相者，犹今言前宰相，非亡没之谓。方本误也。）于陆浑主簿，则得相国，今吏部侍郎天水赵公。（宗儒，字秉文，邓州人。“相国今”一本作“今相国”。）于登封主簿，则得故吏部尚书东都留守吴郡顾公。（少连，字夷仲，苏州人。故下一本或有相国字，今以下文考之，非是。）卢公去河南，为右补阙，其后由尚书左丞至宰相。（贞元九年五月，迈自左丞同平章事，至十三年九月罢。）郑公去汜水，为监察御史，佐山南军，其后由工部侍郎至宰相，罢而又为。（余庆去汜水为监察御史，史传逸之。建中末，山南西道府节度使严震辟余庆为府从事。贞元十四年七月，自工部侍郎同平章事。十六年九月，罢为郴州司马。永贞元年八月，复以尚书左丞同平章事。元和元年五月，罢。）赵公去陆浑，为右拾遗，其后由给事中为宰相。（中为，或作中至。贞元十二年十月，宗儒自给事中同平章事。十四年七月，罢。）顾公去登封，为监察御史，其后由京兆尹至吏部尚书东都留守。（贞元十六年五月，以少连为京兆尹。十八年六月，自吏部尚书为东都留守。）我公去府为长水尉，其后由膳部郎中为荆南节度行军司马，遂为节度使，（均去府为长水尉，史传逸之。贞元十九年五月，均自荆南行军司马为本军节度使。）自工部尚书至吏部尚书。三相国之劳，在史册。（在上或有布字。）顾吏部慎职小心，于时有声。我公愿洁而沉密，开亮而卓伟，行茂于宗，事修于官，嗣绍家烈，不违其先。（均曾祖行俭，祖光庭。）作帅南荆。（帅，或作忄敞。）厥闻休显，（闻音问。）武志既扬，文教亦熙；（亦，或作既。）登槐赞元，其庆且至。故好语故事者，以为五公之始迹也同，其后进而偕大也亦同，其称名臣也又同。官职虽分，而功德有巨细，（或无官职字，分作则，属之下文，而无而字。）其有忠劳于国家也同。（忠上或无有字。家下或无也字，而有亦字。）有若将同其后，而先同其初也。有闻而问者，（或无有字。）于是焉书。   
　　既五年，（谓元和五年也。）始立石刻其语河南府参军舍庭中。（语下或有于字。）于时河东公为左仆射宰相，（时或作是。）出藩大邦（元和三年四月，均自荆南召为右仆射，是岁九月庚寅，出为山南东道节度使。汉南，谓汉水之南。）郑公以工部尚书，留守东都。（元和三年六月，余庆自工部尚书为东都留守，史传逸之。独见公此记，又见公《上留守郑尚书启》及《送郑涵校理序》。）赵公以吏部尚书镇江陵。（元和三年，宗儒检校吏部尚书，为(谓)荆南节度使。）汉南地连七州，（山南东道，管襄邓隋唐安均房七州。）戎士十万，其官宰相也。留守之官，居禁省中，（守下或无之字。）岁时出旌旗，序留司文武百官于宫城门外而衙之。江陵，故楚都也，戎士五万。三公同时，（时卢、顾死矣，故止及裴、郑、赵三公云。）千里相望，可谓盛矣。河东公名均，姓裴氏。   
　　【记宜城驿】   
　　（或作“宜城驿记”。下或有“愈代侄孙作”五字。宜城，襄州县。公尝有《楚昭王庙诗》云：“丘园满目衣冠尽，城郭连云草树荒。犹有国人怀旧德，一间茅屋祭昭王。”与此记合。）   
　　此驿置在古宜城内，（下或有复出宜城字，楚昭王畏吴，迁于若阝。若阝，即宜城。）驿东北有井，传是昭王井，（或无昭字。）有灵异，至今人莫汲。（开元二十二年，初置十道采访。韩朝宗以襄州刺史兼山南东道。襄州，南楚故城，有昭王井，传言汲者死。行人虽渴困，不敢俯视。朝宗移书谕神，自是饮者亡恙也。更号韩公井。）驿前水，传是白起堰西山下涧，灌此城坏，（或脱堰字。）楚人多死，流城东陂，臭闻远近，因号其陂“臭陂”。（臭陂上或有曰字。）有蛟害人，渔者避之。井东北数十步，有楚昭王庙。（或无昭字。）有旧时高木万株，多不得其名。（或作始。）历代莫敢翦伐，尤多古松大竹。于太傅（于ν。）帅襄阳，（或无阳字。）迁宜城县，并改造南境数驿，材木取足此林。旧庙屋极宏盛，今惟草屋一区，然问左侧人，尚云：“每岁十月，民相率聚祭其前。”庙后小城，盖王居也。（后作复。）其内处偏高，广员八九十亩，号“殿城”，当是王朝内之所也，（城或作域，或作庙。）多砖可为书砚。自小城内地，今皆属甄氏。甄氏于小城北立墅以居。甄氏有节行，（谓甄济。元侍御尝以书请于公，乞书甄氏父子节义。见公《答元侍御书》。）其子逢以学行为助教。元和十四年二月二日题。   
　　【题李生壁】   
　　（李平。）   
　　余始得李生于河中，今相遇于下邳，（或作わ，非是。洪庆善云：下邳，贞观中，属泗，元和中属徐。）自始及今，十四年矣。始相见，吾与之皆未冠，未通人事，追思多有可笑者，与生皆然也。今者相遇，皆有妻子，昔时无度量之心，宁复可有？是生之为交，何其近古人也。（近下或有于字。）是来也，余黜于徐州，将西居于洛阳，泛舟于清泠池，泊于文雅台下。西望商丘，（或作州，非是。）东望修竹园，入微子庙，求邹阳、枚叔、司马相如之故文。（清泠池、文雅台、商丘、修竹园、微子庙，皆在睢阳，即梁孝王城。邹、枚、相如，皆孝王之客也。）久立于庙陛间，（庙陛间，或作庙下，或作庙下陛间。）悲《那颂》之不作。于是者已久。（颂之，或作之颂。《那》，《商颂》祀成汤之诗。睢阳有亳城，汤所都也。其后武王伐殷，以微子奉商祀。有正考父者，得《商颂》十二篇，于周之太师，以《那》为首。）陇西李翱、太原王涯、上谷侯喜，实同与焉。（涯，或作渥。与音预。）贞元十六年五月十四日。昌黎韩愈书。   　    　          　    　 
●外集·卷五 
【除崔群户部侍郎制】 
　　（《旧史》云：“群，元和初为翰林学士，以谠言正论闻于时。九年，迁礼部侍郎。十年，知贡举，取士三十余人，选拔才行，咸为公当。转户部。”《新史》不载其为礼部，逸之也。公掌纶诰一年，唯《外集》有此制一首，则其文遗逸多矣。李汉云：“收拾遗文，无所失坠。”信乎？）   
　　敕：地官之职，邦教是先，必选国华，以从人望。具官崔群，体道履仁，外和内敏，（或作内和外敏。）清而容物，善不近名。从容礼乐之间，特达圭璋之表。比参密命，弘益既多，（群，元和初为翰林学士，历中书舍人。）及贰仪曹，升擢惟允。迈兹令德，（兹，或作此。）蔼然休声。选贤与能，于今虽重，（虽，或作惟，重，或作盛。）择才均赋，（均，或作经。）自古尤难。往慎乃司，以服嘉命。可。（下或有云云字。）   
　　【祭董相公文】   
　　（董公名晋。“祭”下或有“汴州”字。公时为汴之观察推官。晋薨之三日而敛，既敛而行。于行之四日，公从丧至偃师，而汴军乱。此文公与一时僚吏，共为文以祭于丧之将行也。其名位具载本篇。然陆长源、孟叔度皆死于军乱之日，惟公独免者也。）   
　　维贞元十五年岁次己卯，二月乙亥朔某日，节度行军司马、检校右散骑常侍、兼御史大夫知使事、吴县开国男、食邑三万户陆长源，（吴县开国，或作吴郡。或无“食邑三百户”字。）度支营田判官、检校金部员外郎、侍御史孟叔度，观察支使、监察御史里行丘颖，观察推官、守秘书省校书郎韩愈等，谨以少牢之奠，敬祭于故尚书右仆射平章事陇西公之灵。   
　　呜呼，天高而明，地厚而平。五气叙行，万汇顺成。交感旁畅，圣贤以生。雨水于云，渎水于坤。（或作神。）蕃昌生物，（昌生，或作生庶。）有假有因。天卷唐邦，锡之元臣。肫肫元臣，（肫肫，或作盹盹，误。肫音谆。）其德孔硕；不谄不笑，不威不赫。（不谄不笑，或作不容不谄，或作不陷不酷，或无“不笑”二字，而连下文不威为句。下文其敌下，别出“不雠”字，与上求字叶。）不求其盈，（或作用，）不致其敌。爰立作相，（立，或作初。）︳谟实勤；出若无辞，畴德之闻。（德，或作得。）帝念东土，公其来抚。乃守洛都，（贞元十六年三月，晋为东都留守。）乃藩浚郊。乃去厥疾，乃施厥膏。不知其劳，鳏寡以饶。维昔浚郊，厥乱维旧。（昔，或作若。厥乱维旧，或作维乱旧政，或作乱维政旧。）有狡有狂，其群孔丑。公其来矣，为民父母。（为民，或作公为，非是。）父诲其义，母仁其愚。既变既从，孰云其初。（孰云，或作亲去，或作亲云，非是。）自迩徂远，混然一区。公来自中，天子所倚；公今不归，谁佐天子？公既来止，（或作既来至止，或作公来至止，今依《行状》更定。）东人以完；公既殁矣，人谁与安？浊流浑浑，有辟其郛；填道欢呼，公来之初；今公之归，公在丧车。旨酒既盛，嘉肴在盛。（音成。）呜呼我公，庶享其诚。尚飨。   
　　【雷塘祷雨文】   
　　（此篇乃柳子厚文，此不当录。）   
　　【祭石君文】   
　　（或作“祭石浚川文”。石洪，浚川也，河南人，为京兆昭应尉，遂葬于死所，故曰“客葬秦原”也。公既志其墓，又同宋景为文以祭之。）   
　　维元和七年，岁次壬辰，七月二十七日，右补阙宋景、国子博士韩愈，谨以清酌庶羞之奠，敬祭于石三学士之灵。（或无敬字。）   
　　惟君学成于身，名彰于人，知道之可行，见人之不幸。（见人，或作知命。或作见命。不上或无之字。）不事顾让，以图就功；如何奄忽，永丧其躬。（此四字或作以“丧其良能”。下或“有知微有议”四字。或作“不负（能）长，已谁知口，有义何害。”今按：诸本皆无文理，疑不足据。）曰景与愈，与游为久；（或无曰字。景下或无与字。愈下有也字。为久作日久。）自君之逝，相遇辄哀。傍无强亲，子孩妻巨；（或作稚。巨，古文姬字，然义亦不近。）敢忘分济，念力未任。客葬秦原，孤魂谁附？奠以送诀，悲何可穷。尚飨。   
　　【祭房君文】   
　　（房次卿，字蜀客，公尝志其父武墓，有子曰次卿，即君也。次卿卒于京兆兴平尉。文曰“吾未死，无以妻子为念”，其恤孤之意厚矣。）   
　　维某年月日，愈谨遣旧吏皇甫悦，以酒肉之馈，展祭於五官蜀客之柩前。（或无维某字，愈作某。或无日字。於，一作于。）   
　　呜呼！君乃至于此，吾复何言。（于此，或作于斯。）若有鬼神，吾未死，无以妻子为念。呜呼，君其能闻吾此言否？（君上或有房字。）尚飨。   
　　【高君仙砚铭】   
　　（并序）   
　　儒生高常，与予下天坛中路，获砚石，似马蹄状，外棱孤耸，内发墨色，幽奇天然，疑神仙遗物。宝而用之，请予铭底：   
　　仙马有灵，迹在于石。棱而宛中，有点墨迹。文字之祥，君家其昌。（应劭《武纪》注：“大宛旧有天马种蹋石汗血。颜曰蹋石，谓蹋石有迹，言其蹄坚利。”朱新仲谓铭语本此。宛，平声。）   
　　【高君画赞】   
　　（此篇从蜀本录之。今按：疑非公所作，然姑存之。）   
　　君子温闲，骨气委和。迹不拒物，心不扬波。澄源卷璞，含白差差。遗纸一张，德音不忘。   
　　【潮州请置乡校牒】   
　　（东坡《潮州庙记》谓：始潮之人未知学，公命进士赵德为之师，自是潮之人，笃于文行，延及齐民，至于今号称易治。此即公请置乡校之意也。）   
　　孔子曰：“道之以政，齐之以刑，（齐上或有而字。）则民免而无耻。”不如以德礼为先，而辅以政刑也。（或无则字、礼字。）夫欲用德礼，未有不由学校师弟子者。   
　　此州学废日久。进士、明经，百十年间，不闻有业成贡於王庭，试於有司者。（贡、试下，或并无於字，或作于字。）人吏目不识乡饮酒之礼，或未尝闻《鹿鸣》之歌。（或无目与耳字。）忠孝之行不劝，亦县之耻也。夫十室之邑，必有忠信。今此州户万有余，岂无庶几者邪？刺史县令，不躬为之师，里闾后生，无所学从尔。（或作耳，又或作矣，非是。）   
　　赵德秀才，沉雅专静，颇通经，有文章，能知先王之道，论说且排异端，而宗孔氏，可以为师矣。（师下或有友字。）请摄海阳县尉，为衙推官，（或无官字。）专勾当州学，以督生徒，兴恺悌之风。刺史出己俸百千，以为举本，（举，或作学。）收其赢余，以给学生厨馔。   
　　【直谏表】   
　　（说见第三卷。）   
　　【论顾威状】   
　　（同上。）   　    　          　    　 
●外集·卷六 
【顺宗实录卷一】 
　　（起藩邸，尽贞元二十一年二月。）   
　　（方本不载《实录》，云：诸本《顺宗实录》，皆以附《外集》。然李汉《序》谓又有《注论语》十卷，传学者；《顺宗实录》五卷，列于史书，不在集中。则知《实录》固不必附也。今按：李汉之说，据当时而言之，似未为失，然其为害，已足使笔解亡逸，无复真本。《实录》窜易，不成全书，是则皆李汉之为也。方氏不察，而从其说，既已误矣。况今去公之时，又益以远，比之当日事体，又大不同。故其片文只字，名为公之作，而决可知其非伪者，皆当收拾，使无失坠，乃为真能好公之文者，固不当以一时苟简之论为限断，而直有所遗也。故今于《实录》，姑仍《外集》，而详加校定，庶几犹足以见公笔削之大指云。《旧史》公传云：“时谓愈有史笔，及撰《顺宗实录》，繁简不当，叙事拙于取舍，颇为当代所非。穆宗文宗，尝诏史臣添改，时愈婿李汉、蒋系在显位，诸公难之，而韦处厚别撰《顺宗实录》三卷。”且公《进实录表状》所云，乃监修李吉甫，以韦处厚所撰未周，悉令臣重修。而《旧传》反谓所撰不当，处厚别撰三卷，误矣。《新史》又云：“自韩愈为《顺宗实录》，议者哄然不息，卒窜定无全篇。”按《路隋传》，文宗嗣位，隋以宰相监修国史。初，韩愈撰《顺宗实录》，书禁中事太切直，宦寺不喜，訾其非实。帝诏隋刊正。隋建言卫尉卿周君巢、谏议大夫王彦威、给事中李固言、史官苏景胤，皆言改修非是。夫史册者，褒贬所在。匹夫善恶，尚不可诬，况人君乎？议者至引隽不疑、第五伦为比，以蔽聪明，臣宗闵、臣僧孺，谓史官李汉、蒋系皆愈之婿，不可参撰，俾臣得下笔，臣谓不然。且愈所书，已非自出，元和以来，相循逮今，虽汉等以嫌无害，公议请条示甚谬误者，付史官刊定。有诏：摘贞元、永贞间数事为失实，余不复改。汉等亦不罢。由是观之，则公于元和十年夏，进此《实录》后，才一刊正，是文宗朝所特改者，贞元、永贞间数事耳。《旧史》以为“韦处厚别撰”者固非，而《新史》又谓“卒窜定无全篇”者亦非也。司马温公《考异》云：景中，编次《崇文总目》，《顺宗皇帝实录》有七本，皆五卷，题云“韩愈等撰”，五本略而二本详，编次者两存之。其中多异同，然则是非取舍，后世安所折衷耶？终之唯公之信而已。此《新史》所以采摭无遗，且以公为知言也欤。）
  </div>
  <div class="pagination">
   <a href="韩愈集_page27.html">
    上一页
   </a>
   <span>
    ...
   </span>
   <a href="韩愈集_page23.html">
    23
   </a>
   <a href="韩愈集_page24.html">
    24
   </a>
   <a href="韩愈集_page25.html">
    25
   </a>
   <a href="韩愈集_page26.html">
    26
   </a>
   <a href="韩愈集_page27.html">
    27
   </a>
   <span class="current-page">
    28
   </span>
   <a href="韩愈集_page29.html">
    29
   </a>
   <a href="韩愈集_page30.html">
    30
   </a>
   <a href="韩愈集_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
