<!DOCTYPE html>
<html>
<head>
    <meta charset="UTF-8">
    <title>施注苏诗 - 第 35 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>施注苏诗 - 第 35 页/共 86 页</h1>
    <div class="content">　　【杜诗大城铁不如唐书李光弼传宝应元年进封临淮郡王常镇徐州郝廷玉传鱼朝恩闻其善布阵请观之廷玉申号令鸣鼔角部伍坐作进退齐一曰此临淮王遗法也王善御军每校旗不如令者辄斩由是人皆自効而赴蹈驰突心破胆裂元次山诗有时逢恶客还家亦少酣注非酒徒即为恶客祥符相公巩大父魏国文正公也相真宗于景徳祥符间汉陈胜传侯王将相寕有种乎李太白诗莫惜连船沽美酒千金一掷买春芳韩退之诗豁呀钜壑颇黎盆张平子南都赋腾酒车而斟酌注以车载酒也杜子美诗揆弃潭州百斛酒芜没潇岸千株菊杜牧九日诗菊花须插满头归汉书景十三王传丛轻折轴羽翮飞肉史记孔子世家临河而叹曰美哉水洋洋乎诗国风泌之洋洋可以乐饥】
　　次韵王定国马上见寄
　　昨夜霜风入裌衣晓来病骨更支离疎狂似我人谁顾坎轲怜君志未移但恨不携桃叶女尚能来趁菊花时南台二谢人无继直恐君诗胜义熙【公自注二谢从宋武帝九日燕戏马台】
　　【荘子支离疏者颐隐于脐肩髙于顶白乐天诗犹胜村客病支离楚词埳轲留滞注不遇也埳坎同古今乐録王献之二妾桃叶桃根献之作桃叶歌白乐天诗小妓携桃叶】
　　与顿起孙勉泛舟探韵得未【一作味】字
　　牕前堆梧桐牀下鸣络纬佳人尺书到客子中夜喟朝来一樽酒晤语聊自慰秋蝇已无声霜蟹初有味当为壮士饮眦裂须磔猬勿作儿女懐坐念蟏蛸畏山城亦何有一笑泻肝胃泛舟以娱君鱼鼈多可饩纵为十日饮未遽主人费吾侪俱老矣耿耿知自贵寕能傍门户啼笑杂猩狒要将百篇诗一吐千丈气萧条歳行暮迨此霜雪未明朝出城南遗迹观楚魏西风廹吹帽金菊乱如沸愿君勿言归轻别吾所讳
　　【遯斋闲览浙人呼螽斯之善鸣者为络纬织女诗国风彼美淑姬可与晤语史记项籍纪樊哙嗔目视项王头髪上指目眦尽裂晋桓温传刘惔常称之曰温眼如紫石棱须作猬毛磔孙仲谋晋宣王之流也诗豳风蟏蛸在户又亦可畏也伊可懐也尔雅蟏蛸小蜘蛛长脚者俗呼喜子论语疏腥曰饩谓生肉未煮者东方朔传上语窦太主曰恐羣臣从官多大为主费当是时董君见尊不名称主人翁饮大驩乐左思赋猩猩啼而就禽狒狒笑而被格注猩猩形若狗人面善人言被执将死则相对而泣狒狒状如人长面黒身有尾踵见人即笑笑则唇掩目晋和峤传森森如千丈松韩退之诗李杜文章在光焰万丈长国语灵王不顾其民一国弃之如遗迹焉韩退之荐士诗霜风破佳菊嘉节迫吹帽诗大雅如蜩如螗如沸如羮魏志陈登传刘备曰君求田问舍言无可采是元龙所讳也】
　　次韵答顿起二首
　　挽袖推腰踏破绅旧闻携手上天门相逢应觉声容似欲话先惊歳月奔新学已皆从许子诸生犹自畏何蕃殿庐直宿真如梦犹记忧时防万言【公自注顿君及第时余为殿试编排官见其答防语颇直其后与子由试举人西京既罢回登嵩山絶顶尝见其唱醻诗十余首顿诗中及之左传或挽之或推之韩退之谁氏子诗白头老母遮门啼挽断衫袖留不止太山记上有小天门大天门仰视天门如从穴中望天牕王注新学以言王介甫新经之学也韩愈何蕃传蕃入太学二十余年歳举进士学成行尊太学诸生推颂不敢与蕃齿】
　　十二东秦比汉京去年古寺共题名【公自注去歳见之于青州】早衰怪我如许苦学怜君太瘦生茅屋拟归田二顷金丹终扫雪千茎何人更似苏司业和遍新诗满洛城【汉书髙祖纪田肎曰秦形胜之国帯河阻山县隔千里秦得百二焉地方二千里持防百万齐得十二焉此东西秦也陆士衡齐讴行孟诸吞楚梦百二侔秦京后汉左慈传曺操欲杀之慈走入羊羣忽一老羝屈膝人言曰如许太瘦生用李白嘲杜甫诗已见前注王注苏司业源明也先生以比子由云】
　　九日黄楼作
　　去年重阳不可説南城夜半千沤发水穿城下作雷鸣泥满城头飞雨滑黄花白酒无人问日暮归来洗鞾韈岂知还复有今年把琖对花容一呷莫嫌酒薄红粉陋终胜泥中千柄锸黄楼新成壁未乾清河已落霜初杀朝来白露如细雨南山不见千寻刹楼前便作海茫茫楼下空闻橹鸦轧薄寒中人老可畏热酒浇肠气先压烟消日出见渔村逺水鳞鳞山齾齾【牛辖切】诗人猛士杂龙虎【公自注坐客三十余人多知名之士】楚舞呉歌乱鹅鸭一杯相属君勿辞此景何殊泛清霅
　　【杜牧之诗归棹何时闻轧鸦楚辞九辨憯凄增欷兮薄寒之中人韩退之聨句交斫防缺齾韵注缺齿又器缺也一曰兽食之余曰齾汉张良传上顾戚夫人曰为我楚舞吾为若楚歌李白诗呉歌楚舞欢未毕青山欲衔半边日唐史李愬夜入蔡州击鹅鸭池以乱军声霅溪在湖州注再见】
　　太虚以黄楼赋见寄作诗为谢
　　我在黄楼上欲作黄楼诗忽得故人书中有黄楼词黄楼髙十丈下建五丈旗楚山以为城泗水以为池我诗无杰句万景骄莫随夫子独何妙雨雹散雷椎雄词杂今古中有屈宋姿南山多磬石清滑如流脂朱蜡为摹刻细妙分毫厘佳处未易识当有来者知
　　【秦始皇纪下可以建五丈旗详见四巻戏子由诗注张景阳七命丰隆奋椎注丰隆雷公也唐杜审言传尝曰吾文章当得屈宋作衙官尚书孔安国注泗水涯石可以为磬杜牧秋娘诗京江水清滑生女白如脂】
　　九日次韵王巩
　　我醉欲眠君罢休已敎从事到青州鬓霜饶我三千丈诗律输君一百筹闻道郎君闭东閤且容老子上南楼相逢不用忙归去明日黄花蝶也愁
　　【世説桓公有主簿善别酒有酒辄令先尝好者谓青州从事恶者谓平原督邮青州属齐郡平原有鬲县从事谓到脐下督邮谓在膈上住也李白诗白髪三千丈縁愁似个长郎君东閤用李义山谒令狐绹诗语已见前注晋庾亮传亮在武昌诸佐吏殷浩之徒乘秋夜往登南楼不觉亮至诸人将起避之亮曰诸君少住老子于此兴复不浅】
　　送顿起
　　客路相逢难为乐常不足临行挽衫袖更赏折残菊佳人亦何念凄断阳闗曲酒阑不忍去共接一寸烛留君终无穷归驾不免促岱宗已在眼一徃继前躅天门四十里夜防扶桑浴回头【一作顾】望彭城大海浮一粟故人在其下尘土相豗蹴惟有黄楼诗千古配淇澳【公自注顿有诗记黄楼本末】
　　【白乐天诗相逢且莫推辞醉聼唱阳闗第四声一寸烛用竟陵王子良刻烛为诗事已见前注唐书柳公权充翰林学士文宗夜召对烛尽而语不尽宫人以蜡液濡纸继之后汉光武纪趣驾南辕注趣急也读曰促汉官仪泰山东上四十里至天门又东南有峯名曰观鸡鸣时见日始出淮南子日出旸谷浴乎咸池入于扶桑是谓晨明东方朔十洲记扶桑在碧海中叶似桑树长数千丈大二十围两两同根更相依傍是名扶桑诗国风卫淇澳美武公之徳也】
　　送孙勉
　　昔年罢东武曾过北海县白河翻雪浪黄土如烝麫桑麻冠东方一熟天下贱是时累饥馑常苦盗贼变每怜追胥官野宿风裂面君为淮南秀文采照金殿【公自注君尝考中进士第一人】胡为事奔走投笔腰羽箭更被髯参军豪篇来督战【公自注其兄莘老以诗寄之皆言战事】亲程三郡士玉石不能衒欲知君得人失者亦称善君才无不可要欲经百錬吾诗堪咀嚼聊送别酒咽
　　【九域志宻州古迹有伏湛墓其志云琅邪东武人髙宻即东武也又潍州治北海县追胥字出周礼小司徒注已见后汉班超传尝为官佣书辍业投笔叹曰大丈夫无它志畧犹当効傅介子张骞立功异域以取封侯安能久事笔砚间乎李太白诗流星白羽腰间插晋郗超传桓温为大司马辟超为参军时王珣为主簿府中语曰髯参军短主簿能令公喜能令公怒超髯珣短故也又互见十四巻史记秦始皇纪以衡石量书日夜有程不中程不得休息汉东方朔传武帝既招英俊程其器能用之如不及扬子衒玉而贾石者其狙诈乎应劭汉官仪金取坚刚百錬而不耗孟东野懊恼诗好诗更相嫉剑防生牙闗前贤死已乆犹在咀嚼间】李思训画长江絶岛图【唐张彦逺名画记李思训宗室也林甫之伯父画称一时之妙官至左武卫大将军其画山水树石笔格遒劲湍瀬潺湲云霞缥缈时睹神仙之事窅然岩岭之幽时人谓之李将军也】
　　山苍苍江茫茫大孤小孤江中央崖崩路絶猿鸟去惟有乔木搀天长客舟何处来棹歌中流声抑扬沙平风软望不到孤山乆与船低昻峩峩两烟鬟晓镜开新糚舟中贾客莫漫狂小姑前年嫁彭郎
　　【庾信伤心赋山苍苍而正寒杜子美诗春动江茫茫斛律金敕勒歌天苍苍野茫茫风吹草低见牛羊汉武秋风辞横中流兮扬素波箫鼔鸣兮发棹歌丘迟诗棹歌发中流鸣鞞响沓嶂杜牧阿房宫赋明星荧荧开糚镜也绿云扰扰梳晓鬟也欧阳归田録世俗传讹惟祠庙之名尤甚江南有大小孤山而世俗转孤为姑江侧有一石矶谓之澎浪矶遂转为彭郎云彭郎小姑壻也余过小孤山庙像乃一妇人而敕额为圣母庙岂止俚俗之谬哉春明退朝録陈简夫诗云山称孤独字庙塑女郎形过客虽知误行人但乞灵】
　　次韵答王巩
　　我有方外客顔如琼之英十年尘土窟一寸冰雪清朅来从我游坦率见真情顾我无足恋恋此山水清新诗如弹丸脱手不暂停昨日放鱼回衣巾满浮萍今日扁舟去白酒载乌程山头见月出江路闻鼍鸣莫作孺子歌沧浪濯吾缨吾诗自堪唱相子櫂歌声
　　【晋谢奕传桓温辟为安西司马岸帻笑咏无异常日温曰我方外司马诗国风有女同车顔如舜英杜子美留别章使君诗常恐性坦率失身为杯酒南史谢朓尝云好诗圆美流转如弹丸也邹阳酒赋其品类则洛阳渌乌程若下又详五巻赠孙莘老诗注礼记舂不相注相谓送杵声李太白诗沧浪吾有曲寄入棹歌声】
　　张安道见示近诗
　　人物一衰谢防言难重寻殷勤永嘉末复闻正始音清谈未足多感时意殊深少年有竒志欲和南风琴荒林蜩蚻【一作蛩】乱废沼蛙蝈滛遂欲掩两耳临文但噫瘖萧然王郎子来自缑山隂【公自注其壻王巩携来】云见浮丘伯吹箫明月岑遗声落淮泗蛟鼍为悲吟愿公正王度祈招继愔愔
　　【汉司马迁传仲尼没而防言絶晋卫玠传王敦谓谢鲲曰防言之绪絶而复续不意永嘉之末复闻正始之音互见十三巻左传昭三十一年荀跞掩耳而走太平广记王仙客者刘振之甥也振有女曰无双小仙客数歳皆幼稚相狎振妻常呼仙客为王郎子列仙传王子乔好吹箫作鳯鸣遇浮丘公得仙互见前注公乌台诗话张方平令王巩将诗一巻来徐州轼作一诗题巻末云云轼意言人物衰谢不意复见张方平之文章才气以讥讽今时衰薄也意以卫玠比方平故云清谈未足多也又少年有竒志至临文但噫喑言轼少年本有志欲和天子薫风之诗因见学者皆空言无实或杂引老佛异端之书文字杂乱故以荒林废沼比朝廷新法屡有变改事多荒废致风俗虚浮学者诞妄如蜩蚻之纷乱遂掩耳不欲论文也愿公正王度祈招继愔愔防左氏楚灵王欲求鼎于周求地于诸侯其臣右尹子革谏王其诗曰祈招之愔愔式昭徳音思我王度式如玉式如金形民之力而无醉饱之心灵王不能用以及于难轼欲张方平当如蔡公谋父作祈招之诗以正王也】
　　次韵王巩顔复同泛舟
　　沈郎清瘦不胜衣边老便便帯十围躞蹀身轻山上走讙呼船重醉中归舞腰似雪金钗落谈辩如云玉麈挥忆在钱塘正如此囬头四十二年非
　　【南史沈约与徐勉书云老病百日数围革帯尝应移孔以手握臂率计月小半分檀弓赵丈子其中退然若不胜衣后汉东平王苍腰带十围晋载记尹纬慕容超李势赫连勃勃皆身长八尺腰带十围云便便用边孝先事注再见楚辞众踥蹀而日进兮注踥蹀行貌李太白效古诗归时落日晚躞蹀浮云骢杜子美诗三更风起寒浪涌取乐喧呼觉船重白氏六帖赵飞燕舞宛转如流风之回雪摭言杜牧与官妓赌酒因防吟曰骰子廵廵裹手拈无因得见玉纎纎张祜应声曰但知报道金钗落彷佛还应露指尖后汉符融幅巾奋褏谈辞如云注已见晋孙盛传尝诣殷浩谈论对食奋掷麈尾毛落饭中王衍传每捉玉柄麈尾与手同色按东坡先生以景祐三年丙子生是年元丰元年戊午年四十有三故云回头四十二年非】
　　次韵张十七九日赠子由
　　千戈万槊拥笓篱九日清樽岂复持【公自注是日南都敕使按兵】官事无穷何日了菊花有信不吾欺逍遥琼馆真堪羡取次尘缨未可縻迨此暇时须痛饮他年长剑拄君颐【晋史傅咸劾事云令史张济案行城东有新立屋间笓篱障二十丈晋傅咸传杨济与咸书曰天下大器非可稍了而相观每事欲了生子痴了官事官事未易了也了事正作痴复为快耳诗小雅迨我暇矣饮此湑矣杜子美醉时歌防形到尔汝痛饮真吾师战国防田单攻狄不能下齐儿谣曰大冠若箕修剑拄颐攻狄不下累于梧邱李太白答王十二诗严陵髙揖汉天子何必长剑拄颐事玉阶】
　　次韵王巩独眠
　　居士身心如槁木旅馆孤眠体生粟谁能相思琢白玉服药千朝偿一宿天寒日短银灯续欲徃从之车脱轴何人吹断参差竹泗水茫茫鸭头绿
　　【赵飞燕外传体温舒无轸粟卢仝诗白玉璞里琢出相思心黄金鑛里铸出相思泪续仙传彭祖云上士别牀中士异被服药百裹不如独卧后人习其术号彭祖经周易车説辐史记范雎传须贾曰吾马病车轴折楚辞九歌吹参差兮谁思】
　　次韵王巩留别
　　去国已八年故人今有谁当时交游内未数蔡克儿岂无知我者好爵半已縻争为东阁吏不顾北山移公子表独立与世颇异驰不辞千里逺成此一叚竒蛾睂亦可怜无奈思饼师无人伴客寝惟有支牀君归与何人文字相娱嬉持此调张子一笑当脱颐
　　【晋王导传蔡谟戏嘲导导怒谓人曰吾徃与羣贤共游洛中何曽闻有蔡克儿也谟蔡克子漠朱云传薛宣为丞相云徃见之宣偹宾主礼从容谓云曰在田野无事且留我东阁可以观四方竒士云曰小生乃欲相吏耶宣不敢复言楚词九歌表独立兮山之上王羲之帖吾年垂耳顺要欲一游目汶领足下但当保防以俟此期得果此缘一叚竒事也本事诗寕王宅左有卖饼妻纎白明媚王一见属目厚恵其夫取之宠爱逾等逾歳问曰汝复忆饼师否黙然不对王召饼师使见之其妻注视双泪垂頬若不胜情王乃归之时坐客数人皆当时文士无不凄异王命赋诗右丞王维先成曰莫以今时宠难防旧日恩看花满眼涙不共楚王言史记防传南方老人用支牀足行二十歳老人死移牀尚生能行气导引也张子谓安道也脱颐用匡衡觧颐意注已见】
　　登云龙山
　　醉中走上黄茅冈满冈乱石如羣羊冈头醉倒石作牀仰看白云天茫茫歌声落谷秋风长路人举首东南望拍手大笑使君狂
　　次韵僧潜见赠【僧道潜字参寥于潜人能文章尤喜为诗尝有句云风蒲猎猎弄轻柔欲立蜻蜓不自由五月临平山下路藕花无数满汀洲过先生于彭城甚爱之以书告文与可谓其诗句清絶与林逋上下而通了道义见之令人萧然苏黄门每称其体制絶类储光羲非近时诗僧所能及】
　　道人胸中水镜清万象起灭无逃形独依古寺种秋菊要伴骚人餐落英人间底处有南北纷纷鸿雁何曾防闭门坐穴一禅榻头上歳月空峥嵘今年偶出为求法欲与慧剑加砻硎云衲新磨山水出霜髭不剪儿童惊公侯欲识不可得故知倚市无倾城秋风吹梦过淮水想见橘柚垂空庭故人各在天一角相望落落如晨星彭城老守何足顾枣林桑野相邀迎千山不惮荒店逺两脚欲趁飞猱轻多生绮语磨不尽尚有宛转诗人情猿吟鹤唳本无意不知下有行人行空堦夜雨自清絶谁使掩抑啼孤惸我欲仙山掇瑶草倾筐坐叹何时盈簿书鞭扑昼填委煮茗烧栗宜宵征乞取摩尼照浊水共看落月金盆倾
　　【晋卫瓘见乐广善谈论竒之曰此人之水镜见之莹然传灯録六祖曰人有南北佛性无南北穴榻暗使管寕木榻事注见九巻游灵隐髙峯塔诗维摩经以智慧剑破烦恼贼扬子有刀者砻诸荘子养生主刀刃若新发于硎汉货殖传谚曰刺绣文不如倚市门刘禹钖送张盥序向所谓同年友当其盛时聨袂举镳亘絶九衢若屏风然今来落落如曙星之相望杜子美赠李白诗亦有梁宋游相期拾瑶草诗国风采采巻耳不盈倾筐杜赠闾丘师兄诗夜阑接软语落月如金盆又惟有摩尼珠可照浊水源】
　　次韵潜师放鱼
　　法师説法临泗水无数天花随麈尾劝将浄业种西方莫待梦中呼起起哀哉若鱼竟坐口逺愧知几穆生醴况逢孟简对卢仝不怕校人欺子美疲民尚作鱼尾赤数罟未除吾颡泚法师自有衣中珠不用辛苦沙泥底【佛顶心经説此陁罗尼已天雨寳花缤纷乱下髙僧传梁僧法云讲次天花散坠起起用郑梦孔子事详十巻孔长源挽诗注汉楚元王传穆生不嗜酒元王常为穆生设醴及王戊即位常设后防设焉穆生退曰可以逝矣醴酒不设王之意怠不去楚人将钳我于市称疾卧申公白生强起之穆生曰易称知几其神乎君子见几而作不俟终日遂谢病去唐孟简为常州刺史与卢仝逰北湖尽买渔人所获鱼放之仝作观放鱼歌校人郑子产事见孟子左传防二十五年子美入数俘而出杜预曰子美子产也诗国风鲂鱼赪尾郑笺赪赤也君子仕于乱世其顔色瘦病如鱼劳则尾赤楞严经譬如有人于自衣系如意珠不自觉知穷露它方乞食驰走忽有智者指视其珠所愿从心致大饶富方悟神珠非从外得白乐天放鱼诗不须泥沙底辛苦觅明珠公乌台诗话元丰元年四月作次韵潜师放鱼诗一首云疲民尚作鱼尾赤左传云如鱼窥尾衡流而方羊裔注云鱼劳则尾赤是时徐州大水之后大役数起轼言民之疲病如鱼劳而尾赤也数罟谓鱼网之细宻者以言民既疲病朝廷又行青苖助役不为除放如宻网之取鱼皆以讥朝廷新法不便以致大水之灾也】与舒敎授张山人参寥师同游戏马台书西轩壁兼简顔长道二首
　　古寺长廊院院行此轩偏慰旅人情楚山西断如迎客汴水南来故绕城路失玉钩芳草合林亡白鹤古泉清淡游何以娱庠老坐聼郊原琢磬声
　　【桂花丛谈咸通中李蔚镇彭城于戏马台西连玉钩斜道开创池沼构葺亭台名之曰赏心白鹤则山中故事也陈无已诗话乃云眉山长公守徐尝与客登项氏戏马台赋诗云路失玉钩芳草合林亡白鹤古泉清广陵亦有戏马台其下有路号玉钩斜唐髙宗东封有鹤下焉乃诏诸州为老氏筑宫名白鹤公葢误用而后所取信故不得不辨也礼记有虞氏养国老于上庠养庻老于下庠王注泗濵多磬石故云琢磬声】
　　竹杖芒鞵取次行下临官道见人情天寒菽粟犹栖亩日暮牛羊自入城沽酒独敎陶令醉题诗谁似皎公清更寻陋巷顔夫子乞取防言继此声
　　【左思魏都赋余粮栖畞而不収诗国风日之夕矣牛羊下来王注庐山僧恵逺与陶潜游常沽酒饮之又呉兴僧清昼字皎然唐时有诗名于世又称长道为顔夫子故使陋巷字】
　　滕县时同年西园
　　人皆种榆栁坐待十亩隂我独种松柏守此一片心君防闾里间盛衰日骎骎种木不种徳聚散如飞禽老时吾不识用意一何深知人得数士重义防千金西园手所开珍木来千岑飬此霜雪根迟彼鸾鳯吟池塘得流水鱼自浮沈幽桂日夜长白花乱青衿岂独蕃草木子孙已成林拱把不知数防当出千寻樊侯种梓漆夀张富华簪我作西园诗以为里人箴
　　【杜子美诗饱闻桤木三年大与致溪边十亩隂礼记如竹箭之有筠也如松柏之有心也贯四时而不改柯易叶白乐天诗屈曲闲池沼无非手自开本草菌桂花白蕊黄牡桂亦曰白华叶冬夏常青文子十围之大始于拱把后汉樊宏传宏字靡卿南阳湖阳人也世祖之舅父重尝欲作噐物先种梓漆时人嗤之然积以歳月皆得其用向之笑者咸求假焉赀至巨万而赈赡宗族恩加乡闾建武十五年定封宏夀张侯十八年帝过湖阳祠重墓追爵諡为夀张敬侯】
　　次韵王庭老和张十七九日见寄
　　霜叶投空雀啅篱上楼筋力强扶持对花把酒未甘老膏面染防聊自欺无事亦知君好饮多才终恐世相縻请看平日衔杯口防有金椎为控颐
　　【杜牧题北楼诗不为寻山试筋力肎能寒上背云楼刘梦得诗筋力上楼知又近来时世轻先辈好染髭防事后生晋陆机传张华尝谓之曰人为文常恨才少子更患多荘子外物篇儒以诗礼发冡大儒胪传曰东方作矣事之何若小儒曰未觧裾襦口中有珠儒以金椎控其颐徐别其頬无伤口中珠】
　　次韵参寥师寄秦太虚三絶句时秦君举进士不得
　　秦郎文字固超然汉武慿虚意欲仙底事秋来不得觧定中试与问诸天
　　【汉司马相如传既奏大人赋天子説飘飘然有凌云气防天地之间意太平广记袁昻书评云张伯英书如汉武爱道慿虚欲仙刘禹锡和宣上人放榜诗借问至公谁印可支郎天眼定中观】
　　一尾追风抹万蹄昆仑圃谓朝隮回看世上无伯乐郤道盐车胜月题
　　【崔豹古今注秦始皇有七名马一曰追风杜子美遣兴诗地用莫如马无良谁复记此日千里鸣追风可君意十洲记昆仑山三角北曰阆风西曰圃东曰昆仑宫韩退之杂説世有伯乐然后有千里马千里马常有而伯乐不常有荘子马蹄篇加之以衡扼齐之以月题音义云月题马额上当颅如月形者也】
　　得防秋毫乆已防不须闻此气峥嵘何妨却伴参寥子无数新诗咳唾成
　　与参寥师行园中得黄耳蕈
　　遣化何时取众香法筵斋鉢乆凄凉寒蔬病甲谁能采落叶【一作蘂】空畦半已荒老楮忽生黄耳菌故人兼致白芽姜萧然放箸东南去又入春山笋蕨乡
　　【维摩诘遣化菩萨徃众香国礼彼佛足言愿得世尊所食之余欲于娑婆世界施作佛事于是香积如来以众香鉢盛满香饭与化菩萨悉饱众会】
　　百歩洪【并引】
　　王定国访余于彭城一日棹小舟与顔长道携盼英卿三子游泗水北上圣女山南下百歩洪吹笛饮酒乘月而归余时以事不得往夜着羽衣伫立黄楼上相视而笑以为李太白死世间无此乐三百余年矣定国既去逾月复与参寥师放舟洪下追懐曩游已为陈迹喟然而叹故作二诗一以遗参寥一以寄定国且示顔长道舒尧文邀同赋云
　　长洪斗落生跳波轻舟南下如投梭水师絶叫鳬雁起乱石一线争磋磨有如走鹰隼落骏马下注千丈坡断弦离柱箭脱手飞电过隙珠翻荷四山转风掠耳但见流沫生千涡崄中得乐虽一快何异水伯夸秋河我生乘化日夜逝坐觉一念逾新罗纷纷争夺醉梦里岂信荆棘埋铜駞觉来俯仰失千刼回视此水殊委蛇君防岸边苍石上古来篙眼如蜂窠但应此心无所住造物虽驶如吾何回船上马各归去多言譊譊师所呵【流沫用荘子已见前注荘子秋水篇秋水时至百川灌河泾流之大两涘渚涯之间不辨牛马于是焉河伯欣然自喜又互见七巻八月十五观潮诗注传灯録僧问金鳞寳资大师如何是金刚一只箭师曰过新罗国去又古徳云鹞子过新罗晋索靖传有先识逺量知天下将乱指洛阳宫门铜駞叹曰防见汝在荆棘中扬子譊譊者天下皆讼也又呱呱之子各识其亲譊譊之学各习其师华严经愚人之所贪诸佛所诃】
　　佳人未肎回秋波幼舆欲语防飞梭轻舟弄水买一笑醉中荡浆肩相磨【摩同】不学长安闾里侠貂裘夜走胭脂坡独将诗句拟鲍谢渉江共采秋江荷不知诗中道何语但觉两頬生防涡我时羽服黄楼上坐见织女初斜河归来笛声满山谷明月正照金叵罗奈何舍我入尘土扰扰毛羣欺卧駞不念空斋老病叟退食谁与同委蛇时来洪上防遗迹忍见屐齿青苔窠诗成不觉双泪下悲吟相对惟羊何欲遣佳人寄锦字夜寒手冷无人呵
　　【傅武仲舞赋目流睇而横波晋谢鲲传鲲字幼舆隣家髙氏女有美色鲲挑之女投梭折其两齿时人为之语曰任逹不已幼舆折齿鲲闻之傲然长啸曰犹不废我啸歌战国防苏秦説齐宣王曰临淄之途车毂击人肩摩异闻集书仙歌长安南坡名胭脂曺家有女名文姬杜子美遣兴诗赋诗何必多徃徃凌鲍谢宋玉招防渉江采菱发阳阿李太白诗渉江弄秋水爱此荷花鲜班固西都赋毛羣内阗飞羽上覆诗国风委蛇委蛇退食自公谢灵运登临海峤作题云与从弟惠连可见羊何共和之沈约宋书灵运既东还与族弟恵连东海何长瑜颍川荀雍太山羊璿之共为山泽之游时人谓之四友李白乆离别歌中有锦字书开缄使人嗟王仁裕开寳遗事李白于便殿草诏时大寒笔冻帝令宫妓十人各执牙笔呵之令白递取书字】
　　送参寥师
　　上人学苦空百念已灰冷剑头惟一吷焦谷无新颖胡为逐吾辈文字争蔚炳新诗如玉屑出语便清警退之论草书万事未尝屏忧愁不平气一寓笔所骋颇怪浮屠人视身如丘井頽然寄淡泊谁与发豪猛细思乃不然真巧非幻影欲令诗语妙无厌空且静静故了羣动空故纳万境阅世走人间观身卧云岭咸酸杂众好中有至味永诗法不相妨此语当更请
　　【维摩经如焦谷牙又是身如邱井为老所逼一吷用荘子字蔚炳用周易字并已见韩退之送髙闲上人序张旭善草书喜怒窘穷酣醉无聊不平有动于心必于草书发之今闲师浮屠氏其为心泊然无所起其于世澹然无所嗜泊与澹相遭頽堕委靡溃败不可収拾则其于书得无象之乎按公诗乃用其意而反之栁宗元报崔黯书有嗜酸咸者不得则大戚】
　　夜过舒尧文戏作【名焕字尧文时为教授见本巻中秋月注】
　　先生堂上霜月苦弟子读书喧两庑推门入室书纵横蜡纸灯笼晃云母先生骨清少眠卧长夜黙坐数更鼔耐寒石研欲生冰得火铜缾如过雨郎君欲出先自赞坐客敛袵谁敢侮明朝阮籍过阿戎应作羲之羡懐祖【韩退之桃源歌月明伴宿玉堂空骨冷魂清无梦寐刘筠诗溪笺未破冰生硏白乐天懒放诗今早天气寒郎君应不出自赞字出汉书东方朔传晋王戎传阮籍尝适戎父浑俄顷辄去过戎良乆然后出谓浑曰共卿言不如共阿戎谈晋王羲之传谓诸子曰吾不减懐祖而位遇悬邈当由汝等不及坦之故邪王述字懐祖坦之述子也】
　　十月十五日观月黄楼席上次韵
　　中秋天气未应殊不用红纱照坐隅山下白云横匹素水中明月卧浮图未成短棹还三峡已约轻舟泛五湖为问登临好风景明年还忆使君无
　　【呉越春秋范蠡扁舟出三江入五湖人莫知其所适】
　　答王定民【王定民字佐才东莱人俊民弟也】
　　开缄奕奕满银钩书尾题诗语更遒八法旧闻宗长史五言今复拟苏州笔踪好在留台寺旗队遥知到石沟欲寄防须并蠒纸请君章草赋黄楼
　　【晋索靖传草书之为状也婉若银钩飘若惊鸾法书苑索靖矜其书名曰银钩虿尾又八法起于隷字始自崔张钟繇传授李阳冰云王逸少工书十五年中偏工永字以其八法之埶能通一切字长史张旭也韦苏州注见防须蠒纸注见本巻章草汉元帝时史游作急就章觧散隷体】
　　次韵王廷老退居见寄二首【王廷老字伯敡】
　　浪蘂浮花不辨春归来方识歳寒人回头自笑风波地闭眼聊观梦幻身北牖已安陶令榻西风还避庾公尘更搔短发东南望试问今谁裹旧巾
　　【韩退之杏花诗浮花浪蘂镇长有才开还落瘴雾中金刚经一切有为法如梦幻泡影晋王导传庾亮虽居外镇而执朝廷之权导内不能平尝遇西风起举扇自蔽徐曰元规尘污人亮字元规】
　　接果移花防补篱腰鎌手斧不妨持上都新事长先到老圃闲谈未易欺醸酒闭门开社瓮杀牛留客觧耕縻何时得见纎纎玉右手持杯左捧颐
　　【鲍明逺诗腰鎌刈葵藿杜子美诗独绕虚斋径常持小斧柯唐书刘黒闼屏居漳南诸将诣之黒闼方种蔬即杀耕牛与之共饮】
　　次韵顔长道送傅倅
　　两见黄花扫落英南山山寺遍题名宗成不独依岑范鲁卫终当似弟兄去歳云涛浮汴泗与君泥土满衣缨如今别酒休辞醉试聼双洪落后声
　　【宗岑用东汉宗资成瑨事详见十一巻赵郎中见和诗注防洪盖徐州二水先生徐州鹿鸣燕赋诗叙云俯聼双洪之号怒即此也】



　　施注苏诗巻十五
　　钦定四库全书
　　施注苏诗巻十六
</div>
    <div class="pagination">
<a href="施注苏诗_page34.html">上一页</a><span>...</span><a href="施注苏诗_page30.html">30</a><a href="施注苏诗_page31.html">31</a><a href="施注苏诗_page32.html">32</a><a href="施注苏诗_page33.html">33</a><a href="施注苏诗_page34.html">34</a><span class="current-page">35</span><a href="施注苏诗_page36.html">36</a><a href="施注苏诗_page37.html">37</a><a href="施注苏诗_page38.html">38</a><a href="施注苏诗_page39.html">39</a><a href="施注苏诗_page40.html">40</a><span>...</span><a href="施注苏诗_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
