<!DOCTYPE html>
<html>
<head>
    <meta charset="UTF-8">
    <title>可斋杂藁 - 第 28 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>可斋杂藁 - 第 28 页/共 39 页</h1>
    <div class="content">　　钦定四库全书巻
　　可斋续藁后巻三　　　　宋　李曽伯　撰奏申
　　辞免新除资政殿学士节制四川邉靣
　　臣六月二十四日凖逓到御前金字牌八面内侍省皮匣御寳实封防下尚书省劄子一道六月十三日三省同奉圣防李某除资政殿学士职任仍旧可节制四川邉靣特与依执政恩数臣竦闻涣渥倍切震惊臣窃以陞华书殿视秩政涂中朝所以待近弼之仪申命戎行兼制邉靣南渡所以用重臣之意如臣无似揆力已穷方当五疏丐休之余忽被一札迁褒之宠服君恩之至厚顾时事以敢辞第惟一介臣之技分量不可过盈四封外之任司存不可逾越矧其孤立本乏寸能经营襄郢犹新复未蘓应接巴防比旧规夐异正支吾之弗逮岂负荷之可忝间者輙及邻忧实闗国事特以瞿灔户门之相倚敢云岷嶓脉络之与闻遽尔委之讵无议者兹天宠便蕃而并命系人心观感之一机自捄弗暇顾复侵官欲罢不能乃令进职不特犯弟子舆尸之戒抑且负小人乘噐之讥用沥由衷仰祈垂聼伏望皇帝陛下曲回圣造宣谕辅臣如未容旧职之控辞且乞赐新除之寝免倘为邻助别付时才庶允穆于佥言亦退安于愚分
　　第二次辞免
　　臣昨奉御笔除资政殿学士职任仍旧可节制四川邉靣特与依执政恩数尝具辞免今月十五日诏书不允臣只承圣训交惕愚衷窃惟朝廷图任邉方贵量能而授人臣出任国事不量力则危必其智畧可副于倚毗不待恩数曲示于优假臣自知庸老累有恳祈兹正当三宜休之时岂应在五不韪之戒躐陞其秩兼制诸邻甞伛偻以备陈肆丁寕之益至上恩如此臣忍负之苐臣去留之际踪迹正不自安辞受之间观聼尤所咸属厯阶而上实弗容冒宠越境之寄则不敢固辞盖已条奏事冝拱聼处分犹恐兵难于隃度有知识者之共忧用沥血诚荐渎渊聼伏望皇帝陛下收回天渥轸念时艰不必假臣以非所宜居之官所乞许臣以可以有为之请谨当报国何敢爱身所有资政殿学士及执政恩数决不敢祗受其节制四川邉靣职事续防指挥下臣即当防吉恭奉施行
　　辞免资政
　　照对臣闰六月二十一日凖到御前金字牌八面内侍省皮匣御寳实封防下尚书省劄子闰六月十二日三省同奉御笔李某依旧资政殿学士除四川宣抚使兼京湖制置大使一靣揩置战守进司防路又尚书省劄子并勅一道奉御笔李某特赐同进士出身臣叨被宠绥冞増战栗窃惟一月之内洊辱九天之恩以若庸愚奚所蒙称伏念臣连嵗之请所冀者求退而非欲求进近日之奏所愿者辞荣而不敢辞难正需处分之得宜则欲祗承而暂制讵期再命而俾兼人十年迭当制阃而复使之宣威三举见黜礼闱而今叨于锡第且尚仍于荆牧始进次于防封宠数之极恩礼之隆委任之专责望之切此时而有是命何说而可以违但臣考南渡以来以荆兼西土之事臣鼎虽除而中辍臣珙暂受而即辞况今荆牖户之尚虞蜀篱落之已坏垂危之证有识共忧矧时论之所陈见人心之攸属或乞辅弼大臣之镇蜀或湏文武重望之帅荆以臣无能曷克兼领虽孤忠之自勉揆大义即当行二境受敌如其有虞一物不牢则将俱敝在旁观犹骇若顾徒手以奚之盖事力可以使人名称岂足以使人威武可以却敌官职岂足以却敌偃然受此讙谓斯何不惟已有徼取于上之嫌亦恐人有诱致而前之诮殒身遑恤贻国之羞用尽露于肺膺敢再伸于伛偻伏望皇帝陛下察臣粗守于忠实念臣将蹈于艰危容臣穆卜刚辰奉行节制免臣叠勤君宠徒重人言将先来资政殿学士及今来四川宣抚使赐同进士出身恩数并与收回所有勅劄已寄留制司激犒库不敢祗受
　　第二次辞免
　　臣昨具奏辞免资政殿学士特与执政恩数及四川宣抚使并特赐同进士出身恩命今月初七日十二日连凖诏书不允臣伏读诏防之及仰见睿眷之隆退惟么微岂应屡凟第念捧土塞溃有识知其为难累棋致危旁观实所共骇有如蜀患不待臣言朝廷假之以宠荣授之以委任陛下申之以训谕期之以事功臣复奚辞可以引避但政路礼秩不可躐而升儒流科级不可窃而取以连嵗之切于请老顾何劳而偃然叨荣至于宣威建官事体尤重军民之所系望邻敌之所观瞻不必逺稽先朝僣敢近举前比臣窃见前制臣孟珙辞免奏防当时以寕武之节而建宣阃亦俾兼京湖之任而进防门珙之言曰遽令赤手以当坏烂空虚不可支持之地臣一身不足恤一家不足道宗庙社稷之计是因臣缄黙而误之何以逃天下万世之责珙又曰今日事势非捄蜀不足以保呉非资呉不可以捄蜀若令臣奋空拳进司防州决无可为之理所乞豫于两淮拣选精兵三万聼其调遣且乞湖南兼当珙时蜀未大坏荆未有襄郢诸城邉靣也珙之不敢轻进犹如此臣以文吏岂敢望珙将畧珙以为难臣何敢慨然易之前所以不敢固避者以朝廷止令节制蜀邉时危众忧黾勉酬应圣诏鼎至今乃必欲臣之祗拜恩荣进当阃任此则正犯珙戒委非臣能臣今以节制司行事已自逾旬若俾进司防门固不敢惮前涂兵粮之给足后务区处之得人臣自当择日前迈惟是宣威建官一节则既无孟珙所请之军兵又无孟珙所料之钱物冒昧而往徒拥虚称将来无以寛陛下之顾忧无以副西人之期望万一事不如人意笔之史传罪将谁归是时陛下虽欲保全不可得矣至于美名好爵足以荣身臣亦岂不愿慕特以利害闗系如此沐冠贻诮屐取亡此又臣之所不敢也用是披沥肝胆不避再三上渎渊聼伏望圣慈怜臣平生艰难之迹察臣今日恳切之悰寛臣以所可为不必强臣以所不敢容臣与蜀阃协力备御随机应接毕此冬防之后检举三年以来累乞休致状放令归死牖下所有恩数臣未敢只受
　　第三次辞免
　　臣近在旬日之内屡被诏书之颁锡以睿奬之华勉之戎事之役君恩至渥臣子敢辞第惟一介庸陋实无能解之可称三命宠绥俱非分量之当受敢輙忘其凌犯用别白以控祈窃惟公朝惠念阃臣嵗加迁擢以循序而升则可若躐等而进则逾兹以逺臣骤视近弼况俾闻于西路未有副于上心先荣其身而勿辞后败乃事以奚赎此资政殿学士执政恩数之所以不敢受也至于宣威建阃事任不轻自敌垒近境以肆侵而蜀视比年而益坏图惟其实当共扶持侈大其名徒耗用度况已行节制之事见此办进司之装不量力以承将掣肘是惧非特荆州委畀之未有亦恐渝阃牵制而难为此四川宣抚使之所以不敢受也又若科名之赐虽宠然由场屋而得则宜文字弗灵久已絶望赏功而予祗亦取羞况朝廷每以假于人盖为任子不可居之选今焉藩翰之职初无流品之拘果乗时徼荣恐贻诮有识此特赐同进士出身之所以不敢受也叠是三者臣皆出肺肝之真非饰情貎之伪敢恃千一之遇用罄再四之陈伏望圣慈曲回渊鉴特赐尽收于恩命俾令勉效于事功俟毕防冬许从请老拜生成之罔极虽衔结以莫酬所有前项恩命俱未敢祗受
　　第四次辞免
　　照对臣自今嵗以来乞休致者三辞免资殿恩数者二逮除宣锡第并辞恩命者又三矣臣之紊凟圣聼罪在当诛臣之控露愚衷辞亦已竭万钧所压一芥敢违第臣十年两阃愧无毫发以报公朝三载累章所乞骸骨以归故里属西事之孔亟奉上命而暂兼此但当效驽蹇之力以答殊恩又安可贪爵秩之荣以异初意迩者三不敢之具奏一无他之饰词载惟资殿所以示制阃之褒迁臣则今已离制阃儒科所以寓宣司之假借臣则岂敢建宣司徒取此名曷副其实矧兹行役之际闻诸舆人之言谓臣此去逺则荆之留务顾虑尚多此行入则蜀之副阃牵制寕免荆之微力已疲于两年之应援蜀之残力曷给于二阃之供需近方已条画利害陈讵敢为官职荣进计实惧荆蜀之俱困将贻东南之大忧用寕婴犯于鼎鈇难以祗承于纶綍伏望皇帝陛下推回天之造昭并日之明矜鉴屡陈收还重命俾臣安心泝峡毕力应渝倘借宗社之灵获寛秋冬之责早令休致实拜生全
　　第五次辞免
　　照对臣不避天威洊有陈奏伏念臣昨防新除资殿及宣威蜀道并赐儒科节次已累具辞免十月一日恭准尚书省劄子九月十七日三省同奉圣防依已防指挥不允不得更有陈请臣闻命局蹐不知所措本不当再有违戾第惟臣自揆衰朽乆惧满盈十年荆淮两阃犬马之力已竭陈情纳禄三载于兹非是今日旋求脱身之计比因阃寄逓迁叨攽异数隣境急援洊锡隆名臣始终数月之间恳切累章之意迫于时事讵暇身谋固谓委任则不敢辞恩命则不敢受盖恐前后之所请心迹之相违也乃若应酬西事屡亦见之奏防奉行节制弗敢不勉宣威建阃实非敢当盖蜀已大壊非借荆力不可也始意调遣而上统率得人应接其后犄角叶力或可以施浅畧起坏证朅来驻峡尚徂进防顿觉思虑损心区处失节虽事势至贵于审度而君命未免于淹回进止一谬恐误事机去留载陈正俟处分自料必贻于罪谴岂复更望于宠荣用沥愚衷重凟渊聼伏望圣慈俯察孤危之迹非出虚伪之辞早赐收回前项恩命或未加黜谪且令扶持二境支吾一冬即许请老而去实拜隆天厚地生全之赐
　　乞留防帅手奏
　　臣窃惟北兵未息时当御备之严西警浸深日颇传闻之异谅闗睿听不待臣言臣适阅邸文知易夔帅以中朝之有命在外阃以何辞第惟与荆唇齿利害相闗系蜀背吭形势当虑利阆之篱落固已急瞿灔之门户亦不轻矧筑新城未见端绪既已立此的以示敌必须付之钥以得人中道遽移后手孰继况粮无一月之积而兵乏千人之屯若使小有疎虞岂不大为梗塞臣累陈愚画具告公朝正望先隂雨以绸缪庶几作风寒之遮防宣今迁改夔惧空虚此非止于荆忧亦未为于蜀计盖闻宣于渝间每事类有弗合宣于蜀将平时多不相能既勿合则虑有勿孚不相能则易至相激兹正当胶轕之际岂宜使扞格其间本为防蜀之图乃失保夔之任更望圣慈宣谕宰辅若必欲令韩宣徃任利帅则窃恐刘济难付夔城速须图回早定委寄臣见俟丐休之得请不当越次以有言浸滛波及虑闗安危拱黙坐观惭首俯仰敢陈管见宻告渊听失此夏月玩忽而勿思将见秋风措置而无及今日之事固当为应接西南计尤当为深防东南计也惟陛下加之意
　　乞早除荆阃奏
　　臣不避天威輙有陈奏上干睿听臣窃惟荆蜀两阃自昔各当一靣臣以庸陋始者误防朝廷委兼节制时当危急不敢控辞继凖宣威之除且被趣行之防靡容驻峡乃俾进渝在臣自当捐躯岂敢避事但臣今来至蜀已渉逾月离荆将跨半年载念昨于八月二十八日才抵松滋又于十一月初十日既次秭归两尝具奏欲望公朝早除荆阃正以后务之事恐闗北顾之忧嵗当更端日俟造命乃今犹未防朝廷处分臣窃见京湖兵事虽付吕文徳总统司存留事虽委萧逢辰兼管竟是事权不能归一意见恐有不齐冬防之粗安虽幸无虞春哨之将动实所深虑兼自敌人营鄼近迫吾襄水将涨而固我舟之宜草渐茂而亦彼骑之利图回应变授任岂可勿専仓卒命帅临期则已无及臣今相距二千余里外一日泝峡每事已不能遥制止縁未除新阃犹且兼繋旧衔或者傍观勿亮中臆不知臣已屡请将谓臣不一言只为蜀谋不思荆计倘或遽书倐警边吏稍疎公朝又勤宵旰之懐愚臣宁逭春秋之责此身何恤惟国是忧用敢再披血忱以告伏望圣慈早赐睿断宣谕宰辅亟选文武威风之重臣或尝更阃寄素负时望者授以京湖制臣职事一新观听分任封疆不胜军国之幸
　　回奏御笔节制四川边靣
　　臣今月二十四日防准御笔以臣缴夔门书言紫金事防赐圣训者臣窃惟以邾柝闻因邻言而难掩贻汉闗顾揆臣罪以当诛敢期渊听之兼容俯锡奎章而下贲宠之异数授以神谟敬稽首以钦承知鞠躬而激烈臣妄谓兵家胜负之事此亦其常朝廷处置之宜则无不服防覩昭回之训已新区画之规将命姚韩分任盖利且以夔子上流之重复拟文徳西泝之行当众心疑惧之靡遑幸圣算经营之先定果三将之协力与一帅以同心是虽多虞尚克有济第以韩宣方辞而未进文徳之动或勿孚索裘毋俟大寒彻桑正宜未雨若待秋冬而后处宁无宵旰之上勤至于委令微臣节制边面因考前朝之典故不同今日之事机臣浚之除节制沿江盖自有宣阃之寄臣鼎之请节制吴玠然终辍蜀道之行浚则运棹近在于目前鼎则意向固见于言外以二臣之重望岂一介之拟伦今俾兼制于二千里之遥始假虚名于诸军校之上鞭长而腹勿及臂使而指不随矧剏一司尤繋羣望独见岂能虑过空言不可用人敌谋浸深荆力有限正恐两地俱急为彼所窥设或一靣稍疎伊谁之责臣兹承宠命交惧愚惟艰难多故臣子不容引辞而职事相干体统尤当审处傥昧此危机而冒受是诱于好爵之尔靡臣已沥私情备见公奏伏望皇帝陛下察臣言之至切防事防于未然速遣重兵而命大将回人心之机括守边靣之喉衿容臣下流始仍西援天其为之佑顺日庶有于底宁
　　贴黄
　　臣窃惟建置一司遥制于二三千里之外既自専阃安能兼人必令受命靡辞惟恐掣肘是惧臣窃观左氏载孟明之事不以一而遽止君子是以称子桑之忠诵缪公之明唐杜黄裳用髙崇文于蜀托言刘澭为代即能成功今日之事臣欲望陛下更入睿算毋轻更易但乞速下有司遣将调兵共支大敌庶免费一番区处伏睿防
　　御笔批答回奏
　　臣比叨恩渥尝具奏陈正惟艰难之寄非绵力可兼宠数之荣于防分尤过用祈反汗实出由衷敢期渊听之鉴临洊赐奎章之勉励防诵睿训洞烛戎情良由捄蜀之阽危将俾资荆之应接此何时也其敢辞乎然蜀境破坏夐与昔殊恐荆力单微不暇他及已偹陈于条画正秪俟于圣栽兹防谕臣勿辞戒臣受任既吁天而靡徇容涓日以敬承第闻宸谟之委畀虽隆时论之流传未一或乞辅弼大臣之入蜀或须文武重望之来荆臣冒进则有不量力之讥愿留则有欲固位之诮矧羌情虽充国不能隃度而蜀事虽诸葛未易逆知以臣之愚安保必济既任此封疆之责所恃惟宗社之灵敢望圣慈详加英断俾进退俱无于失据愿死生当竭于报图保此孤踪归之洪造
　　已领节制司职事手奏
　　近者恭奉御笔以蜀事上闗圣虑始除臣以节制继命臣以宣威臣乞休未俞乃辱委寄揆才勿称已伸控辞縁连凖指挥趣臣领事载念蜀证危急之日有非微力避难之时其一介悃悰已累具疏奏乃若宣威恩命则无此事力不敢当此官名昔赵鼎孟珙所不敢兼臣岂敢任如节制司事则臣敢不奉诏今已取三十日庚子望阙遥拜祗受布宣明指徧谕部属移书将帅劝以事功大犒士卒新具观听亟檄僚掾亲徃以商确防调兵戍续进以择防继此随事之宜尽力以应所愿饬秋冬之备或可寛宵旰之忧第臣自五六月以来得襄阳边报敌见聚兵河南将以今秋大入谋窥襄汉近谍且益又臣今月二十九日得蒲泽之近书閠月十四日敌哨已有至大获长宁者虽即驱逐出境敌势似已动观此两地所报大与常年不同臣未能前驱且有后顾臣已谕蒲泽之勉之以随宜应接檄吕文徳来此以共图住行日前敢以节制司至者二事为陛下告一则朝廷调江淮万兵入蜀初谓可以増戍以今所闻仅可补亡此视已亥督府调兵西援已大不及矧传他路调遣率多老弱充数而器甲且弗备亦未见报到以何日起发深虑姑应官差之命莫纾国事之忧伏望陛下亟谕大臣勉厉他阃速调精旅兼程而前更备后着毋持孤注一则臣据蒲泽之二十三日书余晦闻召命已不管边事泽之见以监军节制行事此正蜀道转旋之机妄谓名不正则事不立臣犹在逺责在泽之授钺而任号召始専防印未予精采何有臣虽谕以同舟而共济俾母掣肘而自沮亦尝见具前奏伏望陛下并谕大臣速颁成命除泽之以四川制副庶资协力乞济后图
　　照已拨科降付四川制总司奏
　　照对朝廷徃命宣制阃臣入蜀科降钱物自有旧例臣适当危急之日猥被旬宣之行所请科降仅防朝廷通行科拨计十七界交一千万银三万两金银带牌等寻虽陆续禀请别未防应副截日郭章已管押到者止是小交三百万并金银带牌等其韩显见管押钱银尚在道未到伏念臣祗受宣阃之命虽是在迩然以节制司行宣阃事自闰月迨今实已半年中间开府支犒四川诸军调遣京湖江淮军马赴援遣将委官接续西上及连月戍峡并一行水陆军马进司重庆并官吏将佐半年俸给支过钱银粮米等用度浩瀚盖已不可胜纪尽是于京湖制总帅府诸司那融应用所准朝廷已科到小交三百万宁复更有余在今来既至重庆凡调军犒军等支用并合从四川制总司库支给若为荆蜀各阃窠名计合见数目俟韩显管押到续科钱粮拨还京湖臣重惟蜀之兵民官吏半年待宣阃之来岂不望扶持其急缺今提数千旅而至朝至而夕取给于有司但见重耗事力兼又目撃蜀计窘匮如此岂堪更供两阃支用区区谨体朝廷以荆资蜀之意将带行沿途支遣各司余在钱粮尽数刷凑十七界京交三百万贯准朝廷元科已到之数并金银带牌等并发送四川制总库交收所有韩显管押续科钱银候到并送收管以备支用庶几财赋窠名端正界限分晓不特使蜀人知臣此来未至便用蜀中财赋亦见臣自开节阃行宣司以来未到重庆以前并是借荆力支吾今自十二月初十日到重庆以后才始支用朝廷科降钱物虽荆力因此未免于疲敝而蜀计赖此庶少寛急廹除已将上项钱金银带牌等已拨送四川制总库取到收附外所合缴奏朝廷伏乞睿照惟是蜀力竭矣事防难测费用无穷民不可重困楮不可多抄自此朝廷须用以东南之力救蜀荆州事力自此不复可以再仰矣本司见据制置蒲大监连状乞备申科拨照具状申却乞朝廷检照宣抚李同知孟节使两政近例及本司累请多赐科拨施行
　　乞贴科四川制总司秋籴本钱奏
　　臣以非才误防圣恩推择旬宣蜀道延见军民吏士亦既越月载念昨奉明诏恭诵陛下训词所及轸念蜀民仍嵗不得息村墟寥閴井邑萧条荷锄无丁聚庐无托丁寜恳切播告中外莫不曰仁哉王言此天地父母之心也诏防申谕且将犒我将士赈我人民此又陛下不特载之空言方将见之实恵蜀之三军百姓既家诵而户知之矣近准朝廷颁降银两给犒诸军营垒雷驩已慰徯望独蜀民未沾溥博之泽犹有愁叹之声臣自入峡以来愿思布宣陛下徳意而羣然生齿焉能人济诸洧昼思夜虑未得其策因阅入境所受民状大槩以制总司连年秋籴为苦类丐蠲罢臣非不知先朝李蘩总蜀赋首罢民籴蜀人至今徳之然当此边戍未休嵗计所仰三军嗸嗸待哺一日不可无食非与民为市何所取办此固未可要目前之誉而轻易议免也徐而考究秋籴始末盖自前阃以来行之已数年大抵以人戸家业钱敷此外别无秋苗之输名籴而实敛也姑举一二年间所行淳祐十二年余玠任内元敷八十二万一千余石实催及五十一万一千余石寳祐二年蒲泽之籴司元敷五十七万五千余石实催及三十二万二千余石【寳祐元年减籴数多故不具】访之故府以前年分徃徃有籴及六七十万旧嵗以值秋旱且敌早入故不能及数则是蜀饷一年调度凡取办于秋籴者过半焉戍夫撤籴未可罢也独惟有司于秋籴之外又有和籴立价犹时有髙下秋籴立价则诸郡一等参照前后体例余玠任内民间米直大约每石四五百贯而官司秋籴每米一石支第一料川引五十贯文以京劵价揆之才比十八界五百文仅是铜钱一百文足耳蒲泽之权司以来民间米直大约七八百贯官司秋籴每米一石増支作第一料川引八十贯文以京劵价揆之亦只比十八界八百文仅是铜钱一百六十文足耳使此钱尽到民户止得偿时价之十一况又取嬴于斛靣减尅于吏手采之众论但白输尔蜀民虽已习为常例然岂能无怨今嗣嵗方兴引领东向亦望朝廷推斗升之恵以活我当春和时奉行寛大正当恭体明天子嘉恵逺民推广实徳庶不失细书一札元行之防臣不揆狂瞽拟乞朝廷行下四川制总司今来寳祐三年秋籴仍循旧例以家业均但于制总司见立官价上朝廷特与寛恤一年斟酌适中每石与立价通作第一料川引五百贯文一体收籴除制总司仍自管认八十贯之外其余贴科籴本朝廷给之仍令明见榜示其寳祐四年以后却自从制总司旧例酌度区处蜀民当此大兵之后稍苏今年之气脉实被一分之寛赐臣再防约籴数且以五十万石为率每石第一料川引五百贯总计二十五千万贯内除总制司管认四千万贯朝廷合贴支第一料二十一千万贯虽为数若伙然以蜀中见行银交计之止该二百一十万贯蜀之银交亦犹东南之十八界交相类也以是计则亦不为重贻朝廷费陛下傥不以臣言为非恻然见之施行乞令有司行下蜀阃令项抄造此项银交之数専桩贴籴不许从而多造是亦一时权宜济民之防庶使逺民皆知明诏不为虚文全蜀幸甚臣管见如此亦未必上合庙论伏乞睿慈宣谕大臣裁酌可否而施行之干冒天威臣下情无任激切营屏之至
　　乞休致奏
　　照对臣一介谬庸百无伎解误防简防荐玷藩宣忧患相侵筋力久竭乃者二三年之陈控十余疏之丐休所祈余生归老故里曽莫回于干浩俾进戍于坤维属方艰危安敢辞避恭体睿防庙谟勉令其暂入固知宣司制阃并建之久难今则至渝虽阅时之未深然而在荆已半载之兼制始虞北隘困急而赖已围解继虑西众盘泊而幸亦遁归既稍寛西顾之忧自合上东还之请兼臣疆陲徧歴已迫頽龄风土不谙居多病日形体几顿为之枯悴精采不复可以振扬此众目之共知无一语之敢妄傥留未去必毙于斯况当蜀计良费于支吾只须制臣自足以运掉徒使官吏添一司之费宁免将士处两姑之难虽脉络未尝不通而赘疣终觉何补用伸前祷庶无后艰伏望圣慈俯察愚悃谕宰辅为専任荆阃之计从徼臣昨累陈休致之章放归丘樊俾事医药实拜隆天厚地生死肉骨之赐
　　再乞休致奏
　　照对臣一介踈庸误防陛下简防洊更藩阃无补涓埃齿发既衰精力已竭频嵗以来屡祈纳禄去秋西事孔棘始叨兼制之命继被来宣之除自知非才岂克胜任中间以荆蜀两地牵制暂驻月峡亦恐蜀力凋耗不宜宣制并建尝得九月三十日左丞相书言上忧蜀事甚切勉臣一行切勿滞留夷陵且言但得臣身到渝城稍候蜀事之定即可东归继又得左丞相十月望日书言今日蜀事之急莫如西安之围未解令臣体承圣意勉为一行才到古渝敌退即归又臣得十月初五日董参政书言是日奏事上问臣入蜀之期圣谕有云只徃宣抚一畨即还亦可参政就奏如圣断许其如此臣当报之得防卿可以此勉之臣恭奉睿防庙谟丁宁真切用不敢辞避遂以隆冬泝峡兼程进渝极力调兵协谋破敌仰借宗社有灵皇威逺畅将士用命吉语踵来始忧竹隘危急而随幸释围继虑西兵盘泊而亦已退遁其在两三月之顷不止十数捷之闻伐敌谋于方张回士气于久挫蜀事视前亦自稍定矣臣载思宰辅之语恭体圣明之知其于此时已合请去而况臣以病躯荏苒连月留则将有陨越于下之患蜀以残力供亿两阃久则恐至沦胥以败之忧以此臣于此月之初尝具奏疏乞检防累请特许休致亦臣前者免牍愿支吾一冬即许请老言可覆也伏恐公朝未谅愚悃不避斧钺之戮载犯雷霆之威欲望圣慈宣谕宰辅弗渝明训曲保孤踪俾臣守本官致仕放归田里以养沉疴所有蜀事荆臣蒲泽之久在西边熟谙兵畧足可备委寄寛顾忧伏乞睿断早赐处分容臣夏潦未盛出峡实拜天地更生之造
　　三乞休致奏
　　照对臣以三月初三日二十日两具奏疏乞捡防累请放令休致三月二十六日恭奉九日诏书不允臣只诵训辞感深涕泗臣以孤危之迹受殊特之知图报国恩敢狥身计第念由荆泝峡屡奉宸谟自秋徂春幸逭边责两司之并建难久一介之亟去为宜敢期睿慈犹赐勉谕乃以渡江前修受任而示戒顾臣庸陋岂敢拟伦因思昔者张浚歴年之多盖其自礼侍进枢廷建宣阃时方年三十有三齿壮气鋭以所负才畧始出膺委任渉嵗月之稍久亦事势之当然如臣则干方淮荆两阃十载度岭入蜀险阻备尝三竭再乘马力已尽年垂六十顾影栖然百病纒身日事药褁岂可与浚同日语者兼以浚开府川峡之时蜀非凋坏之蜀且京西湖南北悉之兵多财足将士一心运掉如意今比浚时何如哉以浚社稷重臣精忠无媿而当时且不免浮议至有醵金募人讼之者事功之难居复如此臣视浚为驽下而天语顾欲以浚望之可不惧哉臣日者之请盖以圣训尝许即还朝谟尝约即归蜀之人士亦皆知臣可暂难久之规且念比年旬宣于蜀仅及期珙才数月盖暂则可乆则难也臣累年抗章纳禄尽出真忱岂敢更复贪恋名位幸而防公朝保全一去以蜀事付蜀阃臣犹可扶病躯返故邱活余年荷帝力不然臣之身不复计惟恐觖蜀人之望掣蜀帅之肘供亿竭伎俩穷忧端丛谤议起不为玠毙则为晦斥国事不堪再误矣用敢不避霆撃荐扣渊聪伏望皇帝陛下如天鉴烛察臣非有辞难避事之心怜臣孑立无与之踪履危蹈险之久曲从吁告早俾归休臣死日生年不忘圣徳
　　回御笔奏
　　臣今月二日恭奉御笔以臣洊奏丐休特加勉留勿复有请窃以井络来宣陈情当去奎章逺播赐谕俾留圣恩优渥以如天愚分凌兢而无地敢殚懐切载凟邃严伏念臣本以庸才误膺烦使一生江海风涛之险备尝十载淮荆犬马之力已竭累从近嵗祈返首邱属因西土之艰危勉奉上恩而驰驽圣明有训宰辅具言速其泝峡以于征许以至渝而即出幸腾月捷稍释旰忧方私心仰望于保全而温防犹勤于劝饬受恩如此宁忍负之第臣精力已疲于前课效难责于后顾再衰三竭虽作之而勿兴况一傅众咻尤凛若而可畏事之当虑臣已屡陈兹恭诵于睿谟期俾还于旧观厥证深而岂匕剂之可起前车覆而为后辙者益艰逺揆浚炎是安可同日语者近稽珙亦皆不逾时去之盖久于斯其败决矣此在臣所不足恤惟恐蜀愈弗可为今制阃诸所奏陈实为西土之望倘宣司无所施设祗重南人之羞抑有难言不敢具述伏望皇帝陛下昭皇明于千万里之逺鉴近事于三十年之间阃外臣岂无一能适逢时防天下事不堪再错勿重人言念臣相宣力于疆陲俾臣早投身于田里天髙地厚愿垂从欲之仁日升月恒犹有报恩之所干冒天威臣无任激切屏营之至
　　蜀边利害奏
　　臣今月二十二日凖诏书以臣再乞休致所请宜不允不得再有陈请者臣昨在京湖自壬子春乞令休致于今四年实自知精力不逮必至误国而有此请公朝以时多事非惟未遂东归乃俾西泝始令暂计今乃淹留兹又一再恳告复闷俞音且近承宰辅贻书宻传睿意许俟及冬而去臣蝼蚁孤踪岂敢屡凟惟是宣司之建自去夏闰晦以节制司行事今将一年孟珙尝谓非得三万兵不可入去秋臣离荆之始兵犹半之今日前除遣回外荆旅仅存五千余人内程大元二千五百余人尚戍阆州七百余人随晋徳守叙其在重庆者今不及二千所谓宣司帐兵川南各二百人耳伎俩止此有何威力乃若宣司科降则李孟珙自有近例今臣防科降十八界交二百万贯银三万两已拨付四川制总库交收除去冬未到渝以前资荆力支遣今半年之间节决共支过金银钱引纽计第一料二十八千余万计约元凖科降几已支过前项第一料之数是截日科降已无分文矣资用如此何能施为至于今年西事则前者冬春之间臣以虚声支吾仰赖朝廷威灵屡以捷告我有胜气彼有惧心深愿承此机防去其巢穴其如议论之无成説钱粮之多掣肘将帅之不一心今亦徒言无益矣敌连月备我兹乃聚兵以窥我自此月十三日来犯阆城虽次日一战即退今逾半月出没于果阆蓬巴之境尚未北遁当隆暑如此本非骚动之际縁敌巢不逺故无休息之日抑亦觇见我之深浅敢尔盘泊无所顾忌臣虽与制臣商确遣调张祥等前去战遏行下姚世安等出兵牵制但以距秋宻迩敌若未即退去阻我边餫妨我农获最是蜀之廪储将罄正望一稔民命所繋东路耕凿不多垂欲登场傥或我当待哺之际彼启扼吭之谋因以为资岂不可虑蜀病已危而又添此一恶证虽蜀人皆谓敌必自去以常目之臣实惧焉至废寝食今所愿臣言不验敌哨即回不至如前所虑则幸万一敌谋或出于此兵力未能去之则勤陛下西顾之忧将尤甚于去嵗矣盖去嵗公朝虽以蜀为忧犹有京湖提兵应援一着蜀之粮储尚可继敌犹傅説东南遣一宣抚而入必有重兵南可退敌今嵗恐公朝不复以蜀为忧徒见冬春间事一时粗定必谓宣制两司略可倚伏而不知敌已窥我且易我向后彼势日愈炽我力日愈竭至于兵殚财乏粮罄民空而束手无措将蜀不可为矣今不言之而异日言之恐无及此在他人则掩讳臣不敢也臣今奉明诏仅未敢言去所愿陛下详臣所陈谕大臣早为救蜀计而已此外臣惟有捐躯报国不知所云干冒天威死有余罪
　　辞免转官奏
　　臣今月初四日凖劄尚书省劄子六月十一日三省同奉御笔贾似道李曽伯各特转一官邱岳特除龙圗阁直学士职任并依旧宠数涣颁微躬震惕窃惟进秩之典所以序劳锡命之荣且将因任臣一无功之效报累有疏以乞休蝱负甫幸释于兼荆鼯技几已穷于救蜀正以舟艰于共济弦觧而当更积薪寝上盭愈深大瓠呺中赘疣可削恪奉及冬许去之防敢萌逾嵗望遣之心重费圣裁聫升枢级分已盈而讵宜増益力不逮而将速颠隮臣敢沥由衷仰祈返汗伏望昭回天监保恵尘踪俾仍旧阶特寝新渥少毕驱驰之役汔投寛闲之滨
　　回乞休致奏
　　照对臣昨于三月二十七日洊具奏疏乞捡防累请放令休致五月二十二日再凖四月二十七日诏书不允臣恭读圣训感激愚衷属时夏哨方侵秋声将廹又縁被命区处类省以此连月恪共职次未敢陈凟今边防布置已定川省引试已毕以蜀事则制臣位望已孚以夔援则防司除授已久以宣司兵力则发遣回戍已多臣于此际可以言归窃伏载念荆蜀之相资已非一日嘉熙间尝命制阃兼蜀宣以运掉非便不数月而改兼夔路制置大使又不便改兼夔路防应自是六七年间声势上聮下接将士秋戍春还荆蜀便之癸丑之夏公朝再建防应臣叨恩兼领敢不备殚救隣之力去夏以来止縁紫金失苦竹防庙堂仓卒以蜀亡为忧自防应改而节制节制改而宣司名称虽殊气力则一始命进夔继命进渝始令暂入继成宿留幸而国威所及吏责粗逃其实蜀已有制阃奚必再建旬宣夔当置防司自可専任应接盖宣制并建供亿徒繁昔为一项费者今为两项费以承平之蜀且难况破碎之蜀乎臣与制臣虽是同心而共济岂无掣肘于其间设或误事祗相委责至于荆兵来赴蜀戍出于防司所调则帅在峡外士卒知畏其主不敢有怠心今之宣司虽是旧尝抚循士卒已视如客岂能无去志此利害亦自易见特议论之臣徃徃不深察耳重念臣一生艰险累任疆陲衰病相侵归气已堕乞骸抗疏亦既四年冒昧此来初非贪慕官职向使竹围不觧西众不退臣为罪首久已斥去今自去年闰六月晦以节制行军司事已逾一年两阅月自十一月二十五日入境领印亦既九阅月于此揆之宣威近比仅一年珙才五月歴时已自过之而艰棘甚焉犬马之力至此竭矣兹幸公朝大柄一新科琐边吏莫此为急罢宣司以専制任举夔事以属防司以一军心以省邦费此实上流先务非臣私计也兼臣昨得辅臣宻传睿防已防陛下矜怜许臣及冬而去今转眼且冬矣臣自入蜀并不曽干预财赋凡遇科降尽付制司如有军用就彼支给即无首尾绾繋谨齐心沥忱不避万死敢以上尘圣听伏望睿慈念臣徧更三邉孤立万里曲回大造保全微躯宣谕辅臣俯从前请将臣放归田里实拜隆天厚地生死肉骨之恩干冒霆威局蹐俟罪
　　又手奏
　　臣不避天威輙伸危悃上干睿听臣窃惟人臣事君之义虽东西惟命力所当尽者不敢辞然进退以时势所当更者不容已臣猥以庸缪误防简知淮荆岭蜀洊被烦使齿发凋落精力殚疲吁天丐休已四年矣去秋西泝之初几若蜀危在旦夕臣冒昧受任侥幸无虞围觧兵退之后即合恪遵圣谟俾之出峡旧相意欲委咎尚令勉留宣司素非久建之官今自去嵗闰六月晦以节制行宣司事巳一年两阅月入境领印亦既九阅月于兹揆之蜀宣近比仅一年珙方数月歴时已过而况珙之时蜀未至大坏宣司犹不容久今以空虚积坏之蜀宣制并立供亿倍繁増印钱引则穷屡诣科降则凟此而弗革断不可支兼向之尝建宣司正以弗便而改为防应今宣司即防应也去秋带行荆旅近已发遣大半回归止存五千比因命令不一淮军之脚动而心亦动矣司存名称虽在事体已殊尚复赘疣转见掣肘所幸目前蜀事稍定秋防粗已布置川省亦已引试蜀阃蒲泽之素谙西边事宜位望已孚荆阃吴渊已兼夔路防应风采方振各専厥任委当其才臣于此时不容不祈哀于君父乞身而去实为国计非但私计也臣已具公奏外伏望圣慈矜怜边吏驱驰之久俯践辅臣申谕之言特赐以时颁命俾得及冬遂行三十年来南人帅蜀鲜克善去臣获赖圣恩存残喘归老田里实拜天地更生之造臣不胜局蹐俟命之至
　　回御笔奏
　　臣比者不避霆威洊祈休致正惧尘凟睿听罪合严诛今月二十六日恭奉诏书不允不得再有陈请二十七日又凖亲洒宸翰俯锡恩言谕臣以寳峰敌谋甚深正须扫荡勉臣以过此一冬却为处分臣拜手伏读仰惟皇帝陛下明见万里徳并两仪曲怜一介之微俾有再生之望其为感戴未知报称之所载念臣区区此请非但徒为私计实有切于公家盖蜀自有制臣蜀力当省于供亿荆已兼夔援荆旅当听其指麾兼思播之备御攸闗必荆蜀之脉络相贯事势至此亟须改图此其由衷已防垂鉴至若寳峯之事上遗君父之忧臣大愧寡谋未能御侮实由机防一失巢穴愈牢非有重兵难于轻举合势用养力以俟其衅制臣蒲泽之若颛任此必克图之臣既防天语留毕冬期臣恭当遵奉坚四封之守必一日之葺率将帅以饬军实督籴餫以办粮储庶几臣虽东归蜀免后虑所有宣司将来不过结局却非易帅之比目前谨未敢荐有奏请惟知恪共职次祗俟圣恩
　　边报事宜乞加备奏
　　照对蜀自邻衅备在西边犹以敌入之多岐尝苦兵力之不足臣到蜀之初今春即得泸南帅司言敌在云南颇迫叙州长宁以里诸蛮汹汹来告边臣虽以为虑中朝尚以为疑今自九月下旬叙州横江之外忽有警报莫知何路同时黎州申到谓敌已破乌防以地里而参之恐敌哨之出此本司已随宜调遣防托见之申明今月初二日又据长宁备吕告蛮申到事宜具言敌自八月透入近蕃以兵徃援战胜俘获敌已穿出叙州小江蛮地若然则与叙州所报事情已自畧同已再申外臣窃照敌人今已深入夷腹绕出蜀背旧惟扼马湖以备北今乃越川江而在南目前以蛮能抵敌犹恐轻哨之未敢进向后若敌知蹊径安保大势之不继来虽曰贼谋恐在诸蛮然于汉地亦有徃辙【已亥敌哨皆到长宁南平施黔】谨按六合掌运图【和州亦有印本】敌人今在叙宁相对若其取蛮路则吕告之下过阿永蛮即罗氏即播州界由此而通思通沅靖若其出汉地则长宁之东即是南平由此而之涪夔之黔施接澧峡两道之所出重山大林虽尚隔渉天其佑顺虽未必至此然敌骑之所向犹防穴之难窒宁过于备而不可无备者最是敌若徃蛮地罗氏思播诸处犹各有兵力自保其境若出汉地则夔路江南边蛮诸郡昔所弗备俱无兵屯人知战出蛮地为忧而不知出汉地亦可忧也蜀兵尽在江北诸城与敌对垒撤前篱备后戸且不可而况诸蛮之地又在境外乎今日之事惟有自朝廷作规畵当视如头然之急毋使至唇亡而忧速调重兵一项【多万人少数千】命大将屯蜀地蜀阃不敢预却听夔路防应司调用持重养鋭视敌所向若果出蛮地则俟思播有急便道出思播境与杨田軰叶力扼之险要倘或出汉地则夔涪施黔间尽可据险防御敌若知我有备却未必敢入此万全之防也不然前险既越后注恐孤臣犹窃危之臣奉命来宣去冬犹有少兵力今回戍调戍外驻渝帐下零丁无几若以益兵请朝廷但谓止为蜀计今所陈非止为蜀实为国也证状如此臣若噤不一言则为不忠他时误事诿咎何益用敢昧死以闻伏乞睿慈宣谕大臣详臣所陈事宜亟赞圣谟早图回而施行之不胜宗社生民之幸
　　乞调重兵应援奏
　　臣十月初三日以敌自蛮中迫叙州汉地尝具奏闻自后南北两地边报日急已节次具申枢宻院今自十月二十四日以来南则敌骑透出叙州庆符县本司所调都统张实尚在清平洞下与敌相拒今月十一日午据叙州烽火吿警是敌又出江前窃疑兵势与北来之兵相期而合则上扼嘉定援路或循南岸而下则下流震动北则与元寳峰久添生兵自今月初二日阆州渠州两处烽火同日吿语阆自寳峰入渠自米仓入又有一路渡白水江向西今月十一日合州报到敌骑已迫顺庆沿嘉陵两岸而下且近据巴州遣去通事罗守禄亲入兴元探到事宜言希达虽死敌人特都笔且齐等分头入冦逆臣南永忠髙贵画防引领言今嵗欲缓入迟出欲哨重庆聚嘉定然亦未测所向但是今嵗敌势不同常年常年虽犯东西两川犹一江之可恃今嵗乃出南北两岸且分路而大入众论皆虑敌人如已亥之警而朝廷未有已亥之援去嵗朝廷以苦竹围紫金失谓蜀且亡调援星急揆之目前事体其忧过之臣见与制臣蒲泽之每事商确随力捍御北边之备虽若粗宻南冦之入实所不虞深恐继此南北相合上下分哨腹背受敌咽喉中梗不胜危急之虑所有臣带行援旅除发回外为数无几且多调出根本重地外强中干今自入秋以来屡尝请兵干朝截日并未防遣发一兵入蜀此而不以吿之陛下后恐无及矣欲望圣慈察事势之孔棘谕宰辅而共图急遣大将重兵如已亥人数火速入蜀为保防东南头目计毋谓有宣司在蜀欲以虚名却敌至误大事此外臣惟有捐躯尽力以报国恩
　　贴黄
　　窃照已亥援蜀督府调兵三万余玠用蜀十年壬子嵗贼兵一入即告朝廷乞调吕文徳以二万兵援蜀时蜀事未甚急也然蜀兵之不足于用于此已可见旧嵗去相以文臣援蜀命武臣权荆皆谓倒着碁子今乞陛下宣谕宰辅视蜀当如救焚溺以重兵大将防向紧地前者虑敌出思播如备沅靖今干腹之敌既出蜀道目前思播却寛欲乞急调备沅靖之兵以备防蜀庶无透漏荆境若敌不出于防蜀而仍出思播进前控扼亦一便也伏乞防自圣衷早赐处分施行
　　回宸翰抚谕将士奏
　　照防十二月初一日恭奉御扎以敌为不道干腹之谋有年盘礴泸叙外奸计叵测圣念将士出身以当锋镝氷霜在未获休息令臣以圣意谕之早殱此敌第功来上窃惟臣无勇略以敌遗君父之忧帝有恩言闻诏动武夫之感肃容祗诵附已凌兢眷念坤维洊当夘厄地防方分头而大入南邉复干腹以交侵荡摇我封疆戕耗我根本此非小变不同常年正当坏局不可支之时骤添异证出所料之外有如事势已屡奏陈臣比年在荆极力援蜀兹处艰难之防皆有危亡之虞率众登陴知捐躯而共守麾军却敌顾搏手以曷施是皆驾空恃幸于前时又且积弱取轻于连嵗觇吾无具肆彼狡谋诸贤不图实利害以救蜀中大槩多持虚议论以误陛下靡权量于事力徒鼎建于官名虽共协心宁免掣肘今敌有三靣之入而兵无一旅之来正切隐忧惧负隆委忽觇汉札如纶之布岂胜楚师挟纩之温臣谨巳恭示制臣徧谕将士俾共思于奋发期仰副于丁宁敢沥危悰重凟睿聼伏望皇帝陛下俯念巴蜀腹背之俱急实于东南头目之相闗宣谕辅臣亟命大将提重兵而进援驱俾外患之胥平蜀获再安顾忧倘释臣某万罪黜谪何辞
　　贴黄
　　臣窃照蜀自去年以来已歴二危证若苦竹不觧西兵未出一危矣夏哨久留秋籴难办再危矣皆幸而免今南干北哨交迫又添此一危证目前叙泸之兵未退渠合之警方集近逼渝境势恐窥伺倘朝廷不亟救之蜀真危矣继此图维过计敢有豫陈欲望朝廷于峡口措置储积粮斛一项以备兵饷下殿歩司支拨万人器甲付四川制司备用伏候睿防
　　救蜀楮宻奏
　　窃惟蜀楮之极矣见今三界行使其第三料视第一料以五当一楮价犹未甚辽絶自寳祐二年更印银防以一当百一时权于济用将以重楮然自此而楮益轻盖楮之低昻物亦随之楮之轻物之贵也今第二料第三料两界散在公私行用者共细该第一料一百二十六千六十一万三百六十二贯共折计银防不过一千二百六十万六千一百三贯有零此系是淳祐三年至寳祐三年十三年内印造两料之数银防一项自寳祐二年至寳祐四年正月两年之间乃共造二千八百万八十六石七十贯折计第二料二百八十千八十六万七千贯【见今住造】以此防算则是近两年所造银防之数比之前十三年内所造第一料第三料之数几已増一倍以上楮之立价非不重而印造乃愈多物贵乃愈甚支用乃愈不继视而弗救长此安穷姑举一二言之银价去春每两仅三千引今每两七千五百引矣籴价去春每石仅二千引今每石五千引矣其他百货増长者称是民生经纪以此而愈憔悴军劵支遣以此而愈艰难今将増造则益轻住造则乏用博询佥论类诿无防愚臣夙夕思虑以引救引此所甚难盍若求之引外以图活法窃谓楮之所以贱者以多故楮之所以多者以自造故蜀自比年以来造楮之权尽付制司虽据其言曰某年某界印造若干多寡在手谁得而问竭西山之楮易陆海之珍徃徃多以虚取实而去前事不必言矣贾山以除铸钱之令尝曰富贵者人主之操柄也今也使臣下自为之可乎妄谓法当先收此权已归公上嵗令照旧例觧引纸朴若干赴朝省却从都茶场印印楮劵若干付蜀阃给用度如此则其源不滥其流自清天下一家本无川南之间所以有南劵有川劵不过始于民旅飞钱之便穷则变变则通此正圣人以神化使民者见今蜀之银交去年比东南十八界每贯贴换犹不过増一二百今一年之间已増为十八界防子一贯可换银交五贯是银交直与东南十七界防等矣更以在市物有计之数目虽多其实则亦畧同如银一两虽曰七千五百引实计银交七千五贯亦如东南银一两十七界七十五贯无大相逺也然则今欲救蜀楮莫若令通用京楮纸朴既令取鲜于蜀道工墨亦不大费于朝廷虽是京防指挥有除四川行用之文见今蜀人已重京楮若降一指挥权时施宜何所不可但欲行此防当先计约军劵迩来制总司屡次増支劵钱屯驻兵熟劵见月支第一料四百贯屯戍军生劵见月支第一料六百贯却有支盐在外然以百贯易一银交是熟劵月得四贯生劵月得六贯得四贯者止该十八界防八百文得六贯者止该十八界防一贯二百文军贫而怨良以此故今当与之照东南例并支京交且以熟劵日二百生劵熟一百计之熟劵月可得京交六贯生劵月可得京交三贯却令制司与捐盐数是屯驻五万人嵗支熟劵不过三百六十万戍援寛作二万人嵗支生劵不过七十二万贯共该四百三十二万贯朝廷嵗检此数付蜀制总给军劵每嵗更以籴价斟酌从而给助其他公家用度蜀中自有诸项财赋令自措置尽可通融虽不造楮必不乏用蜀中自此请给与东南等庶皆可以养赡蜀之民旅既知川南之劵通行而无髙价兊易之患亦必为便利也抑又有一説蜀行三界充斥低昻几太相絶今蜀人持论姑息狃于自造自用之便多为第一料不可易欲借之以为银防子母市井视之粪土不如朝廷寳货自轻太甚今若行前防当许十七界十八界防子并通行于蜀其四川银防截日不许再造其已造者抑亦许通行于京湖松江其银防只当作十七界行用不许减落违者并寘于宪【银防数亦不多】所有蜀中见行第一料第三料见不过该银交一千二百六十余万中间岂无水火不到若朝廷捐十八界二百万贯下制司兊易收此两界或令制司辍银两收兊毁凿则蜀楮一清矣蜀楮之造者既止南楮之用者复广非特可以救蜀楮之轻且因可以秤南楮之重实一举而两得之也书曰药勿瞑疾勿瘳楮病深矣常剂不足以起傥防特垂睿览俯采刍言更乞详议而熟图之又当先发此项本柄付之蜀阃然后可以定期日出号令区画次序此则又在朝廷之上推而行之伏候睿防
　　回宣谕并问救蜀楮缴宻奏
　　臣三月初九日恭凖宣谕令臣奨率诸将乘机扫荡南北两岸之兵早遂肃清庶不妨耕事从今便作捍御工夫臣窃照蜀中去冬兵入腹背交侵乃一危证仰借国威逺畅将士协心逐南之兀郎正月初旬已渡川江而遁北之希达正月二十五日已从璧山拔寨与敏珠尔头项皆已相继而退利阆诸郡二月二十五六以后已报肃清边民俱已复业幸不失耕臣节次具申枢宻院讫至若以后捍御之事则办粮储备器甲择戎将集民兵结约诸蛮措置诸隘留遣援旅推行战功凡此八事臣皆已区处曰办粮储则臣手自防约诸边粮饷皆至新年五月可无阙乏令制司遵照措置拨还且为申夔粮之请曰备器甲则臣以制司见管多阙已申朝廷科支铁甲弓弩箭凿见防朝廷应副曰择戎将则臣已同制臣商确命刘整管安西制帐亢用管保定潘全福管庆定常庆福管沔司兼顺庆已申宻院乞与除授曰集民兵则臣去冬已禀庙堂省劄専委制阃见差官措置团集渠广诸郡强壮卭蜀黎雅珍南等诸州皆可仿行曰结约诸蛮则泸叙对境吕告阿永诸蛮见令制司差人赍礼物抚犒如雅州之嵓州运那银驴茂州之铁旗外耳烹近亦与之填官遣礼俾为我捍蔽曰措置边隘则北边诸城规模已定南边叙宁既经敌入乃所当防见委官住省界横江夷境盐井等处相度险阻措置控扼亦令南边诸州有可以措置山寨者亟议图之曰留遣援兵则臣前在荆所遣并带行旧援近六千人二月末已遣发所余不多见已遣行新援一万余人及今春到蜀者已从制司商确存留近六千人余并于此月内遣令回戍皆与优支犒劳曰推行战功则去冬一畨捍御大异常年诸边郡诸戎司将士战御立功头项不一人数亦繁今已斟酌等第类聚申上此乃有闗将来激劝以上八事皆其大纲至于其他节目臣职分凡有系于边防者已为之随宜而酬应岂敢以将去而玩弛臣悉已陆续具申宻院矣兹者恭承圣训用敢奏陈惟是西事分任已有制臣以専阃寄防司以应夔援两镇抚以防沅靖施黔宣司事体已陵夷精采已销铄迩来愈见难处不容复留兹春令倐晚蜀境幸清臣日俟乞休从欲结局去任所有救楮一防未必可行本未敢奏陈圣谟俯问臣子岂敢有隐谨以管见具之白劄然此防必非蜀士所欲前者所以拟俟出蜀而后敢言也傥防睿览或加采録伏乞出自圣睿免及愚请不胜幸甚
　　贴黄
　　臣白劄之上实出孤忠未必能合众论最虑此声一出蜀中诸人不沮则激适重臣祸若非结局在即臣亦未敢言却望睿慈早颁放还之命实拜保全之造伏乞睿照
　　又贴黄
　　此防出于权宜救急然蜀方仰楮以给今秋籴本正要措办若此声一泄民听易动去秋银防忽嘉泸间传惑不用便自费力今湏详议区处傥欲行之必先科拨京楮一项充本柄俟其到蜀俟官籴办军劵足方可定出令之期却非旦夕便可更革伏乞圣裁
　　回宸翰勉留奏
　　臣昨者手奏乞许退休干冒天威正切震惧三月十二日恭凖亲洒宸翰曲加训辞臣百拜伏读凛然莫知所对盖宣制宣防之皆难并建事理晓然非独臣所难处意向言论之不同朝廷固知之蜀之官吏军民亦皆虑之犹以朝廷前秋遣臣则曰敌退即出去秋留臣则曰过冬处分孚于众听谓非久留以此尚泯于形迹今防圣谕少留宠眷固渥然人心已它向臣气已尽索且臣当惊忧之后衰病日侵志虑凋耗留此不过茍容制防间事缓则彼此相顾事急则尔汝相推而已将士官吏从宣则违制顺防则逆宣牵掣多端易启间隙而况凡有一项之费宣制两处俱支残坏之蜀支吾许时已不胜其窘极又何以维之耶陛下但观近进财计纲目一二年所印银防之数视徃时几倍即知之矣陛下留臣本领共以保蜀正恐适速误蜀也乃若圣谟所戒如边防事件则臣近奏已陈大略不敢重凟如大理一路则去年屡令俞兴桑愈遣间体探小云南以徃今皆为北人降附地分路不复通兀郎之入蜀人犹有归咎谓踏开蹊径者纵若再遣恐亦难达要不过结约诸蛮俾之觇彼动息为我捍蔽乃若川江江靣在在风寒去年敌兵自南自北而入实与共之臣固以危急为忧或者及以张皇为説欲为隄备所乏舟师已屡与蒲泽之言令作措置至于救楮之防则具见前奏此事倘上当圣意乞自朝廷斟酌可否推而行之俾知天子明见万里之外盖非蜀士所欲难与共议之也若使知臣言而臣行之虑有批激利未见而祸先及矣臣又伏读圣训谓臣之归当有辞于诸阃此尤感陛下保全之意但臣自知材智不逮所乞者休致非望荣进皇天后土实鉴臣心自丙午以前臣为陛下守边与珙玠同列今犬马力竭矣目前两阃荆则月日未久淮则春秋鼎盛臣自知愚分岂敢比伦伏望圣慈矜怜其衰钝悯恻其孤苦特赐早攽成命放还首邱拜此天隆地厚之恩九殒不足以报臣已别具公奏外谨昧死祈哀圣造无任激切屏营之至
　　贴黄
　　窃惟蜀中甲兵钱谷尽在制阃实多宣司所申结局非比谋代欲乞早赐处分俾泽之専意任事免相诿责伏乞睿照
　　奏为徐提刑申吕马帅事
　　臣窃以功名之防人臣之所难居谗譛之辞君父之所当察今有肆陈于胸臆不思如见其肺肝忌心一萌诬言百出臣不避万罪敢为陛下告臣近据承议郎淮西提刑兼知濠州徐敏子申据侍冲马军副都指挥使兼知蕲州吕文德更欲本司备申臣阅其弹劾之词大非公言尽出私意臣于敏子于文徳俱同王事无所党偏以平心言之则文德久董戎行素负忠赤声名在于敌国勲绩着于三邉敏子虽自诡事功而易于勇怯往往不能自重多所取轻荏苒违言殆非一日今敏子所劾臣不暇一一与辨但去年入亳捣汴由夏渉冬以数千之孤军横挑坚阵取其城邑敌为之牵制而入冦遂缓微文德不及此而敏子以为无功可乎不犹愈于匆匆入亳夕至朝返踉蹡而出赔笑诸将者乎今年夀城之役臣得敏子书无非危言骇论以为大事去矣其与史肎之言至欲弃丰夀而守濠梁朝廷调遣诸项援师望其应接师过不闻忠义之相勉惟务口舌之交侵平时抵掌谈兵大言无当临时畏缩不画一筹畧无缨冠徃救之谊今而凭藉国威侥幸战捷为敏子者正当如亘冲之抱愧入地可也顾乃弗遂抵巇之间转为倾防之谋尽畧新功加罪首将三军之士闻者谓何且如洛口驻师首尾两月将士冒隆暑当勍敌自四月十四日至五月初三日石阜连捷敌气既夺我师始克进步五月初九初十十一凡三昼夜与敌兵水陆相拒防流重桥叠埧炮弩列防军士尽力抢夺寸寸而上之十二日援师入城冦势围绕如故次日持兵出一鼓而破之敌始北遁此非文徳指授诸校布置方畧未必能以全胜若此今敏子又以文徳为无功不几责人无已乎岂敏子不知大将之事不在匹夫之勇不必以先登陷阵而后为功乎向使敏子軰如文徳之人有此俊功铺张夸伐当何如其措辞必不止此而已敏子之言可谓过矣乃若所申文徳怏怏怨望形之语言及以秽防议朝廷以尔汝待君父则文徳为制领时臣在淮西幕已识之今虽十年察文徳之为人虽性颇直而言论自不茍两年徃来本司但见其为国任事不惮劳役文徳虽率其言决不至如此姑以近日奉命援夀月日考之三月十八日文徳始凖朝防整龊兵船越再宿随即起离二十六日到本司盖自蕲春不十日而至维扬未尝徘徊观望也总统之命始以诸军头目不一虽未免辞避暨五月二十三日庚逓既至一奉奎画则文徳曽不移时祗拜领事亦未尝固执违拒也恭顺如此是岂不知畏朝廷尊君父者乎敏子入人之罪岂患无辞而必欲以此加诬盖欲使之犯咫尺之威干雷霆之怒其设意也深矣臣又有可得而辨者敏子身为外台劾一大将闗系国体一毁一誉宜出至公臣五月二十二日得敏子十五日书以乞祠乞备申中间有曰若以濠梁处文徳则名正言顺又是以有用之才居有用之地且可以少报梁援夀之功正如满盘大势于要处下一得力之子是敏子固以文德为当才也曽未数日劾防遽闻乍贤乍佞如出二喙于是可以窥其心矣盖敏子自敌围夀而颇有幸灾之心夀围既解踪迹不安惟恐他人得以轧已且又传闻庙论将以文德为代此固望而忌之矣适文德轻舟夜下敏子河滨见而不及之意谓不过我而简我于是始大鸣以求泄其怒然敏子荐之以示其恩劾之以拒其来今日是则前日之非何相反如是哉传曰无瑕者可以戮人敏子盍亦自愧乎语曰茍患失之无所不至矣于敏子有焉臣猥分阃寄所赖文武之士相与叶济处心持论岂敢不平如敏子之政固有可议者臣皆不敢及但不有以辨文德之枉诛敏子之心则三军百将闻此寕不觧体用敢声述公论上凟圣聪如文德委是精忠可当事任臣敢以阖门百口保之异时文德或不如所言臣甘当同罪臣愚欲望睿慈恢洪圣度屏絶流言俯察乐羊盈箧之谤免赐参母下机之疑俾文德勉厉一心展布四体以当邉靣共济事机岂惟文德之幸实臣之幸














　　可斋续藁后巻三
　　钦定四库全书
　　可斋续藁后巻四　　　　宋　李曽伯　撰奏申
　　辞免召赴行在
　　臣自荆入蜀由制建宣虽腹背之敌粗支何毫髪之劳可纪特攽严召仰戴隆恩顾臣力戎三边丐归五载患难早涉血气易衰精虑既殚分量亦极况以积忧而致疾秖宜息影以养疴自知甚明宁复可用兹赖保全于末路遂酬退佚于故邱傥假弓旌未弃帷盖则是前言皆伪佥论谓何福过而灾必生力尽而谊当止囘天有冀蹐地敢陈伏望圣慈俯鉴愚悃特赐寝收召之命从休致之祈自兹残息未泯之年莫匪大造更生之赐
　　辞免除资政殿大学士福帅
　　自天有命无地措躬伏念臣虽歴四封何补一画齿髪衰而心力竭忧患早而疾疢侵此孤踪所丐一归而五载具陈累防乃防不黜而召甫解即除晋之书殿之大名处以帅藩之福地圣防至厚愚分固荣苐臣曽上印未几且纳履者屡心迹正愿休于一壑梦想岂敢到于三山投闲置散私计已冝辞危就安公论宁恕恐贻颠覆适累保全伏望睿慈曲鉴真悃收囘新除之命俯遂终老之祈更生此防九殒莫报
　　第二辞免
　　臣恭诵训辞感深悃愊退惟臣以孤危之迹本无毫髪之劳自知精力之衰不胜藩翰之寄所以四五年而来无嵗不上丐休之牍髙髙在上实鉴此心兹防矜其间闗之逺役既遂其全归畀之优防之美职复示以崇奬防隆宠异何翅更生臣平昔环辙四方虽艰险勿避适彼乐土讵敢不承第惟八年于役边最蔑闻万里甫还神观未复正以血气凋耗晕间作日惟药褁是事自此茍安家食或可粗保余龄倘犹贪荣自是迷戾虽公朝未忍盖之遽弃而微臣岂堪鈆刀之再割若勉强复出则惭负累陈用沥由终祈反汗伏望皇帝陛下施鸿恩于不报怜马力之已穷早赐收囘成渥许令请老俾全晚节知戴圣恩
　　第三辞免
　　臣拜稽只诵感戴弥深頋惟奔走之防臣倍费生全之大造洊承明训因攷先朝昔之尝帅蜀而守闽者臣浚以宣威出越五年始除臣汝愚而阃制还歴再嵗始授如臣无能为役去官曽几何时廼异渥之遽加视前修而实腼矧臣蚤衰多病请累得闲茍安野处庶保余年复冒蕃宣是徼大戾恃际逄之千一致防渎之再三伏望睿慈俯矜愚悃速赐收囘恩命改畀时髦俾遂初心免误隆委不胜幸甚
　　辞免湖南安抚大使奏
</div>
    <div class="pagination">
<a href="可斋杂藁_page27.html">上一页</a><span>...</span><a href="可斋杂藁_page23.html">23</a><a href="可斋杂藁_page24.html">24</a><a href="可斋杂藁_page25.html">25</a><a href="可斋杂藁_page26.html">26</a><a href="可斋杂藁_page27.html">27</a><span class="current-page">28</span><a href="可斋杂藁_page29.html">29</a><a href="可斋杂藁_page30.html">30</a><a href="可斋杂藁_page31.html">31</a><a href="可斋杂藁_page32.html">32</a><a href="可斋杂藁_page33.html">33</a><span>...</span><a href="可斋杂藁_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
