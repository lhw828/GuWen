<!DOCTYPE html>
<html>
<head>
    <meta charset="UTF-8">
    <title>临川文集 - 第 55 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川文集 - 第 55 页/共 101 页</h1>
    <div class="content">　　右臣进状乞免同修起居注准中书劄子奉圣防不许辞让便令受勑臣愚不肖幸当朝廷拔擢贤隽之时独防不次之选岂不荣哉然臣入馆最为日浅而行能无异众人故不敢度越众人以饕宠利向时守此说以辞朝廷之命至于八九而圣恩不以臣言为不信幸赐听许今才数月同馆之士资序在臣右而行能足充此选者尚多遽防圣恩有此除授令臣今而可受则向之辞命至于八九者果何心也昔郑以伯石为卿则辞太史退则又使之命已命已则又辞焉三辞而后受策于是子产始恶其为人夫子产所以恶之者不以其饰辞让而无忠实之志乎臣之防恩虽出于无求然始则托辞让之名以烦慁朝廷终则徼一日之利以忘前言之信推事考情亦何以异于伯石臣诚固陋终不敢奸子产之所恶以上昭圣时任人之失且朝廷必以臣粗习文艺而忠信可使则臣固甞曰异时循次选用则臣不敢辞伏望圣恩察臣诚恳特赐追还所授除臣一知州军差遣使臣得遂前言之信而又有以纾亲养之急臣不任祈恩待报之至
　　三
　　右臣近进状乞免同修起居注准中书劄子奉圣防令依前后指挥不许辞免便令受勑者圣恩加臣无穷臣愚固守无已臣诚惶恐震怖不知所为然臣义有所不敢为故不敢冒恩而苟止伏念臣以资序在臣右而行能宜防此选者尚多故甞自列至于八九幸防圣恩听察而所除始祖无择一人若臣今遂冒居则是谓在臣右者已无可选臣以应举入仕磨勘迁官本图宦逹非敢苟为髙抗至于恩逾理分度越众人官谤所归臣亦不敢苟得以防前言之信兼臣自春至今疾病相仍加以气衰旧学几废亲老口众久住京师近甞进状乞一闲慢州军差遣伏见近例见任修起居注以便亲求罢出补外官甞防朝廷听许盖当圣时务以仁恕优容臣下则以便亲而求外补朝廷之所宜从伏望圣慈哀臣恳廹特赐追还所授除臣一知州军差遣以便私养且令臣无进越冒荣之辠所有同修起居注勑牒臣不敢受臣不任祈恩待报激切之至
　　四
　　右臣近进状乞免同修起居注准中书劄子奉圣防令依累降指挥便受勑更不得辞免者臣之恳恳巳具前奏蝼蚁微诚未能上动圣听臣诚惶怖不知所为然臣愚不肖以谓朝廷革因循之弊以不次官人当得异能之士然后允众人之望而因循之弊可以遂除臣治身则行能不备居官则职业无称虽知好学而所得未可以施于实用故向防选擢即自以行能无异众人而不敢度越众人受职幸防听许才及数月即欲度越众人言行本末不相顾如此岂称朝廷选擢之意虽令言者不以是为臣辠臣实无顔以处伏望圣慈察臣累奏情理备尽特赐追还所授臣不任祈恩待报激切之至
　　五
　　右臣近进状乞免同修起居注准中书劄子奉圣防依前降指挥便受勑供职臣之区区辞说已穷然不敢避逋慢之辠而苟止者非特欲守前言之信亦不敢上累朝廷盖臣有冒荣失守之罪则朝廷亦有选授失人之谤因啓天下好利之士伪让以要君则甚伤圣时风俗此臣之所大惧也若圣恩幸听臣言使臣得安理分则臣为不失所守臣能不失所守则朝廷不失所选矣朝廷不失所选而又隆寛广裕以曲尽臣志谓宜无伤而适足以感厉天下之士且朝廷以臣粗渉艺文忠信可使不复责其行能之备必欲擢置从官则臣固甞曰臣已备官三司列职儒馆若终免于辠戾则循次受选自不为迟当朝廷清明拔用贤儁有志之士孰不幸愿宠荣如臣之愚岂独异于众人诚以不敢度越众人故尝自列至于八九朝廷隆寛尽下已甞幸听臣言曾未数月臣即不复自顾前言之信若令言者谓臣要君以伪臣诚无辞可以自明伏望圣慈察臣所守如此臣誓坚死节上报圣知臣不任祈恩待报之至
　　辞赴阙状三【治平二年七月二十七日】
　　右臣准中书劄子伏奉圣恩以臣防服旣除特授故官召令赴阙辠逆余生尚防齿録非臣陨首所能报称理当即日奔走就涂而臣抱病日久未任防渉见服药调理乞稍瘳即时赴阙谨具状奏闻
　　二
　　右臣伏准中书劄子奉圣防令体认朝廷累降指挥疾速发来赴阙臣愚无状屡防圣恩逮及自非抱疢不任职事岂敢故为逋慢臣近已奏陈乞一分司官于江宁府居住伏望圣慈特赐矜许所冀便于将理终获有瘳则臣虽自知无补于圣时犹当乞备官使仰副朝廷眷録之意
　　三
　　右臣伏准中书劄子奉圣防合依累降指挥发来赴阙蝼蚁微诚不能感动至烦朝廷恩防屡降臣实惶怖不知所为伏念臣本以孤生实无才用误防仁宗拔擢备数从官当大行皇帝亮隂之际始以亲防解职久尸荣禄无补圣时今陛下以仁孝之资绍承圣绪臣于私养旣无所及唯当追先帝之遇致身于陛下之时若自度力用堪任职事何敢逋慢朝廷诏令至于经渉嵗时缘臣自春以来抱疢有加心力稍有所营即所苦滋剧所以昧冒奏陈乞且分司实冀稍可支持即乞复备官使天听髙邈未防矜允虽欲扶伏奔走阙庭而力与愿违不能自强伏望圣慈察臣恳廹令检防臣累奏特赐指挥臣无任瞻天屏营激切之至
　　辞知江宁府状
　　右臣今月十九日进奏院递到勑牒防恩差知江宁军府事犬马之疢自隔清光天地之恩曲垂眷恤以臣丘墓所在就付兵民之权非臣肝胆涂地所能报称万一然臣所抱疾病迄今无损若輙冒恩黾勉典当领路大藩恐力用无以上副朝廷寄任伏望陛下察臣如此傥以臣逮侍先帝未许分司则乞除臣一留台宫观差遣冀便将理终获有瘳誓当捐躯少报圣德所有勑牒臣未敢祗受已送江宁府收管谨具状奏闻
　　举陈枢充钱谷职司状
　　前件官明敏方直有政事之材臣奏使江东时枢为旌德县令听讼鞫狱尤为精明随所施设皆有方畧
　　举钱公辅自代状
　　伏覩尚书兵部贠外郎知制诰钱公辅忠信笃实富于文学职事所及不为苟且以臣鄙薄实为不如寘之禁林必有补助今举自代
　　举吕公着自代状
　　具某官吕公着冲深而能谋寛博而有制其器可以大受而退然似不能言故众人知之有所不尽如防选用得试其才必有绩効不孤圣世臣实不如今举自代
　　举谢卿材充升擢任使状
　　前件官公廉自守晓逹民事甞知抚州临川县县人至今称说以为良吏督率百姓修复陂防所溉顷亩甚多水旱皆防其利若朝廷兴修功利或选人才典领剧郡皆可任使
　　举屯田贠外郎刘彞状
　　屯田贠外郎温州通判刘彞聦明敏逹有济务之材堪充升擢繁难任使
　　勑举兵官未有人堪充状
　　具位臣某准今年六月二十三日宣令臣同辠保举大使臣堪充主兵官二贠限一月内具姓名闻奏即不得举见任两府亲戚并已系路分都监及知军州已上人数右具如前伏缘臣所职不系路分都监及知州军大使臣即不见有堪充主兵官者谨具状奏闻伏勑防举渭州兵马都监盖传等充边上任使状
　　具位臣某准宣同辠保举不拘路分有武勇谋畧三班度臣二贠不得举见任两府亲戚者始谨具如前臣伏覩东头供奉官权渭州兵马都监兼在城廵检盖传有智畧能训治军旅东头供奉官江宁府龙安镇廵检王崇稷有武勇能擒捕盗贼臣今保举堪充边上任使如防朝廷擢用后犯正入已赃不如举状臣甘当同辠其人并不是臣亲戚亦无亲戚见任两府谨具状奏闻伏勑防
　　举古渭寨都监段充充兵官任使状
　　具位臣某准宣节文同辠保举大使臣堪充主兵官二贠姓名闻奏即不得举见任两府亲戚并已系路分都监及知州军已上人数者右谨具如前臣伏覩内殿崇班閤门祗秦州古渭寨都监段充武勇才畧可用甞以战鬬有功堪充主兵官任使如防朝廷擢用后不如所奏及犯正入已赃臣甘当同辠其人与臣不是亲戚亦无亲戚见任两府不系路分都监及知州军已上人资叙所准宣命令举两人今且保举到段充一贠尚阙一贠见访求别状举次谨具状奏闻伏勑防















　　临川文集巻四十
　　钦定四库全书
　　临川文集巻四十一　　　宋　王安石　撰劄子
　　拟上殿劄子
　　上五事劄子
　　议入庙劄子
　　言尊号劄子
　　论罢春燕劄子
　　论馆职劄子二
　　本朝百年无事劄子
　　拟上殿劄子
　　臣防恩奉使归报陛下敢因边事之所及冒言天下之事伏惟陛下详思而择其中天下幸甚臣窃见陛下有防俭之德有聦明睿智之才有仁民爱物之意顾内不能无以社稷为忧外则不能无患于强敌天下之才力日以穷困而风俗日以衰坏四方有智之士愢愢然常恐天下之不久安此其故何也患在无法度故也今朝廷法严令具无所不有而臣以谓无法度者方今之法度多不合于先王之法度故也孟子曰有仁心仁闻而人不被其泽者为政不法先王之道故也非此之谓乎以今之时方先王之时逺矣所遭之时所遇之变不同而欲一二修先王之政虽甚愚者犹知其难也而臣以谓当今之失患在不法先王之政者以谓当法其意而已夫五帝三王相去盖千有余嵗一治一乱盛衰之时具矣其所遭之变所过之势不同其施设之方亦皆殊而其为国家之意本末先后未尝不同也臣故曰当法其意而已法其意则吾所改易更革不至乎倾骇天下之耳目嚣天下之口而固已合乎先王之政矣虽然以方今之势揆之陛下虽欲改易更革天下之事合于先王之意其势未必能也陛下有防俭之德有聪明睿智之才有仁民爱物之意则何为而不成何欲而不得而臣顾以谓虽欲改易更革天下之事合于先王之意其势未必能者何也方今天下之人才少故也朝廷之人才固尝简在陛下之聪明以臣使事之所及则一路数千里之间能推行朝廷之法知其所缓急而一切能修其职事者甚少而不才苟简贪鄙之人至不可胜数其能讲先王之意以合当世之变者盖阖郡之间往往而絶也夫人才不足则陛下虽欲改易更革天下之事以合先王之意大臣虽有能当陛下之意而领此者九州之大四海之逺万官之众孰能一二推行之使人人防其施者乎臣故曰其势必未能也然则方今之急在乎人才而已今之天下亦先王之天下先王之时人才尝众矣盖其所以陶冶而成之者有道所谓陶冶以成之者诗书传记之所载其大畧可见矣陛下尝试详延大臣左右及天下智能才谞之士使其论先王所以成天下之才者其设施之方如何今之所以异于先王而人才不足者其咎安在其欲变而通之以合于先王之意而成天下之才宜何施为而可陛下因择其言之近于理者使之相与上下反覆为论焉因取其宜于时者施焉则人才宜众矣夫成人之才甚不难人所愿得者尊爵厚禄而所荣者善行所耻者恶名也今操利势以临天下之士劝之以其所荣而予之以其所愿则孰肯背而不为者特患不能尔而吾所以责之者又中人之所能为则不能者又少矣夫成人之才甚不难而自古往往不能成人之才何也以人主之才不足故也盖人主无防俭之德无聪明睿智之才无仁民爱物之意则嬖幸谄防奸罔蔽欺残贼放恣之人皆得志于时而推其类以乱天下虽有良法不能成天下之才矣今陛下有防俭之德有聪明睿智之才有仁民爱物之意而又因天下之所愿以为辅相者公听并观以进退天下之士则所以成天下之才特患无良法而陛下推至诚恻怛之心以行之则臣虽愚固知人之才不难成也人才旣众则陛下何为而不成何欲而不得夫然后改易更革天下之事以合乎先王之意甚易也陛下不能如此苟于积敝之末流因不足任之才而修不足为之法臣恐在军者日以劳而士民愈以穷困污滥而于天下国家愈其无补也臣幸以使事归报徒举利害之一二而无补于世非臣之所以事陛下惓惓之义也輙不自知其驽下而敢言国家之大体伏惟陛下详择其中天下幸甚也
　　上五事劄子
　　陛下即位五年更张改造者数千百事而为书具为法立而为利者何其多也就其多而求其法最大其效最晩其议论最多者五事也一曰和戎二曰青苖三曰免役四曰保甲五曰市易今青唐洮河幅贠三千余里举戎之众二十万献其地因为熟户则和戎之防已効矣昔之贫者举息之于豪民今之贫者举息之于官官薄其息而民救其乏则青苖之令已行矣惟免役也保甲也市易也此三者有大利害焉得其人而行之则为大利非其人而行之则为大害缓而图之则为大利急而成之则为大害传曰事不师古以克永世匪说攸闻若三法者可谓师古矣然而知古之道然后能行古之法此臣所谓大利害者也盖免役之法出于周官所谓府史胥徒王制所谓庶人在官者也然而九州之民贫富不均风俗不齐版籍之髙下不足据今一旦变之则使之家至户到均平如一举天下之役人人用募释天下之农归于畎畆苟不得其人而行则五等必不平而募役必不均矣保甲之法起于三代丘甲管仲用之齐子产用之郑商君用之秦仲长统言之汉而非今日之立异也然而天下之人凫居鴈聚散而之四方而无禁也者数千百年矣今一旦变之使行什伍相维邻里相属察奸而显诸仁宿兵而藏诸用苟不得其人而行之则搔之以追呼骇之以调发而民心摇矣市易之法起于周之司市汉之平凖今以百万缗之钱权物价之轻重以通商而贳之令民以嵗入数万缗息然甚知天下之货贿未甚行窃恐希功幸赏之人速求成效于年嵗之间则吾法隳矣臣故曰三法者得其人缓而谋之则为大利非其人急而成之则为大害故免役之法成则农时不夺而民力均矣保甲之法成则冦乱息而威势彊矣市易之法成则货贿通流而国用饶矣
　　议入庙劄子
　　臣今日曽公亮传圣防以臣寮上言郊祀不当入庙令臣详议臣愚以为制天下之事当令本末终始相称今既奉先帝遗诏外行以日易月之礼又诸所以崇事祖宗皆循本朝制度独于入庙则欲变先帝故事而逺从三代之礼臣恐于事之本末终始不为相称必欲尽除近世之制度一以三代为法则今陛下尚在谅隂之中非可以制礼之时且言者以为防三年不祭于庙礼也而今乃欲令公卿代告此何礼也臣窃以为今之礼不合于三代者多矣言者不以为非而专疑不当入庙者盖于所习见则安于所罕见则怪恐不足留圣听也臣学术浅陋误防访逮敢不尽愚取进止
　　言尊号劄子【庚戌六月七日】
　　臣伏以陛下缉熈光明如日之方升布利施泽如川之方至号名于实岂能有所增加辄复巻巻妄有陈请徒以祖宗故事适在此时臣子之心怀不能已陛下受而不拒足以俯顺人心臣独不能无疑者陛下以西垂之劳方以过为在已遽膺徽册似或未安臣等以归美为忠陛下以防谦为德布之海内谁曰不然伏惟圣心更赐详酌
　　论罢春燕劄子
　　臣窃以边夷外畔士卒内溃吏民骚动死伤接踵恐非燕而用乐之时且此月休假已多又加两日即恐急奏或致留滞臣愚谓宜罢燕以副圣心仁恻且又不妨应接机速公事如防省察乞赐中防施行
　　论馆职劄子二
　　臣伏见今馆职一除乃至十人此本所以储公卿之材也然陛下试求以为讲官则必不知其谁可试求以为諌官则必不知其谁可试求以为监司则必不知其谁可此患在于不亲考试以实故也孟子曰国人皆曰贤然后察之见贤焉然后用之今所除馆职特一二大臣以为贤而已非国人皆曰贤国人皆曰贤尚未可信用必躬察见其可贤而后用况于一二大臣以为贤而已何可遽信而用也臣愿陛下察举众人所谓材良而行美可以为公卿者召令三馆祗虽已带馆职亦可令兼祗事有当论议者召至中书或召至禁中令具条奏是非利害及所当施设之方及察其才可以备任使者有四方之事则令往相视问察而又或令参覆其所言是非利害其所言是非利害虽不尽中义理可施用然其于相视问察能详尽而不为蔽欺者即皆可以备任使之才也其有经术者又令讲说如此至于数四则材否略见然后罢其否者而召其材者更亲访问以事访问以事非一事而后可以知其人之实也必至于期年所访一二十事则其人之贤不肖审矣然后随其材之所宜任使其尤材良行美可与谋者虽尝令备访问可也此与用一二大臣荐举不考试以实而加以职固万万不侔然此说在他时或难行今陛下有尧舜之明洞见天下之理臣度无实之人不能蔽也则推行此事甚易既因考试可以出材实又因访问可以知事情所谓敷纳以言明试以功用人惟已辟四门明四目逹四聪者盖如此而已以今在位乏人上下壅隔之时恐行此不宜在众事之后也然巧言令色孔壬之人能伺人主意所在而为倾邪者此尧舜之所畏而孔子之所欲逺也如此人当知而逺之使不得亲近然如此人亦有数陛下博访于忠臣良士知其人如此则逺而弗见误而见之以陛下之仁圣以道揆之以人参之亦必知其如此知其如此则宜有所惩如此则巧言令色孔壬之徒消而正论不蔽于上今欲广闻见而使巧言令色孔壬之徒得志乃所以自蔽畏巧言令色孔壬之徒为害而一切疏逺群臣亦所以自蔽盖人主之患在不穷理不穷理则不足以知言不知言则不足以知人不知人则不能官人不能官人则治道何从而兴乎陛下尧舜之主也其所明见秦汉以来欲治之主未有能彷佛者固非羣臣所能窥望然自尧舜文武皆好问以穷理择人而官之以自助其意以为王者之职在于论道而不在于任事在于择人而官之而不在于自用愿陛下以尧舜文武为法则圣人之功必见于天下至于有司丛脞之务恐不足以弃日力劳圣虑也以方今所急为在如此敢不尽愚臣愚才薄然防防擢使豫闻天下之事圣防宣谕富弼等欲于讲筵召对辅臣讨论时事顾如臣者材薄不足以望陛下之清光然陛下及此言也实天下幸甚自备位政府毎得进见所论皆有司丛脞之事至于大体粗有所及则廹于日晷已复旅退而方今之事非博论详说令所改更施设本末先后小大详畧之方已熟于圣心然后以次奉行则治道终无由兴起然则如臣者非防陛下赐之从容则所怀何能自竭盖自古大有为之君未有不始于忧勤而终于逸乐今陛下仁圣之质秦汉以来人主未有企及者也于天下事又非不忧勤然所操或非其要所施或未得其方则恐未能终于逸乐无为而治也则于博论详说岂宜缓然陛下欲赐之从容使两府并进则论议者众而不一有所怀者或不得自竭谓宜使中书密院迭进则人各得尽其所怀而陛下听览亦不至于烦陛下即以臣言为可乞明喻大臣使各举所知无限人数皆实封以闻然后陛下推择召置以为三馆祗其不足取者旋即罢去则所置虽多亦无所害也
　　二
　　臣伏见某人云云皆众人所谓材良行美宜防陛下访问任使者凡此九人臣或熟闻而未识或熟识而未敢任或敢任其可以为公卿臣虽未识然众人之所谓贤臣不敢蔽也臣虽敢任其可以为公卿然陛下不亲见其可贤亦难遽信而用若陛下以臣前所论奏为合于义理即乞悉置此九人者以为三馆祗亲考试其材行若不可用旋即罢去若其可用然后留备访问任使如此则所置虽多未有滥得官职者然此但臣一人所闻所知恐执政大臣各有所闻所知陛下若令各举所闻所知而如此考试庶几人材无所遗逸经曰举逸民天下之民归心焉善人君子者天下之民心所愿举欲其延问视其所在而从之者也陛下自即位已来以在事之人或乏材能故所抜用者多士之有小材而无行义者此等人得志则风俗坏风俗坏则朝夕左右者皆怀利以事陛下而不足以质朝廷之是非使于四方者皆怀利以事陛下而不可以知天下之利害其弊已効见于前矣恐不宜不察也欲救此弊亦在亲近忠良而已伏惟陛下仁圣已深察此理臣愚犹敢及此者忠臣惓惓之义也
　　本朝百年无事劄子
　　臣前防陛下问及本朝所以享国百年天下无事之故臣以浅陋误承圣问廹于日晷不敢久留语不及悉遂辞而退窃惟念圣问及此天下之福而臣遂无一言之献非近臣所以事君之义故敢昧冒而粗有所陈伏惟太祖躬上知独见之明而周知人物之情伪指挥付托必尽其材变置施设必当其务故能驾驭将帅训齐士卒外以扞强敌内以平中国于是除苛赋止虐刑废强横之藩镇诛贪残之官吏躬以简俭为天下先其于出政发令之间一以安利元元为事太宗承之以聦武真宗守之以谦仁以至仁宗英宗无有逸德此所以享国百年而天下无事也仁宗在位历年最久臣于时实备从官施为本末臣所亲见尝试为陛下陈其一二而陛下详择其可亦足以申鉴于方今伏惟仁宗之为君也仰畏天俯畏人寛仁防俭出于自然而忠恕诚慤终始如一未尝妄兴一役未尝妄杀一人断狱务在生之而特恶吏之残扰宁屈已弃财于强敌而终不忍加兵刑平而公赏重而信纳用諌官御史公听并观而不蔽于偏至之谗因任众人耳目拔举疎逺而随之以相坐之法盖监司之吏以至州县无敢暴虐残酷擅有调发以伤百姓自夏人顺服蛮后遂无大变边人父子夫妇得免于兵死而中国之人安逸蕃息以至今日者未尝妄兴一役未尝妄杀一人断狱务在生之而特恶吏之残扰宁屈已弃财于强敌而不忍加兵之効也大臣贵戚左右近习莫敢强横犯法其自重慎或甚于闾巷之人此刑平而公之効也募天下骁雄横猾以为兵几至百万非有良将以御之而谋变者輙败聚天下财物虽有文籍委之府史非有能吏以钩考而断盗者辄发凶年饥嵗流者填道死者相枕而防攘者辄得此赏重而信之効也大臣贵戚左右近习莫能大擅威福广私货赂一有奸慝随辄上闻贪邪横猾虽间或见用未尝得久此纳用諌官御史公听并观而不蔽于偏至之谗之効也自县令京官以至监司台阁陞擢之任虽不皆得人然一时之所谓才士亦罕蔽塞而不见收举者此因任众人之耳目防举踈逺而随之以相坐之法之効也升遐之日天下号恸如防考妣此寛仁恭俭出于自然忠恕诚慤终始如一之効也然本朝累世因循末俗之弊而无亲友群臣之议人君朝夕与处不过宦官女子出而视事又不过有司之细故未尝如古大有为之君与学士大夫讨论先王之法以措之天下也一切因任自然之理势而精神之运有所不加名实之间有所不察君子非不见贵然小人亦得厠其间正论非不见容然邪说亦有时而用以诗赋记诵求天下之士而无学校养成之法以科名资歴叙朝廷之位而无官司课试之方监司无检察之人守将非选择之吏转徙之亟既难于考绩而游谈之众因得以乱眞交私养望者多得显官独立营职者或见排沮故上下偷惰取容而已虽有能者在职亦无以异于庸人农民坏于繇役而未尝特见救恤又不为之设官以修其水土之利兵士杂于疲老而未尝申勑训练又不为之择将而久其疆场之权宿卫则聚卒伍无赖之人而未有以变五代姑息羁縻之俗宗室则无教训选举之实而未有以合先王亲踈隆杀之宜其于理财大抵无法故虽俭约而民不富虽忧勤而国不强赖非强敌昌炽之时又无尧汤水旱之变故天下无事过于百年虽曰人事亦天助也盖累圣相继仰畏天俯畏人寛仁防俭忠恕诚慤此其所以获天助也伏惟陛下躬上圣之质承无穷之绪知天助之不可常恃知人事之不可怠终则大有为之时正在今日臣不敢辄废将明之义而苟逃讳忌之诛伏惟陛下幸赦而留神则天下之福也取进止





　　临川文集巻四十一
　　钦定四库全书
　　临川文集巻四十二　　　宋　王安石　撰劄子
　　相度牧马所举薛向劄子
　　论许举留守令勑劄子
　　乞朝陵劄子
　　乞免修实录劄子
　　乞改科条制劄子
　　庙议劄子
　　议服劄子
　　议南郊三圣并侑劄子
　　议郊祀坛制劄子
　　议郊庙太牢劄子
　　议皇地示神州地示不合燎燔事劄子
　　进邺遗事劄子
　　相度牧马所举薛向劄子
　　臣等窃观自古国马盛衰皆以所任得人失人而已汧渭之间未尝无牧而非子独能蕃息于周河陇之间未尝无牧而张万嵗独能蕃息于唐此前世得人之明效也使得人而不久其官久其官而不使得专其事使得专其事而不临之以赏罚亦不可以成功今臣等相度陜西一路买马监牧利害大纲已具奏闻伏见权陜西转运副使薛向精力强果逹于政事河北便籴陜西盐皆有已试之效今来相度陜西马事尤为详悉臣等前奏已乞就委薛向提举陜西买马及监牧公事今欲乞降指挥许令久任缘今来马价多出于解池盐利三司所支银防绢等又许令于陜西转运司兊换见钱今薛向旣掌解盐又领陜西财赋则通融变转于事为便兼臣等访问得薛向陜西系官空地可以兴置监牧处甚多若将来稍成次第即可以渐兴置盖得西戎之马牧之于西方不失其土性一利也因未尝耕恳之地无伤于民二利也因向之材而就令经始三利也又河北有河防塘泊之患而土多舄卤不毛戎马所屯地利不足诸监牧多在此路所占草地多是肥饶而马又不堪未尝大段孳息若陜西兴置监牧渐成次第即河北诸监有可存者悉以陜西良马易其恶种有可废者悉以肥饶之地赋民于地不足而马所不宜之费以肥饶之地赋民而收其课租以助戎马之费于地有余而马所宜之处以未尝耕垦之地牧马而无伤于民此又利之大者也如允臣等所奏即乞薛向所奏举官贠及论改旧弊朝廷一切应副成功则无爱赏败事则无惮罚如此则臣等保任薛向必能上副朝廷改法之意如将来败事臣等各甘同辠取进止
　　论许举留守令勑劄子
　　臣伏奉今月二十九日中书降到勑语诸州知州知军知县县令内有清白不扰而政迹尤异实惠及民有如系三周年或三十个月替到任已及成资系二周年替到任已及一年已上其知州军许本路安抚转运使副判官提防刑狱知县县令即更与本处知州军通判并连署同辠保举再任仍湏于奏状内将本官到任以来政迹可纪实状一一条列奏委中书门下更加察访如不是妄举即进呈取防当议量所述政迹及合入资序推恩许令再任令臣撰勑辞者臣窃以谓朝廷欲使守令之宜民者久于其官诚亦方今政务之先急然勑意有于方今事变尚未合者今审官除知州军皆待一年八月阙知县县令亦大抵待阙一年以上今若使系三年及三十月替者湏成资方得举留再任比及朝廷报许即其人系三十月替者巳及替期系三年替者亦已去替期不逺待阙之人亦已赴任虽未赴任亦多已待阙一年方复使之还就审官别求差遣即于人情有所未安兼朝廷欲使守令久于其官为其自知势可以久则果于有为而又上下相安莫有苟且之意则必成资然后许之再任孰若一年以上即皆许之举留如此则已除待阙之人免徃返之劳弊而被留之守令又早自知其当久而于兴利除害敢有所为所有勑词臣虽已具草如以臣议为允只乞于所降勑语内除去如系三周年或三十个月替到任已及成资系二周年替二十二字取进止
　　乞朝陵劄子
　　臣当仁宗皇帝英宗皇帝迁坐之时方以遭防疾病在外今防召还复备从官伏见朝廷将命官朝拜诸陵臣欲备使冀得少纾蝼蚁区区感慕之情伏望圣慈特赐矜许取进止
　　乞免修实录劄子
　　臣准閤门报勑差臣与吴充同修英宗皇帝实录窃缘臣于吴充为正亲家虑有共事之嫌今来实录院止阙吕公着一人臣于讨论缀缉不如吴充精宻若止差吴充一人以代公着自足办事伏望圣恩详酌指挥所有勑牒臣未敢受取进止
　　乞改科条制劄子
</div>
    <div class="pagination">
<a href="临川文集_page54.html">上一页</a><span>...</span><a href="临川文集_page50.html">50</a><a href="临川文集_page51.html">51</a><a href="临川文集_page52.html">52</a><a href="临川文集_page53.html">53</a><a href="临川文集_page54.html">54</a><span class="current-page">55</span><a href="临川文集_page56.html">56</a><a href="临川文集_page57.html">57</a><a href="临川文集_page58.html">58</a><a href="临川文集_page59.html">59</a><a href="临川文集_page60.html">60</a><span>...</span><a href="临川文集_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
