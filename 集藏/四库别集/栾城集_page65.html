<!DOCTYPE html>
<html>
<head>
    <meta charset="UTF-8">
    <title>栾城集 - 第 65 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>栾城集 - 第 65 页/共 114 页</h1>
    <div class="content">　　览表具之。吾奉承先绪，成就诸孙。宗祀合宫，兹见元良之盛，大霈寰宇，特先仲叔之贤。率时旧章，锡以休命。体我眷厚，其勿谦辞。所请宜不许。省表具之。兄弟之义，譬如手足，忧喜同之。朕有事于合宫，徼福于上帝，中外臣庶，咸被惠泽，岂予诸弟之亲而有不遍者乎。朕命惟允，其勿辞可也。所请宜不允。览表具之。席父兄之贵，居王公之尊，典礼既行，爵命自至。兹以广庆，岂将期骄。与其被命而力辞，孰若居宠而知畏。祗服异数，毋忘益恭。所请宜不许，仍断来章。省表具之。宗祀文王，以配上帝，此周礼也。议于诸儒，历世不决，逮我圣考，一言而定。朕奉而行之，罔有增损。至礼乐之文，赦宥之泽，咸有成法，非朕所私。岂余诸弟之贤，弗迪前人之训。只朕宠命，其勿固辞。所请宜不允，仍断来章。

　　○刘昌祚免恩命不许不允批答四首

　　览表具之。卿国之虎臣，帅我爪士。总章大祀，宿卫有劳，宜为六军之先，以承大赉之庆。辞而不有，殊匪吾心。所请宜不许。省表具之。卿为环列之尹，职在训齐。方总章之祠，劳于宿卫。礼成加惠，国有旧章。上自将帅之联，下逮什伯之长，咸锡休命，罔遗一夫。苟将独辞，何以率众。所请宜不允。览表具之。朝廷治安，将帅闲暇，因庆推赏，或疑无名。孰知养之之优，盖由责之之重。镇靖吏士，折卫蛮夷，苟诚能之，尚有大者。往服成命，毋复固辞。所请宜不许，仍断来章。省表具之。朕三岁亲祠，百辟来助，因上穹之降福，縻好爵以广恩。非独尔私，尚将何避。若夫阃外之寄，师中之权，朕既不以私假人，卿亦宜以功受禄。今此成命，其勿固辞。所请宜不允，仍断来章。

　　○中书侍郎刘挚免恩命不许不允批答二首

　　览表具之。吾双日而朝，勤劳政事，四岁之久，庶几成功。幸斯民之小康，见合宫之再享。岂伊寡德，实赖群公。苟天下之信安，夫何赏之不可。大赉之庆，胡以辞为。所请宜不许，仍断来章。省表具之。朕历三岁以亲祠，罄四海之来祭。虽祖考之德，足以致此，而左右之助，岂其无人！卿夙夜在公，直谅不倚，成我熙事，尔劳居多。惠泽之均，率由旧典。已行之命，其罔固辞。所请宜不允，仍断来章。

　　○尚书右丞许将免恩命不许不允批答二首

　　览表具之。祭有大泽，惠及庶工，凡自通籍之臣，莫不指日而待。卿位在丞辖，手执纪纲，辞而不居，众或未喻。矧成命之不反，宜勉以勿违。所请宜不许，仍断来章。省表具之。朕只见昊穹，严奉文考。卿蚤以儒术，用于先朝。盖图任有求旧之心，而显相有逮事之感。实先多士，推霈渥恩。其勿固辞，往服成命。所请宜不允，仍断来章。

　　○文彦博致仕免两镇不许不允批答二首

　　览表具之。凡自一命，告老于朝。考之旧章，必加以爵。盖所以敦始终之义，励廉退之风。国之故常，吾敢失坠。卿自祖宗之世，兼将相之权，得谢神考之朝，既履师臣之贵，老而复起，功成告归。岂以上公之尊，不如命士之宠。兼镇之重，故事可推。虽曰非常之恩，孰是元臣之比。勉膺成命，毋烦固辞。所请宜不许。省表具之。朕越自冲年，嗣承大统，念昔师臣之美，起卿谢事之余。元老在朝，国势增重，诲言时至，典学日新。方当问道之秋，遽闻归老之告。留之不可，爵之无加。推考旧章，以锡成命。因有余而戒得，虽嘉乃心，念不足以报功，亦伸朕志。所请宜不允。

　　○韩忠彦免同知枢密院不许不允批答二首

　　览表具之。吾以二三大臣，分领兵政庶务，虽职之烦简或异，而事之缓急略殊。然而属任惟均，出入无间。卿既与闻国论，岂不明吾此心。安有总辖中台，则足以参几微之决，至于议论西府，则不能处军旅之宜。尚体眷怀，毋复谦请。所请宜不许，仍断来章。

　　省表具之。惟乃先正，历事累朝，经国论道，有贤相之规，治兵御戎，得名将之略。风绩犹在，子孙不忘。今朕举以试卿，意卿得其遗意。勉膺成命，其勿烦请。上可以干国之蛊，下可以信父之志。所请宜不允，仍断来章。

　　○苏颂免尚书左丞不许不允批答二首

　　览表具之。国方治安，典章文物，可以御世，朝有耆老，风采议论，足以服人。吾以卿夙守名节，练达故事，举而用之，岂苟而已。勉起就职，毋废成命。所请宜不许，仍断来章。省表具之。朕若稽古训，况于祖宗之法，何所不考。思得良士，达于今昔之故，明以来诏。以卿立朝滋久，称道不乱，擢置纲辖之地，以为先后之寄。明体兹意，毋复来请。所请宜不允，仍断来章。

　　○吕大防等乞御正殿复常膳不许不允批答二首

　　览表具之。吾勉而临政，志切为仁，凡克己以济民，皆力行而不悔。矧今久旱伤稼，忧在阻饥，岂以菲食逾旬，指为难事。而卿等因是微泽，率然上章，虽嘉乃诚，殊匪吾意。夫旱灾之后，荒政之所备者尚烦，秋种虽生，终岁之可虞者非一。与其君臣释然而忘患，孰若上下相儆以图安。姑存降食之文，以示畏天之实。所请宜不计。省表具之。历时不雨，天之告戒已深，因旱责躬，朕之诚意未怠。今虽小雨继至，而二麦已伤。饥馑有已见之形，禾黍无必获之理。卿等遽陈诚请，求复故常。朕仰畏天威，下念民瘼，深愧治朝之盛，未知肉味之甘。矧复神母爱民，忧心如昨，朕独何意，遄举旧章。须岁事之有成，与天意而皆复。所请宜不允。

　　○第二表不许不允批答二首

　　览表具之。吾性本恭俭，居不求丰，时方旱灾，惧若无措，是用侧身念咎，贬食以祈，上将答于天心，下以慰于民望。今者膏泽既至，黍稷可期，此则上帝仁爱之深，斯民鳏寡之幸。在吾祗惧，何敢弭忘。卿等备位股肱，亮此诚意，岂可因风雨之微顺，忽阴阳之久衍。方岁事之多虞，姑复少俟，苟民食之既足，吾亦何辞。所请宜不许，仍断来章。省表具之。朕获守丕基，未习师保之训，不有善政，以干阴阳之和。去冬以来，时雨弗若，谴告之久，逮今半岁有余，戒惧之诚，岂以一雨而足。永惟会朝之礼，百辟具来，膳饮之常，庶珍咸在。方斯民之未裕，匪朕意之所存。卿等寄在腹心，志同忧乐。奉我以黼之盛，不若处我于无过之中，厚我以玉食之华，不若助我以兼济之善。所请宜不允，仍断来章。

　　○第三表不许不允批答二首

　　省表具之。乃者雩而得雨，牟麦既伤，田虽可耕，禾黍犹病。吾惟农夫之不易，岁事之多艰，未忘戒惧之诚，不遑口体之养。今者时雨既至，秋稼稍苏。卿等遽与庶官，求信前请。吾将推先王菲食之意，以终斯民丰岁之祈，行之虽久而不谓劳。卿其姑止，以成吾志。所请宜不许。省表具之。朕庶政不明，常为谴，奔走祠望，降黜典常，亦既逾时，仅而获雨。永惟天意之难复，民食之未充，庶几终岁之登成，未免兹心之怵惕。虚治朝之列位，损内飨之常羞，于朕心犹曰未安，而卿等遽以为请。昔成汤自省以六事，楚庄常惧于无灾。朕既嘉前王之小心，岂以一雨而遂懈。所请宜不允。

　　○第四表许允批答二首

　　览表具之。吾闻天之降异，本以仁爱人君，君知畏天，乃克保有邦国。故旱虽伤稼，而恐惧修政，则变或可消，雨虽应祈，而怠忽忘灾，则岁未可必。顷者膏泽荐至，群言上闻，吾夙兴念此，降食如故。今勤请继至，屡却弗回，惟众意之不可重违，故事之不可终废。膳羞之设，虽勉强以复常，修省之心，终顷刻而不去。尚赖多士，同致此诚。所请宜许。省表具之。畏天恤民，本朕躬平日之志，避殿损膳，抑祖宗故事之常。乃者亢阳为灾，甘泽未遍，朕祗率旧典，以行本心。兹因屡请之勤，审知时雨之足，苟无忧于民食，岂必废于邦常。朕既用佥言，正坐食珍，不改国朝之旧，卿等亦广吾意，修政谨备，常若水旱之来。所请宜允。

　　【书九首】

　　○皇帝明堂宿斋第一次问太皇太后圣体答书

　　太皇太后致书于皇帝：祗事总章，竭诚斋宿。上承天以报本，内严父以显亲。克慎多仪，永膺繁祉。

　　○皇太后答书

　　皇太后致书于皇帝：国有旧章，礼严宗祀。祓斋殿幄之秘，和调玉食之精。益慎孝思，以逆纯嘏。

　　○皇太妃答书

　　皇太妃致书于皇帝：斋居外朝，躬承大祀。穆然重屋之邃，焕乎右坐之严。祗率旧章，以承天贶。

　　○第二次太皇太后答书

　　太皇太后致书于皇帝：祀严三岁，卜告中辛。既结佩以斋心，将奠玉而致享。克勤陟降，以接明灵。

　　○皇太后答书

　　皇太后致书于皇帝：讲礼合宫，祗事上帝，将仪式于文考，以教孝于诸侯。尚慎威仪，以承佑享。

　　○皇太妃答书

　　皇太妃致书于皇帝：上帝降衷，文考升侑。精诚尽于斋宿，进退比于乐文。罔有告劳，以须降福。

　　○皇帝谢礼毕太皇太后答书

　　太皇太后致书于皇帝：奉承天休，缵嗣先烈。四及季秋之吉，再款合宫之严。礼成不违，神贶昭答。益懋仁孝之本，以格天人之和。

　　○皇太后答书

　　皇太后致书于皇帝：秋物丰成，克致粢盛之奉，群心祗若，式观职贡之来。内尽纯诚，外殚庶物。遂举多仪之盛，何惭累圣之隆。降福孔多，克勤无祉。

　　○皇太妃答书

　　皇太妃致书于皇帝：洁斋居外，有夙夜之勤，旋辟致恭，尽礼乐之变。仰以报功于上帝，俯以祈福于斯民。及此休成，盖亦劳正。永膺福祚，以保家邦。

　　【祝文十二首】

　　○北京南开二股河祭河渎星辰祝文

　　维元四年岁次己巳月朔日，嗣天子名，谨遣承议郎、行太常博士、充秘阁校理、武骑尉刘唐老，敢昭告于尾宿星：乃者暑雨过常，河流东溢。因有司之来告，请以时而决疏。兵役暴兴，冀明灵之垂佑，民心苟利，幸开塞之协宜。尚飨。

　　○景灵宫安铁冰窗祝文

　　维元四年年岁次己巳八月戊戌朔十六日癸丑，皇帝遣昭宣使、和州判史、内侍押班、管勾景灵宫赵世长，致祭于里域真官：伏以灵宇邃严，周渠捍密，有司缮故，以时易新。既命涓辰，敢告经始。尚飨。

　　○后苑祈晴祝文

　　维元四年岁次己巳八月戊戌朔二十二日己未，皇帝遣入内内侍省内东头供奉官勾当后苑谭等，请僧三七人，于后苑华景亭开启祈晴道场。伏以秋稼方登，淫雨作。矧合宫之大礼，迫季月之近期。涂潦为忧，寝食几废。仰祈法力之胜，时敛积雨之祥。开示秋，以成岁事。下慰勤农之念，上全享帝之诚。谨言。

　　○太庙整漏奏告宣祖皇帝祝文

　　维元四年岁次己巳九月戊辰朔六日癸酉，孝曾孙嗣皇帝臣名，谨遣朝请大夫、守太常少卿、直龙图阁、柱国、赐紫金鱼袋臣李周，敢昭告于宣祖昭武睿圣皇帝：伏以庙室久安，霖雨乘隙，饬工缮治，选日告虔。栋宇益坚，威灵无疏。尚飨。

</div>
    <div class="pagination">
<a href="栾城集_page64.html">上一页</a><span>...</span><a href="栾城集_page60.html">60</a><a href="栾城集_page61.html">61</a><a href="栾城集_page62.html">62</a><a href="栾城集_page63.html">63</a><a href="栾城集_page64.html">64</a><span class="current-page">65</span><a href="栾城集_page66.html">66</a><a href="栾城集_page67.html">67</a><a href="栾城集_page68.html">68</a><a href="栾城集_page69.html">69</a><a href="栾城集_page70.html">70</a><span>...</span><a href="栾城集_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
