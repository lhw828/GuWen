<!DOCTYPE html>
<html>
<head>
    <meta charset="UTF-8">
    <title>文敏集 - 第 16 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文敏集 - 第 16 页/共 20 页</h1>
    <div class="content">　　有伟厥躬有煜厥容晬然其外充然其中以练逹之才际圣明之运内荐歴于正郎外出典于名郡茂实既着英声四传爰追迹于古人亦孰后而孰先至其所友者竹所与者鹤尤超乎其不羣而自逺于污浊期始终之不渝顾内省之无怍则膺宠渥縻好爵至于久且邈也
　　教授程伯昌小像赞
　　蔼然而粹者貎之清俨然而直者心之诚其宦谱出伊川分派之裔其家学得啇瞿所传之经观其致身也则遭逢于盛代究其歴官也则造就乎时英宜乎迁掌教事于名郡而髙年硕徳尤焕乎大振于厥声者耶
　　教授何源渭画像赞
　　维气之和维色之愉有肃其仪冠衣俨如出岭南之阀阅承先世之诗书才徳之纯卓为一代之师表学行之懿蔼然三学之宗儒郁乎菁莪时雨之化盛哉桃李春风之余此其为当代之老成后进之轨躅而继美于先哲之徒也欤
　　静庵王处士彦昭画像赞
　　貎和而荘气完而畅志超乎物表神游乎清旷竒言妙防得贤圣之真传深衣大带俨儒林之气象盖其徳邵而弥彰身老而益壮人徒见其态度雍容进退闲雅而意趣之髙尚抑孰知其操履坚确希志恬淡而得其所养也欤
　　朝服像自赞
　　予之生也承祖宗之余庆予之出也际国家之太平忝登科第叨沐恩荣荷宠眷之益隆顾谫陋之奚胜揆其外固乏防埃之补求其中敢忘葵藿之诚盖将鞠躬尽力愿效忠贞以报称于圣明者也
　　行乐图自賛
　　澹然以居怡然自适当玉署之燕闲正金銮之退直光风霁月慕前哲之襟懐翠竹碧梧仰昔贤之标格惟意态之雍容乃斯图之彷佛至于策励驽钝勤劳夙夜以感圣主之眷遇乐盛世之治平者抑岂丹青之所能窥测哉
　　七十岁自赞
　　荷先世积徳之厚叨列圣眷遇之隆久侍禁近兾效愚忠当齿力之既衰尚责任之愈崇自愧乎进无所补退不我从徒存心之竞竞而懐忧之忡忡惟古人尧舜其君民者素景仰其髙风思勉焉而不懈期一致于初终者也
　　宋进士袁镛小像赞
　　徳祐忠臣咸淳进士誓忧国以忘家遂舍生而取义顾大厦之将倾非一木所能支而耻食周粟视夷齐复何愧以匹夫之勇足冠乎三军慨合门之死实同乎一志幸天道福善之有常凛一发千钧以存乎袁祀繄祚显融之莫京抑隂灵有以黙相于九地史而失书得非遗事何当时直笔乏董狐之良使再世睢阳黯骂贼之气白日孤忠英风百禩吁睨夫世之卖友事讐忍心害理以茍活者譬之夫彘乌乎其少异也
　　四皓子陵渊明谢安四赞
　　紫芝煜煜商山峩峩爰居爰处其乐孔多束帛戋戋公廼一出汉本以正留侯之绩
　　炎祚中兴羣贤满朝懐哉故人寜不可招煌煌客星有光天府羊裘钓丝清风千古
　　解印彭泽浩然赋归三迳未荒松菊依依漉酒有巾熈然如春逸节髙风羲皇上人
　　髙卧东山漠若无情幡然一起足慰苍生淮淝之防喜折屐齿盛业荣名辉映青史
　　伯牙张良子猷李白四赞
　　虞皷南薫孔操猗兰往圣既邈古调孰弹流水髙山知者能几卓哉子期妙契斯理
　　韩祀未复义激于中圯桥之防天啓其逢取履惟恭忍耻折节功成名髙千古卓絶
　　有美山隂幽趣谁同瞻彼緑竹翛然清风乘兴命舆径造其所于焉啸歌孰为宾主
　　匡庐之山神秀所钟瀑布千尺宛然飞虹伟哉谪仙银河在目咳唾天风粲然珠玉
　　事实
　　万木图事实
　　昔先大父达卿公天性纯孝乐善好义凡先世坟墓所在必令子孙分居以供祭祀龙津大山者先茔所在公居其旁山延袤数十里其下沃壤每嵗东作公率子弟躬耕以备粢盛旦暮服勤不懈暨敛获比它壤倍登常祀外以其赢贮之复置机舂二赁者随意出直积数年廪庾充牣值嵗大歉乡人乏食公欲发廪赈之恐为人所忌乃托言某山将募人种树有能植杉木一株者偿粟一斗于是贫者毕至至则饭之给粟而去亦不録其姓名粟既尽公乃闭闗昼寝忽梦老人素衣防杖自山而来曰汝所种树成矣盍往观之公异其梦然亦不以为意逾数载山木茂盛望之蔚然隂翳扶踈井然布列公乃追感前梦慨然叹曰此虽昼夜之所息雨露之所濡未必遽能均齐也岂山之神灵有助于我耶因戒子弟曰吾初非有意种树特托此以济贫耳其种与否亦未尝较今畅茂若此殆非偶然汝等当遵吾言此山之木誓不售人惟作桥梁学舍寺观神祠及贫无室庐死无棺椁者则与之有不如吾言者非贤子孙当元之季阮徳柔以左丞分省于建闻公名遣人邀致公与语大恱馆之于家公旦夕为开陈祸福劝其务善徳柔益加礼敬屡强授以官不就乃令善画者绘万木图装潢成巻命李宗文先生为记一时名儒皆为诗歌以荣之今乡先生赵公光实苏公明逺章公子玉郑公子中皆所目击能道公之事甚悉公既没子孙率遵公命无敢违者荣幼闻遗训谨识之弗忘数年以来旧木殆尽而萌蘖之生又复繁宻发荣滋长葢不可数计人咸谓公有活人之徳故斯木生意沛然而公之子孙繁衍实克似之是皆公遗泽所及荣叨沐圣明忝列侍从承恩眷之隆罔克上报追念所由实我祖宗积徳深厚所以致此瞻慕丘垅仰惟公之志气神明彷佛如在欷歔流涕哀感何穷于是请中书舍人王孟端作万木图以表先志以系予小子无穷之思谨述其事以求贤大夫士发挥之用垂不朽庶先公之徳不泯而子孙亦永有赖焉荣谨述
　　先妣行实
　　呜呼荣不肖不孝罪罚深重祸延先考永弃诸孤号天呼地哀痛无所曽不数月先妣奄复遐弃悲恸摧割如何可言惟先考妣令徳贤行徴于家闻于乡泯而不传不孝益深先考幽堂之纪幸载名笔惟先妣墓文有待敢忍哀叙次以干于先生君子庶几不泯先妣讳顺姓刘氏考讳均助母徐氏皆闽之望族先妣生而温淑十嵗通曹氏女诫及孝经父母笃爱之十六相攸归我先考事舅姑谨于礼祭祀必诚必敬勤于蚕织纺绩之务鸡鸣而起夜分而寐虽隆寒暑不懈综治家务皆有条理舅姑甚爱之先妣虽为次介妇而凡闺壸庶事悉受委焉舅姑有疾躬调药食未尝暂违舅早殁诸娣姒相继卒先妣事姑益勤时家居子侄益众先考以龙津旧宅狭隘乃卜居于云际经营缔构先妣实恊成之诸子日长家颇丰裕而凡衣服饮食之事犹亲任之不勌性慈厚宗族乡党有贫乏必言于先君周济之无依者收养之姑侄子妇孀居者厚存恤之相先君洽比乡邻蔼如也嵗歉米贵令子弟出粟平价以粜不能籴者贷之度不能偿者予之良家遇贫困鬻子女为臧获必厚其价买之已而还其子女不索其价或无所归则具资装为嫁娶焉平居自奉淡薄有珍羞必蔵以待宾客姑殁哀毁逾节蔬食终丧父兄俱早世姊妹亦早寡唯母独存迎致于家终养之母卒棺敛祭咸如仪悲哀思慕终身不衰平居笃于教子荣防时亲教读孝经论语稍长数言于先君俾就明师学后荣既领乡荐宗戚悉以为荣先妣未尝色喜语荣曰顾吾儿所立何如焉将上春官又语之曰汝防朝廷教育不食于家十年矣汝曷可忘所自且吾观汝祖宗积徳深厚今始发于汝汝往必食其报惟当正心操节勤励不息庻不负朝廷作养之恩暨尔父母期望之心荣既叨职翰林又数言于先君遗书诫谕荣时受文彩上尊之赐遣人驰归献焉先妣进诸妇谕之曰此吾教子之效若等奈何不务此哉荣尝谒告归省谆谆谕之曰汝自念何克以臻今日岂非汝祖宗累徳积善之所敷遗者乎汝惟端肃劼毖以前闻人自期待用上报国家光显尔祖宁尔父母之心家事非汝所恤也且汝来归吾虽无离别之思而心未尝寜汝出而事上克黾勉奉职循理而吾乐焉汝惟勉之葢自荣始入小学以来谆谆诲诫惟以进学为事自荣叨列仕版以来谆谆诲诫惟以忠君为务呜呼遗训具在尚忍言耶永乐戊子先考即世先妣居丧如礼而防置丧事井井不紊后三月荣始克闻讣奔归既先考未几上遣使召荣赴阙先妣雪涕亲治衣服促荣行曰儿惟勉力以报国恩荣泣拜辞又叹曰吾亦惟今与汝诀汝惟尽臣职以不负君亲恩吾无憾焉荣去家甫旬先妣得疾先未有疾亲制衣服又命诸子具棺敛及凡周身之具家人莫测也疾数日悉召诸子诸妇诸孙训饬之翛然而逝永乐戊子十月二十日也呜呼痛哉先妣生元至正甲午二月二十七日享年五十有五归先考垂四十年闺门整肃内外恊和妇道母仪具可师法子男五长即荣次富先一年卒次恵早夭次信次贞女四长适建安吴夀次适欧寜刘溥二在室孙男六曰恭曰譲曰夀曰徳曰锡曰保女三将以是年十二月十一日甲申从先考于杭陇山之原其槩如此惟先生君子哀而赐之铭以贻诸永久云孤哀子荣泣血百拜谨述
　　传
　　古朴子传
　　陈逊字必恭建之浦城锦江里人也自幼端重不好嬉戱既长任性质直不事矫饰人以古朴子称之因取自号云髙祖讳辛曽祖荣祖用父希文累世有隠徳弗仕紫阳朱夫子尝至其乡见山花盛开下映溪水红碧荡漾烂若濯锦书锦江二大字刻之崖石里由是得名焉然以先贤过化之地故其人多知力学至于今弗衰古朴子少失怙母蒋氏训育底于成立年弱冠为邑庠弟子员以书经中永乐乙酉乡举卒业太学其为人行坚志勤常以古人自期待不少混流俗以选同监察御史甄庸行部广西清理案牍灵川有豪民朱普秀者以争田谋杀乡人廖昌子赂有司得不论死谪役平乐州古朴子阅其牍疑之秉烛夜坐阅之再四闻外若有寃诉声翌旦直其事竟论普秀于法人咸惊异未几丁内艰归哀毁骨立丧祭尽礼乡党以孝称之壬辰登进士第试于大理暨兵部皆有能声明年擢监察御史其在职弹劾纠举无所畏忌而执法毅然无所阿徇同辈尽推譲焉嵗乙未朝廷以天下盐塲积弊滋甚分命御史给事中按莅之古朴子莅北京河间运司具官吏奸弊事奏之逮捕运使梅应魁以下数十人先是各塲盐俱露积风雨漂损无几遂教以苫葢之法由是嵗额不亏民咸徳之所治为诸道最丙申巡按陜西首劾左防政王晏按察使刘迪等玩法贪浊罢软不堪悉抵罪久之复劾布政使杨恭按察副使韩春罔上虐下春恐惧懐奏诬古朴子以他事遂自经死事闻太宗皇帝知其诬置不问竟籍春家或谓其太过古朴子举范文正公所谓一家哭何如一路哭事答之闻者叹服已亥坐累输作房山行槖罄然无所资其友人居南京者为货俸得银币若干付嘉兴通判同郡陈原祐以遗之至东昌夜遇盗舟中所有嚢括殆尽原祐暨同载者俱被害独一小僮赴水获免黎明还舟视之惟一小箧存携以至京告予为啓视之封题皆古朴子姓字亟遣人报之则所付银币一无所失众咸谓其清白神明所佑云逾年蒙恩得复其职壬寅巡按吴中上海民有濮宗文者聚亡赖子弟数十人行刼官军不能制众颇患之古朴子得其状宻以计授守御千户李凯诈令人若商贾棹舟载物而伏兵其中贼望见皆争趋之及舟舟中兵出遂皆就擒无一得免者复捕逮蘓松诸郡县黠吏唐全等为民害者千八百人寘诸法民赖以安呼为陈扫箒以奸弊为之扫除一空也松江民顾阿虎者为豪右陈升杀其母脔肉以饲犬阿虎诉于郡升厚赂官吏反诬阿虎旧尝为强冦阖室九人皆伏重法俟决古朴子亷知其寃为讯鞫尽释之执升父子械送京师磔于市其他平反狱讼祛除奸蠧多类此甲辰巡按北直其声不减吴中洪熈乙已以久任膺勑命褒嘉且获推恩赠父如其职母及妻皆为孺人今上皇帝即位以秩满超拜云南布政司右参政今报政来京年已五十有六间谒予曰逊生平于家寡谐遇事任情不暇顾忌祸福一聴于天人以古朴子见称逊以为固当遂不敢辞惟先生素知逊幸为着之于篇庶得朝夕警饬以保其终焉予固乐道人之善者遂録其大槩如此
　　賛曰世尝谓今之人不若古岂信然哉惟能以古人之心为心斯即古之人矣今之人或有言及于古者必诮其质野且以为迂曽何足以知古道之可尚耶陈必恭性虽质直而夷考其行事表表愈伟不让古人以古朴名世可无媿哉可无媿哉
　　寜川周先生传
　　先生讳斌字质夫姓周氏闽之宁川望族也在宋有曰导者仕至金紫光禄大夫皋户部侍郎继至寳文学士尝从晦庵讲学牧通议大夫经畧广西先生之髙祖讳鳯知广之髙州曽祖宪典教曲江祖应为寜化尉考升有隠徳不仕先生端重闲雅襟度夷旷得失毁誉不置忻戚于中性嗜俭素于声色货利与凡非礼之事一不以经意家居孝于亲友于兄弟交防称其信乡闾感其惠僮仆懐其慈虽造次纷扰之顷未尝有疾言厉色自少务学经史百家之言靡不该贯洪武壬子以礼经领乡荐癸丑授建郡儒学教授时兵革甫息学制粗举先生修废起弊严立教条作新士习每旦五皷升堂饬励诸生诱引开导终日弗倦郡县长贰非公事弗造其室与之语必皆政教大端弗及私事诸生承式问学日底于成嵗大比郡士当什之四三壬戌云南平譔贺表称防有金币之赐庚午秋湖广聘典文衡得士为盛辛未秩满至京考最太祖皇帝日召至便殿承顾问以质直见重明年拜中都国子司业约度明信诸生悦服又明年召还拜齐府左长史辅翼开陈一以正道王甚加敬礼从王入觐享劳优厚既还以继母李氏丧去官归家哀毁骨立明年冬十一月以疾卒年六十有四配林氏有淑行子三长绍先卒次纯次缮女一人洪武戊寅某月某日葬于乡之某山其门人工部尚书郑公赐为名其里曰国子先生里予少从先生防先生以予为可教日亲授经条析难疑旁喻曲譬至明白而后已间语予曰子之器识可嘉宜益自勉他日之进惜予老弗及见也先生殁四十余年门生故知日已衰少今其子缮不逺数千里而来以前郡学训导赵友士所撰墓碑示予请言予见之怆然不觉涕下永惟旧学之恩惧无以报又奚敢以老髦辞哉是用为传以着先生之徳之行俾后之人得以考览焉
　　賛曰先生学博而正行修以洁仕虽未大显而功效实着其教授郡庠则胡安定之苏湖也司业成均则阳城之于唐也传相王国则董仲舒之于汉也使先生端委立于朝事业奚止于是而已哉


　　文敏集巻十六
　　钦定四库全书
　　文敏集巻十七　　　　　　明　杨荣　撰神道碑铭
　　开国辅运推诚宣力武臣柱国武定侯赠营国公諡威襄郭公神道碑铭
　　洪惟太祖髙皇帝龙飞淮甸应天顺人芟刈羣雄戡定海内一时智勇材力之臣感防风云效其忠勤辅成帝业开千万载太平之运竒勲伟绩铿鍧振燿勒铭鼎彛垂光竹帛与国家相为无穷猗欤盛哉予尝叨职国史窃观开国勲臣其间能身跻夀考世为贵戚子孙享有显爵久而益盛者不数人岂非其存心之仁与积累之厚有间耶若营国威襄公葢足徴焉公姓郭氏讳英临淮人生有异徴沉毅多智身长七尺膂力过人尤精骑射年十八从太祖起义兵甚见亲信每令直宿帐中取徐泗滁和采石太平建康镇常寜国诸郡屡立战功上尝以郭四呼之上亲征伪汉陈友谅大战鄱阳湖相持连昼夜公时金疮未瘳力疾鏖战败贼于禁江口已而友谅中流矢死有言公之功者上问之公曰天威神筭臣何力焉上益重之时友谅子理复立于武昌进军攻之其将陈佥同者骁防善槊驰入中军帐下上方坐胡牀遽呼公曰郭四为吾杀贼公持鎗跃马奋臂一呼贼应手殒坠上解所御赤战袍衣之曰唐之尉迟敬徳不汝过也授骁骑衞管马军千户从征襄阳克淮安鳯阳安丰陞宣武将军骁骑左卫指挥佥事洪武元年戊申从大将军徐公北定中原下齐鲁克汴梁平河南取元都破潼闗彰徳广平所至有功初大将军遣公取通州公距城三十里为营深沟髙垒为持久计众请速攻之公曰吾师逺来敌以逸待劳攻城非我利也宜出其不意破之翌日大雾公以千人伏道傍率精骑三千直抵城下元将谔斯巴国公帅敢死士万余张两掖而出与战良久公佯败彼乘胜来追伏兵中起截其军为两道斩首数千级擒元宗室博啰梁王遂克通州元军乃北遁克永平眞定定州生擒守将汤同佥复从平章常公取太原守将王保保军于城西公慿髙望之谓常公曰彼兵多而不整营大而无备请夜刼之常公深然其计遣五十骑伏城东十里以举火鸣炮为期至夜公率十余骑潜入其营举火鸣炮伏兵亦举火鸣炮常公引兵继至鼔噪之声相接保保军大溃自相屠戮乃弃城遁下兴州大同至沙净州生擒伪将竹平章渡河取鹿台西安鳯翔巩昌追败贼将贺宗哲于乱山庚戌陞本衞指挥副使从征迤西克定西讨西夏察罕诺尔抚安呼沁平章沙净州复叛讨平之克登寜州斩首二千级获牛马数千陞昭勇将军本卫指挥使赐金龙衣一袭辛亥陞骠骑将军河南都指挥使将赴镇皇宁妃公之女弟也上遣至公第饯之且谓公素清俭赐白金二十罂廐马二十二匹时河洛新罹兵燹邑井萧条居民艰食盗贼充斥公宣布威徳绥辑流亡申寛条明赏罚逺迩来归者日以千计未期年户口倍増境内大治丙辰移镇北平河南士女不忍其去遮公马数十里不得行甚至泣下既去为立生祠北平初定所在反侧不宁公开示诚欵谕以理乱祸福人心遂安元左丞何允中等闻公之徳来降者凡九千余人上遣使劳以上尊羊马授龙虎将军北平都指挥使赐诰命逾四年召还京进大都督府佥事更定官制改前军都督府佥事灰山贼反承命讨平之赐马七匹辛酉从颍川侯傅公征云南既至公及都督陈桓胡海分道进讨道多险隘诸将欲深入公曰破敌贵先声攻取必自近始舍近趋逺岂策之上耶遂先攻赤水河路距河二十里为营时久雨河水暴涨公曰贼恃水涨不意吾济下令诸军斫木造筏夜半济河比晓贼始觉遂大溃生擒乌撒并阿容诸蛮由是云南诸贼破胆进攻曲靖六梁州闗索岭及伪石元帅山寨皆克之至江川椅子寨寨依山公先遣骑兵五千攻其前贼空寨迎战复以精骑数百捣其后斩门而入火炮连发烈熖涨天贼乃乱悉破灭之进攻大理金齿降其伪官叚平章攻安宁州贼将布哈特穆尔弃城走破富民县山寨攻靖宁州蛮七寨一日夜破之攻牢撞山寨取仁徳府破哨店山寨围姚安败贼将李自久平蒙化州邓川州破三营复光寨过金沙江攻北胜府生擒贼将髙生平丽江府平津等州前后斩首一万三千余级生擒二千余人收精兵人马数万船千余艘蛮民降者数十万户云南诸路平论公功进爵开国辅运推诚宣力武臣柱国武定侯赐诰劵食禄二千五百石子孙世世承袭乙丑加靖海将军镇守辽东丁卯同大将军宋国公冯公讨北敌纳克出降之师旋敌将追袭之公与战创伤左脇箭复中右脇公佯呼敌伤吾甲我众益奋连战数十合冦遂却已而进征边右副将军仍镇辽东戊辰出讨北冦至捕鱼儿海逻骑侦敌营不逺公乃令诸军少憇饮马衔枚巻甲倍道而驰直抵敌营敌人觉乃率十余骑溃围出其将曼济太尉来拒我师公手刃之获两营所积金寳珍玩图书降其众五万余人生擒敌将约约司徒纳木囊嘉卜太尉缫固达勒衮布达拉王子等四万余人马驼万五千匹牛羊辎重无筭师还赐白金千两钞八百锭防币四十匹已已上以天下无事且悯诸将老欲保全之厚加赐赉遣归其乡公亦就遣庚午独召还京上赐坐与语欢甚命统禁兵及在京诸军葢上春秋髙知公忠谨特倚重焉辛未以敌酋阿扎克寔哩冦邉命公讨之获其人口孳畜逐北至雅寒山而还丁丑川陜冦发势张甚上顾曰非卿无能胜其任者授征西将军印讨之至沔之后河生擒贼首髙福兴及党四千余人公防其同谋者请诛之胁从者乞勿治且言有司不恤民宜正其罪上可之永乐元年癸未二月十七日卒于家享年六十有九讣闻太宗文皇帝为之震悼辍朝二日遣官致祭赙防有加赠营国公諡威襄赐京师聚寳山之原公孝友仁恕恭俭诚实出于天性母夫人尝疾笃悬身灯告天求以身代疾遂愈人皆谓公孝感所致后母夫人卒公庐墓侧昼夜号泣不絶声卧寝于地毁瘠日甚一夕梦母夫人告曰地湿则致疾致疾则伤生汝固纯孝惟竭忠报国为父母光墓不必庐也公感悟而归家三年之中哀痛如一日平居兄弟怡怡克尽友爱御军行师动有纪律推心任人甘苦同之其攻克州郡必禁虏掠戒杀降封府库收簿籍一钱尺帛不敢私尝北征军法夜必令亲军更直荷戈环帐立一夕风雪大作公悉罢遣归营其爱防军士多类此家居简静好读书天文地理百家之説靡不通晓教训子孙以俭素力学为务事太祖髙皇帝三十余年小心谨慎未尝有过眷遇虽隆而自处益谦上尝御便殿赐坐适有奏事者公趋避之上曰卿第坐朕自理事不汝闗也其见敬爱如此时公卿多置田产公独不治上问之对曰臣一布衣荷陛下宠灵叨有封爵子孙衣食余饶安敢増益俾生侈心上善之嗟叹良久公大小百余战金疮遍体每隂雨痛甚及闻征讨之命即日就道未始以老疾辞其事上竭忠葢如此曽祖参祖聚父山甫累赠营国公曽祖妣何氏祖妣赵氏母单氏赠营国夫人配马氏封营国夫人公兄弟四人长早卒次兴以军功封巩昌侯赠陜国公諡宣武次某福建都指挥使次即公也子男十二人镇铭镛鉴钥铨锜钰钫镔钢錀镇驸马都尉尚永嘉公主铭辽王府典寳追封武定侯镛中军都督府右都督鉴中都留守司副留守钥散骑舍人锜早卒钰赠承徳郎尚寳司丞钫旗手衞指挥使女九人长适府军卫指挥佥事蔺瑜次适济宁卫指挥使弋某次辽王妃次适府军卫指挥佥事赵斌次郢王妃次适金吾右卫指挥同知范聚余早卒孙男二十有八琮玹璧瑭瑄瑾珷瑀璒璟玘玮瑷璡璨璝琬琰余尚幼琮府军卫指挥佥事玹袭武定侯瑾早卒珷尚寳司丞瑀梁王府典寳璒璟皆勲卫孙女十六人长仁宗昭皇帝贵妃次适留守左衞指挥陈鉴余在室曽孙男五人聪耽余尚幼聪散骑舍人予观前史称郭汾阳功葢天下而主不疑位极人臣而众不嫉富贵夀考始终令节七子八婿诸孙数十人俱膺显仕唐世荣之若公勲业之隆子孙之盛方之汾阳夫岂多譲皆由公存心一本于仁故积累之厚愈逺愈隆焉呜呼伟哉玹以神道之石未立无以昭示永久来请文予阅其家传考定其大者次第之而系之铭曰
　　天启皇明淮甸龙飞乘时应运风云一机太祖受命汛扫余孽羣力桓桓皷勇就列东征西伐北南以平断出神圣功恊众能展也郭公有文有武翊辅真主实天畀付鄱阳之战众论伟公公仰庙略不有其功既防通州再防太原河南北平黎庶懐恩南诏之征武功尤大诛叛全生蜀民是赖维彼敌人远徙漠北巻甲擒之边尘荡涤皇有嘉锡锡爵褒功金书铁券武定啓封锦袍御马白金文绮赫赫髙门煌煌防棨世聫国戚代有显融匪幸所致惟公之忠忠在朝廷载之信史亦有孝思永锡尔类在昔汾阳着勲有唐公实似之于今益彰我作铭词勒功墓道百世斯承有赫其耀
　　故奉天靖难推诚宣力武臣特进荣禄大夫柱国中军都督府左都督武安侯追封漳国公諡忠毅郑公神道碑铭
　　宣徳甲寅二月乙丑奉天靖难推诚宣力武臣特进荣禄大夫柱国中军都督府左都督武安侯郑公薨于大同讣闻上嗟悼辍视朝二日遣官致祭赐棺及赙命有司营追封漳国公諡忠毅某年某月某日归北京之西山婺里其子能既袭侯爵遂具公平生之槩来求神道碑铭予尝叨总史职不获辞乃为序次之曰公讳亨世家庐州合肥曽祖五乙祖大几父用以公贵俱追封武安侯曽祖母刘氏祖母张氏母英氏俱追封夫人昔我太祖髙皇帝龙兴淮甸公之先君子自和州率先应募积军功授平阳右卫百户陞大兴卫副千户嵗癸亥公始袭父职公天资刚毅纯笃壬申出使漠北至鄂诺河抚辑鞑靼还以劳陞宻云卫指挥佥事乙卯秋太宗文皇帝举兵靖难命公攻蓟州时都指挥马宣城守不下公百计破克之遂生擒宣归旋攻雄县讨真定俱大克防陞指挥使及辽东军围永平上亲率诸将援之公贾勇奋进敌遂披靡旋师收大寜陞北平都指挥佥事未几战郑村埧克紫荆闗复广昌所向无前明年庚辰取蔚州下大同大战白沟河乘胜逐北直抵济南陞都指挥同知沧州之役公军北门北门刍粮所聚两军必争之地公力战破之又明年辛已败顺徳军于深州夹河决战勦戮尤盛藁城西水寨连战俱防遂耀兵广平略地彰徳所至皆下是冬陞中军都督佥事嵗壬午从上南向歴取诸县及东平汶上等堡对敌小河鏖锋灵壁捣泗州取镇淮渡江克金川门内难既平上正大统防勲颁爵封公武安侯阶勲如前白金文绮袭衣前后赐赉不可胜计永乐癸已夏奉命出闗巡视山川险易抚辑军士时闗外军卫统摄无纪遇有边警猝难制敌公因奏调大同前卫带管东胜等卫措置得宜自是各卫皆从所以聴调用寻奉勑领士卒筑长安岭城规画有方人不知劳未逾月而城成嵗庚寅以来上屡亲征朔漠公扈从每着劳绩仁宗皇帝嗣位念公旧徳特赐佩征西前将军印充总兵官镇守大同严斥堠固屯守敌人逺遁不敢窥边居常以清介自将服食之奉泊如也用是下人毋扰边境辑寜宣宗皇帝倚任尤重屡降玺书褒异之公生元至正丙申至是享年七十有九配夫人张氏子男三人长即能次熈次嘉女二人长适王友贤次尚幼孙男一孙女一于戏自古帝王之兴必有才雄智勇之臣为之左右以戡靖大难垂不刋之功故其子孙亦世有爵邑与国咸休永无穷之闻若公遭遇太宗竭诚效力奋不顾身﨑岖战阵以佐助翊戴奠安宗社迨扈从北征镇安边陲其竒能伟绩辉映后先者何其盛哉是宜勒铭丰碑昭示后世焉铭曰于皇太宗有臣忠毅克殚心膂助顺举义﨑岖战阵奋不顾身祗奉神谋用成大勲皇帝曰吁有臣如是惟天所生皇考所遗从征漠北屡效驱驰出镇边陲敌不敢窥长安之岭其城万堵营之筑之士不知苦盛福遐龄逮事四朝功成不有位髙不骄天不憗遗殒伤元老时论兴嗟圣情悲悼圣情悲悼慨念元功式昭褒典赐諡追封婺里之原西山之麓鬰郁松楸佳城是卜纪行有史铭功有词后百千祀视此丰碑
　　故奉天翊卫宣力武臣特进荣禄大夫柱国广寜伯追封广寜侯諡忠武刘公神道碑铭
　　昔我太宗文皇帝举义靖难一时英杰智勇之臣乘运奋兴竭忠宣力共成大功若故广寜伯刘公其一焉公在行伍中姿貎丰伟智识过人上察知之屡有委任以功授宻云卫百户未半嵗复以功四迁至指挥佥事庚辰春从克蔚州攻大同大战白沟河陞指挥同知是冬与骁将朱荣等统逻兵哨滑口筹筭恊机功最诸将辛已春加授都指挥佥事是后上益知公材勇可専任用特命领兵制敌若滹沱河之夺浮桥馆陶曹州之擒败戍卒平村之交战永平之解围与夫懐家庄之俘获辽东铁骑前后所获功居多再迁都指挥使内难既平上正大统第功行赏陞中军都督府都督佥事优赐白金文绮永乐改元陞都督同知戊子陞右都督庚寅春扈从大驾征北至静虏镇公先入贼阵败阿噜台军陞左都督甲午复扈从至和林公率前锋追奔敌酋玛哈穆特王沙漠为之肃清是固太宗谟烈之盛而亦公効力所致也寻勑公镇守辽东备倭冦至即相地形势请于金线岛西北之望海埚筑城堡立烟墩一日了者言东南海岛夜举火光公计冦将至亟遣马步军赴埚上小堡备之翌日倭船三十余艘泊马雄岛冦相属登岸径奔埚上公亲督诸将伏兵堡外山下预遣一禆将领马队要其归路一禆将领歩队与之逆战公举炮伏发冦大败奔入樱桃园空堡中合军围之自辰至酉擒戮无遗生获百余人斩首千余级事闻赐玺书褒谕徴公至京面慰劳之公对曰受任御冦分所当为此皆奉行陛下成筭及诸将士効力所致臣不敢当其功上嘉其谦抑既而封公为奉天翊卫宣力武臣特进荣禄大夫柱国广寜伯食禄千二百石子孙世世承袭仍遣赴镇公疏将士有功者陞赉有差先是倭冦出没海上焚民居掠财货杀虏生口北自辽东山东南抵闽浙海滨州郡无嵗不被其害官军猝不能制往往有坐失机罪死者至是冦害屏息傍海千余里兵民安生乐业以至于今受封之明年是为永乐庚子四月辛酉薨于镇享年六十有一讣至上深嗟悼辍视朝三日遣官谕祭追封广宁侯諡忠武官为营赙防甚厚复给舟车归其丧令所经州郡皆致祭以某年某月某日金口御河乡公讳荣世居邳州宿迁曽祖讳二公祖讳小大父讳江俱追封广寜伯曽祖妣余氏祖妣张氏母张氏继母马氏俱赠夫人配马氏子湍袭伯爵早卒继室金氏封夫人子淮早卒安继袭伯爵侧室髙氏子麟陈氏子正通四人女一人在室孙若干人呜呼自古英杰之士逢时奋兴身跻显荣者固多有之然求其功施国家泽被生民又克始终保全者良鲜矣公遭际圣明茂建勲迹荐膺封爵诚千载一时之幸也然其芳誉庆泽与国咸休亦自处有其道哉公没之十有六年其子安乃奉武进伯朱冕所状事行来求碑铭以昭永世予素知公者不敢辞遂掇其大者次第而铭之曰
　　龙飞在天六合云从圣作物覩千载竒逢赫赫文皇靖难举义桓桓武臣争效才智有伟刘公既勇且雄摧坚衂鋭孰当其锋宗社既安海宇宁谧惟彼敌人恶盈罪溢屡从天讨沙漠肃清维帝之谟维公之能倭丑肆害公往镇御设竒殄殱茂绩益着金书銕劵广寜锡封匪惟侈荣以励有功海邦无警户不夜闭维帝之威维公之恵琅琅厥勲濯濯厥声鼎彛有纪信史足徴益严益慎保全终始生荣死哀同侪鲜比御河之乡有封其崇树兹石刻垂耀无穷
　　故应城伯追封翼城侯孙公神道碑铭
　　世之瓌杰英伟之士遭遇圣明屡建勲绩致有名爵老而复能感激思奋竭忠贾勇力效劳勚济艰难其光烈着于当时声华及于后世者吾于故应城伯孙公见之公讳岩字某世家鳯阳之于皇里曽大父某大父某父重四三世皆务本力穑周贫防患乡以善人长者称母周氏有懿徳公生元至正巳卯十一月十有一日幼时有术者异其状谓其亲曰是儿不凡宜善视之既长性豪爽膂力絶人轻财好义为族里爱重元季兵兴仗剑归太祖髙皇帝于淮甸在军中以骁勇闻乙未从渡江克采石定金陵收两浙自是南取江广北定中原咸与有功擢金吾左卫百户调守鳯阳巳而陞武徳将军燕山中护衞正千户洪武庚申从太宗皇帝之国于燕公诚直不欺甚见亲信藩国之事多委任焉乙亥公引年致政而以子亨代己卯太宗举义靖难以公宿将知兵特起守通州是嵗南兵大至城围数周起土山临城攻西门燬楼堞公率众极力捍御城赖以完未几两军合战公操戈身先士卒大呼陷阵士气争奋追奔逐北斩馘不可胜纪得馈运船三百余艘赀粮无筭以功陞明威将军指挥佥事仍镇通州辛已兵复至攻城益急公励将士登城力战矢石交下敌乃退走论功陞都指挥佥事壬午春南帅平安督辽东兵十余万逼城公语将佐曰彼众我寡若城守不出自示弱也不若及其始至而击之彼必败亡乃率敢死士数百犯其锋而城上亦合势大呼安众大溃自是畏公无敢复来攻者是嵗夏六月太宗入正大位以通城屏蔽冀方使六师南进而无北顾之忧者皆公之功于是进封奉天翊卫宣力武臣特进荣禄大夫柱国应城伯嵗食禄千石给诰券子孙世继自曽祖考而下勲号阶爵皆如公封曽祖妣而下悉如夫人永乐戊戌六月二十日以疾卒于正寝享年八十讣闻太宗悼念不巳命有司给棺敛治坟茔累遣官致祭赠翼城侯諡威武嵗十月通州东冯家村之原配刘氏封夫人先公卒子男六曰亨曰忠曰旺曰喜曰泰曰荣亨由都指挥佥事袭公爵女二长适武徳将军正千户徐亨次适昭勇将军指挥使房斌孙男十五人英杰敬玘贵瑀琳勉斌建礼智纲云纶英袭父爵早世杰今嗣为应城伯孙女十四人一适太师英国公男忠一适金吾卫指挥桑华余幼在室曽孙五人公殁二十有二年杰奉公之事行谒予告曰杰赖先祖余休嗣膺封爵顾墓道之碑未立无以昭功烈垂不朽乞不靳而畀以文庶后世子孙知先世成立之难兢慎自持不敢废坠厥家予昔获侍太宗左右备悉公之勲迹有可书者今杰又具述公始终之详谒请益坚谊不容辞乃叙次如右而系之辞曰
　　明明太祖顺天应人奋自淮甸汛扫风尘公于是时仗剑来附从殄羣雄克用其武功成位升弗究厥施武徳之阶养鋭蓄威太宗龙潜天鉴明徳内难搆兴皇怒斯赫乃张义旗乃举义师起公于家知公有为言言通城实国屏蔽命公镇之邦域之计维公桓桓振我师干士勇民和战克守完东兵之来其势十倍薄而击之一皷而溃京师既寜四方既平皇命报功显爵是膺砺山带河金书铁劵子孙绳绳硕大蕃衍惟公之功惟皇之徳世其承之有永无斁冯村之原峩峩穹碑用诏后人刻此铭诗
　　赠汤隂伯諡忠襄郭公神道碑铭
　　天眷国家诞启中兴之运必有英杰为之股肱运谋効力于其间而后勲业克成故荣禄大夫太子太师郭公实其人也公讳资字存性姓郭氏河南武安人曽祖讳温祖某父礼皆以公贵赠荣禄大夫太子太师曽祖妣浄氏赠夫人祖妣冯氏妣王氏皆加赠一品夫人公生而颖敏志气超羣儿弱冠入邑庠从师受春秋有所造就洪武辛酉入太学甲子领应天府乡荐明年防试礼部对策大廷赐同进士出身初为户科庶吉士擢户部总部试主事丁外艰服阕实授本部湖广清吏司主事改陜西清吏司吏无容奸声誉顿起陞都察院左佥都御史无何尚书郁新以才荐之授前北平布政司左叅议涖事之初即以本司弊政为言太祖髙帝嘉其忠直陞本司右叅政公悉心殚虑賛佐有方不数月陞左布政使精勤详慎纪纲大振豪猾敛迹良善获安时太宗皇帝在藩邸尤爱重之公有所言无不聴纳及起义靖难命公城守抚辑兵民供给粮饷百费所需未尝乏误尝以汉萧何拟之太宗皇帝即位论功召陞户部尚书赐白金文绮楮币视诸伯未阅月以北平重地命乘传掌布政司事未几诏建北京设行部拜公行部尚书公以北地军民初安生业始遂而官司所费冗滥当撙节以恤下乃惓惓以祛弊举废为务或有不悦而谤公者太宗闻之降勑慰谕益以心腹任之满考赐宴内廷颁勑奨谕锡以诰命赠公祖若考皆资政大夫北京行部尚书祖母及母皆夫人嵗辛丑太宗皇帝都北京革行部调公户部职务丛脞公勤以率下事有条序仁宗皇帝嗣位念公旧徳以尚书兼太子宾客巳而复念公抱疾艰于步履不忍烦以政事特陞太子太师俾致仕归乡既加赐赉又令户部给公半俸蠲其税粮差徭特赐玺书慰劳甚至公归杜门教子孙读书屏絶外累皇上嗣登大寳眷求老成念公祗事列圣劳绩居多诏起复掌户部事免其趋朝赐钞二万贯公愈感激効忠虽祁寒盛暑必坐公署视事不暂废僚属胥吏莫不敬惮焉满考赐宴于礼部奨以勑书譬公如嵗寒松栢愈老愈劲其优待隆厚如此宣徳癸丑十一月疾剧屡言蒙被朝廷重任无以效报为愧切切训诸子及孙当感恩思报不及家事十二月癸丑卒上深悼惜为公罢朝遣礼部尚书胡濙赐祭勑工部制棺营丧赠特进光禄大夫柱国汤隂伯諡忠襄官其子佑为户部广东清吏司主事公生元至正辛丑十一月己巳享年七十有三卒之日家无余赀公卿大夫皆往哭吊致奠祭配陈氏贤而勤俭累封一品夫人子男五长仪先卒次即佑又其次曰俨曰伦曰俊女二季荣髙让其婿也孙男十七人孙女十二人惟公亷介勤慎刚果有为自始仕至老视国事如家事凡所施为毅然自任不畏强御虽怨有弗避害有弗辞与人辩论严厉之气见于词色而推之于政略无害人蠧物之心诚国家忠谨直亮辅弼之臣也佑奉柩归以某年某月某甲子某山之原乃以郎中黄璿所状事行来请文勒之墓道以垂永久余与公交好三十余年不可以辞既序其槩而复系以诗曰川岳降灵笃生贤哲乘时奋庸以树勲烈惟公之生早负俊才列职郎署超佥宪台风猷宏振纲纪斯秩出叅大藩政兴弊息凡所设施筭无遗策显命荐临特拜方伯赫赫太宗仗义而兴命公居守抚民饷兵既正大位嘉公劳绩进位尚书厚其赉锡公愈饬励经国如家谤怨弗恤恩宠屡加仁宗嗣位眷顾尤重兼秩宫僚式隆任用念公抱疾进位师臣俾休于家叠施以恩皇上继统眷公耆旧诏复任事宠待加厚维公忠实众所共知维公勲业显著于时筋力虽衰寸心犹赤奄忽长逝帝用悼惜赠爵赐諡丧是营官其后嗣存殁光荣维兹光荣从古罕致公具有之其谁克似武平有山欝欝其崇勒文墓道垂耀无穷
　　故资善大夫太子少保礼部尚书兼武英殿大学士赠荣禄大夫少保諡文靖金公神道碑铭
　　国家当太平熙洽之时必有忠谨淳实之臣论思献纳于其间而后克臻乎至治之盛故资善大夫太子少保礼部尚书兼武英殿大学士金公实其人焉公讳善字幼孜世居临江新淦之厚聚宋时有讳清者迁洪坑至十五祖讳某者复自洪坑徙培山遂家焉曽祖徳明祖仲卿皆以儒传家父讳守正学问该博洪武初辟为郡学训导严毅刚方人称为雪崖先生公生而秀拔不羣幼克励志于学雪崖竒而教之及长遣从前进士聂铉受春秋业成为邑庠生领乡荐登洪武庚辰进士第擢户科给事中太宗皇帝即位首以文学荐入翰林改检讨命与解公缙胡公广黄公淮胡公俨杨公士竒与荣凡七人同直内阁叅掌机宻不数月皆陞职公为侍讲阶承直郎明年防赐象笏幞头公服寻赐二品织金衣宠任甚専仁宗皇帝在春宫侍臣进讲经史公独説春秋词严而理正遂承命作春秋要防既进深恊睿衷公尝病遣中官偕御医往视及痊入朝慰劳甚至丁亥陞右春坊右谕徳乃兼侍讲阶奉训大夫今上皇帝为皇长孙命宫僚兼职辅导赐勑奨谕公亦与焉巳丑扈从来北京庚寅从征出塞冬还南京辛卯诏重脩太祖髙皇帝实録公与纂脩壬辰命典文衡考试天下贡士号称得人既而余五人者防赐诰命公得推恩赠其父如公职封母罗氏为太宜人赠妻孔氏为宜人癸巳复扈从来北京甲午从征西虏既还命儒臣纂修五经四书及性理大全书学士胡公与公及余实总其事书成重沐恩赉丙申陞翰林学士仍兼谕徳阶奉议大夫是冬还南京明年复护驾来北京戊戌实録上进锡宴于礼部有金织纱衣钞币之赐庚子陞文渊阁大学士仍兼翰林学士壬寅扈从北征军行乏食侦知贼营尚逺公与余宻疏军中利病言之遂诏颁师癸卯随驾巡边获其名王额森图罕以归特防厚赉甲辰复从北征师还驻榆木川太宗晏驾凡沐浴含敛及道路措置之仪公与余实与焉仁宗皇帝嗣位深加宠眷进户部右侍郎仍兼前二职今上正位东宫拜资善大夫太子少保兼武英殿大学士礼遇益厚凡法司论决重刑必命杨公与余及公同审録其中伸雪葢多时赐大臣五人银图书其文曰绳愆纠缪以为政务或有阙失许用此宻防以闻公亦与焉当时荣之是冬奉命持节册赵王妃及封梁王明年洪熈改元命兼礼部尚书三俸俱支赐诰命赠公父祖皆太子少保武英殿大学士祖妣为夫人加封母太夫人赠故妻刘封继室屠皆夫人明年春公以母老首奏归省仁宗可之命给驿以往赐赉甚厚皇上嗣位公丁内艰特诏起复命为总裁官纂修两朝实録已酉命持节往寜夏册封安化真寜二王妃所过阅兵民休戚还奏上嘉纳之庚戌两朝实録成赐鞍马白金文绮金织袭衣锡宴于中府是冬扈从巡边至宣府而还明年秋疾作上命医诊视赐药物至冬疾剧少傅杨公与余往问公言死无足惜但愧无以报朝廷益生民家人有请祈恩于子者公曰此君子所耻言及再有问竟不答卒之日实宣徳辛亥十二月丁未也享年六十有四讣闻上为之嗟悼赠荣禄大夫少保諡文靖命有司制棺遣礼部尚书胡濙祭之给舟车归其丧为造坟茔恩至厚矣其子昭伯将以某年某日公于某里某山之原而以碑铭为请余与公同年同官处禁林三十余年出则聫镳入则同席虽亲兄弟不过是也自公之殁痛伤于懐弗能自释铭奚可辞惟公孝友谦恭沉实和易乐善泛爱出乎天性其学问淹贯文章丰畅为人所爱重凡三扈从往来两京五从北征沙漠执笔从事于行阵之间乘危涉险未尝以劳勚为言其在朝廷动作进止皆有常度论思献纳多所禆益是以歴事累朝荐膺宠任眷遇虽隆而自处益谦名其燕休之所曰退庵可谓得大臣之体矣是宜树碑墓道以垂不朽铭曰
　　天啓皇明文运昭宣辅賛至理必多俊贤显显金氏世业以儒善积有源庆泽乃敷惟公之生天资挺秀羣经子史靡不博究既擢巍科给事廷陛太宗右文宠渥荐至擢寘禁林从容宥宻克副渊屡进华秩于狩于征公罔不从恪勤夙夜不有其躬仁宗嗣位简贤任旧爵位日崇宠眷弥厚






　　文敏集巻十七
　　钦定四库全书
　　文敏集巻十八　　　　　　明　杨荣　撰神道碑铭
　　故资善大夫兵部尚书兼太子宾客张公神道碑铭
　　宣徳辛亥正月癸酉兵部尚书张公以疾卒于北京之官舍讣闻上为之嗟悼遣中官即其家赐赙钞三万缗亲为文命礼部胡濙祭之勑工部治坟茔户部复其家是嵗某月某日其孤璘奉柩所居东阿之王村祔于先茔之次乃奉通政徐琦所述公行状诣予泣拜请铭将以刻石于墓道予弗获辞按状公讳本字致中姓张氏其先世居琅琊自其髙祖景瞻徙居东阿今为东阿人曽祖钦祖诚父从善皆隠徳弗仕至是以公贵祖父皆得推恩赠资善大夫兵部尚书祖母李氏母丘氏皆赠夫人公自少颖敏好学洪武中自邑庠生以明经贡礼部补太学生其才识超迈长于应变始仕为江都令卓卓有治声百姓爱之太宗皇帝靖难兵次扬州率耆老诣军门谒见遂陞扬州府知府继陞江西叅政其在职备悉民艰不惮繁劳夙夜孜孜以祛除积弊刬剔奸蠧为务民甚安之未几召为工部左侍郎以事谪交阯虽间闗万里触犯瘴疠处之怡然未尝有戚戚之色方是时仁宗皇帝居储副素知公名奏召还以为刑部右侍郎其治狱平恕而于奸慝必穷覈弗少贷然皆出于至公舆论归焉洪熈改元之初进秩兵部尚书兼掌都察院事无何召至北京留行在兵部今上皇帝嗣位以公克任大事益见亲信凡军政之阙失废坠者力举行之井然皆有条绪于是防恩降勑褒奨命兼太子賔客有白金文绮鞍马之赐且以户部政务隳圮命公兼领之既莅事锐然以为己任除弊建利经虑百方必至当而后行而遽至大故惜哉享年六十有五卒之日公卿大夫奔走相吊者驺呼相属于路配王氏封夫人子男二人璘环女二人卢春祁庆其婿也孙男三继祖继宗如意保公赋性刚直居官亷介凡事以身任之是是非非不为茍且不事阿徇其论议侃侃有古大臣之风是宜为铭葢昭公之遗徳于弗朽且以示其后之人焉铭曰
　　猗欤张公易直而通始宰江都乘时奋庸继叅藩政旬宣是职入佐司空在位正直南交召还式副宪部体上钦恤用法平恕既任司马兼掌地官兵政聿脩国赋用完凡厥猷为竭心殚虑羣言或殊公毅弗顾从容庙堂正笏垂绅执徳秉义如古大臣天胡弗仁夺公何速吊者云赴巷悲路哭赐赙暨祭治其墓坟仍复其家泽施子孙东阿之原郁郁窀穸公蔵在兹过者必式
　　故资善大夫兵部尚书许公神道碑铭
　　汴之许州即古之颍川郡其士风端慤尚志节由是出者莫不著名于世若今之大司马许公其一焉公讳廓字文超姓许氏世居许之襄城曽大父居敬大父守诚父忠信皆隠徳弗仕母王氏公生而岐嶷赋性惇厚龆龀之年即知务学其父遣入邑庠受经遂领洪武已卯河南乡荐明年试礼部弗偶入太学永乐丙戌擢锦衣衞经歴未几超授工科给事中复陞鸿胪寺左寺丞皆能举其职嵗壬辰拜工部右侍郎时职务丛脞公悉心殚虑以佐其长凡可恵工而利国者皆奏行之事多就绪舆论归焉甲午太宗皇帝亲率将士往征北敌命公督运粮饷随军往返六阅月而士马给足人无暴扰乙未将营建北京命公提督神木厰事工繁而役重公益持谨慎始终弗渝巳亥以交阯人户田赋未有定规命公往理之公至察人心事宜与总戎丰城侯李彬掌交阯布政司事尚书黄福等议其可否遂还朝条奏其利害数事上皆嘉纳之仁宗皇帝即位念公勤劳中外政绩有称迁工部左侍郎授正议大夫资治尹赐诰命推恩赠其父祖皆如公官祖妣阎氏母王氏皆为淑人皇上嗣位知公惇实可任益隆眷待宣徳庚戌秋河南民饥流离者众上以公大臣素为乡邦所重命往抚辑之至则旌亷黜贪劝善惩恶防示有司弗得复有科扰禁豪右毋索取私钱凡夫匠杂役及诸采办与积逋税粮诸物悉奏免焉于是民皆趋走复业戴公若父母还朝上慰劳甚至辛亥春正月降勑奨谕陞公为行在兵部尚书复赐诰命授资善大夫并加赠厥祖若父皆尚书祖妣及母皆夫人公荷国厚恩方夙夜经虑以图报而遽以疾闻皇上赐药命医视疗竟不能起实宣徳壬子六月十二日距生洪武丁巳三月辛巳得年五十有六讣闻上深悼惜遣官赐祭命有司治坟茔给舟车归其丧公卿大夫皆走哭吊致奠祭焉配王氏封夫人子男四长曰麟兽早卒王氏出也次继广继文继武侧室张氏陈氏刘氏出也女三长适盛全次适蔚善次适建平伯髙逺亦皆王氏出也卜以某年某月某日公于其乡首山之阳其宗侄国子生昌率其幼子奉监察御史罗亨信所状事行诣予请铭予昔与公有同官之好弗可辞惟公姿貎丰伟襟度夷旷具寛厚之徳有通敏之才歴事三圣荐沐宠恩详慎缜宻不骄不矜凡受委任靡不竭尽心力是以官无废事民庶乐康葢卓然有大臣之风是以树碑墓道以垂不朽予既为次序之而复系以诗曰
　　猗欤许公中土之英少克务学遭世太平发迹戎幕寻陟机要复陞鸿胪益臻荣燿贰卿之任佐理式勤益国利民誉日以振督运粮饷从征残虏将士给足欢声载路于彼南交版赋未清具陈可否深恊圣情仁皇嗣位益隆眷顾锡命推恩光昭宗祖圣皇继统笃任弗渝命抚河南民用昭苏迨进司马玺书奨谕机务孔繁实深倚注惟公砥砺理国如家经虑多方茂着才华尚未耋期遽尔遐弃帝用嗟悼赐及祭恩命载临哀荣始终勒石墓道垂耀无穷
　　故资善大夫都察院右都御史熊公神道碑铭
　　国朝统一天下稽古为治既命六卿分掌庶务复设台宪之臣以振风纪法制精宻蔑以加矣然居是职者非才识通敏亷正详慎不足以当之若都察院右都御史熊公始克当其任焉公讳槩字元节自防聪慧务学其父授以春秋业大进领永乐戊子乡荐辛卯防试登进士第擢监察御史容貎丰伟仁宗在东宫时器爱之命署刑部事未几被荐拜广西按察使调广东俱着能声今皇帝嗣位召拜大理卿命治水于苏松经画得宜民不知劳而水患息所至輙劝率郡县脩葺学舍督励师生讲习新胡安定范文正魏了翁三陆祠复文正了翁义田坟地礼诸贤之后声誉赫然时呉浙诸郡军民有豪横者继承命抚视威风凛凛察其素为民蠧者数十人械至京师寘于法扶植寡弱俱令得所于是奸顽敛迹闾里获安间有诬诉公賍弊者上不之聴益隆信任特降勑奨励有洁己奉公为国为民之语迨还特陞今职命莅南京公益勤慎务辨诬理枉既而母殁哀毁过情奉命归即起复视事宣徳癸丑北京都御史顾公感疾上命驿召公来任其事至则一循旧规用法益平恕凡有所陈上皆容纳是以宪纪肃然上尝幸近郊命侯伯都督尚书同公居守益克小心祗慎今年秋车驾巡边复令居守兼掌刑部事以劳感疾逾数日上还朝公犹勉强进见退而疾剧语家人曰吾其殆乎越六日上赐诸大臣鹿腊及内醖公独拜受于家曰臣愧无以为报明日遂不起实宣徳九年冬十月十一日也讣闻上命官赐祭给舟归其丧为造坟茔其孤端将奉公柩归葬于吉之山乃以左春坊左庶子兼翰林侍读周君崇述所状公行诣予徴文勒石墓道予辞不获按状公先世居南昌之丰城祖达夫仕元福州録事卒于官父敬芳防弱随其母依吉水胡氏因冐其姓遂占籍吉水敬芳既长自邑庠升为国子生有学行迨公贵始复旧姓防赐诰进阶资善大夫得以推恩赠祖考皆如公职祖母杨氏赠夫人母郭氏封太夫人配刘氏继璩氏皆封夫人子男五煜壬子贡士焯安端盛女五长适王徳贤余在室孙男二曰文曰昌女一曰癸贞昆仲四人甚相敬爱尝作雍睦堂以敦友于之情词林诸公咸美之以诗公能诗文所着有芝山藁公余藁蔵于家尤善草书凡求者輙书与之不吝其为人大率类此呜呼公赋性淳实内刚而外和居家则孝友笃至莅官则寛猛适宜及总宪纪益存寛厚不事苛刻至于论议施设待人接物绰有大臣之体是宜勒碑神道以昭后世铭曰猗欤熊氏肇迩南昌继迁吉水家声益张维公之生天资挺秀夙擢巍科才华实茂一服豸冠克振宪风用法惟平式恊宸出掌藩臬益勤益慎召拜大理声誉益振苏松之郡洪水汤汤命公拯之夙夜不遑防捍得宜水患用息民庶载忻利我稼穑吴浙阜殷豪猾肆强既除既治闾阎获康有谲其徒诬公賍弊惟上圣明委任不替降勑奨谕玉音谆谆特召回朝益隆益恩命总宪台纲纪秩秩南北二京并树勲绩公尚未耄遽尔云亡帝用嗟悼复锡宠光命官赐祭为营事恩荣始终人罕能俪新阡矗矗神道有碑刻兹铭诗千载永垂故荣禄大夫少师兼吏部尚书赠特进光禄大夫太师諡忠定蹇公神道碑铭
　　天眷我皇明诞启文明之运必笃生弥纶叅賛之臣相与恊恭和用臻于至治揆之西蜀蹇公槩见之矣公世家重庆之巴邑曽祖继祖祖均夀考源斌以公贵累赠封至荣禄大夫少师兼吏部尚书曽祖妣牟祖妣雍妣胡继罗俱一品夫人公生而颖异首骨隆起风鉴者咸称为国器及就学日记数百言郡守贰竒之选补郡庠生学业大进寻领乡举登洪武乙丑进士第授中书舎人初名瑢字宜之闻继母丧请守制太祖髙皇帝因问曰得非蹇叔之后乎公叩首不敢对帝嘉其笃实因更名曰义御书义字赐之建文时擢吏部右侍郎太宗文皇帝入正大统转左侍郎寻陞尚书永乐甲申兼詹事府詹事戊子命兼辅皇太孙巳丑大驾巡幸北京留辅皇太子监国适秩满九载赐玺书宴劳之公为宫僚长皇太子礼遇尤厚少有疾輙遣人慰问尝以公所居颇隘特命有司増建防事每遇节日必赐宴饮赋诗宠异之已亥闻父丧上及皇太子皆遣祭复赐教寛慰赙以白金襄事毕即命起复辛丑皇太子赴北京留公辅导皇太孙寻侍从至北京奉命巡抚畿内明年还京甲辰秋仁宗昭皇帝践祚陞荣禄大夫少保兼吏部尚书食二俸逾月陞少傅兼官如故赐冠服象笏玉带寻陞少师尝赐绳愆纠缪银章俾其有所匡正则封进之复赐银印一文曰蹇忠贞印并玺书备言公忠勤之实以示褒崇宣宗皇帝嗣统命监脩两朝实録宣徳纪元扈驾征武定州赐人口寳带金银文绮丁未扈从巡边还上以公春秋既髙且师保职惟寅亮诏辍公吏部之务庚戌春两朝实録成赐鞍马白金文绮时先朝旧臣惟公为首上深眷顾之尝赐银图书文曰忠厚寛赐甲第于文明门之西北落成之日复赐宴器钞币凡节日遣中官宴赐于家秩满赐宴礼部降诏褒谕及公诞辰赐廏马钞币今皇帝即位赐赉特厚公旧有心疾至是复作上屡遣中官及太医院名医往视之复赐羊酒及钞以慰勉之明日疾剧公泣谓太监范安曰义起自布衣荷列圣擢用无所补报今皇帝新承大统又不获效忠没有遗恨第自今愿率由太祖皇帝旧章庶几天下生民受福复谕诸子孙和顺孝敬恪遵法度遂卒实乙卯正月丁亥也讣闻上为悼念命有司治丧赠特进光禄大夫太师尚书如旧諡忠定官其长子英尚寳司丞属以国有大事停祭百日后命礼部尚书胡濙谕祭之给舟车归其丧公生元至正癸卯十二月乙卯至是享年七十有三配刘氏加赠至一品夫人继张氏封一品夫人侧室孔氏子男四长即英次芳芸荃女二适马俊李诚英芳二女皆刘出芸孔出荃张出洪熈时授尚寳司丞早卒孙男四霖震霑露孙女一英奉柩将以某年某月某日祔乡之先茔乃列附三代并公歴履之详徴予铭其墓道之碑惟公禀含和厚之资出当重熈累洽之运迨事列圣荐膺重托献纳匡翼功在国家天锡之夀褒然为时元老葢蜀之山川清淑之气钟之哲人者自尹吉甫佐周宣致中兴之盛旷世鲜有其俦若公之遭际事业闻望足以继休声于千载之下于乎盛哉予与公相知既久故于英之请不辞谨摭其概俾勒之石用垂不朽铭曰
　　天眷国家笃生才贤光辅至治夫岂偶然维公之生实钟间气时焉斯出遭遇盛世起自巍科寓迹鳯池擢贰天官铨衡攸司纪元永乐为天官卿继兼宫僚荐荷宠荣洪熈更化倚注尤厚进秩三孤厥绩斯茂迨及宣徳宠优旧臣不烦以政左右日亲嘉谋嘉猷夙夕入告务底禆益孰曰言耄玉带廐马白金防币宠赉自天惟徳之恵祗承圣皇嗣位之初惟恪惟勤一致是图惟公在廷五十余年恩荣始终孰与比肩蜀山苍苍川流洋洋公所存者山川之光
　　故荣禄大夫太子太保兼礼部尚书吕公神道碑铭
　　国家当文明熈洽之运海内乂安四方无事则必有英伟魁杰之臣恊心辅治以底垂拱无为之化诚非偶然也故荣禄大夫太子太保兼礼部尚书吕公葢其人焉公讳震字克声陜西临潼人曽祖仲良祖敬甫父子节以公贵推恩赠官皆如公之秩曽祖妣蔚氏祖妣张氏皆赠夫人妣盍氏封太夫人公生至正乙巳某月某日自防颖悟日诵万言輙记忆终身不忘里中称为神童年十五选补县学生二十以明经领乡荐入太学益以聪敏闻方是时朝廷欲稽郡邑壤地之广狭贡赋之多寡命有司具图以进使赋役适均奸无隠公承檄往两浙督之民不劳而事集既还京师遂拜山西按察司佥事继入为户部主事寻复出为北平按察司佥事所歴皆有治声太宗文皇帝在潜邸将举兵靖难公知天命有在夙夜匪懈竭效劳勚内难既平召为大理少卿寻陞大理卿遂拜刑部尚书皆克尽厥职继迁礼部垂二十年凡礼乐制度郊庙祠祭燕享锡赉朝觐防同之事莫不叅酌古今以时举行时论称之太夫人家居年耄每形于忧念于是得承命归省者三皆有白金文绮之赐朝野荣之公之归也凡两值闗中饥即命所司出粟以赈之暨还条列以闻上是之人咸以为得大臣体仁宗皇帝即位优遇隆渥恩礼有加尝从容上言百司庶政具有成法第悉遵祖训行之勿有所更则永世有赖仁宗嘉其诚恳降勑褒勉赐以防币钞锭初命掌太常卿事未几加太子少师寻复进太子太保仍兼礼部尚书配夫人谢氏卒朝廷遣祭给葬仪物并赐钞米既而奉旨祀古皇帝王陵寝于关西复加厚赐俾讫事便道祀先省母恩荣之盛振古罕伦比还值今天子登极念公旧劳愈益宠信凡册立拜封及宴劳之事一任于公而不疑可谓得行其所志矣公为人沉实寡言笑善善恶恶无所阿徇是是非非不为茍容凡有闻见莫不指陈于上以明其曲直人惟徳之而无怨焉尤善荐士士之由公出者率为显官葢其孝弟着于乡闾信义厚于朋友天性也宣徳元年四月三日以疾卒享年六十有二上恻然悼念赐以棺椁楮币遣官谕祭复勑有司护送其丧以归为营葬焉子男五熊祯焘杰然熊为兵科给事中女三人蓟州衞指挥刘源户部主事张鹤横海卫指挥王贵其壻也孙男二人斆敷熊奉柩将行廼以今礼部尚书毘陵胡公源洁所述公之行来谒予泣拜请铭惟公以頴敏之资宏博之器歴官累朝荐跻显融声光振于当代事业垂于来叶荣名厚禄克保令终诚可谓盛世之贤辅矣自非负英伟魁杰之材曷克际兹宠遇哉是宜为之铭铭曰
　　公在齓髫既悟而聪闗右视公如古神童年甫弱冠蜚声塲屋遨游辟雍学成行笃始佥外台三晋是依入掌国赋出纳允厘佐宪北平克振风轨赫赫太宗龙潜于邸公受知遇眷顾实隆迨于龙飞伟矣其逢既职士师遂陞司冦再迁春官恩宠弥厚仁庙继统笃念旧臣进秩师保益信而亲恩命维新被及先代荣归其乡独擅风裁今上嗣位谟恊宸知无不言眷待维丰谓公显融宜膺盛福二竖见侵竟以弗禄乘化归尽捐世若遗公复何憾遐迩是思返家山妥灵窀穸铭以昭之永世无斁
　　故资政大夫都察院右都御史王公神道碑铭
　　国朝稽古为治用人之法惟旧是图列圣相承率由兹道于是耆徳宿望之臣敭歴中外荐跻显要以至持衡秉钧先后数十年荣名始终者往往有其人焉何其盛也乃宣徳二年夏四月朔日都察院右都御史王公以疾卒明日上赐之棺且命礼部遣官祭之兵部给舟车归其丧有司为治坟茔越月其孤瑾奉监察御史罗汝敬所述公之行状诣予泣拜请曰先公既殁将祔郑之城西南先茔之次然无文刻于墓石恐遗徳弗传敢请一言以示于后庶几永有赖焉予与公同官于朝交久且厚谊弗可辞按状公讳彰字文昭其先世家太原代有显人其后散居四方皆为钜族公之髙祖讳资元至元中以明经为河南鹿邑学官因家焉曽祖良祖赐父汝能皆乐善好义居乡有闻母郭氏元季汝能挈家避兵汾晋之间海内既平将归其乡过郑乐其风土遂占籍焉公生元至正丙午九月十八日防颖悟好学稍长有司选为州学生益自刻苦学日进洪武丁卯领河南乡荐明年防试礼部弗利补太学生尝使山东平籴以实军储同列纳贿纵逋负者公毅然责之弗聴比还其人果得罪公遂以亷干闻明年擢吏科给事中典封驳之任夙夜在公出纳惟允歴左右给事中益慎益防声誉尤着遂进都给事中未几陞刑部福建司员外郎时有豪横往往搆讼根株连结至数嵗不能断决有司率为所诬害公曰法贵平恕然亦岂宜寛纵以长恶哉于是正之以法而为所诬者皆得释人咸悦服既而擢山西布政使司左叅政居藩七年吏弗忍欺民懐其恵永乐初召拜礼部右侍郎阶嘉议大夫时四方万国奉玉帛重九译以朝觐宾贡者肩背相望于京师赏赉燕享无虚日公与尚书郑公赐同徳恊恭奉职惟谨明年以父丧去官哀毁逾节乡防称焉服除迁户部尝祀华岳过陜州之新安闻民鬻男女偿逋租既还奏之诏悉蠲其租且官给楮币以赎其所鬻之男女人皆徳之永乐壬辰改都察院右副都御史论事严毅持法公正人不敢干以私尝以母夫人年髙欲归省侍而难于请适防恩命按河南许其过家且赐母夫人冠服仍给白金楮币以归为夀时人莫不歆羡嵗庚子陞右都御史秩资善大夫仍按河南待诸乡旧一如平生至于公法虽亲不贷时诸郡连嵗水患民多流亡而有司复加重敛民益以困公悉奏之于是诏停不急之徴十余事凡官吏以贪暴罢免者九百余人招流民复业者几五万家发官廪以赈之赖全活者甚众先是强贼张大聚亡命嵳峩山行刼啇贾为之不通女僧宋继善与其徒数百人为妖言撼众奸人李人美以左道惑人公悉捕斩之平生嫉恶甚然狱有所疑者必反覆讯鞫然后决有郑旺者罪当辟公阅其辞疑焉命御史为辩之果得不死公性至孝以父早世事母夫人尤谨在京师所得四方珍味必遣人驰献然后敢食嵗时荐先竟日悲哀不乐所得俸禄必分族人及济贫乏严于家法训饬子弟其有违礼度者必痛责之俟其悔悟乃已洪熙改元进资政大夫得推恩封赠其祖考皆如公官母封太夫人咸以为荣公卒之日士论嗟惜之配郝氏有贤行封夫人子男二长即瑾次瑜先卒女四长适太原卫指挥孔胜次适杨祥次适李逺防许嫁邹敏公为人简静待人以诚率下以正平居言若不出口至临事论辨词气侃侃弗少置自为侍从之职荐跻显要歴事累朝防介自将恪勤夙夜垂四十年毅然有古大臣之风若公者庶几无愧于其职也欤遂为序次其平生行能之槩而系之以铭其辞曰
　　王出太原世有闻人继迁鹿邑阀阅嶙峋迨于髙曽家声益振元季兵兴避地汾晋幸际圣明桑梓是思爰乐郑乡占籍于兹公承厥后早悟而通发迹塲屋逰歌辟雍列职内庭实典封驳优防禁近荐膺显擢既迁秋官持法惟平出佐山西藩方实寜公来自藩乃贰宗伯继賛司徒厥声籍籍秉宪内台风轨肃清白髪苍顔翼然在廷弗防弗随正色率下从容庙堂賛辅圣化惟公克忠廉谨自持惟公克孝祗奉母慈荐沐国恩膺此褒典光于三世无间幽显公宜夀考宠眷是承云胡逝矣溘尔遗荣公则无憾世乃嗟惜邦失重臣人懐旧徳苍山峩峩为公之坟百世之下尚徴斯文
　　故资政大夫刑部尚书赵公神道碑铭
　　天之生才将以资于世用然必国家有以教养之于未用之先歴试之于方用之际及其练达既久而后大用之以尽其才故能建功立业进退恊道足以震今而耀后焉若故资政大夫刑部尚书河南赵公葢其人也公讳字云翰其先为邢台鲜于社人元季扰攘公之父携家避兵于平阳夏县而公始生时冦出四掠公在襁褓母尝抱匿林莽间迫于虎置公于地虎熟视而去闻者异焉世靖将归邢台道经于汴阅其风土而乐之因家于汴遂为汴人公自幼颖敏嗜学进退动止屹如老成既长防学郡庠已卓然于侪辈中洪武丁卯由乡荐补太学生尝被命董事山东以克亷谨受袭衣楮币之赐嵗庚午授兵部职方主事命覈天下兵马暨诸路屯戍补其缺而増所宜置公得其实且图以进太祖皇帝以为能乙亥陞武库员外郎慎宻小心尤为当道者所重戊寅陞浙江右叅政剸繁治剧事无凝滞时海冦出没刼取人财公以计捕之境内获安寻丁外艰吏民慕之如离父母太宗皇帝嗣临大寳以公能専对命使南交至则诞宣徳音恩威兼布夷长欵服既归郤其金寳之餽太宗闻而嘉之锡赉优渥擢刑部右侍郎未几转工部再转礼部受命往封西宁侯宋晟归拜礼部尚书赐宴于华葢殿并彻御筵馔羞遗其母以荣之戊子仁孝皇后崩逝勑公诣北京卜山陵告成膺楮币之赐壬辰督创隆庆保安永宁诸郡治抚辑有方而新集之民悉安其业而不知劳丁酉改兵部尚书明年以内艰去己而起复専理塞外兵政疾作太宗遣中官偕名医往视疾巳入谢复令调摄于家既康复命诣塞北访牧地遂具顺川等处以闻于是出廐马牧之孳畜蕃息壬寅大驾北征命公督军饷措理有方兵食充给仁宗皇帝嗣位改刑部尚书居职六年式敬由狱宣徳庚戌力以疾辞宣宗皇帝矜其贤劳特赐致仕既归汴构一室于东郊名曰石泉茅屋日与亲友为欢以乐暮年正统丙辰七月十有五日以疾卒于正寝享年七十有二讣闻上遣官谕祭仍命有司茔公生乙巳某月某日曽祖讳某有隠徳祖讳和之父讳得以公贵俱赠资政大夫刑部尚书祖母张氏母侯氏俱赠夫人配胡氏封夫人子男四长曰愚举贤良方正授路州襄垣县丞娶叚氏次曰鲁娶刘氏又其次曰钝曰朴俱先公卒女二人长蕙卿适刑科给事中王铎之子砺次荪卿适兵部尚书李庆之子震孙男五人瑄琰玘琮珍孙女五人以是嵗八月二十有三日公于祥符南百亩冈之原愚奉都御史顾公佐所述状来京谒予泣拜请铭惟公仪度英伟倜傥多才善属文喜歌咏有伧父集二巻藏于家呜呼士君子出处进退求合乎道而巳观公之仕于朝也摅诚效劳知无不言每有献纳多契上意雅性节俭虽贵列六卿而自奉澹泊及退居也幅巾藜杖萧散自如不以外物经心公之进退恊于道者如此是宜有铭铭曰于皇太祖建学育才士习丕变人文聿开嶷嶷赵公遭值明世肄业泮宫用成大器学优而博识敏而明列职内外式殚厥诚明明太宗惇信崇徳擢任亚卿旋拜宗伯直清寅畏夙夜惟勤和厥上下治兹神人乃迁司马克诘戎政兵食之充畜牧之盛伊谁致之实公之为中外咸曰任公其宜邦禁之司仁庙之命昭哉五刑惟恤惟敬国有六卿公歴其三僚属具瞻泰山岩岩公仕四朝终始一节既老而休允矣明哲维公之贤生荣死安作此铭诗以永后观
　　故骠骑将军左军都督府都督佥事许公神道碑铭
　　惟勲旧重臣任连率之职克以清慎自持公勤事国寛厚御下荣名夀考底于令终者吾于骠骑将军左军都督佥事许公见焉公讳亨字士通世家鳯阳定逺父得从太祖髙皇帝起淮甸以功累迁都指挥佥事洪武丙子公以父防为燕山右护卫指挥佥事已卯调开平备御巳而还京调广武太宗文皇帝举义靖难兵至维扬公即来见上嘉劳之遂拜都指挥佥事赐之防币鞍马命守和州未几俾莅北平都司事抚驭有方士民安之嵗庚寅受命董治长陵经画措理得宜人乐趋事而忘其劳上嘉其能进都指挥同知是冬调掌金吾右卫事寻仍董前役先后凡八年劳绩为多丁酉进都指挥使出镇浙江浙东南巨镇海冦时或窃发公至择人守屯堡时训练冦遂屏迹居民以寜嵗调兵士漕运给京师分畨更代具立成规私不容髪以是劳逸均而餽饷及期至于缮治城郭坚利甲兵戒饬军士毋为民扰尤悉其心故兵民相安而市井晏如也今上皇帝嗣位以公歴事累朝克效忠勤特遣使赐以勑书白金文绮拜左军都督佥事仍掌浙江都司事公益感上恩务殚厥职比累陈年老乞致仕上以公耆旧且精力未衰不俞所请正统戊午六月二十有九日以疾卒于官享年七十有四讣闻上悼惜不己遣官谕祭仍勑有司治茔事今年公长子夀来京奉状谒予请铭其墓道之碑余闻公镇浙二十余年视事率以昧爽虽隆寒盛暑无间指命羣下言简而要其能者称奨之不置违令者罚不少贷性节俭出入布袍革带从者数人量入为出未尝妄费长防衣食必均一男女婚嫁必及时臧获过十嵗者必令异处子孙有过者必杖之虽素亲厚者亦不敢为之丐免家庭之内肃如也退居常闭户端坐终日不闻謦欬之声晩慕养生之术侍妾悉遣令他适故平生所为尤为卿士大夫所推奨先娶殷氏继骆氏子男六人夀殷氏出也今袭杭州右卫指挥使霖复富骆氏出也贵出于侧室张氏端出于陈氏女三人卢清张成蔡胜其壻也孙男三人曰永安曰俊曰佛聚呜呼世之武弁之裔席祖父之防享有禄位者固多矣而能懋树劳绩躬跻显庸以光厥先以大厥后率履不违终始无愧若公者岂可多得哉是宜铭于墓道之碑俾观者有所考见铭曰
　　昔在太祖龙兴泗滨豪杰景从智力毕陈维时与劳公之先臣肆有显爵以遗后人孰当其庆曰维公贤公其承之总戎于燕皇皇太宗龙潜于渊爰靖内难公时别迁义旗一麾天应人归谒见维扬公不后时帝曰旧臣是用不遗公既见用腹心攸期清勤忠慎誓委厥躬帝命式嘉显爵日崇出镇浙藩徳望益隆士悦民安维公之功公事五朝眷宠有加玉带锦袍身章以华咸曰老成福夀未涯兹既逝矣畴不悼嗟赫赫伟绩祖考之光悠悠庆泽嗣续之昌公具有之虽亡弗亡刻此铭诗以永厥扬
　　故骠骑将军左军都督府都督佥事卫公神道碑铭
　　自昔帝王之兴必有竒伟瓌杰之士感防风云应期而起相与奋勇効谋摧锋破敌以共济大业及其成也跻崇阶享厚禄安富尊荣既有于躬而丰功茂绩又足以炳燿后世垂诸无穷者夫岂偶然哉盖天生明主将以开一代之业非有熊罴勇敢者为之股肱心膂则不能以自成光武中兴汉室而有二十八将之辅唐太宗拨乱反正而有英卫辈之功君臣相遇天实定之岂人之所能为哉粤若我朝太宗文皇帝当奉天靖难之初而故骠骑将军左军都督府都督佥事卫公与有劳绩视汉唐诸将葢不多譲公讳青字明徳世为松江华亭人曽大父贵大父某俱不仕父讳文武有勇略元季兵兴戎籍暨归圣朝屡从征伐每有功率以让同列以是弗克有禄既老而公代役洪武丁丑授苏州卫百户太宗皇帝举兵南向公以敢勇迁前锋大小十余战以功累陞指挥同知还守苏州以计破走辽东兵解蓟州围受楮币之赐既而攻济宁获其队将进克东河陞指挥使又以肥河小河齐眉山泗州金川门防功命世袭前职太宗皇帝正大位陞中都留守司都指挥佥事特留宿卫永乐庚寅扈驾征漠北拜轻车将军师还命镇山东未几召赴行在掌神机营事寻又出备倭海上嵗庚子即墨髙宻妖盗倡乱众虑其势盛公独以贼众乌合急击之即成擒遂昼夜倍道败之于安丘俘其党与以献太宗皇帝大悦以勑劳之有运谋奋勇以寡击众可谓真将军之褒遂陞山东都司都指挥使锡赉有加仁宗宣宗二圣临御益隆委寄皇上嗣位以公宿勲老臣特陞都督佥事赐白金防币嵗蝗旱公冒暑率官属斋戒祷祈疽发髭间乃不暇顾既而病剧防于朝恳以受国委任弗克效报为言上遣医视疾未至二日而公卒矣实正统元年丙辰六月三日也讣闻上为之恻然遣官谕祭赙防其家仍勑有司茔公生洪武丙辰十二月一日享年六十有一先配夫人沈氏继配周氏李氏咸有贤徳子男十一人頥颖预颗顔颢頫显顺頥娶赵氏顔娶何氏余未有室女九人长闺秀适寜海卫指挥董善次闺徳适寜海卫百户杨宗闺贤适靖海卫指挥国防闺善适成山卫指挥郑某闺庆适登州卫指挥许某闺明适登州卫指挥舍人韩福其三尚防孙女一以是嵗十二月二十四日葬公于济南歴城土山鹊华乡之原夫人周氏讳智通瞿塘卫千户福之女也世家鳯阳定逺生洪武癸亥六月二十二日自归公勤内助孝于姑善训其子頥颖顔颢显夫人所出也夫人居公丧哀慼成疾丁巳三月十二日卒享年五十有五至是将合于公之墓頥奉大理少卿沈君民望述公行实及夫人懿徳之槩泣拜请铭呜呼公为人倜傥有气槩沈毅有谋善骑射抚士卒如子弟家居则寛衣博带动有礼容尤孝于亲尝痛先公弗及终养奉母李氏夫人饮食汤药必尝而进既卒哀毁骨立语周夫人曰吾以职守义不得离尔携诸子奉吾母柩归葬松江先公之兆是能慰吾志矣夫人受命归塟如礼乡邦贤之夫以公之忠孝夫人之淑徳着于人者如此是皆不可以不铭铭曰
　　烈烈卫公昔佐太宗龙兴而云虎啸而风义旌一张天兵奋举公时在阵克殚心膂敌旅若林披靡劻勷摧枯拉朽锋孰敢当内难既平公有显爵宿卫之留方面之托妖冦肆兴公实殄之帝命之嘉畴曰不宜列圣任公始终一致崇阶方跻奄忽捐世维公之生忠孝两全矧兹内助允矣其贤歴城之原山水佳丽刻辞贞珉用告来裔


　　文敏集巻十八
　　钦定四库全书
　　文敏集巻十九　　　　　　明　杨荣　撰墓碑
　　赠骠骑将军右军都督府都督佥事刘公墓碑
　　皇明肇兴而四方豪杰之士莫不骏奔景从以乘风云之防故智者效谋勇者效力皆足以着伟绩于当时垂芳声于不朽诚千载一时之遇也于时若开封宻县刘公讳先字光祖者盖亦一人焉公自少负大志有胆畧既长忠义慷慨才识过人适元末鼎沸之秋即募民兵以图匡济义旗所向罔不克防以功累陞平章政事郑国公既而元氏国亡公知天命有在洪武初遂率所部来归从鄂国常公信国汤公收河北诸郡洎西戡晋绛以败王保之兵复从丞相魏国徐公克陜西秦凤环庆诸州嵗己酉由平凉入觐承恩授骁骑前卫指挥佥事明年复从征迤北调骁骑左卫甲寅调茶陵卫加授广威将军辛酉调征云南所至身先士卒大小五十余战俘获斩馘甚众云南平置乌撒卫指挥使司陞公为指挥同知以镇之时治所新设莅事精勤抚治有方蛮獠信服未几赐诰进阶怀逺将军并得推恩赠父证如公职母范氏配王氏俱为淑人戊辰八月乙巳以疾卒享年六十有三将归葬其乡而道逺弗遂乃浮殡于浅土者十年至戊寅某月某日其子广始克奉柩葬于张固堡坛头村之原子男二长即广既袭公职复能继承先绪屡立战功积官至骠骑将军右军都督府都督佥事宣徳三年戊申复承朝命总戎甘肃领符节佩平羗将军印控制西北诸番大着威望明年已酉授诰赠公及先代皆如广职公之母洎配皆进夫人继室张氏封夫人次曰徳女二人长适甘州右卫指挥于翚次适西宁卫千户鲍玉孙男七曰杰曰偃曰信曰佑曰伟曰俶曰俨呜呼元运既终而中外防扈之臣外托兴复内怀僭叛因而纷扰者不可胜数其中能知几识变归顺真主以共成事功者几何人哉若公乘时自奋既弗克遂其匡济之志乃能识逹天命际防风云树功业于生前福子孙于身后可不谓之豪杰之士哉予叨禄于朝职专史笔忠臣良将固所乐书既为之序其槩而又系以铭曰
　　天啓皇明元运告终羣豪纷纷莫知适从惟公贤逹灼知天命效义来归志坚气劲勇冠万夫为国虎臣北伐南征奋不顾身勲业既隆位陟三品没四十年声威凛凛笃生英嗣实克绍承屡从车驾扫荡朔庭受命总戎秉符仗节覃布徳音边人以悦惟公才猷弗获尽施敷佑于后天报未涯锡命颁恩荣膺嘉奬龙章绚烂光贲泉壤绳绳继继嗣续繁昌将业罔替令闻益彰维斯丘墓秋霜春露勒兹贞珉永世无斁
　　杨氏先茔之碑
</div>
    <div class="pagination">
<a href="文敏集_page15.html">上一页</a><span>...</span><a href="文敏集_page11.html">11</a><a href="文敏集_page12.html">12</a><a href="文敏集_page13.html">13</a><a href="文敏集_page14.html">14</a><a href="文敏集_page15.html">15</a><span class="current-page">16</span><a href="文敏集_page17.html">17</a><a href="文敏集_page18.html">18</a><a href="文敏集_page19.html">19</a><a href="文敏集_page20.html">20</a><a href="文敏集_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
