<!DOCTYPE html>
<html>
<head>
    <meta charset="UTF-8">
    <title>衡庐精舍藏稿 - 第 10 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>衡庐精舍藏稿 - 第 10 页/共 23 页</h1>
    <div class="content">　　十二巫峯合沓新为云为雨竟谁真青春卧穏啼猿夜不梦阳台梦故人
　　聴莺懐邹继甫二絶
　　莺声日日满幽林宛转长唫复短唫不见昔时同聴客啼莺空作昔时音
　　二
　　旭日高槐啼欲断午风深竹弄还长莫言絶域如天外犹有莺声似省廊
　　度铁索桥
　　索桥宛似鹊填河诘晓凌风蹑屩过始信当年蹈水客只凭忠信出洪波
　　七天桥
　　七天漭沆接虚无六合浑沦见一吾度后已知吾丧我不须象罔索珠
　　天仙桥
　　乘风飞度万重云亲受皇人赤玉文为谢慇懃天上侣先天已向语前闻
　　山顶晚霁
　　八万山河一掌寛四天应合作回阑独怜到此谁为耦坐共羲和倚日看
　　下至梅子坡大雨
　　非烟非雾烂银光变作屯云雨欲狂八部仙龙来顷刻共留汗漫九天翔
　　防山丈从武阳驿放舟见忆春日同游奉答二首
　　平羌江上放孤舟想见峨眉影素秋正是谪仙吟自好那因相伴下渝洲
　　二
　　春日曽同聴棹讴青杨白舫共夷犹秋来依旧峨眉月独羡纶巾照白鸥
　　乙亥春日效长庆心身问答三首
　　心问身
　　心问身云何宴然春晨啼鸟尚高眠饶君安逸君知否不遂公车已一年
　　身答心
　　身答心云君莫夸君今住处我为家知君钝拙家常累不遣家安总是差
　　心复答身
　　怜君傀儡不能收专为抽牵岂自由多少抽人随线断谁从未断共君休














　　衡庐精舎藏稿巻七
　　钦定四库全书
　　衡庐精舍藏稿巻八
　　明　胡直　撰
　　序
　　同年章近洲补令桐城语别序
　　自嘉靖来江藩乡选登甲多者称癸卯榜焉或曰其闳瑰卓志之士亦众今年春予与梧阳张子近洲章子同第又同出癸卯荐者然二君质行修灵均有长者之度予得以周旋辟犹樛木之逢绳寝容之值鉴不假告语而自覩其失也若二君非所谓闳瑰卓志者与已而近洲子先得谒选令桐城将去予乃偕梧阳子过之语别近洲子曰子旧游于江之南北亦与知民事有可言乎予曰某未知民事然知今之令民者也今贤令未暇细论前后熟者得二人焉其一贵溪徐公者为句容其言曰今之令以佞上成声吾将以不佞上成声故其政专主养民自身及僚属上吏供应一切裁省行之三年上吏犹数挠之屹然不以撼也至六年乃定九年迁去吾以一二事言之可知也邑旧有二簿一典粮一典马粮簿岁启仓有例金八百四百以啖粮判四百簿自取公闻遂躬往主收判簿不得取例金焉马簿歳视马马九百余匹匹例一金公亦自往视马例遂絶邑岁募民兵四百每兵十金公两分之岁更畨募止二百一歳省金二千邑当吴越之冲民疲于供公令官厫养鹅鸡官池鱼闲地圃之賔至取供一不烦里甲岁自碎小而上数之省者胡啻万计其养民如此其一即癸卯同年罗汝芳者是也罗为太湖予遘之阳羡因以徐公之事讯之罗子曰公之约已省民类是也然以责之上吏恐难子不闻越富人之爱丑女者乎越人女贵室虞姑之谪女丑也月辍女之馈以馈其姑女于是得安其室越人非遗女而佞姑也斯所以善爱女也予始疑其言亡何闻太湖之政未期而上吏弗为挠周泽得以下行由是清弊薮夷冦窟躬率民垦田若干亩逾歳得粟以代偿民负兴学崇礼人自遵约僻壤犷民欣欢向化讼狱为空予乃知罗子之善爱民犹越人也然罗子性恬寡嗜旣登第家食十年始仕方劝农从止二三人自携饮馔骑步惟意上之人虽皆公称其贤而又无有私徳其情者是则罗子之政与徐公先后异措迟速异效然地之人皆称循焉斯予所熟今之令民者也近洲子喜谓梧阳子曰桐城与句容声相迩而太湖肤壤也吾今得所以为桐城矣予曰然迩者江南冦乆徴兵益赋交檄旁午即徐公不获节养罗君不皇礼教子又何以应之虽然吾闻之矣变无定适其载而不易者诚于民利之心也今夫诚心之被民辟若日之必暄随物斯水之必润随地斯濊彼其至性莫可得御也今吾子载其心以行因变而制理斯民之日与水也又曷虞旁午之不得节养礼教哉子又不见铜爵之足逾峻阪歴九折其置步益臧有吝之者日絷圉而弗驰将驰之且跅弛矣今之日设子当其难岂不益臧其步矣乎子往吾将睹桐城南国之巨障也近洲子益喜曰此何独桐城虽繇此上之可也请书以识弗忘于是梧阳子令予执笔书之引觞出郊以贻近洲子
　　送薛同年使金陵序
　　今观政进士铨期逺者往往以部请出使去四方纵身沐冰雪呼吸滃沙冒出虎狼之口至甘心不以自惮者冀得取道犇省其亲罄一朝之欢为私幸虽千万苦不自计耳而广潮薛某氏不能之西北徒慨然载目南睇于飞云之表乆之本兵武举録竣例遣使留都献成太庙于是职方大夫言于大司马许公曰今兵部观政进士岭南薛某可使乃大司马公遂上其名以行于是聮诸君子郊送而庐陵胡子则进而告之曰以子年最少则最父母所睠念今果得假余日取道归岭表上慰髙堂之睠用展其一朝之欢此则诸公所贤异吾子者特厚而其行又非有苦寒滃沙之侵虎狼不测之虞将逌然钟山之麓秦淮之濵倾都长行尊徳讯王人者人相织于道已而放南息驾于海阳愞夫鮿生咸夸问于载归之晨此比之终童之建节东归无以逺过然视子之色辞则以苟得归觐偿肺肠之愿其他无毫髪加乎其意子岂有过人者非与今人所最患者志见不旷逺耳子生于大海之濵见莫非海也夫见莫非海则进此而庸且行之将视之犹流澌喷沫也而况终军之事不亦蹄涔之纤润矣乎嗟乎吾以海观子矣虽然吾又尝较之以四海语江河则不啻大陂之一埳井者以天下语四海则不啻九牛之一豪旋者是故观海者旣大矣意不若以天下观天下者之尤大也吾闻岭表奥区昔尝有有道之士生焉子归或有遇则吞若南海者八九于胸中异日子来吾且以天下观子矣吾与诸君子期子者不细小也辄发其狂言庶几足以赠子
　　送同年黎叔期尹盩厔序
　　初涪州黎叔期举进士与予同伺座主李先生门予视黎子色辞若不欲华一第而已者予固心竒之已而又同观政兵部凡在兵部者余三十人多四方俊辨之士有所论议则莫不竒黎子于时晋国李某先选得令清丰乃即谋黎子为赠文黎子则称引圣学而激之以汉吏其言曰今天下人士童而习者类皆祖汉儒然循良之政竟不闻隆于汉者何也意者汉儒承斯文敝坏之后虽其考辨未析然各即见之所到而真意行之斯亦足有立于世今之操管为文大者罩天地而细入于无伦然言不必行行不必实及解褐登仕簿领奔谒势利交而得失求如汉儒之眞意者鲜矣而况圣贤之学乎一时读者然知黎子之贤有本末且曰使黎子为令不独不为今时吏且不为汉吏今黎子果领选补盩厔令诸君复委赠于予嗟予何以赠黎子哉闻之昔时有国主者独喜聚谷粟金帛牧畜至不可万计其视当时之锦玉妖姣则曰是不可以衣食人者也来輙唾而絶之客有欲为国主夀者聚族谋曰今主人性不喜珍吾虽有南海之晶珠西昆之璇树无敢献也若其所喜聚者则彼且山积谷量矣又非吾斗斛尺丈之可进者吾殆何以为献或教之曰子无以献也子惟告主人以若所蓄择饮而安食拥轻而防肥少发其余以仁其里人使日相鼓舞为主人夀斯主人之为福徳甚盛噫斯言可谓工于献主人矣今以黎子之所论说则何异国主之絶浮玩而甘实得者乎骈辞枝说吾不敢以献予将欲效实以语子又何加于子之自有也予之告子则亦曰饮食斯服御斯捐其余以及盩厔之民繇是赡于一国一世以逮无穷斯子之所树不将出汉儒而上之者乎不然人将曰汉儒少有而少用之且效矣今大有而不大用之则与未有而无所用者其过均也是则非黎子之所自志而自诵者也若予则终无以赠子者
　　别同年隂定夫序
　　天下有不可常者有可常者朝作而夕以陈宿为而明以幻此虽近蹔不可得而常也而况远乆者乎生于无始而不为老延于亿万世而不知其所终此虽远乆不能以不常也而况近蹔者乎然古今域内之夫不独其身都三事肘挂六印之大者靳以为固也即有飞羽之权康瓠之储莫不拥据以为万世之业至于耆生硕士号称博通者覩人地势之巍章服之炫则见以为矫然而龙兴聆人呼喏之众颂誉之丛则见以为烜然而神变得之则魄与之俱翔失之则神与之并禠此不犹凭海以观蜃气黼阁璇台竒物姣人绚焉可揽也然閴忽变消犹睢睢养养而盼其来是不知其不可常而以为常也夫以不可常为常则常者防矣此不亦天下之至悲也乎以予之凉菲自结髪迨今所际变若秋云犹幸知有常者存也今年春始得举春官列三百人之中方其唱阙廷燕省闱解褐于成均林林乎出络络乎入果若钜宗之昆弟之为出入者已而各观政于部寺署数十人居合一室暮而散辔晨而聚肩果若昆弟之析而为出入者而定夫隂子则与予合室而同志又若昆弟中可以语心者甚不可一日去也然自首夏抵今四选向之三百人去者大半数十人者仅数人今定夫又将出为南省户曹予顾视左右稀矣予因感斯人异时荣落显曶不可知升之或为龙虎沉之或为蛇防殆亦如此矣非独此也即凡有科以来隆贵拓落类若此也又前之楚汉曹刘齐晋汤武之事类皆若此也然则自徃古以来直忽区耳其终何可常也乎嗟乎其常者奚在也守夫蜀内江人蜀之先其人之隆贵俱已朽灭乆矣独其文辞之瑰功烈之輷巍至于今不朽灭者将不谓之可常也乎然其文辞功烈虽世世诵人口而其诵而传之者盖在人不在已也况其人亦递相朽灭久矣是终谓之可常也乎虽然是必有为之本者矣生之无始而不为远延之亿万世而不知其所终斯其有借于物者乎亦不借于物而贵传于人者乎抑不必借于物传于人而独在其一身也乎定夫合而观之其畧可知矣定夫以文辞首蜀士其他日功烈非可量其能不以隆贵易志意者不以予言也而予犹欲定夫知文辞功烈之必有本也然则天下之至可常者不在定夫之身而又孰望之定夫之邑有银台赵公者同志之桢表也至南省以予言讯之然也不然又畧可知矣若予与诸君子之不得常晤处也固无憾矣
　　夀徐桐湖年伯先生七十叙
　　余姚徐桐湖先生少治礼经不为训诂而好研其防归凡受经先生门者类陟显仕已乃魁乡士先后令福清古田治教节养一切以礼其语民若语在门者所至以异政称而上吏有嫉其好古者挠之遂发愤谢去民至攀号莫留乃为建祠树石以志不忘旣归授学三子子某第丙辰进士官比部郎又再岁先生年七十矣比部君以縻于官守不得躬觞怀悒悒不自得而其竂友闻之则谋所以夀先生者以广君意且曰先生砥躬治民进退钜节为世礼宗夀得如礼可乎某惟古者先王养老之礼隳已乆矣今猥欲以子弟亲好之私行之其将不为渎欤夫先王之养也视其老且视其所以老是故国老隆矣非莫为奉也而必以乡射之节崇焉非莫为使也而袒酳鞠躬为之荐焉非以无议臣也而一有所问则躬就其室以珍从焉天子所以擎拳跂踶若奉其王父母者何哉诚以老者道徳之尊匪是不足以导愉而示严也夫导愉则引年之道备示严则宪徳之忱将此先王之上下所以交相成而事业隆也今是礼既阔絶而先生又珍其道徳寥然屏乎山窈水奥之区天子不为闻有司不为问而独其子弟亲好各以其意愿渎而伸之可欤虽然先生再仕不乐而去身隐矣又焉所歆慕于其间故以彼胶序乡射之劳其躬孰与其子弟亲好奉席撰杖于山窈水奥之为适也以彼袒酳鞠之警其衷孰与子弟亲好致其菽麦蕡稻椇榛饴蜜杂饘酏酒醴芼羮随所欲敬进之之为饫也以彼笙簧琴瑟歌咢之烦其耳孰与击土鼓扣瓦缶而歌乌乌之为快也孔子不云乎礼失而求诸野是故先王非蕲乎人之愉之也蕲自愉其愉而已非蕲乎人之严之也蕲自严其严而已然则先生之为夀诚在此不在彼也而奚所歆慕于其间某也请为先生以是焉颂比之土鼓瓦缶附诸奉席撰杖之末即先生其寜有拒乎若其嘉谟懿画天子有问而远不可致则幸有比部君得于过庭者之既闳也君出而赋政入而告我后有日矣是则所以夀先生之大者而又奚嗫嗫焉以躬觞为
　　送周县丞之元氏序
　　余与万安周缮部君同年友善因熟其从子某者某始为府掾守吏部十年得元氏县丞职典马于是介乡之搢绅及缮部君请余言为赠余雅闻缮部君之论官也曰比民莫如令最比而狎则莫若丞簿丞簿良耶民将谓保母否耶民将谓家虎故择邑贰宜慎乎郡贰信斯言也君之语子也笃矣余复何言然子职马也无已则请为子言马夫牛羊之驯伏童子得麾肱而来之马则不然马有骏驵使牧者弗得其性则将奔踶逸驾骞坂超堑颠而毙者多矣不然者则宿无半槽之饲而朝有毒棰之威其豗而毙又多矣故牧马视牧牛羊难五方之民各殊独燕赵有慨慷悲歌结客少年之气使牧者弗适其情则将鸷悍鹰击鼓煽相起其顚于法也亦不少矣不然者则身有繁赋之累而官有圉夺之菑又未尝不蹙蹙然豗也故牧燕赵之民视他方亦难然马诚得其性则可以过都越国他畜弗能望燕赵之民诚适其情则可以急公死义他方弗能先是又在乎善牧者而已矣今元氏赵地也子素称谨敏温克急人甚已其能使人马之兼适也断可识矣其为保母不为家虎也亦断可识矣虽然予又有感焉天下一大马也旣已首燕赵则项臆齐梁腹腋呉楚肋胁闽越蹄足广蜀尾滇贵肩背长塞以之今自项以下未尝无事独首领得密迩皇仁然亦已疲矣牧者不尤为大急乎夫一邑一方之积一职一邑之积也子行试之可也
　　送太守范君之任淮安序【代作】
　　淮治左海而右河河又挟沂泗沭涟汜濉之流以合淮而入于海近代又疏防沟泄湖水以达之河为运道以故淮之地畎亩半为巨浸民岁食或不能半菽而况公租不可后又况公租之外必给力以奉文武大吏分司郡邑之需且以当孔道上下往来之冲不重难乎哉然是三者均不可以贷且杀也而顷年益以防警民外苦劫戮之惨内困兵饷之繁其间桀黠拳勇逋公贩私之徒辄复舍法从贼滋为民盭故淮之疲为可矜而其轇轕最为难治又今仕者之所聆而畏也往予之抚淮也适防始为菑民力已不支甚矣今予去淮已四五年予不知淮之可矜而可畏者其状何也今年之夏予秋官曹郎防稽范君承命守淮将行而请所以为治予以淮之为郡辟之孱弱之人外有迵风不留食之病内有痈毒莫可忍之害偏治之则伤其一兼治之则势不可意非人医能医之也必有神医医之而范君其谓之何虽然古法有云安谷者过期不安谷者不及期然则谷气者生人之原而病所从治者也即令有神医者作非不兼治也而治之必自迵风始予家濵海往闻海上战常北讯其所以则曰下之人困于取财而从冦为乡也故北上之人困于乏材而赏罚难操也故北夫以下方困于取财上方困于乏材而上吏之给一供不啻伯之四方往来之给一供不啻十之川泛觞滥之给一供不啻倍之此上下之所以益困而畔败随之者盖谷气薄也谷气之既薄掲掲然唯痈毒之治则其人弃已久矣医虽神奚为也噫以江南之壮实且尔而况淮之孱弱乎予往有慨于淮不得良二千石相与戮力反本而圗之则其病必不可瘳今幸获范君以往方人皆畏淮而范君以恬介独得淮然范君惇大中坚有逺谋其于治淮葢其人也不然淮南北之喉领也淮终不治将又有大可畏者存焉范君之行也旣先植其谷气为之三年有勇知方捐其所自畏以释天下之大可畏者又孰与于淮民之易异日天子徴神医能造命元元安利社稷者非范君谁耶
　　别王尚涵序
　　余结髪共学忘形期许内托骨肉之谊而外承拂弼之交者则与欧阳文朝氏王尚涵氏为最而尚涵以庚子举乡试第一人余得踵上春官久不相离也则又为最二人幼贫食苦其道所经尝肝胆相悉又最当是时二人方年少气劲今忽忽偕年四十髪星星白矣前年丙辰余始以学谕就试成进士乃尚涵复试己未不第亦复授华亭学谕以行邑之缙绅以为赠尚涵者宜莫如余始余之少也騃不晓事覩尚涵精敏持重揆物中情然而慕余性骀荡多易好为徃古之谈覩尚涵之择地后蹈择言后发则瞿然而却余入慕道徳出悦纷华欲寡过未能也覩尚涵之掲掲自果成于少不易于强则茫焉以不恒惧三者余方资镞羽于尚涵自视枵然无所用之也余又安能以无用之言而益夫有用之器也耶虽然物有之矣工之为轮也规之万之量之权之既无不至矣然必水之以眂其平者何诚以水无心而虚也故函牛之鼎万石之钟中实其窽则不足以入溪毛而鸣巨梃而况于用乎周道之繇也以其广也有好计者曰人之厠足方尺之外无繇也尽方尺之外而堑之人尚能繇之乎故曰九层之台其下千亩尚其基也马之良也非不直中绳曲中钩也自九方视之则曰此法马耳非康衢不行也然而以之峻坂则踬是故君子未尝不揆物也而虚者通未尝不择地也而宏者逺亦未尝不自果也然蹶而后臧习而后调盖屡迁之为善也由是言之无用者固有用者之所为用也余又安知无用之言不益于有用之器也耶曩余之教句曲也走师而问焉师曰教不在学乎嗟乎敎固难言而学尤难言也尚涵夙为今少傅徐公所器华亭公梓里也公必有以语尚涵者矣尚涵往矣观于水得东海焉景于人得少傅公焉聆于学得公之言焉进之为水鉴为鼎镛为千万人所厠足为康衢峻坂不易其辙寥乎为逺浩乎为大又恶知此之为用彼之为无用也嗟乎斯尚涵之所为用于世者也余于尚涵分当为规不当为防余言果奚以益之
　　别诸南明太史归越序
　　始绍兴诸南明君以丙辰对大廷天子亲擢第一官翰林修撰缙绅荣之而君弗有也则退与二三友讲求仲尼孟轲之道将大肆力焉既三年君得貤恩赠所后父封其母乞恩赠封所生父母如所后又得请告奉二母归咸出殊典缙绅又大荣之而君弗已也则又日与二三友求所以肆力斯道者曰吾将山居而静观焉比部罗子邹子侍御耿子及二三友咸有赠言令直为之序直常偕君试南宫凡就试者不下三四千人此三四千人者始尝登等于数万人已而得对大廷者止三百人而君独冠独能致殊典于其亲是君固千万人之一人也君之于亲诚荣矣然观之古今制科冠者不知凡几人惟宋之吕王张文数公独着使今有数公则又亿兆人之一人也然数公虽着于世谓之闻仲尼孟轲之道则又未也至近代罗吕二公迨今罗賛善公始皆有志于道盖上下千百年数人而已乃兹复有君是君之为志固可以軰推而世计之者哉夫仲尼孟轲皆旅人耳而闻于其道卽不可以世计则其道果在于荣遇而已乎君又岂以一日之荣遇为足显其亲而已乎虽然自宋以来尼轲之道明矣然使人知皎然求之于心者自越始而后之学于越者郎未有能臻于其道此又何哉意者悟未达乎则旣有敏识元解称妙悟者矣説未详乎则既有广譬博喻称笃论者矣抑未有必为之志乎又或不免重内轻外与尼轲之防殊乎非直足知也君越人也然则今日不溺于悟不耽于説有必为之志而无轻外之弊用能光大越学以绍尼轲之绪果不以辈推世计以显其亲者非君畴则胜之某闻之仲尼之徒顔子至矣而其所闻为仁之目则唯曰非礼勿视聴言动轲氏亦曰行有不慊于心则馁矣而卒归其功于集义呜乎此所谓尼轲之防未始以内外异观之者也君将山居而求诸此焉则静可也动亦可也异日出而柄世而君之复我者必不有殊于尼轲之防而可以行者也
　　胡氏世叙
　　胡氏之先卫国公赟自金陵辟地来吉伯公霸居庐陵至资政殿学士铨而着仲公贞季公阳居秦和至屯田员外衍南城县丞笺而着语在杨文节文贞二公载记中衍家南冈官至工部屯田员外郎阶朝奉大夫所至以循良称与黄鲁直友善倡和语在省郡志中又几世曰太字宗元始徙今义禾田繇宗元公几世为子忠府君子三伯曰雅字兴诗国朝永乐丙戌进士未官卒季曰和字成乐成乐府君子四仲曰哲字亶明宝坻训导以儒行著称子尔极尔极府君早世娶月池彭孺人生子二伯曰行恕字民悦仲曰行恭字民敬是为谦斋先生谦斋先生生六月而孤幼颖敏强记絶人不为儿弄家贫感奋常夜樵柴读书忘寝弱冠作运甓论师陈公异之令请于母彭孺人为县诸生而祖姑固止之曰汝孤无作业行孰为资又孰为若娘持门戸者先生泣下已之遂去里中严庄蒋氏为童子师因得备朝夕间办滫瀡奉彭孺人尽欢平时出必揖以告夕入如之晨起栉縰伺寝问所宜苦夜则张枕衾夏扇冬燠以时抑搔之竟后日力彭孺人末年病不能卧起先生率其妻蔡孺人更持抱之药必亲尝溲必视色夜呼未尝不在侧也如是者三年岁戊辰彭孺人终哀毁防絶忌日必哭以祭其天性笃孝如此彭孺人旣逝家无儋石食芋半菽或竟日絶炊披诵坐中庭旷然若不记饿否也先生于读书嗜古亦出天性书贫不能购则从其从伯敎谕君匡及所善萧载沃者乞假手録至数十部由是博通六经子史下逮医卜隂阳小説靡所不闚初得性理羣书近思録即手録诵曰此邹鲁正脉也遂殚思天人之际究极物理之原毎有意防辄笺疏其义旁于易书诗礼行间家居称引内则少仪及孝顺事实为善隂隲二书语恳恳敷肾肠羣从子弟服行凛凛无饮博忿争者四时家祠经费祗祀独首族人率一岁间不授徒讲业必半之祠下也雅慕范文正之义田曰吾家作者无忘吾所欲为族人寓楚囊家谱如楚编名养生鴈二以归曰有行亲迎礼者得递献之众虽迂其言不敢驳于时庐陵琅湖萧氏辟义塾重请师乃礼先生敎之先生之为教也先孝弟容礼然后举业杂体文科授之故其在门言辞茧茧如也体貌雝雝如也见者觇知出先生门以是乡党延颈致之恐后始先生从授学者陈公名某笃行有矩度防其门者独器先生而所善萧载沃者即出琅湖敏辨有志操喜栁子厚之为文既连蹇鹜为卓诡不可目前人操行与先生异然相亲友称莫逆云少又与里中故刑部尚书郎周公尚化友善周公砥节刚亷居乡独推先生一日贻书及诏书裁抑生员私议其可否先生报书曰吾子校论吾儒者今日事甚幸教我与世俗议异然伏覩今上嗣位之初下懐材抱徳一诏布天下此则神谟睿算絶等于后代万万者若今颁裁抑生徒冗滥一例遍天下此恐佻者倡和为兹无俚之画岂宸断之初心哉且今青衿冗滥固宜更张之日遂例裁定额以为尊圣祖训非不谓韪也至于大邦千百中仅存其什一不至数盈而强小邑数十辈中不刲其一二不至数虚而缩使大邦所出如小邦所存之上上者则在大邦何不幸之多也使小邦所存如大邦所去之下下者则在小邦何幸之多也假有希竒佐王之夫挺出其后亦以例格而不得入则何以能无弃玉之叹况大邦既黜之徒将袭籍来于小邑是导使欺君而翼于败之风为甚者也以此广材埤国岂不増挠哉仆则以为不如因人才为去取不以众寡格因风土为希稠不以郡县拘倘可为取士之效欤且穷居懐天下忧布衣谈当时事诚莫逃出位之讥然因吾子论难辄次裁答亦柄世者之乐采也幸不为过其再书曰裁抑之説昉于青衿之子规免差徭请谒公事假私蹊以备员名借冠服以圉齐民此则流弊之甚吾子所以龂龂言之岂不然与仆则以为周士之贵秦士之贱皆有繇来非可以一一罪士也夫提调教官造士之本也督学宪臣简贤之纲也诚令在上者敎育绌録首士以徳行导士以公正则本端纲挈就有竒衺之人懐无状之心者不得厠其间矣乃欲胶为定额以抑之不亦后乎且科举之法未有悉今日者然而弊之不衰才之不昌则以荐举之未行举主之未坐故也夫欲导为射示人操矢欲导为御示人执辔今尽以科举而督实行是犹诲射而示辔诲御而示矢也岂可值乎是故科举之外必行荐举则笃行之风倡必坐举主则凭私之路塞此不可易之势可见之绩也或者因谓士稽徳行则有刲股庐墓转用为欺之患此又不究其原而猥以俗议掣之也仆甚不然昔者三代敎以徳行而賔兴之若是则人当无完股而墓舎充郊鄙万不尔矣汉举孝弟力田又举孝亷国初首重荐举累累得名世士岂闻有残躯舍塜以规之者乎夫残躯舍塜以规进非今独难虽古亦难也寡悔寡尤以得禄非古独易虽今亦易也彼岂有轻捐其易而重几其难者乎且今患不有此等人耳假诚有此等人即贾名干世犹当登而扬之以树标于末世比之买骨以为骏招岂不可也今奈何遂以臆见拒良法哉万一今日能复此法则虽踵虞廷之比屋蹀文王之济济不足难矣仆之区区祛弊振靡亶先于此为国禔祉不竟大乎吾子异日圗之周公得书叹服且曰使若国初荐举法行则首诣公车者舍先生谁耶已而又拟为防问自代为对词防伟特一时并传诵焉盖先生虽伏蓬蔂不忘当时虽行乡闾要亦有所及非苟沾沾自好已也最后都御史王公讲学防台其意指出入朱子先生心不然之防公道吉上书陈辨公曰待归相见细讲先生退曰昔之处士多游公卿以相引重吾不为也遂竟不徃年逾五十意嫌逺出遂馆族之阳田时孙直方六七歳挈以教又手録国朝名臣言行録授焉今手泽具在馆数年猝病中风舆归一夕不语卒时嘉靖丁亥十月某日也得年五十有九乡戚知者嗟悼涕下中桀黠者更为之痛曰嗟乎寕天毙我何殱乃善人先生生平仁爱无猜先人后已虽优礼若严賔虽戏剧临之对必诚悃其容人慕娄师徳有防之者狞甚直面壁而已或延谢则欢然往虽曵止之不得其楮墨巻帙衣箧皆有常置倘廹无疾言遽色歩履御用不可得乱也故人虽以庄见惮又皆乐倾其诚至指目之曰刘髦先生也刘先生者永新人故学士文安公父质行悃愊出言为世口实与先生颇相埒故云故居扁曰谦斋又自称谦谦子所着诗文防逺辞鬯颇类豪者吉水賛善罗公尝读其贻子帖题曰先生诲子以知行为学以务名为戒富贵利达一不置诸口斯言覩见其心矣书法钟王劲逸如其人配蔡孺人宋安抚某之后生有贤徳能始终成先生之髙谊既卒欧阳文庄公为铭其墓生子三伯某是为晴冈先生仲某季某皆早卒女一适同邑南溪萧仲嵗庚寅附葬庐陵某都之小江边祖茔园乙辰向晴冈先生天凤字时鸣貌晳白遒雅自童逮壮未尝就外傅独受学父谦斋先生谦斋先生先授小学孝经稍稍通记始授四书诗传以贫故未冠出为童子师谦斋先生悔曰吾不忍贫令儿子夺举业不可也于是先生复专业举子数年里中故刑部郎周公延之教子侄眂先生所为伟之先生天性介特既内承严训又得周公观摩故其行益方格不可犯卑视侪俗之懻忮机利者里士有机利自喜先生耻而絶之退着蛙説以自广嘉靖癸未年二十八补邑庠士时家益窭食益繁乃出馆防州之萧氏又数年馆雩都之袁氏袁氏有士曰贡号称博通独与先生莫逆相期许而雩士又有何公秦黄公宏纲皆学于阳明先生最久称髙弟日过从论学曰圣人之学贵反诸心不事穷讨先生初不然之已而疑半信半时冬夜思家感更鼓之失然后释然信曰阳明先生之学葢独有本矣于是着自信篇曰余家雩阳冬暮思归中心忴忴怦怦靡有定也乃夜从友人家剧谈乆之返舍已漏下三鼓矣旣返逾时而后寝若熟寐而后晤既晤而聴犹三鼓也余曰噫何三鼓之永也乆之闻鼓声已四下余复就寝又若熟寐而后晤旣晤而聴犹四鼓也余曰噫何四鼓之缪犹三鼓也余乃揽衣起坐覩牕櫺隐隠有光自计初寝夜且逾半今其时愈乆矣东方之白岂非将昧旦耶而司更者缪盭若此使吾为令必笞司更者为上吏必诟为令者于是起而步于中庭眎牕櫺光则月色莹莹然白也已而忆曰尚未鸣鸡耶诹之僮曰果未也又诹邻壁亦曰末也余乃正襟危坐俟之良乆才闻五鼓顷之鸡声始喔喔然浃耳矣瞿然悟曰吾过矣过矣夫司更者始非加疾也以吾剧谈而忘其永也故疾后非加永也以吾忧思而望其疾也故永心之欢戚以意迁时之疾徐以心移是吾且缪盭若此奈何以罪司更者哉使吾诚为令也而司更者是罪诚为上吏也而令是诟焉则吾之缪盭不尤为甚乎吾是以知心之所系大矣故一尘眯目则天地易位一指塞耳则钟鼓失声苟由吾缪盭之心以察物而穷理是犹眯目以求上下之分塞耳以求清浊之辨也不可得矣故鉴诚明然后妍媸别焉衡诚平然后轻重异焉人心诚定静而安也然后至理得焉故曰唯深也能通天下之志唯几也能成天下之务不然未有不缪盭而妄欲罪人者也余于是信阳明先生之学盖独有本矣今夫灵哲煌煌万理从生物眯以塞病孰为甚曰饥渇之害莫甚焉孟子曰人能无以饥渇之害为心害则不及人不为忧也噫是予存心立本之始也吾于是着之篇以自信且以告诸同志请事终身不敢怠弃于是先生慨然发愤反出诸宿学者尚矣馆暇则从何黄二公及诸同志切劘退而静坐黙观虽夜不辍读书唯防大防为举子业贵发其精意不为训诂又着理论其畧曰后儒所以异圣学者惟以理为外者之也后儒既曰性即理也而又曰在物为理则谓性为在物可乎既曰在物为理而又曰处物为义则谓义非理也可乎又作常胜论散佚不传戊子冬谦斋先生病中风暴卒于家先生奔归痛哭欲絶终身以不得永诀饮恨言之未尝不陨涕覆面也乃着思亲记以自警其言痛切观者感动庚寅冬先生既襄事复如雩都究异同于何黄二公蒸蒸乎造宏深矣壬辰雩归病痢医者投以热剂遂病瘵癸已之腊月十日先生辞世终矣得年才三十九临终语不及家惟痛恨不得终养老母而絶先生生平以学古为期济物为心其既闻学也则以孔孟为期以不愧屋漏为功以得其本心为的以一物不得所为耻以恭忠敬为日履其再至雩也其气春融其色玉莹其謦欬如金石铿锵其遇事如游刃而有余地其人之接也如登台饮醇莫不薫心恋慕而交称其诚也一日着新履行道上有荷担者挤之泥淖履尽涴乃族人从旁欲殴担者先生力止曰彼非故也误也麾其人速去之先生从邑庠归天未曙憇盐水岭之石上见一人卧石侧齁齁然酣也袖有物嶐起先生惧人掠去乃偕僮候守抵曙视之即其族子鬻产金以输官者也先生立戒遣之先生居雩三年其及门士唯今袁侍御某周训导文最诸生文尝从游山寺见一人病痿挛脔局地旁一人曰使得一金谢我我有竒方起之先生为探囊不及一金与之同行者曰是安能待其起而验之耶先生曰吾闻言不自已吾又安能待其起而验之耶文一日侍行问曰今人视色辄动心何以止之先生曰今人子女虽容未尝不爱然未尝有不善之心者一体故也若能视天下色皆子女也何动心之有先生言行类此以某年月日葬坤塘大陇西盘形之原负辛戌面乙辰娶里中漆田周氏子三长即今湖广按察司佥事直是也直字正甫第丙辰进士初授刑部河南司主事以三年考陞云南司署员外郎于是先生蒙貤典亦赠为刑部云南司署员外郎次谅字诚甫邑庠生次问字【缺】甫孙四人顺字进道庠生颙字进逵显字进通頴字进迥
　　龙洲稿序
　　予方捉髪好攻文词至厌弃举子业乆不録岁丁未既壮始有子云悔少之嗟故所为古近诗多散落不记存赋二首竟亡逸丙辰官上都庚申出补楚臬归检故簏及门弟所藏读之如隔世语追忆夙抱似亦有所寓寄且多野人之况因令存之间涉靡冶如白纻诸词促为削去题曰龙洲稿龙洲在余邑南二水夹出广袤五六里中有各故姓菓园花榭修竹巨材回塘疏涧槿篱棘巷蓊葱莽苍负胜而奥余少与数子者读书其上虽去余十年心常到焉故自予未试以前虽有四方之作咸附是编表归志也诗文凡若干首如左辛酉二月日识
　　华阳稿序
　　华阳者金陵句曲三茅山之第一洞余昔仰禄教句曲盖三登三茅山焉山殊无竒诡独华阳洞幽胜志称洞与江通山拥波下上故昔名地肺洞其窍也自茅盈后若左慈陶景之徒咸依洞居余雅游辄徘回不能去然时方温经治章句应南宫试因有覩于圣人之防诚不欲殚精于诗所作诗仅八九首遂题曰华阳稿云
　　白云稿序
　　予不喜弄翰逾二年矣丙辰官上都覩词家学士麟麟称盛又方为社防雅亦引予予故以病自却然予获在西省省居禁城最西其入则陌纡而迳窈两廊槐栁夏春交防诸分司咸有砌草盘花瓮鱼怪石修竹嵬松硕栢古藤穉萝蔚蔚夭夭与尘案败几掩抑宛若古刹其南有白云楼楼北瞰上谷羣峰其西西山也予雅与二三子卧省闼经旬简出四时相羊登楼四眺若可揽结曰曛若绮雨霁若黛雪晨月夕若白虹素练东与黄屋熛阙相映照卒然遇之若依峤壶而覩神宫夜则乗月步庭阶隐约若在林麓当休沐偕出西直门寻各名刹步溪流登西山往往直罥幽耿辄不能无感发吟咏或酬赠追逐间作咸归寄情而已始虽有求工之心然知终不能工竟亦置之弗为深求因并録存曰白云稿比部古称为白云司因以名楼又予懐也故云
　　唐诗律选序
　　世多以律诗为非古予独不然诗之古不古不系于体之律不律也辟之求古人于世将以其质行耶抑以其状貌耶如以其状貌则必若植鳍削瓜然后为古人可欤其取冠服字画皆然有圣人者出虽贵麻冕而用必巾帻虽贵蝌斗而行必真草夫岂圣人不好古哉以为取古于裁制防画固不若取古于头容心画之为真也其于用诗何独不然诗之作义取含蓄温厚足以感人而体制次之今世唯骛词葩体竒以为胜其于感人之义咸盖而不彰汉儒议司马相如劝百而讽一者以此夫相如之文体古矣使皆劝百而讽一则又何以贵为予与郡人邹继甫官西省政暇间取唐人律诗删其繁猥令吏人録为四帙相与读之往往有当于心者若今世所共道者不假言矣其他七言律如张燕公云空山寂厯道心生虚谷迢遥野鸟声张曲江云遗贤一一皆羁致犹欲髙深访隐沦王摩诘云为乘阳气行时令不是宸游玩物华五言律如张燕公云山城丰日暇闭戸见天心忽有南风至吹君堂上琴岑嘉州云勤王敢道逺私向梦中归储光羲云恬澹无人见年年长自清如此语其幽怀忠抱虽千载犹能感动其于古三百篇之义何以加焉若独以其律体而异之是专取状貌而不贵头容心画也岂可格乎昔王荆国选唐诗百家后自悔曰费日力于此良可惜也予与继甫游而咏之未尝费日力焉因并叙其意以归继甫
　　送履庵万公赴江西宪长序
　　某尝从武进唐先生游则闻履庵万公词防为胜郑大司寇闻之曰其政事葢兼优云时公在湖北某方被命为同官或谓公已有休疏某盖惝然戚也寻闻疏上不报乃翻然喜辛酉春某至湖北公一见语合欢若平生乆之盖知公之为有道士也词艺政事只绪余耳已而同寝食接舟车事至纎巨重轻唯唯否否虽不语亦合其相期也非独某不可一日无公而公亦不欲以一日去某也公治湖北期年首先敎化痛抑贪吏导以亷耻公私往来宿所溢费尽汰而令甲之懐抚苗民动中其情故自公所在狱无滞囚驿无滥供吏不敢为暴闾阎安堵流民襁负不烦秉戈而苗土归者至万余指天子奬赉有加自他人视公虽一楮蔬不烦民一夫骑不使尽力以为难而自公行之自若也是嵗夏公以资迁为江西宪长以去而共事两宪副若南昌张公临淮李公与公游从尤习咸不忍别相属为言某以公之迁也其喜也同而忧也独公连疏请休今操柄者能陟公以奬恬而又适在予省固某与二君子之所同喜也然公行则吾身逺于蓍蔡而湖北骤失保母其为某一人之忧岂可胜道哉然则公当有以处某而某又奚暇以言溷公也且使某也告公以职事之内则公所有也某不必言也使某望公以职事之外则势所难也某不当言也虽然公固今之有道而望于人者也古之人曰达不离道故民不失望今者号称有道享一时之望天下唯恐不为大吏作而为大吏也则斯民竟失望何哉某尝有大忧于此而非公则谁为言又谁为慰彼有道者以为不曲而通则道不行不知其曲而通也未尝不逺道而病于民也民病而望失焉又乌取所谓行其道哉孔孟非古之有道而望于人者乎孔子于佛肸公山欲徃矣然所之不三年淹又何其逺引也孟子尝后车数十乘矣然万钟不以槩受又何其介然也孔孟乌有以变通而先失所以为行者哉夫孔孟之不忘天下视众人什百也然得之不得而犹曰有命而况众人乎然则众人岂欲逾于孔孟者耶其皆未忘上进而不知命也耶公学乎孔孟其道上退而不上进词艺政事虽所兼擅犹粥粥焉惧人知而名之公之往矣作而为大吏其不离道而答民之望也决矣公岂独为吾党慰且为天下慰公其无嗜退不返也而又令人忧
　　督府董近淮先生疏稿序
　　有为进西昆之璧贡南海之珠者焉有为漕江东之粳运关西之粟者焉二者其孰良于用乎曰子不闻昔之人有握珠璧不得食而毙者未闻有积谷粟不得珠璧而饥者也当其燕豫则庸珰嬖媛贵家纨袴之子寳珠与璧何啻千金一逮窘急则珠璧岂可与谷粟同年而语哉有用之与无用不待较而明矣君子之献言于君也亦然着封禅之书申与引之论非不有宏词烂説驰骋天下之巨丽绚然如西昆之璧南海之珠然使人皆循其词以陈事于上则上必不能晓辨以有行皆循其词以谕事于下则下必不能晓辨以有承虽自享以千金之价其无救于生人之枵腹也乆矣则又将焉用之信阳近淮董公以节钺镇川湖贵三省暇日出其疏稿示直因命以序直伏读叹曰若公之言则诚所谓漕粳运米人得食之以寄其生者也异夫世之聚璧珠以蛊时人者矣公自辛丑起家进士两为令民食其徳咸为之祠及晋为御史视鹾两浙移按贵阳陟抚延绥政绩多显白今总督川湖也则逆酋授首而肤功适成凡此公皆豫疏于上已而奏效不易其画辟之朝而食夫人也则朝生暮而食夫人也则暮生其凿凿乎有实用于当时盖读其疏即知其政不假论也予独以寛海禁一疏则当时读者或未尽悉未尝不为掩巻而叹公之言曰海隅穷民无田可耕若居者禁不下海下者拒不入闗彼岂肯俛首就死鸟穷则攫兎骇则奔此严海禁之隐祸也已而数年之后公言一一皆验其极至填人于壑连结数省之祸竭东南之血髓到今而未巳噫公之言用而福未用而祸辟如馈之谷粟食则生弗食则不得生存乎其人而已公又可少乎昔者贾生欲分割诸侯王消未萌之祸当时弗能用已而主父偃举之而汉室用安今公以名材简陟方未艾又安知不身究其用而无假谐偃之言乎直于是知君子之言必为谷粟之可食以生夫人使诚足以生人即或以斛珠而易斗粟吾不与也
　　夀总督中丞近山罗公序
　　国家涵育无类函夏内外防防恬谧生理之极唯楚西南连蜀贵阳万山防嵬攅防刺天巗谷谽谺箐薄蓊阻间出平陀人兽藂育则昔所称苗鬼西南夷之乡魋结猬聚间山编屋貌人性獍慓轻易乱一不可意动相鏦剚猱奔防拥不可栉理酣怒豪吞刘我边氓虽属羁縻实作不憓逮于庚子辛丑之年剽肆日猖朝家始议遣重臣出督楚蜀贵阳兵事开府沅水之上授以不御之权繇是奉圣天子威灵芟夷斩刈如解髋髀如搏虬螭既数年而稍定已而屯戎设哨星罗棊列如障逝水大势浸息渗沫犹滋又数年而始静方稍定也边氓咸曰吾民幸哉更生而未逮安生吾督府谓何及始静也边氓又曰幸哉安生而未逮乐生吾督府谓何岁之壬戌今大中丞总督南昌近山罗公适来镇抚而容山小丑方就奴累羣夷仄立且震且疑公至则下所属各条利害采择可行着为令甲耳目不怠昕夕有程节靡简苛堲墨导亷汰弱易窳饬藩销萌将必遴骁哨必厯乆镇扼其冲苗虽獍也不絶以兽聴民交易无相绐敓于是车辙之迩旬月之迅文经条达武纬恢章徳施广宻声威旁鬯民恬耒耜士狎鋋戈将卒无私汉土辑和近临夜郎卭筰僰人西极冉駹南带粤猺绾毂昆明贡献相望昔在挞武之君三年始克汉戈船将军屡出之不能收者公一旦缓绅而坐抚之鱼鱼然畜也诜诜然驯也頺乎若髋髀之迎刃而解也游乎若虬螭可引系而豢也寂乎若渊停之不波虽渗沫而不为溢也山险斯夷水奥斯明千里旄倪咸忻以跃曰吾何幸获乐生矣匪我督府孰胎孰成何以报之愿永千龄而午月之谷日实为我公初度之辰湖北各属大叅蔡君兵宪李君都督石君参戎洪君李君梁君申士民之请乃觥五溪之水俎明山之簌登献为夀公曰唯圣天子大徳曰生宵旰靡寜斯繇以致我何有焉羣属不已授简末寮某撰述以晋某乃为公诵江汉之诗曰虎拜稽首天子万夀又为士民诸大夫诵鲁颂之诗曰三夀作朋如冈如陵于时上下永贞同禔于治如天生而地成靡有疏数靡有竟既岂唯遐壤食福匪替
　　西曹集序
　　始予入西省省中称山东人李伯承嫺词赋而伯承语予辄推毂郢人髙伯宗当此时两君结都中文学士为诗社稍亦引予相从好日笃然予稔病才诎间睨诸君搦笔席间咄嗟成篇往往缩朒不敢进予又与伯承论相抵伯承重气骨喜瓌壮语予以气骨尚矣而神韵先之辟人之生有颀然魁硕鸷飇虎视叱咤风雷者至扣其计画无所之则何取焉假令志意摧三军智勇饶王公虽身不七尺或状类女妇子其乌可尠哉是故人不专颀硕贵在神智诗不专瓌壮贵在神韵虽然世之语神韵者希矣伯承闻予言或然或否至相与共读伯宗诗则又未尝不交口同然目相视而笑也岂伯宗与予二人所称道庶或有兼之者与予尝块卧省署伯宗时叩寝纵论天下大计自负其竒不肯与世比方廕臣窃魁柄頥指中外士伯宗独据法裁其私人屡坚请不回又尝赠言事者诗柄家大衔遂因藩封出伯宗为右史时予先佐楚臬逢伯宗郢上相与道旧引满尽欢出诗数篇皆洒然冷汰于物无吊湘之悲已又出西曹稿指曰此非子与伯承曩所然可者与伯承旣叙之矣子寜独嘿乎予闻楚有杞梓不用栋章华而置为丽禅榜其文采犹炳炳着也他日匠石顾之始徴其余材为栋今是篇固伯宗之炳炳者也恶覩其不徴于匠石者与予因述畴昔伯宗修业之勤并逮其大节若此覧者不为胶体而谈艺局艺而论世也则庻几哉知伯宗矣
　　刻击壤集摘要序
　　予既以致学而又苦病侵时时思归田野以求所未至适同郡防山陈子与予同官川南而又同此怀也则相与追忆唫望无目不在青原白鹭之濵匡山湓浦之间且云吾二人者非独归也葢将有大归焉暇日取古人归田诗共读之以寄所怀多见其有激而云独渊明之作可谓夐矣亦终不免于杜子美枯槁之讥予二人者虽爱之咏之而未足以尽当其衷何则以其犹有人之言者存也一日予为出尧夫击壤集眎陈子陈子手而读箧而玩逾歳复予曰吾读他诗非不如珍羞可口然似有遗防焉读此诗则知天下无遗防矣异日水邉林下舎此奚归因相与摘其要者将刻之而属予以述其故予少闻先师欧阳公曰尧夫圣之乐者也今读其诗然后知先生之乐非常乐其学充焉尔矣先生之学非常学其几先焉尔矣几先故体防体防故应妙应妙则化而顺化顺则达而充夫旣充充然达矣然后能交食于地而交乐乎天故乐非欲言也而不能不为言言非欲韵也而不能不为韵韵非为诗也而不能不为诗今夫大造至矣唯剥而复乃见天机始胎而姤姤孕而震震上坤下雷出地奋庶物冯生此先生之所为矢词而成篇也予虽能知其然而不知其所以然而况能与于其几也哉予将以晩节师淑先生之万一以庶几所为归者非陈子其谁予挈之虽然大音不响大羮不嗜乆矣摘而刻之者匪独为予二人水边林下之计亦将有和而好之者矣或以其辞非汉魏调非盛唐则又如九方臯之马吾知其千里而已而诘之者曰是牝且牡耶骊且黄耶非惟予不能言亦不能知也
　　刻乔三石先生文集序
　　文章之作何近代品议之异乎盖近代作者闇于大道而专仿子长以称胜其语人曰是规矩在焉其实袭也夫古之文众矣子长与庄荀孙韩老左凡六七家咸未尝相袭等而上之读彖象者若未知有典谟读雅颂者若未知有训诰读语孟者若未知有系辞何则彼文者道法之所出不得而袭焉故也譬之为居栋角肖也然各一其材今曰阿房灵光材最古乃采截而益之亦曰规矩在焉可乎今夫规矩各一物自巧匠运之为规而员出焉横之为矩而方出焉故规矩者方员之母也而方员岂规矩哉是故道法者圣人之规矩也道法备而文言之以诏诸世此圣人由规矩出方员之迹也方员之迹无定体故为典谟为彖象为训诰雅颂不可穷极执之则窒子长之雄健则亦方员之迹见乎一体而已乃独逡逡焉执子长以为规矩而袭用之是焉知规矩当时惟何大复力争之惜矣知言如大复而早世未酬也关西三石乔公自少为大复督学髙第故其文虽不颛仿子长而实郁然有汉人气考其人悃愊介特忧国急民厚伦树风瞿瞿慕道法者也读其言可见公他行具予友孙淮海君叙中独其一事世罕闻方严氏盛时天下名人无不序钤山堂集者徴文逮公公遂引避不复仕若公可谓壁屹伟丈夫矣公又岂肯承他人涎唾縁袭为文者耶淮海携其集入果果守慎斋伍君又公督学髙第弟子也将翻刻于果而属予叙之于右
　　南富王氏续修族谱序
　　方予龄齿已知邑南富王氏族属繁爚至捾髪侍海阳尹自斋公常徳二守劈泉公自斋方格恂亮劈泉宏濬明懿一见咸以古圣贤之学见属予时喜宕莫入也后又与自斋公家子贡士仁卿姻娅因谒其伯父太仆修斋先生覩其仪刑癯然长者继与子敏侍御同年子荐太守惟弼令尹同试南宫三君子语余必以学而余亦下上切劘不敢自委放余然后追叹自斋劈泉二公之逝不得复相从为可悲也今惟弼与余又同宦西川荷丽泽有加焉而惟弼乃缄其家谱示余曰此修斋与半峰郡伯续编属为之序阅其先世自唐荷山长者迈种潜徳肇居连岭奕世有明逺翁始移今南富又再世生明道美道二公当宋之时二公子孙蛰蛰麟麟昌家勤王声光已烂江介到今七百年内井灶第宅蕃数万指冠緌鼎甲侍从方面两埒峙煜乎盛矣乃以余所觏则又特异葢王氏之盛自太原琅邪勲庸文藻非不都防然未有翩聮以兴于学若今南富诸君子之众者也夫学学为仁者也仁者以天地万物为身而莫先于亲亲今惟弼与诸君子订谱敦宗约范严饬以兴一家亲亲之义伟焉乃又有循政裨于民物其学非沾沾者伦虽然予尝见自斋劈泉恒有忧先天下之志而未之酬诸君子继出誉髦任重弥力寖明寖昌虽以仁夀斯世防合天地而族万物可也然则大王氏之学者自兹谱始予故乐为序之
　　刻督学集序
　　道原至一而防见于至不一是故以至不一求至一固不可得以至一而拒至不一尤不可得何者至不一者固至一者之无为为之而不能不为者也不观日与月乎贞明之体至一而防见于下土虽寸壤尺波容光隙地莫非明之所被夸父逐之于隅谷犀牛瞩之于两角固不足以得其体然谓下土与隅谷两角所见非明也乃欲截而拒之以专求于无所被无所见之间则亦将二而违之矣是故苟不得一则虽块立尸居杜机忘言固非一也苟诚得一则天地之持帱日月之临照山川之峙流庻物之冯生吾得絯而论之无非一也上之二帝三王下之九流六家内之六经外之诸子百氏巨之家国朝廷郊庙庠序贡举饟饷军府之制细之礼器乐舞少仪内则药工师稗官小説之故吾得絯而论之无弗一也古今之学术上下之政治吾得絯而论之无弗一也然而一之一也易不一之一也难予不能知一而幸友于淮海孙子方予与孙子足未相数言未相洽骎骎乎合矣已而足相数也言相洽也不知孙子之为予予之为孙子也孙子生神颖长学于道林子视其气杜机忘言弗谍一光至读其诗文凡数千万言达于天地庻物究于帝王辨于诸家放于上下内外巨细尤严于学术政治而皆出于几防之所絯其韵不假揣度而靡不应律其辞不烦比拟而靡不合轨予知孙子之无为为之而不能不为虽千万言无言也进乎一矣孙子督学闗西门人尝刻其诗曰督学集今台山邵子刻藏保寕者增文类复仍其名岂不以孙子悟道得一自居闗中寖盛也夫孙子名满天下而莫逆莫予若序而传之以明孙子之学非予谁耶
　　刻正学心法序
　　学术之异同非谓近代葢自孔门而已然矣孔门弟子唯曾子子夏最少至晩年各以其学为列国师葢曾子之学一贯自得而发之大学以传子思孟子孟子之后凡几千年始续于濓溪与明道子夏之学笃信圣人其言有始有卒意以末为圣人始事以本为圣人终事故传其学者能遵闻见谨器数今着于记者可考波被汉儒而训诂繁增太史公称当年莫竟其指屡世莫究其説者盖其极也已而浸淫晚宋到于今而盛行故二家之学皆出孔门传及后世而异同相訾何哉盖为曾子之学以由本达末为序为子夏之学以溯末探本为序由本达末者心外无理而物无不通也遡末探本者索理于物而求通其心也是故本末异序心理殊观而异同之訾兴焉此岂一朝夕之故哉当子夏在圣门夫子已诏之曰无为小人儒夫子夏岂若后世骛利小人哉葢警之无为小儒也已孟子论北宫孟施一曰似子夏一曰似曽子已而又曰不如曾子之守约则学之大归葢已较然辨矣明道以后作者非一然断然示人先本后末反求诸心则未有显赫如近日阳明先生者也直长不知学方壮游南野念庵二师与闻先生大旨弗克自决及读濂溪无欲为要之语已涣然矣已又见明道述天理由自体而得又曰不可以穷理为知之事曰天理具备元无欠少曰以诚敬存之不待防检不须穷索其训致知格物曰物至知起物各付物不役其知则意诚不动又曰人心莫不有知惟蔽于欲则亡天德然后益信阳明无一语不与濂溪明道合其逺接孔曽以上遡道心精一之防复何喙焉乃摘取三先生语彚之以时观省葢自知其赘而未能已兹者柄学蜀土日语诸士虽兴发颇众犹复牵于文义有若予昔之不决者同门髙泉谢公谓曰子盍以三先生语刻示之闻之今抚台二华谭公公曰此正学心法也遂以名篇廵台近麓李公重嘉韪之乃属果守慎斋伍君入梓因以二师论学数书附焉直因序其所繇为诸士朂嗟夫诸士不予信而信数先生不数先生信而自信其心可也然犹有惧焉学莫辨于本末尤莫辨于身口学堕诸末不及反本犹惧其牿若堕口耳则将奚捄此又直之反躬自皇而重望诸士也
　　贺抚台三川刘公晋陟少司徒序
　　事变之兴非一日成也盖必有积而醖之者焉戡难定倾遏刘保大发嘘噏之猷而树瑰雅之烈亦非一日成也盖必有待而借之者焉益州之部三面阻夷不隔一塞自卭筰以东冉駹称大绾毂夜郎也黔相牙其间皆土夷酋长及江介逋逃所为都宅而窜伏者非一日矣其俗杂氐其民易动而难戢旋扑之则振起而众缓治之则虎负而深夫既缓之而醖其祸矣然欲以一旦戡定而殄戢之非诚文武忠猷任事之臣何可几也唐南诏之乱得李賛皇乃服宋李顺之变得张忠定乃安国家往为蓝鄢寇剧至司马彭公西来乃定越兹五十年矣复见今三川刘公嗟乎此岂非所谓待其人而借之者耶公之始临也支罗挟冉駹之凭虎负之势抗命已五六霜先时备兵宪臣莫敢孰何唯日挞我民冀泄贼忿贼视而笑如是者数年去年八月公议亲征有司犹上书讽上公愸然曰吾弗往则临敌将佐何取进止维时九月之初秉钺东征某不佞覩公文武忠猷可动鬼神赞曰行其防乎公果夜梦巨神仗劒叩寝告曰吾为若杀贼公占之曰是必神翊予破支罗也讵谓白莲党从中崛起神乃翊公而戮之耶白莲党者故妖贼张寅亡命潜秦晋蜀地纠煽为逆积数十年凡一省中从者不下数十万而蜀蔡伯贯者亦魁杰也蔡之徒防曰重庆蜀壮郡吾出不意破之则与支罗连坐遣一酋拥兵北取汉绵直薄成都其先置者内应举火则全蜀定矣不虞公提重兵临重庆若从天降潜伐其计不得逞攻破旁州县公立命中军受方略分兵捣贼贼见有绛衣巨神遂败乃尽根株断之而先遣伐支罗兵将亦以是冬荡定俘斩至不可胜纪盖未半年而二巨宼尽平防甫平则公晋陟司徒之命下矣或曰公歴卿佐旧矣往权家燀赫薰炙而公独外出乃兹始从蜀台晋今秩则前之拓落而艰关者固为西川待之此岂人力也哉其天也夫而西川人士与官西川者何其幸与以某窃观公才猷近賛皇刚决近忠定然敬寡属妇墨作亷退然以民隐撄念宏度虚衷从善如流温恭而有礼则于古人不知孰后先嗟夫天之所以待公者葢又有大者存焉于是凡西川在蜀三司咸曰吾党被陶教席勋猷非欲一日舍也然又无能夺乎其大者则授简小子某敬为之言以发其眷眷又为天下贺其待之大者故序
　　刻武经七书序
　　直尝慨古军政司马法不传而孙吴独以辩谲徼称武经非王者宜用有长老先生哂曰子无异也夫易传戒机事不宻孔子贵好谋有成兵家多算胜少算不胜此虽黄帝太公不能违也而况后世乎方猾夷之剽攻巨盗之盘噬羽燧交施主震民摇师兴十万日费千金存亡死生嘘吸霄渊而将兵者不有竒算密画以取胜敌乃曰我为王道是不仁之大也黄帝太公之异孙吴非异其法异其心也心之公私即道之王伯分焉子乌得废其法乎久之目击倭虏为变一时诸将败衂漂血千里其间非无鸷击颷发之士而佣帅寡于宻策愞夫诎于先发往往为贼计所乗然后知孙吴之不可已而讶上之人之未有以教也孙呉之书具在世之武胄有终身莫谙其名文者或谙其名文矣又止于墨诵应科竟未能有皎然试之其身者则何殊吾党之诵孔氏而未能身明其道者也夫孔氏之能兴治已乱至明也人不能身明孔氏而治之莫兴乱之莫已则尤孔氏之不效是重诬也今之诬孙吴者亦然以不教之将抚不链之兵一旦事起上下靡从徒使文臣辍民务以经武事齐民既出食食兵矣乃复荷戈而代之死以至近募逺徴莫非朘闾阎之膏以填其腹盖宼未殄而国已先瘅矣所用非所养所养非所用则以不教将之繇弊也而谈者乃咎诸时势将卒之乏不亦左乎侍御近麓李公承命按蜀曰吾所按惟文武大事而树风正表既丕振斯文矣又念蜀地近多故而武弁坐遐僻无从得书乃属阃司管君某陈君某刻武经七书遍示各将佐而属直以引其端直因述其防为执事者深瞩其六韬非出太公穰苴尉缭文非古兹不遑论著
　　瑞泉南先生文集序
　　予自童喜攻文词骛为竒诡不肯休颇自矜严以号于人曰古诗文法当尔也比壮有先生长老训之曰若小子奈何以万镒珠弹飞肉不可还以连城湛卢辟锦石不折则阙寕不悭乎今夫人至灵者心也而道出焉可以三天地首庻物自陶唐氏得之以协万邦有虞氏得之以光海隅三王得之以式九围清四海尹陟得之格皇天周公得之兴礼乐孔子得之卒为万世师系其大哉奚啻万镒连城而子小用之奚翅弹飞肉掘锦石吾不暇为子笑且为哀之予始闻搪焉若有阻也而问曰文终不可为乎曰文者圣人之所有事也吾告子以协万邦光海隅式九围清四海格皇天兴礼乐师万世文亦至矣圣人奚不为文哉且子之所谓文是犹女归刺绣文之工而未覩山龙火藻之从生是犹宋人雕楮叶之竒而未知徂来新甫之松栢之为真也是奚足语文子不见自汉司马相如工富丽中人心髓延及魏晋六朝凡数百年刼夺不可已甚矣哉其祸天下万世之蛊毒也子尚攘攘焉慕之以夸严于人仁者固乐为乎予于是惶然汗下口禁不能言又怳焉若有醒也已而悔弃所习凡有年矣虽未得于道然灼然知蛊毒不可近又未尝不自哀且以哀人雅闻渭南瑞泉南公少喜词赋日为数千言既守绍兴偕其弟姜泉公闻阳明王先生语学遂悔弃其宿习奋志求学葢有先得予心之所同者当其时王先生始以学倡东南要归于本心正所谓三天地首庻物者而信者尚希公生闗内居西北为辞赋薮乃一旦弃去变而之道岂非所谓天下大勇者哉公既闻学以书扺其侣马西元溪田诸君挈而之道诸君错愕不能决第称公之言以为宏大不知公既泽于道而文之犹之覩山龙火藻自不屑组绣树徂来新甫之松栢者固知楮叶之不足矜也先生既终之几年姜泉公裒其先后诗文得若干巻已付之梓姜泉公之子叔后予友也以序见属予考公方强闻道未传年而逝孝友之徳循良之政风被四方久矣向使天假之年公所就不可涯进则格皇天兴礼乐退则求为万世师无不可企者悲哉已矣兹集之刻俾世之弹飞肉掘锦石而矜为组绣楮叶者读而思之慨然感于公之大勇咸有得于大小虚实之辨则斯道斯世之从系不尠小也序恶可辞
　　别赵尧卿序
　　果州赵景雍尧卿少慕圣学游庠厌举子业求诸物理茫无入又厌之遂偕其友二三子者去而学仙释既独反正阅十年矣适予视学按果乃介其子庠生从吾者从予订学无一不契时年六十余而志弥劲而功弥殷予以病致归尧卿买舟浮江别数百里外请曰雍也幸有省又安得令二三子翻然归乎予仰而叹蹙蹙然而恻曰吁哉难言夫二氏之于圣人不异于异而异于同今世儒守吾之粗而异攻彼之异而粗非不厉戈矛严藩堑也不知肘腋之士方退考其有同而内顾决裂靡所从归则又安得不舍而趋之乎是则世儒之驱之也乆矣吾与子又恶能使之归哉虽然子不闻之有天者有天天者有地者有地地者二氏以为吾得其天天地地者足矣吾焉知其他不知圣人得其天天者以成天而物无不覆得其地地者以成地而物无不载是故二氏之私不如吾圣人之公也二氏以为天有时隳而天天者无隳地有时裂而地地者无裂吾得其无隳无裂者足矣吾焉知其他不知圣人虽物无不覆而不隳者固自若也虽物无不载而不裂者固自若也是故二氏之偏不如吾圣人之全也尧卿盍为吾告二三子公者圣人之所以尽性者也全者圣人之所以至命者也二三子全性命无以为则又恶能必为其私且偏而不为公且全乎是故善辨二氏者辨异于其同吾知归者之不独二三子也此予之所以别尧卿者也复何言
　　梁陶贞白先生集序
</div>
    <div class="pagination">
<a href="衡庐精舍藏稿_page9.html">上一页</a><span>...</span><a href="衡庐精舍藏稿_page5.html">5</a><a href="衡庐精舍藏稿_page6.html">6</a><a href="衡庐精舍藏稿_page7.html">7</a><a href="衡庐精舍藏稿_page8.html">8</a><a href="衡庐精舍藏稿_page9.html">9</a><span class="current-page">10</span><a href="衡庐精舍藏稿_page11.html">11</a><a href="衡庐精舍藏稿_page12.html">12</a><a href="衡庐精舍藏稿_page13.html">13</a><a href="衡庐精舍藏稿_page14.html">14</a><a href="衡庐精舍藏稿_page15.html">15</a><span>...</span><a href="衡庐精舍藏稿_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
