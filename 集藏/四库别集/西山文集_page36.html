<!DOCTYPE html>
<html>
<head>
    <meta charset="UTF-8">
    <title>西山文集 - 第 36 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西山文集 - 第 36 页/共 41 页</h1>
    <div class="content">　　宋　真德秀　撰
　　祝文
　　镇安庙祝文
　　廼者吾镇秀民嵗以上春良日相帅祗荐于神因饮福焉所以答鸿休而迓灵贶也某以持节过蒙获与斯防敢陈菲奠因控悃忱吁自庆元龙飞以来南宫防音不闻于镇人之耳者盖十四年于今矣岂神无意于此邦之士其寥寥而弗嗣也明天子将复下求士之诏惟神其大芘兹土俾濯缨天池骧首霄汉者继踵而起岂非神之大赐乎仰翳明灵鉴此诚祷
　　广恵庙祝文【乙亥建康】
　　呜呼江东之民困敝最甚者莫如桐汭旱蝗之烖酷烈最甚者又莫如今嵗夫以甚困敝之民而遇甚酷烈之烖几何其不化而为馁鬼流而为饿此某之所以朝夕忧危思所以拯救者如其躬之疾疠然而赒防赈济凡人力之所可为者有司固不敢辞其责至于均调雨旸销弭烖沴凡人力之所不到者非神其曷有济维王自庙食于兹土凡几百载矣民恃王以为父母有水旱而必祭今嗷嗷之氓有甚于赤子之待乳哺神之仁亦岂忍坐视其将毙防命幙僚展谒祠下所以赴愬于王者如此惟哀恫斯民而亟救之更千百年其敢忘神之大恵
　　中元水府庙祝文
　　某自春徂冬三至采石而三谒王顾岂有私祷哉以王之威神歘硅震燿能相上帝而泽下民故也今民病剧矣若冬又无雪则无麦春又无雨则无禾哀我人斯将陨沟壑王其忍闻之乎廼者飞霰之祥效于日至矣惟神终此大恵使一腊三白以袪沴气而兆丰年若乃田事既兴膏泽时至兹尤农人之所跂望者王其哀痌斯民民亦世世事王无怠
　　广恵庙祝文【广徳相庙】
　　于虖王之神功圣徳衣被天下而灵响震发寔肇乎此邦犹日升嵎夷而烛万国江出昆仑而吞百川也某自行西方遇王之祠未尝不肃然起敬况于巍巍炳炳众
　　庙之所祖虖揆日之良【阙】　　　　　　　　　　若其区区为民致请者则敬心以祷又敶兹【阙】　　诚皦然可贯白日
　　广恵庙祝文
　　世以仲春【阙】日为王始生四方士女大防于祠下是非有无盖不可攷矣然于此乃见人心归戴之切焉夫民视王为父母而谓王不以子视斯民者愚不信也今江东之民艰食方甚亡异于赤子之失乳惟王以父母之心哀之救之以全其生而塞其望幸甚
　　范忠宣公祝文
　　维嘉定九年嵗次丙子二月甲申初四日丁亥故丞相忠宣范公祠堂成具位真某谨率僚属以羊一豕一告祠于公曰呜呼治平之元公自畿县来漕江东曾未数月入为御史故其行事不少概见独其所赋筹思堂之诗刻石犹在诚通造化念其羣生有徳之言随寓发见兹非为政者所当矜式乎是用辟堂之东楹敬祀遗像以寓髙山仰止之意若夫立朝之大节行已之大方誓以没齿惟公是则明灵不泯实监此心
　　广恵庙祝文
　　【阙】　　　之为郡介乎浙右而乎江东然厥甚瘠【阙】则夐异乎江浙之风以下下上之赋虽粒米狼
　　戾且粪其田而不足况于逢嵗之艰凶既前驱以旱魃之虐焰兮又后继以妖蝗之铦锋环千里皆赤地兮况望其栉比与崇墉赤子嗷嗷而谁愬兮分捐瘠于沟中嗟人力其奚施兮頼神明之哀恫雪霏霏其三白兮又零雨之蒙蒙既优渥而霑足兮获及时而趋工顾某之何知兮屡干渎乎灵聦盖随扣而随应兮噌呱之鸿钟岂某之愚足以动神聼兮盖神之爱人故頫鉴乎防衷瞻麳麰之被野森云涛之飜空茍兼旬之明霁即坐收其全功神既加恵于其初兮顾岂惜委贶于其终兾燥湿之孔时俾黍禾之偕丰易枯槁而芳润转愁惨而春融某将大书特书以纪神之休应兮期焜燿于无穷
　　诸庙禳蝗祝文
　　在诗有之去其螟及其蟊贼毋害我田穉夫此人事也乃以属诸田祖之神何哉盖御菑弭患在神为之则易而在人为之则难日者本道郡邑以蝝生闻天子有诏俾长吏祷于山川百神之祠是亦周先王意也惟王庙食嵗久隂威赫然霆奔风驰山岳可撼况区区虫蝗之孽乎驱之攘之以升炎火是直噫吹间耳防共致祈立俟嘉应
　　广惠庙祝文
　　某间者伏谒祠下敬以三事有祈于王威灵赫然随荅
　　如响纶音诞颁锡以廪粟为万石【阙】　　　　　仰哺之民頼以无饥又闻嵗除至于人日嘉雪频仍宿麦防润非王之慈仁宻赐覆露其何以底兹某与二邑十有四乡之人同深抃蹈惟是溪湖之流尚梗舟楫之运犹难一雨霈然使千艘浮动此尤朝夕之所企望者惟王其终恵之
　　奉安范忠宣公祠堂祝文
　　故丞相忠宣髙平范公廼者仲春即筹思堂东楹以妥公像虽有以见区区尊贤尚徳之心然其规橅简陋气象卑狭每欿然为之不满也夏田告登振廪讫事既新贡宇遂建斯堂撰日之良载严登奉冠剑山立徳容穆然熙寜立朝之英风元祐当轴之盛烈凛乎其在目也九泉可作吾谁与归秋菊寒泉荐此芳防兹诚炯炯公其鉴之
　　辞夫子庙祝文【建寜】
　　昔者先圣之门果如由艺如求然后许以従政某也器凡而学陋曾未及二子之彷佛而叨恩出使遽寄以一道生灵休戚之命宜其不足以称塞也然节用爱人之训拳拳服膺者未始一日而不敬奉诏守泉遂将去此誓当益尊所闻而行所知以终无负圣门之律令尚飨
　　明道祠堂祝文
　　明道先生其年未弱冠已知诵夫子之遗书虽一命之士当存心于爱物况于乗使者之车然学力未充其愧于民者多矣叨恩假守誓当服膺训言益求所以用力者庻几有以赎今日之过乎尚飨
　　东南岳庙等处祝文
　　某书生为吏无以瘉人惟有不欺皎如星日頼神之赐讫遂终更诘朝有行不敢不告尚飨
　　范忠宣公祝文
　　故丞相忠宣髙平范公廼者建公之祠于治舍瞻仰【阙】而取则焉今虽去此然椟有遗书殆亡异【阙】
　　奉香火于左右也以责人之心责己恕己之心恕
　　人誓毕此身毋忘明训尚飨
　　刘忠肃公祝文
　　呜呼公生于建水而没于金陵光明秀杰之气当已融而为乔岳灿而为列星至于论议之崇宏事业之隽伟播在简册者又将垂千载之仪刑某以乡闾晩出虽不及执经于堂下然读公之书友公之子犹彷佛其平生朅来江左属嵗饥馑鲐背黄发之叟诵乙未捄菑之绩往往欷歔而涕零某之视公无能为役独于遗训之炳然者每拳拳而服膺其于恵孤恤鳏之政既尝窃取其一二复刋梓以布之海内庻几传此方挟此药者皆足以起沈瘵而苏醒被命守泉谨拜谒祠下而去继自今强学力行益当思所以自厉者上以无忘于师训下以不辱于乡评尚飨
　　镇安庙祝文
　　某不【阙】　恩列位于朝者凡八年莫邃于禁林史莫【阙】重于稽古礼文之事而某也获有所复玷【阙】
　　使指可谓幸矣非神之【阙】　　　　　　灵濳【阙】
　　佑其何以逮兹懐绂过家敬谒祠下惟神推所以福
　　某者而均福于一方俾珪组蝉聫嗣是愈盛岂非众心之大愿乎不腆酒殽具将诚意
　　辞广恵庙祝文
　　某将指二年无补于民乃若民瘼以告而遄应亲疾以愬而旋愈则皆有頼乎神神之有大造于某也盖与覆焘而惟均被命守泉敬谒祠下而去若夫缮营之需则已付诸幕属岂足仰报于灵休姑以少酬其夙心云尔
　　梨山庙祝文
　　惟神以唐名贤膺宋祀典封爵之崇极于二等威徳之盛被于一方富沙之民饮食必祭盖无异子之于父母也某承诏守泉道出乡郡谊当躬谒祠下而廹于午役遂不克前敬驰瓣香逺布诚悃维今此行属当大夏髙堂有母华发飒然走陆浮川冲暑履湿人子之心不无忧虞伏惟圣灵宻赐拥佑俾起居饮食无异平时夀禄康寜益受多祉是神有大造于某也期以代还躬伸报谢兹诚炯炯王其鉴之
　　梨山庙祝文
　　某复有防悃干冒圣威仰惟灵佑善应广济昭恵王在唐之季来守建安实有恵政故自骑云帝乡之后邦人懐之庙于梨山以祀以享着于唐史事迹可稽此学古之士所共知也惟是诗篇遗文藏在三馆学者无自而见焉某愿以私钱刋于庙中庻永其传且俾奉祠祝者鬻之以为香火之助惟神其幸聼之
　　梅山庙祝文
　　五显王惟神封爵之崇极于二等威徳之盛被于四方睠是仙山有严庙食邦人钦戴奉祀尤防某承诏守泉【以下并同梨山】
　　又
　　某复有防悃干冒圣威某昨在奉常获见徽饶二州所奏加封五显王本末皆谓神姓曰萧伯仲五人今考之建安志神之姓氏伯仲皆与徽饶庙同已封至六字王梅仙之祠乃尚仍五通【阙】
　　窃所未安某与郡人同请于漕台纶告【阙】
　　与婺源徳兴二庙封爵一体显圣灵聿【阙】
　　观聼惟神其幸聼之
　　谒先圣庙文【泉州】
　　某不佞幼读先圣之书至于道千乗之国敬事而信节用而爱人使民以时未尝不喟然三叹以为茍得千里之地而为之守则斯言也真药石之良规槃杅之至诫也今天子不以为愚且陋擢守南土兹非推行所学之日乎夫一事之不谨不可以言敬一令之非诚不可以言信锱铢滥费不得为节用毫发横取不得为爱人一役之妄兴则非时使之义某虽不敏敢违初心惟不得罪于此邦之民然后为无负先圣之训神灵如在尚监此心
　　社稷祝文
　　某叨被恩除假守兹土载惟社稷民命所依祗奉故常按行封壝用严国典式对神休谨告
　　诸庙祝文
　　惟上帝以好生为心肆命诸神以奠方域圣天子以忧民为心故环千里付之守焉幽明虽殊其所以为民则一而已某猥以非材承乏兹土凡其职之所当为与力之所可任者不敢不尽其方若夫均调雨旸销弭菑害则非神乎孰頼尚惟隂相以康斯人岂惟民荷宠灵某亦与受无穷之赐
　　东岳祝文
　　五方有岳祭秩畧同而岱宗之祠独周徧于天下者以其居平秩之方而主生育之事故也某猥以非材来守兹壤凡可以致力于民不敢不尽其方【下同前】
　　赵忠简祝文
　　惟公以忠正徳文为中兴名相第一某髙山仰止于兹有年被命此来获踵公武于八十年之后缅懐遗烈凛然若存何以荐诚惟此巵酒
　　韩中令祝文
　　惟公以景徳丁未来守此邦盛徳格天寔生人杰是宜父子并祠至今载瞻仪刑敢不起敬
　　王詹事祝文
　　睠是泉山为一都防牧守相望多时名臣惟梅溪公遗爱尤盛盖其所以修身治人者一出于【阙】
　　愈久不替某自少小即尝诵公【阙】
　　诗仰止髙山于兹有日敢图侥幸【阙】
　　四十七年之间方将朝夕勉焉以【阙】
　　兹诚炯炯公其鉴之
　　蔡端明祝文
　　惟公以忠言恵政着于中外至和之世实自畿甸来守此邦以便亲舆之奉流风善政人到于今称之某之视公无能为役然间者九重假宠之意明着训词实用仁祖命公故事顾惟不佞将何以堪之惟当仰止髙风以庻几其万一英灵如在尚闻斯言
　　顔尚书　徐都承　程尚书祝文
　　惟公以法従名臣尝镇兹土实有遗爱在其邦人尸而祝之迨今未泯某祗事云始谒见惟勤载瞻仪刑肃然起敬
　　姜相公祝文【泉州南安县】
　　呜呼公以鲠亮之资尽言于猜忌之主一斥不复没于遐陬然清风直节千载而下犹凛凛有生气彼脂韦輭羙宠窃一时而遗臭无极者未知孰为得失也兹因祠事庸欵幽宫酹以一巵喟然三叹
　　开沟告诸庙祝文
　　地之有沟渠犹身之有血脉也血脉宣畅则体安而气和一或底滞则疾疢生矣某被命来此考按图志则知郡县之沟堙阏嵗久盖自林侯祈之后未有再议开濬者淤泥恶水停蓄弗流春秋之交蒸为疠疫州人病之匪一日矣顾念庸拙涖事方新惧于烦民未敢轻议而寓公同僚交相劝勉谓将兴悠久之利不可惮信宿之劳博参舆言亦以为便乃防良日命庀工徒维城与隍神职是主威灵赫然尚克显相使畚锄之下如扫浮埃役者不劳而功以克就此州人之幸也某之愿也
　　到任谒韩魏王祝文
　　我宋盛时莫如嘉祐伊谁辅相曰韩与曾惟宣靖公固为泉人若忠献王则又生于泉者也山川之灵钟此人杰顾不伟与郡圃有祠寔惟育徳孕贤之地髙冠大剑俨如生存某祗役云初敬伸欵谒若夫法公之所以治相治魏者而治泉顾虽无庸其敢不勉英灵未泯实闻斯言
　　开湖祝文
　　郡东有湖其来尚矣在庆元中守臣刘公頴实命开濬平畴万畆灌溉所资其利一也以固风气以壮形势其利二也广仁圣好生之徳寓臣子报上之恭其利三也而二十年间有司因循浸不訾省枯涸浸甚某甚惧焉捐库缗以募工当农隙而举事庻几民蒙其利而不知劳仰繄明灵尚克隂相功以亟就则报其敢也
　　修城告诸庙祝文
　　郡之有城以藩卫也比嵗守臣尝一新之矣曾未数载复以圮闻某自玷州符即属意乎此而重用民力不敢轻輙举以至于今兹因农隙稍加缮治力所未及者则以竢后之人仰翳明灵尚克显相俾即数旬之近而成百雉之功某之愿也邦人之幸也
　　土神祝文
　　守臣之职实曰捍城城圮不修咎将谁任三农之隙以渐缮完惟神其相之幸甚谨告
　　春祈祭诸祠祝文
　　谨以清酌脯修之奠祭于某神古者春秋祈报之礼惟施于社稷载芟良耜之诗是也今并及于庙貌之神盖以水旱虫螟之祷于是乎在有不可得而废者若夫先贤之祠特以寓邦人去思之意而非为祈禳设也考诸旧仪有未安者不量其愚輙用厘正自今以始释奠于先圣之明日则遣官以祠而繄祈报之礼庻几于义为得惟神其幸鉴之
　　诸庙祝文
　　春之有祈故事也而某勤勤为民之心则不敢以故事视也前者祭馔之菲既改而用牲矣此复申戒攸司益防厥事凡所以尽内心之诚而兾神之或飨也然岂有他求哉雨旸以时疫疠不作使民有为生之乐而无戚嗟愁恨之声吏之所望于神者惟此而已洋洋如在实闻斯言仰翳明灵赐以飨荅
　　慈济庙祝文
　　维古之制捍患御灾有功于民始在祀典神之生也以和扁之技妙起死之功飊逰既升灵向益着此邦之民不幸有疾求救于神者如子之愬其亲神亦随其所苦救而疗之如亲之爱其子呜呼其可谓捍患御灾有功于民者已矣嵗时常祀乃未及与非阙典欤载念此邦宻迩南土【阙】　　　疫疠易生春夏之交多以病告断以今始着为定例一嵗两祠于神仰惟英灵监此诚悃俾民无疾痛之苦则吏亦免休廹之忧将千万年承事无斁
　　慈济庙祝文【四月二日】
　　某以踈庸缪膺郡寄眡民之疾犹已隠忧今春以来二气均调札瘥不作繄神之庇朝夕不敢忘乃者闾巷郊野之间漫有以病告者与其既甚然后有祈于神岂若及其尚防亟控斯祷惟神哀恫庻俗亦愿有以捄之于其初庻几民之获全者多而神之用力也易吏既获免其责而民亦事神益钦岂不羙哉
　　为民患痢告慈济庙祝文
　　传曰父母惟其疾之忧言亲之于子惟恐其有疾也郡之有守所以父母斯民也民有疾而守不加恤可乎今闾巷之间以痢下为苦者众守能闵之而不能救之既有愧于民矣神能救之而守不以告其罪当何如哉肆命元幙致祈于神神其救之使病者有瘳而未病者获免岂惟【阙】亦将谓神之徳于无穷
　　东山南北岸两渡祝文
</div>
    <div class="pagination">
<a href="西山文集_page35.html">上一页</a><span>...</span><a href="西山文集_page31.html">31</a><a href="西山文集_page32.html">32</a><a href="西山文集_page33.html">33</a><a href="西山文集_page34.html">34</a><a href="西山文集_page35.html">35</a><span class="current-page">36</span><a href="西山文集_page37.html">37</a><a href="西山文集_page38.html">38</a><a href="西山文集_page39.html">39</a><a href="西山文集_page40.html">40</a><a href="西山文集_page41.html">41</a><a href="西山文集_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
