<!DOCTYPE html>
<html>
<head>
    <meta charset="UTF-8">
    <title>空同集 - 第 86 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>空同集 - 第 86 页/共 102 页</h1>
    <div class="content">
高处士合葬志铭 

高处士者大梁人也名瑾字彦节年六十八岁正德四年二月五日而卒葬郑门茔矣后十有二年为正德辛巳而其配侯氏亦卒以明年正月廿七日启处士竁合焉侯氏少其夫二岁卒之年七十八矣生二男子长曰珣东明县丞摧知黟县又知东光次曰璐从弟提杀之二女子一归周镛驿丞一归陆澍典膳珣生三男子长曰爵次曰仲嗣县学生次曰叔嗣举人璐一男子曰爱李子曰孔子有言善人吾不得而见之矣得见有怕者斯可矣予诵其言未甞不酸心流涕也盖重阳时俗之偷云夫惑赝成真溺华忘实矿金璞玉非其人莫识也乃人见艺材辩慱豪纵赫霍辄敛詟慕效称贤或峩冠飞缨气使威喝则又嗟羡敬事之遂令闾阎山野悃朴自修力田饬行之夫闇沕无闻不见礼于辈流吁时之偷亦甚矣乃余今幸知高处士处士固闇沕人也夷考其行则孝弟俭直者也少事母岁时上寿自歌舞为欢事其二兄旦趋侍上食而退出则为执鞭或道旁伺颜色盖犹事父云长而喜诵书史说先王然不务裘马不喜酒不畜媵婢甞岁暮出取负欠割券驰一空车归里人望见尽笑之处士不较也珣丞东明也强逆处士官邸蹙额曰吾自不入公府今公府居邪会旧令代之去问处士曰我孰与新令贤处士默然孰视之巳而曰君似弗如也令叹服其直人又言处士家居里巷子弟见之为起拜肃立僮仆假借不复关白其主人鸡 

豚放犹一家斯益足为淳风矣侯氏者岩之女也事姑犹夫事母事二嫂犹夫事二兄嫂之子提杀璐也侯与处士计曰吾幸尚有珣柰何令伯氏无后卒出之狱以百金诣处士谢处士不受诣侯谢侯亦不受曰吾利而金出汝邪君子谓夫妇者足为媲德骈美者矣而顾咸闇沕闾阎弗彰吁足伤巳足伤已珣之知东光也亦强逆侯侯弗往曰汝父不恬公府吾独能跋涉就汝邪人言侯即老亲戚子弟罕得见其面礼妇人问荅不踰阈出则拥蔽其面殆斯之类也夫叔嗣曰吾先洧上人也　高皇帝定天下也立帜以定民曰赤帜军白帜民曰义者传白帜遂徙大梁从民义生一子九九生一子清清娶李氏生三子聪让处士铭曰墨不能朱石不能糜松栢冬荣厥操讵移居约履囏验秉观颐我踬彼蹶彼昭我晦匪财而富匪爵而贵蹈贞服朴是曰民良高帢布衣孝弟直方闾里起敬闺人赞襄臧获循循子孙赫昌今之梁孟考世莫识不有臼季孰知冀缺不有景升孰钦庞德我言匪芜征此铭石 

刘处士墓志铭 

刘处士者泰和人也名熙字和皞号敬止于是称敬止先生先生殁二十年是为嘉靖元年而其子潜始以中江教谕文衡于河南李子之提江西学也甞识潜诸生中异之而首拔之于是潜见李子而泣而求铭其父墓曰于乎潜死罪死罪父殁二十年矣而墓无铭也潜诚死罪死罪虽然有待也非敢后也李子曰往吾按泰和也甞闻若父矣矧潜也游吾门序曰曰刘氏者其先金陵人也后徙泰和之珠林已又徙荷山号荷山刘氏讳公唯者潜曾大父也号醉德醉德生元鐼号讷轩讷轩生处士即敬止也处士少孤不仕然读易精诣授之弟弟官新会簿授之子子以之第授之徒徒多为名流处士故善酒母甞病革处士吁天求身代获愈于是绝口不酒亦不复肉如是者几十年周旋膝下母竟以寿终母之终也处士苫块棺侧以俟其弟来凡年余无渝无惰盖其性方刚得诸天者如此而族属有犯或弗悛者必鸣以攻之诸生弗率者斥去不少贷以是人服其谊而惮其严云处士生某年月日年六十有七岁配萧氏石冈大家子与处士齿德相高先八年卒生子一潜也女一适某潜配欧阳氏生子二女一云李子曰予读泰之九三而知天人之交也刘氏其当之矣夫刘氏于赵宋显矣科第甲一邑是后寖远而寖微非谓无平不陂无往不复者欤夫醉德而下三世约矣然能敛华而敦实守一履朴坚德固性迄于潜也文行卓如后将有大闻于时非谓艰贞无咎勿恤其孚于食有福者欤夫天人判者尔往来进退譬犹符券至数百年而犹合于刘氏见之故曰予于泰九三而知天人之交也铭曰耕也或馁莳也或萎惟德之绵其悠如泉流之为川渟之为渊流之匪爵渟之匪约君子有谷后食其福 

梅山先生墓志铭 

嘉靖元年九月十五日梅山先生卒于汴邸李子闻之绕楹彷徨行曰前予造梅山犹见之谓病愈且起今死邪昨之暮其族子演仓皇来泣言买棺事予犹疑之乃今死邪于是趣驾往吊焉门有悬纸繐帷在堂演也擗踊号于棺侧李子返也食弗甘寝弗安也数日焉时自念曰梅山梅山梅山姓鲍氏名弼字以忠歙县人也年二十余与其兄鲍雄氏商于汴李子识焉商二十年余矣无何数年不来李子问演鲍七奚不来也演曰父母兄三丧曰丧举矣奚不来也曰七叔父四十四岁始有子而侄也一耳以是大系乎身家巳又问鲍七何为演曰理生饬行训幼睦族玩编修艺课田省植八者焉已其久也内孚而外化之是故乡人质平剖疑决谋丐益者必之焉故效良则芳标美规懿者必曰鲍梅山鲍梅山云正德十六年秋梅山子来李子见其体腴厚喜握其手曰梅山肥邪梅山笑曰吾能医曰更奚能曰能形家者流曰更奚能曰能诗李子乃大诧喜拳其背曰汝吴下阿蒙邪别数年而能诗能医能形家者流李子有贵客邀梅山客故豪酒梅山亦豪酒深觞细杯穷日落月梅山醉每据床放歌厥声悠扬而激烈已大笑觞客客亦大笑和歌醉欢李子则又拳其背曰久别汝汝能酒又善歌邪客初轻梅山于是则大器重之相结内明日造梅山邸疑焉汴人有贵客欲其欢于是多邀梅山梅山遂坐豪酒病损脾今年夏患疟李子往候之梅山起床坐曰弼疟幸愈第痰多耳然业处分诸件令演办酒食俟其起觞客别而还歙也先是梅山作忆子诗曰吾儿屈指一载别他乡回首长相思在抱两周知数日携行三岁随歌诗筵前与谁论宾主膝上为我开须眉情偏忆汝老更苦中夜难禁回梦时李子因说曰君病无苦念家梅山曰诺诺不数日而君盖棺矣嗟梅山梅山梅山又甞作灯花诗秋灯何太喜一熖发三葩拟报明朝信应先此夜花重重辉绛玉朵朵艳丹霞爱尔真忘寐闻蛩忽忆家李子曰君诗佳顿如此梅山曰吾往与孙太白觞于吴门江上酣歌弄月冥心顿会孙时有绵疾吾医之立愈谚曰卢医不自医诚自医之黄岐鹊佗至今存可也嗟梅山梅山梅山叔牙后也其居歙也号棠樾鲍氏赵宋时有遇贼而父子争死者于是所居里号慈孝里云梅山父鲍珍也珍父文芳文芳父思齐珍号清逸高尚人也娶王氏生二子次者梅山梅山娶江氏生一男子二女子男曰若渭今六岁矣梅山生成化甲午某月日距今嘉靖壬午得年四十九而其榇还也演实匍匐苦心以之还厥情犹子也以某年月日葬某山之垂铭曰崎嵚崺巇人谓非险渊洄澒洞犹谓之浅坦彼周行彼复而迷桃李何言下自成蹊嗟鲍子胡不汝悲胡不汝思 



【卷第四十四】 

【墓志九篇】寄傲先生墓志铭明故王文显墓志铭 明故李大法合葬志铭贾道成墓志铭 明故何君合葬志铭 明故蔡思贤墓志铭 江都县丞苏君墓志铭明故遥授沧州判官贾君墓志铭封征仕郎中书舍人何公合葬墓志 



空同集卷第四十四 北郡李梦阳撰 　墓志九篇 

寄傲先生墓志铭 

先生名玉字廷瑞姓韩氏通许县人也初先生举于乡拜郯城知县郯邑小而赋繁民弗堪也以是困先生怜焉而例体邑政无巨细必关白于所司令始行或见弗之合即美格阁以是民愈困先生于是则窃叹曰若是奚令为也凡其细则辄自标号行不尽关白所司于是所司怒督责之而先生则又抗言执理往往无尊巽色于是所司谓先生傲转相挤陵斥先生乃弃官归称寄傲子而通许俗人士大都宴会酒欢为适罢官则更放骋而出其官时所营制如冠袍裘马器皿华绮诸等尽衒耀乡人曰不如是犹夜行也而先生归则独嗜古书奇字性又不酒第闭门坐课儿孙曹于是大为乡人所不悦目为韩恠而先生稔患目又寡言咲对客长揖寒暄而已第瞑目坐于是人益远先生先生弗动也今□丧即人士家崇豪奢文具先生父母丧也则惟据典实庐之墓两丧者六年以斯观之其平生足推矣大梁人李知县者先生姊夫也每招之来会其长子禹卿从空同子游又其孙丛为仪宾而其同邑李知府亦罢郡居大梁正德末先生乃徙大梁居焉是时道州何公以都御史廵抚河南闻先生有数学敦礼之叩焉先生辞谢卒不传嘉靖二年七月空同子会先生于酒筵见其篇文富赡而嶃岩惊曰寄傲今七十岁矣乃为此大文邪时李知府亦在坐曰寄傲尚作蝇头楷字与人札即片纸吾未见一画苟也空同子喜曰寿征寿征居无何仪宾丛丧其配君禹卿丧其妻而先生亦不起矣于乎于乎是年八月十八日也按韩氏其先项人也讳谅者始迁通许而先生父讳斆甞为临淮知县东城兵马指挥娶刘氏以景泰某年三月廿八日生先生先生配苗氏有子五人女一人壻曰贾希朱孙男女某某卒后两月禹卿奉其柩返葬通许之茔并其二丧举云铭曰胡为而官三岁而挂汝冠胡为而迁与其二丧同旋于乎孰子以贤孰踬之使颠孰啬之使寒悠悠乎苍天 

明故王文显墓志铭 

王文显者蒲商也名现字文显号噫庵子初文显为士不成乃出为商甞西至洮陇踰张掖炖煌穷玉塞历金城巳转而入巴蜀沿长江下吴越已又涉汾晋践泾原迈九河翱翔长芦之域竟客死郑家口先是王教谕有五男而文显长父官既卑贫又四弟望我立以是文显乃弃士而就商商四十余年百货心历足迹且半天下然卒老于盐场文显之为商也善心计识重轻能时低昂以故饶裕与人交信义秋霜能析利于毫毛故人乐助其资斧又善审势伸缩故终其身弗陷于穽罗文显既以商起家乃大室庐备宾祭毕婚嫁四弟各成立王氏固奕奕彰矣而教谕君罢归顾独出分其长子文显则第涕泣自咎责罔攸 

辩乃效作五噫之歌歌曰仰彼昊夫兮白云雨对雨对噫莫慰父心兮子之罪噫朝入埽除兮出而暮思噫清风飘裳兮明月鉴之噫古有履霜兮实获我志噫歌毕遂号噫庵子教谕君闻之悔泣父子如初弟珂者之举于乡也会文显省亲归称觞递寿其父顾之喜曰兄商而利弟士而名乃吾今何憾矣文显甞读史以孔明取刘璋为是又谓宋党祸成于苏公非程子激之也间质于其父父则又大惊喜曰现也汝商而士邪乃吾今何憾矣吴龙者僮也甞窃于文显文显宽之一日外盗永文显急执龙刃胁之龙卒不言文显匿所其父闻之则又大惊喜曰现也利而义者邪然天固鉴之邪文显甞训诸子曰夫商与士异术而同心故善商者处财货之场而修高明之行是故虽利而不污善士者引先王之经而绝货利之径是故必名而有成故利以义制名以清修各守其业天之鉴也如此则子孙必昌身安而家肥矣按卫推官张君状王氏荣河人也讳仲文者元末徙蒲耕于蒲南十里今称王家庄是也仲文生彦纯彦纯生景严景严生秉信秉信生王荣宾乡饮以寿官荣生馨教谕者也教谕娶张氏以成化五年九月十日生文显嘉靖二年五月九日卒年五十五岁娶潘氏生崇仁崇先崇道州学生也女二长适监生李廷光次聘蒋澄孙男二人女三人文显既卒之明年二月某日葬东原之茔铭曰珠不珍贡而辉汝渊鹤不翼天而唳汝田我得匪苟我室则盈我有不有我利则成义不入于穴仁而免于盗兵逾艾而殒于旅兹天邪人邪数邪 

明故李大法合葬志铭 

李大法者予门人李王吴之父也名伦字大法祥符人也而居之木巳大法父曰李洪洪父禄禄父让初洪武辛巳河灌大梁于是让挈家走木巳水平或劝之归让曰梁木巳里里耳何必归后辛巳河又灌大梁让子孙遂免于走明年壬午九月二十日大法生于木巳正德十六年岁又辛巳人讻讻谓河且复来是时王吴以学诸生寓梁或劝大法胡不俾而郎回木巳大法笑曰天地数若是齐邪巳而河卒不来大法娶于崔王吴母也崔生天顺癸未三月八日后癸未是为嘉靖二年三月三日而崔氏卒大法素雄饮忼慨无忧少贫甞为亲负米力贩鱼盐然处之洒如也及崔卒则顾郁郁有戚容于是王吴跽问曰父何忧也大法于是仰天长吁良久曰嗟吾将去汝曹是以忧也王吴曰儿闻之阴德阳报父鲠直无私曲惠流于穷人孝弟忠厚乡闾信之斯必寿大法曰嗟汝诸生也不知天道邪天数周则易世之人迯焉者宾矣汝母不癸未生癸未死邪明年甲申二月二十一日大法果卒于是君子谓大法知天顺命李王吴问其师曰仁者有不寿乎曰有之仁而寿者理也或不者其数也仁而谓必寿则尧舜周孔虽至今存可也于是王吴吞声哭曰父未甞学而知天顺命巳而曰吾母之奉姑也姑蒙母吁天愿以身代者六年而姑目复开其事夫也罔不敬也然罔不勤也如是而弗之寿亦数否邪李子曰嗟王吴修短非所论人颜唔是也自教之衰也孝弟忠信之士不表于乡闾于是田野笃行率闇焉无闻如大法者夫妇纯懿设非其子王吴以文学与缙绅游即美谁其知者于乎斯足以观世矣大法子二长琨取屈氏次者王吴也取马氏女二一适木巳生王用中一适温举孙男五人女三人以卒之年月日葬木巳东郭堤外祖茔与崔合铭曰人也蕞尔行则蹶尔木巳东门原有穴邃尔配与之同亦遂尔千秋万岁佳城荟荟 

贾道成墓志铭 

贾道成者通许县人也父曰贾定山西按察司佥事母曰刘宜人以成化甲午四月二十日生道成生踰年而其母亡又二十二年其父亡贾生乃奋厉自立力学曰始吾名也父名我曰希朱及字也字我道成斯非望我为紫阳徒邪于是志洛闽之绍而深之以造乃贾生顾又专易甞俯仰高下旁观流形而问李子曰月盈亏者何也李子曰日映之也光之亏也去日遐抑又闻月丸也视侧则光亏贾生曰丸之譬谬也夫既日映之也彼生之哉也悬如弓或又瓦仰何也又甞问李子圣人观象而系辞也三极独不言象何也李子曰道包象邪动者道邪贾生不荅贾生游郡学廪矣竟弗录于有司人于是颇咎贾生曰文奚不时也或曰贾生韬默或曰枯而神短贾生闻之亦不荅乃顾嗜吟正德戊寅九日李子贾生共泛城隅之陂贾生诗曰波水澄霁澹澹浩浩楼台蹙沓林石皛窈霜露载零径兰凋槁伟彼松筠哀此众草人生几何荣名是宝辞调高逸李子未之和也第扣舷歌蒹葭之章应焉已而贾生还邑则又作诗曰郊原旷以修零霜一何凄饥鸦噪枯桑故城委蒿藜黄鹄轻四海游子乃念归怀瞻顾里闾怛焉伤路岐意若自伤靡遇者人于是颇复狭贾生疑之踰年而贾生病死矣正德巳卯五月二日也年四十六矣贾生即病顾犹不辍吟病间目其弟希尚曰吾作一诗自吊诵毕瞑希尚及从群弟侍闻之皆泣贾生复瞪目曰斯何伤古谁不死遂长瞑生甞自谓渫泉子凡所述称渫泉子云亦其不食谶欤初生丧弟丧妹丧继母娄丧兄巳复丧妻妻知县韩玉女也无男女遂绝希尚奉兄柩以卒之年十月十日葬之父墓之侧李子曰子甞志其父墓矣是故于贾生不复及其家世铭曰家将兴贤者先生家将殃才者先亡其生也登其亡也崩夫贾氏者显也积五世矣及其季也累然衰绖之继也吊者出而唁者至矣呜呼道成胡亡胡生吾女铭乎 

明故何君合葬志铭 

何仪宾文昱者我从孙外舅也一日李子酒会要何不来问何何不来也曰奔母丧耳李子瞿然惊曰乃予罔闻其母疾曰其母足背丁白而粟母弗谓其丁也爪破之已又难而行丁乃走内攻母竟死后数日何仪宾来我泣而丐铭问之果然又问奚兆何曰吾父殁廿余年矣母丁之前夜梦父马而过叱母曰速从我来按何氏其先河间人也后徙汴耕朱仙镇西曰全者寿官也生二子长曰何君讳礼字大用娶陈氏先卒再娶慕氏生四子长仪宾也配沁源郡君次文升次文晨次文星县学生二女一适刘鹭一为镇国将军夫人初从孙议婚也人皆曰何仪宾贤问何贤曰贵而礼问其父人又皆曰何君贤问何贤曰富而义既昏也李子之嫂会慕氏归而又称慕氏贤问何贤曰默而和李子曰立莫大于礼利莫大于义默莫要于和夫何氏者三善备矣乌得而不兴何君生正统五年十二月九日卒弘治十四年三月一日得年五十五岁陈氏生正统九年十月十日卒成化十七年七月廿八日得年三十一岁慕氏生天顺八年七月九日卒嘉靖元年十一月十五日得年五十九岁合葬西韩村之墓铭曰天之道还兮地之义完兮还视尔履完视尔美美哉尔阡穿不及泉吉而安兮 

明故蔡思贤墓志铭 

蔡思贤者夷门之隐人也名鉴字思贤号凈居道人初蔡之冠也筮宾敦典议字焉蔡长揖谓宾曰字我曰思贤宾问何也曰窃闻之鉴以鉴貌人以鉴心非贤不可吾其思之矣其长也勤敏以周物恭俭以裁用和易以泥俗广施以阐仁摈恶以充义敦诗书以训来陈古今以验往其久也质往者服濡训者革耻摈者避德施者亲于俗无暌在用靡匮物蒇行成君子于是谓蔡子善自字其老也稀省以息虑玄冲以导和游适以陶真敛退以谐物是故身鲜疢疾家无横非人无诟谤兄弟式睦子贵大州蘧蘧于于怡然考终釿隐人之行也李子曰予于蔡有三征焉夫安寿吉者天之所以优善类者也蔡氏备之足称善人矣孔子曰善人吾不得而见之矣得见有怕者斯可矣予今见之不足占世乎按蔡氏其先浔阳人也名宗先者国初从军南征渡采石充海船米字号牌总兼领库船甞赴景陵卫投战檄赏铜铁五石已论平陈功又赏铜钱浆酪诸等曰蔡保者颖彭城卫护周王永乐间调护卫入京而保以鞍匠留侍王遂居大梁保配王氏生子四长曰玉次曰琰次曰良又次曰璟琰配郑氏生子二长即思贤次曰铭生女一侍周懿王封夫人思贤配蒋氏生子三长曰俊信陵王典膳次曰俸演州知州次曰佩思贤生宣德壬子九月十九日卒嘉靖癸未四月九日得年九十二岁弘治末甞诏拜寿官蒋氏生正统庚申正月二十三日卒 

正德乙亥二月十一日得年七十七岁蒋之卒也业葬土城南故鸡鹅池地于是启其竁与夫合是年七月有八日也铭曰蔡子笃行爰以孝闻甞粪吁天介福何云蒋也相之执恭守勤奉姑服劳或至夜分子剖郡符饬躬流芬双玉载瘗连理同坟于惟兹野有贤在下过者立马厥泪攸洒 

江都县丞苏君墓志铭 

江都县丞苏君者尉氏栢冈里人也名琇字彦器大父春生五子第四曰明明亦五子第三曰苏君苏君亦五子第五曰济众来请铭其父墓往左生告余曰苏君盖少时一憧憧人也然顾内修攻学学足以第也然乃竟不第竟为丞其始为丞也人告之曰江都土浮俗伪苏君曰嗟是欲使我先伪逆之邪夫伪逆之必先觇颜色颜色之不得必机关其言语言语之不得必钩赜其阴细此而不得必有误中之民矣安有为人上而忍为此者邪卒不以伪逆江都民江都民见其丞诚也亦率诚事丞居无何苏君归民相挽留泣曰丞柰何归苏君曰田荒矣归欲锄之耳民曰锄田劳孰与为丞君笑曰汝谓丞为逸乎竟归徜徉以寿终今按厥子铭状盖苏君生正统三年十一月四日卒正德五年八月五日得七十有三岁左生称其寿是矣状曰以明年三月一日葬城西之原又曰苏君五子皆出自韩氏其父五子皆自王氏其大父五子皆自某氏铭曰东有啸台嵣如嵭如苏冡在西斧如堂如其中坎如并峙俨如 

明故遥授沧州判官贾君墓志铭 

贾君者通许县人也盖贾氏世居通许今其墓有三一曰韩朱冈墓一曰郭东墓二墓者贾氏宋元以来墓也累累相望一曰三里冈墓则葬君曾祖以下君曾祖讳赟洪武间以人才为铅山县知县赟生麟封监察御史麟生恪少与娄良齐名语曰娄良贾恪气如山岳恪举进士官至山东参议是为参议君参议君有三子而贾君长最贤二弟又并贤显贵无忝于贾君以故通许人推豪巨族无能先贾氏于是贾氏族闻天下而贾君又自譔次其世系播之人故贾氏诸所名德及诸阴细行可诵说者乃咸由是彰矣故曰成贾氏者贾君也天顺间募马实边贾君入其马为监生已患廯癜须眉皓皓尔参议君会又卒贾君乃力上书辞曰臣疾弗克事事愿给空衔养母殁身许之得遥授沧州判官拜于家前参议君致其仕来居大梁日与老长会约游大梁人盖咸望风尊敬之及君拜官亦日与老长会约游而大梁人辄又望风尊敬之顾愈甚故人为之语曰贾君善继志贾君性静重少言不喜酒遇酒到口辄推去然坐竟席席上人即哓哓呶呶宣拳臂相狎侮贾君第坐顾竟席席上有歌舞女贾君第坐如无歌舞女即竟席不见其于衣冠归也夫乡饮者天下之大防也今乡里无赖子弟类钻刺深衣大带炫曜而官宦士谓不甚损益而弗省也及贾君为乡饮宾乃遂言乡饮礼颇施行然今亡矣其生以正统七年七月三日卒正德四年于月十七日年六十有八岁取王氏生二子希程希吴一女为辅国将军夫人继取耿氏生三子希高希言平定郡君仪宾希冉一女适李辌君名宏字仲仁号懒云居士云铭曰有云漇漇以观我时其行施施卷于违云奚悲 

封征仕郎中书舍人何公合葬墓志 

信阳何景明为中书舍人无何即致仕归归逾年丧其父已又丧母将葬伻来乞铭余抆涕曰余始与景明友盖日想见其父母乃今不及见矣志曰封征仕郎中书舍人何公者信阳州人也讳信字文实其先居罗田曾祖太山始徙信阳　高皇帝过信阳树二旗令曰为我军立红旗下为民白旗下于是太山即立白旗下太山生海海生鉴阴阳典术鉴生何公何公少使气大言任谋然数困鲜成事人不之奇也有卢翁者识之女以女语人曰吾甥三十当有闻是后有异人产其家公三十果辟为布政司承差见诸承差者污贱无藉也又率务裘马相高何公耻之独潜饬行检诵书久之颇自表见而布政使吴节因窃恠之特使董大役事出其金公则立办顾又入其羡金请赈贷所全活以万数吴公乃大喜以为贤引置心腹成化末关中大饥诏发漕粟万石至卫口曰河南发卒挽抵关当是时河南独南阳汝宁熟于是河南乃即发南阳汝宁卒万人将行何公闻之恚曰今关中米石不过直金一耳今柰何若是矣乃入言于吴公曰公诚权出帑金万使入关籴可遂得万石乃因令二郡曰能人出金一即罢若役仍给粟人一石二郡人知役且十倍费必踊跃人愿出金一而不肯受粟是公一举活关中之民弭二郡嗷嗷之口而省粟万石矣吴公曰善卒用其计何公于是有名河南然顾豪亢自负太监汪直至河南河南都御史以下震慑皆匍匐行上谒会直左右俾都御史札属括名马都御史业已诺然手战不能执笔污簌簌下何公在旁曰都御史大臣不当烦吏事乃夺笔代都御史札其无严贵幸如此其后为会宁渭源二驿丞又有抗监贡狮番武官及禽巨滑李氏事今皆不详第详其著者焉何公为人大叚厉气义不欲龊龊与世浮沉或见尊官大人有弗洁也则退而唾骂之而汪直过时按察使陈选见直独长揖不拜何公终身叹慕之曰陈按察真男子也何公故病足往在渭源病足会御史行县至县簿尉以下当徒走奉舆马行辄数十里何公于是仰天窃叹曰嗟乎可以去矣遂即弃官归然贫无马骑有人资之车一乘马一匹乃始归而舍城西溪上即又日歌吟力田诵书郡人即无小大咸望风起敬公称先生不曰何驿丞也乃后何公以子景明封官乃何公不欲称其官称曰梅溪居士郡人即又称梅溪居士云先娶卢氏即前卢翁女卢翁有异术尝以策干石将军有功已弃之亡归故不及于难继娶李氏其父山东人也寓罗山卢家罗山卢家故与卢翁往来善卢翁因窃和李氏女贤及卢氏死乃力主李氏女继卢氏曰产异人者此女也乃后二氏皆封孺人云卢氏生景韶累官东昌府通判卒景旸举人而李氏生景晖景明又生女适孟洋今为行人何公生某年月日卒某年月日年若干岁卢氏生某年月日卒某年月日年若干岁李氏与何公生同岁卒同月以某年月日合葬西山之麓 



【卷第四十五】 

【墓志八篇】凌溪先生墓志铭明故　赵府教授封吏部考功司主事王公合葬墓志铭 明故封翰林院编修文林郎贾公墓志铭 明故临江府知府致仕尚公墓志铭 明故中顺大夫衢州府知府李君墓志铭 明故中奉大夫四川右参政崔公墓志铭 明故　慱平王教授萧君墓志铭明故奉政大夫山西按察司佥事贾公合葬志铭 



空同集卷第四十五 北郡李梦阳撰 　墓志八篇 

凌溪先生墓志铭 

嘉靖五年十二月乙丑中奉大夫云南左参政凌溪先生卒于家越明年十二月庚申葬郭东三里官庄原先是讣至大梁其友人梦阳既为位哭将絮酒束刍使使往奠之会其弟应辰以书状来征铭曰先生天下士也先兄固雅善公敢以铭请而厥子藩致恳辞更苦读之令人泪簌簌下曰凌溪以文崇其身所谓世人皆欲杀之者乃天亦忌之使弗延邪夫人者顾子诔之备矣乃其心康之文足白之矣而予复奚言者志曰凌溪先生姓朱氏名应登字升之扬之宝应人也生而荦奇童时即解声律谙词章十五尽通经史百家言其父江陵公者异之然惧其踰也约之古凌溪悟乃着申臆赋以见志而力殚于渊学于是饫醇探脔程猷经用喷英摛华树声艺林矣年二十举进士时顾华玉璘刘元瑞麟徐昌谷祯卿号江东三才凌溪乃与并奋竞骋吴楚之间歘为俊国一时笃古之士争慕响臻乐与之交而执政者顾不之喜恶抑之北人朴耻之黼黻以经学自文曰后生不务实即诗到李杜亦酒徒耳而柄文者承弊袭常方工雕浮靡丽之词取媚时眼见凌溪等古文词愈恶抑之曰是卖平天冠者于是凡号称文学士率不获列于清御乃凌溪则拜南京户部主事阴欲困之凌溪剸棼断错乃顾亨于官而其学愈渊居无何升延平知府意州郡吏必难乃凌溪为之愈益亨乃于是升陕西按察副使使提学凌溪辟正学院群秦士高等其中置官设徒丰饩严约谈经讲道至者且数千指风教大行文自韩欧来学者无所师承迷昧显则我明既兴隆本虽切然要奥未闻也及凌溪等出创覩骇疑大不容于人人各以所不胜相压而凌溪性挺直不解假词色于人更哆憎口恨不即穽之幸例调荒裔往御魑魅寻升参政卒罢去凌溪归潜伏草莾中温绎前业期十年尽偿所愿而今亡矣噫嗟嗟悲乎悲乎人忌之天亦忌之邪夫蛾眉胎祸才美秧毁顺往逆来孰非尔者然英人志士每甘心穷约而不悔者徒以人者难必而天者足恃也十年之内徐何载沦凌溪胥殁天实忌之矣人何尤哉噫嗟嗟悲乎悲乎凌溪生成化十三年正月巳未得年五十医旨曰先富后贫病从内生言浅狭之易折也凌溪廓落易直憎口日哆而听之如苍蝇过耳斯其量可与伈伈者道哉退研精肫推订律历运数雠史质经底诠名实浏览今古横睨宇宙视轩驷直刍狗耳大命中夺赍志长毕非天忌之而谁忌邪卒之日适邑官来谒揖让而气绝斯病内生之否邪噫嗟嗟悲乎悲乎凌溪他所奇节隐行与凡历履宦业忠孝友义言动细小莫之具述第述其生死大槩关运数者如此诗文则自有集行于世江陵公讳讷封南京户部主事配范氏封安人江陵父瓘以处士州郡征之不应尝与修英庙实录处士父宗泰宗泰父彦明往会凌溪而咨其家世赵未间名之修者居于吴为学官宋季北徙徐名宝臣者元初为将军元季徙宝应我朝名鼎者通判耀州后谪戍为京卫兵然莫详其系次凌溪娶于陶亦封安人生子一曰藩孙子女各一藩笃古世其家学朱氏弗衰矣铭曰陆有时洋湖有时桑不崩者人于惟其文凌溪子坟 

明故　赵府教授封吏部考功司主事王公合葬墓志铭 

王公者长安县人也名琮字良璧甞居东丘于是称东丘公云东丘公其先豳人也而徙长安曰王鹏飞者仕元为同州判鹏飞生王瓒有名于元历官中丞甞代祀岳镇及郊泰定帝命以爵服从郊事是故其遗像蝉貂焉中丞生扩扩生嗣祖嗣祖三岁孤克自底于立然喜退晦甞以祖荫除泾阳簿巳弃去嗣祖生三子少者铎也会　大明皇帝兴　诏举文学者嗣祖惧乃霾其三子俾弗学铎亦三子东丘公其少云东丘公性刚执言论侃侃于人罔徒逊然嗜学勤书有文初为学官弟子即弗诸弟子羣诸弟子时时敬惮之然心弗甘也东丘公置不理但日检其身自省修出则严冠衣端步趋行不流视立不亹谈见者愈疑异避公即诸弟子无敢公参也久之乃相语曰东丘实乃相率师事公而亲教谕普晖者褊人也好使气凌诸弟子乃顾独器公而言之学宪官于是学宪官立召公与语悦之而知其中丞后也即又求中丞像观既而曰王秀才长身玉立方瞳重颐望之若神仙可谓无忝尔祖者矣普晖退而语人曰学宪识人东丘公十试于有司不第竟岁贡补延津县学训导秩满升　赵府教授是时　王壮盛颇究心于文学公至则列十事以谏一曰忠言奉藩谨二曰孝言欢亲备三曰格心四曰讲学五曰亲贤六曰远佞七曰绝翫八曰辍游九曰斥异端十曰减音乐援经证史言率典则　王览之嘉焉巳谓左右曰恨得此人晚耳与李长史同延顾諟斋君臣唯诺竟日而罢赐绮衣各一袭自是礼貌隆重公入见　王必整衣冠却伶优指示一二中官曰王先生好人侍　王盖十四年犹一日云今制子贵于父遇推封父免而封公子纳诲为工部主事有　诏公当封　王闻之惊曰王先生去我邪于是勉留公勿封未几讷诲改吏部考功主事公又当封而纳诲虞王留公坚乃于是移书　王陈乌鸟情事　王不许纳诲于是再书致王词殊恳恻其略曰夫心无终穷分有限隔即令父皓首瘁躬于王朝如子职何故明哲抑情以全道仁人锡类以成物言事有变常势分缓迫难以例论也况既老而传春秋之义七十致事礼经之文揆之今制罔垂古典父年踰七前途匪远惟　王察焉会公辞之亦力　王弗能留乃与妻许安人偕拜封就养京邸云未几公如易州又如河南艰关南北咸子故许安人者教授许黯仲女而公同县人也黯为山阴训导生安人于山阴安人聦慧有识谙女诫诸书纳诲始认字安人业口授章句竟俾陟于显其吏部迁易州也安人无戚颜及升河南按察佥事亦不之喜或问其故安人曰夫芳臭者人通塞者天儿即贤何忧乎贱贫一日佥事出阅囚入告安人安人曰汝知王贺于定国乎其慎之矣佥事跽而曰谨受教出阅囚簿半报安人疾作仓皇返安人弗起矣佥事归既葬禫而诣墓父与俱往明日父疾作而卒佥事哭谓人曰父之疾盖重伤吾母云李子曰于乎予与佥事乡同榜署同　朝是故叙东丘公凿凿然犹漏其事实夫资内以成理则家国成尚矣今观许安人非其证欤阅囚之诫予耳亲焉巳所谓齐德并寿者非欤王公生正统丁已八月廿五日卒正德丁丑九月五日年八十一安人生正统壬戍十二月六日辛正德乙亥四月廿六日年七十四王公卒之明年月日合葬江村之兆纳诲娶张氏生子大治女玉梅玉兰继娶郝氏生女玉麟大治聘知县许锡女三女咸名姻铭曰大裔必炽八世是征大名必升盈者以兴于昭王氏发之同州中丞实扬有硕其肤龙旗交交帝曰汝郊锡尔侯服汝陟汝宠受福亦孔中叶载沦时及而振泾阳蛇蛰东丘蠖伸伸而靡遂后英是蹶同理殊干共苞异枿合贞肖端培孰遏 

明故封翰林院编修文林郎贾公墓志铭 

页公者临颖县人也名瑛字宗玉甞自曰人莫如我乐号曰乐庵于是人称贾乐翁云正德戊寅翁年九十五矣会其子南京祭酒咏征入道邑里会又翁生日于是大置酒聚宾若族暨合家觞翁上万寿翁顾谓祭酒公曰嗟咏汝行矣汝无吾忧吾无靡乐也祭酒公退而邅延弗忍行翁复谓之曰嗟咏行矣无吾忧吾谓天下无身加者是故于物也澷然吾生无欠心事故寐也蘧然动也蠕然吾今九十有五年矣是故获不履于忧夫忧生于不足不足莫如子孙蒙乃曹事我顺诲之听各修名显立乃予奚所不足矣夫不足或争予见义慕之见不善避之是故于人无犯色饱吾遨焉已醉吾陶焉巳无靡乐也行矣汝无吾忧祭酒公退而仍邅延弗忍行已而翁饮于外归醉而跌遽终是年十月十六日也君子曰孝哉贾子邅延而终其亲李子曰往予在朝与祭酒公友盖数闻贾翁性行云翁无不足然顾足无争人顾莫与争翁慕义人慕之义避不善不善顾翁愧有不善恐翁闻也于乎斯所谓实德久则孚者邪往闻李某者假翁田二百亩不归翁笑而弃之语曰侮观量迫观守无论他事即此则翁之处顺常可知矣斯德之实非邪君子曰实者名之生也故人莫大于自名亦莫大于人所名故夫潜翁晦贤者居焉文中贞曜哲人谥焉诚有谥贾翁者谓之德乐可矣翁生永乐甲辰八月廿五日以子贵封翰林院编修文林郎为乡饮之宾诏数又赐帛米肉云配曹氏封孺人先卒翁以卒之年十二月十日启孺人竁合焉墓在邑南祖茔之次翁子五长曰志义官以写真名识者谓之神品次曰赞会同馆副使次曰谦次曰谞次曰咏乡举第一举进士授翰林院编修历两京祭酒文学行业为天下宗女一适李昌批验大使翁有孙十人乡举暨学官弟子者各二人曾孙八人玄孙九人按贾氏胶东侯之后曰贾汉臣者仕元为万户居郑汉臣生景山元陕西行省参政始徙临颍景山生彬字文质通子史执义曜德学宫饮射则宾之年九十终配李氏生贾翁云铭曰兵后我生生不识兵九　朝太平百欠五龄以归以宁丰本远倏前奚弗超后奚弗昭既昭厥后我独匪寿若翁者所谓全天者邪抑天全者邪 

明故临江府知府致仕尚公墓志铭 

嘉靖二年九月一日临江府知府致仕尚公卒其子东巽等匍匐如梁请铭李子乃嘅然而叹曰嗟吾美仪今逝邪夫其弟美信者固予同年进者也则公于吾犹兄也公睢人也讳缙字美仪号水南子其先嘉兴人曰官盛者军于睢遂为睢人官盛生尚云从太宗北伐没之军云生兴从南伐有功不录君子谓尚氏有后矣曰无言不酬者人之要也无德不报者天之道也不于其身于其子孙尚氏之谓乎兴生福福生絅果举进士又生缙又进士兄弟俱拜兵部主事又继守山海关君子于是谓尚氏有天身遗其功而两孙登之庸成化丙午公调刑部为员外郎有明决声　孝宗立则特命之录畿内之囚真定王清者与邻人高相欧而是夜高之妻与奸夫乘之杀高狱莫能明者一十九年公一讯而得其情时称神明归升郎中云南司掌京甸凡三法司事无巨细由焉前官每苦跖□刚柔胥难而公则独以能称谓之尚一火言一火铸成也秉钧者方拟擢公会杖杀卫尉乃出公知临江府府当楚粤之冲土习豪猾公至首擒谢金薄等数十人又释诬死罪者数人又赣有巨盗公计剿获之于是威行郡中而传从学者兄弟讼产累岁不决公至览牍而叹曰嗟民之愚如是邪立为剖白咸称公为再生包老在郡三年吏畏民怀秉钧者方拟擢公会章树镇税课旧为王府据者公奏夺归诸公遂遭构陷而公亦抗疏解印绶时年四十二矣居无几美中美信俱以参议罢归兄弟金紫每出刚冠盖辉奕填塞闾里然位咸不称德谚曰不竟其禄子孙之谷君子于是谓尚氏长矣公生某年月日距今卒之年得寿六十有九而林下者乃几三十年使究其用则公之业岂直前云云于乎悲夫悲夫公父封工部员外郎母赵氏封宜人厥配刘封安人安人先公卒继者顾氏有子五人东明州学生东巽东临国学生刘出也东有东萃顾出也女三人长适指挥使孙礼刘出次聘蔡指挥男蔡某次聘吴指挥男吴英顾出孙男三女二公卒之年月日葬城北怕山之原与刘氏合而公所著江西志水南槀睢州志诸书东临藏之家铭曰古称大才迎刃是譬嗟我美仪不习而吏孰云错盘匚锋而剸旬月千牍剖之靡冤或馈之金乡妪是媒乃配怒之叱之而回丧或弗举配也则戚劝夫助棺脱簪罔惜寿虽靡齐贤则媲之二璧同瘗安斯永斯千秋有闻征我铭辞 

明故中顺大夫衢州府知府李君墓志铭 

李君者名志学字逊卿号云厓子通许县人也李氏盖其先封丘人曰李二公者以兵走通许居九女冢二公生奉先奉先生循循生荣荣生李君李君生而颖异读书攻文年近四十始登进士第为庶吉士拜兵部车驾主事坐忤势贵调真定府通判当正德辛未壬申间霸州盗起云扰中原所过城破落焚旗帜蔽野钲鼓震沸而真定属邑多其冲者李君承委赞画周旋矢石间贼平与赏获彩叚明年升苏州府同知寻升户部员外郎擢郎中总理宣府粮储会　武宗幸宣府李君调度公私具足　上以为能而君貌复俊伟善条对间有应　制之作雅俗并陈　上览之颜每为之霁是时江彬用事嫉之计出君衢州府知府一日　上问李郎中何在知之乃自衢州召还久之不得见彬蔽之故巳而　上崩李君乃遁还自谓年逾五十古人所谓日暮途遥之时也扬历中外备甞险艰身挂金紫囊有俸钱于布衣足矣乃绝意仕进铲晦光彩营苑丘开竹林蜡东山之屐鼓西园之瑟虽延黄冠叩玄秘谈说化术然嗜醇甘躭姝艳空同子见之甞嘲之曰喧寂不共途动静无并驱子谓果有杨州鹤乎李君曰根污泥而挺清冷之上者莲之所以神也故曰溷溷含至道空同子曰否污泥不染者以其根莲也子诚莲也则可非莲则坏矣嘉靖二年冬十二月十日李君中风遽卒距生之年成化六年十月六日五十有四岁耳君之父淮府典宝副以君贵赠奉直大夫户部员外郎配潘氏张氏皆赠宜人君先娶时氏继和氏佥事维之孙进士暲之女也生子曰梦凰侧室子曰梦松女三一适张锷学生一适董汉监生一适张时兴举人孙女一曰启孙先是空同子谓李君曰死生有命富贵在天信矣然人之富贵之去身也则智虑衰谋计左而其将死也则魄夺心乱往往犯忌讳昧戕伐斯自为之亦天与命使之乎李君曰气穷则神离故为之者人而所以为非人也空同子曰君子以理制气以定俟数是故丁阳九而神不为之摧所谓修身以俟之者故曰既明且哲以保其身李君知其问为巳发乃伸眉掀髯冁然而笑曰子亦闻道外之道乎吾方叩玄牝挟素女逃名于沈湎娱乐之区而神游乎溘埃敲尘之外子亦知之否乎空同子曰君以仙为的邪仙即解户出神然竟旋转气中久亦消之矣况未必仙乎相顾一笑乃后不逾月李君堕马又旬余中风口不能言目第直视执空同子手握之者三意若悟前相顾而笑者然莫及之矣殁之再逾年为嘉靖乙酉梦凰等奉君之柩以闰月六日葬之通许七里湾有封有树而求志焉于是为之志而铭焉铭曰有永永者孰谓之短有奕奕赫赫者孰谓之浅殁而有闻孰谓匪远泉深土满望之巍如累如君子之阪乎 

明故中奉大夫四川右参政崔公墓志铭 

嘉靖五年十一月廿六日中奉大夫四川右参政崔公卒于家年八十有八岁矣先是其子南祭酒铣抗疏求致仕归是故公之终所事无憾焉君子谓祭酒能子矣公讳升字廷进号南郭学者称南郭先生其先乐安人也有讳大者生彦和彦和生刚赵库大使后累赠中宪大夫延安知府大使娶于蔡后赠恭人以正统十四年十二月十四日生公于安阳乃后遂籍安阳公童时会父失官贫兄五四各出自营独次兄父母居日一食然犹粝也而公于书顾益攻久之悴母蔡怜之泣谓曰儿从兄贾不易效邪公弗听顾愈益攻书年廿六李给事中者见之异焉遂女以女后封淑人明年为成化乙酉公举于乡巳丑登进士第拜都水主事改武选以父忧起改主客又以母忧起武选擢职方员外郎出知延安府陟参政扬历中外凡三十余年公既以蓬荜力致青云巨才洪识逴越伦辈而氷蘗奋励无殊寒约遂能辉前裕后庆流于子孙至今相人训学诲德必曰不见南郭公少时贫邪今人凡少贫至贵显必婪而公主客时番人有踰请者业赂钧枢者许之矣日趣上议而公执弗佥名番人夜持玳瑁奇香各十余斤馈公斥之出旦声其事遂寝公虽历三部阶五品然僦屋而居兢兢如少时出则一瘦马青布袍耳僮日出拾马遗淑人李杂诸薪手爨之故自为郎官识者业以台辅期之矣先是星变求言公与余干苏章同奏竖阉干政妖僧蛊惑援芘憸士窜逐忠良所致又言兵部尚书王恕今之伊传不宜置之南京奏入不报而他言者或颇及　宫禁秘密　上为之怒于是书言者六十人姓名于屏拟升则绌其级不则远恶地于是吏部故迟公获免　孝宗即位乃有延安之命边郡瘠耗习猾而俗夷公至立规画固扃鐍谨簿书节浮浪省游宴时出入退果菜私园乃清疆场核征税平徭役锄豪横招流逸垦荒闲实廪庾乃始葺废坠疗疾疫敦行布惠黜邪崇礼兴学诲徒咸凿凿名实详具行状中先是成化末郡大饥民太半亡汉中山谷中公莅郡复者十六七会屡丰斗米数钱耳斯不足观政邪公甞见宜川知县唐来马鞍惊曰鞍如是华邪廉其价近百金曰有一鞍百金者邪遂攵按之果尽获其贪状黜来又杜文祥者延之巨猾也见公惠而实易之每大言曰崔诚好然贫官也闻其自少贫吾起大狱必使之窘意公闻之必关节而公佯若不知者已而有发其杀人事者公鞠之然罪不至死遂生之议者谓公内明而外容剖大决难靡动声色颇似稚圭亦相之山川之锺欤而不知履坚秉贞识体负器自郎署时定矣在郡七年擢四川右参政弘治丙辰监营寿王宫于保宁役者数万人费核而力舒戊午逆申王于境民无扰者人称之公行部勾稽既详顾又喜廉臧否与佥事曲锐齐名蜀人语曰崔参曲佥屹如雪山甞如松茂得晕疾久弗愈已未秋遂致仕归归三十年至是卒公恭俭出于天性少壮隐显一耳故能刍豢蔬粝文锦布缊轮奂蓬茅器无饰银服无裁绮家居检书课农灌溉花竹年踰八十则日焚香静坐精神内莹聪明长存出入不杖卒之日颜面犹生也虽天之遐如报公者然禄位未极议者每有苍生之憾斯非命而何邪呜呼伤哉公生子三长南祭酒也次铉次釴女亦三长适丁玺千户次适贾泽次适张吉俱学生孙子四滂举人次汲次涌次泮女六长聘樊刚锦衣指挥次适刘仁学生次适李世隆次适张宗茂学生余尚幼曾孙子一士女一公卒之明年月日葬彪涧之兆与李淑人合淑人先公六年卒业自有志刻石铭曰积之丰用之啬中析其翼井渫终食象贤肖德有瑗有寔妥公兹域聚灵发祥虎变鷟翔英英洋洋后其大昌乎 

明故　慱平王教授萧君墓志铭 
</div>
    <div class="pagination">
<a href="空同集_page85.html">上一页</a><span>...</span><a href="空同集_page81.html">81</a><a href="空同集_page82.html">82</a><a href="空同集_page83.html">83</a><a href="空同集_page84.html">84</a><a href="空同集_page85.html">85</a><span class="current-page">86</span><a href="空同集_page87.html">87</a><a href="空同集_page88.html">88</a><a href="空同集_page89.html">89</a><a href="空同集_page90.html">90</a><a href="空同集_page91.html">91</a><span>...</span><a href="空同集_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
