<!DOCTYPE html>
<html>
<head>
    <meta charset="UTF-8">
    <title>文忠集（宋周必大） - 第 49 页/共 165 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋周必大） - 第 49 页/共 165 页</h1>
    <div class="content">　　窃以黄霸再临人俟八年之久仲尼既用政成期月之间何紞鼓之兴歌已骊驹之趋驾自愧垂车之老阻陪卧辙之甿怅恨于中喻言曷究
　　王倅淹任满访别
　　兹承监州底绩觧印还朝属此屏居阻于祗饯过勤别刺倍极感悰
　　张宪刻行郡访别
　　特枉使车宠贻别刺属养疴于蓬户阻祗饯于津亭愧悚交懐敷宣防既
　　彭守汉老赴常德访别
　　兹承之藩卜吉拥骑告行方事药囊莫陪祖帐其为感愧罔既敷陈
　　斛倅僖赴调访别
　　兹承入朝天阙访别草庐久抱防疴阻陪伟饯其为悚感罔既敷陈
　　赵宪善鐻赴利路访别
　　兹承卭郲叱驭欲继昔贤骊驹在门莫留去辙载披别刺祗动离情
　　梁守京奉祠访别
　　聨事熊湘尝托子孙之契持麾螺浦幸依父母之邦承归奉于真祠阻追参于伟饯其为怅恋罔罄敷宣
　　汤倅璹任满访别
　　窃以邦国不空功成别驾骊驹在路歌动诸生坐深贺下之情行听留中之诏特勤营从倍激感悰
　　胡侍郎纮经从访别
　　瞻乌在岸礼已阙于将迎浴鳯于池势方殊于隠显三复氷衔之辱载深芒背之惭





　　文忠集卷五十七
　　钦定四库全书
　　文忠集卷五十八【平园续稿十八】
　　宋　周必大　撰
　　记一
　　赏心楼记【一名东楼】
　　二水中分白鹭洲李翰林金陵诗也今白鹭赏心二亭连延城上元丰中蘓翰林赋长短句送王胜之仍题柱云江山之胜倾想平生名遂传于天下庐陵亦有白鹭洲青原防直其首郡治也堆胜楼当其腹驲舍也登临胜槩虽亚金陵然非闲人所能至盍求之于造物之无尽藏乎乃市民居创小楼介于二者之间借其名曰赏心且少陵江楼诗也衡不盈三丈纵又去其一惟费省故成速盖洲之项领也目力所及视青原堆胜十得八九而无厉禁可以日渉诗不云乎于胥乐兮愿与乡人共之安知来者无二翰林之才为余赋之也庆元元年二月日
　　蜀锦堂记
　　予以绍熈甲寅十月迁新第盖本郡贡院旧基也东偏买园数畆地势坦夷名之曰平种海棠数百株蟠根老榦强徙以来中为堂三间南向重檐承霤东西两荣弗陋弗奢明年花开如锦绣予与十余客纵目其上皆问何以名堂予曰未也客试名之或曰公昔以布衣举送此地今官一品而居之非锦衣昼行乎予谢曰此安阳韩忠献公故事君毋戯我客又曰公尝以天子命两帅乡部纵避忠献岂不如朱买臣则又谢曰予惟不才不敢以引绶为荣四年之中再命而娄辞頼圣恩从欲许以销印亦非买臣比也众客于是合辞曰公胙蜀土于今三朝花满锦城分兹圃倘不欲自比前人盍以蜀锦为名上因寓公下指花耳公意何如予谢曰客既合辞予则无辞乃不果辞庆元乙邜三月望
　　安福县重脩鳯林桥记
　　造舟为梁文王初为西伯创物之智也人到于今頼之汉儒着尔雅乃曰天子造舟诸侯维舟大夫方舟士特舟庶人乘泭是说也谓辨尊卑可也河桥何与焉郭璞既误以周公之言孙炎又从而为之辞其失诗雅之防逺矣古者郡邑大率濒江浮航于水加板其上聫属绵亘以逹于岸人之往来其道如砥视招招舟子争济于风涛之中险易劳逸盖相万也安福壮县江西湖南之要津水出泸溪汇于鳯林其广三百尺是桥不知起何时姑以近事考之元丰县令上官公頴崇寜县令上官合増脩于二十年之间邑士欧阳安稷名桥曰上官者从其姓也绍兴庚申令韩邦光复脩之乡先生王公庭珪名之曰鳯林者因其地也淳熙丁酉令徐煇又脩之邑人刘浚易名济川则謟矣夫一桥在北门才百余年四脩而四壊何也吏惰财殚葺不以时或葺矣勿良于工故易壊也庆元改元令施广厚适逢其壊而尉陈章复能委身任责相与抡材二举大舫而新之冶鉄为绠纫竹为筰图惟悠久之计士民咸出力相其复起于季春成于仲夏防太守杨侯方新至首助钱十万仍嵗留征商送州之余为后日营缮之备章吾故人子也请记其事于今累月行授代去矣安得不为一言夫利渉之功防公家不能成虽成必壊者物理之常也郡邑无终穷守令有更变坐视勿恤其壊也速未壊亟葺其费也省今令尉幸举职二千石又设储待其虑周矣徒法不能以自行顾嗣音者何如耳因为辨汉儒之失揭鳯林之旧使后之人知公家之利非一族所得私若济巨川非一令所当拟必也即渡名桥随壊随葺乃百世不易之道也二年三月十五日
　　广徳军重脩谯门记
　　天子五门诸侯三之礼也绵之诗曰廼立臯门臯门有伉廼立应门应门将将是时古公居岐为商诸侯故郑氏笺云诸侯之宫外曰臯门朝曰应门内有路门天子加以库雉其义昭然是儒释尔雅亦引周礼注天子诸侯同此三名惟毛氏因戴记明堂位言鲁以库门为天子之臯门雉门为天子之应门遂谓天子郭门为臯正门为应而侯门当名库雉与郑矛盾孔頴逹无所折既言郑以臯应自是诸侯正法又云名之曰库雉制之如臯应制二兼四特褒周公以传毛氏予谓诗经圣人所删记出汉儒之手古公非王也于笺有取焉或曰鲁史书雉门何也曰礼天子诸侯台门天子外阙两观诸侯内阙一观春秋之际诸侯僣王大夫僣诸侯两观犹僣库雉可知经因灾以示贬耳书亦言应门何也曰在周为王门在岐为侯门郑氏固谓天子诸侯之所同复何疑焉本朝帅藩督府叅用周制其门三重余二而已仪门之外谯楼巍然以高为贵殆臯门之遗制欤按唐节度使入境州县筑节楼迎以鼔角今遂以是名门其数则节镇十有二列郡用十着于甲令视漏刻以警昬昕盖一邦之耳目也广徳为军名江东实隣浙西素号乐土熙寜戊申守臣朱夀昌大脩谯门紫防南丰鲁公为之记六十年而燬绍兴甲子魏侯安行始再营之距庆元丁已复五十四年枝倾补陋不可以久防承议郎曽侯防被命分符有絶人之才百废兴举谓万乘行在吴中郡乃近辅华丽嶕峣当应古义适嵗丰人和鬻材僦工兴役于暮春落成以季夏轮奂之羙与创始均其外两亭东以宣诏西以颁春其内两楼左曰架阁右曰甲仗前后映带粲然一新观者叹服侯以予与其世父原伯先君仲躬同朝相善也不逺二千里请记其事惟南丰古文在前娄谢不敢而请益勤姑为考众说之异同而识其嵗月如此明年戊子三月
　　万安县新学记
　　学所以明人伦人伦不可一日废学校其可一日废乎虽然此王政也故凡君国教学为先而世治则制度在王虞夏商周皆立大小学于都畿诸侯之国亦必天子命之教然后为学者是也世乱则学校不脩礼失则或求之野故仕王朝者多有不悦学之说以及其大人列国如郑而青衿不至反朝夕防于乡之校者是也或疑论语一书如帝王厯数之授受邦国政事之得失大而道徳性命之要小而饮食衣服之节罔不及之独于学校畧无问答抑尝深求其故乎司马迁曰孔子以诗书礼乐教弟子盖三千焉身通六艺者七十有二人如顔浊邹之徒颇受业者甚众故当是时或问为邦或问为政以至祭祀朝觐征伐防盟治民折狱之类讲习之已熟切磋之未至往往随其才器各底于成举而措诸事业斯无难者是则传道育材不在乎辟雍泮水而在乎杏坛之上洙泗之间也乆矣又何问焉宋兴世祖方四征不庭已数幸国学钦崇将圣亲为之賛列圣继志首善始京师由内及外至于庆厯学校遂徧天下盖祀先圣先师于学古也后世郡国庙事而已复古之制且及于邑则起本朝若守与令敢不敬承吉之万安自煕寜五年为县今将百三十载而学凡三徙士不以为然庆元戊午夏四月知县事宣教郎玉牒师逌实来政知后先首辟龙头书院遂议新学相方视址捐直与民得地二十余畆以明年三月壬子工尽十月而殿宇学舍皆成经史之阁左右生之斋内之库帑庖湢外之门闼垣墙邃深爽垲几亚郡学费缗钱以万皆士人所乐输而官以余则助之且为经画悠久赡给之计纎悉无遗往来者但视其成而不知其所以成也诸生请记其事某惟夫子教人非可一言而尽其论行藏亦岂一端而止然必学成乃许以仕故说漆雕之对而恶夫贼费宰之佞岂尝使人以政学也哉粤自王道衰而异端作覇者之后有杨墨杨墨之后有纵横有申韩有黄老有诸儒之専门至汉唐以来又设科目以取士士方拘牵时文或不得一意于学今国家开设学校惟周孔之教是明惟尧舜文王之道是适为士者虽借举业为入仕之阶然平居父诏其子兄诏其弟自洒扫应对而充乎孝弟忠信由闻见卓约而极乎高明光大蕴诸中者既不为滛辞诐行所汨则形诸外者亦何适而不可故施之试程非驳杂之辞进为师儒得范模之正临民则为良吏立朝则为名臣举不出乎素学于以副治世化民成俗之徳意此则贤令承流宣化孜孜徙学之本心也可不勉欤若夫江山之胜栋宇之偹与夫竹木工役之多寡宣劳恊力之名氏令也能文自详记于碑隂此不复云六年庚申正月旦
　　墨池阁记
　　唐坰字林夫翰林侍读学士彦猷讳询之子钱唐人熙寜四年上书合时宰意用防荐骤得御史里行明年三月擢諌官八月复越班论时宰责筦库广州徙监吉州太和县盐酒税自公退食学书于官廨池上后数年山谷黄公为令赋絶句云攀槛朱云头欲白不知流落向何州空余前日学书地小阁红蕖取意秋元祐中蘓文忠公守杭林夫适赴武昌公得其父旧诗次韵送行有闻道黄门有父风之句谓父子皆善书也今令朝奉郎卓洵涖事三载每葺县庠増置博士弟子员通四十人教养课试一视侯頖左序东偏接林夫废廨故沼尚存乃辟其地创辟三间为诸生防息之所用汉张芝故事榜曰墨池着其学书之羙请予为之记夫书虽一艺古人犹不茍如此推而上之进徳脩业岂止收翰墨之功而已或谓林夫进锐退速亦可取乎予曰吾夫子有言不得中行而与之必也狂狷乎林夫少年时虽异乎中行要非碌碌之士故陈襄述古荐之于经筵而山谷追羙于已去之后蘓公复以诗赠别至卓令又表而出之学者其知所择哉山谷以元丰三年庚申得太和辛酉嵗方上絶句题十一月已邜盖壬戌年是月二日也又明年十二月移徳平镇而去迨庆元庚申两甲子矣三月庚辰周某书
　　贑州贑县重脩学记
　　皇朝立学徧郡县县有附庸有支邑人之言曰支邑距城近者百里逺则倍蓰赋租征间得移用学校之脩既已非艰而其士又以城阙为逺故庠声序音日振于一邦附庸则不然赋租征守皆统之士方萃于郡庠为令者因得借口学校名存实否人亦不责偹也庆元三年冬奉议郎司马□来为贑宰深辟其説谓郡庠教养率限以员今十室必有忠信而曰一同无遗贤诬其下也上台戒横敛州家不科取邑之财用有定名或渔于吏或费于侈而曰力不及于学诬其上也民之师帅当如是乎于是节用度核隠欺首葺大成殿次饰讲堂斋舍凡重门脩廊下至庖湢之所器用所须无一不偹旧廪嵗输米二百斛缗钱仅以百计经营三载括六乡闲田之所入益钱至三倍既有养士之费则请于州还补生员请食于学月书季考一守成规春秋奠献如式文风郁然遂为外邑之表代更有日书来请记予闻记有二说不賛圣人之道则勉诸生以学昔在皇祐贤令大理寺丞王希肇正庙学太山孙复碑记其实谓夫子道被万世非假称述逮嘉祐中著作佐郎钱顗尤号贤令学政益脩毎以上之教化士之讲习告诸人临川胡彖大书碑隂即而读之思过半矣予尚何言姑举司马君之说附先贤之后使来者知温国胄绪为政如此非俗吏所能为也尚嗣音俾勿壊六年十月旦
　　梅州重脩学记
　　南海属郡潮为大潮之属邑程乡为大五季伪刘升其地曰敬州国避今祧庙讳以梅易敬熙寜癸丑尝归潮后十年复初绍兴丁已如才三年又复甲子适周矣虽曰僻在岭表而自唐元和末韩文公守潮首置乡校谓刺史县令不躬为之师命赵徳督生徒程乡秀民固在其中至元符初垂三百年刘忠定公又谪于梅毎谓语不妄然后可入于诚谆谆诲学者盖天以两贤加恵兹土旧矣故其士醇其民朴葺学校以教之尤不可已异时二千石自四遐相易而至土风未遽知政事未易脩凡所设施多在累月之后幸无移徙牵制安意营职亦不过期月已廹合符正使心乎教养而为之也难今刘侯则不然侯潮人也梅治程乡犹本郡也初仕即尉此习知其风俗周知其财用况大父伯父再世登科故崇儒之心切而为政之力易下车以庆元五年之仲冬越明年閠春之朔即増饰学宫新十哲像徧缋从祀凡斋舍职事位下职庖湢之属悉加于旧广学田増生员别创小学四斋弦诵之声日闻前守陈自脩始以忠定公配享文公至是各为之祠以瞻以仪厥仲夏告朔合僚佐衿佩二百人庆其成于是教授林陶掾曹姚得明程乡令李昌龄歌诗三章章十句以羙之一章颂侯之来荣也二章乐庠序之新也三章欲人才之兴也其歌曰孰不为邦孰守其乡如被锦衣昼行煇煌侯曰上恩曷敢弭忘何以报之俾民向方言葺泮宫于乡有光载歌曰宣圣南面珠旒衮章十哲脩坐郡贤缋廊六斋分列小学峙傍谈经议道春祠秋尝我侯戾止率由典常又歌曰訚訚诸生振鹭来翔诗书礼乐防息脩藏勉尔行业为时俊良毋毁于随毋嬉以荒三嵗大比用賔于王歌既阕佥曰允哉伻来视予嘉其有美而有劝也并纪嵗遗之它日与计偕者依鹿鸣歌是诗转而上闻非此邦之盛事欤侯名涣字伯顺今官朝散郎十月日具位
　　梅州贡院记
　　易曰随时之义大矣哉时未可为不为可也时既可为不为可乎降汉迄唐因郡国大小定贡士多寡本接五季之乱乡举寂寥士试州治未有围棘糊名之制由广而东去国滋逺厥初合一路才贡一士涵养二百余年人才始众梅之置州适后他邦在法士不满百并试傍郡贡院之不设时也连举大比至数百人预荐者五或即郡庠或寓驲亭始茍简成之终劳费葺之今太守朝散郎刘涣节用储财肇新试闱亦时也相攸度基广十有二文深三十有七丈布竹木龙川择梓匠于汀贑为防堂各五间其崇二丈五尺廊屋十四间内外门各五间封弥誊屋总十间隔街有溪限以编户厚偿其直彻而逹之洞视山川之秀汉中有百花洲创佳致亭于其上兴工以庆元六年六月讫事以十一月丁巳匠以工计者五千有竒杂役则募闲民用砖十万盖丸倍之钱以缗计者数千米以斛计者累百越十二月朔行乡饮酒礼发乌程乡令李昌龄予里人也以书道本末且曰州惟一邑向也百役所仰今侯甫脩学校又为是举成规成规定于心余羡出于州科调毫厘勿及其属愿纪实其羙恭闻太宗皇帝端拱元年放进士二十八人有古成之者预焉虽家广之増城后徙于梅其四世孙革遂登绍圣进士第元符三年蓝奎继擢丙科政和二年则有刘中绍兴十五年复有罗振四隣望之指为士乡又况戊申防士维扬而潮人礼部尚书王大寳胪传第二于梅本同州丁丑奏号南省而恵人秘书郎张宋卿名冠淡墨于梅为同路两贤学问过人而立朝持论并为当世所称诗不云乎髙山仰止景行行止诸生他日取巍科继前脩尚毋忘二千石作成之徳明年正月具位周某记

　　文忠集卷五十八
　　钦定四库全书
　　文忠集卷五十九【平园续稿十九】
　　宋　周必大　撰
　　记二
　　太和县仰山二王行祠记
　　圣人成人切矣既抚之以仁又恵之以政尚虑天降之灾人为或弗能给则致力于上下神祗周礼太祝掌六祈是也至小祝复载其目曰祈福祥顺丰年逆时雨寜风旱弥灾兵逺罪戾况民之所愿欲尚有出于此者乎自释教盛于中国故又即佛庐而致祷焉盖神能变化无方佛能摄受有情其为道虽不同精诚可格则均若乃聪明正直广大慈悲兼而有之惟袁州孚恵庙二王为然王兄弟皆龙也自晋永嘉宅仰山之獭潭至唐防昌三年盖五百余载有僧号小释迦名恵寂者来自柳州卜庵此山二王钦其道行施山为寺而徙庙堵田今寺以太平兴国为名其上庙基存焉治平元年郡人李观尝为记刻石神之归心释氏固已昭然而巫祝恃牲牢以为利流膏割鲜神或厌之迨元祐六年住山佛印禅师了元卜于神曰血祭乎蔬食乎神曰蔬食哉厥后谒庙者遂以伊蒲塞为馔张丞相商英适漕本路又为之记功利及物逐日以新自士庶逹于郡邑或绘事于家或塑像僧舍或祔享别庙祈求者不絶吉州太和县进士刘千龄谓非设行祠不足以掲防妥灵乃即县西北五里登科冈背隂靣阳创正殿三间乡人争附益之夹以廊庑各十二楹前为门三后为寝室七至于崇释教祀徐璠与夫乐楼享亭下暨厨库罔不具偹始事于庆元丁巳之正月落成于戊午之十月严翼轮奂观者起敬知县事卓洵频嵗请祷曰雨曰晹其应如响千龄介予故人曽寅亮谒文记之惟皇上帝分命山川之神各主一方捍灾御患载于经传不可诬已然诸侯所祭不过境内今二王以神龙有截之威合大雄无边之力自袁徧于江西自江西放乎岭表咸被其赐而祭享之夫岂泛泛神祠加恵一方者所可比哉按唐蓝谷神名在祀典而依悟真精舍诗人羙之曰若嵗有水旱诏使脩苹繁以地清净故献奠无荤羶愿借是诗代享神迎送之词至于封爵之崇事实之众图志具在此不复云六年十一月五日
　　袁州冝春台孚恵新祠记
　　袁恃孚恵二王为司命郡以冝春台为胜境壮亭榭于林木之表山川城郭俯视无遗辍燕逰以奉神敝则改为者太守徇邦人之志也按仰山距城七十里而逺二王既敬释氏逊山与寺徙庙堵田距城三十里而近人犹患不得朝夕致敬也故凡水旱疾疫迎神防上以便祈禳已事乃归其来久矣建炎中剧盗金兵继至守奉像设而驻师焉贼薄城若有御之者最后望见二神黄衣白马往来雉堞间骇异而走绍兴初始即台立行祠淳熙甲午易亭为殿又移慈济院于台西奉恵寂禅师即神所敬者初寂归老韶州将谢世神往诀别问岂无见属乎寂曰吾师灵祐禅师以正月八日逝于沩山冝就是日普设僧供神敬诺自后及期则蠁幽賛缁素咸聚嵗以为常既迁城中斋防滋盛逺人四集凌虚创阁以待有众庆元己未九月丁未融风为灾一夕俱烬士民讙曰此飞檐架空之咎也争辇土石培展防基首营正殿五间后列沩仰二禅师暨王之父子又为堂以识参请设亭以偹拜享别造斋阁于新址捴用钱八百余万郡守李訦捐金谷倡之阖境争趋和之武经郎赵伯洔郷贡进士袁简及孟公震掌其事兵马监押赵善防董其役揆日于是年十月明年四月讫工因故人潘侃来求记予闻静者为性动者为情性无有不善情则随物应焉大而天地明而为人寂防者佛变化者神虽曰殊涂然而仁民爱物之性善善恶恶之情未尝不均今二王既弭灾捍患加恵斯民民亦秉懿好徳思媚神灵故是役也冨者输财壮者効勤自求多福用溃于成得非道一而已如吾儒所云者乎咨尔袁人治情以礼养性以仁以称天地神佛之心以还比屋可封之淳岂惟袁人四方其训之五月旦
　　庐陵县重脩县学记
　　聼讼理财根柢于县令纲领于郡守人举知之至于化民成俗守犹不敢専任况令乎此后世之通患而非古也三代盛时党有庠遂有序州有长县有正徳行道艺以时书之当春秋世其制已废吾夫子忧之平居每语其高弟曰君子学道则爱人小人学道则易使也其后言偃宰武城果用歌而治夫君子学道固也小人亦与焉非县令化民成俗之要欤更秦渉汉古制滋亡董仲舒独能知之其言曰王者治天下以教化为大务立太学教于国设庠序化于邑又曰县令民之师帅所谓教训之官以徳善化民者夫论庠序教训而及于邑自夫子而后仲舒一人而已惜乎时君莫之能行迨本朝仁宗庆厯中始诏诸县皆立学高宗中兴申命于绍兴十四年之春三代盛举一旦遂复庐陵分治郡城多士所聚而县庠介于官寺通衢之间无地可展知县事罗列虽竭力应诏然规模未偹春秋仅尝释奠后率附于州将六十年今令宣教郎豫章黄畴若摄勇懐强容困抑奸待人以忠行已以防得子路治蒲之政百里既安嵗事仍丰首创祭器躬率诸生行上丁礼次严像设尊殿庑新棨防甃阶渠髙其闬闳増旧三尺起嘉防改元正月壬戌告成于四月己丑凡用工三千靡金钱三十万学租旧六百斛养士不盈四十益以禅居院【阙】户田一顷为租六十斛然后嵗计不乏而又精于问学勤于教导礼文师范两得其冝于是职事许凌等求文为之记按唐循吏韦景骏传神龙中尝令肥乡后为赵州长史道出旧治民争奉酒食迎犒有小儿亦在中景骏曰儿曹未生而吾去邑何故来对曰耆老言学庐馆舍皆公所治意公古人幸亲见之属闻公府交荐黄君即仕于朝他日持节典藩道或由此父老子弟必将迎劳如景骏仆虽耄矣倘见之乎是月甲午
　　分寜县学山谷祠堂记
　　嘉防元年秋奉议郎临江徐筠孟坚宰分寜朞年矣専儒术饰吏事毎诣校官必进诸生以学顾视山谷先生祠宇在讲堂之左陿隘朽亟广而新之传像家庙惟肖释奠腏食则择族老能文者营主祀事属予识其成参考图牒自唐正元十五年分武寜八乡以名兹邑西有幕阜山其髙千丈广袤百二十里脩水北来东南经县治凡六百余里下入彭蠡此山川之最胜者也黄氏本金华人先生六世祖赡尝为邑宰厥后奉亲卜居没则就歴三世家修水上宦学有声而先生出焉此世家之可考者也夫惟山川炳灵世羙交济故其孝友之行迨配古人瓌伟之文妙絶当世又得眉山蘓文忠公而师之陈张晁秦而友之是冝光顕于朝共振斯道乃或不然初坐眉山唱酬栖迟县镇后被史祸窜谪两川晚以非辜长流岭南遂陨其命中间翺翔馆殿才六年耳右史之拜复为韩川沮止其生不遇如此盖人定胜天也高宗中兴恨不同时追赠直龙图阁擢从弟叔敖为八坐寘甥徐俯于两府皆以先生之故宸奎天纵至下取其笔法戒石刻铭徧于守令之庭李杜已逺遂主诗社身后光荣乃至于此非天定人胜耶昔孔子在鲁鲁人指为东家丘歴聘诸侯伐木削迹无所不有孰知后世郡邑通祀南靣巍然一履之防犹藏武库圣人尚尔先生其奚憾予既书其大畧又系以辞使遇祀事而歌焉其词曰嗟先生之致身何艰难而险阻猗先生之没世乃发扬而普诩岿髙山与景行极幽遐而争覩防岌岌乎当时讵煌煌以终古久配祭其乡社俶奉尝于新宇酿脩水以为醪钓□鱼而实爼撷白芽于防井粲浮瓯之花乳尚来燕以来寜永范模乎故土九月十日
　　玉和堂记
　　春为青阳夏为朱明秋为白藏冬为英四气和谓之玉烛此格言也今夫佳花羙木在天壤间气和而后生人皆知春时为然不知和气所钟无时无花也老叟既辟敝庐东为平园园西北隅隙地坦然乃距北垣五十弓余二肘为堂三间南直唐虞二典阁皆为流杯亭其深四丈二尺博三丈七尺崇二丈有竒敞扉而凉塞向而燠可以纳四时之和气散植红梅辛夷桃李梨杏海棠荼防紫荆丁香冠以牡丹芍药此春景也前后两沼碧莲丛生东则红芰弥望榴花萱草杂寘其间此夏景也岩桂拒霜橘柚兰菊盛于秋江梅瑞香山茶水仙盛于冬时花畧偹矣至如佛桑踯躅山丹素馨未利之属或盛或槛荣则列之悴则彻之而种植未歇也始造于庆元庚申十月戊辰八月丁未与客落其成共惟圣主在上众贤和于朝万物和于野遂使皤然一叟得佚老于和气之内故榜其堂曰玉和志幸防云时嘉防元年也
　　敬斋记
　　绍兴庚午秋予与永新周正寛平一同预贡籍知其素慕王文正公之贤植三槐于庭筑堂临之厥后终于廸功郎监衡岳庙蓄徳积善敷遗嗣人其子尤字才卿即堂之隂架屋十楹广二十尺榜曰敬斋致小雅必恭敬止之义自为説数百言大畧谓人之事天地事鬼神事父兄罔不荘敬及处闲居或尊临卑贵待贱未免安肆尤实惧焉愿参前以自警夫惟存心如此义方之训可知嘉泰辛酉仲子圭复以妙龄举于乡父子过予叙宗盟陈世契且求一言予告之曰六经辞虽多而指甚要故中庸礼仪三百威仪三千而汉儒所记以曲礼为首篇以毋不敬为首句此所谓礼之本也本立则礼无不行亦犹诗三百而夫子蔽以思无邪之三语也尚何隠顕髙下之别哉请归刻之石腊月庚寅
　　太和县龙洲书院记
　　西昌下临贑江陈覇先入援梁室驻军有龙跃之瑞事见南史本朝开基之明年南唐知制诰徐锴作白鹤观记谓江水北凑而东汇龙洲南峙而重复以是名洲盖亦久矣又有天桂一屹然其外胜槩殆冠兹邑初即县治之东筑光华馆以待过客已而迁驿快阁遂为酤之地今宰宣教郎赵汝謩决科为政绰有父风至而叹曰天地之气聚为山川山川之秀人实钟之况父老相传洲过邑庭魁出岂以麹糵之故易歌之乐耶乃起嘉防元年七月彻而新之叠石为基创屋二十楹列左右生斋曰裒然曰卓尔自堂及门端正顕敞下逮庖湢各得其所阅两月工已讫告遂仿潭之岳麓衡之石鼓南康军之白鹿榜曰龙洲书院择春秋补试前列者十人居之而主以庠长于是县学长谕贡士陈暕周有徳学賔陆本谒予以记或曰县有学者此非赘乎予曰三代盛时自王畿逹于六乡六遂为学者二为序十二为庠三百诸侯三乡三遂庠当半之家塾犹未论也太和子男邦也畧考图籍浮屠之居百区老子之宫亦十五区而额存屋废者不预焉昔欧阳文忠公着本论谓三代之民不从事田畆则从事礼乐不在其家则在庠序是以王者之政明圣人之教行虽有佛老无自而入今也昔之庠序皆转而为寺观何不疑于彼而反疑于此也幸贤令为之主盟使诸生得藏脩防息于斯未仕则由六经而探赜圣人之教既仕则推所蕴以发明王者之政复古之功权舆于兹岂但科举得江山之助而已二年六月既望
　　吉州通判防记
　　郡丞秦官惟掌兵马自汉迄唐其名不常曰别驾曰司马曰治中曰长史虽均号上佐其实从事之长耳故缇油屛轼下与主簿同赐而州牧或得辟置间以处王子及近臣左降若起废者其于政事罕尝与闻邦国不空之謡冝其寥寥也艺祖皇帝创业之四年继五代扰攘藩镇防扈兵强民弱治少乱多之后首置诸州通判不动声色于朝廷之上而兴利除害功徧天下是冬又诏凡公事非守倅佥议连书勿行规模宏逺岂歴代明君贤臣思虑所能及呜呼盛哉吉大州也其为贰则在唐顔鲁公以谪至本朝向文简公以徳选其他名贤炳炳相望嘉防二年五月朝请大夫开封郑临实来适二千石缺并绾郡组其家世之盛仕学之优施于有政见谓明敏初升聼事则支倾圬朽惧将压焉竹木瓦甓幸储庭下君问缓故则曰卜未利也君曰覆压之不虞隂阳之是拘其可乎是月庚申亟僝工蒇事七月乙巳落成拓题名记示某曰公大父秦国公以宣和七年春居是官尝行州事逾四考乃得代士民懐徳固请家焉旧防载新是宜为记某追思始能言侍亲于祖父母之侧今七十有五年兼燕楚之城社致桑梓之恭敬安敢以老誖荒唐为解抑尝读衞诗羙文公营宫室曰得其时制百姓悦之今君思一日之葺破拘挛之议得其时也用成材仍旧贯加顕敞焉其东故有风月轩又辟西偏以相映带得其制也自是入仪天朝遗后人以安俾之交修郡政惠此千里仰称艺祖设官之羙意其本立矣因土木之工而纪嵗月某请事其末云是年十月五日
　　汀州长汀县社坛记
　　载芟春祈社稷良耜秋报也由都城逹于郡邑古今一揆故坛壝有制牲币有数鱻薧偹物酌献以时守令躬行具存成宪粤自释老教行神祠亦増雕峻宇殆徧城郭一遇水旱官吏犇走祈禳之不暇于是五土五稷之坛诞寘遐僻寂寞之地頽垣败壁蒱博所聚荒榛蔓草牛羊践焉二仲时至昉加薙葺例委行事于掾佐牲瘠酒酸簠簋弗防姑应有司之文过是芜废如初承议郎天台谢周卿来治长汀首致志焉自邑徂坛崎岖沮洳往来病之乃为相攸以直易迂甃为通衢二里而近缭以长垣縂四十有三丈东为社坛崇五尺五寸广丈有八尺附风师坛于其傍西为稷坛制与社等雷雨二坛对峙其侧前辟门屋三间后创斋庐亦如之庀工以嘉泰二年闰腊之望阅月告成不逺千里以记为请予闻子路使子羔为费宰曰有民人焉有社稷焉是固然矣继以何必读书然后为学夫子亟黜其言今君自大父以儒登科临民有声肆其先公克绍世羙致位二府君复传父祖之学为长于斯推仁心济敏政治人事神盖两得之故书以告后之人毋俾或壊三年三月辛巳
　　终慕堂记
　　元祐名相忠肃刘公之曾孙讳荀字子卿博学笃志切问近思平居隆师亲友著书累数万言从宦则考古证今见诸行事故小试理财钱流地上出守邉南北形胜尽在目中而于立朝事君讲之尤详向使得位与时庶续先烈仕止二千石士大夫共惜之其子新长林簿无愧既君清江之新城复取大孝终身慕父母之语揭名冢舍之堂屡求一言或疑孟子章指为舜事亲设非追逺也予谓不然祭义因文王事死如事生反覆论孝子之祭而其末曰立爱自亲始又曰孝以事亲顺以聼命是则人子慕亲何间存没故经云生事爱敬死事哀戚生民之本尽矣死生之义偹矣孝子之事亲终矣嘉泰三年三月
　　文忠集卷五十九
　　钦定四库全书
　　文忠集卷六十【平园续稿二十】
　　宋　周必大　撰
　　记三【碑附】
　　吉州録参防题名记
　　诸州録事参军于令为从八品掌郡狱及军资市令之政实椽之首富沙陈希黯以名父之子继登儒科来官庐陵谓职有崇卑题名不可无记乃起髙宗中兴距今七十有八年得姓名二十七人求予一言将刻之石夫才有能否其时之事声实顕晦后乃见之希黯用志亦逺矣予闻曹参在齐治道清静比其去犹以毋扰狱市属后人督邮有司也清静何居乎予请着其说假令罪在甲乙枝蔓丙丁扰也科抑贾区强之贰价亦扰也惟毋纵故犯毋妄取舍使吏杜奸贪人安其业始可与言齐相之意矣嘉泰三年四月望
　　敬思亭记
　　嘉泰三年三月乙酉登仕郎太和萧知节毋夫人詹氏以疾终享年六十六卜十月丙午本县髙行乡龙角之原知节泣而请曰先人讳遵不幸早世吾母素知书既嫠力教知节以学劬躬立门户轻财重义抚育宗族凡知节得出入公卿之门皆母教也今罔极之恩不可报矣筑亭冢舍取祭义生则敬养死则敬享思终身弗辱之训榜曰敬思愿赐语以宠绥之予闻夫子论要道至徳一本于敬是以孝子之祭其立其进其荐其彻悉以敬为主反是则为固为防为不爱为敖为忘本可谓详矣及子张乃一言以蔽之曰祭思敬盖平居得于夫子者如此予尚何云九月辛巳
　　筠州乐善书院记
　　舜命防典乐首教胄子周大司乐治学政専合国之子弟是时公卿大夫多出宗姓崇徳象贤率于此乎取之本朝至道元年以近属繁衍初置学官于是教授之名立迨咸平迄祥符南宫北宅复置侍教十嵗已上并令肄业治平初増小学教授十有二员此命名分职大畧也旧制七嵗入小学能诵孝经论语升大学又能诵两经善书札宗正以闻熙寜元祐并勅诸院立小学八歳至十四者嵗检举焉是时厥后其制益详此进徳脩业次序也南渡以来杭越首置诸王宫大小学教授西外南外并立宗学人知为善之乐以荡陵徳者鲜矣今髙安郡守王淹文正公旦六世诸孙也追惟文正被遇章圣徧歴要近与闻有才之本末思原徳意不坠先烈乃与贰车玉牒希宰议即郡庠之侧创乐善书院外设重门东西两庑庑各三斋中为讲堂三间列直舍于后廪庖器用偹焉庀工嘉泰三年之季夏讫工于孟冬先下尊属司选宗子防而未命者以二十人为额既望帅郡僚延处六斋斋各有名择老成之士训以经史教官縂其课程别立一斋待不率教者市田千畆用足嵗计属某记之尝闻闗雎基王者之化其应见于麟趾虽系周公实羙文王其在大雅曰肆成人有徳小子有造古之人无斁誉髦斯士是又甚言文王遐不作人一视亲踈可以传无穷施罔极也共惟祖宗作成宗英越二百年圣王在御推广家法公族振振髦士峨峨将同符于文王筠州复能助宣圣化无愧民之师帅是皆宜书故乐为之记明年正月既望
　　杜氏潜光堂记
　　大畜之彖曰刚健笃实辉光日新其徳洛诰曰惟公徳明光于上下盖徳有小大光亦随之其积在身其发在人士固有幽潜如韩退之所云者故四明理掾杜君讳裦字伯称是也世居越之上虞以笃行着君苦心嗜学锐意事功绍兴末北征条要务谒府帅汤岐公后帅史魏公二公大竒之交荐于朝再命以官尝尉崇安力变不举子之俗治狱至无一夫之寃遇大利害宻禆其长罢行之隂徳不可计妻张氏处为孝女嫁为孝妇相与力教诸子思恭既擢第余皆蹈义向方见推乡评厥后合考妣于县之葛仙乡寳谟阁待制陆务观为铭思恭复即茔筑堂务观以潜光名之求记于予往者杜正献公越人也欧阳子志其墓曰春秋诸侯歴秦汉千有余嵗不絶世谱而唐盛时公卿家法杜氏独存今务观谓君本同谱牒中间失其次序为可惜也虽然左氏叙陈敬仲光逺而自它有耀又曰非此其身在其子孙惟君徳充而实浮不耀其章幸哉有子亹亹乎儒猷孜孜乎义方自宜立身扬名顕前人之光何待退之而后发亦岂必逺耀于他邦乎兹为肯堂也大矣嘉泰四年二月望
　　筠州判官防记
　　国家以民之休戚政之臧否寄二千石其设官有亚有旅亚者倅也位逼未免于嫌意不尽者多矣掾曺旅也分职以治各司其局而已若乃事无不预而非逼职未尝分而情通惟幕职为然筠州判官玉牒彦璋南夫弟兄竞爽同取科第以嘉泰壬戌七月实来持身正涖事明一郡嘉頼官廨在丽谯内盖尚书郎赵不遯茂中营造于绍兴之庚午逾五十年敝当改为前政周景南经始而不克至是太守王淹伯奋既给竹木又出羡钱四十五万米百斛俾南夫易而新之相其地形深才十余丈博则加倍乃列堂与防并南向防为三间其后分东西二斋榜曰壶天者礼部侍郎倪思正甫吏隠时所题也堂为五间深明雅防不侈不陋介于二者有古芗堂茂中为丛桂设也稍东靣西有尚綗堂南夫所创也九月庀工阅月而成予爱李观元賔记常州判官袁师徳防谓前轩翚飞竹栏鳯食盖由郡守韦公遇袁以善袁报韦以诚遂跻堂兹今筠守甚贤损费不吝幕下又贤居之也安善遇诚报賔主两得恵政加乎千里岂有既乎姑狥其请为之记四年甲子二月望
　　台州仙居县学记
　　孔堂髙弟犹分四科性与天道未尝轻言世之学者乃欲徳行言语政事文学兼而有之其不可得而闻者每求于议论之间往往名是实非言出而躬不逮此今昔通患也古灵先生陈公讳襄字述古福州侯官人时方以雕篆为学独与陈烈周希孟郑穆倡道海濵乡人化之号四先生皇祐中令台州之仙居笃意学校首为文劝人读书次谕以礼义之俗又择明经之士朝夕讲说询问大义间习程试高不躐等卑不流俗示之以方期造于道而进取亦在其中士民懐之奉祠今百五十余年嘉防辛酉通直郎四明林岳来治兹邑欣慕前哲凡庠序堂庑门观举新之厥初祠宇卑下迁置中门之右极其严防刻公遗文二十五卷得谢雨诗于断碑増置集中学有射圃沦弃榛莾亦加薙葺别市民居创观徳亭総为钱二千百缗皆节用籍赋田十八畆辍务场余财月万钱以赡给生员请尉籍嘉禾钱抚専主教导于是学职林宓吕咸陈頴不逺二千里以记为请夫教人必以圣人为师古灵学夫子者也林君希古灵者也学者诚能各因其材孜孜弗怠尊所闻而行所知岂特无负贤令亦将无负先圣可不勉欤按国史古灵传惟载其宰河阳典数郡所至必务学校而令仙居则畧之是尤不可以不书也四年甲子四月望
　　广昌县学记
　　盱江析临川而为军广昌又析南丰而为邑其地极江西界接于闽疆秀民为多初立学在县狱之右绍兴十七年令承敷徙置学南郡丞刘嵘为之记后五十余年当嘉防二年四月奉议郎曺进之来为宰谒先圣殿上漏旁穿两庑欹侧且非其地邑士胡岩老请改筑于县治之东止戈亭旧基诸生相攸佥谋为允于是进士揭英之子俨子仪三人输财効力主其事而黄作舟作砺首捐钱四十万为之助士胥和之庀工癸亥之夏甲子春新学成培卑为髙以避水潦防溪夹流汇为大江靣对羣宛如畵图高明坚壮他邑鲜比进之予门生也求记勤甚予闻有学校之教有学校之文昔夫子折六艺自虞至周凡学校之教之文散于诗书礼乐中故论语不复问答惟告门弟子曰入则孝出则弟谨而信泛爱众而亲仁教在其中矣行有余力则以学文文在其中矣本朝开设学校复帝王之盛虽硕儒名卿布于中外而士之月书季考惟在举业故时文无虑三变始因唐旧専用词赋或曰雕篆无益也于是经义行焉専门一律又以为病而大学中庸之说出时论愈髙行之愈难为师儒者既用此为去取士亦以此应之殆非国家孜孜求贤之本意也上方防其有极归其有极士当是训是行一变而至于道以副教育则所谓文将不胜其用矣于科举乎何有进之衡州耒阳人淳熙辛丑登科既视事金芝产廨中嘉禾生于野为政亦可知矣四年五月日
　　抚州学记
　　晋唐以来抚守多名臣至本朝则儒宗钜公相继而生学校之盛固不待言嵗久或敝敝又图新理也虽然羣守主盟为易教官任责也难庆元二年豫章胡君元衡来临师席文风既振复懐永图乃大议葺治适学粮羸钱百二十万太守陈侯研首捐千缗常平使者王君容及后守曽侯楷各助十之三漕宪继之総钱又百三十万米不在焉以六月中寅兴工明年八月讫事凡大成殿御书阁讲堂仓廪皆饰其旧内外门廊庑及正録职事之位东西序之六斋文昌之轩庖湢之所悉鼎新之或请记其成太守曰教官力也弗许教官曰二千石功也当书防入官上庠亦复不果今数年矣先日学政乡贡进士严滋以书遗某前不求文教官谦也嵗月虽久公论故存敢敬以请昔孟子论传道之序由尧舜至汤文皆五百余嵗由文王至孔子适及其期故曰文王既没文不在兹乎盖自任也惜乎无时无位不得见诸行事退脩六艺以传万世今学者幸居学校读六艺之书旦旦而来望数仭之墙盍兴及肩之叹既升其堂盍想闻金石丝竹之音仰之弥髙鑚之弥坚瞻之在前忽焉在后又当希顔子若孔之卓夫如是昼而思之夜复思之则于道也其庶矣乎墨池文祥姑存故事足矣嘉泰四年六月
　　庐陵县学三忠堂记
　　文章天下之公器万世不可得而私也节义天下之大闲万世不可得而逾也吉为江西上郡自皇朝逮今二百余年兼是二者得三公焉欧阳公脩以六经粹然之文崇雅黜浮儒术复明遂以忠言直道辅佐三朝士大夫翕然尊之天子从而谥曰文忠莫不以为然南渡抢攘右相杜充拥众北叛金陵守陈邦光就降惟通判杨邦乂防手骂贼视死如归国势凛凛士大夫翕然尊之天子从而褒赠之赐谥曰忠襄则又莫不以为然时宰议礼众论詾詾为一编脩官胡铨毅然上书乞斩相【阙】北使三纲五常頼以不坠士大夫复翕然尊之厥后天子从而褒赠赐以忠简之谥则又莫不以为然是之谓三忠虽然此邦非无宰相如刘沆冲之在朝尝力荐文忠留置翰苑又引冨文忠公弼共政今姓名著在勲臣之令而谥则未闻子瑾孙僴俱为待制迄不能请矧被遇之从臣乎夫然后知节以壹恵天子犹不敢専亦必士大夫翕然尊之乃可得耳庐陵宰赵汝厦即县庠立三忠祠嵗时率诸生祀焉巍巍堂堂衮服有章揭日月而行学者固仰其炜煌若夫百世之下闻清风而兴起得无慕休烈扬顕光者耶汝厦用意逺矣嘉泰四年八月日
　　碑文
　　永丰县旌忠庙碑
　　高宗皇帝中兴之三年嵗在己酉金人分道入防江浙大扰十一月隆祐皇太后自洪上贑防卫将杜彦杨臯【当时误以世雄奏乃其字也】道叛屠抚之崇仁县遂犯吉之永丰知县事左承议郎宗室训之字诲道素懐忠愤有为国捐躯之志至是率尉修职郎陈自仁拒战境上分民兵为三一绕贼后一据地利诱以羸卒贼遇伏而败他盗蚁附防张尉死之侯力不支转鬬入郛骂贼遇害年四十四贼视防守营栅叹服而去邑免焚荡士民获全不可计人人徳侯奉其柩太和县卢源乡又附祠城隍水旱疾疫祷焉明年诏赠朝散郎加直秘阁官其后两人自仁亦赠通直郎官一子同立传国史久之二孙彦橚彦权皆践世科歴内外任使庆元五年彦橚以九江郡丞啣檄省谒祠墓始从父老欧阳昌等得侯死所即邑东药师院隙地创庙三间设侯及夫人喻氏像尉与享焉廊庑门闼严防相称以九月兴工六年二月邑官致祭落其成郡守赵善鐻既助工费复上其事于漕漕雷潨下乐安丞吴鲁卿新淦主簿梁季安继来覈实俱谓侯莭义顕着祷祈輙验实有功于民嘉泰元年太常拟赐庙额旌忠六月壬寅制曰可彦橚等请文刻丽牲之碑乃为作迎送祠歌以祝焉其词曰忠死为神兮前言孔彰我侯兵解兮上征帝傍民懐徳恵兮姓名愈芳天子有命兮典祀旧疆新宫翼翼兮像设堂堂帝意若曰民不忘汝汝岂忘往其庙食从巫阳春秋致享礼有常牲牢防肥奠椒觞坎坎伐鼔舞洋洋神具醉止欣乐康时节谒帝奏祺祥雨旸以时丰稲粱厉鬼驱除絶防攘恩江汤汤兮与神之绩弥逺而弥长三年二月辛丑在法神有功者初赐庙额次加侯爵此碑称侯张本也初侯之亡安抚使朱丞相胜非檄太和上官泗州文学萧瓌集民兵来邑定乱瓌因收恤侯家侯卢源以其子世崧娶侯长女后七年喻夫人卒遂合焉侯之孙间来展墓瓌侄孙登仕郎知节实为东道主庙成复为刻碑盖其家素尚义云



</div>
    <div class="pagination">
<a href="文忠集（宋周必大）_page48.html">上一页</a><span>...</span><a href="文忠集（宋周必大）_page44.html">44</a><a href="文忠集（宋周必大）_page45.html">45</a><a href="文忠集（宋周必大）_page46.html">46</a><a href="文忠集（宋周必大）_page47.html">47</a><a href="文忠集（宋周必大）_page48.html">48</a><span class="current-page">49</span><a href="文忠集（宋周必大）_page50.html">50</a><a href="文忠集（宋周必大）_page51.html">51</a><a href="文忠集（宋周必大）_page52.html">52</a><a href="文忠集（宋周必大）_page53.html">53</a><a href="文忠集（宋周必大）_page54.html">54</a><span>...</span><a href="文忠集（宋周必大）_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
