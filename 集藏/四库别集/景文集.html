<!DOCTYPE html>
<html>
<head>
    <meta charset="UTF-8">
    <title>景文集 - 第 1 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>景文集 - 第 1 页/共 49 页</h1>
    <div class="content">　　御制题元宪景文集并各书其巻首
　　宋庠宋祁兄弟同负盛名且同举进士时以大小宋并称乃其官位一至宰辅一为尚书事业所就既殊情性亦奢俭各异故其诗文沈博新警因各随其性之所近而为世所传诵则同及戒其子不令刋类文集行世亦同迨其后虽经合刋继而仍归散佚又同兹复裒辑成集并以聚珍版印而流传之又无弗同其同不同之故庠与祁固无能知之余亦乌从而知之然其散也由于自欲韬晦而其聚也幸有永乐大典之仅存佚之于七百余年以前【宋天圣至今七百五十余年】而完之于三百余年以后【明永乐至今三百七十余年】则又复归于同余因合题一诗并冠于两集简首更使之不同而同则向之所谓同不同者皆可勿深论是之谓大同
　　二宋合刋曽纪王【宋嘉定间郡守王允初倡议欲合刋二宋集以属郡文学陈之强未就而去其后太守陈芾捐资刋成之见之强序】惜哉分集失传详学如有本终难晦行不负言久益彰伯也孤风标雅操仲兮强识富文章虽称俭过及奢过弗愧元方与季方收拾碎珍得全册吟题七字冠前行休嗤大典纷割裂爱礼幸兹存饩羊













　　钦定四库全书　　　　　集部三
　　景文集　　　　　　　　别集类二【宋】
　　提要
　　【臣】等谨案景文集六十二巻宋宋祁撰祁字子京开封雍丘人天圣甲子与其兄庠同举进士累官翰林学士承防諡景文事迹具宋史晁公武读书志谓祁诗文多奇字证以苏轼诗渊源皆有考奇险或难句之语以今观之殆以祁撰唐书雕琢劖削务为艰澁故有是言实则所着诗文博奥典雅具有唐以前格残膏賸馥沾匄靡穷未可尽以诘屈斥也陈振孙书録解题又称祁自言年至六十见少时所作皆欲烧弃然考祁笔记有云年二十五即见奇于宰相夏公试礼部又见称于龙图刘公葢少作未尝不工晩年特为进境至于陆机之谢华启秀韩愈之陈言务去以为为文之要则其生平得力具可想见矣祁曽戒其子无妄编缀作集使后世嗤诋今据陈之强原序所称知在嘉定时安州守王允初等曽将二宋集合刋但序内仅称其言八十余万未经析及巻数祁本传称集百巻艺文志则称百五十巻又有濡削一巻刀笔集二十巻已与本传不符其余如范镇所作神道碑马端临通考则俱称百五十巻曽巩隆平集王偁东都事略陈振孙书録解题及焦竑经籍志则俱称百巻郑樵通志则止称七十八巻唐庚序则称二百巻因集已失传记载互殊莫详孰是陆游集又载祁诗有出麾小集西州猥藳蜀人任渊曽与黄庭坚陈无已二家同注今亦不传近人所辑北宋小集中有西州猥藳一种乃从成都文类灜奎律髓文翰类选诸书采辑而成非原本也兹就永乐大典所载荟萃裒次厘巻六十有二虽未必尽还旧观然名章钜制谅可得十之七八矣祁兄弟俱以文学名当时号大宋小宋其兄庠遗集已从永乐大典采缀成编今祁集亦于蠧蚀之余得以复见于世虽其文章足以自传实亦幸际
　　圣朝表章遗佚乃得晦而再显同邀
　　乙夜之观其遭遇之奇良亦非偶然矣乾隆四十九年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀





　　钦定四库全书
　　景文集巻一
　　宋　宋祁　撰
　　赋
　　圜丘赋
　　若夫天地之区既奥而腴王者所以作京焉神明之隩匪攻而筑上帝所以定位焉我朝之拥归运也讥函镐保界之陋鄙周雒渟瀯之渊乃据梁之芒芒侦河之浑浑画邦畿之千里于以宅天子之尊然后翼翼干干作邦孚先禘其祖之所自出兮遂有事乎昊天占国南之七里得髙丘之崛然自干防之初辟保坤灵而不迁藏伟兆于遐叶震元符于兹年此烈祖所以裒神之对神宗所以旅物之蠲真考之所陟降丕后之所周旋蔼列圣以烝衎总万灵而宾筵翕降监之厚福焯巍巍而亡原则晋攷卜乎委粟汉肸蠁乎甘泉曽不得望我之末光絶炎况并驱而齐肩哉敢问圜丘之状也其何如矣广矣大矣畧可详矣上崔嵬以郁律兮外博敞而神丽遡朱鸟以髙蟠兮概瑶魁而衺峙休气回复乎其椒兮荣泉滋渗乎其趾魑魅不若泯伏于其逺兮神明肃然离卫乎其迩于是攘之辟之其菑其翳修之平之其坎其畷上三陔以积髙外四门而疏陛列道糊赪重营界紫无缩版以作劳不借罽而昭侈因天质之自然非人力之攸致崒兮似髙山之在周邦嶻焉若隆脽之亘汾澨及夫涓日肇祀于郊之宫陶匏尚质金石有容璧奠缛以苍苍兮鼎歊云而隆隆百神服食蔓衍乎坎间兮有司守燎粲烂乎壝中穆穆天子相维辟公咸盛气以彊力相升降兮穹崇披大紫之莫莫招翠黄之雍雍合萧芗于钦祡曳髙烟乎璇穹塞天渊以隤祉奋光明于无穷竣乎已事罔有不恭若乃自内出者无匹不行自外至者无王不止故我率乎祖而推本正乎位而升配使礼动乎上则神飨乐交乎下而人喜毕九州以献力罄一纯以尽意君子曰观天下之物无以称其徳所以因天事天取至诚为贵则斯丘也实国家集福之清场事神之寳畤国聴之所凭厚灵心之所翔会驻魄寳于飚歘贲万图之方志彼草楼列仙之馆像设王之庐豚蹄种祠之托鳞长九渊之居皆祠官之细祀族之余尚且落成者鼓吻而极叹乞灵者防笔而争书叛宣父以语怪溺丘明之好巫独圜丘岿而遗美宁儒者佁儗而未之思欤遂作颂曰屹圆坛赫昈昈大盘盘兮君之升帝是飨巩而安兮礼无违福不回委如山兮圣继圣万斯年长监观兮
　　陈州瑞麦赋【并表】
　　臣某言伏以厥田惟上界王国之右藩以谷俱来告我牟之纪瑞事昭邦縡美溢农书恭惟皇帝陛下茂拥蕃祺恪经善物弄汉田而劝啬揉神耒以训勤扈有九官务尽耕耘之法地杂五种深防水旱之虞屡勅攸司劝登宿麦至诚上达嘉气下翔发为两岐告成八政田祖有神而徯应守邦作绘以来图庖穗孔蕃天心为豫并诏儒馆交掞颂章良史必书无谢归禾之命升歌大备遂髙多稌之诗臣位属冗闲辞流澁讷隔从臣之品无预奏囊效游童之謡亦均嬉壤冒闻黼几集惧严渊谨夙夜斋戒撰成陈州瑞麦赋一首随表上进赋曰冠三辅之上者莫迩于陈接五谷之乏者孰先于麦当乗离之令序挺降麰之瑞殖盛气云郁混鳞隰之初霏密穗金繁动星田之霁色两岐旁秀六穗牙出厥华芁芁厥颖栗栗田畯奔告守臣骇观伻来以图悉上送官他谷弗书视麦禾之最重吾王攸助知稼穑之惟艰沬北爰采罔劭乎力农关中益种无闻于锡祉讵若天极归贶神明效异偕蕃椒之盈升配命禾而合穗迎层宙之休气冠中田之嘉谷绘我于瑞图辨我于凡菽防至尊之渥恵播新声于弦次上可以荐清庙之馨品下可以助外饔之食剂
　　皇帝后苑燕射赋【并表序　案仁宗本纪不载后苑燕射事此赋首云执徐统嵗当是天圣六年祁改国子监时上】
　　臣祁言伏闻今月九日幸后苑诏宗室赐宴射弓者气肃商旻神清汉籞展懿亲而合宴讲王射以侑欢常武是经良辰饰喜恭惟皇帝陛下靖嘉民极勤训道枢钧众志以惟精乂永图而无逸夹辅蕃屏立爱于周亲夏屋权舆示慈于镐饮乗九秋之盛集修六耦之帝容终日射侯不出正而命中嘉宾式燕实厥篚以奉将洽公姓之乐胥竦臣邻之咏叹多仪有焕在古防偕臣位属冗闲业専讲肄久陶景化窃耳大猷敢萌诵圣之心仰企强名之作感縁中发虽极抃于四支音以叩烦更増羞于五降谨夙夜斋戒撰成皇帝后苑燕射赋一首缮写随表上进
　　臣闻羲图肇画诸暌取星弧之象周文弥郁大乐着天驺之节谅以四方为志本男子之事一张作武震王者之威自秦制专私汉道云杂徒存燕射之旧礼罕闻明辟之亲御惟魏祖畋南皮之野一日射雉获六十三头史笔诧其妙文成避灵丘之区仰山发矢髙四百余丈琰刻旌其处是皆殊絶之诡遇本非揖让之多仪摅其善经徯我嘉会恭惟皇帝陛下载膺周之陈锡绍放唐之丕律髙拱岩廊之上丕冒环海之表百执之骏奔走无或旷官四方之大和防不知何力于是外朝夙退杪秋告丰庆重合之阳名申式遨之夏具披虎落之囿会麟定之亲始讲射侯之容将明洁觯之礼若其天威粹健帝表胖正雕弓栗笴俨若有容栖鹄画正砉然命中欢声囘商琯之肃余劲助霜旻之髙宗室奉觞以次称夀佥谓天挺其武所以辅文之缛事本于礼所以缀乐之谐盖陛下财成大猷冠卓千古是而弗纪有司之过也失言以文逺功由赋宣不有作者将何述焉其词曰执徐统嵗少皥司秋月着授衣之令日纪吹花之游僊盘露变神阙云浮田畯告茨粱之获乡童启豫助之讴上乃留瞩良辰载懐茂苑呼跸复道回舆帐殿望葱郁于麟棷披隂岑于虎圈跄鳯遥遡相乌细转凉翠下长杨之宫暝紫入棠梨之馆千门洞接九幄霞连周邦则伯叔之懿汉家则肺腑之贤相趋规地杂簉琼筵俨飞绥而交弭森委佩而凝鋗川醪溢泛骑炙纷传湛其露而在草需有云而上天先是司射谨官梓人庀具饰虎进侯张貍设步上干下干之交维三乏三正之并树排崇旌以虹拖画广堋而云布并夹并储决拾相旅我物孔扬我仪用光剡矢荐于夏箙雕弓出于扶桑彩五施而列晕歌九节而升堂万乗来御羣心乐康随月上弓与天张姬周则多材之主汤乙乃甚武之王有翼有严不戁不竦舍拔则拱应而中主皮划其已彻劲羽饮而犹动骇踆乌于日域震封狼于星塜彼艺有六徒得乎剡注参连我善兼五不専乎兴舞和颂掩前辟以擅名表上天之锡勇于是皇襟兑悦协气云蒸少府之赐钱流地庖人之割肉如陵示慈则折节加俎式宴则鼓瑟吹笙轩霞蕃后磐石宗英美发的之希代咸奉觞而造庭似雝泽之翔振鹭若辰居之环列星原夫射之为义是谓观礼外则审固而正躬内则雍容而绎志支左诎右之能项发口纵之异或合宴序宾或算多与祭公用隼而射墉观如墙而扬觯中则得为诸侯争有似乎君子然特人臣之善容未识我皇之射意若夫修五常为弓矫百度为矢总黎献以树的罄绵区而除位参天地之控引顺隂阳而张弛一发则英雄在彀虚抚则蛮夷防臂岂徒鹄为小鸟取难中之名驺曰仁兽乐庶官之备而已哉是日太师阕乐酒正彻觞辰旋回指归于未央
　　上苑牡丹赋【并序　案赋系天圣七年祁为国子监直讲时上】
　　臣闻天以葢髙为质不待言以达意物以非常为感不择物而效瑞故日月得之为见象草木得之为鸿英尧则蓂草莳陛陲汉则玉芝秀池霤桃夭美室家之盛蓼萧着王泽之广托寓虽细贶施甚明圣上即位之七年春三月内苑出牡丹三种特异常卉其一双头并干其二千叶一房其三二花攅萼跗足甚大葩色正红葢上帝博临之都休精回复之地袭百昌以挺出震殊应而沓臻圣上美兹嘉生载延睿赏有诏侍从咸俾陈篇良以天瑞来皇襟豫物宜遂颂声作其崇丘行苇之比乎都茘桂华之俦乎下臣无庸窃耳嘉致饰是蹈舞永为文词不敢预枚臯之伦庶将备遒人之采赋曰
　　夫何牡丹之挺育冠羣葩以擅竒厯上古而隠景逮中世而扬蕤桐君之録兮曽莫余毒谢客之咏兮葢殊尔知有隋种艺之书疎略而未载子华绘素之笔彷佛而传疑葢神明其徳故隠显从时昔也始来由皇唐之缀赏今而荐瑞徯我宋之重熙徒观夫强干深根交柯委质腻理内滋夸容横出材无用兮不取美于匠目子非甘兮不见伤于口实懐香馥郁结防葱宻让众卉之先荣灿灵华而后出鲜苞星布丹艶霞蔚杂双行之重锦衒巳文之两黻挹仙掌之承露遡咸池之浴日莫不玩之者怡神揽之者蠲疾彼芍药萱草之凡材秾李摽梅之俗物杜若骚人兰香燕姞曽不得齿其徒况与之论其甲乙哉于是圭菀宻清瑞殖欣荣翠华雷豫清跸天行眷大造之脗合庆神物之财成粤双跗之特异与合干而同名为贵于多何如千叶莫斯为盛谁比三英信夫顾神县以隤祉戛珍坤而炳灵匪一花之取贵葢万物之厚生于是宸瞩洒然羣心乐只诏从槖以均赏肆诗风而饰喜且其铺观往图各祛茂祉胡不出于下土而出乎京师胡不萃于异品而钟乎花卉臣愚不识请占之天意若曰双头者两宫之应同徳之象馨香升闻亿兆攸仰千叶者卜年之数永命所基宜尔子孙以大本支三花者品物盛多黎庶蕃庑徳宇宏被恩腴周普有一于此尚可咤丕应奋终古况凝层昊之协气萃上林之敏树重葩叠叶凝丹绚素迩颙若之龙顔间娑然之鳯羽亦由芝房之唱升汉之郊庙桃花之行着唐之乐府上方执冲徳合鸿猷特以人瑞为应不以物瑞为尤则是花也聊可玩于耳目故虽休而勿休
　　皇太后躬谒清庙赋【并表　案仁宗本纪谒庙时祁直史馆在明道二年】
　　臣某言伏以遹追孝者雅人歌其匪棘能事神者书防美其多材况祗欵庙祧裒对宗祢宣治馨而有飶恍忾叹以如闻従昔所难乃今具举恭惟皇太后陛下至仁兼爱柔道体元保育长君就成圣徳出入一纪巩固万枢黎苗偃化则泽从云游殊邻结好则倚若天等三光储发敛之度百物遂零茂之宜且念措多方之治平皆真考之遗法成功不荐审训谓何亟诏攸司属图新礼躬按天飞之驭并会月游之庭万羽蹈扬袆章参亚逮晏朝而已事因列圣以居歆薰然至和入金匏而成象锡之多福塞穹壤以无垠臣属在陪祠职当汗简轻率斐狂之思少禆舞叹之余敢露懽悰自忘朴学谨夙夜斋戒撰成皇太后躬谒清庙赋一首干渎宸览
　　闻夫祀以息民王假有庙昔人美而称之殊不知粢盛之香所恃者昭徳祝史之荐不愧者信辞济济非尽志之貌翼翼为多福之基然未有祓精意燀鸿仪仰瞻丹楹则祫而后献俯奠嘉玉则告而不祈非圣后之有作畴能出千古而鬯丰规哉于皇齐圣绍天葆命佑育我长君财成我庶政十有一年绵区底定且曰予惟膺真庙之托耿列圣之光投艰夙夜罔或怠遑幸三边无谁何之警万物跻仁夀之场若使成功不告则春秋祗事无以奉承审训而享我先王丕显明辟孝爱兼极将顺徳音爰告方国列保廕于亲慈谂勤劳于圣职粤若朝多吉士位靡瘝官乃承乃弼为屏为翰薪有芃棫河无伐檀此则圣后备陶姚则哲之难也清问下民哀矜庶狱兴列化条恢疏纲目杜其牙角保我墉屋此则圣后有成康措刑之速也每嵗命使继好龙庭轒輼相衔厥角相平罔投以饵罔系以缨此则圣后保汉宣抚和之盟也能仁精庐圣仙福地有种于祠有歆于类莫不发少府之藏贲万楹之丽此则圣后奉唐家戒禧之至也恭则易优俭斯少欲金玉不扣于上方之器纂组不丽于三宫之服别苑无从禽离宫无改筑此则圣后守黄老清静之躅也至于熙百志乂万枢粹与天谋冲与道俱朝未昕而晰燎夜已乙而观书尚且勤劳励翼辑阙衮而按罗图是以长乐之记彤管之史休功懿绩纷纶填委虽巧劳与智忧邈无阶而胜纪是宜格祖谢成有斋恤祀答在天之丕覆拥如山之秘祉于是方岳投颂臣邻肄仪増蔽旒于法冕加缛采于袆衣皆宸心之参定掩前圣之未思乃以仲春吉日曳九旗参六螭云罕前导王轪下驰羲和扫霞以登照雨师沈景而藏霏攸徂之民注耳倾目者以万计惟恐属车之行迟寳辂徐动云帘四垂翟茀騩乗次于鸡翘之省莫不穆穆肃肃按周道而翳华芝有侐閟宫光昭帝容百工如绣广乐成宫咀芝英以自洁秉葵首而有融鸾刀騞然刑丽牲以升几玉瓒觩尔湛明水而函空边豆惟旅铏芼相从徧七室以沃灌罄一徳而防恭星妃备亚献之列月后谨三酌之容二告交答万祥来同然而归蕃厘于嗣帝让懿铄乎祖宗是以秘祝私请无一当于圣躬寕不谓虑危以安保盈以冲虽古之任姒马邓区区述美曽不足踵武而齐风乐阕礼成回舆而归天子乃擥率吁之固请建丕称而扬徽拜奉琼册内荐椒闱上公旄节以焜照羣臣冠劒而陆离遂鸿名于茂实俪天极之巍巍已事而诏曰我之此行务达至诚不丰于昵不有其名惟斋心以交肸蠁惟合漠以侑神明然重劳百执之庀事聊第赐于公卿若夫防勲舍爵兹事体大则夫皇帝之躬耕
　　右史院蒲桃赋【有序】
　　癸酉之仲夏予受诏修书寓于右史院防绎多暇裴回堂除有蒲桃一本延蔓疎瘠垂实甚寡予且玩且唶以为省戸凝切禁廷敞闲人不夭摧禽不栖喙与平原槁壤有间匪灌藂宿莽所干而条悴叶芸不为时珍何耶得非地以所宜为安根以屡徙为危封殖浸灌信美非愿因为小赋代其臆对云
　　昔炎汉之遣使道西域而始通得蒲桃之异种偕苜蓿以来东矜所从以至逺遂徧植乎离宫去葱雪之寒乡托崤函之福地并万寳以均载厯千古而舒粹玩之可使蠲烦食之足以平志不由甘而取坏乃因少而获贵鄙柚包之轻侻贱蔗境之尘滓粤何人斯殖我于兹托深严之秘署切轇轕之文榱培孤茎以膏壤引柔蔓乎标枝泉石渠以防浸露金茎而滋布凉影于月宫猎重葩于禁飔蔽周庐之岑寂隠肃唱而逶迟彼得地而逢辰宜欣欣以茂遂奚敷华而委质反惨惨而兹瘁乏磊砢于当年让纷华于此世是必野荄非层掖之玩菲实异太官之味困枳橘之屡迁叹匏瓜之徒系亦犹郁栁有性不愿桮棬之华海鸟取容非荣觞酒之馈胡不放之岩际归之垅隂上敷荣于樛木外结庇于缁林防烟沐雾跨野弥岑丰茸大徳之谷栖息无机之禽保深根以庇本诫繁实之披心穷天年以善育奚斤斧之可寻辞曰阶药衒华堂萱争丽枝以万年为名木以五衢称瑞是皆托中涓以进艺荷钩盾之为地结实心以自如非孤生之所冀
　　景文集巻一
　　钦定四库全书
　　景文集巻二
　　宋　宋祁　撰
　　赋
　　古瓦砚赋
　　有知已者贶予以古瓦砚一枚温润可嘉寳玩无斁感物铭惠因为赋之其词曰
　　粤有雅器以砚为諡本瓴瓦之微物荷坯陶之洪施嗟兴废之靡常念终始而殊致昔何为而湮没今何为而见异得非大厦云构飞甍山峙凌雾槪日横蔽里宫窈窱而相属阙觚棱而丛倚敞金谷之为楼防丛台而成市莫不状翠鳞而隐轸浮青烟而旖旎阳乌结阿以上承玉女飞牕而下视忽代往而栋挠俄人非而室燬遇昆阳之飞屋逢霍家之彻第化魏宫之鸳翼灾伯梁之鱼尾于是星坠冰散光沈物迁狼籍旧圃沉埋野田失虬檐之瑞色掩铜霤之余鲜朽壤晦兮何日缥苔封兮几年或深耕而出垅或被发而当阡讵毁方之可冀甘胜注之长捐何智者之胥防烂奇姿之下颠感无情之旧物将有用于羣贤爰究爰度载磨载鑴因其窳以为受即其陋而成妍我质具矣幽光粲然纯漆侔黒润珉订坚谢泥涂之幽处升文史之长筵或兔颖而前试或鸡距而相鲜荷提携于手泽涵文饰于言泉若乃尼父作经太冲能赋伯英临池王充置柱君苗未之焚弃范乔见而悲抚虽寳肆之非齿幸哲人之攸御摩顶至踵兮墨之徒将效勤于斯语
　　卧庐悲秋赋
　　泽国秋早霄垠夜凉孤云度陇流水周堂榆兼柳以同晩李与桃而代僵初收白羽尚展流黄城上星残乌八九而生子林间露滴鹄十五以成行有客伊何于兹戾止左思洛中之伧父萧育杜陵之男子滥簉幕廷宁磨楯鼻昧狗曲之礼歌陋鸡栖之车柅结课嵗殿劳形日悴衔窭数以未容绐侏儒而几死江淹本恨宋玉多悲抚雕年之易晚嗟芳物之行衰箕风槭以生宇娥月皓而侵帷寥寥鴈引嘒嘒蝉嘶壮士抱翻车之叹长年有落木之悲况乃鞅掌孤官栖迟下馆市门逞诮于刺绣冰氏见排于挟炭根同江北之移病比漳濵之窜愔愔臂肉己先家令之销种种颠毛弗翅齐人之短感鶗鴂之妬芳怼鹍鸡之申旦本无情于时遇误防名于王府谢胥臣之多闻有倪寛之懦武感慨中发驱驰自许凝綷采于蔽翳戛正声于韶濩均捶钩之重轻督丝绳之规矩暴皜皜于秋阳抗喈喈于风顾有志于佐时惜无津而事主令伯之内转难期盛宪之多忧有素翫瑶草之变衰恐娥眉之迟暮岂知孤臣吊影客子回肠心随波荡愁并斛量数日恶生感离情于太傅二毛飒变动归兴于中郎织素非五丈之速舒喙无三尺之长愿写情而复获徒掩袂而浪浪
　　感交赋【并序　案赋系真宗天禧四年祁在安陆时作】
　　夫浚井冽泉物之利也甘至而先竭芳膏煎兰用之美也明极而自销信哉是言吾见于太原王生矣生名贺字赞尧其先太原人也襟度冲粹风规凝简左右就养慕婴戏以为娱卓荦观书耻章雕而习巧学殖滋大声誉驶驰由是四充赋干宾贤一奏御于宸览引商之曲始寡和而攸称跃冶之金终不祥而见弃而君曾靡屑虑嘳无尤言仁不中而反求气至刚而无害怡处宫亩坐进道腴既闲且驰水曲之銮有节不怨胜己嵇山之箭乃深天禧元祀予以父怙纒悲穷阎削迹企人室而孔迩卜亲邻而有初而君不我遐遗惠然肯顾切偲之义弥笃簪盍之情在兹乃至劘切艺文推明友契分山雾之余润袭臯兰之一薫恩斯勤斯或推或挽俾惷烦之有赖非哲乂而畴依而君姿质素羸少小多病过郑吟之三嵗甚漳卧之十旬越明年春食剂愆和防膏遘疢重茧下冰而已甚邪风造热而迭攻六气之沴交臻九折之医靡效革带移眼怅仙骨之愔愔葆髪悲秋愒余阴之奄奄一日予往候其疾生举手而言曰吾殆将死矣胷臆结轖血气周偾楚魂外散蜀肺中焦自兹恐不得复见因泣下数行夏四月卒年三十有七行路兴叹朋游陨泣赍志没地冯生之恨何穷积忧伤人盛宪之年不永直念古者异世同悲谨按君雅行素隆华胄相继高节应世暴秋阳而不渝奥思际天耻鞶帨而増饰雅善谈理素乐名教执雕虎之疏贱未尝动心视龙防之冨贵介然不屈加以累世清白四壁徒立北堂垂喜惧之岁东陂乏膏腴之产而君夷险一致欣然忘贫范云之室无姬姜令伯之晚有儿息逮夫议围失利绵痼相乘霞朝雾夕之沈欢范雪台风之怅别醒忧洊委彊寿弗延怳兮鬼伯之来催偃然石室而长寝美志弗遂永懐李广之数竒遗文颇多当类伟长之不朽人之云谢今也其亡先是君娶范氏末年生子未百日而君没范旣早寡拥树而归庚申嵗予南涉大江戾止斯郡访君之孙己三嵗矣天骨特异童游不杂谅夫善庆之所积宜其孝谨之不衰藐是若人庶乎必复墓木将拱州来之叹曷胜青简尚新秣陵之言永已追为此赋式用寄怀敢同刘峻之广交聊代山阳之感旧收纸长想属思不文其词曰
　　惟天地之肖貎钟象数之最灵斡五行而宅秀揽万物以储精粤亨防之脗合倬思皇而挺生聨秀骥以服轭簉仪凰而舞庭蔼媚天之吉士焕入彀之羣英嗟若人之间杰何遘时之熙盛袭淮水以启胄追汾阳而薄景统三变之至道凝四端之粹性貌峩峩而突弁衣襜襜而方领驰妙誉于邱稷掩多奇于汝颍出乎类以拔萃砥其言而励行轶士林以横步邈霄涂而髙骋直恊华之启旦颁深诏而求治鬻公车以千数集桥门而万计莪菁菁而载育薪翘翘而咸刈苹呦呦而鹿食场皎皎而驹至彼君子之修业奉裒举而论艺驰一封之汉车冠百朋之周士纷采采之雪裳蔼譊譊之帷被家抱玉以相矜言盈庭而可畏独夫子之卓尔愤愚儒之翕訾决辩涛以四出轩意霞而中起盘百钩而不踠投千牛而弥鋭羣心惕以解体众口呿而瞠视将一鼓以作气以十手之所指蹇登荐于王府羣万有而来洎混如泾渭之合杂若蜩螳之沸或腊弹以勤请或金膏而将意惟夫子之介然谓众谋之非韪含清唱而靡应据中道而不倚恶登墙而栖处耻画墁而食志茍尔功之可图非吾人之所履企造天之华阙爰奏技于严宸皇不察予之中诚汩旅退于下陈无左右以为助虽随和而孰珍虎当闗而逐逐犬迎吠而狺狺敛高足于要津反初服于私门宫一亩以郤扫案三杯而食贫虽埋照于流俗愈抗情于曩真庶桑榆之可收奚嗜欲之足驯咨余生之蕞芮昧贤达之髙致属讵创以集蓼委頺龄而归里声不高于乡品志方谋于遯尾何夫君之渊识外当世之流议续伐木之髙矩缔忘言之密契始告导于忠善终愽约于文礼义葢高而薄云言志美而成市霜雪零而弥凋风晦而不已寻越盟于戴笠泛牙弦于流水我有实而子采尔有规而吾佩期左提以右挈俾尽善而又美优圣域以襼裳賔帝门而结轨愍人生之多故抚物化之靡常何夫子之禀质郁中干而外彊广十旬而寝疾偃四支而在牀饵恶石以无徴指余隂而激扬鸟发谶以入室竖兴妖而在肓眷寿母之垂老抚孤孩而増伤心念后而惴惴泪垂睫而浪浪启手足以自顾何命促而意长慨朝露之溘至入脩夜之不旸嗟天理之繟然云祸盈而佑吉监至髙而在下网虽疎而实密何夫君之重道遭六极而生疾收华藻于中春顿遐踪于逐日昔二人之同心今一臂而相失望森森之美槚叹萧萧之遥阡岂死者之可作徒兴叹于九原脱亭臯之珍木淡陇首之长烟日西匿以风戾鴈南翔而露圆仰泰素之收神哀拱木而敛魂沥酒绵之薄奠抚坟草之陈根旧馆閴以无覩遗书散而罕存投空文以长想尽万代其何言
　　送将归赋【饯秘阁李还台】
　　溯长波之奫涾面层巘之嵚崎逗商飚之迅籁上嵎日之浮晖问驾言其焉往饯我友兮川湄闵征夫之云迈值雕年之行晏花戢芬以去条叶扶槁而违干氛曀曀其旣兴露漙漙而复切寒蜩之暝唱惊离鹍之晨啭蹇祗役以偕欢差感物而逢叹于是行子辍舻居人停辔瑶轸徐泛金罍参洎判一笑于聨坐结两慼于殊里矧民生与代故常囘泬而交戾譬持莚以偶楹宁有望于如志甫论咫以希泰俄较寻而得否否老超境以逐壮忧涉域而追喜茍外物之迭攻岿吾衰其焉避执子袪以迁延耿予懐之淹防越层澨以斜趋薄深林而战慓虎号羣以择肉蛟流涎以尸室美哲人之防险方爱主而委质视吕梁其安流蹈太行犹通术亟之帝兮乐胥保玉体而逢吉
　　岁云秋赋
　　予所悲兮胡独悲此凛秋时荏苒以就頽兮年峥嵘而行休邈西颢之穾辽兮噫长风之飕飕视天根之焞焞兮湛寒潭之滮滮露既肃其早凄兮霜又申以凝冷号阴虫之夕韵兮流腐燐之宵景病晩馥于菊涯兮委孤秀于兰町矧梧楸之脆根兮与蒲柳之残境槭芸黄以一槪兮搅吾懐之耿耿懐耿耿其可奈兮骇山西之日薄无翻车之趫壮兮气黯黯而逾索凭八垠以舒眺兮嗟万彚之摧斥意忽忽为惨端兮襟浪浪为愁宅茍流节之不停兮我安得美好之如昨丹去顔以既易兮缟寻领而胡亟世无媒以求援兮言愈勤而理隔惮信誓之未同兮不察吾之中诚欢期变以迁次兮涕泣焉其流缨离鸿翽其高飞兮羁兽骇而长鸣视河汉之倾斡兮突浮云而繁兴触羣媚以自持兮恐容华之坐零虽坐零其胡防兮嵗实为之迟暮秉直质以偶俗兮如望朔而趋楚挟蕙茝之神竒兮固蒿菣之遄沮朅来兮守故居姑彷徉而容与
　　穷愁赋
　　粤余生之不造兮独遘命之险艰窜衡阎而伏处兮抚隆墀而永叹哀灵根之早逝兮骇危喘之将残收离散之余魄兮倐峥嵘之暮年骨乆病而支离兮步数蹇而蹒跚谢掩鼻而愈浊兮蜀肺焦而益烦纷种髪而弗理兮蕞黄馘而鲜欢据惠梧而夕瞑兮颉侯釡而朝飡衣适舘而既敝兮屦履霜而又穿欲正冠而巾析兮乍偻腰而带寛身繋匏而待食兮心溺灰而未燃陋有子渊之巷糊无考父之饘乞墦间而不足兮病河上而相怜鱼跃跃以游釡兮雀啾啾而在门朋簪日以益衰兮朞强邈而罕存候羲驭以盆覆兮俟江波而辙干出怊怅以自失兮入赍咨以含酸乏载车之馈馔兮罄使鬼之蚨钱啓劳府以深悼兮知兹路之良艰被珍髢【他计切】以鬻戎兮肃南辕而凑燕揳【苦入反】胶柱以鸣瑟兮逆上坂而走丸安凿枘于龃龉兮屈杞柳于杯圈株有免而犹待兮木无鱼而必縁揠宋苗以望嵗兮张越射而仰天用干将而补履兮采明珠而升山求籋云于绊骥兮责重茧于红蚕顾物理之必殆兮信余谋之所愆胡掘屈而就直兮曷抱方而遯圆譬秀木之必伐兮若芳膏之自煎道与艺而交防兮谅何往而弗捐慨周道之至广兮抱寘懐而靡释追愤愤于韩子兮嗣七哀于魏植沦幽忧于庄篇兮委牢愁于汉册笑一握而非乐兮肠九囘而皆极甑既破而谁顾兮井未繘而可恻悮既往之遗谞兮收方来之茂绩愿荷戈而为戍兮抗戎索之遐封值占云之入贡兮方铸防而务农愿货殖而为商兮策鲜怒而流遁嗟汉律之排贾【音古】兮始抑末而返本愿揉耒以归耕兮输舂税于民曹吁四体之不勤兮靡服昬而作劳愿执艺而为工兮备成噐于元后顾百工之皆良兮惧代斵而伤手愿退处于岩穴兮与賔客而高谢属君子之正位兮方小人之在野愿沉浮于闾里兮杨声诗而达志遭天下之有道兮故庶人之不议攷所愿之皆违兮岂背时而为累禀有余之潘拙兮抱不足之臧智委炎隆而弗附兮甘沉而自已羌倒行而艮背兮宜深屏而逺弃据疾藜之困处兮羞侏儒之饱死入坎窞以掀淖兮辱泥涂而攘臂逢子山而生悲兮値杨朱而泪愤懐玉以握瑜兮嘉佩兰而袭芷惧众狙之怒目兮混羣骀而垂耳岂李广之数竒兮将孟轲之迂事发素蕴以周咨兮俟见伸于知已茍户塞而不闻兮信吾衰之乆矣乱曰一瓢之空吾未知其穷兮万钱之丰吾不谓之通兮濯我之缨既遭时之清兮整我之冠以待人之弹兮
　　伤贤赋【并序】
　　为先友公孙子正作也盖子正官于太学八年与予尝僚者二嵗观其为人事亲孝与士信深中夷澹毅然持正阳休徳煇见于顔间难进而易其禄急病而后于已亲之无令色远之无里言都中士大夫走高门趋下陈无寒暑之避与槐柳皆列者荡以成俗而子正为礼侯官长初无造诣居常著书尤邃礼学黙而好深沉之思神期数千载间属文而辞迩雅临帖而书臻妙予尝谓子正加于人一等矣无鬼责无人非大易之懿文德洪范之考终命宜其享之而禄不过上农位不登宁定禀焉早世命也奈何矧无儿应门有女未傅斯亦生民之大穷者欤予辱于缔交托在奔走出均辔组宴衔杯酒信誓旦旦要之白首今又弱一个焉死生交情俯仰陈迹向之欢绪今成悲端呜呼天非禆灶之知辅仁罔验命为鬼伯之促赍恨何穷追为助绋之词以代焚芝之感
　　天生若人好是懿德左佩规而右矩前陈绳而后墨鉴玉水以论方殚翠毛而取饰席至珍之百汰阻永味乎千蹠莳固蔕于文林犍洪枢于圣域澡重氛之耳目栖灏气乎胷臆遘帝华之显时与多士而来思掩辉山以待价顿宏罗而见羁士惟君养爵乃吾縻敛以越砥御以新覉入胄筵而鸣鼓退私室而垂帷或东观以雠籍或平台而见师或连蜷第赋或竞病论诗包左氏之富艳无枚臯之诋欺有冽匪泉有直伊始蹇不挠于亮节遂无言于膴仕不谄笑以在畦不处嫌而纳履年四十而介然食九人而近止彼君子之知命方无愠而无喜误叶县之好龙叹山梁之拱雉天难谌斯皇肯照微如何不淑邦哲其萎竭灵涛于鹭壑倾怒翼于鹏池况复顔徒非寿伯道无儿未嫁兮左思之女独拜兮任咸之妻使积善之无报信至神之我欺凄凄长草寥寥露晞熏蒿掩乎野土神明济乎天陲对秣陵之旧简乏南楚之招辞恸寝门而投赋彼厚穸兮何知
　　悯独赋
　　悯前人之抗志兮虽有适而遂迷恃我醒于皆醉兮矜独是于众非吾固知乔木不得林兮孤音鲜与之谐特立废于曹踞兮一妍掩于万媸举吾党以同寐兮挈予觉其何之越家祝而诃冕兮裸户裎而哂衣奋单辞以正议兮安足救舆谈之参差发介了之精览兮何预羣防之伥僖屈自高以赴渊兮夷已信而饿薇波溃流而无益兮反防欢而被訾今吾有道于此兮请质古而莹疑狂者以不狂为狂兮饮泉流而后宜非圣者以圣为非兮均猎较而免讥挫尔方而杀廉兮常偶欣而俪悲保独行以中晦兮庶明哲而为期
　　诋仙赋【并序　案祁出知寿州在庆歴元年】
　　予旣守寿春览郡图得八公山故老争言山上有车辙马迹是淮南王上宾之遗耕者往往得金云丹砂所化可以疗病因取班固书葛洪神仙二传合而质之嗟乎人之好奇而不责实也尚矣而洪又非愚无知者犹慿浮证伪况鄙人委巷语耶作诋仙赋
　　悯兹俗之鲜知兮徇悠悠之妄陈常牵奇以合怪兮欲矜已以自神操百世之实亡兮唱千龄之伪存彼淮南之有子兮固殊死而殒身縁内篇之丕诞兮南公之多闻谓八人者语王兮厯倒影而上宾饵玉七之神药托此躯乎霄晨王负骄而弗防兮又见谲于列真虽长年之弥亿兮屏帑偃而愈愆【葛传云仙伯主者刘安不恭乃谪守郡都厠后为散仙】蹇斯事之吾欺兮聊反复乎遗言号圣仙之灵禀兮宜常监德而辅仁不足察王之倨贵兮遽引内于天门已乃悟其非是兮胡为赏罚之纷纭宁仙者之囘惑兮无以异乎常人国为墟而嗣絶兮载遗恶而不冺故里盛传其遗金兮证碮石之余痕武安隐语而前死兮更生伪铸以续论彼逞诈以罔时兮宜自警于斯文石楠树赋【并序　案本传祁于天圣二年释褐为复州军事推官赋当属此时作】
　　予尝被台檄北走襄汉襄汉间家树石楠为园池之玩树率高不过二三丈柯叶婆娑如帷葢然惜其上国之远不能移植窃用赋之以竢知己者
　　彼美嘉木生乎汉濵铄纯粹于天极禀蕃殖于媪神士雨流液重云输津结深根乎奥壤奋秀体于熙春尔其阿那扶疎岧亭葱翠枝相交叶相値不扶自直拔乎其萃翠防森覆仙幢凝峙秀金枝之未然障青绫而半倚长烟夜凄零露晨委激雄风而枭茎沸防泉而潄趾荷亭育之大德全婆娑之生意乃有仲长广宅庾信小园共忘樊柳咸嗤树萱悦吾材之特异掩羣卉以收妍乃培乃埴载育载蕃高临反宇近映开轩均长松之受命等秾李之无言黕黕幄密童童葢圆非同江北之枳化不愧东家之树完至如合璧早红上晩白送密影于琐荐翠霏于瑶席带寒蜩之嘶喝映翠禽之格磔王孙感芳草之思中妇休流黄之织拾蘂未暇攀条更惜如为两树认若个于韩慿脱致一枝当赠行于越国故其为世爱玩受天和煦条枚黛滋跗蕚星布不戕杯圏不夭斤釜娇庶子之春华同韩宣之嘉树不生于穷谷畏七年而未知不生于少原嗟错薪之乱楚幸得諡于芳林庇根于中土嗟上国之絶远悯孤生之薄祐六枳维乎万国三槐配于上公御史着中台之柏大夫纪东岳之松顾弱质之虽陋冀赏心之一逢托陵阿之善养丐根柢之先容茍君子兮不顾将老弃于山中
　　郦潭秋菊赋
　　采采佳菊生潭之湄托厚土之善养亦纤植之所宜乏彊干之为卫保深根以自持苒苒蕃叶纤纤缥致歴青春以戢景触素秋而扬蕤观其密蘤攒敷圆房四附英披夕风蔕裛朝露挥碎金以炫条揉寳钉而缀缕灿兮萃林苑之萤焰炜兮舒夜池之鹄羽沿缘烟汭散蔓霜渚抱酷郁之幽香抚变衰之平楚窃同兰草无人而自芳幸比豕苓得诗而为主于是俞跗之徒居多暇日心玩其华手撷其实防太清之秘方咨郦川之茂质乃可以轻身益气可以延期蠲疾虽甘苦之种有二精盈之名不一而胡公饵焉享曼寿之永钟繇奉焉助养生之术渊明埀赏于佳色之辰长房见佩于登髙之日诚仙真之所玩匪吾人之轻悉也若乃宗臣名世骏岳储休君托股肱之体天与忠孝之侯惟载育之在旦蔼祝延以相求矧灵卉之可嘉助永年而是遒匪薏车之兴谤越萱背而忘忧幸春期之可续庶药圃其长游
　　零被秋草赋【送刁绎从事宰青城】
　　抚万化之揫敛兮凭八极而延伫既悲秋之变衰兮复迨天之阴雨溯间闗之长道揽沆漭之平楚于时际海笼日穷天写雾云引暝以夕屯风含凄而晓赴乍灭岫以亡峦或蔽林而失树陂漫漫以防紫川汪汪而荡素然后散漫虚落空蒙阡陌惨江蓠之馥销疎麻之寒滴纷灌莽以蔽亏邈亭臯而舒直荆榛塞望兰茝无色水寂寥以收潦壤涂泥而反宅坌百感之外至注一情而中恻尔乃客子被酒投袂四顾畏简书之期防问征夫以前路双凫之舄兮有容一鹿之车兮在御结斗城之深恋捐钩梯以径度周道倭迟我心西悲种层阴以惨切惜此防之骚离践霡霂之有荡悯柯叶之相违难莫难于逺道乐莫乐于新知宁念东山有叹妇之句淮南有王孙之词
　　怜竹赋【并序　案宋史庠罢参政出守扬州祁亦出守青州在庆歴元年五月】
　　始伯氏贰宰司僦甘泉坊韩王旧第居之庭阶闲敞予因种竹以为玩明年伯氏典维扬予守寿春怜竹方茂而诿之后人其能嗣予好以封殖者耶作怜竹赋惟兹竹之冉冉自林町而丛产偶拙者之移莳丁故王之闲馆坞阴漼以披豁野色悴而纷换辞墟落之旷处佐堂除之近玩既根危以殖浅又氛冐而埃漫迫俗物之挐喧屈天标之萧散余乃谨其培封申以防防恶草夷薙寒泉浸注书熙熙以暴阳夕团团而沐露舒萌庇本弭寒阅暑敛衰态以就悦擢新姿以违故于是萧疎檀栾敷芳森萃谢丛防之余素圆笴之脩翠叶舒碧以向荣泽浮绀以呈美戺月上而景还宇风来而籁至常虚心以自得顾直质而少媚虽防幸于轩槛本无争于华蘤嘉逸民之有言非一日之可无予野情而偏爱托此君以自娱顾泛梗之屡徙方去尔而索居感婵娟之甫盛将披剪而为虞昔召公之至仁舍小棠而攸茇公已去而民爱念蔽芾之勿伐余恤躬以仅免匪余庇之能列徒结尚而敦好怵后人之我替【音鐡】矧客士之疎瘠且狡童之撞防幸不夭于此生保嵗晏之高节
　　感虭蟧赋【并序】
　　虭蟧寒蝉也孟秋乃鸣其声繁亮怨切鸣中之尤悲者凡物无意于感人而人有情于感物况仆长年少悰所念非一壮与运頺衰将嵗还抚时对物自然怊怅遂为之赋
　　憺秋旻之庨寥眄羣物而流玩伊膀鸣之始来惊万化之方晏条含唱而丛咽俄曵音以凝曼本无意于感时奚有牵于累叹谅细虫之何知托生意乎鸿造披素殻于壤间赍绀质于林杪内虚心以抱洁外华緌以自表局纤足以徐进整薄翼而轻矫引长喝于霞昏逗余嘶于月暁和别叶之飜飜杂离禽之叫叫彼张女之哀弹与笼首之横管恃破之往悲矜加孔之新啭虽投节以感慨犹假手以交讃顾寒蜩之清嘒非取矜于外衒其发无端其终无羡写清肠以赴诉有自然之凄怨号凉飔于天垂啸委露于云半矧吾人之云衰抚光景之遒驶聆萧瑟之实繁怅摇落之方暨掩欢绪以偭欣细悲端以触欷况日月其不待何功名之能冀一倾耳于此时胡自聊于晏岁
　　僦驴赋【并序】
　　予见京都俚人多僦驴自给驴之为物体幺而足驶虽穷阎隘路无不容焉当其防径疾驱虽坚车良马或不能逮斯亦物之一能顾致逺必败耳聊为赋云
　　伊驴之为畜兮本野人之所服乏魁然之逺志常踶卑以蹈局皁靡蕲于层庌秣不烦乎丰粟匪任重以取材姑邀时而竞逐其资易给其习易宜鞯小取适缨华弗施彼僦者之希直投人乏以献奇候其剉饮之节劫以鞭棰之威舍大道之平荡抵邪径之穷巇纷如鸟散驶若风驰顾蕞躯之云陋谓高足之莫追歴委巷而矜伎负宵人以奋姿茍跬步之速至趣要津以为期昧緜力之将竭不数年而后衰睨华骥与大车皆锵銮而肃轸挟善驭以为范按中逵而徐进伊良士之揽辔实志遐而遗近彼汲汲于所求谓不悟而效敏忘百里之必蹶尚长鸣以取隽昔汉灵之作驾贻史氏之深讥由禀生之幺麽非骖靮之常仪况夫锥刀课得晷刻争机谅隘途之坎窞方见闵于颠隮
　　景文集巻二
　　钦定四库全书
　　景文集巻三
　　宋　宋祁　撰
　　赋
　　丰宜日中赋【丰尚光大宜照天下】
　　丰大也贵夫击防日实也盛乎居中攷卦体之至象配阳精于上穹二体迭昌丽午躔而光大六爻俱盛恊瑞景以昭融圣人所以仰之如日受之以丰者也昔之作易也妙探神几冥符心匠离明乎下震动而上大道旣备微生斯畅由是因丰体之甚盛与日华之相尚必称其大取羣彚之勿忧必贵其中欲万灵之咸向脗合精义灿为烈光彼贯八象此临万方引系表之幽奥对天心之焜煌动且有明候允符于为市亨而可格位必契于当王且夫时得其隆理据于防景铄不震隐微何赖是必取厥运行比夫光大故初九未至获有尚之誉六五既正受来章之泰见斗见沬二与三而迭凶其蔀其家四及上而交害则知丰自不盛道乃致危日之不正照或有遗故我包三极以备体嫓万景而不欹居幽者各安其所晞光者罔失其宜观象惟明式在无偏之际玩占弗隐雅当必熭之时是则丰恊于日者见广被之勤日对于丰者有宣精之妙昭然物理焕焉典要我功甚大不求饯谷之名我化既敷不取嵎夷之照用能义周万物明暨八埏辞存乎卦象昭乎天究神道以临下煠洪晖而在前用以致刑法平分于瑞采推而尚大符表正于髙躔王者所以丕建谋猷慎守宗社观丰则泽寖于无外宜日则明被于羣下因一卦之义焉见圣人之道也
　　宥过无大赋【民罪之误无大宜宥】
　　过无故作宥必有因非缓狱于中典盖原情于庶民事异刻深宜屈一成之法理当诖误率从三赦之仁于穆圣皇抚宁四海慎上世之明罚清下民之多罪刑小必重以其恶而怙终宥大必轻以其善而能改明德攸尚深仁念兹义或出于彼失情非因于我欺虽深文之具正在降等以行之虑有司之误传申恩必速顾智者之一失屈法何疑且夫法以防姧过非有素傥议事之一贯则淫刑之可惧在夫审克无爽哀矜合度赐缣或失可明郎吏之非书马不全足验侍臣之误则知刑惟一体事有万殊盖情之无状者非民之失文之徒备者乃法之所宜虑万方之有罪察一夫之向隅宥诚我岀过亦谁无比宣父之知仁必于其党同汉文之赎罪岂忍加诛噫欲正莫若去邪欲利莫先除害赖姧隐匿者虽小吾不见其轻失辞无简者虽繁吾不见其大诚昭察于政条乃兼该于理防胁从罔治但计恶于刑中非意相干悉恕情于度外故得有宥在治不愠不知非厚诬而专意成善贷以从宜事偶出于忘遗法诚可降义稍干于深固罚亦无私异哉狱贵简孚君情精究情不逾矩政思从旧致斯民之不偷自哲王而获宥
　　百兽率舞赋【和乐之极生类驯感】
</div>
    <div class="pagination">
<span class="current-page">1</span><a href="景文集_page2.html">2</a><a href="景文集_page3.html">3</a><a href="景文集_page4.html">4</a><a href="景文集_page5.html">5</a><a href="景文集_page6.html">6</a><span>...</span><a href="景文集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
