<!DOCTYPE html>
<html>
<head>
    <meta charset="UTF-8">
    <title>蜕庵集 - 第 1 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>蜕庵集 - 第 1 页/共 25 页</h1>
    <div class="content">　钦定四库全书

　　集部五

　　蜕庵集

　　别集类四

　　元

　　提要

　　（臣）等谨案蜕庵集五卷元张翥撰翥字仲举晋宁人至元初用隠逸荐召为国子助教分教上都寻退居淮东会修宋辽金三史起翰林国史院编修官累迁翰林学士承旨致仕加河南行省平章政事给俸终身事迹具元史本传案金明昌承安间亦有张翥字曰仲阳刘祁归潜志记其矮窻小户寒不到一炉香火四围书西风了却黄花事不管安仁两鬓秋诸句称其浮艳诸书援引或误为一人非也翥尝从学于李存传陆九渊之说诗法则受于仇逺得其音律之奥其诗清圆稳贴格调颇髙近体长短句极为当时所推然其古体亦伉爽可诵词多讽谕往往得元白张王之遗亦非苟作王士祯居易录曰蜕庵元末大家古今诗皆有法度无论子昻伯庸辈即范徳机揭曼硕未知伯仲何如其论当矣史称翥遗稿不傅传者有律诗乐府仅三卷王士祯则称蜕庵集四卷明洪武三年锡山郎成抄本此本乃朱彛尊所蔵明初释大杼手抄本前后有来复宗泐二人序跋盖大杼与翥为方外交元末翥没无嗣大杼取其遗稿归江南别为选次而録存之考元音乾坤清气集玉山雅集诸书所录翥诗尚有出此集之外者则亦非全本也

　　乾隆四十六年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●蜕庵集原序

　　呜呼诗岂易言也哉大雅希声宫征相应与三光五岳之气并行天地间一歌一咏陶冶性灵而感召休征其有关于治教功亦大矣然自删后至于两汉正音犹完建安以来寖尚绮丽而诗道微矣魏晋作者虽优不能兼备诸体其铿鍧轩昂上追风雅所谓集大成者惟唐而后有之降是无足采焉逮及于元静修刘公复倡古作一变浮靡之习子昻赵公起而和之格律髙深视唐无媿至若德机范公之清淳仲弘杨公之雅赡伯生虞公之雄逸曼石掲公之森严更唱迭和于延佑天厯间足以鼔舞学者而风厉天下其亦盛矣哉河东仲举张公生于数君子之后以诗自任五十余年造语命意一字未尝苟作至正丙午春其方外友庐陵北山杼禅师以公手藁选次而刋行之来征言为序余犹记公之言曰王者迹熄而诗亡诗未尝亡也而所以为诗者亡矣善赋之士往往主乎性情工巧非足尚盖性情所发出于自然不假雕绘观公之诗知公之所蓄厚矣春空游云舒敛无迹此其冲淡也昆仑雪霁河流沃天此其浑涵也灏气横秋华峰玉立此其清峭也平沙广漠万马骤驰此其俊迈也风日和煦百卉竞妍此其流丽也写情赋景兼得其妙读之使人兴起诚为一代诗豪矣顾余謭材何足以铺张盛美然托契于公非一日而又重北山之髙谊不得辞始僭叙之以冠篇首云豫章沙门释蒲庵来复序

　　蜕庵集原序

　　●钦定四库全书

　　蜕庵集卷一

　　（元）张翥 撰

　　○五言古诗

　　堂堂

　　朝为堂堂吟暮为堂堂讴堂堂徒尔竒堂堂徒尔忧不见膏与兰煎燔祗自休勿以不遇故弃捐经与史勿以势利故弃捐亷与耻勿以行役故弃捐山与水谓夜未遽央已复明星明仰视何煌煌白露忽沾裳懐人搅余心何以勿永伤江北亦为客江南亦为客为客多偪兀何以安所适上有君与亲下有妻与息在山则种榆在隰则种蒲马牛必维娄舟航必繻袽富贵富贵友贫贱贫贱徒岁月来者多江湖逝者逺所得不可逝所期不可返幸此世累轻归去衡门偃

　　杂诗

　　先人有夙训闻在幼壮时岂意衰暮日乃复新验之茫茫上天理讵可私臆知百年大化中流浪从推移信彼杞忧者徒为众所嗤
　　叔子邻家儿探环记前身次律求师后一悟了宿因我亦清源洞蜕骨岩下人误堕声利区驱驰丧其真所以付樽酒都忘贱与贫惜无还丹术髙举遗世尘悠悠笙鹤期旷望三山津
　　寒日廹县车寸阴老愈惜晨趋理公务暮返亲坟籍究往发孤愤思来抱深惕理惬复相忘神劬聊一息湛然拥襟坐栩栩鼻端白千龄与化终不朽在方策圣哲有明训学道庶自益
　　寒夜何皛皛中庭积繁霜天风下河汉万里流玉光羽衣四三人各乘白鳯凰笙响发空际游云髙驰翔无縁执霞佩揽结双明珰愿托月中桂终古有余芳
　　陇坂何﨑岖行人且复止直上望晴川遥遥忆乡里流离肝肠断悲歌不能已一身已遐征永念同室子何殊转蓬科随风四散起虽得同根生不得同根死吾洒古今泪多于陇头水
　　春江采瑶草将以伸缱绻初期拾翠洲复道滋兰畹美人隔花深歌竟瑶瑟偃临流不可见恍忽心未穏佳时难骤得鶗鴂鸣已晚祇有千古思绵绵楚波逺黎丘之丈人归路逢竒鬼既为鬼所惑又复鬼其子夏南滑蜀梁俯影明月里背走谓伏鬼而又鬼诸已此皆非鬼者特以疑故死憧憧奸佞徒情状实鬼尔匿迹不自惭胡为满朝市
　　河淮厌兵祸城邑多荒榛百里无几家但见风起尘燕雀归果树豺虎饥食人乡来脂膏地死骨今如银流亡使复业牛种当及春安得百龚召错落为拊循征讨尚未息奈何尔遗民

　　前出军五首

　　前军红衲袍朱丝系彭排后军细铠甲白羽攅鞲靫辎车左右驰万马拥长街送行动城郭斗酒饮同侪壮士当报国毋为故乡懐
　　鍜铁作佩刀磨石为箭镞中军把辕门前竖十丈纛朝上芦沟桥夕次泃河曲超乘既夸勇骋马复齐足男儿不封侯百年同视肉
　　昨日发万军今日发万军明日发万军枭骑来羣羣马蹄所经过黄埃荡成云堆粮与作饭倒树与作薪道途行者絶那得有居人
　　大军北庭来部伍各有屯放马原隰枯磨刀河水浑行行且射猎雉兎不复存野次羣駞卧弓箭挂车辕幽幽笛声起日暮伤人魂
　　京师少年子胆气乃麤豪倾金售寳剑厚价买名刀白毡作行帐红绫制战袍结束往从军谈笑取功劳当时霍嫖姚岂在学戎韬

　　后出军五首

　　歩卒伧楚健长刀短甲衣大呌前搏敌跳荡如鸟飞左提血髑髅右夺贼马归黄金得重赏顾盼生光辉尔辈疾归命将军足天威
　　我军城东门呼声震屋瓦百万山压来此贼何足打狂锋尚力拒转鬬血喷洒城中有暗沟多陷人与马将令毋轻入明当一鼓下
　　先锋才攻门后军已登陴拔都不怕死直上搴贼旗马前献逆首脚下踏死尸长河走败船疾遣飞将追幕中作露板应有傅修期
　　行行铁兠鍪队队金骆驼呜呜吹铜角来来齐唱歌总戎面如虎指顾挥琱戈马踶无贼垒手棰可填河王师本无敌安用战图多
　　魔贼生汝亳獠贼起于海婴锋天狗触堕网奔鲸骇徐方一战收振旅已奏凯江浙尘既清豫章围亦解诸将如竭力削平行可待

　　独酌謡

　　有酒且一醉有歌且一謡杯尽当再酌歌阕须重调生足意自适身荣心苦焦所以黎首人放浪乐渔樵一謡仍一酌且复永今朝明朝未可料况乃百岁遥但愿花长开美酒长满瓢静疑太古调散觉神理超近识南郭叟得酒时见招尽醉即髙卧谁能慕松乔

　　古镜

　　古镜色如墨照人不见形我照乃见心洞彻天地明此明非外来此明非内有自是世上人惟将照妍丑

　　题林大用隠居饭牛山

　　山田多白石阳陂足丰草瘦地费牛力饭之当宿饱近午牛背热出耕须及早解纼休树阴念此觳觫老隠居抱正学逍遥事幽讨商歌干齐侯戚也岂知道

　　中秋望月

　　当年见明月不饮亦清欢讵意有今夕照此长恨端近闻钱塘破流血城市丹官军虽杀贼斯民已多残不知亲与故零落几家完徘徊庭中影对酒起长叹死生两莫测欲往书问难仰视云中雁安得托羽翰凄其衰谢踪有泪徒汍澜山中松筠地弃置谁与看河汉变夜色西风生早寒累觞不能醉百念摧肺肝

　　送客齐化门东马上口号

　　白杨多悲风黄叶满行路荒沟寒水碧乱石且无数我兴逺送别驻望生百虑欲往岂不懐畏此简书故遥遥墟烟上歴歴鸣雁度秋景倐己短归人驱车去劳歌一凄然回首重愁暮

　　阳曲义士薛氏旌表诗卷【至正二年事十二年其里人赵时照求题】

　　上天久无雨南风日吹沙旱气弥虫虫六月稻不花晋土素硗瘠如此岁食賖上官方劝分义士起叹嗟发帑捐积镪籴粟来连车吾乡忍沟壑哺尔万口呀厚泽田里被颂声父老夸预备世勿务征敛惟纷拏遂令活人功乃出一士家不知时有司视此无愧耶我作义薛诗好徳良可嘉愿言讲荒政生意当无涯

　　安童都事字鼎新号太虚征余赋之集贤院

　　太虚本无象何有倪与端至理妙自然万化孰控抟天地亦一物而在虚空间所以豪杰士不受世网干脱迹形气表出入凌汗漫鸾鹄为我导云飙作之翰仰扳霄衢辔俯濯龙池澜绿文粲瑶轨髙咏瀛洲山冥心合玄想坐以空洞观琳腴荐朝食紫金咀神丹无待无穷外浩然与之还

　　漷农叹

　　漷南有农者家仅一两车王师征淮蔡官遣给军储翁无应门儿一身老当夫劳劳千里役泥雨半道途到军遭焚烹翁脱走故闾车牛力既尽户籍名不除府帖星火下尔乘仍往输破产不重置笞棰无完肤翁复徒手归涕洟满敝襦问家墙屋在榆桞余残株野雉雊梁间狐狸穴阶隅老妻出佣食四顾筐箧无有司更着役我实骨髓枯仰天哭欲死醉吏方歌呼

　　题述律万户澹乐轩

　　惟澹有至乐此乐世罕知谁能味无味舍彼甘与肥君侯文武才面有虎豹姿被甲起上马出入百万师西来树功勲献颂白玉墀方将大将权绕帐罗旌麾纷华艶人目孰不为朶頥顾于方寸间物累乃若遗斋居寄遐赏而无山林期处乐寜易言岂独静者宜始知豪杰士自有絶世资悠哉澹中趣吾道同所归

</div>
    <div class="pagination">
<span class="current-page">1</span><a href="蜕庵集_page2.html">2</a><a href="蜕庵集_page3.html">3</a><a href="蜕庵集_page4.html">4</a><a href="蜕庵集_page5.html">5</a><a href="蜕庵集_page6.html">6</a><span>...</span><a href="蜕庵集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
