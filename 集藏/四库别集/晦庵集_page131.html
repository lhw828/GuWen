<!DOCTYPE html>
<html>
<head>
    <meta charset="UTF-8">
    <title>晦庵集 - 第 131 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晦庵集 - 第 131 页/共 166 页</h1>
    <div class="content">　　古者小学教人以洒扫应对进退之节爱亲敬长隆师亲友之道皆所以爲修身齐家治国平天下之本而必使其讲而习之于幼稚之时欲其习与知长化与心成而无扞格不胜之患也今其全书虽不可见而杂出于传记者亦多读者往往直以古今异宜而莫之行殊不知其无古今之异者固未始不可行也今颇搜辑以爲此书受之童蒙资其讲习庶几有补于风化之万一云尔
　　大学章句序
　　大学之书古之大学所以教人之法也盖自天降生民则既莫不与之以仁义礼智之性矣然其气质之禀或不能齐是以不能皆有以知其性之所有而全之也一有聪明睿智能尽其性者出于其间则天必命之以爲亿兆之君师使之治而教之以复其性此伏羲神农黄帝尧舜所以继天立极而司徒之职典乐之官所由设也三代之隆其法浸备然后王宫国都以及闾巷莫不有学人生八嵗则自王公以下至于庶人之子弟皆入小学而教之以洒扫应对进退之节礼乐射御书数之文及其十有五年则自天子之元子众子以至公卿大夫元士之适子与凡民之俊秀皆入大学而教之以穷理正心修已治人之道此又学校之教大小之节所以分也夫以学校之设其广如此教之之术其次第节目之详又如此而其所以爲教则又皆本之人君躬行心得之余不待求之民生日用彛伦之外是以当世之人无不学其学焉者无不有以知其性分之所固有职分之所当爲而各俛焉以尽其力此古昔盛时所以治隆于上俗美于下而非后世之所能及也及周之衰贤圣之君不作学校之政不修教化陵夷风俗頽败时则有若孔子之圣而不得君师之位以行其政教于是独取先王之法诵而传之以诏后世若曲礼少仪内则弟子职诸篇固小学之支流余裔而此篇者则因小学之成功以着大学之明法外有以极其规模之大而内有以尽其节目之详者也三千之徒盖莫不闻其説而曽氏之传独得其宗于是作爲传义以发其意及孟子没而其传泯焉则其书虽存而知者鲜矣自是以来俗儒记诵词章之习其功倍于小学而无用异端虚无寂灭之教其髙过于大学而无实其他权谋术数一切以就功名之説与夫百家众技之流所以惑世诬民充塞仁义者又纷然杂出乎其间使其君子不幸而不得闻大道之要其小人不幸而不得蒙至治之泽晦盲否塞反覆沈痼以及五季之衰而坏乱极矣天运循环无往不复宋德隆盛治教休明于是河南程氏两夫子出而有以接乎孟氏之传实始尊信此篇而表章之既又爲之次其简编发其归趣然后古者大学教人之法圣经贤传之指粲然复明于世虽以熹之不敏亦幸私淑而与有闻焉顾其爲书犹颇放失是以忘其固陋采而辑之间亦窃附已意补其阙畧以俟后之君子极知僭逾无所逃罪然于国家化民成俗之意学者修已治人之方则未必无小补云淳熙己酉二月甲子新安朱熹序
　　中庸章句序
　　中庸何爲而作也子思子忧道学之失其传而作也盖自上古圣神继天立极而道统之传有自来矣其见于经则允执厥中者尧之所以授舜也人心惟危道心惟微惟精惟一允执厥中者舜之所以授禹也尧之一言至矣尽矣而舜复益之以三言者则所以明夫尧之一言必如是而后可庶几也盖尝论之心之虚灵知觉一而已矣而以爲有人心道心之异者则以其或生于形气之私或原于性命之正而所以爲知觉者不同是以或危殆而不安或微妙而难见耳然人莫不有是形故虽上智不能无人心亦莫不有是性故虽下愚不能无道心二者杂于方寸之间而不知所以治之则危者愈危微者愈微而天理之公卒无以胜夫人欲之私矣精则察夫二者之间而不杂也一则守其本心之正而不离也从事于斯无少间断必使道心常爲一身之主而人心每听命焉则危者安微者着而动静云爲自无过不及之差矣夫尧舜禹天下之大圣也以天下相传天下之大事也以天下之大圣行天下之大事而其授受之际丁宁告戒不过如此则天下之理岂有以加于此哉自是以来圣圣相承若成汤文武之爲君臯陶伊傅周召之爲臣既皆以此而接夫道统之传若吾夫子则虽不得其位而所以继往圣开来学其功反有贤于尧舜者然当是时见而知之者惟顔氏曽氏之传得其宗及曽氏之再传而复得夫子之孙子思则去圣逺而异端起矣子思惧夫愈久而愈失其真也于是推本尧舜以来相传之意质以平日所闻父师之言更互演绎作爲此书以诏后之学者盖其忧之也深故其言之也切其虑之也逺故其説之也详其曰天命率性则道心之谓也其曰择善固执则精一之谓也其曰君子时中则执中之谓也世之相后千有余年而其言之不异如合符节歴选前圣之书所以提絜纲维开示蕴奥未有若是其明且尽者也自是而又再传以得孟氏爲能推明是书以承先圣之统及其没而遂失其传焉则吾道之所寄不越乎言语文字之间而异端之説日新月盛以至于老佛之徒出则弥近理而大乱真矣然而尚幸此书之不泯故程夫子兄弟者出得有所考以续夫千载不传之绪得有所据以斥夫二家似是之非盖子思之功于是爲大而微程夫子则亦莫能因其説而得其心也惜乎其所以爲説者不传而凡石氏之所辑录仅出于其门人之所记是以大义虽明而微言未析至其门人所自爲説则虽颇详尽而多所发明然倍其师説而淫于老佛者亦有之矣熹自蚤嵗即尝受读而窃疑之沉潜反复盖亦有年一旦恍然似有以得其要领者然后乃敢防众説而折其中既爲定着章句一篇以竢后之君子而一二同志复取石氏书删其繁乱名以辑畧且记所尝论辨取舍之意别爲或问以附其后然后此书之防支分节解脉络贯通详畧相因巨细毕举而凡诸説之同异得失亦得以曲畅旁通而各极其趣虽于道统之传不敢妄议然初学之士或有取焉则亦庶乎行逺升髙之一助云尔淳熙己酉春三月戊申新安朱熹序
　　李存诚更名序
　　李君棐忱相见于政和余问其名上字之义则曰先儒之训以爲辅也余谓不然古字多假借棐盖与匪通用顔监之释班史有是言矣余尝以是考之凡书之言棐者皆当爲匪其义乃通李君曰然则以匪忱爲名愚之所不安也请有以易之余曰去匪而存忱可已李君曰诺乃书以遗之而字之曰存诚云绍熙元年二月十八日朱熹仲晦父书
　　云龛李公文集序
　　士君子所以立于斯世者不难于文而难于实不难于小而难于大此愚所以每窃有感于参知政事陇西文敏李公之文而病世之所以知公者殊浅也盖自我宋之兴百有余年累圣相承专以文治而其盛极于崇观政宣之间一时学士大夫执简秉笔争以文字相髙其所以歌咏泰平藻饰治具者杂然并出如金石互奏宫征相宣未有能优劣之者而李公以杰出之材雍容其间发大诏令草大牋奏富赡雄特精能华妙愈出而愈无穷直将关众俊之口而夺之气斯已竒矣然使公之所立独恃此而无其实或徒规规然务爲小廉曲谨以投世俗之耳目而其大者无称焉则亦何足以名于一世而垂无穷哉而公扈跸临安适遭己酉三月五日之变当是之时一旦猝然事出非意羣公愕贻不知所以爲策公独挺身赴难神采毅然逆折凶渠喻以大义退而隂赞宰府爲所以离贰逆党尊复明辟之计者甚悉是以平贼之功虽由外济而髙宗皇帝察公之忠首擢以爲尚书左丞而又赐之手札至有万众动色具臣腼顔之语呜呼天地之间理义之实孰有大于君臣之际者而公于是乃能竭其股肱之力以有成功是其所立岂独以其文而已哉然公功成不居退而老于江海之上杜门终日絶口不道前事虽所以告其子弟者亦常欿然退托如有不足之意是以世之君子鲜或知之其所可考而必信者独赖圣谟神翰炳若日星是以天下之公论至于久而后定耳以是观之则世之独以文字知公者岂非浅哉顷年公孙故建康通守谊尝以公之遗文属熹爲序熹以不文谨谢不敢今年通守之弟齐安史君訦又以爲请且曰訦之请非有他独愿得一言以发明公之大节使后世之知公者不独以其文而已尔熹于是乃敢拜受其书而三复焉因窃论其所感者如此以附篇后盖公尝受学于其世父右史乐静先生而乐静之学又得之髙邮孙中丞眉山苏承旨其丁宁付授之意今畧见公所撰乐静文集后语中有本者固如是也绍熈元年冬十有一月某日具位朱熹序
　　丰清敏遗事后序
　　仲尼亟称于水曰水哉水哉其词约而旨微矣而孟子论其所取之意乃直以原泉混混不舍昼夜盈科而后进放乎四海者言之非其深造黙识有以得乎圣人之心孰能知其所説之如此而有志之士欲有爲于此世者又岂可以不察乎此而先立其本哉然自圣贤既逺道学不明士大夫不知用心于内以立其本而徒恃其意气才力之盛以能有爲于世者盖亦多矣彼其见闻之博词令之美论议之韪节槩之髙一时之间从其外而观之岂不诚有以过人者然探其中而责其实要其久而待其归求其充然有以慰满于人心而无一瑕之可指者则什伯之中未见其可以一二数也呜呼若礼部尚书缙云清敏公者其真所谓有本者欤观其平居暇日所以治心养气而修诸身者盖天下之物无足以累其志是以爲子则孝爲吏则廉进而立乎本朝则上自宗庙以及人主之身内自禁掖近幸之私而外及乎朝廷卿相之重知无不言言无不尽盖有当时法家拂士所爲低回迁就而诡词以幸济者公独正色诵言无少顾避退未尝以语乎家而其计虑之明谏説之切所以不谐于时而卒验于后者乃反因深文巧诋之笔而后显及其出而赋政乎外退处乎乡以至流放转徙于荒寒寂寞之滨而遂奄然以没其世则其所以处乎巨细显微之间者又皆清明纯洁而无一毫之歉是非所谓原泉混混而放乎四海者耶孔子之叹孟氏之言于是而益见其不我欺矣熹愚不肖生长穷乡闻公之名而乡往之久矣独恨未能尽得其行事之本末前年公之曽孙中散大夫某持节南来亟往请焉大夫公出是书而遂以其序见属熹不得辞也因次是説以附于章贡李公跋语之后虽于公之懿德驯行刚毅大节无能有所发明然使读公之书而仰髙山行景行者知循其本而用力焉则亦世道人材之一助而非独爲丰氏之私也大夫公清苦廉直勤事爱民屡爲刺史二千石入居郎省皆有显闻然多不得久于其官盖有公之风烈云绍熙二年夏四月戊寅朔朝散郎直宝文阁权发遣漳州军州事朱熹序
　　孙稽仲文集序
　　苏台孙侯稽仲示予以其所爲文曰谷桥愚藁者十巨编曰予之用力于此深矣子其爲我评之熹不能文不知所以赞也然尝读稽仲兵要之书矣观其述作之体不爲文字之空言而必要于实用此其志岂独求以文鸣于世而已哉今得此编而读之则其律令之严关键之宻又若未能无意于文者然其不爲空言而必求有以发于物色事情之实则犹兵要也意翻空而易竒文征实而难工昔之用力于文者盖已病之是以谷桥之篇骤而读之初若艰深严苦而不谐于俚耳至其合处则又从容闲暇流畅发越若律吕之相和雌雄之相应此其用力之浅深世当有能识之者不待予言而后信也至于谈经之趣足以见其文之所以爲本论事之章足以见其学之所以爲用又皆明白磊落闻见层出于其间呜呼是亦富矣异时有志之士葢必将有考焉又不当专以文章利病而言也绍熙癸丑七月既望新安朱熹书
　　武夷图序
　　武夷君之名著自汉世祀以干鱼不知果何神也今建宁府崇安县南二十余里有山名武夷相传即神所宅峰峦嵓壑秀拔竒伟清溪九曲流出其间两崖絶壁人迹所不到处往往有枯查挿石鏬间以庋舟船棺柩之属柩中遗骸外列陶器尚皆未坏颇疑前世道阻未通川壅未决时夷落所居而汉祀者即其君长盖亦避世之士生爲众所臣服没而传以爲仙也今山之羣峰最髙且正者犹以大王爲号半顶有小丘焉岂即君之居耶然旧记相传诡妄不经不足考信故有版图迫迮漶漫亦难辨识今冲佑羽人髙君文举始复更定此本于其乡背隐显之间爲能有以尽发其秘且属隐屏精舍仁智堂主爲题其首以祛旧传之惑云
　　韩文考异序
　　南安韩文出蒲田方氏近世号爲佳本予读之信然然犹恨其不尽载诸本同异而多折衷于三本也原三本之见信杭蜀以旧阁以官其信之也则宜然如欧阳公之言韩文印本初未必误多爲校讐者妄改亦谓如罗池碑改步爲涉田氏庙改天明爲王明之类耳观其自言爲儿童时得蜀本韩文于随州李氏计其嵗月当在天禧中年且其书已故弊脱畧则其摹印之日与祥符杭本盖未知其孰先孰后而嘉祐蜀本又其子孙明矣然而犹曰三十年间闻人有善本者必求而改正之则固未尝必以旧本爲是而悉从之也至于秘阁官书则亦民间所献掌故令史所抄而一时馆职所校耳其所传者岂真作者之手藁而是正之者岂尽刘向扬雄之伦哉读者正当择其文理意义之善者而从之不当但以地望形势爲重轻也抑韩子之爲文虽以力去陈言爲务而又必以文从字顺各识其职爲贵读者或未得此权度则其文理意义正自有未易言者是以予于此书姑考诸本之同异而兼存之以待览者之自择区区妄意虽或窃有所疑而不敢偏有所废也
　　书韩文考异前
　　此集今世本多不同惟近嵗南安军所刋方氏校定本号爲精善别有举正十卷论其所以去取之意又他本之所无也然其去取以祥符杭本嘉祐蜀本及李谢所据馆阁本爲定而尤尊馆阁本虽有谬误往往曲从他本虽善亦弃不录至于举正则又例多而辞寡览者或颇不能晓知故今辄因其书更爲校定悉考众本之同异而一以文势义理及他书之可验者决之苟是矣则虽民间近出小本不敢违有所未安则虽官本古本石本不敢信又各详着其所以然者以爲考异十卷庶几去取之未善者览者得以参伍而笔削焉
　　林贯之字序
　　莆田林井伯之子小字转翁间以谓余请有以易之余曰日月山川隐疾之外何适而非名唯毋曰翁者以去自尊之嫌斯可已乃请井伯姑仍上字而字以贯之且告之曰车之所以转者轮也轮之所以转者牙之圜也牙之所以转者辐之直而甾于毂也毂之所以转者内空以贯乎轴而外能使辐以指牙也然自毂之外虽能转物而未免自转于物唯轴则承轸载物以贯夫毂而未尝有所动焉是以不转于物而物之可转者皆唯我之所转而莫能违也呜呼人之爲学至于有以自立其心而不爲物之所转则其日用之间所以贯夫事物之中者岂富贵所能淫贫贱所能移威武所能屈哉井伯家传奥学所以教其子者固宜熟于此矣贯之其必以余言爲不谬云
　　黄子厚诗序
　　余年十五六时与子厚相遇于屏山刘氏之斋馆俱事病翁先生子厚少余一嵗读书爲文略相上下犹或有时从余切磋以进其所不及后三四年余犹故也而子厚一旦忽踊跃骤进若不可以寻尺计出语落笔辄惊坐人余固叹其超然不可追逐而流辈中亦鲜有能及之者自尔二十余年子厚之诗文日益工琴书日益妙而余日益昏惰乃不能及常人亦且自念其所旷阙又有急于此者因遂絶意一以顽鄙自安固不暇复与子厚度长絜大于文字间矣既而子厚一再徙家崇安浦城防聚稍希濶然每得其诗文笔札必爲之把玩赏叹移日不能去手盖子厚之文学太史公其诗学屈宋曹刘而下及于韦应物视柳子厚犹以爲杂用今体不好也其古尤得魏晋以前笔意大抵气韵豪爽而趣味幽洁萧然无一防世俗气中年不得志于场屋遂发愤谢去杜门读书清坐竟日间辄曳杖行吟田野间望山临水以自适其于骚词能以楚声古韵爲之节族抑扬髙下俛仰疾徐之间凌厉顿挫幽眇回郁闻者爲之感激慨叹或至泣下由是其诗日以髙古遂与世亢至不复可以示人或者得之亦不省其爲何等语也独余犹以旧习未忘之故颇能识其用意深处盖未尝不三复而深悲之以爲子厚岂真坐此以穷然亦不意其遂穷以死也衰莫疾痛余日防何而交旧零落无复可与语此者方将访其遗藁椟而藏之以爲后世必有能好之者而一日三山许闳生来访袖出子厚手书所爲诗若干篇别抄又若干篇以示余其间盖又有余所未见者然后益知子厚晚嵗之诗其变化开阖恍惚微妙又不止余昔日之所知也爲之执卷流涕而识其后如此子厚名铢姓黄氏世家建之瓯宁中徙頴昌且再世母孙读书能文昆弟皆有异材而子厚所立卓然尤足以自表见顾乃不遇而阨穷以死是可悲也许生尝学诗于子厚得其戸牖收拾遗文其多乃至于此拳拳缀缉师死而不忍倍之是又可嘉也已庆元己未七月壬子云谷老人书
　　楚辞后语目录序
　　右楚辞后语目录以鼂氏所集录续变二书刋补定着凡五十二篇鼂氏之爲此书固主于辞而亦不得不兼于义今因其旧则其考于辞也宜益精而择于义也当益严矣此余之所以兢兢而不得不致其谨也盖屈子者穷而呼天疾痛而呼父母之词也故今所欲取而使继之者必其出于幽忧穷蹙怨慕凄凉之意乃爲得其余韵而宏衍钜丽之观懽愉快适之语宜不得而与焉至论其等则又必以无心而冥防者爲贵其或有是则虽逺且贱犹将汲而进之一有意于求似则虽迫真如杨柳亦不得已而取之耳若其义则首篇所着荀卿子之言指意深切词调铿锵君人者诚能使人朝夕讽诵不离于其侧如卫武公之抑戒则所以入耳而着心者岂但广厦细旃明师劝诵之益而已哉此固余之所爲眷眷而不能忘者若髙唐神女李姬洛神之属其词若不可废而皆弃不录则以义裁之而断其爲礼法之罪人也髙唐卒章虽有恩万方忧国害开圣贤辅不逮之云亦屠儿之礼佛倡家之读礼耳几何其不爲献笑之资而何讽一之有哉其息夫躬柳宗元之不弃则鼂氏已言之矣至于扬防则未有议其罪者而余独以爲是其失节亦蔡琰之俦耳然琰犹知愧而自讼若雄则反讪前哲以自文宜又不得与琰比矣今皆取之岂不以夫琰之母子无絶道而于雄则欲因反骚而着苏氏洪氏之贬词以明天下之大戒也陶翁之词鼂氏以爲中和之发于此不类特以其爲古赋之流而取之是也抑以其自谓晋臣耻事二姓而言则其意亦不爲不悲矣序列于此又何疑焉至于终篇特着张夫子吕与叔之言盖又以告夫游艺之及此者使知学之有本而反求之则文章有不足爲者矣其余微文碎义又各附见于本篇此不暇悉着云
　　楚辞集注序
　　右楚词集注八卷今所校定其第录如上盖自屈原赋离骚而南国宗之名章继作通号楚辞大抵皆祖原意而离骚深逺矣窃尝论之原之爲人其志行虽或过于中庸而不可以爲法然皆出于忠君爱国之诚心原之爲书其辞防虽或流于跌宕恠神怨怼激发而不可以爲训然皆生于缱绻恻怛不能自己之至意虽其不知学于北方以求周公仲尼之道而独驰骋于变风变雅之末流以故醇儒庄士或羞称之然使世之放臣屏子怨妻去妇泪讴唫于下而所天者幸而听之则于彼此之间天性民彛之善岂不足以交有所发而増夫三纲五典之重此予之所以每有味于其言而不敢直以词人之赋视之也然自原著此词至汉未久而説者已失其趣如太史公葢未能免而刘安班固贾逵之书世复不传及隋唐间爲训解者尚五六家又有僧道骞者能爲楚声之读今亦漫不复存无以验其説之得失而独东京王逸章句与近世洪兴祖补注并行于世其于训诂名物之间则已详矣顾王书之所取舍与其题号离合之间多可议者而洪皆不能有所是正至其大义则又皆未尝沈潜反复嗟叹咏歌以寻其文词指意之所出而遽欲取喻立説旁引曲证以强附于其事之已然是以或以迂滞而逺于性情或以迫切而害于义理使原之所爲抑郁而不得伸于当年者又晦昧而不见白于后世予于是益有感焉疾病呻吟之暇聊据旧编粗加櫽括定爲集注八卷庶几读者得以见古人于千载之上而死者可作又足以知千载之下有知我者而不恨于来者之不闻也呜呼悕矣是岂易与俗人言哉
　　赠画者张黄二生
　　乡人新作聚星亭欲画荀陈遗事于屏间而穷乡僻陋无从得本友人周元兴吴和中共称张黄二生之能因俾爲之果能考究车服制度想像人物风采观者皆叹其工二生因请爲记其事予以爲二生更能逺游以广其见闻精思以开其胸臆则其所就当不止此予老矣尚能爲生印之庆元庚申正月二十四日晦庵病叟书赠张彦悦黄某
　　周深父更名序
　　水之深者渊回澄澹人莫能测其源底之所极其或未然则必濬之而后深此理之必然也深父更名以避前圣其意则已善矣而其所欲名者又即其字而得夫所以深之之道焉岂不又甚可嘉也哉自今以往因称自警而日有以深乎其内使相与游者但见其渊回澄澹有异于前而莫际其极是则深父之果能爲深而不负乎此名也夫庆元庚申闰月初吉晦庵病叟书
　　赠笔工蔡藻
　　予性不善书尤不能用兔毫弱笔建安蔡藻以笔名家其用羊毫者尤劲健予是以悦之藻若去此而游于都市盖将与曹忠辈争先云淳熙元年八月五日朱仲晦父书
　　三先生论事录序
　　昔顾子敦尝爲人言欲就山间与程正叔读通典十年世之以是病先生之学者盖不独今日也夫法度不正则人极不立人极不立则仁义无所措仁义无所措则圣人之用息矣先生之学固非求子敦之知者而爲先生之徒者吾惧子敦之言遂得行于其间因取先生兄弟与横渠相与讲明法度者録之篇首而集其平居议论附之目曰三先生论事录夫岂以爲有补于先生之学顾其所自警者不得不然耳

　　晦庵集卷七十六
　　钦定四库全书
　　晦庵集卷七十七　　　　　宋　朱子　撰记
　　髙士轩记
　　同安主簿廨皆老屋支拄殆不可居独西北隅一轩爲亢爽可喜意前人爲之以待夫治簿书之暇日而燕休焉然视其所以名则若有不屑居之之意予以爲君子当无入而不自得名此非是因更以爲髙士轩而客或难予曰汉世髙士不爲主簿者实御史属汉官御史府典制度文章大夫位上卿亚丞相主其簿书者名秩亦不卑矣彼犹以爲凂已而不顾焉故足以爲髙也今子仆仆焉在尘埃之中左右朱墨蒙犯棰楚以主县簿于此而以髙士名其居不亦戾乎予曰固也是其言也岂不亦曰士安得独自髙其不遭则可无不爲已乎予于其言盖尝窃有感焉然亦未尝不病其言之未尽也盖谓士之不遭可无不爲若古之乘田委吏抱关击柝者焉可也谓士不能独自髙则若彼者乃以未睹夫髙也夫士诚非有意于自髙然其所以超然独立乎万物之表者亦岂有待于外而后髙耶知此则知主县簿者虽甚卑果不足以害其髙而此轩虽陋髙士者亦或有时而来也顾予不足以当之其有待于后之君子云尔客唯唯而退因书之壁以爲记
　　泉州同安县学官书后记
　　绍兴二十有五年春正月熹以檄书白事大都督府廷中已事而言于连帅方公曰熹爲吏同安得兼治其学事学有师生诵説而经籍弗具学者四来无所业于其间愿得抚府所有书以归使学者得肄习焉公幸哀其愚不以爲不可即日减省少府用度金钱属工官抚以予县凡九百八十五卷熹与诸生既受赐则相与羣议所以敛藏守视出内凉暴之禁戒以复于公报皆施行如章熹窃惟公之举是赐也盖将以幸教此县之人而非私于熹之请熹乃幸得以菲薄奉承惧不能称且无以垂示久逺故敢具刻公所出教而并叙其指意如此揭之以视县之父兄子弟与学官弟子之有秩于典领者使承公志永永不怠此熹之职守也夏四月丁丑具位谨记
　　射圃记
　　同安县西北门射圃者监盐税曹侯沆所爲也绍兴二十五年夏县有警令丞以下部吏士分城以守而曹侯与予备西北异时防至常陷西北然则曹侯与子所守者盗冲也侯一日与予登城四望慷慨相语曰是不能守吾属死无处所不可不勉则分背去行所部循勉慰饬喻意吏士士皆感奋爲用侯又曰兵家有之曲道险阨则劒楯利仰髙临下则弓矢便是则射者固婴城之具而其爲技必习之于无事之时然后缓急可頼而用也今蜂蚁之屯虽未能傅吾城而陈而吾之士固将徇我以死亡我其可以不素教而用之哉于是相与相城之隅得隙地斥以爲射圃袤六十步三分其袤而广得一焉属其徒日射其间其后盗虽已溃去圃因不废间往射如初侯谓予是圃之作吾二人力也众人不能见将然其以吾二人者爲无事而勤民矣盍记其意以视后予曰诺哉曹侯字德广武惠王诸孙世将习兵喜文词通吏事盖慨然有志于功名者而予新安朱熹仲晦也时爲主簿于此是爲记云
　　苏丞相祠记
　　熹少从先生长者游闻其道故相苏公之爲人以爲博洽古今通知典故伟然君子长者也熙宁中掌外制时王丞相用事尝欲有所引拔公以其人不可用且非故事封上之用此罢归不自悔守益坚当世髙其节与李才元宋次道并称三舍人云后得毗陵邹公所撰公行状又知公始终大节葢章章如是以是心每慕其爲人属来爲吏同安同安公邑里也以公所爲问县人虽其族家子不能言而泉人往往反喜道曽宣靖蔡新州吕太尉事以爲盛予不能识其何説也然尝伏思之士患不学耳而世之学者或有所怵于外则而失其守如公学至矣又能守之终其身一不变此士君子之所难而学者所宜师也因爲之立祠于学嵗时与学官弟子拜祠焉而记其意如此以视邑人云
　　漳州教授防壁记
　　教授之爲职其可谓难矣惟自任重而不苟者知之其以爲易而无难者则苟道也何也曰教授者以天子之命教其邦人凡邦之士廪食县官而充弟子员者多至五六百余少不下百十数皆惟教授者是师其必有以率厉化服之使躬问学蹈绳榘出入不悖所闻然后爲称此非反之身而何以哉是可不谓难矣乎不特此尔又当严先圣先师之典祀领防庙学而守其图书服器之藏其体至重下至金谷出内之纎悉亦皆独任之呜呼是亦难矣然凡仕于今者无大小莫不有所临制总摄其任无剧易必皆具文书使可覆视是以虽甚弛者亦有所难而不敢肆独教授官虽有统若其任之本诸身者则非簿书期防之所能察至其具于有司而可考者上之人又以其儒官优容之虽有不合不问以是爲便故今之仕者反利焉而喜爲之而孰知所以充其任者如彼其难哉故曰惟自任重而不苟者知之其以爲易而无难者则苟道也予尝以事至漳其教授陈君与予有故馆予于其寓直之舍因得尽观陈君所施于学者予谓若陈君则可谓知其难矣时陈君方将刻前人名氏于壁属予记予辞谢不能者再三既不得命乃退而书其所闻见如此以爲记且以厉后之君子云尔绍兴二十六年七月甲子新安朱熹记
　　一经堂记
　　绍兴二十三年秋七月予来同安明年乃得柯君而与之游相乐也时君以避地邑居教授常百余人属予治学事因得引君以自助君行峻不爲苟合由是众始有所严惮至他事亦多赖以济焉又明年君将反其先人之庐因旧葺坏以居而取扬子所谓古之学者耕且养三年通一经者号其寝居曰一经之堂间谒予记之予谢渉学未久文且下将不能有所发明于吾子之意愿更属可者如是非复一再至今年冬予将辞吏以去而君又以爲请既不得辞乃爲之言曰予闻古之所谓学者非他耕且养而已矣其所以不已乎经者何也曰将以格物而致其知也学始乎知惟格物足以致之知之至则意诚心正而大学之序推而达之无难矣若此者世亦徒知其从事于章句诵説之间而不知其所以然者固将以爲耕且养者资也夫岂用力于外哉柯君名翰字国材爲人孝谨诚慤介然有以自守于经无不学今将隐矣而其志不自足如此是盖终身焉则其造诣之极非予所敢量也姑次比是説爲之记云绍兴二十六年闰月辛丑新安朱熹记
　　芸斋记
　　友人徐元聘有田舍一区旁治轩牕明洁可喜暇日与子弟讲学其间而问名于熹熹故爲农知田意尝谓孟子言人病舍其田而芸人之田所求于人者重而所以自任者轻最爲善喻今徐君课其子弟而学于田间姑以芸名斋使学者即事而思之则内外之分定而力之所肆不于人之田矣霜露既繁实而食之所以不愿人之膏粱之味也徐君以熹言爲然故书以遗之云绍兴二十六年闰月五日癸卯新安朱熹书
　　畏垒庵记
　　绍兴二十六年之秋予吏同安适三年矣吏部所使代予者不至而廨署日以隳敝不可居方以因葺之宜爲请于县防予奉檄走旁郡因得并载其老幼身送之东归涉春而反则门庑列舍已摧压而不可入矣于是假县人陈氏之馆居焉自县西北折行数百步入委巷中垣屋庳下无钜丽之观然其中粗完洁有堂可以接宾友有室可以备栖息诵书史而佳花异卉蔓药盆荷之属又皆列莳于庭下亦足以娱玩耳目而自适其意焉予独处其间稍捐外事命友生之嗜学者与居其下拚除井灶之役愿留者亦无几人若常时车马之客与胥吏之有事于官府者则无所爲而来矣客或谓予所以处此庶乎庚桑子之居畏垒也因名予居曰畏垒之庵自是闭门终日翛然如在深谷之中不自知身之系官于此既嵗满而不能去也如是又累月代予者卒不至法当自勉归而陈氏谒予记其事曰使后之人知夫子之尝居于是也予惟庚桑子盖庄周列御防所谓有道者予之学既不足以知之而太史公记又谓凡周所称畏累虚亢桑子之属皆空言无事实然则亡是公非有先生之伦也此皆不可考独周之书辞指经竒有可观者予是以窃取其号而不辞遂书以畀陈氏陈氏世爲医请予记者名良杰爲人谨笃周慎能通其家学云绍兴二十七年夏六月十一日新安朱熹记
　　存斋记
　　予吏同安而游于其学尝私以所闻语其士之与予游者于是得许生升之爲人而敬爱之比予之辞吏也请与俱归以共卒其讲业焉一日生请于予曰升之之来也吾亲与一二昆弟相爲筑环堵之室于敝庐之左将归翳蓬藋而居焉惟夫子爲知升之志敢请所以名之者而幸教之则升之愿也予辞谢不获因念与生相从于今六七年视其学专用心于内而世之琐屑一毫不以介于其间尝窃以爲生之学盖有意乎孟氏所谓存其心者于是以存名其斋而告之曰予不敏何足以知吾子然今也以是名子之斋则于吾子之志窃自以爲庶几焉耳矣而曰必告子以其名之之説则是説也吾子既自知之予又奚以语吾子抑尝闻之人之所以位天地之中而爲万物之灵者心而已矣然心之爲体不可以闻见得不可以思虑求谓之有物则不得于言谓之无物则日用之间无适而非是也君子于此亦将何所用其力哉必有事焉而勿正心勿忘勿助长则存之之道也如是而存存而久久而熟心之爲体必将了然有见乎参倚之间而无一息之不存矣此予所以名斋之説吾子以爲如何生作而对曰此固升之所愿学而病未能者请书而记诸屋壁庶乎其有以自砺也予不获让因书以授之俾归刻焉绍兴二十八年九月甲申新安朱熹记
　　牧斋记
　　余爲是斋而居之三年矣饥寒危迫之虑未尝一日弛于其心非有道路行李之劳疾病之忧则无一日不取六经百氏之书以诵之于兹也以其志之笃事之勤如此宜其智益加明业益加进而不知智益昏而业益堕也以是自咎故尝间而思之夫挟其饥寒危迫之虑以从事于圣人之门而又杂之以道路行李之劳疾病之忧有事物之累无优游之乐其于理之精微索之有不得尽其事之是非古今之成败兴废之故考之有不得其详矣况古人之学所以渐涵而持养之者固未尝得施诸其心而措诸其躬也如此则凡所爲早夜孜孜以冀事业之成而诏道德之进者亦可谓妄矣然古之君子一箪食瓢饮而处之泰然未尝有戚戚乎其心而汲汲乎其言者彼其穷于当世有甚于余矣而有以自得于已者如此必其所以用心者或异于予矣孔子曰贫而乐又曰古之学者爲已其然也岂以饥寒者动其志岂以挟策读书者而谓之学哉予方务此以自达于圣人也因述其所以而书其辞于壁以爲记
　　归乐堂记
　　予尝爲吏于泉之同安而与僊游朱侯彦实同寮相好也其后予罢归且五六年病卧田间浸与当世不相闻知独朱侯时时书来访问缱绻道语旧故如平生驩一日书抵予曰吾方筑室先庐之侧命之曰归乐之堂盖四方之志倦矣将托于是而自休焉子爲我记之予惟幼而学强而仕老而归归而乐此常物之大情而士君子之所同也而或者怵迫势利睠睠轩冕印韨之间老而不能归或归矣而酣豢之余厌苦淡泊顾慕畴昔不能忘情方且咨嗟戚促自以爲不得其所而岂知归之爲乐哉或知之矣而顾其前日从官之所爲有不能无愧悔于心者则于其所乐虽欲暂而安之其心固不能也然则仕而能归归而能乐斯亦岂不难哉朱侯名卿子少有美材学问慷慨入官三十年以彊直自遂独行所志不爲势屈以故浮沈选调行年五十乃登王官然予视其簿书期防之余日盖无一日不命宾友从子侄登山临水歌赋诗放浪于尘埃之外而无几微留落不偶之意见于言面则其于势利如何哉其仕而能归归而能乐不待斯堂之作而可信无疑矣顾予未获一登斯堂而览其胜槩然其林壑之美泉石之饶足以供徙倚馆宇之邃啓处之适足以宁燕休图史之富足以娱心目而幽人逸士往来于东阡北陌者足以析名理而商古今又不待接于耳目而知侯之乐有在乎是也是以承命不辞而记其意如此如天之福异时获从游于堂上尚能爲侯赋之绍兴三十年十二月乙卯
　　建宁府学游御史祠记
　　故监察御史游公先生讳酢字定夫此邦之建阳人而河南程氏之髙第弟子也徽庙初爲御史未几去爲郡江淮间又退而闲居以卒隆兴初元嵗在癸未先生之殁于是四十有一年矣今敷文阁待制延平陈公实爲此邦谓德学之盛有如先生者而无祠于其乡之学非独乡人子弟之过长民者亦有罪焉乃爲堂于府学之东偏立像致祠而以书属熹使记其意熹辞谢弗堪屡返而公不听于是退考旧闻按山杨文靖公所爲先生墓志之辞曰予元丰中受学明道先生兄弟之门有友二人焉曰上蔡谢显道公其一也初伊川先生以事至京师一见公谓其资可与适道是时明道知扶沟县事先生兄弟方以唱明道学爲已任设庠序聚邑人子弟教之召公来职学事公欣然往从之得其微言于是尽弃其学而学焉其后得邑河清予往见之伊川谓予曰游君德器粹然问学日进政事亦絶人逺甚于师门见称如此其所造可知矣公自幼不羣读书一过目辄成诵比壮益自力心传目到不爲世儒之习诚于中形于外仪容辞令粲然有文望之知其爲成德君子也其事亲无违交朋友有信莅官遇僚吏有恩意虽人乐于自尽而无敢慢其令者惠政在民戴之如父母故去则见思愈久而不忘若其道学足以觉斯人余润足以泽天下遭时清明不及用而死此士论共惜之非予之私言也所著书有中庸义易説诗二南义论孟杂解各一卷文集十卷藏于家盖杨公所记如此熹惟知先生之深而言足以命其德且信于后宜莫逾于杨公者然则先生之道学德行于此可以观其详矣又念每获侍坐于陈公而闻其语先正忠肃公之与先生游也笑谈论议书疏辞章昔所亲见而闻之者至今尚能诵之其雍容仰俯之间又能并得其深微之意使闻者恍然若将复见其人焉此其于先生之道如何哉然则公之所以命祀先生盖将推其所得于已者以幸教此邦之人非徒致钦慕之意以修故事而已也熹既不获终辞乃悉论著杨公本语而不敢辄赞一辞于其间且复揆公指意所出者如是而并书之以承公命庶乎其可幸无罪云耳呜呼先生逺矣学者登是堂而拜其像于是记也考其师友之渊源退访其书而读之于以求先生之所以学者果恶乎在幸而有以自得之则亦无以异乎亲而灸之矣诗曰人之好我视我周行又曰髙山仰止景行行止熹虽不敏愿与承学之士勉焉以无忘陈公之德也八月甲子具位朱熹记
　　通鉴室记
　　士之所以能立天下之事者以其有志而已然非才则无以济其志非术则无以辅其才是以古之君子未有不兼是三者而能有爲于世者也然而所谓术者又岂隂险诡仄朝三暮四之谓哉亦语夫所以处事之方而已矣营丘张侯仲隆慷慨有气节常以古人功名事业自期许不肯碌碌随世俗上下至其才器闳博则又用无不宜盖临大事变而愈益精神指麾处画无一不中几防者是其志与其材虽未尽见施设而人知其有余矣然未尝以是自足也方且博观载籍记览不倦盖将酌古揆今益求所以尽夫处事之方者而施之非特如世之学士大夫兀兀陈编掇拾华靡以爲谈听之资至其施诸事实则泛然无据而已也尝客崇安之光化精舍暇日新一室于门右不置余物独取资治通鉴数十帙列其中焚香对之日尽数卷盖上下若干年之间安危治乱之机情僞吉凶之变大者纲提领挈细者缕析毫分心目了然无适而非吾处事之方者如是盖三年矣而其起居饮食宴娱谈笑亦无一日而不在是也室之前轩俯视众山下临清流邑屋台观园林陂泽之胜月星雨露风烟云物之竒反若有以开涤灵襟助发神观者尤于读是书也爲宜于是直以通鉴榜之而属予记予闻之古今者时也得失者事也传之者书也读之者人也以人读书而能有以贯古今定得失者仁也盖人诚能即吾一念之觉者黙识而固存之则目见耳闻无非至理而况是书先正温公之志其爲典刑总防简牍渊林有如神祖圣诏所褒者是亦岂不足以尽其心乎今侯有当世之志当世之才又能因是书以求尽其术此岂茍然而已哉然予犹欲进于行着习察之涂使异时见于用者无毫厘之差也则愿以仁之説爲侯诵之是以承命不辞而记其本末因附以所闻如此乾道三年秋七月新安朱熹记
　　南岳游山后记
　　南岳唱酬讫于庚辰敬夫既序其所以然者而藏之矣癸未发胜业伯崇亦别其羣从昆弟而来始闻水帘之胜将往一观以雨不果而赵醇叟胡广仲伯逢季立甘可大来饯云峯寺酒五行剧论所疑而别丙戌至槠州熹与伯崇择之取道东归而敬夫自此西还长沙矣自癸未至丙戌凡四日自岳宫至槠州凡百有八十里其间山川林野风烟景物视向来所见无非诗者而前日既有约矣然亦念夫别日之迫而前日所讲葢有既开其端而未竟者方且相与思绎讨论以毕其説则其于诗固有所不暇者焉丙戌之莫熹谂于众曰诗之作本非有不善也而吾人之所以深惩而痛絶之者惧其流而生患耳初亦岂有咎于诗哉然而今逺别之期近在朝夕非言则无以写难喻之怀然则前日一时矫枉过甚之约今亦可以罢矣皆应曰诺既而敬夫以诗赠吾三人亦各荅赋以见意熹则又进而言曰前日之约已过矣然其戒惧警省之意则不可忘也何则诗本言志则宜其宣畅湮郁优柔平中而其流乃几至于丧志羣居有辅仁之益则宜其义精理得动中伦虑而犹或不免于流况乎离羣索居之后事物之变无穷几微之间毫忽之际其可以营惑耳目感移心意者又将何以御之哉故前日戒惧警省之意虽曰小过然亦所当过也由是而扩充之庶几乎其寡过矣敬夫曰子之言善其遂书之以诏毋忘于是尽录赠处诸诗于篇而记其説如此自今暇日时出而观焉其亦足以当盘盂几杖之戒也夫丁亥新安朱熹记
　　转运司蠲免盐钱记【代】
　　皇帝陛下临御之五年朝廷清明众职修理乃眷南顾闵兹逺黎某月诏以太常少卿臣某爲福建转运副使而付以盐防使访其利病以闻臣某既承诏奔走即事则与判官臣某爰暨属僚愽询审订具以条奏越明年春遂有旨免本道属州县逋负盐课之缗钱九十七万又诏嵗入钞盐缗钱二十二万者其罢之而使漕司嵗以缗钱七万补经费之阙臣某承命懽喜北向顿首言福建盐法之弊久矣臣等问诸故府窃见祖宗盛时本道盐息嵗入缗钱十万而三分之以其一予漕司佐州县用度且市贡金其一爲钞法则商人嵗输京师者爲钱六万六千有竒而已其后钞法中弛浮议交煽因尽以委漕司而増其额于是纲运猥并盐泄不时而民始受弊中间盖尝减损然什不能去其三又他用之取具于盐者亦且数倍旧制顾以嵗出有常因不敢议至州县或不能供又不得以时蠲除新故相仍转相督趣重爲民病歴年滋多今乃幸遇陛下仁圣俭慈不遗遐逺既幸听愚臣言而又推之以及其所未言者盖德音再下而钞额复祖宗之旧逋负捐累嵗之积使州县之吏无所旁缘以渔猎其民民得休息恩泽隆厚不可胜量臣等驽钝不材奉使无状乃幸得奉承圣诏以布于下诚欢诚喜敢不悉力究宣谨察所部无或不防以废明命犹惧不称无以昭示永久则取尚书所下诏旨刻石台门以谂来者而窃敬识其下方如此又惟陛下躬德神圣天运日新其约已厚民之心终日干干有进无已窃计经制大定上下与足盖可以日月期矣然则臣等前日所不敢议者且将复有望焉敢昧万死并记其説而俯伏以俟乾道四年三月
　　谢上蔡语录后记
　　熹顷年校定上蔡先生语录三篇未及脱藁而或者传去遂锓木于赣上愚意每遗恨焉比因闲暇复爲定着此本然亦未敢自以爲可传也因念往时削去版本五十余章特以理推知其决非先生语初未尝有所左验亦不知其果出于何人也后籍溪胡先生入都于其学者吕祖谦得江民表辨道录一篇读之则尽向所削去五十余章者首尾次序无一字之差然后知其爲江公所着而非谢氏之语益以明白夫江公行谊风节固当世所推髙而陈忠肃公又尝称其论明道先生有足目相应之语盖亦略知吾道之可尊矣而其爲言若此岂差之毫厘则夫千里之缪有所必至而不能已者耶因书以自警且示读者使毋疑旧传谢先生与胡文定公手柬今并掇其精要之语附三篇之后云乾道戊子四月壬寅熹谨记
　　建宁府崇安县学二公祠记
　　崇安建之岩邑故宫师赵清献公尝爲之宰故侍读胡文定公又其邑里人也两公之德后学仰之旧矣然数十年之间爲是邑者不知其几何人无能表而出之以化于邑者乾道三年今知县事温陵诸葛侯始至则将葺新学校以教其人而深以两公之祠未立爲已病于是访求遗像因新学而立祠焉明年五月甲子讫功命诸生皆入于学躬率丞掾与之释菜于先圣先师而奠于两公之室三献成礼揖诸生而进之曰学则孔孟尚矣然居是邦语其风声气俗之近则乡大夫乡先生之贤者岂可以不知其人哉惟赵公孝弟慈祥履绳蹈矩爲政有循良之迹立朝着蹇谔之风清节至行爲世标表固诸公之所逮闻也至于胡公闻道伊洛志在春秋著书立言格君垂后所以明天理正人心扶三纲叙九法者深切着明体用该贯而其正色危言据经论事刚大正直之气亦无所愧于古人则诸君岂尽知之乎吾承乏于此过不自料常欲与诸君相励以圣贤之事今幸因吾民之余力校室以修方将日与诸君者从容俯仰乎其间顾念古昔圣贤逺矣则欲诸君自其近者而达之是以象两公于此堂也诸君自今以来盖亦望其容貌而起肃敬之心考其言行以激贪懦之志然后精思熟讲反之于心以求至理之所在而折衷焉庶几学明行尊德久业大果能达于圣贤之事是则两公私淑后来之本意而亦区区平日所望于诸君也诸君岂有意乎诸生皆拜曰诸生不敏敢不敬蚤夜以思无辱先生之诲于是既退而诸葛侯使人以是説走山间属熹爲之记熹惟今之爲政者固已不遑于学校之事其或及之而不知所以教则徒以禄利诱人而纳之卑洿浅陋之域是乃贼之而于教何有今诸葛侯于兹邑既新其学而语之以圣贤之事又能尊事两公俾学者由是而达焉则可谓知所以教矣此其志岂特贤于今之爲政者而已哉既不得辞乃具书其本末以视同志愿相与勉焉以无负诸葛侯之教也是月癸未新安朱熹记
　　克斋记
　　性情之德无所不备而一言足以书其妙曰仁而已所以求仁者盖亦多术而一言足以举其要曰克已复礼而已盖仁也者天地所以生物之心而人物之所得以爲心者也惟其得夫天地生物之心以爲心是以未发之前四德具焉曰仁义礼智而仁无不统已发之际四端着焉曰恻隐羞恶辞让是非而恻隐之心无所不通此仁之体用所以涵育浑全周流贯彻专一心之妙而爲众善之长也然人有是身则有耳目鼻口四肢之欲而或不能无害夫仁人既不仁则其所以灭天理而穷人欲者将益无所不至此君子之学所以汲汲于求仁而求仁之要亦曰去其所以害仁者而已葢非礼而视人欲之害仁也非礼而听人欲之害仁也非礼而言且动焉人欲之害仁也知人欲之所以害仁者在是于是乎有以拔其本塞其源克之克之而又克之以至于一旦豁然欲尽而理纯则其胸中之所存者岂不粹然天地生物之心而蔼然其若春阳之温哉黙而成之固无一理之不具而无一物之不该也感而通焉则无事之不得于理而无物之不被其爱矣呜呼此仁之爲德所以一言而可以尽性情之妙而其所以求之之要则夫子之所以告顔渊者亦可谓一言而举也与然自圣贤既逺此学不传及程氏两先生出而后学者始得复闻其説顾有志焉者或寡矣若吾友防稽石君子重则闻其説而有志焉者也故尝以克名斋而属予记之予惟克复之云虽若各爲一事其实天理人欲相爲消长故克已者乃所以复礼而非克已之外别有复礼之功也今子重择于斯言而独以克名其室则其于所以求仁之要又可谓知其要矣是尚奚以予言爲哉自今以往必将因夫所知之要而尽其力至于造次颠沛之顷而无或怠焉则夫所谓仁者其必盎然有所不能自己于心者矣是又奚以予言爲哉顾其所以见属之勤有不可以终无言者因备论其本末而书以遗之幸其朝夕见诸屋壁之间而不忘其所有事焉者则亦庶乎求仁之一助云尔乾道壬辰月日新安朱熹谨记
　　味道堂记
　　武阳何君镐叔京一日以书来谓熹曰吾先君子辰阳府君少事东平马公先生受中庸之説服习践行终身不懈间尝牓其燕居之堂曰味道盖亦取夫中庸所谓莫不饮食鲜能知味之云也今不肖孤既无以嗣闻斯道惟是朝夕粪除防居恪处不敢忘先人之志子其爲我记之以告于后之人而镐也亦得出入览观焉庶乎其有以自励也熹惟何公实先君子太史公同年进士熹不及拜其牀下独幸得从叔京游而兄事之因得闻其学行之懿顾虽不德不文不足以称述传信然慕仰之深愿得托名于其屋壁之间以爲幸因不敢以不能对谨按公讳某字太和始爲小吏南方防马公以御史宣慰诸道一见贤之奏取爲属因授以所闻于程夫子之门者且悉以平生出处大节告之详焉既马公以言事谪死公归守其学终身不少变其端已接物发言造事盖无食息之顷而不惟中庸是依也乡人爱敬至以中庸何公目之于他经亦无所不学而尤尽心于易作集传若干卷其忠纯笃厚之姿廉静直方之操得于天而成于学充于内而不暴于外世之君子莫能知也晚以马公移书僞楚斥使避位之节列上史官宰相恶其分已功逮系诏狱削籍投荒而终不自悔以殁其身此其于道真可谓饮食而知其味矣惟其知之深是以守之固而行之乐行之乐是以益味其腴而弗能去也然公之所谓道者又岂若世之俗儒习见老佛虚无寂灭之説而遂指以爲道也哉考诸公之中庸亦曰五品之民彛而已熹愚不肖诚不足以窥大人君子所存之万一然窃意其名堂之意有在于是也是以敢备书之以承叔京之命后之君子得以考焉抑叔京之清夷恬旷不累世纷既闻道于家庭又取友于四方以益求其所未至其衔训嗣事而居此堂也可无愧矣今又欲由是益自励焉是其进之鋭而至之逺其可量哉其可量哉此于法当得附书因并识于此云乾道癸巳二月甲申新安朱熹记
　　刘氏墨庄记
　　乾道四年秋熹之友刘清之子澄罢官吴越相过于潭溪之上留语数日相乐也一旦子澄拱而起立且言曰清之之五世祖磨勘工部府君仕太宗朝佐邦计者十余年既殁而家无余赀独有图书数千卷夫人陈氏指以语诸子曰此乃父所谓墨庄也海陵胡公先生闻而贤之爲记其事其后诸子及孙比三世果皆以文章器业爲时闻人中更变乱书散不守清之之先君子独深念焉节食缩衣悉力营聚至绍兴壬申嵗而所谓数千卷者始复其旧故尚书郎徐公兢吴公説皆爲大书墨庄二字以题其藏室之扁不幸先人弃诸孤清之兄弟保藏増益仅不失坠以至于今然清之窃惟府君夫人与先君子之本意岂不曰耕道而得道仁在夫熟之而已乎而不知者意其所谓或出于青紫车马之间清之不肖心窃病焉愿得一言以发明先世之本意于以垂示子孙丕扬之义之训甚大惠也熹闻其説则窃自计曰子澄之意诚美矣然刘氏自国初爲名家所与通书记事者尽儒先长者矧今子澄所称又其开业传家之所自于体爲尤重顾熹何人乃敢以其无能之辞度越众贤上纪兹事于是辞谢不敢当而子澄请之不置既去五六年书疏往来以十数亦未尝不以此爲言也熹惟朋友之义有不可得而终辞者乃防绎子澄本语与熹所以不敢当之意而叙次之如此呜呼非祖考之贤孰能以诗书礼乐之积厚其子孙非子孙之贤孰能以仁义道德之实光其祖考自今以来有过刘氏之门而问墨庄之所以名者于此乎考之则知其土之所出庐之所入者在此而不在彼矣盖磨勘公五子皆有贤名中子主客郎中实生集贤舍人兄弟皆以文学大显于时而名后世第四子秘书监资简严识大体有传于英宗实录子澄之先君子即其曽孙也讳某字某官至某仕既不遭无所见于施设今独其承家焘后之意于此尚可识也生二子长曰靖之子和其季则子澄皆孝友廉静博学有文而子澄与熹游尤笃志于义理之学所谓耕道而熟仁者将于是乎在九年二月丙戌新安朱熹记
　　尽心堂记
　　予友范伯崇始仕爲庐陵属邑主簿不小其官遇事亡所茍遂以干敏闻州借其才奏取以代录事之病不能事者庐陵民素嚚讼治狱者常患不能得其情伯崇既尽心焉而又廉勤以揵于下恳恻以伸于上于是小寃必白而奸民无所幸免一郡称之官以无事则以暇日葺其问事之堂而取君子尽心之云者牓之又大书噬嗑之卦于屏上且辟其后爲方丈之室以防友讲学焉一日书来曰愿有以记此堂而名其室以幸教我且使来者与有闻焉予惟王制之篇虽传以爲汉博士官所出然其所谓刑一成而不可变故君子尽心焉者语约而意周教明而戒宻其或者古之遗言也与今伯崇既躬行之而又以名其堂欲其出入起居仰而见之常有以自警也以爲未足又取大易电雷之象明断之义与夫刚柔上下浅深难易之説金矢黄金艰贞贞厉之戒揭于坐右而以蚤夜览观焉此其志岂以一得其情而遽喜者哉然犹惧夫学之未至而于父子之亲君臣之义纎微之间有所未察则虽欲悉其聪明致其忠爱而不知所以权之故又爲退食燕居之所于其后以便讲学此则尤非今之爲吏者所能及也昔子路曰有民人焉有社稷焉何必读书然后爲学此言近是而夫子恶之然则仕本于学而学必读书固孔门之遗法也因请命其室曰读书之室而悉记其本末如此以遗之伯崇家传正学于道有闻而其小试之効又已孚于上下如此此其所以读书者必有以异乎人之读之矣伯崇平居退然若不能言遇事泛然若无所主予虽知之深亦未尝不喜其温厚之有余而忧其强毅之不足也今一行作吏其所以自树立者乃如此而世之聪明才智之士计其当官之效宜可以逺过于伯崇者或乃反不能及予于此又窃独有感焉因并书之以风当世且以厉来者于无穷伯崇名念德建安人与予有世旧且有连又相好也乾道癸巳二月丁亥新安朱熹记
　　蕲州教授防记
　　乾道八年秋予友建安李君宗思爲蕲州学官始至入学释菜召诸生坐堂上而告之曰朝廷立学建官所以教养人才而待其用德意甚美宗思不佞得备选焉深惟浅陋惧不能称今将有以告二三子者而相与朝夕乎古人爲已之学庶以无负朝廷教养之意二三子其亦有意于斯乎诸生起而对曰诸生不敏惟先生有以教之则幸甚于是李君退即其居则距学且十里所李君顾而叹曰学官宜朝夕于学与诸生相切磋者其相距之逺可若是耶翌日相学之东偏有废壤焉请于州愿得爲屋以居而日往来于学以供厥事于是通守北海王侯某实领州符嘉李君之意而悉其力以相之役不逾时遂以备告然后李君得以日至于学进诸生而教诲之盖使之潜思乎论语孟氏之书以求理义之要又考诸编年资治之史以议夫事变之得失焉日力有程不躐不惰探策而问劝督以时凡以使之知所以明善修身之方齐家及国之本而于词艺之习则后焉而不之急也既又礼其士之贤有德者李君之翰而与之居凡学之教治悉使听焉由是蕲之爲士者始知所以爲士之事而用其力李君亦喜其教之行而将有成也砻石于堂考前爲是官者得自某人以下若干人之名氏嵗月刻之而以书属予使因记其所以然者予惟李君之教可能也而其所以教者则非世儒之所及王侯之垂意于学可及也而其不以李君之説爲迂濶于事者则非俗吏之所能是皆宜书以诏于后盖非独使继李君而居此者有所考法抑亦承流千里而师帅其民者之所宜知也于是悉书其本末如此俾刻寘题名之首云九年秋七月壬子新安朱熹记
　　建宁府建阳县主簿防记
　　县之属有主簿秩从九品县一人掌县之簿书凡戸租之版出内之防符檄之委狱讼之成皆总而治之勾检其事之稽违与其财用之亡失以赞令治盖主簿之爲职如此而予尝窃论之以爲县之治虽狭而于民实甚亲主其簿书者秩虽卑而用人之得失其休戚于民实甚重顾今铨曹所领员以百数既不容有所推择而爲令者又往往私其政不以及其属是以官多不得其人而人亦不得其职举天下之县偶能其官者计百不一二然亦不过能取夫戸租之版而朱墨之耳若其他则固不得而与焉而亦莫或知其职之旷也建阳县主簿之廨故在县治西墉下自建炎中火于盗而寓于浮屠之舍距县且三里所盖主簿之不得司其局者四十有余年矣今右通直郎池阳王君某来知县事则计复焉而未克举及主簿括苍叶君某至而尤以不得蚤夜其职爲忧乃请于县而卒成之自经始以至迄事凡百余日爲屋若干楹其费得县之羡钱五十万粟斛百凡故地之入于民居者则皆正于旧籍而不之夺也明年叶君以书具本末属予记予佳王君之不私其政与叶君之能忧其职也则爲推本其所以设官之意并叙其事而书之以告来者俾无旷于其职既又因叶君之请取孔子爲委吏时语名其东偏之室曰当斋其意盖与此相表里云乾道九年秋八月辛酉朔新安朱熹记
　　南劔州尤溪县学记
　　乾道九年九月尤溪县修庙学成知县事防稽石君以书来语其友新安朱熹曰县之学故在县东南隅其地隆然以髙面山临流背嚣尘而挹清旷于处士肄业爲宜中徙县北源上后又毁而复初然其复也士子用隂阳家説爲门斜指寅卯之间以出而自门之内因短就狭遂无一物不失其正者始至而病焉顾以斆学之初未遑外事嵗之正月乃始撤而新之既使夫门堂斋序库庾庖湢无一不得其正而又度作重屋于堂之东以奉先贤以尊古训唯殿爲因其旧然亦缭以重櫩严其陛楯而凡像设之不稽于古者则使视诸太学而取正焉靡金钱盖四十万用人力三万工不资诸士不取诸民而事以时就意者吾子亦乐闻之傥辱记焉以幸教其学者于无穷是则之幸也熹惟石君之爲是役也则固已可书矣抑熹尝得游于石君而知其所以学者盖皆古人爲已之学又尝以事至于其邑而知其所以教者又皆深造自得之余是则其爲可书盖有大于此役者熹虽不敏诚窃乐得推本而备论之是以承命而不辞焉盖熹闻之天生斯人而予之以仁义礼智之性而使之有君臣父子兄弟夫妇朋友之伦所谓民彛者也惟其气质之禀不能一于纯秀之防是以欲动情胜则或以陷溺而不自知焉古先圣王爲是之故立学校以教其民而其爲教必始于洒扫应对进退之间礼乐射御书数之际使之敬恭朝夕修其孝弟忠信而无违也然后从而教之格物致知以尽其道使知所以自身及家自家及国而达之天下者盖无二理其正直辅翼优游渐渍必使天下之人皆有以不失其性不乱其伦而后已焉此二帝三王之盛所以化行俗美黎民醇厚而非后世之所能及也自汉以来千有余嵗学校之政与时盛衰而其所以爲教者类皆不知出此至于所以劝勉惩督之者又多不得其方甚者至或使之重失其性益乱其伦而不悟是不亦可悲也哉至于我宋文治应期学校之官遍于郡县其制度详宻规模宏逺盖已超轶汉唐而娓娓乎唐虞三代之隆矣而有司无仲山甫将明之材不能祗承德意若稽治古使学校之所以爲教者卓然有以逺过于近代儒先君子或遗恨焉今石君乃独能学乎古之学而推之以行于今使其学者惟知修身穷理以成其性厚其伦之爲事而视世俗之学所以干时取宠者有不屑焉是则石君所以敷教作人可书之大者其视葺新庙学一时之功爲如何哉然是役也石君之意亦将以尊严国家教化之宫而变其学者之耳目使之有以养于外而齐其内非徒以夸壮观饰游声而已也盖其敷教作人之功于是爲备惜乎所试者小而所及之不遐也故特序其本末而悉书之盖非特明石君之志以厉其学者且将以风天下之凡爲郡县者使其皆以石君之心爲心焉则圣人之道圣人之化将不忧其不明于天下矣是嵗冬十月庚申朔记
　　建宁府崇安县五夫社仓记
　　乾道戊子春夏之交建人大饥予居崇安之开耀乡知县事诸葛侯廷瑞以书来属予及其乡之耆艾左朝奉郎刘侯如愚曰民饥矣盍爲劝豪民发藏粟下其直以振之刘侯与予奉书从事里人方幸以不饥俄而盗发浦城距境不二十里人情大震藏粟亦且竭刘侯与予忧之不知所出则以书请于县于府时敷文阁待制信安徐公嚞知府事即日命有司以船粟六百斛泝溪以来刘侯与予率乡人行四十里受之黄亭步下归籍民口大小仰食者若干人以率受粟民得遂无饥乱以死无不悦喜欢呼声动旁邑于是浦城之盗无复随和而束手就擒矣及秋徐公奉祠以去而直敷文阁东阳王公淮继之是冬有年民愿以粟偿官贮里中民家将辇载以归有司而王公曰嵗有凶穰不可前料后或艰食得无复有前日之劳其留里中而上其籍于府刘侯与予既奉教及明年夏又请于府曰山谷细民无盖藏之积新陈未接虽乐嵗不免出倍称之息贷食豪右而官粟积于无用之地后将红腐不复可食愿自今以来嵗一敛散既以纾民之急又得易新以藏俾愿贷者出息什二又可以抑侥幸广储蓄即不欲者勿强嵗或不幸小饥则弛半息大祲则尽蠲之于以惠活鳏寡塞祸乱原甚大惠也请着爲例王公报皆施行如章既而王公又去直龙图阁仪真沈公度继之刘侯与予又请曰粟分贮民家于守视出纳不便请放古法爲社仓以储之不过出捐一嵗之息宜可办沈公从之且命以钱六万助其役于是得籍坂黄氏废地而鸠工度材焉经始于七年五月而成于八月爲仓三亭一门墙守舍无一不具司防计董工役者贡士刘复刘得舆里人刘瑞也既成而刘侯之官江西幕府予又请曰复与得舆皆有力于是仓而刘侯之子将仕郎琦尝佐其父于此其族子右修职郎玶亦廉平有谋请得与并力府以予言悉具书礼请焉四人者遂皆就事方且相与讲求仓之利病具爲条约防丞相清源公出镇兹土入境问俗予与诸君因得具以所爲条约者迎白于公公以爲便则爲出教俾归揭之楣间以视来者于是仓之庶事细大有程可久而不坏矣予惟成周之制县都皆有委积以待凶荒而隋唐所谓社仓者亦近古之良法也今皆废矣独常平义仓尚有古法之遗意然皆藏于州县所恩不过市井惰游辈至于深山长谷力穑逺输之民则虽饥饿濒死而不能及也又其爲法太宻使吏之避事畏法者视民之殍而不肯发往往全其封鐍递相付授至或累数十年不一訾省一旦甚不获已然后发之则已化爲浮埃聚壌而不可食矣夫以国家爱民之深其虑岂不及此然而未之有改者岂不以里社不能皆有可任之人欲一听其所爲则惧其计私以害公欲谨其出入同于官府则钩校靡宻上下相遁其害又必有甚于前所云者是以难之而有弗暇耳今幸数公相继其爱民虑逺之心皆出乎法令之外又皆不鄙吾人以爲不足任故吾人得以及是数年之间左提右挈上説下教遂能爲乡闾立此无穷之计是岂吾力之独能哉惟后之君子视其所遭之不易者如此无计私害公以取疑于上而上之人亦毋以小文拘之如数公之心焉则是仓之利夫岂止于一时其视而效之者亦将不止于一乡而已也因书其本末如此刻之石以告后之君子云淳熙甲午夏五月丙戌新安朱熹记


　　晦庵集卷七十七
　　钦定四库全书
　　晦庵集卷七十八　　　　　宋　朱子　撰记
　　百丈山记
　　登百丈山三里许右俯絶壑左控垂崖叠石爲磴十余级乃得度山之胜盖自此始循磴而东即得小涧石梁跨于其上皆苍藤古木虽盛夏亭午无暑气水皆清澈自髙淙下其声溅溅然度石梁循两崖曲折而上得山门小屋三间不能容十许人然前瞰涧水后临石池风来两峡间终日不絶门内跨池又爲石梁度而北蹑石梯数级入庵庵才老屋数间卑庳迫隘无足观独其西阁爲胜水自西谷中循石罅奔射出阁下南与东谷水并注池中自池而出乃爲前所谓小涧者阁据其上流当水石峻激相抟处最爲可玩乃壁其后无所睹独夜卧其上则枕席之下终夕潺潺久而益悲爲可爱耳出山门而东十许步得石台下临峭岸深昧险絶于林薄间东南望见瀑布自前岩穴瀵涌而出投空下数十尺其沫乃如散珠喷雾日光烛之璀璨夺目不可正视台当山西南缺前揖芦山一峯独秀出而数百里间峯峦髙下亦皆歴歴在眼日薄西山余光横照紫翠重叠不可殚数旦起下视白云满川如海波起伏而逺近诸山出其中者皆若飞浮来往或涌或没顷刻万变台东径断乡人凿石容磴以度而作神祠于其东水旱祷焉畏险者或不敢度然山之可观者至是则亦穷矣余与刘充父平父吕叔敬表弟徐周宾游之既皆赋诗以纪其胜余又叙次其详如此而最其可观者石磴小涧山门石台西阁瀑布也因各别爲小诗以识其处呈同游诸君又以告夫欲往而未能者年月日记
　　云谷记
　　云谷在建阳县西北七十里籚山之顚处地最髙而羣峯上蟠中阜下踞内寛外宻自爲一区虽当晴昼白云坌入则咫尺不可辨忽变化则又廓然莫知其所如往乾道庚寅予始得之因作草堂其间牓曰晦庵谷中水西南流七里所至安将院东茂树交隂涧中巨石相倚水行其间奔迫澎湃声震山谷自外来者至此则已神观萧爽觉与人境隔异故牓之曰南涧以识游者之所始循涧北上山益深树益老涧多石底髙下斗絶曲折回互水皆自髙泻下长者一二丈短亦不下数尺或诡匿侧出层累相承数级而下时有支涧自两旁山谷横注其中亦皆喷薄溅洒可观行里余俛入荟翳百余步巨石临水可跂而息涧西危石侧立藓封蔓络佳木异草上偃旁缀水出其下淙散激射于涧中特爲幽丽下流曲折十数腾蹙沸涌西抵横石如龈腭者乃曳而长演迤徐去欲爲小亭临之取陆士衡招隐诗语命以鸣玉而未暇也自此北去歴悬水三四处髙者至五六丈聚散广狭各有姿态皆可爲亭以赏其趣又北舍涧循山折而东行脚底草树胶葛不可知其浅深其下水声如雷计应犹有佳处而亦未暇寻也行数百步得石壁髙广皆百余尺瀑布当中而下逺望如垂练视涧中诸悬水爲最长径当其委跣揭而度回视所歴羣山皆抚其顶独西北望半山立石丛木名豺子岩者槎牙突兀如在天表然石瀑穷源北入云谷则又已俯而视之矣地势髙下大略于此可见谷口距狭爲关以限内外两翼爲轩窻可坐可卧以息游者外植丛篁内疏莲沼梁木跨之植杉绕径西循小山而上以达于中阜沼上田数亩其东欲作田舍数间名以云庄径缘中阜之足北入泉峡歴石池山楹药圃井泉东寮之西折旋南入竹中得草堂三间所谓晦庵也山楹前直两峯峭耸杰立下瞰石池东起层嶂其胁可耕者数十亩寮有道流居之自中阜以东可食之地无不辟也草堂前隙地数丈右臂绕前起爲小山植以椿桂兰蕙峭蒨岑蔚南峯出其背孤圆贞秀莫与爲拟其左亦皆茂树修竹翠密环拥不见间隙俯仰其间不自知其身之髙地之逈直可以旁日月而临风雨也堂后结草爲庐稍上山顶北望俯见武夷诸峯欲作亭以望度风髙不可久乃作石台名以怀仙小山之东径绕山腹穿竹树南出而西下视山前村墟井落隐隐犹可指数然亦不容置屋复作台名以挥手南循冈脊下得横径径南即谷口小山其上小平田甿即以祈年因命之曰云社径东属杉径西入西崦西崦有地数十亩亦有道流结茅以耕其间曰西寮其西山之脊蟠绕东下与南峯西垂相齧而谷口小山介居其间如巨人垂手拱玩珠璧两原之水合于其前出爲南涧东寮北有桃蹊竹坞漆园度北岭有茶坡东北行攀危石履侧径行东峯之顚下而复上乃至絶顶平处劣丈余四隤皆巉削下数百丈使人视悸不自保然俯而四瞰面各数百里连峯有无逺近环合彩翠云涛昬旦万状亦非世人耳目所尝见也予尝名湘西岳麓之顶曰赫防台张伯和父爲大书甚壮伟至是而知彼爲不足以当之将移刻以侈其胜絶顶北下有魏林横带半岩木气辛烈可已痞疾疑即方家所用阿魏者林下岩中滴水成坎大如桮椀不竭不溢里人谓之显济水旱祷焉又下爲北涧有巨石二对立涧旁嶙峋崒古木弥覆藤卉蒙络最爲山北竒处里人名其左曰仁右曰义嵗时奉祠如法闻自是东北去有瀑布出油幢峯下石崖隒下水泻空中数十丈势尤竒壮东南别谷有石室三皆可居其一尤胜比两房中通侧戸旁近水泉可引以潄濯然皆未暇往观自东嶂南出小岭下数十步有巨石赑屭下瞰絶壑古木丛生樛枝横出是爲中溪别径下入村落其中路及始入南涧西崖小瀑之源各有石田数亩村民以逺且瘠弃不耕皆以赀获之嵗给守者以其余奉増葺费势若可以无求于外而足者盖此山自西北横出以其脊爲崇安建阳南北之境环数百里之山未有髙焉者也此谷自下而上得五之四其旷然者可望其奥然者可居昔有王君子思者弃官栖遁学练形辟谷之法数年而去今东寮即其居之遗址也然地髙气寒又多烈风飞云所霑器用衣巾皆湿如沐非志完神王气盛而骨强者不敢久居其四面而登皆缘崖壁援萝葛﨑岖数里非雅意林泉不惮劳苦者则亦不能至也自予家西南来犹八十余里以故他人絶不能来而予亦嵗不过一再至独友人蔡季通家山北二十余里得数往来其间自始营葺迄今有成皆其力也然予常自念自今以往十年之外嫁娶亦当粗毕即断家事灭景此山是时山之林薄当益深茂水石当益幽胜馆宇当益完美耕山钓水养性读书弹琴鼓缶以咏先王之风亦足以乐而忘死矣顾今诚有所未暇姑记其山水之胜如此并爲之诗将使画者图之时览观焉以自慰也山楹所面双峯之下昔有方士吕翁居之死而不腐其地亦孤絶殊胜本属山北民家今亦得之名曰休庵盖凡耕且食于吾山者皆翁之徒也往往淳质清净能劳筋骨以自给人或犯之不校也有少年弃妻子从之问其所授受笑不肯言然久益坚苦无怨悔之色呜呼是其絶灭伦类虽不免得罪于先王之教然其视世之贪利冒色湛溺而不厌者则既贤矣因附记之且以自警云淳熙乙未秋七月既望晦翁书
　　名堂室记
　　紫阳山在徽州【阙】　　里尝有隐君子居焉今其上有老子祠先君子故家婺源少而学于郡学因往游而乐之既来闽中思之独不置故尝以紫阳书堂者刻其印章盖其意未尝一日而忘归也既而卒不能归将没始命其孤熹来居潭溪之上今三十年矣贫病苟活既不能反其故乡又不能大其阖闾以奉先祀然不敢忘先君子之志敬以印章所刻牓其所居之听事庶几所谓乐乐其所自生礼不忘其本者后世犹有考焉先君子又每自病其卞急害道尉尤溪时尝取古人佩韦之义牓其听事东偏之室曰韦斋以燕处而读书焉延平罗公先生仲素实记之而沙阳曹君令德又爲之铭官署中更盗火无复遗迹近嵗熹之友石君子重知县事始复牓焉且刻记铭于石以示后来熹惟先君子之志不可以不传于家而熹之躁迫滋甚尤不可以忘先人之戒则又取而揭之于寝以自鞭策且示子孙盖听事寝堂家之正处今皆以先君子之命命之呜呼熹其敢不夙兴夜寝陟降在兹无或不防以忝先训晦堂者燕居之所也熹生十有四年而先君子弃诸孤遗命来学于籍溪胡公先生草堂屏山二刘先生之门先生饮食教诲之皆无不至而屏山独尝字而祝之曰木晦于根春容敷人晦于身神明内腴后事延平李公先生先生所以教熹者盖不异乎三先生之説而其所谓晦者则犹屏山之志也熹惟不能践修服行是以颠沛今乃以是名堂以示不敢忘诸先生之教且志吾晦而自今以始请得复从事于斯焉堂旁两夹室暇日黙坐读书其间名其左曰敬斋右曰义斋盖熹尝读易而得其两言曰敬以直内义以方外以爲爲学之要无以易此而未知其所以用力之方也及读中庸见其所论修道之教而必以戒慎恐惧爲始然后得夫所以持敬之本又读大学见其所论明德之序而必以格物致知爲先然后得夫所以明义之端既而观夫二者之功一动一静交相爲用又有合乎周子太极之论然后又知天下之理幽明钜细逺近浅深无不贯乎一者乐而玩之固足以终吾身而不厌又何暇夫外慕哉因以敬义云者名吾二斋且歴叙所以名夫堂室之意以见熹之所以受命于父师与其区区讲学之所逮闻者如此书之屋壁出入观省以自诏云
</div>
    <div class="pagination">
<a href="晦庵集_page130.html">上一页</a><span>...</span><a href="晦庵集_page126.html">126</a><a href="晦庵集_page127.html">127</a><a href="晦庵集_page128.html">128</a><a href="晦庵集_page129.html">129</a><a href="晦庵集_page130.html">130</a><span class="current-page">131</span><a href="晦庵集_page132.html">132</a><a href="晦庵集_page133.html">133</a><a href="晦庵集_page134.html">134</a><a href="晦庵集_page135.html">135</a><a href="晦庵集_page136.html">136</a><span>...</span><a href="晦庵集_page132.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
