<!DOCTYPE html>
<html>
<head>
    <meta charset="UTF-8">
    <title>弇州续稿 - 第 47 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 47 页/共 228 页</h1>
    <div class="content">　　新裁绛帐拥朱轮沃野天开万象春它日扶风多弟子早时函谷辨真人梁丘代是能传易贾谊年来不过秦莫讶文无将赠别祗今犹作自由身
　　
　　其二
　　
　　念尔长夸太华尊褰帷秋色许重论可犹无恙金天掌应否居然玉女盆紫逻春添新句色青柯云护旧题痕漫道济南诗纪絶至今犹自閟真源
　　
　　其三
　　
　　阅罢晴原蚁战酣还慿彩笔恣游探沿陂骑吹飜春涨入岳星河挂晓骖间有壮心怜渭北定无佳处胜终南欲知西笑縁何意来与维摩共一龛
　　
　　其四
　　
　　别酒双壸且细倾中年兄弟不关情何必诸生推北斗那须故帋觅西京云开白岳峥嵘态雪净黄河黯淡声纵有奚囊都放却逄人但可话无生
　　
　　寄李本寜提学索其秦中文字
　　
　　关西众说杨夫子（谓应寜也）供奉吾怜李翰林（谓本寜也）即使人才饶棫朴可无词赋慰萧森秦风雅有同仇好郢雪其如寡和音老去闭门无一字许公方外别论心
　　
　　寄陜西右方伯徐公公近以吾郡兵宪迁
　　
　　别筵霜色惠文冠遗爱偏留泪眼看今日棠阴归右伯古时薇省在长安传来素翮随阳易写就银钩度逺难珍重儿童一致语时时竹马大河千
　　
　　空山首座托钵叅方因调其师馆
　　
　　縁师棒底少知音一钵飘然辞故林是处可登三昧地何须忽起四摩心离山梅子从生熟探水茱萸自浅深归到浴时须遣却佛堂牢闭不容针
　　
　　辛已元日试笔
　　
　　一室归来类僦居不欣添岁不愁除庭空爆竹如相借户小屠苏顿有余少为含饴淹孺子依然抱影爱寒庐新年处处交堪絶祗许梅花未尽疎
　　
　　华幼圜以古隶见贻赋此报谢仍乞书国风
　　
　　鸟翮山头王次仲鸿都门下蔡中郎似分晋季鹅池墨流作梁清练水香柿叶过霜红满地芭蕉含雨碧堆床二南须为纵横写老去风人有面墙
　　
　　甫尔逍遥偶得陆司空与绳数行坐客因举吴门诗语一笑赋此
　　
　　数弓瓯脱一蜗庐老去生涯自有余但饱何须香积饭得闲能厌惠陁书师教忍辱波罗蜜代有同生蔑戾车却是山僧多伎俩此身聋瞽不妨渠
　　
　　题宗良王孙摩尼庵
　　
　　君家斋头十九首一首一颗珠光流平陵颇梨吐五色欲与舍利俱千秋骊龙有颔那可采罔象无心翻见投爝火自来难鬬日丰城双剑黯然愁
　　
　　题匡南王孙爽台
　　
　　兰台髙咏杳难攀滕阁鸣銮逈不还忽有露茎超象外能令天籁满人间披襟快自君王腋酌斗清回帝子颜无那阿猷称尽兴慿谁拄笏看西山
　　
　　同年彭比部辂贻游仙近体见懐漫成一律荅之
　　
　　神武门头厌世尘挂冠天地许沈沦彭籛乆矣君前代子晋那应我后身白石两堪贫岁计碧云孤忆赏心人县知未贾扁舟兴小有桃花可问津
　　
　　送宪副王公家驭督视河南学政先是长公以春秋魁天下而公继之
　　
　　圣朝多士满东周况尔工师棫朴収万古图书更河洛八方文轨自中州洪都石佚还堪访虎观经残可再雠倘向青囊探秘策第云南史有春秋
　　
　　阆中陈子韶宪使以二诗及书附贾舶见寄聊尔次荅
　　
　　万里桥东贾客航曽携明月到吴阊清猿响挟三巴俊赤鲤心纡九派长终古埙箎还并协此生旗鼓不相当夫君自有夔州调刺史能无治草堂
　　
　　其二
　　
　　射洪零落有家声中散傀俄无世情书到絶交堪自老诗题感遇不须名逃禅别爱声闻酒任侠能争竹素衡今日一编天外至老夫差不负生平
　　
　　宗人汝康都运端阳举孙乞诗为赠
　　
　　淮水汤汤无尽期琅玕又见吐孙枝石麒麟送在兹夕蜡鳯凰成应几时眼中不置阿堵物膝下所以寜馨儿蒲觞角黍最初会它日三千客是谁（孟尝君以端阳日生故云）
　　
　　感事
　　
　　白简彷徨寻所之入山不深复何辞世人煑鹤寜一事而我雕虫亦少时多闻比邱结未断求名菩萨縁当迟怨生转作善知识咀口谶却波罗夷
　　
　　吴母六十寿言母长斋三十年有子富而好道筑净乐宫七真堂于齐云巗顶进士李元泾索句寿之
　　
　　瑶岛蟠桃熟太迟潘园诸种果无竒何如别创朱明馆取劚新荣碧玉芝此日苏躭唯母供它年盱孟有儿随豪家水陆应何限不贷西山景向移
　　
　　与敬羙弟初出郭宿故墅
　　
　　岁晏冥鸿忆序归秋深老桧冒霜肥居然北郭双蓝轝对是南山一布衣田父酒深能见狎贵人交浅任相非柴门促膝藜羮好不为髙阳旧侣稀
　　
　　其二
　　
　　稚子犹能指二王那知小令更清狂头颅不傍世人老骨肉无如昆弟长岂为池塘生好句已胜风雨对匡床中宵错讶埙篪奏次苐黄庭诵未央
　　
　　荅赠皇甫子循先生
　　
　　小径锄来秋草萦新诗忽尔到柴荆谁能彩笔长无恙何处青云不忌名失马古犹传塞父行金那可问庄生（范少伯事）莫疑禅客幽栖意总为人间百不平
　　
　　孝丰吴稼竳故中丞峻伯子也弱冠而才以诗见投云还慿文举通家刺去问留侯辟榖方生之从祖大叅君老于是中必有秘宻相授仆何能为効因抒赠荅一章聊见情耳
　　
　　衡门忽启为吴均词组峥嵘意象新今日鳯毛真见汝向来龙腹定何人葛翁丹灶存应否王氏青箱乆渐沦出世心期经世业少年才子自由身
　　
　　有上人闭关居作此赠之
　　
　　爱尔髙居息众縁沿阶忍草任芈绵床头卧虎难为客顶上巢乌不计年天鼔自鸣朝梵后地肥争发午斋前翻嫌慧逺生多事苦役僧雏种白莲
　　
　　赠冯咸甫先軰咸甫能文章其祖侍御公父京兆君以忠孝着节云
　　
　　汝向玄都礼赤文吾从彩笔覩青云渔歌不惜齐南铗骢歩终空冀北羣諌院世传真御史陪京人颂大冯君亦知忠孝而家事可但词场第一勲
　　
　　大中丞陈公自楚南服贻诗见懐赋此为谢
　　
</div>
    <div class="pagination">
<a href="弇州续稿_page46.html">上一页</a><span>...</span><a href="弇州续稿_page42.html">42</a><a href="弇州续稿_page43.html">43</a><a href="弇州续稿_page44.html">44</a><a href="弇州续稿_page45.html">45</a><a href="弇州续稿_page46.html">46</a><span class="current-page">47</span><a href="弇州续稿_page48.html">48</a><a href="弇州续稿_page49.html">49</a><a href="弇州续稿_page50.html">50</a><a href="弇州续稿_page51.html">51</a><a href="弇州续稿_page52.html">52</a><span>...</span><a href="弇州续稿_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
