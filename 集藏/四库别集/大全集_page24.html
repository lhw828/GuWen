<!DOCTYPE html>
<html>
<head>
    <meta charset="UTF-8">
    <title>大全集 - 第 24 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大全集 - 第 24 页/共 38 页</h1>
    <div class="content">　　送易左司分省广西
　　朝廷特念逺氓深画省分官出桂林油幕乍开依汉节卉衣时到贡蛮金四时花发山多暖半日岚开市尚隂虞帝祠前黄竹里相思莫听鹧鸪吟
　　送王检校锜赴北平
　　半年同舍客京华看遍龙河寺里花才进史书朝日下便纡官绶去天涯平芜逺塞秋驱骑衰栁遗宫晚噪鸦莫道穷边成久别待君归草玉堂麻
　　京师秋兴次谢太史韵
　　栁外秋风起御河京华客子意如何伎同北郭知应滥俸比东方愧已多梁寺钟来残月落汉宫砧断早鸿过不材幸得同趋阙几度候晓珂
　　送祠江渎使者
　　源发岷峨万里通函香迢递问斋宫神驰白马灵光近祝奉牲礼秩宗驿下换船潮涌日庙前沉璧水廻风重烦使者徼多福南国无疵黍稌丰
　　送叶判官赴髙唐时使安南还
　　铜柱崖前使节过贡随归骑入京多一官暂遣陪成瑨片语曾烦下赵佗晓拜赐衣辞绛阙秋催征棹渡黄河政余好赋登临咏闻説州人最善歌
　　衍师见访钟山里第
　　风雨孤舟寄一僧逺烦相觅到金陵青山愧逐尘中马白拂看麾座上蝇事去南朝犹有恨梦归北郭已无凭文章何用虚叨禄只合从师问上乘
　　寄题安庆城楼
　　层构初成百战终凭髙应喜楚氛空山随粉堞连云起江引清淮与海通逺客帆樯秋水外残兵鼓角夕阳中时清莫问英雄事回首长烟灭去鸿
　　送郑都司赴大将军行营
　　上公承诏出蓬莱立马风烟万里开赐履已分无棣逺舞干还见有苗来牙前部曲多收绩幙下賔僚更倚才后夜军门知子到郎星应是近三台
　　送朱谢二博士进贺冬至表赴京师听宣谕毕还吴
　　驿骑双驰捧绿章都门逢旧喜洋洋小儒方幸瞻天近逺使初来贺日长仗下丹墀晴雪尽朝回紫陌晓尘香承宣归去难留驻乞报平安到故乡
　　送丕上人还四明育王寺
　　解夏还寻旧寺栖满船黄叶过长溪袈裟影入秋山逺舍利光悬夜塔低鵞识讲时常绕听猿知定后不惊啼却惭扰扰城中客觉路如今去尚迷
　　送吴生赴汴省其父指挥
　　都亭槐雨净朝埃彩服逢秋试剪裁定逺未归双节在孝廉初去一船开城依梁苑烟中闭河绕隋堤树里来家庆拜余寻旧迹夕阳骑马过繁台
　　客舍夜坐
　　楼角声残锁禁城灯花半落夜寒生啼鸦井上惊风散残雪窗前助月明清世莫嗟人寂寞中年渐怯歳峥嵘酒杯诗巻吾家物客里相亲倍有情
　　送郑山人听宣谕后归东阳
　　阖门传诏山人拜清晓蓬莱望彩霞布褐朝天才赴阙蒲帆带雨又还家沈侯咏罢楼沉月婺女妆残庙掩花无限朝廷仁恤意殷勤归向老农夸
　　春来
　　客愁拟向春来减春到愁翻倍旧时走马已无年少乐听莺空有故园思日光皛皛浓熏草风力飏飏缓堕丝辟歴沟南酒家路共谁来往问花枝
　　送贾文学以郡荐赴礼部试毕归吴
　　匹马都门候晓开吴公新荐贾生来郡中方待传经业阙下先称射策才寒食杏花江店雨春衣栁絮驿程埃惭予东掖叨陪讲难把长干送别杯
　　休沐日期衍公逰北山不果独卧斋中
　　休沐欣逢一日闲拟邀禅客共登山两笻未许寻萝迳孤枕应须掩竹闗歴歴逺峰尘土外萧萧深屋草莱间安眠却胜清逰乐觉看斜阳燕子还
　　送内兄周谊还江上
　　忆奉纶音趣赴朝曾烦逺送过枫桥云山方恨成暌阻雪夜俄来伴寂寥吴苑疎钟沉晚树楚江归榜逐寒潮情亲海内如君少敢惜离防为一销
　　夜闻吴女诵经
　　云窗月帐散花多闲读金经夜若何娇舌乍弹莺学语芳心已定井销波尼师曾敎青莲偈女伴徒为白苎歌听处若迷空色相应须愁杀病维摩
　　送赵使君致仕归别业
　　久仕江湖白髪长今年得许乞身章吏收封印朝辞郡人贺悬车晚在乡家箧已添新着稿官衫未歇旧熏香南风别墅初归处应坐肩舆看种秧
　　逰南峰寺有支遁放鹤亭
　　每向人间望碧峰石门今得问幽踪路縁风磴泠泠策寺隔烟萝杳杳钟窗下鸟来多坠果亭前鹤去只髙松一龛愿借依香火莫道诗人非戴颙
　　送邻僧淡云归笠泽
　　往来海上独离羣雅称身名是淡云经院叶深秋讲散香台鸟下午斋分坐间山偈曾同説别后邻钟不共闻笠泽到时寻旧业菱池漠漠雨纷纷
　　次韵杨孟载署令雨中卧疾
　　双桐分防晓池清乍喜新晴觉病轻蛛曳林风吹欲断鹭经沙雨洗偏明吟多稍怯临窗写卧久浑忘出市行不道春归逾一月起闻歌鸟尚疑莺
　　送吕秀才入道
　　学礼茅君便入山黄冠初著称清顔杏园不羡龙头贵蓬岛应思鹤背闲窗下弃檠辞妇去坛前受箓拜师还白云知胜青云好挥手从今谢世间
　　送胡簿之阳朔
　　几年桂管去人稀白髪怜君独逺违过海定寻廻估舶出京才脱旧儒衣祠羞荔子传巫语县闭榕隂放吏归亦欲移居嗟未得漫看鸿鹄向南飞
　　谒甫里祠
　　衣冠寂寞半尘丝想见江湖独卧时遁迹虚烦明主诏感怀犹赋散人诗钓鱼船去云迷浦鬬鸭阑空草满池芳藻一杯谁为奠鼔声只到水神祠
　　送恩禅师弟子勤归开元寺【寺有二石佛自海上浮至】
　　山衲经寒补杂缯白云髙寺遍寻登法身已见浮来佛宗旨曾传化去僧归过江城谁施饭定依旧院自悬灯明朝应恨千峰阻欲问楞伽已不能
　　送何记室逰湖州
　　暮雨关城独去迟少年心事劒相知故人当路轻贫贱倦客逢秋恶别离疎栁一旗江上酒乱山孤棹道中诗水嬉散后湖亭废此去烦君吊牧之
　　江上寄丁校理昆季
　　望里烟生是子家草堂应近鹡鸰沙江汀每恨无舟渡野墅空怜有酒賖半雨暮成风外雪孤梅春动腊中花相思尚隔前村逺独倚柴门数去鸦
　　送顾军咨归梁溪
　　新栁休攀短短条离愁似雪未能销春廻废苑还芳草人渡空江正落潮徳曜宅前今独去平津门下旧相招重来莫在花开后拟听狂歌醉几朝
　　白莲寺次韵杜进士喜余见过话旧之作
　　不辞鸣棹逺相寻欲向江斋伴旅吟百事未成年已长几时才别夏将深萱留倦蝶连池緑树带残莺满寺隂恐被老僧嫌滞碍旧逰休説更伤心
　　期徐七逰云岩
　　忆与青山别几时云松应恨鹤归迟少知学道贫非病闲爱谈禅偈是诗女浣晓江烟淼淼人行暮苑麦离离明朝风雨还同往恐负髙僧石上期
　　赋得寒山寺送别
　　枫桥西望碧山防寺对寒江独掩扉船里钟催行客起塔中灯照逺僧归渔村寂寂孤烟近官路萧萧众叶稀须记姑苏城外泊乌啼时节送君违
　　闻朱将军战殁
　　江浦戈船赤帜稀孤军落日陷重围镜中蛇堕占应验牙上枭鸣事已非残卒自随新将去老亲空见旧奴归闻鸡此夜谁同舞西望秋云泪洒衣
　　送何明府之秦邮【何淮东人已三为县令】
　　马前风叶助离声楚驿都荒不计程一令尚淹三县事几家曾见十年兵夕阳逺树烟生戍秋雨残荷水绕城父老不须重叹息君来应有故乡情
　　过野寺次韵徐廉使琰旧题
　　使节城东按部廻曾将从吏到香台秋林数骑萧萧去晚泽孤鸿噭噭来萝雨湿衣溪路转栢风吹烛殿门开当年物色虽留与题壁惭无子美才
　　送荥阳公行边
　　风巻双旌雪覆鞯逺骑白马出行边兵驰空壁三千帜客宴髙堂十万钱屏里旧图鱼复阵灯前新着豹韬篇功成他日论诸将只有荀郎最少年
　　登涵空阁
　　滚滚波涛漠漠天曲栏髙栋此山颠置身直在浮云上纵目长过去鸟前数杵秋声荒苑树一帆暝色太湖船老僧不识兴亡恨只向逰人説往年
　　娄江寓舍喜王七隅见过却送还郭
　　送君只过孝廉桥不似君来访我遥路未同归鸿杳杳门方孤掩竹萧萧逺愁忽与钟声至残醉防兼烛烬销莫道扁舟难重过寒江日日有廻潮
　　送叶卿还陇西公幙兼简周军咨
　　落日闗城动鼓笳逺逰怜汝尚无涯壮身谩托三公府归梦难寻万里家投驿暮山灯照叶待潮秋渡棹粘沙军中记室如相问只説愁吟对菊花
　　范文正公祠
　　开阁陈书对御筵共言天子得时贤才陪上相趋廷内遽抚豪羌出塞边松柏自依先陇庙稻禾犹满义庄田古来直道难终合何必深叹庆厯年
　　丁令威宅
　　令威作仙上天去旧宅留在青山阿千年宅废但遗井何处更闻华表歌南陌黄尘足去客东流碧海絶廻波鹤归重览应惆怅地上丘坟今又多
　　辞户部后东还始出都门有作
　　诏贰民曹出禁林陈辞因得解朝簪臣材自信元难称圣泽谁言尚未深逺水江花秋艇去长河宫树晓钟沉还乡何事行犹缓为有区区恋阙心
　　寄余左司
　　何处吹愁角一声大江东岸吕蒙营天随流水茫茫去月共长庚耿耿明敌意有图秋暂息客防无定夜还惊欲陪酾酒楼船座借问风潮早晚平
　　闻家兄谪夀州
　　别来未省去何投书到方知谪夀州览俗自堪伤逺客听音谁解释羁忧长淮波浪应愁渡故国江山只梦逰未有万回飞往术防销空望楚云秋
　　吴城感旧
　　城苑秋风蔓草深豪华都向此销沉赵佗空有称尊计刘表初无弭乱心半夜危楼俄纵火十年髙坞漫藏金废兴一梦谁能问回首青山落日隂
　　喜幼文北归
　　风尘万里损光辉旧面相逢却讶非在路定留经处咏还家犹着去时衣久留逺土虫蛇杂忽解髙罗鴈鹄飞尚念梁园三二客与君同去不同归
　　送宋君南康亲
　　长挥客泪楚云东故国江山百战中遗柩十年嗟未掩归舟千里喜才通逺途敢避风涛恶旧陇应知草树空料得南冈庐宿处夜深猿鸟泣西风
　　送王孝廉逰京回钱塘
　　客逰南北再逢春几驿烟花一骑尘观国旧逢朝阙使还家今作渡江人雪迎酒气消应早栁逐歌声发更新此日腰间垂赤组不须犹愧故乡亲
　　感怀次蔡叅军韵
　　击筑无人识渐离客依孤馆独凄其著书未解成新语把酒聊因觅旧知燕塞风多寒水急梁园雪早冻云痴年来只念江东去下马碑隂看色丝
　　寄钱塘方员外
　　寻常此别事难同不意音书得再通君病尚留多难后我吟方向乱愁中残烟废郭山犹在落日空城歳欲穷借问西湖旧梅树如今还剩几多丛
</div>
    <div class="pagination">
<a href="大全集_page23.html">上一页</a><span>...</span><a href="大全集_page19.html">19</a><a href="大全集_page20.html">20</a><a href="大全集_page21.html">21</a><a href="大全集_page22.html">22</a><a href="大全集_page23.html">23</a><span class="current-page">24</span><a href="大全集_page25.html">25</a><a href="大全集_page26.html">26</a><a href="大全集_page27.html">27</a><a href="大全集_page28.html">28</a><a href="大全集_page29.html">29</a><span>...</span><a href="大全集_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
