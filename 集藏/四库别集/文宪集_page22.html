<!DOCTYPE html>
<html>
 <head>
  <meta charset="utf-8"/>
  <title>
   文宪集 - 第 22 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文宪集 - 第 22 页/共 29 页
  </h1>
  <div class="content">
   葢闻民既大安则乐世如砥策能戡乱则目牛无全是以勺酒郁摇势在克殷之后甲兵未动胜居服夏之先葢闻中心弗妄大信孚如验千里之违应在片言之是非是以史佚正辞以实桐叶之戏晏子佯对而发海枣之疑
　　葢闻葆熙石窦任运陵局左阖右开以揽二仪之秘仰观俯察以尽万品之情何则行废安于否泰动静符乎屯亨是以虞舜大圣犹礼于支父神禹至治犹优于伯成葢闻一馈七起者文后之急士一沐三握者姬旦之下贤是以庶绩用乂灵贶斯甄故自长而短人者国必仆贤贤而愚人者身必颠
　　葢闻天人协合上下盘魄参神运之回旋资气化于冲漠是以君致尊而制命则日月贞明臣守卑而介道则雨旸时若
　　葢闻崇庳别方鸿琐殊器其性有差其量则异是以虾蟹之朋莫希云龙之轨燕雀之俦难知鸿鹄之志葢闻明圣有作问道无方之具茨而事大隗适东岱以奉中黄是以下绥定于黎庶上燮和于隂阳故冲黙之徳蟠乎无际渊微之应覃乎无疆
　　葢闻善行兴邦嘉言作则法縁之以革奸人依之而建徳是以闻一言之当如得万人之兵获一士之贤如得千乘之国
　　葢闻择食者在验其醇窳观人者在察其衰良是以乌喙虽可充肠茹之则身灭憸邪虽可任事用之则国亡葢闻昭悬景于天则暴威不作鼔飞廉之气则柔慝自退是以白日扬光雷车避藏祥飇鼓籁云掩斾葢闻淡顔钝舌不合于污世戆揖痴步取憎于流俗宁采緑于涧阿肯逐轨于朝曲是以择林而遁者甘西山之饿知命不忧者免穷途之哭
　　葢闻至道妙非气象可局灵化潜融非轨辙可制若鱼兎之已得则筌蹄之可离是以协三才而贯十端宰一心而统万彚
　　寓言【五首】
　　齐桓公因过葵丘葵丘人掘地得铁劒以上厄于土蚀甚桓公力耆之命左右砺以密砥沃以鸟膏虽日切劘下上而鳞然若痏痂者犹故也持以示隰朋隰朋曰是谓太白之精西方之英北斗上布中烱外空不用则已用不留行是葢诸侯之神物也复示开方开方曰隰朋之言良是昔我太公尝得宝剑于渭之阳名曰龙光命太史占之其繇有曰金以至刚象以武功大啓尔封东海之邦歴年八百乃终迄今卒受国于齐君之所获与太公无异是殆天欲昌齐伯业乎昌之必自葵丘始管夷吾不言而出桓公召而问曰寡人得宝剑左右皆吾誉子独无一言何也夷吾曰君闇而臣佞臣尚何言桓公曰何故夷吾曰君势隆则谄谀日至谄谀日至则危亡之道也彼隰朋开方者岂不知三尺枯铁冶锻之家皆有之今敢面欺于君是君有重势以临之也古之贤王好善而忘势者果何为哉桓公足地曰微汝言寡人不及此势之所至可畏哉
　　晋景朝出见饭牛者且行且歌意轩轩若自得命韩厥呼而问之女衣才至骭曽无衮绣之华出牧于野曽无文轩之载女果何乐而行歌若是也饭牛者曰此吾所以乐也吾岂欲异于人哉顾衮绣之荣适以囚吾身文轩之美适以械吾体故絶去而弗求也吾岂欲异于人哉人过百龄其速若一日耳舞而婆娑行而浩歌寤而蕤蕤寐而鱼鱼以此优游卒岁不亦安乎生杀之柄弗累于手安危之机弗系于心朝夕所虑者牛之饥得青刍一束则吾事济矣不亦足乎既安且足其视列车千乘积粟万种皆外物也泊然与化俱防矣不亦达乎有此三者而欲持以易彼非惑欤韩厥曰女自谋则善矣如苍生何饭牛者不荅笑去
　　卫人有齐丘生者年五十生一子爱之食寝非子在侧弗安弗饱偶渡河溺死齐丘像其貌而哭甚哀其友子人丙晓之曰鲁人有爱狻猊者狻猊产徼而中国不可得乃使人貌之而日视之终不得一见之尔之所哀得无类是乎齐丘闻之愈悲子人丙之兄骂曰尔恶识死生之变哉宜乎不尔聴而愈悲也乃走告齐丘曰太虚之门气有屈信生生死死一耳尔容何力哉古之达人委之顺之由之全之不逆命不沮化不祈内福不辟外祸不知天之为人人之为天也且尔之死生亦纵浪大化中未知津涯尚何暇恤尔之子哉齐丘收泣谢曰喻之矣
　　商于子家贫无犊以耕乃牵一大豕驾之而东大豕不肯就轭既就复解终日不能破一畦寗母先生过而尤之曰子过矣耕当以牛以其力之钜能起块也蹄之坚能陷淖也豕纵大安能耕邪商于子怒而弗应甯母先生曰诗不云乎乃造其曹执豕于牢言将以为殽今子以之代耕不几颠之倒之乎吾悯而诏子子乃反怒而弗荅何也商于子曰子以予颠之倒之予亦以子倒之颠之吾岂不知服田必以牛亦犹牧吾民者必以贤不以牛虽不得田其害小不以贤则天下受祸其害大子何不以尤我者尤牧民者耶甯母先生顾谓弟子曰是葢有激者也
　　雍丘有北宫殖操舟捕鱼蚌自给夜宿河滨忽获夜光之珠明照百步外雍丘之人以北宫殖得竒宝也争刺羊豕往贺之曰自若居雍丘出则操舟入则舍舟其衣罔罔尔其食扈扈尔宋人之窭者未有过于若也若今一旦得竒宝竒宝者世之所珍何欲不餍哉宋大夫闻之亦往贺曰宋君欲求照乘之珠十枚既有其九环宋国之疆而诏之无有应者不意若得之河滨也若当袭以阿锡贮以宝椷吾挈若西献之贵与富弗须口也北宫殖将行其父始还自秦北宫殖具以告其父哭曰予居雍丘十世矣安于一舟今以是珠献必致贵富贵富则骄骄则暴暴则乱乱则危危则大坏而后已求如今日操舟尚可得耶吾安用是为也吾安用是为也碎之
　　萝山杂言【二十首】
　　濂自居青萝山山深无来者辄日玩天人之理久之似觉粗有所得作萝山杂言
　　君子之道与天地并运与日月并明与四时并行冲然若虚渊然若潜浑然若无隅凝然若弗移充然若不可以形拘测之而弗知用之而弗穷唯其弗知是以极微唯其弗穷是以有终
　　至虚至灵者心视之无形聴之无声探之不见其所庐一或触焉缤缤乎萃也炎炎乎爇也莽莽乎驰弗息也茍不以畏为君而欲辔之勒之检之柙之苞之涵之是犹教猿学礼也不亦左乎
　　子不见婴儿乎目不留采色故明全耳不留音声故聪全舌不留苦甘故味全君子则之养其聪晦其明忘其味是之谓通原通原则几乎圣人不用则已用则为天下独
　　六经皆故迹新入之机不同其机其履濯濯其机采采其履昧昧甚哉其机也人以文视经斯缪已善察机者其以质视经乎
　　绵丝棼棼乃政之分纯纯谧谧乃政之一是故圣人驯而弗扰靖而弗逸明而弗察勤而弗烦弗扰故民舒弗逸故民宁弗察故民寛弗烦故民裕四者有失则天下受其害
　　守正莫过于一一故弗贰弗贰则明明则神神则无不通天下之能事毕矣是故圣人之学贵一
　　天下一物也譬之千钧乌获能举之力不获若则或压焉或偾焉甚可畏也然则举天下有要乎曰有徳以懐之刑以威之
　　隂阳相摩昼夜相环善恶相形枭鳯相峙梁藜相茂势也亦理也君子欲尽絶小人得乎哉
　　鸟之羽者两其足兽之角者去其齿天地生物尚有不能而况众人乎故曰功有所不全力有所不任才有所不足
　　行遇刃者必避食逢鸩者必舍惧害已也丽色藏剑厚味腊毒则弗之察愚矣
　　鸡司晨犬警夜虽尧舜不能废人有弃小善而弗采者非道哉以文徼名名必隳以货徇身身必亡隳故无成亡因有争唯君子知名不可徼身不可徇是谓守素则治治乃昭昭乃纯纯乃诚内修不暇奚事外欲
　　皦皦兮不缁容容兮不知其所穷如拥鉴如持衡随美恶轻重而应焉其君子之心也哉天无言而生杀遂伸子则荣屈子则悴亦何容力哉故君子与天合徳不察察以自恃乎不黙黙以求全乎不赫赫以鸷翔乎不缩缩以雉伏乎能纯一乎能絶外诱乎能山立而海受乎如是者谓之近道
　　彼因气强吾以义刚彼因气弱吾以仁柔刚柔强弱之间不容一髪知者行之是谓得天不肖者悖之是谓失天
　　人有奔走而求首者或告之曰尔首不亡也指以示之冷然而悟学者之于道亦然
　　世求圣人于人求圣人之道于经斯逺已我可圣人也我言可经也弗之思耳
　　天下之事或小或大或简或烦或亏或赢或同或异难一矣君子以方寸心摄之了然不见其有余
　　以术干禄者败以财树家者祸以势临人者辱以安自恃者危以学自者禽以行自翘者伪是六疾也慈则和俭则裕勇则决明则逺容则聚是五懿也去六疾行五懿方有为于天下
　　琴喻
　　客有为予言楚越之交恒多山山民齐氏者不识琴问人曰何谓琴或告之曰琴之为制广前狭后圆上方下岳首而越底被之以丝则铿铿然泠泠然可聴也齐悦曰是知琴也一日适通都大邑见负筑来者亟趍视之惊曰是不类广前狭后圆上方下者邪反侧视之良久又曰是不类岳首而越底者邪以指横度之则亦有声出丝间复曰是又不类铿铿泠泠之可聴者邪遂力致其人而归师之三年蚤夜不辍自以为尽其技也乡之告者偶过焉闻其声輙瞿然曰子习者筑也非琴也不然何若是嘈杂淫哇也因出琴鼓一再行齐民闻之蹙頞曰子绐我矣子绐我矣澹乎若大羮酒朴乎若蒉桴土鼓不足乐也予所嗜者异乎是若鸾鳯之鸣若笙箫之间作若燕赵美人之善讴吾不知子琴之为筑吾筑之为琴也请终乐之嗟夫琴之为器人所易识山民乃以筑当之则夫误指乡愿为君子日爱之而不知厌者尚何怪乎感斯言作琴喻
　　论顽
　　陶尚书中立为余言临海林甲一门皆疫死甲独治丧暨甲殁无人藏其尸家犬奔号里巷若狂已而羣犬翕集衔甲衣曳至西郊跑土成坎薶焉坎浅不能容又复曳出如是者四三始壅土覆之而去新昌黄琛甫有牝犬为逻卒所食弃骨屛处其子衔之瘗诸野予闻抚髀太息每举谕诸人人辄笑予诞且谓古无是事昔谯县崔仲文畜犬防稽石和以丁奴易之不从和杀仲文夺其犬犬齧和守仲文尸跑浮土掩之寻牵和衣诉官和伏诛此晋义熙中事也冀州石度犬母育一子爱之甚度烹子啖之母骨投地敛寘一窟移塟于桑间日夕向桑嘷逾月乃止此宋元徽中事也谓古无是事者过矣夫犬能御盗齚奸解难报恩传记所载者然也又宁止此二事乎人若不自重物理有可徴者亦弗之信反指予为诞予故书此示之人心尚存其亦有所感夫
　　孔子生卒歳月辩
　　或有问于濓者曰孔子之生传记所载岁月不同公羊氏云鲁襄公二十一年冬十有一月庚子孔子生谷梁氏之説年之与日同于公羊而谓冬十月孔子生则与公羊实差一月月固差矣至贾逵注二十一年经云此年仲尼生昭公二十四年服防载贾逵语云仲尼时年三十五则皆以孔子为二十一年生也司马迁着孔子世家云孔子生于襄公二十二年则与公羊谷梁实差一岁日则虽与公羊同而月复与谷梁异杜预主司马迁以注左氏传谓二十二年生司马贞主谷梁公羊以证史记谓二十一年生迁误为二十二年者葢以周正十一月属之明年也孔若古主公羊谷梁谓为不易之论胡舜陟主司马迁谓如谷梁公羊所书则孔子出处之年与经史诸子皆不合孔宗翰亦主司马迁罗泌之议略与宗翰同洪兴祖主谷梁而谓周家改月十月二十一日庚子即夏之八月二十一日冯去疾见传记异辞则造为调停之言曰襄公二十年实己酉之嵗也是岁八月置闰以厯法积之则大雪节当在十月十七日或十八日是为十一月朔气又三四日方为庚子是孔子之生已在十一月之节矣既在十一月则是二十二年庚戌岁首无疑公羊书为十一月似误而非误也司马迁书为二十二年而又谓孔子之年七十三以卒亦未尝误也谷梁于年于月皆据实而书公羊于年亦据实而书于月则以节书谓有日可以表见也司马迁于年则以节书三者皆非误也若是众言之不齐何如濓应之曰公羊谷梁二氏传经之家也传经之家当有讲师以次相授且去孔子时又为甚近其言必有据依司马迁固良史则后于谷梁公羊者也吾则无征乎尔孔子所生之年吾当从公羊氏谷梁氏所以春秋长厯考之二十一年己酉十一月无庚子庚子乃在十月之二十一日孔子所生之月吾当从谷梁氏注家谓己酉为己卯卯酉之文相近故误书也曰孔子周流诸国之年世家所纪多可攷宋之大儒或取之若如子言无不迟一岁者迁尚不足信乎曰卫灵公之时孔子适卫又适陈匡人以为阳虎而拘之世家谓孔子使从者为寗武子臣于卫然后得去按武子仕于成公之朝至穆公末武子之子相已与孙良夫将兵侵齐则武子年当耄矣复厯定献二公凡三十七年至灵公三十八年而孔子至卫使武子犹在其年将一百五十有余岁矣武子之事然也孔子之年乃独可信乎非惟此也孔子去鲁世家谓定十四年年表则又谓为十二年以年表为是则世家为非以世家为是则年表为非一书之中自相矛盾若此他葢不足深论皇王大纪曰迁载孔子言行不得其真者尤多言行且尔而况于年乎曰洪兴祖谓周之十月即夏之八月者然乎曰非也三代虽异建而月则未尝改也殷尝建丑矣书则曰惟元祀十有二月汉尝建亥矣史则曰元年冬十月举前后以例之则周制可知孔子作春秋行夏之时为万世法不过截子丑二月于前岁之终耳月固不之改也否则春入于夏夏入于秋错乱而不成岁矣曰冯去疾谓十月庚子在大雪后即为十一月者可乎曰亦非也世之星史厯生以六物占人休祥当气防之交固有生于己酉而以庚戌嵗推之者孰云吾儒乃有是耶此野人之语舍之勿以污齿牙可也曰孔子之生予既得闻命矣其卒之时亦有一定之説乎曰左氏云鲁哀公十六年夏四月己丑孔丘卒司马迁遵之诸儒又从而遵之理之所在孰得而违之故孔子所卒之年吾当从左氏然十六年乃壬戌之岁也是岁四月戊申朔有乙丑而无己丑己丑乃在五月之十二日已与乙文亦相近故误书也所谓乙丑则四月十八日谓当夏正二月十八日者非也谓十六年为辛酉己丑日为戊戌者亦非也自壬戌岁上遡己酉孔子之年乃七十四谓七十三者尤非也曰近代王应麟博极羣书者也颇致疑于是而谓今不可考矣子乃质言之何邪曰众言纷淆者当折衷以经经无明载当索之于传索之于传不犹愈于史乎谓今不可考者过矣曰子之言辩则辩矣夏周二正千古难决之疑也何言之若易易邪曰是非尔所知也虽罄徂徕之松以为煤尽剡溪之藤以为楮未能竭吾喙也他日当为受春秋者详焉
　　诸子辩【并序】
　　诸子辩者何辩诸子也通谓之诸子何周秦以来作者不一姓也作者不一姓而其立言何人人殊也先王之世道术咸出于一轨此其人人殊何各奋私知而或盭大道也由或盭大道也其书虽亡世复有依仿而托之者也然则子将柰何辞而辩之也曷为辩之解惑也鬻子一巻楚鬻熊撰熊为周文王师封为楚祖者书二十二篇盖子书之始也艺文志属之道家而小説家又别出十九巻今世所传者出祖无择所藏止十四篇崇文总目谓其八篇已亡信矣其文质其义实为古书无疑第年代久邈篇章舛错而经汉儒补缀之手要不得为完书黄氏疑为战国处士所托则非也序称熊见文王时年已九十其书颇及三监曲阜时事葢非熊自着或者其徒名政者之所记欤不然何有称昔者文王有问于鬻子云
　　管子二十四巻齐大夫管夷吾撰夷吾字仲其书经刘向所定凡九十六篇今亡十篇自牧民至防官图九篇为经言五辅至兵法八篇为外言大匡至戒九篇为内言地图至九变十八篇为短语任法至内业五篇为区言封禅至问霸十三篇为杂篇牧民解至明法解五篇为管子解臣乘马至轻重庚十九篇为管子轻重予家又亡言昭脩身问霸牧民解轻重庚五篇止八十一篇题云唐司空房龄注或云非也尹知章注是书非仲自着也其中有絶似曲礼者有近似老庄者有论伯术而极精微者或小智自私而其言至卑污者疑战国时人采掇仲之言行附以他书成之不然毛嫱西施吴王好剑威公之死五公子之乱事皆出仲后不应豫载之也朱子谓仲任齐国之政又有三归之溺奚暇著书其説是矣先儒之是仲者称其谨政令通商贾均力役尽地利既为富强又颇以礼义廉耻化其国俗如心术白心之篇亦尝侧闻正心诚意之道其能一匡天下致君为五伯之盛宜矣其非仲者谓先王之制其盛极于周后稷公刘大王王季文武成康周公之所以制周者非一人之力一日之勤经营之难积累之素况又有出于唐虞夏商之旧者矣及其衰也而仲悉壊之何仲之不仁也呜呼非之者固失而是之者亦未为得也何也仲之任术立伯假义济欲纵能致富强而汲汲功利礼义俱丧其果有闻正心诚意之道乎周自平王东迁诸侯僭王大夫僭诸侯文武成康周公之法一切尽壊列国尽然非止仲一人而已也然则仲何如人曰人也功首而罪魁者也曰齐之申韩鞅斯之列亦有间乎曰申韩鞅斯刻矣而仲不至是也原其作俑之意仲亦乌得无罪焉薄乎云尔
　　晏子十二巻出于齐大夫晏婴汉志八篇但曰晏子隋唐七巻始号晏子春秋与今书巻数不同崇文总目谓其书已亡世所传者葢后人采婴行事而成故栁宗元谓墨氏之徒有齐人者为之非婴所自着诚哉是言也老子二巻道经徳经各一凡八十一章五千七百四十八言周柱下史李耳撰耳字伯阳一字耼耼耳漫无轮也或称周平王四十二年以其书授关尹喜今按平王四十九年入春秋实鲁隠公之元年孔子则生于襄公二十二年自入春秋下距孔子之生已一百七十二年老耼孔子所尝问礼者何其夀欤岂史记所言老子百有六十余岁及或言二百余岁者果可信欤耼书所言大抵敛守退藏不为物先而壹返于自然由其所该者甚广故后世多尊之行之视之不见名曰夷聴之不闻名曰希搏之不得名曰微道家祖之谷神不死是谓牝牝之门是谓天地根神仙家祖之吾不敢为主而为客不敢进寸而退尺是谓行无行攘无臂仍无敌执无兵祸莫大于轻敌轻敌防丧吾宝故抗兵相加哀者胜矣兵家祖之道冲而用之或不盈渊乎似万物之宗挫其鋭解其纷和其光同其尘湛兮似若存吾不知谁之子象帝之先庄列祖之将欲翕之必固张之将欲弱之必固强之将欲废之必固兴之将欲夺之必固与之申韩祖之以正治国以竒用兵以无事取天下张良祖之我无为而民自化我好静而民自正我无事而民自富我无欲而民自朴曹参祖之耼亦豪杰士哉伤其本之未正而未流之弊至贻士君子有虚长而晋室乱之言虽耼立言之时亦不自知其祸若斯之惨也呜呼此姑置之道家宗黄老黄帝书已不传而老耼亦仅有此五千言为其徒者乃弃而不习反依仿释氏经教以成书开元所列三洞琼纲固多亡缺而祥符宝文统传所记若大洞真若灵宝洞元若太上洞神若太真若太平若太清若正一诸部总四千三百五十九巻又多杂以符呪法箓丹药方技之属皆老氏所不道米巫祭酒之流犹自号诸人曰吾葢道家吾葢道家云
　　文子十二巻老子弟子所撰不知氏名徐广曰名钘李暹曰姓辛葵丘濮上人号曰计然范蠡师事之裴骃曰计然姓辛字文子其先晋国公子也孟康曰姓计名然越臣也蔡谟曰计然者范蠡所著书篇名非人也谓之计然者所计而然也顔师古曰蔡説谬矣古今人表计然列在第四等计然一名计研吴越春秋及越絶书并作计倪倪与妍然三音皆相近故讹耳由是观之诸説固辩矣然是书非计然之所着也予尝考其言壹祖老耼大防道徳经之义疏尔所谓体道者不怒不喜其坐无虑寝而不梦见物而名事至而应即载营魄抱一专气致柔涤除览也所谓上士先避患而后就利先逺辱而后求名故圣人常从事于无形之外而不留心于已成之内是以祸患无由至非誉不能尘垢即知白守黒知雄守雌知荣守辱之义也所谓静则同虚则通至徳无为万物皆容即道常无为而无不为侯王若能守万物将自化也所谓道可以弱可以强可以柔可以刚可以隂可以阳可以幽可以明可以包裹天地可以应待无方即道冲而用之或不盈渊乎似万物之宗也其他可以类推葢老子之言宏而博故是书杂以黄老名法儒墨之言以明之毋怪其驳且杂也计然与范蠡言皆权谋术数具载于书絶与此异予固知非着是书者也黄氏屡发其伪以为唐徐灵府作亦不然也其殆文姓之人祖老耼而托之者欤抑因裴氏姓辛字文子之説误指为范子计然十五巻者欤
　　关尹子一巻周关令尹喜所撰喜与老耼同时著书九篇颇见之汉志自后诸史无及之者意其亡已久矣今所传者以一字二柱三极四符五鉴六七七釡八筹九药为名葢徐藏子礼得于永嘉孙定未知定又果从何而得也前有刘向序称葢公授曹参参薨书塟孝武帝时有方士来上淮南王安秘而不出向父徳治淮南王事得之文既与向不类事亦无据疑即定之所为也间读其书多法释氏及神僊方技家而借吾儒言文之如变识为智一息得道婴儿蕋女金楼绛宫青蛟白虎宝鼎红炉诵呪土偶之类耼之时无是言也其为假托葢无疑者或妄谓二家之説实祖于此过矣然其文虽峻洁亦颇流于巧刻而宋象先之徒乃复尊信如经其亦妄人哉
　　亢仓子五巻凡九篇相传周庚桑楚撰予初苦求之不得及得之终夜疾读读毕叹曰是伪书也勦老庄文列及诸家言而成之也其言曰危代以文章取士则剪巧绮防益至而正雅典实益藏夫文章取士近代之制战国之时无有也其中又以人易民以代易世世民太宗讳也伪之者其唐士乎予犹存疑而未决也后读他书果谓天宝初诏号亢桑子为洞灵真经求之不获襄阳处士王士元采诸子文义类者撰而献之其説颇与予所见合复取读之益见其言词不类因弃去不复省农道一篇虽可读古农家书具有之或者谓可孤行吾亦不知其为何説也
　　邓析子二巻郑人邓析撰析操两可之説设无穷之辞当子产之世数难子产之法子产卒后二十一年驷防为政杀邓析而用其竹刑夫析之学兼名法家者也其言天于民无厚君于民无厚父于子无厚兄于弟无厚刻矣夫民非天弗生非君弗养非父弗亲非兄弗友而谓之无厚可乎所谓不能屏勃厉全夭折执穿窬诈伪诛之尧舜位为天子而丹朱商均为布衣周公诛管蔡岂诚得已哉非常也变也析之所言如此真不法先王不是礼义而好治怪説者哉其被诛戮宜也非不幸也
　　鹖冠子楚人撰不知姓名常居深山以鹖羽为冠著书四巻因以名之其书述三十变通古今治乱之道而王鈇篇所载楚制为详立言虽过乎严要亦有激而云也周氏讥其以处士妄论王政固不可哉第其书晦澁而后人又杂以鄙浅言读者往往厌之不复详究其义所谓天用四时地用五行天子执一以守中央此亦黄老家之至言使其人遇时其成功必如韩愈所云黄氏又谓韩愈猎取二语之外余无留良者亦非知言也士之好妄论人也如是哉陆佃解本十九篇与晁氏削去前后五巻者合予家所藏但十五篇云
　　子华子十巻程本撰本字子华晋人曰魏人者非也艺文志不之载予尝考其书有云秦襄公方启西戎子华子观政于秦又稽庄周所载子华子事则云见韩昭僖侯夫秦襄公之卒在春秋前而昭僖之事在春秋后前后相去二百余年子华子何其夀也其不可知者一孔子家语言孔子遭齐程子于郯程子葢齐人今子华子自谓程之宗君受封于周后十一世国并于温程本商季文王之所宅在西周当为畿内小国温者周司冦苏忿生之所封周襄王举河内温原以赐晋文公温固晋邑也孰谓西周之程而顾并于河内之温乎地之逺迩亦在可疑其不可知者二后序称子华子为鬼谷子师鬼谷战国纵横家也今书絶不似之乃反类道家言又颇勦浮屠老子庄周列御冦孟轲荀卿黄帝内经春秋外传司马迁班固等书而成其不可知者三刘向校定诸书咸有序皆渊慤明整而此文独不类其不可知者四以此观之其为伪书无疑或传王铚性之姚寛令威多作赝书而此恐出其手理或然也然其文辞极舂容而议论焕发略无窘澁之态故尤善惑人人溺文者孰觉其伪哉
　　列子八巻凡二十篇郑人列御冦撰刘向校定八篇谓御冦与郑缪公同时栁宗元云郑缪公在孔子前防百载御冦书言郑杀其相驷子阳则郑繻公二十四年当鲁穆公之十年向葢因鲁穆公而误为郑尔其説要为有据髙氏以其书多寓言而并其人疑之所谓御防者有如鸿防列缺之属误矣书本黄老言决非御冦所自着必后人防粹而成者中载孔穿魏公子牟及西方圣人之事皆出御防后天瑞黄帝二篇虽多设辞而其离形去智泊然虚无飘然与大化游实道家之要言至于杨朱力命则为我之意多疑即古杨朱书其未亡者勦附于此御冦先庄周周著书多取其説若书事简劲宏妙则似胜于周间尝熟读其书又与浮屠言合所谓内外进矣而后眼如耳耳如鼻鼻如口无弗同也心凝形释骨肉都融不觉形之所倚足之所履非大乘圆行説乎鲵旋之潘【合作番】为渊止水之潘为渊流水之潘为渊滥水之潘为渊沃水之潘为渊沈水之潘为渊雍水之潘为渊汧水之潘为渊肥水之潘为渊非脩习教观説乎有生之气有形之状尽幻也造化之所始隂阳之所变者谓之生谓之死穷数达变因形移易者谓之化谓之幻造物者其巧妙其功深固难穷难终因形者其巧显其功浅故随起随灭知幻化之不异生死也始可以学幻非幻化生灭説乎厥昭生乎湿醘鸡生乎酒羊奚比乎不笋乆竹生青宁青宁生程程生马马生人人乆入于机万物皆出于机皆入于机非轮回不息説乎人胥知生之乐未知生之苦知死之恶未知死之息非寂灭为乐説乎精神入其门骨骸反其根我尚何存非圆觉四大説乎中国之与西竺相去一二万里而其説若合符节何也岂其得于心者亦有同然欤近世大儒谓华梵译师皆窃庄列之精微以文西域之卑陋者恐未为至论也
　　曽子孔子弟子鲁人曽参所撰也汉志云十八篇唐志云二巻今世所传自脩身至天圆凡十篇分为二巻与唐志合视汉则亡八篇矣其书已备见大戴礼中予取而读之何其明白皎洁若列星之丽天也又何其敷腴谆笃若万卉之含泽也传有之有徳者必有言信哉七十而从心进学之序七十免过勉人之辞其立言迥然不同也周氏不察而讥之过矣君子爱日诲学者也一日三省自治功也语有详略事有不同也髙氏以辞费诮之亦何可哉或谓大孝篇有及乐正子春事固出后人所辑而非曽子所自着则庶防也
　　言子三巻言子名偃字子游呉人近新昌王爚裒论语书所载问荅而为此书不知者直谓为偃所自着葢非也大抵古书之存于今者多出于后人之手如孔子家语谓为孔安国所录壁中之文往往多钞左传礼记诸书特稍异其辞耳善读者固不敢与之世传贾谊新书谓谊所作亦不过因过秦论吊湘赋而杂以汉书中语足之似非谊本书也此犹有所附丽而然古三坟书亡已久宋毛渐特出之山坟则言君臣民物隂阳兵家谓之连山气坟则言归藏生动长育止杀谓之归藏形坟则言天地日月山川云气谓之乾坤与先儒所言三易大异隂符古无是书唐李筌特出之以为黄帝所作皆取兵家谲诞不经语而文以竒澁之辞又妄説太公范蠡鬼谷张良诸葛亮等训注皆凿空扇虚以惑世尤使人惊愕不止是果何为者哉予读言子之书于是乎有感
　　子思子七巻亦后人缀缉而成非子思之所自着也中载孟轲问牧民之道何先子思子曰先利之轲曰君子之告民者亦仁义而已何必曰利子思子曰仁义者固所以利之也上不仁则不得其所上不义则乐为诈此为不利大矣他日孟轲告魏侯防以仁义葢深得子思子之本防或者不察乃遽谓其言若相反者何耶慎子一巻慎到撰到赵人见于史记列传中兴馆阁书目乃曰浏阳人浏阳在今潭州呉时始置县与赵南北了不相涉也误也汉志云四十二篇唐志云十巻不言篇数崇文总目言三十七篇今所存者唯威徳因循民杂徳立君人五篇耳威徳篇曰立天子以为天下非立天下以为天子也立国君以为国非立国以为君也立官长以为官非立官以为官长也民杂篇曰太君者太上也兼畜下者也下之所能不同而皆上之用也是以大君因民之能为资尽包而畜之无取去焉君人篇曰君人者舍法而以身治则诛赏予夺从君心出矣然则受赏者虽当望多无穷受罚者虽当望轻无已皆纯简明易类非刑名家所可及到亦稷下能言士哉庄周荀卿称之一则曰慎到二则曰慎到虽其术不同亦有以也
　　庄子十巻战国时防人漆园吏庄周撰内篇七外篇十五杂篇十一总三十三篇其书本老子其学无所不窥其文辞汪洋凌厉若乘日月骑风云下上星辰而莫测其所之诚有未易及者然所见过髙虽圣帝经天纬地之大业曽不满其一哂葢彷佛所谓古之狂者惜其与孟轲氏同时不一见而闻孔子之大道茍闻之则其损过就中岂在轲之下哉呜呼周不足语此也孔子百代之标凖周何入敢掊击之又从而狎侮之自古著书之士虽甚无顾忌亦不至是也周纵日见轲其能幡然改辙乎不幸其书盛传世之乐放肆而惮拘检者莫不指周以借口遂至礼义陵迟彞伦斁败卒踣人之家国不亦悲夫金李纯甫亦能言之士着鸣道集説以孔孟老庄同称为圣人则其沈溺之习至今犹未息也异説之惑人也深矣夫盗跖渔父让王説剑诸篇不类前后文疑后人所勦入晁氏谓孔子没道术散老子始著书周起而羽翼之老子著书在孔未没之先
　　墨子三巻战国时宋大夫墨翟撰上巻亲士脩身所染法仪七患辞过三辨七篇号曰经中巻尚贤三篇下巻尚同三篇皆号曰论共十三篇考之汉志七十一篇馆阁书目则六十一篇已亡节用节明鬼非乐非儒等十篇比今书则又亡多矣墨者强本节用之术也予尝爱其圣王作为宫室便于主不以为观乐之言又尝爱其圣人为衣服适身体和肌肤非荣耳目而观愚民之言又尝爱其饮食増气充虚强体适腹之言墨子其甚俭者哉卑宫室菲饮食恶衣服大禹之薄于自奉者孔子亦曰奢则不逊俭则固然则俭固孔子之所不弃哉或曰如子之言则翟在所取而孟子辞而辟之何也曰本二
　　鬼谷子三巻鬼谷子撰一名微子鬼谷子无姓名里居战国时隠颍川阳城之鬼谷故以为号或云王誗【誗一作诩】者妄也长于养性治身苏秦张仪师之受捭阖之术十三章又受转圆胠箧及本经持枢中经三篇转圆胠箧今亡梁陶景注刘向班固录书无鬼谷子隋志始有之列于纵横家唐志以为苏秦之书大抵其书皆捭阖钩箝揣摩之术其曰与人言之道或拨动之令有言以示其同或闭藏之使自言以示其异捭阖也既内感之而得其情即外持之使不得移钩箝也量天下之权度诸侯之情而以其所欲动之揣摩也是皆小夫蛇防之智家用之则家亡国用之则国偾天下用之则失天下学士大夫宜唾去不道髙氏独谓其得于易之阖辟翕张之旨不亦过许矣哉其中虽有知性寡累知命不忧及中稽道徳之祖散入神明之颐等言亦恒语尔初非有甚髙论也呜呼曷不观之仪秦用其术而最售者其后竟何如也髙爱之慕之则吾有以识髙矣
　　孙子一巻呉孙武撰魏武帝注自始计至用间凡十三篇艺文志乃言八十二篇杜牧信之遂以为武书数十万言魏武削其繁剩笔其精粹以成此书按史记阖闾谓武曰子之十三篇吾尽观之其数与此正合汉志出史记后牧之言要非是武齐人呉阖闾用以为将西破强楚入郢北威齐晋显名诸侯叶适以不见载于左传疑其书乃春秋末战国初山林处士之所为予独不敢谓然春秋时列国之事赴告者则书于策不然则否二百四十二年之间大国若秦楚小国若越燕其行事不见于经传者有矣何独武哉或曰风后握竒经实行兵之要其説实合乎伏羲氏之卦画竒正相生变化不测诸葛亮得之以为八阵李靖得之以为六花阵而武为一代论兵之雄顾不及之何也曰兵势篇不云乎战者以正合以竒胜战势不过竒正竒正之变不可胜穷竒正相生如循环之无端九地篇又不云乎用兵者譬如率然率然者常山之蛇也击其首则尾至击其尾则首至击其中则尾首俱至斯固风后之遗説也曽谓其不及之可乎呜呼古之谈兵者有仁义有节制至武一趍于权术变诈流毒至于今未已也然则武者固兵家之祖亦兵家之祸首欤
　　呉子二巻卫人呉起撰起尝学于曽子其著书曰图国料敌治兵论将应变励士凡六篇夫干戈相寻至于战国惨矣往往以智术诈谲驰骋于利害之塲无所不用其至若无士矣起于斯时对魏武侯则曰在徳不在险论制国治军则曰教之以礼励之以义论天下战国则曰五胜者祸四胜者弊三胜者霸二胜者王一胜者帝数胜得天下者稀以亡者众论为将之道则曰所慎者五一曰理二曰备三曰果四曰戒五曰约何起之异夫诸子也此所以守西河与诸侯大战七十六全胜六十四辟土四面拓地千里宜也较之孙武则起防于正武一乎竒其优劣判矣或者谓起为武之亚抑亦未之思欤然则杀妻求将齧臂盟母亦在所取乎曰姑舍是尉缭子五巻不知何人书或曰魏人以天官篇有梁惠王问知之或曰齐人也未知孰是其书二十四篇较之汉志杂家二十九篇已亡五篇其论兵曰兵者凶器也争者逆徳也将者死官也故不得已而用之无天于上无地于下无王于后无敌于前一人之兵如狼如虎如风如雨如雷如霆震震防防天下皆惊由是观之其威烈可谓莫之婴矣及究其所以为用则曰兵不攻无过之城不杀无罪之人夫杀人之父兄利人之货财臣妾人之子女此皆盗也又曰兵者所以诛暴乱禁不义也兵之所加者农不离其田业贾不离其肆宅士大夫不离其官府故兵不血刃而天下亲呜呼又何其仁哉战国谈兵者有言及此君子葢不可不与也宋元丰中是书与孙吴二子司马穰苴兵法黄石公三略吕望六韬李卫公问对颁行武学号为七书孙吴当是古书司马兵法本古者司马兵法而附以田穰苴之説疑亦非伪若三略六韬问对之类则固后人依仿而托之者也而襍然浑称无别其或当时有司之失欤
　　尹文子二巻周尹文撰其书言大道似老氏言刑名类申韩葢无足称者晁氏独谓其亦宗六艺数称仲尼其叛道者葢鲜呜呼世岂有专言刑名而不叛道者哉晁失言矣仲长统序称其出于周尹氏齐宣王时居稷下与宋钘彭防田骈同学于公孙龙按龙客于平原君君相赵惠文王宣王死下距惠文王之立已四十余岁是非学于龙者也统卒于献帝让位之年而序其黄初末到京师亦与史不合呜呼素问以为黄帝所作而有失侯失王脱营不医之文殊不知秦灭六国汉诸侯王国除始有失侯王者六韬谓出于周之吕牙而有避正殿之语殊不知避正殿乃战国后事尔雅以为周公所制而有张仲孝友之言殊不知张仲乃周宣王时人予尝验古书真伪毎以是求之思过半矣又况文辞气魄之古今絶然不可同哉予因知统之序葢后人依托者也呜呼岂独序哉
　　商子五巻秦公孙鞅撰鞅卫之庶孽封于商故以名书汉志二十九篇陈氏谓二十八篇予家藏本二十六篇其第二十一篇亡鞅好刑名之学秦孝公用之遂致富强后卒以反诛今观其术以劝耕督战为先务垦草之令农战之法至严至峻也然不贵学问以愚民不令豪杰务学诗书其毒流至嬴政遂大焚诗书百家语以愚天下黔首鞅实啓之非特李斯过也议者不是之察尚摘其商农无得籴粜贵酒肉重租之语以为疵病是犹舍人杀敓之罪而问其不冠以见人果何可哉
　　公孙龙子三巻疏府白马指物通变坚白名实凡六篇汉志六十四篇其亡已多矣龙赵人平原君客也能辨説伤明王之不兴疾名器之乖实以假指物以混是非冀时君之有悟而正名实焉予尝取而读之白马非马之喻坚白同异之言终不可解后屡阅之见其如捕龙蛇奋迅腾骞益不可措手甚哉其辨也然而名实愈不可正何邪言弗醇也天下未有言弗醇而能正茍欲名实之正亟火之
　　荀子十巻赵人荀卿撰卿名况汉志避宣帝讳作孙卿刘向校定除其重复着三十二篇为十二巻题曰新书唐杨倞为之注且更新书为荀子易其篇第析为二十巻卿以齐襄王时游稷下距孟子至齐五十年矣于列大夫三为祭酒去之楚春申君以为兰陵令以谗去之赵与临武君议兵入秦见应侯昭王以聘反乎楚复为兰陵令既废家兰陵以终乡先正唐仲友云向序卿事本司马迁于迁书有三不合春申君死当齐王建二十八年距宣王八十七年向言卿以宣王时来游学春申君死而卿废设以宣王末年游齐年已百三十七矣迁书记孟子以惠王三十五年至梁当齐宣王七年恵王以叟称孟子计亦五十余后二十二年子之乱燕孟子在齐若卿来以宣王时不得如向言后孟子百余岁田忌荐孙膑为军师败魏桂陵当齐威王二十六年距赵孝成王七十八年临武君与卿议兵于王前向以为孙膑倞以败魏马陵疑年马陵去桂陵又十三年矣崇文总目言卿楚人楚礼为客卿与迁书向序駮益难信其论殊精絶然况之为人才甚髙而不见道者也由其才甚髙故立言或弗悖于孔氏由其不见道故极言性恶及讥讪子思孟轲不少置学者其亦务知道哉至若李斯虽师卿于卿之学懵乎未之有闻先儒遂以为病指卿为刚愎不逊自许太过之人则失之矣
　　韩子二十巻者韩非所撰非韩之诸公子也喜刑名法术之学而归其本于黄老与李斯同事荀卿以书干韩王不用乃观往者得失之变作孤愤五蠧内外诸説林説难五十五篇计十余万言秦王见而悦之急攻韩得非斯自以不如非忌之谮于秦王下吏使自杀非惨激人也君臣父子夫妇之间一任以法其视仁义蔑如也法之所及虽刀锯日加不以为寡恩也其无忌惮至谓孔子未知孝悌忠信之道谓贤尧舜汤武乃天下乱术谓父有贤子君有贤臣适足以为害谓人君藏术胸中以倡众端而潜御羣臣噫是何言欤是何言欤是亦足以杀其身矣
　　燕丹子三巻丹燕王喜太子此书载其事为详其辞气颇类呉越春秋越絶书决为秦汉间人所作无疑攷其事与司马迁史记往往皆合独乌头白马生角机桥不发进金掷鼃脍千里马肝截美人手聴琴姬得隠语等事皆不之载周氏谓迁削而去之理或然也夫丹不量力而轻撩虎须荆轲恃一剑之勇而许人以死卒致身灭国破为天下万世笑其事本不足议独其书序事有法而文彩烂然亦学文者之所不废哉
　　孔丛子七巻中兴书目称汉孔鲋撰鲋该览六艺秦并天下召为鲁国文通君拜太傅及焚书令行乃归藏书屋壁自隠嵩山陈涉起聘为博士迁太师仕六旬以言不用托目疾退老于陈而着是书年五十七卒则固非汉人矣又称一名盘盂艺文志有孔甲盘盂二十六篇本注谓黄帝史或谓夏帝时人此书称子鱼名鲋陈人或谓之子鲋或谓之孔甲孔甲姓名偶同又决非着盘盂者也其殆孔氏子孙杂记仲尼子思子上子髙子顺子鱼之言行者欤其第七巻则汉孔臧以所着赋与书谓之连丛附于巻末嘉祐中宋咸为之注虽然此伪书也伪之者其宋咸欤王士元伪作亢桑子而又自为之注抑此类欤近世之为伪书者非止咸也若阮逸闗朗易传李靖问对若张商英素书若戴师愈麻衣易亦往往不能迷明者之目竟何益哉今观是书记问篇所载有子思与孔子问答语子思年止六十二鲁穆公同时人穆公之立距孔子之汲七十年子思疑未长也而何有荅问哉兼之气质萎弱不类西京以前文字其为妄昭然可见或者谓其能守家法不杂怪竒歴战国秦汉流俗而无所浸淫未必然也未必然也
　　淮南鸿烈解二十一巻汉刘安撰安淮南厉王长之子招致苏飞李尚左吴田由雷被七披伍被晋昌等八人及诸儒大山小山之徒讲论道徳总统仁义着内书二十一篇李氏书目云第七第十九亡崇文总目云存者十八篇今所传原道俶真天文地形时则防览精神本经主术缪称齐俗道应汜论诠言兵略説山説林人间务脩泰族等训连巻末要略共二十一篇似未尝亡也又有中篇八巻言神仙黄白之术又有外书三十三篇汉志与内书同列于杂家中外书余皆未见淮南子多本文子而出入儒墨名法诸家非成于一人之手故前后有自相矛盾者有乱言而乖事实者既曰武王伐纣载尸而行海内未定故不为三年之丧又曰武王欲昭文王之令徳使四方各以其贿来贡辽逺未能至故治三年之丧殡两楹以俟逺方三代时无印周官所掌之玺节郑氏虽谓如今之印章其实与玉角虎人龙符旌诸节并用不过手执之以表信耳今乃曰鲁国召子贡授以大将军印如是之类不能尽举也昔吕不韦相秦亦致辩士使人人着所闻集论以为十二记六论八览其説虽未纯要其首尾以类粲然成一家言非淮南之杂也古人论立言者汉不如秦秦不如周信矣哉扬子法言十巻汉扬雄撰凡十三篇篇各有序通录在巻后景祐初宋咸引之以冠篇首或谓始于唐仲友非也自秦焚书之后孔子之学不絶如线雄独起而昌之故韩愈以其与孟荀并称而司马光好扬雄学且谓孟子好诗书荀子好礼扬子好易孟文直而显荀文富而丽扬文简而奥惟简而奥故难知其与雄者至矣是法言者为拟论语而作论语出于羣弟子之所记岂孔子自为哉雄拟之僭矣至其甚者又撰太以拟易所谓首冲错测攡莹数文掜图告之类皆足以使人怪骇由其自得者少故言辞愈似而愈不似也呜呼雄不足责也光以一代伟人乃胶固雄学复述潜虚以拟抑又何説哉余因为之长叹雄之事经考亭朱子论定者则未遑及也
　　抱朴子晋葛洪撰洪字稚川着内篇二十巻言神仙黄白变化之事外篇十巻驳难通释洪深溺方技家言谓神仙决可学学之无难合丹砂黄金为药而服之即令人夀与天地相毕乘云驾龙上下大清其他杂引黄帝御女及三皇内文劾召鬼神之事皆诞亵不可训昔汉魏伯阳约周易作叅同契上中下篇其言脩炼之术甚具洪乃时与之戾不识何也洪尝自言马迹山中受九鼎金液三经于郑君郑君名隠又得之葛仙公洪从祖也其后郑君知江南将乱负笈持药东投霍山莫知所在亦不识其仙欤否也洪博闻深洽江左絶伦为文辞虽不近古纡徐蔚茂旁引而曲证必逹己意乃已要之洪亦竒士使舍是而学六艺夫孰御之哉惜也刘子五巻五十五篇不知何人所作唐志十巻直云梁刘勰撰今考勰所着文心雕龙文体与此正类其可征不疑第巻数不同为少异尔袁孝政谓刘昼孔昭伤已不遇遭天下凌迟播迁江表故作此书非也孝政以无传记可凭复致疑于刘歆刘勰刘孝标所为黄氏遂谓孝政所托亦非也其书本黄老言杂引诸家之説以足成之絶无甚髙论末论九家之学迹异归同尤为鄙浅然亦时时有可喜者清神章云万人弯弧以向一鹄鹄能无中乎万物曜以惑一生生能无伤乎【亢仓子同】三复其言为之出涕
　　文中子中説十巻隋王通撰通字仲淹文中葢门人私諡因以名其书世之疑通者有三一云唐书房杜传中略不及其姓名此书乃阮逸伪作未必有其人按皮日休着文中子碑谓通生乎陈隋之世以乱世不仕退于汾晋序述六经敷为中説以行教于门人皮唐人也距隋为近其言若此果无是人乎书果逸之伪作乎一云通行事于史无者独隋唐通录称其有秽行为史官所削然史氏之职善恶毕书以为世法戒人有秽行见诸简策者多矣何特削通哉一云房杜李魏二温王陈辈未必其门人脱有之何不荐诸太宗而用之隋大业十三年五月通已先卒将焉荐之刘禹锡作王华卿墓志载其家世行事有曰门多伟人虽未可必其为房杜诸公要不可谓非硕士也第其书出于福郊福畴之所为牵合传防反不足取信于人如仁夀四年通始至长安李徳林卒已九岁而书有徳林请见之语江都有变通不及闻而书有然而兴之言关朗在太和中见魏孝文自大和丁巳至通生之岁开皇四年甲辰一百七年矣而书谓问礼于关子明此最为谬妄者也噫孟子而下知尊孔子者曰荀扬扬本黄老荀杂申商唯通为近正读者未可以此而轻訾之
　　天隠子八篇不知何人所作唐司马承祯为之序承祯字子微尝着坐忘论此书言长生久视之法与之相表里岂天隠子即承祯欤洪兴祖谓承祯得天隠子之学岂或别有考欤
　　贞子两见唐志一云十二巻一云二巻予所藏者外篇三巻尔计必有内篇而此非全书也唐张志和撰韦诣作内解志和字子同金华人始名龄年十六擢明经以策干肃宗特见赏重命待诏翰林授左金吾卫录事叅军因赐名后坐事贬南浦尉防赦还以亲既丧不复仕居江湖自称烟波钓徒着真子亦以自号其书多偏曲之论无足采所可采者其隠操亦卓卓云金华子三巻刘崇逺撰或云崇逺唐人或云五代人仕至大理司直其为人莫可考其为书録唐大中后事葢駮乎不足议也昔刘向采传记百家之言撮其正词美义可为劝戒者以类相从为説苑新序二书最为近古识者犹病其徇物者多自为者少况崇逺乎哉金华子崇逺所自号葢有慕皇初平云
　　齐丘子六巻一名化书言道术徳仁食俭六化为甚悉世传为伪唐宋齐丘子嵩作张耒题其后遂云齐丘犬鼠之雄葢不足道其为化书虽皆浅机小数亦微有见黄老之所谓道徳其能成功有以也呜呼是书之作非齐丘也终南山隠者谭峭景升也齐丘窃之者也其云能得一者天下可以理老氏説也魂魄魅我血气醉我七窍囚我五根役我释氏説也心防防兮无所知神怡怡兮无所之气熙熙兮无所为万虑不能惑求死不可得神仙家説也非浅机小数比也使齐丘知此则何为不得其死也其文髙简关尹子可亚也实微有见于黄老所谓道徳者也
　　聱隅子二巻蜀人黄晞撰晞宋仁宗时人着歔欷琐微论十篇篇有小序造文効扬雄王通二氏而造理不能逮其谓张良得圣人之安萧何得圣人之变刘向得圣人之力者似不可哉黄氏间采其语谓二代反有所不及非知言也然自五季以来士习极陋而文亦随之入宋代将百年而犹未大振晞独知辞赋戾乎治具声偶甚乎倡优确然立论以成一家言真豪杰士哉真豪杰士哉
　　周子通书四十章本号易通舂陵子周子惇頥之所着也自孟子没孔子之学不传千载之下独周子得之以授二程氏遂大白于天下安定胡宏有云一回万古之光明如日丽天将为百世之利泽如水行地其论不亦至哉第每篇之首宏辄加以周子曰三言而损其旧有篇名失其防矣是书文虽髙简体实渊慤诚可上继孟氏非余子比也然莫知其师传之所自彼妄男子谓同胡文恭公受学于鹤林夀涯师者固为诡诞而云传太极图于穆脩脩传先天图于种放放传于陈抟者亦恐知周子未尽也其殆不阶师授超然独觉于千古之上者欤
　　子程子十巻一名程子粹言乃程頥叔子书葢其门人杨时变语录而文之者也前有序不着氏名东阳厉髯翁云相传为广汉张栻作序称得诸子髙子家传以其巻次不分编类不别因离为论道论学论书论政论事天地圣贤君臣心性人物十篇欲其统而要非求类夫论语之书也予取观之实皆叔子之言而伯子之説附焉辞极峻古虽间有稍离真者亦不逺矣览者尚慎择之哉
　　至正戊戌春三月丙辰西师下睦州浦阳壤地与睦境接居民震惊多扶挈耄倪走傍县予亦遣妻孥入勾无山独留未行日坐环堵中块然无所为乃因旧所记忆者作诸子辩数十通九家者流颇具有焉孔子门人之书宜尊而别之今亦俯就其列者欲备儒家言也始之以鬻子而终之以周程者欲读者有所归宿也其中疏剔觝排亦窃自谓有一髪之见第以家当屡徙之余书无片牍可以稽质不能必其无矛盾也夏六月壬午仅克脱槀越三日乙酉而浦阳平矣余遂竭蹷趍勾无惊悸稍定俾仲子璲录之如右于戏九家之徒竞以立异相髙莫甚于衰周之世言之中道者则吾圣贤之所已具其悖义而伤教者固不必存之以欺世也于戏邪説之害人惨于刀剑虐于烈火世有任斯文之寄者尚忍淬其锋而膏其焰乎予生也贱不得信其所欲为之志既各为之辨复识其私于巻末学孔氏者其或有同予一慨者夫秋七月丁酉朔金华宋濂记
　　禄命辩
　　三命之説古有之乎曰无有也曰世之相传有黄帝风后三命一家而河上翁实能言之信乎曰吾闻黄帝探五行之精占斗罡所建命大挠作甲子矣所以定岁月推时以示民用也他未之前闻也曰然则假以占命果起于何时乎曰诗云我辰安在郑氏谓六物之吉凶王充论衡云见骨体而知命禄覩命禄而知骨体皆是物也况小运之法本许慎説文已字之训空亡之説原司马迁史记孤虚之术葢以五行甲子推人休咎其术之行已久矣非如吕才所称起于司马季主也防及后世临孝恭有禄命书陶景有三命抄略唐人习者颇众而张一行桑道茂李虚中咸精其书虚中之后唯徐子平尤造其阃奥也曰十一曜之説古有之乎曰无有也书云在璇玑玉衡以齐七政所谓七政日月水火木金土也而无紫气星孛罗防计都也星孛数见于春秋或见大辰或入北斗紫气则载之史册与氛祲同占罗防计都者蚀神首尾也又谓之交初交中之神初中者交食之防也借此以测日月之蚀也唐贞元初李弼干始推十一星行厯鲍该曹士蒍皆业之士蒍又作罗计二隠曜立成厯起元和元年及至五代王朴着钦天厯且谓蚀神首尾颇行之民间小厯而已若呉伯善若甄鸾若刘孝孙若张胄之所造但云七曜而不闻有十一星也曰然则假之以占命又起于何时乎曰洪范云月之从星则以风雨泠州鸠云武王伐殷歳在鹑火月在天驷则以星占国亦已久矣而未必用之占命也曰以星占命柰何曰予尝闻之于师其説多本于都利聿斯经都利葢都赖也西域康居城当都赖水上则今所传聿斯经者婆罗门术也李弼干实婆罗门伎士而罗防计都亦胡梵之语其术葢出于西域无疑晁公武谓为天竺梵学者于此徴之尤信也曰术之縁起则吾既得闻命矣然亦巧发而竒中乎曰有固有之而不可泥也何也且以甲子干枝推人所生岁月展转相配其数极于七百二十以七百二十之年月加之七百二十之日时其数终于五十一万八千四百夫以天下之广兆民之众林林而生者不可以数计日有十二时未必一时唯生一人也以此观之同时而生者不少何其吉凶之不相同哉吕才有云长平亢卒未应共犯三刑南阳贵士何必俱当六合诚足以破其舛戾矣三命之説予不能尽信者此也天以二十八宿为体体则为经有定所而不可易以五星为用用则为纬恒络绎乎其间或迟或留或伏或逆固有常度而可以理测茍谓躔某宿则吉歴某宫则凶犹或可言也设某星有变其行不依常经而犯乎河汉内外诸星又将何以占之哉或如前所谓生同一时者其躔次无不同吉与凶又何悬絶哉夫万物皆出于五行安有五行之外又有四余土木行度最迟而为吉凶者久故有余气而气为木之余计为土之余犹为可言也水之余则孛火之余则罗果何所取义哉水火土木然矣柰何金独无余气乎或谓相生故有而相尅故无亦非通论也况孛乃妖星或有或无而气罗计三者本非星也不知何以有躔度之详哉十一曜之説予不能尽信者此也曰秦汉以来诸儒推十二国分野十二次度数及所分州郡躔次毫厘若无差忒者既可占国岂不能占人乎曰天运地维动静不同故先正云有分星而无分野占国者不可尽泥也占国者不可尽泥况占命乎曰五星之精发乎地而昭乎天其分配十日十二子名虽殊而理则同也人资天地以生山林之民毛而力谓得木气之多也川泽之民黒而津谓得水气之多也得火气之多则丘陵之民专而长也得金气之多则坟衍之民晳而瘠也至于丰肉而庳则得土气之多而所谓原隰之民也人之赋气有薄厚短长而富贵贱贫夀夭此固然也人之赋气有厚薄短长而贵富贱贫夀夭六者随之吾不能必也亦非日者之所能测也蹈道而脩徳服仁而惇义此吾之所当为也不待占者之言而后知之也予身修矣倘贫贱如原宪短命如顔渊虽晋楚之富赵孟之贵彭铿之夀有不能及者矣命则付之于天道则责成于已吾之所知者如斯而已矣不然委命而废人白昼攫人之金而陷于桎梏则曰我之命当尔也怠窳偷生而不嗜学至老死而无闻则曰我之命当尔也刚愎自任操刄而杀人柔暗无识投缳而絶命则又曰我之命当尔也其可乎哉其可乎哉所以先王知山川异制民生异俗刚柔缓急迟速异齐五味异和器械异度衣服异宜于是脩其教不易其俗齐其政不易其宜所以卒归于雍熙之治也昔者郑大夫禆灶言郑当火请以瓘斚玉瓒禳之子产不之与已而果然灶复云不用吾言郑又将火子产曰天道逺人道迩非所及也郑卒不复火呜呼此不亦禄命之似乎吾知尽夫人道而已尔曰近世大儒于禄命家无不嗜谈而乐道之者而子一切屏絶之其亦有所见乎曰有子罕言命
　　覈生辩
　　监察御史上饶游君元敏以覈生为号进贤包先生希鲁为之解多至七百余言以覈与核通故于果核函仁之义甚悉美则美矣而非元敏之意也葢元敏之先实居闽中宋时有为名御史者今元敏以文学法律著称于时亦擢居是官其自谓覈生者殆将留心于聴讼之事乎何以知其然哉予按説文覈实也考事西笮邀遮其辞得实曰覈覈之文从西而敫则谐声也徐氏从而释之曰实谓考之使实也西者人覆之也笮迫也邀者要其情也遮者止其诡遁也所以得实也又按尚书曰两造具备师聴五辞五辞简孚正于五刑孔子亦从而释之曰五辞简核信有罪验则正之于五刑也大抵简核诚信有合众心惟察其貌有所考合所谓察其貌者即周官之五聴也由是论之覈之为义原其所自出岂不在此而在彼乎夫狱者法令所托乃以生万民也求其无生始以法死之其可不敬慎之乎元敏孶孶弗忘复大书着于心目之间可谓良御史矣先生则谓果之仁必以覈而得人之仁必反观内求而后见不亦取类之逺乎且古人之序学功曰穷理曰致知穷究也致则推极也初未尝言覈也覈则谳鞫之意多使无情者不得尽其辞也呜呼何可同哉防予有疾不能竭其所欲言谩略辨之如斯然亦自意一偏之见未合大方而先生之论则伟矣
　　辩兰
　　王度记曰古者之挚天子鬯诸侯薰大夫兰士则兰为瑞草而取贵于世也尚矣然其种有九而九之中又有山泽二者之殊生于山者其叶类茅当春气初发有茎出其荄长可六寸而一华冠其颠华絶香每行逶迤深谷间微风忽过而清馨悠悠逺闻故昔人有云芝兰生于深林不以无人而不芳此花质易萎而不可佩服者也生于泽者广而长节节中亦髙四尺汉诸池苑及许昌宫中皆种之以降神或粉中藏衣皆取其芬芳耳即所谓兰又所谓都梁香故昔人之言士女秉兰必于溱洧之曲然华叶俱香而可纫佩者也泽中之兰呉郡陆机明之山中之兰豫章黄庭坚始能详着其説或者不察二者之异徒泥佩帨兰之文力觝庭坚为非于是学者始病不知所从矣京口徐仲辉性爱兰室之东西列植者皆兰也金华宋濂故为作辩兰虽然草之类伙矣其难辩者亦众矣唐一物也许慎以为菜名郭璞以为今之菟丝也緑竹一物也陆元恪以为草名李石以为今之篁竹也矧兰乎哉仲辉更求博雅君子质之慎毋以予言为足信也
　　文宪集巻二十七
　　钦定四库全书
　　文宪集巻二十八
　　明　宋濂　撰
　　杂著
　　七儒解
　　儒者非一也世之人不察也有游侠之儒有文史之儒有旷达之儒有智数之儒有章句之儒有事功之儒有道德之儒儒者非一也世之人不察也能察之然后可入道也威以制之术以凌之才以驾之强以胜之和以诱之信以结之夫是之谓游侠之儒上自羲轩下迄近代载籍之繁浩如烟海莫不赖其精嚅其芳腴搜其阙逸略其渣滓约其枝蔓引觚吐辞顷刻万言而不之止夫是之谓文史之儒三才以之混也万物以之齐也名理以之假也涂辙以之寓也虽有智者莫测其所存夫是之谓旷达之儒沈鸷寡言逆料事机翼然凝然规然幽然漆漆然逮逮然察察然猎猎然千变万化不可窥度夫是之谓智数之儒业擅专门伐异党同以言求句以句求章以章求意无高而弗穷无逺而弗即无防而弗探无滞而弗宣无幽而弗烛夫是之谓章句之儒谋事则乡方略驭师则审劳佚使民则谨畜积治国则严政令服众则信刑赏务使泽布当时烈埀后世夫是之谓事功之儒备隂阳之和而不知其纯焉涵鬼神之秘而不知其深焉达万物之望而不知其逺焉言足以为世法行足以为世表而人莫得而名焉夫是之谓道德之儒儒者非一也世之人不察也能察之然后可入道也游侠之儒田仲王猛是也弗要于理惟气之使不可以入道也文史之儒司马迁班固是也浮文胜质纎巧斵朴不可以入道也旷达之儒庄周列御寇是也肆情纵诞灭絶人纪不可以入道也智数之儒张良陈平是也出入机虑或流谲诈不可以入道也章句之儒毛苌郑是也牵合傅防有乖坟典不可以入道也事功之儒管仲晏婴是也迹存经世心则有假不可以入道也道德之儒孔子是也千万世之所宗也我所愿则学孔子也其道则仁义礼智信也其伦则父子君臣夫妇长防朋友也其事易知且易行也能行之则身可脩也家可齐也国可治也天下可平也我所愿则学孔子也今指三尺之童子而问之则曰我学孔子也求其知孔子之道者虽班白之人无有也呜呼上戴天下履地中函人一也天不足为高地不足为厚人不足为小此儒者之道所以与天地并立而为三也司马迁以儒与五家并立荀卿谓儒有小大扬雄谓通天地人曰儒者要皆不足以知儒也必学至孔子然后无媿于儒之名也然则儒亦有异乎曰有之位不同也三皇儒而皇五帝儒而帝三王儒而王臯陶伊傅周召儒而臣孔子儒而师其道则未尝不同也虽然自有生民以来未有盛于孔子者也我所愿则学孔子也
　　郑氏名濓解
　　余友郑仲德氏闲叩余曰幸与子同名濓而论者屡病濂字之义无据子亦知有其说乎余谢之曰余固寡陋至于父命之名则岂容有弗知之理耶请得而略陈之按濓字始见于周礼之轮人其文曰虽有深沈亦弗之濓也郑借作粘音注谓泥不粘辐是已许慎说文解字唐人所抄旧本则曰濓力簟反从水从兼或从亷薄氷也一云中绳小水又云淹也徐铉所定新本则又曰濓力盐反从水兼声薄氷也一云中絶小水不言或从亷以余观之氷必水字之误绳必絶字之讹所谓濓则水之浅薄者尔由其浅薄小水故中絶也若试作绳作氷则于义难为训矣虽曰郭璞山海经传有山河无险四彻中绳及郦道元水经注有水自下通为绳之语终不若絶字为畅意者铉见唐本之谬为之校定如此亦未可知也又按顾野王云溓与濓同里兼里忝含鉴三反薄也大水中絶小水出也其说与正合岂之所校定者实有本于此耶又按黄帝内经隂阳类论曰隂阳交期在溓水杨上善云溓者水静也七月水生时也细玩经之下文以石水盛水同喻则冬月水氷如石盛则雨雪皆解为水之时则溓之为义似与小水出之意粗同之所定当益可信不诬矣至若晁说之谓溓字从兼亦本文亷字非兼并之兼者固不察兼乃谐声之义而楼钥所云字书无濂字林黄中疑后世所加若元结之唐峿浯者亦不考旧本或从亷及顾氏溓与濓同之说近者杨恒著书学正韵自负该博辄轻易改絶为统尤与小字之义不相合也然而溓字在周官则宜作力盐反而以淹训之其义亦通正不必借音戴侗溺于郑说乃于六书故收粘音之溓而于亷音之濓则不收又可笑也矧此字本无深义特以濓溪周子而显以濓名溪乃道州营道县小涧去州城之西二十里而近初亦以小水得名胡珵云楚粤之间方言谓水小者为濓亦一证也周子家于是溪之上晚寓九江莲花峰下不欲忘其初遂用故里之号亦以濓名溪黄庭坚作濓溪诗则谓溪名周子之所自取而濓为清亷之义则其説尤异于所闻也余老且多病旧学废忘十至八九其言虽覼缕不辍未必可征仲德尚求大雅之士而正焉不须病濓字之义无据而期师法濓溪其人斯可矣哉或者则曰韵书云亷俭也释名云敛也皆有收缩之意释字唯四声最近濓之从亷其为薄水岂不昭然也哉此论颇有补于说文复系之
　　调息解
　　越西有僊华生遯迹林坰槁木其形储思于元之域游神乎太清之庭然犹虑夫尸虫未戢龙虎未撄金鼎未固流珠未明怅鹤驾其已逺羃行云于紫城于是谒素先生而叩之曰吾闻粤之镈秦之卢燕之函胡之弓车虽号浅艺皆承师资况以大道之奥百灵之腴琅笈有所秘琼简有不书先生葆乎则链乎真滋幸啓其隠为予诏之素先生曰上堪下舆二气与俱沤郁咇茀鸿防偨池运行不已诎信以时日以里计九十万余茍諐其素灾异纷蕤维人之生法干之枢肖坤之仪委清受宁发神吐奇昼动夜旋绵延若丝一万三千五百有畸执神之麾斡精之羲其入则翕其出则嘘莽尔勿驱迅焉弗驰勿抗而崇勿按而庳纯乎潜盎如春熙傥失其养朋虑所移焦火凝水渊沦天飞恣睢无际涉厯渺弥斧斤日加贞阳则罢生方有志于学盍慎所之僊华生曰息之宜调则既闻命矣敢问其出果何所始乎素先生曰善哉问也夫千章之木纷溶箾篸上摩云汉者以其根也百川之水宛潬胶盩东达沧瀛者以其源也息之在人也亦然离离豳豳如器斯盛旭旭许许如槖斯鼔不西不东宅于至中离形特立乃与道通不下不上混然无象潜与神符丰融肹蠁所谓太乙之晶中黄之扃水火之魂坎离之门神灵之所营太和之所蒸皆于是而大凝鄞鄂既立隂阳阖辟元婴载皇与炎襄羊赤蜺如璊羾于门以九仪为车以六气为辕策应而周流后天地而长存不亦侈且骞欤然而神有弗授人有所疑上智闻之力行弗隳下愚闻之斥以为非或流旁蹊忘彼九馗十架七棊八石六芝烹汞煎铅咽津茹脂有一于此命其殆而生宜法乎自然而守之以无为僊华生曰质具隂阳数分生死譬诸昼夜必然之理若如先生言毋乃与造化戾耶素先生曰子谓天地非隂阳耶曷为不见其终也人虽藐然与天地参一气乗之并立而三天地久长人胡有死特所养者非其道尔西河蓟公汝南爰支九息青谷三链赤须若斯人者皆阅世灵长而不变衰燎火遇风其消必疾石沈渊千龄不泐啬则归室久视弗忒生不见夫玉灵乎闭气内食以存其息浮游回光靡所倾侧况有至灵而不物于物者乎生过矣生过矣僊华生曰先生之言固美矣至矣予窃闻之雨露之所润功存庶彚君子之所志泽及黔黎先生怀负明德进用明时宜拓化原以乗政机使隂阳和而风雨若武功戢而文教施则其所调又不止一己之私若是何如素先生辴然而笑曰生言及夫物者也翩翩乎防哉僊华生退于是次第其语以书先生之轩
　　孔子庙堂议
　　世之言礼者咸取法于孔子然则为庙以祀之其可不稽于古之礼乎不以古之礼祀孔子是防祀也防祀不敬不敬则无福柰何今之人与古异也古者将祭主人朝服即位于阼阶东西面祝告利成主人立于阼阶西面尸出入主人降立于阼阶东西面此皆主人之正位也卒脀祝盥于洗升自西阶主人盥升自阼阶祝先入南面主人从戸内西面祝酌奠主人西面再拜稽首皆为几筵之在西也尸升筵主人西面立于戸内拜妥尸尸醋主人主人西面奠爵拜皆为尸之在西也汉晋春秋所载章帝元和二年幸鲁祠孔子帝升庙西面再拜开元礼亦谓先圣东向先师南向三献官皆西向是犹未失古之意也今袭开元二十七年之制迁神于南面而行礼者北面则非神道尚右之义矣古者造木主以栖神天子诸侯之庙皆有主卿大夫士虽无之大夫束帛以依神士结茅为菆无有像设之事开元礼亦谓设先圣神座于堂上西楹间设先师神座于先圣神座东北席皆以莞则尚扫地而祭也今因开元八年之制搏土而肖像焉则失神而明之之义矣古者灌用鬯臭鬰合鬯臭隂达于渊泉既灌然后迎牲致隂气也萧合黍稷臭阳达于墙屋故既奠然后焫萧合羶芗盖求神于隂阳也今用熏芗代之庸非简乎古者朝觐防同与凡郊庙祭飨之事皆设庭燎司烜共之火师监之其数则天子百公五十余三十以为不若是则不严且敬也今以秉炬当之庸非渎乎古之有道有德者使教焉死则以为乐祖祭于瞽宗此之谓先师若汉礼有高堂生乐有制氏诗有毛公书有伏生之类也又凡始立学者必释奠于先圣先师释奠必有合有国故则否谓国无先圣先师则所释奠者当与邻国合若唐虞有防伯夷周有周公鲁有孔子则各自奠之不合也当是时学者各自祭其先师非其师弗学也非其学弗祭也学校既废天下莫知所师孔子集羣圣之大成顔囬曽参孔伋孟轲实传孔子之道尊之以为先圣先师而通祀于天下固宜其余当各及其邦之先贤虽七十二子之祀亦当罢去而于国学设之庶几弗悖礼意开元礼国学祀先圣孔子以顔子等七十二贤配诸州但以先师顔子配今以杂寘而妄列甚至荀况之言性恶扬雄之事王莽王弼之宗庄老贾逵之忽细行杜预之建短丧马融之党附势家亦厠其中吾不知其为何说也古者立学专以明人伦子虽齐圣不先父食久矣故禹不先鲧汤不先契文武不先不窋宋祖帝乙郑祖厉王犹上祖也今一切寘而不讲顔囬曽参孔伋子也配享堂上顔路曽防孔鲤父也列祀庑间张载则二程之表叔也乃坐其下淳祐初张居程上后因国子监集讲再定张遂居程下颠倒彛伦莫此为甚吾又不知其为何说也古者士之见师以菜为挚故始入学者必释菜以礼其先师其学官四时之祭乃皆释奠今专用春秋亦非释奠有乐无尸而释菜无乐是二者之重轻系乎乐之有无也今则袭用魏汉律所制大晟之乐乃先儒所谓乱世之音者也其可乎哉古者释奠释菜名义虽存其仪注皆不可知唐开元礼彷佛仪礼馈食篇节文为详所谓三献各于献后饮福即尸酢主人主妇及賔之义也今惮其烦唯初献者得行之其可乎哉呜呼学校者礼之所自出犹河渎之宗瀛海也犹山岳之祖昆仑也今乃舛缪若是则其他可知矣礼固非士庶人之所敢议有人心者孰能黙黙以自安乎虽然此姑言其略尔若夫庙制之非宜冕服之无章器用则襍乎雅俗升降则昧乎左右如此类甚多虽更仆不可尽也或者则曰子之言信辩矣建安熊氏欲以伏羲为道统之宗神农黄帝尧舜禹汤文武各以次而列焉臯陶伊尹太公望周公暨稷契夷益传说箕子皆可与享于先王天子公卿所宜师式也当以此秩祀天子之学若孔子寔兼祖述宪章之任其为通祀则自天子下达矣茍如其言则道统益尊三皇不汨于医师太公不辱于武夫也不识可乎昔周有天下立四代之学其所谓先圣者虞庠则以舜夏学则以禹殷学则以汤东胶则以文王复各取当时左右四圣成其德业者为之先师以配享焉此固天子立学之法也奚为而不可也
　　章服议
　　歙儒有议章服之制者其言曰公之服龙山华虫火宗彛五章在衣藻粉黼黻四章在裳五章则五列也四章则四列也四列之外杂以云朶闻之礼官驳之曰九章之名则是也其谓五列四列则厯代之制无有也非也自轩辕氏肇为章服有虞氏从而明之各章或一或两而已恶取所谓五若四哉假使其言可行则天无二日天子之服当绘三辰无乃有数日乎矧三辰者咸法天而成章云亦天物也设用以间之无乃又益之以一章乎盖曲说之无据者也是未可信也金华宋濓曰礼官之议皆傅经而辨善则善矣至谓厯代之制无有则不能有以降其心也窃按唐制衮冕之服衣绘而裳绣自山龙而下毎章一行为等毎行十二夫行犹列也天子之衣既云毎章分为十二则公之服似可以类而推但不知五四之分又别何所见也自山龙而下始然则日月星者必仍其旧而无所加强诬天子之章当有数日亦不能通矣又按宋制章服并织成间以云朶而补其空地夫间以云者不过借为文章而周饰之亦非益之以一章也由是观之歙儒其果有据乎无据乎若不待知者而后决所可憾者好奇之过舍先王之大法而循末代之弥文耳呜呼自先王之法坏侈靡之习迨于六代极矣至有议画凤于衮以示差降饰圆花于裳而云于礼无碍者况于唐宋之世哉岂惟衮衣为然也冠冕之制古者以采藻为旒前后邃延延冕上覆也表纁里后世则用龙鳞锦表缀玉为七星旁施犀瓶金丝网之属又外作翠旒使碧凤衔之古者以旒数为降杀极于十二而止后世则或増为二十四焉使歙儒举以为言则羣起搤其吭矣不观其防通而遽斥人以曲说亦不可哉然则将安从之曰章服当凖有虞氏之制古之人有是言也宜以礼官为正
　　治河议【此系旧作】
　　比嵗河决不治上深忧之既遣平章政事嵬名御史中丞李某礼部尚书台哈布哈沈两珪有邸及白马以祀又置行都水监专治河事而绩用未之着乃下丞相防廷臣议其言人人殊濓则以为河源起自西北去中国为甚逺其势湍悍难制非多为之委以杀其流未可以力胜也何也河源自吐畨朶甘斯西鄙方七八十里有泉百余若天之列宿然曰鄂端诺尔译云星宿海也自海之西又汇为鄂楞诺尔二泽又东流为齐必勒河而伊尔齐之水由西合呼兰之水从南防伊拉齐之水复至自东南于是其流渐大询之土人始名黄河也河水东行又岐为九派曰伊逊鄂罗木译云九渡也水尚清浅可渉又东约行五百里始寖浑浊而其流益大朶甘之东北鄙有大山四时皆积雪曰伊拉玛博啰又曰腾格哩哈达译曰昆仑也自九渡东行可三千里乃至昆仑之南又东流过库济克特二地至哈喇伯勒齐尔与纳琳哈喇河合又合竒尔穆苏二水乃折流转西至昆仑北既复折而东北流至奎腾州其地名必勒齐地自昆仑至此不啻三千里之逺又约行三百里至积石从积石上距星宿海盖六千七百有余里矣其来也既逺其注也必怒故神禹导河自积石至龙门南到华隂东下底柱及孟津洛汭至于大伾大伾而下酾为二渠北载之高地过洚水至于大陆播为九河趋碣石入于渤海然自禹之后无患水者七百七十余年此无他河之流分而其势自平也周定王时河徙砱砾始改其故道九河之迹渐至湮塞至汉文时决酸枣东溃金隄孝武时决瓠子东南注钜野通于淮泗泛郡十六害及梁楚此无他河之流不分而其势益横也逮乎宣房之筑道河北行二渠复禹旧迹其后又疏为屯氏诸河河且入于千乗间德棣之河复播为八而八十年又无水患矣及成帝时屯氏河塞又决于馆陶及东郡金隄泛滥兖豫入平原千乗济南凡灌四郡三十二县由是而观则河之分不分其利害昭然又可覩已自汉至唐平决不常难以悉议至于宋时河又南决南渡之后遂由彭城合汴泗东南以入淮而向之故道又失矣夫以数千里湍悍难制之河而欲使一淮以疏其怒势万万无此理也方今河破金隄输曹郓地几千里悉为巨浸民生垫溺比古为尤甚莫若浚入旧淮河使其水南流复于故道然后导入新济河分其半水使之北流以杀其力则河之患可平矣譬犹百人为一队则其力全莫敢与争锋若以百分而为十则顿损又以十各分为一则全屈矣治河之要孰逾于此然而开辟之初洪水泛滥于天下禹出而治之水始由地中行耳盖财成天地之化必资人功而后就或者不知遂以河决归于天事未易以人力强塞此迂儒之曲说最难成事者也濓窃愤之因备着河源以见河势之深且逺不分其流决不可治者如此倘有以闻于上则河之患庶几其有瘳乎虽然此非濓一人之言也天下之公言也
　　京畿乡试策问
　　问儒吏之分古无有也盖儒守道艺吏习法律法律固不出乎道艺之外也奈何后世岐而二之岐而为二果始于何时欤然而儒之与吏各以才显者亦众矣以儒言之有以明经为郎出守河南而民以殷富者有以明经入仕刺举无所避而加光禄大夫者以吏言之有以治狱才高而举为侍御史者有以治律令而升封为博阳侯者其果何修而致此欤岂皆以儒术縁饰吏事者欤世道日降事寖非古为儒者不以明体适用为学而留情于章句文辞之间峩冠博带论议衮衮非不可也及授之以政则迂阔于事为羣吏之所卖为吏者不以致君泽民为务而溺志于簿书期防之末承顺以为恭奔走而效劳非不能也及察其所为则黩货舞法为民之大蠧古之为儒为吏者其果若是欤诚使儒而不迂吏而不奸皆良材也不知何以择而用之欤方今圣天子提三尺剑平定天下如汉高帝发政施仁孜孜图治过唐太宗且以吏弊未除而为生民之害乃征四方布衣之士毕升于朝命铨曹选而官之高者擢守令次亦不失为州县之佐圣德至渥度越前代其所以然者欲使儒术革吏弊而臻夫太平之治也古语有之法如牛毛弊如蠭午革之之道果何先而何后孰缓而孰急欤考之周礼士多而府史少今世之吏数倍于前事繁政紊案牍纷然所以其弊为滋甚刘炫所谓老吏抱案而没者也其可减去太甚而收良吏之绩欤稽之汉世以四科取士若曰某以某才堪任某职初不专于一涂所以去弊兴利具有其道董子所谓量才授官録德定位者也其可行之于今而收贤儒之效欤诸君子读往圣之书负真儒之学生平立志耻与俗吏为伍其必讲之有素矣当斟酌古今之宜逐问以对毋誊纸上之陈言一则曰在得人二则曰在得人
　　六经论
  </div>
  <div class="pagination">
   <a href="文宪集_page21.html">
    上一页
   </a>
   <span>
    ...
   </span>
   <a href="文宪集_page17.html">
    17
   </a>
   <a href="文宪集_page18.html">
    18
   </a>
   <a href="文宪集_page19.html">
    19
   </a>
   <a href="文宪集_page20.html">
    20
   </a>
   <a href="文宪集_page21.html">
    21
   </a>
   <span class="current-page">
    22
   </span>
   <a href="文宪集_page23.html">
    23
   </a>
   <a href="文宪集_page24.html">
    24
   </a>
   <a href="文宪集_page25.html">
    25
   </a>
   <a href="文宪集_page26.html">
    26
   </a>
   <a href="文宪集_page27.html">
    27
   </a>
   <span>
    ...
   </span>
   <a href="文宪集_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
