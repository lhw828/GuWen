<!DOCTYPE html>
<html>
<head>
    <meta charset="UTF-8">
    <title>尧峰文钞 - 第 18 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尧峰文钞 - 第 18 页/共 40 页</h1>
    <div class="content">　　来书第一段昨与吾兄论师言古者有人师有经师非是则不得谓之师若甚怪乎世之受业而称师者夫以举世庸庸之人训诂之不明句读之不通而呶呶然号于人曰师也师也以此论斥之则诚快矣
　　古人之言师也其词有重有轻若从其轻则三人之中虽不善者亦为我师苟从其重则记固有之师也者敎之以事而喻诸徳者也虽孟子亦患好为人师矣仆之説曰非经师人师不得谓之师此从其重者言之也而足下槩以受业两言释之将所受者道徳之业乎经术之业乎抑止于训诂章句之业乎使其受道徳经术之业则何以异于仆之经师人师之説也如其训诂章句而已是乃今之学究训防者也二者不同而足下等而齐之何胷中贸贸然不别黒白如此哉
　　来书第二段师之道不可以不讲也古者民生于三事之如一父生之君食之师敎之随其所在而致死焉记曰事亲致丧三年事君方丧三年事师心丧三年
　　足下引经是也然而心丧之礼考之于经惟孔子之门人尝行之考之于史则此礼之废也千余年矣而顾欲骤施诸学究乎此非独世之士大夫不能即足下亦未尝行也未尝行之而乃为大言以自诬仆不敢许也来书第三段吾不知其所谓师者必其行之修足以训方型俗必其经之明足以继絶表微若所谓经师人师者而后谓之师乎抑其所受业者皆谓之师也
　　仆闻之君子知至学之难易美恶然后能博喻能博喻然后能为师能为师然后能为长能为长然后能为君师也者所以学为君也古人之重师如此而行或可以不修经或可以不明乎古之为士者莫不渐摩乎先王之礼乐而习闻仁义之敎未有不修其行者也行之不修是不率敎也方移且屏之之不暇而敢于为人师乎哉葢足下所谓受业云云意者专指训防而言之故予以恕辞疑其行或可以不修而经或可以不明也亦知先王之世无今之训防之师乎方世之治也凡为士者自防讫长无日不在于学而先王则因其才器之所至而设官以长养成就之至其所设之官则又士大夫之贤而有学行者故能使聪明瑰异杰出不羣之材上之可以为公卿次之可以备任使者举皆出于学之中其在诗曰肆成人有徳小子有造此之谓也及其衰也学校渐废士之有志者徃徃各自求师于四方而后孔子之门号为最盛其学者皆心悦而服从之此就养心丧之礼所由昉也当此之时安得有不修于行不明于经者而羣天下之士奔走向徃其门哉足下渐染俗学而不复通知经传宜其言之放僻而不自知也
　　来书第四段如其必足为经师人师者而后谓之师则行修于一乡可以为一乡之师者于其难也一乡之人皆为之致死于其殁也一乡之人皆为之心丧矣行修于一国可以为一国之师者于其难也一国之人皆为之致死于其殁也一国之人皆为之心丧矣
　　此一段文义紏纒颇难分晓夫一乡一国之人有贤者有中材者有愚不肖者而又有百工伎艺之众不在此列使其行修于一乡则一乡之贤者友之中材者师之愚不肖者望而避之矣行修于一国亦然岂有举一乡一国之人皆为之致死而服心丧者乎以此辟仆之説而未逹仆之指趣何其谬也
　　来书第五段行之修者莫过于孔子经之明者亦莫过于孔子然其畏于匡也独疑顔渊之死其后卒于鲁国丧三年者门人之外弗闻焉则必其受业而后谓之师也
　　此一説孔子甚善然而受业于孔子者受其道徳仁义与夫易诗书礼乐春秋之防云尔是固人师经师之祖也自有生民以来未有孔子百世而下学者莫不宗之又不当问其受业与否也嗟乎孔子之为师夫亦异乎今人之师矣而可以下喻学究训防者耶儗人必于其伦训防非孔子之伦虽三尺童子皆知之而足下不知何也孟子曰圣人百世之师也礼凡有国者各自祭其先圣先师谓若唐虞之防伯周之周公鲁之孔子此皆非受业者也足下以为必受业者而后谓之师则又非矣
　　来书第六韩子云师未必贤于弟子弟子未必不如师闻道有先后术业有专攻如斯而已吾谓其言师也最善师以受业也吾所未知而彼知之吾则师之吾所未能而彼能之吾则师之及其既师之也则必终身事之若以其后日之所学逺过于所师之人而遂不谓之师然则是孔子无师也
　　退之所谓闻道未尝指训诂句读以为道也其所谓术业未尝指训防以为术业也孔子师老聃郯子亦岂仆仆焉为之就养而服心丧哉虽使终身事之其于礼也必有少杀者矣
　　来书第七段曹交愿受业于孟子孟子云子归而求之有余师则古之受业者皆为师不惟儒者为然古者民皆有业以其所业传之于人谓之师韩子又言之矣巫医乐师百工之人皆有师是也
　　曹交欲受业于孟子欲为尧也欲为舜也非训诂之不明句读之不习而就孟子以问难者也仆视为师者甚重而足下轻予人以师之名无怪乎村翁野叟皆俨然据皋比之坐而自附于孔孟也善哉欧阳氏之言曰后世师法废壊而今世无师世无师学者宜师经欧之与韩文相若也行相彷也足下引韩之説以张学究之帜则仆请得引欧之説拔其帜而儛之不亦可乎
　　来书第八段古者八岁入小学十五入大学内则十年出就外傅学幼仪则是小学亦有师也学记曰古之敎者家有塾党有庠术有序国有学其为师也多矣
　　礼之外傅如周官乐师之属是也乐师章曰掌国学之政以敎国子小舞郑氏引内则云云塾庠序学之师则大夫士是也孔氏引书传説曰大夫七十致仕退老而归其乡里大夫为父师士为少师此皆先王所设之官使得出其学行以敎育国中之俊秀非今之学究训防者比也且引经不可以武断足下盍详求其首尾而防绎之学记国有学之下其词曰比年入学云云继之曰九年知类通逹强立而不反谓之大成然后足以化民易俗夫学至于化民易俗则受师之益伙矣信乎为之师者未有不修于行不明于经者也而足下乃比之学究此仆所未喻也
　　来书第九段安能尽得若经师者若人师者而师之哉
　　甚矣足下之固陋也由足下言之则是谓天下无经明行修者也士不可葢今足下乗舟驾车南不逾浙北不及淮耳目见闻不出四五百里而敢轻量天下之士哉仆宦游十五年矣其有经学修明者得二人焉曰顾子宁人李子天生其内行醇备者得二人焉曰魏子环极梁子曰缉此四君子者皆与仆为友仆老矣虽不能师之固所为欣然执鞭者也惜乎足下未之一见耳如足下者辟诸庄生所谓塪井之鼃得毋为识者所笑乎来书第十段弟尝与吾兄辨难或繋一事一物或系一家一乡所闗者小不足深论若夫师道之重则闗乎天下万世恐世之学于人者皆不以其师为师不容黙黙已也
　　师必有道其道不立乆矣足下曰闗乎天下万世不可不讲也仆亦曰是诚不可不讲也足下方为人师而顾谓凡为师者不必经之明而行之修其毋乃谦词与抑诚歉然不足于此也夫鸟兽犹爱其毛羽足下而诚有所不足仆愿自今以徃日夜勉强学问益増累其所未修而讲求其所未明虽前者或不能无媿而继是亦可以据皋比而不忝矣又何必肆其呶呶之口曲为此辨也君子无易由言愿足下慎之
　　与友人论葬服书
　　防足下见示谆谆以古无葬服为疑仆请得申其説而足下试详择焉古人之居丧也葬不逾时故先王不制此服至孔子世其遵三月五月之制而行之者固已少矣殆非独近世然也考诸春秋列国之葬其君徃徃缓不及礼故公羊氏讥之谓之不能葬然犹在未终丧以前当无有不衰绖者也近世士大夫溺于隂阳家之説其营葬也尤缓有及数年者矣有及十年二十年者矣如此而不为之制衰绖可不可也葬防事也启殡而祖属引而行即圹而窆当此之时主人或踊或哭其不得以吉服将事审矣礼有之曰乆而不葬唯主丧者不除葢乆而不主丧者之过也又曰为兄弟反服其服然则主人主妇而外亦无有纯乎袭吉者也近世士大夫自终丧之后或从事四方或服官政于朝既不能不除其服而临又不为之服是忍于死其亲也而可乎昔者司徒文子问于子思曰丧服既除然后其服何服子思曰三年之丧未服不变除何有焉由是言之其有无服者与为人子者夫亦返诸心而已假令祖也行也窆也或可以不踊不哭是虽用吉服将事其亦何嫌之有如其有所不能而顾诿之曰古无服然则当用何服以与仆故谓今之服犹不失礼之遗意者殆以是也足下盍审思之
　　荅或人论祥禫书一
　　属有丧礼请敎家礼云再期大祥注不计闰二十五月再期止二十四月而云二十五月者疑是二十五月首一日又大祥后中月而禫注间一月也自初丧至此二十七月似又在二十七月末一日云云
　　按礼服所以不计闰者葢数闰则大祥在二年之末不可以称三年丧也必加至二十五月者其义当亦然葢小祥十三月大祥二十五月记所谓亲之丧外除先王体仁人孝子不忍变除之意而又示之以有节故曰二十五月而毕也古者卜日而祭书仪家礼欲从简易以便俗故惟禫祭卜日其他大小祥皆止用忌日宋儒所谓忌日者当即来敎中首一日也禫祭则先一月下旬卜次月上旬之日不吉则卜次旬之日又不吉则不卜径用下旬日矣其日或丁或亥非径用末一日者惟近人禫祭必尽二十七月则当在末一日虽其制益趋于简便而实不倍于礼姑从之似无害
　　大祥下第二条设次陈禫服后又有禫祭一条将大祥之日即改禫服乎抑必至二十七月乎
　　古者大祥除衰服断杖服缟冠素纰麻衣白屦无絇书仪则丈夫垂脚黪纱幞头黪布衫布裹角带妇人冠梳假髻以鹅黄青碧皂白为衣履其説与礼服异家礼既悉仍书仪而明防典又全未赅载读之不能无疏略之叹自比年以来士大夫居丧尤多苟且今欲改服不审应改何等服色莫是姑存其名否所云陈禫服者乃谓大祥先期一日陈之于次而厥明始服以祭也则其服不俟二十七月明矣总之古今之制不免异同而大祥则除衰服禫之后月则遂复常歴代皆然无可疑者
　　大祥日徃来书刺遂可书禫服否
　　古人名刺无书服制者荅人慰防惟有孤子哀子孤哀孙之称其他已不可考矣吴俗至二十七月始书禫服似不失先儒所谓过礼重情之意甫及大祥姑勿书可也当今礼敎丧失已乆仆又学术固陋伏乞与知礼者更加讨论则斯礼幸甚
　　荅或人论祥禫书二
　　礼有之居丧读丧礼既读祭礼足下两大人在堂而谆谆用丧事与仆相徃复仆私心不以为可故荅足下甚畧而足下又盛称再期当为祥禫二十四月则请得陈之昔汉儒有主二十七月者此据服问中月而禫之説也魏儒有主二十五月者此据三年问二十五月而毕擅弓祥而缟是月禫之説也唐儒又有主三十六月者此据丧服四制丧不过三年三年而祥之説也三説者皆出于礼记而惟汉郑为能酌情文之宜得先王中庸之道故歴代行之至于今不废足下所云二十四月仆不知所遵者何经所援者何传窃恐仁人孝子之用心不当如是也且足下亦尝观
　　夲朝之律乎律于妾之丧夲无服也而足下必欲加之以缌麻三月于父母之丧夲二十七月也而必欲减之以祥禫二十四月居今之世反古之道圣人且犹议之而况抺摋经传欲以自立一説乎孰非人子顾独澌灭丧失其仁孝夲然之心而彊辨以求胜夲既不立则区区变除之是非禫祭之先后特其余文末节虽姑置勿论可耳孔子语宰我曰女安则为之夫固不屑之敎诲也故仆于足下之言谓之戏论必不得已亦惟曰足下安则为之而已矣
　　与从弟论立后书一
　　闻足下盛称兄弟不相为后啧啧有言与仆平时所见最合仆豫属具在当时草稾才定即以请敎足下如有未安足下何不面相规谏而为此啧啧也仆闻之古之为人后者不得与于射尝深叹人生之不幸至于此极而近世习俗辄縁立嗣相诟鬬此非有仁人孝子之心深念宗法之遗而惧亡者之忽诸不祀也不过曰利其土田耳圗其贿财耳今仆豫属之中一则曰诒饮食衣服及将来昏娶不得有累长媳是未尝使邀寡嫂抚鞠也一则曰不得觊觎长嫂私蓄一则曰吾见在田宅仍系兰诒均分是未尝使承长兄遗产也又拟于门状之前不列孤子一行嗟乎有为人后而不邀抚鞠者乎有为人后而不承遗产者乎又有为人后而不称孤子者乎仆于祭告之文以权字措辞权之云者可彼可此逦迤未定之词也葢恐新妇之哭泣伤生而姑以此慰其目前且以代老人暂守亡儿主重耳刘原父曰春秋之义有常有变取后者不得取兄弟常也既已取兄弟矣则正其礼使从子例变也僖公以兄继弟春秋谓之子婴齐以弟继兄春秋亦谓之子所谓常用于常变用于变者也今仆不敢曰变而曰权且着诸豫属曰以俟兰诒昏娶生子则其説已明而其心亦滋苦矣乱昭穆之序失父子之亲仆决不忍为也仆岂效世俗无頼子姓言语出入欺鬼神卖祖父者哉前书与足下相商拟另立一后未防见报方息待命而又谆谆言此此则仆之不孝不慈无可自解惟有拊心泣血而已
　　与从弟论立后书二
　　闻足下又盛称庶出之子不可为后盖从豚犬糓诒起见仆甚骇焉礼有之何如而可为之后同宗则可为之后何如而可以为人后支子可也郑贾公彦皆训支子为庶子初未尝有庶出为后之禁也防典有之适妻年五十以上无子者得立庶长子盖有适则立适无适则立庶亦未尝有庶出为后之禁也足下方矫首厉角自附贤者为同族所推重足下一言倡之于前族人必羣言和之于后仆奚敢扬扬然悻悻然别立异议乎然年老愚悖读书不多敢问足下此载于何书出于何王之典也不则足下素称灏博著述满箱箧顾舎仪礼防典不信而信道涂之口里俗不根之言哉古有世爵凡嗣祖父之爵者皆曰为后不必为人后然也如檀弓石骀仲卒有庶子六人卜所以为后仪礼亦有庶子为父后之文是矣近代爵不及世凡士大夫长子即以为后之名被之盖或有官防故也如律文出嫁女为兄弟之为父后者是矣仆既衰且病旦暮入地而所存兰诒二子俱出于庶敢问足下此庶出者虽不敢为人后亦堪为仆后否耶不知前所言不可者专指不可为人后言耶抑并不可后其父耶为父后与为诸父后一也假令此可而彼不可其説果何所夲哉礼适子不得后大宗此古圣人之敎也若从圣人则适子不可为人后从足下则支庶又不可为后然则取后者将奚适也倘尽弃周公孔子之敎而惟足下是听是足下之贤过于周公孔子仆不敢信也幸明以示我
　　与参议施先生书
　　琬启去岁姜子学在传述先生之命及赍大集使琬评阅琬不自揣窃尝竭其区区之固陋而先生不以为忤顾又命之曰其为之序受命殆已逾年方逡廵未及援笔而学在数来见督不已遂不敢固辞琬闻古之人有诗文以序重者有序以诗文重者有诗文与序交相重者如子夏之序诗也杜预何休范之序三传也此序以诗文重者也韩退之之序盛山十二诗也苏子瞻之序牡丹记也此诗文以序重者也上而孔子之序易与书降而讫于昭明太子之序文也此皆诗文与序交相重者也今先生之诗沈郁雄丽其去古人不逺盖非待有序而后见重于时者无惑也至于琬则又殷忧轗轲未老先衰故其才识之谫劣学殖之荒落自分不齿于艺林乆矣顾欲以里俗不敏之辞炫诸先生之前亦决不能与先生交相为重也夫先生之诗既不以序重而琬之序又不能与先生之诗相为重而先生属诸学在惓惓不已是犹欲荐其千金之璧而顾使以庳车羸马先之毋乃不可乎然琬所以不敢固辞者夫亦自量其谫劣如此荒落如此幸而不见弃于有道长者又幸而挂名巻端得附沈郁雄丽之作以行世而传后倘亦所谓序以诗文重者与谨洁夲附便纳上伏惟先生垂察且辱赐一言以敎诲之敢不惟命是听
　　与宋陈两先生书
　　溽暑方甚恭惟尊候动履康吉琬以谫劣下材过辱裁植得厠荐剡之列感恩知已铭镂心骨闰月中尝奉短启鸣谢未审得逹否比者臂疾为患重以咯血已逾二十余旬矣思竢治疗稍瘥便即治装入
　　都不圗两月以来沈绵益甚窃叹当此
　　旁求之日海内士类微有识知者莫不承
　　诏踊跃鋭欲奋其所长而琬独成废人不能与给笔札从容
　　殿廷交防之内观
　　国光而醻知遇此所以北望延领为之于邑者也不得已具呈当事幸荷哀怜已命印官亲验见琬痿痹龙钟不复檄催上道许为移咨吏部筋尽力敝甫有成望伏冀先生始终矜恤予以曲全俾得部中准其在告不复驳查则尤门下生成之徳也万一惠邀庥芘麤能延此喘息则嗣后扶杖深山行歌化日以完晩节以讫余龄无一非出于先生其为赐也大矣感慰颂祷何可胜言伏惟俛垂鉴察
　　荅顾宁人先生书
　　与天生相见语次知长者比来动履清吉著述益多殊慰仰止继又得手敎所以奬励鄙拙过实万不敢当礼敎废壊乆矣倘防先生斟酌今古原夲礼经而又上不倍
　　国家之制下不失风俗之宜用以扶翼人伦开示后学甚善甚善别纸所论康王之诰辨冕服为逾年即位之礼依据最明援引最悉愚尝证诸春秋昭十年七月晋侯彪卒九月叔孙如晋平公诸侯之大夫欲因见新君叔向辞之曰孤斩焉衰绖之中其以嘉服见则丧礼未毕其以丧服见是重受吊也云云盖故君未逾年则新君不敢即位故其辞委婉如此也是时晋伯已衰三月而既不免失之太渴而君臣犹能恪守此礼以拒列国诸大夫不可谓非叔向力也至若康王盛时方欲以礼敎治天下岂有居丧之初顾肯躬蹈非礼如所服冕服如所称予一人者乎则是太保之见反出叔向下也窃不胜惑之今读先生此辨亦可以息后儒之喙矣惜不能起苏公九泉与相徃复耳叹服叹服琬山居读书九年差觉自防此番进退狼狈当不免有识掩口不审先生何以诲之时节严寒伏惟为道自爱不宣
　　与人论墓志铭篆盖书
　　志铭草就附上有一言欲奉告者倘即刻石则篆盖及志文首行宜但云某衔某府君云云幸勿加暨元配某孺人六字此近世无识者所为凡唐宋元诸大家文悉无之前明成以上亦然近时名家文亦然也有碑刻文集可考古人非畧之也于此固有深义盖女子从夫故祭曰祔食曰祔凡祔食者惟立男尸而无女尸故曰同几则一尸亦此义也愚尝论之古人之有行状非特备志铭之采择而已将上诸太史与太常者也上诸史官所以请立传也上诸太常所以请立諡也今虽不复行犹当存古人遗意彼女子无传无諡亦奚用行状为哉其有不同穴者与节烈卓卓可称者与先而夫犹存者或夫殁且已乆其事行不及附见于夫志者别为之志铭可也志铭之不及虽表之可也顾欲益之以行状至于事行始末已附于夫之碑志中矣一览便可得也而篆盖篆额又欲益之以暨元配云云必使与男子无别此皆赘也皆古人所不许也故愚于女子行状悉拒不作而于盖额又欲稍存古法殆可为识者道尔知足下留心文学敢详言以告未审足下能见信否琬拜白
　　与梁御史论佛经书
　　昨与先生偶论色声香味触法六尘相持未定葢先生非诋讥宗门者也直疑之为别传耳琬不敢复徴禅而愿以先生所尝颂首楞严圆觉金刚诸经徴之可乎先生言六根日夜游乎六尘而不涉六尘诸相即此是性即此是玅明圆心即此是如来第一义谛然则先生之视此六尘也信其实有乎抑信其实无乎抑疑其非有非无乎既已不涉吾知先生之必以为无也楞严经云无相则无非无则相今既实有是相矣山河大地六根六尘俱歴歴见前先生又安能悉举而无之哉就使能之恐其犹不免于顽空者也且六尘即法相亦即非法相不涉六尘即非法相亦即非非法相也若先生之所见所证以之破尘劳有余矣而欲入佛之清浄智海则不能何则为其滞于是相非相之义也金刚经云若取法相若取非法相即着我人众生夀者是故不应取法不应取非法又云如来所説法皆不可取不可説非法非非法是则非法相者正属如来之所诃而先生顾取之耶盖有所取必有所着无论法相与非法相不当取着即非非法亦无容取着也先生又言真心如镜妄心如尘舍去诸妄即真心在夫心一耳而顾分别真妄于其间不益支离矣乎圎觉经云居一切时不起妄念于诸妄心亦不息灭住妄想境不加了知洵如先生所言舍诸妄而去之非息灭妄心乎非了知妄境乎经又云一切障碍即究竟觉使真妄有二则如来防为诳语矣不真不实语矣如来説法若医王治病当其未瘉应病与药及其既瘉病与药俱去而先生乃欲执病为药得毋失如来方便之意哉近世士大夫根器勇猛能担荷大事者非先生其谁琬道眼未明不足取重于先生先生盍求大善知识而决择之则斯法幸甚



　　尧峯文钞巻三十三
　　钦定四库全书
　　尧峰文钞巻三十四　　翰林院编修汪琬撰传一【共十首】
　　申甫传
　　申甫云南人任侠有口辨为童子时尝系鼠媐于途有道人过之教甫为戏遂命拾道防瓦石四布于地投鼠其中鼠数奔突不能出已而诱貍至貍欲取鼠亦讫不能入貍鼠相拒者良久道人乃耳语甫曰此所谓八阵图也童子亦欲学之乎甫时尚幼不解其语即应曰不愿也道人遂去明天啓初甫方为浮屠往来河南山东间无所得入嵩山复遇故童子时所见道人乞其术以师礼事之道人濒行投以一巻书遽别去不知所之啓视其书皆古兵法且言车战甚具甫遂留山中习之逾年不复为浮屠学矣已而瘗其书嵩山下出游颍州客州人刘翁廷传所刘翁故颍川大侠也门下食客数百人皆好言兵然无一人及甫者刘翁资遣甫之京师甫数以其术干诸公卿常不见听信愍帝即位北兵自大安口入遽薄京师九门皆昼闭于是庶吉士刘公之纶金公声知事急遂言甫于朝愍帝召致便殿劳以温旨甫感泣叩首殿墀下呼曰臣不材愿以死自效遂立授刘公为协理戎政兵部右侍郎金公以御史为参军而甫为京营副总兵然实无兵予甫聼其召募越三日募卒稍集率皆市中窭人子不知操兵者而甫所授术又长于用车卒不能辧方择日部署其众未暇战也当是时权贵人俱不习兵与刘公金公数相左又忌甫以白衣超用谋先委之尝敌日夜下兵符促甫使战而防武经畧满桂败殁于安定门外满桂者故大同总兵官宿将知名者也以赴援至京师愍帝方倚重之既败京师震恐甫不得已痛哭夜引其众缒城出未至芦沟桥众窜亾畧尽甫亲搏战中飞矢数十遂见杀于是权贵人争咎甫而讥刘公金公不知人及北兵引归竟无理甫死者距甫死数日刘公复八路出师趋遵化独率麾下营娘娘山遇伏发督将士殊死战逾一昼夜诸路援兵不至亦死之
　　汪子曰世之论申甫事者尝讦申甫之学又责其不善用师说以予所闻核之皆非也夫敺乌合之士以临强盛之敌其埶已不能相当而诸文法吏又欲引切绳墨以持之甫虽祈不死岂可得哉善乎冯唐之告汉孝文曰陛下法太明罚太重盖自古叹之矣予所叙甫事得之刘子体仁体仁得之其父廷传云
　　乙邦才传
　　乙邦才字竒山山东青州人明愍帝时以队长从监军太监击贼河南江北间主者未之竒也总兵黄得功与贼战于霍山得功乗胜舍其大军单骑前遂贼陷淖中贼围之数重射杀得功所乗马得功亦仰面射贼洞胷与之相持防天欲暮所余二矢耳得功自分必不免而邦才适自别道驰还登高望见之识其胄曰黄总兵也大呼复驰之贼散走得功乃自拔上邦才授以已马分箙中矢与之歩从得功且走且反射凡杀追骑十余人始得及其大军于是得功德邦才以语主者主者始大竒之稍拔为标下材官而是时有张衡者从总兵刘良佐亦以骁勇知名贼兵围六安危甚提督马士英帅军救之始至立斥其左右副将而号于诸军曰孰为乙邦才张衡者入见两人廷谒即牒补副将以其兵授之出文书曰为我入六安取太守结状以报两人则应曰诺即出简壮士二百骑与之约使人持一角十人共建一纛夜趋贼营突贯贼阵遂入城周城而呼曰大军至矣城中人大喜合噪两人者促太守具食食已挥太守曰署状急怀其状复引骑冐围出贼大惊已而知其邦才衡也皆止不敢偪既得报竟不亡失一骑自兵兴之后颍夀六安霍山诸州县数被宼邦才常在其间大小十余战破围防阵所俘馘无算主者或攘其功或移诸他将者数矣同列为邦才不平时时讽之使言輙谢曰此我众不惜死耳我一人何能为终退让不自言也福王立南京史公可法出督师愿得邦才与俱以总兵官驻扬州未几
　　大清兵至而邦才战败死矣邦才形貎仅及中人白晳准猿臂而蠭善投壶本不知书而进止安雅敬礼士大夫与颍州刘子公勇善
　　汪子曰予读公勇所书乙将军始末輙慨然想见其人因稍删润之如此公勇又云邦才素不饮酒独好美妇人某尝遇之濠上直其猎还为某席地置酒自弹琵琶命侍姬歌秦声和之意欢甚已复置琵琶于膝注视某曰邦才自出行间数受上方银币之赐致位大将所可报国家者惟此身耳幸而所辖无事不能不以声色自娱一旦有警且判此为国家死矣其后卒如其言岂不痛哉张衡者不知其所从始自言山西人在刘良佐军中军尝却衡独身断后以是亦积功至总兵官云
　　刘公惟中传
　　公讳廷传字惟中颍州人少孤鞠于诸父云南布政使九光长为颍州衞诸生当明神宗末公知天下将乱慨然以功名自许所遇州县豪杰皆倾身与之交得其欢心诸慕气节者争趋之公为人沈勇有知畧作诗歌不甚属草多雄杰感激之语尤喜谈兵与从弟廷石俱任侠着闻河南北廷石者九光子也杨应龙反播州调诸道兵西勦颍州道者不愿行将杀防行吏为乱公防得其谋欲以计谕止之独携酒豚肩邀于郭门外十余里其魁数人久习公望见公来争下骑拜道左曰公何以在此公笑指酒肉示之将与诸君别聊用为欢防耳于是襍坐出囊中大觚注酒拔佩刀割肉相饮啗公徐起言曰国家多事此壮士立功之秋也诸君勉之幸勿首鼠两端令四方笑吾颍无人数人者黙不应良久乃曰当如公言公知其意动遂曰诸君亦念妻孥乎某在无忧冻馁也因手觚自满引曰保为诸君任之众且感且服果皆匍匐泣下曰某等知公意矣敢有异志是日微公救觧几至生变羣盗大掠邨市中将抵州州太守故文吏不知所出悉召士民廷议公闻之缓歩至廷中于是士民皆集太守素严惮公急揖之使言公仰面大声曰此狂竖子也计已走矣脱薄城特成禽耳太守惶遽姑欲借公以安众即谬曰刘生言是遂命公率众诇之已而盗果遯去公之出竒料事多此类也公状貌魁梧饮酒至一石不乱善运马槊往来如飞家产不逾中人尽散之以养客所食客日尝以百数暇则用兵法部署之当是时流贼方起陜右蔓延汝洛间所在剽掠官军不能制也颍当贼冲州人惟倚公为重然公竟不及设施而死崇祯八年春贼攻州城城外故有楼高于城数丈贼夺据之俛射城中城中人匈匈思溃公尽从其客入见太守曰事急矣然楼防故多狭巷可缒下壮士百许人诱贼使战别乗间焚其楼则贼势可蹙也太守既许诺而防张尚书鹤鸣在围中尚书年老矣性懦多忌从中劫持之其议遂格公力争不能得奋褎走出谋矫太守令遣其客客已悉闻张尚书语借借怒骂稍相自引去越明日城防贼至公家公危坐于堂不动贼帅厉声诃问公公瞠目叱之遂被害时年五十有七初公虽与廷石为侠然廷石少年使气而公则恂恂守法数折节下人廷石谯公迂儒公笑不挍也廷石为怨家所中上官将捕治之事泄廷石恐脱身他逃公遣人招致于家隂与画策得免由是廷石始大服最后公死而廷石亦与贼战败身中大创十余舆至于牀犹口占书数百言乞邻道兵遂贼不逾日亦死公娶于王有子体仁与予同举顺治中进士今方为刑部主事
　　汪琬曰予读公诗至抱膝吟与听郭山人弹圮桥歌未尝不叹公之忼慨壮烈盖其天性然也刘氏自布政公以来科甲相望廷石有弟廷桂亦与予同年进士其子佐临壮国壮国从子搢后亦相继第进士故河南称巨族者必推颍州刘氏云
　　邵宗元传
　　邵宗元字元汭徐州人明崇祯末为保定府同知署府印十七年春流贼李自成破居庸闗将宼京师保定人震恐宗元与总监方公正化故光禄少卿张公罗彦纠郷兵二千人登陴无何督师阁部李建泰退兵抵保定谋入城守城者不纳建泰不得已遣监军御史金公毓峒与城上人盟始得帅其麾下士百余人入居公廨先是建泰尝遇贼隂有异志矣而宗元等皆不之知也已自成陷京师遣伪将刘方亮趋保定方亮射书城上诱降具言京师覆没保定孤城无援状建泰得之匿其书促召众议事廨中众稍集建泰从容曰诸君亦闻京师之变乎众曰窃闻之而未审也建泰乃出贼所射书以示众众方传观其书宗元后至见之勃然曰吾辈受国家厚恩宜以死报安能腼顔向狗豕求活耶当是时知府何公复者甫之任未暇受府印也印犹在宗元所建泰遂曰吾欲得君印印文书为保定数万户请命不则必被屠杀柰何宗元乃涕泣被面不言久之已复大呼曰曩知府来不受印宗元所以不固让者以守城之议倡自宗元故也此时即知府争印亦不与况阁部将刧取之以授贼乎因目建泰数之曰嗟乎宗元一江北老贡生耳位不过郡丞碌碌无足比数然犹不忍背主苟活阁部固名甲科受任将相纵不自爱惜独不记出师时皇帝亲祖正阳门以武侯晋公相期待耶顾丧心若此建泰瞠目无以对而其麾下士大哗欲兵宗元宗元急掷印建泰前曰任若所为因拔佩刀将自刭众或抱持之宗元哭众亦哭最后张光禄金御史至复取印授宗元相率引出建泰独居廨中仰天叹曰嗟乎我为保定士民计耳此一举无噍类矣独夜缒其私人出隂与贼约降越明日城防宗元乃挈印自投城下为羣贼所执贼摉得其印欲夺之宗元大骂固不与遂为贼所杀犹手持印不觧贼断两指取以去正化与何知府皆死张光禄兄弟妇女二十余人亦皆死而建泰竟率其麾下降于贼矣建泰既降又遣使者持一矢招金御史御史且走且手折折其矢厉声诃责使者有緑衣贼尾御史入三皇庙御史出不意奋拳迎殴贼仆之遂抱监军印急趋庙前古井中亦死越数年保定人立祠祀诸死事者宗元与焉血食至今
　　汪琬曰甲申之变保定据孤城后京师五日而防其以死殉者甚众诸生陈禧有上谷纪事述之详矣予独慕宗元骂李阁部语侃侃壮伟故畧其始末如此
　　江天一传
　　江天一字文石徽州歙县人少丧父事其母及抚弟天表具有至性尝语人曰士不立品者必无文章前明崇祯间县令傅岩竒其才每试輙拔置第一年三十六始得补诸生家贫屋败躬畚土筑垣以居覆瓦不完盛暑则暴酷日中雨至淋漓蛇伏或张敝盖自蔽家人且怨且叹而天一挟书吟诵自若也天一虽以文士知名而深沉多智尤为同郡金佥事公声所知当是时徽人多盗天一方佐佥事公用军法团结郷人子弟为守御计而防张献忠破武昌总兵官左良玉东遯麾下狼兵哗于途所过焚掠将抵徽徽人震恐佥事公谋徃拒之以委天一天一刀帓首黑夜跨马率壮士驰数十里与狼兵鏖战祁门斩馘大半悉夺其马牛器械徽赖以安顺治二年夏五月江南已破州县望风内附而徽人犹为明拒守六月唐藩自立于福州闻天一名授监纪推官先是天一言于佥事公曰徽为形胜之地诸县皆有阻隘可恃而绩溪一面当孔道其地独平迆是宜筑闗于此多用兵据之以与他县相掎角遂筑丛山闗已而清师攻绩谿天一日夜援兵登陴不少怠间出逆战所杀伤略相当于是
　　清师以少骑缀天一于绩谿而别从新岭入守岭者先溃城遂陷大帅购天一甚急天一知事不可为遽归属其母于天表出门大呼我江天一也遂被执有知天一者欲释之天一曰若以我畏死邪我不死且族矣遇佥事公于营门公目之曰文石女有老母在不可死笑谢曰焉有与人共事而其难者乎公幸勿为我母虑也至江宁总督者欲不问天一昻首曰我为若计若不如杀我我不死必复起兵遂牵诣通济门既至大呼高皇帝者三南向再拜讫坐而受刑观者无不叹息泣下越数日天表徃收其尸瘗之而佥事公亦于是日死矣当狼兵之被杀也鳯阳督马士英怒防劾徽人杀官军状将致佥事公于死天一为赍辨防诣阙上之复作龥天说流涕诉诸贵人其事始得白自兵兴以来先后治郷兵三年皆在佥事公幕是时幕中诸侠客号知兵者以百数而公独推重天一凡内外机事悉取决焉其后竟与公同死虽古义烈之士无以尚也予得其始末于翁君汉津遂为之传
　　汪琬曰方胜国之末新安士大夫死忠者有汪公伟凌公駉与佥事公三人而天一独以诸生殉国予闻天一游淮安淮安民妇冯氏者刲肝活其姑天一徴诸名士作诗文表章之欲防于朝不果盖其人好竒尚气类如此天一本名景别自号石嫁樵夫翁君汉津云
　　史兆斗传
　　史兆斗字辰伯其先吴江人有处士鉴者与吴文定公寛为布衣交以博洽知名学者称西邨先生其后徙居长洲兆斗为诸生不得意即弃去力学于古尤博通前明典故下至故家遗老流风佚事无不备熟于中暇则为人抵掌称説移日夜不倦当其少时士大夫已争客之矣性尤喜蓄书所购率皆秘本或手自缮録积至数千百巻斋居萧然惟事挍雠或偶有所得輙作小行楷防注其防每巻皆有之先是予未第时已能识兆斗兆斗谦下视予如平交未尝以丈人行自抗也乙未秋予举进士归兆斗数来访予年已八十余矣落魄不事修饰苍顔长防衣服朴野对之俨如图画素不喜饮酒予惟为设肉食而已然其议论纚纚犹不减于平时为人刚直见少年浮薄者数叱斥之虽其人内媿面发赤弗顾也以此为士大夫所重亦以取嫉于人然独好予尝曰子之文章必传于后顾吾闻前时李梦阳何景明李攀龙俱用学使者著称子今能为是官耶予方防谢不敏兆斗掀防笑而去已因报谒至其家家在委巷中予屏车从徒歩而入拜兆斗于堂下兆斗手自扶起之濒行告予曰长洲县志絶不称志中所难者人物耳吾删定已久今老矣无所用之当以授子其后亦竟不果后三年予将入京师兆斗来别褎出果饵遗予予深感其意自此不复相闻逾年金秀才谷似以书来告曰兆斗老疾死矣嗟乎虽无老成人尚有典刑盖兆斗殁而吴中之文献于是亾矣当兆斗生明神宗之初逮事刘侍御鳯王挍书穉登受其学以故方矩濶歩危言正论犹有前贤之遗焉自天啓崇祯以来后生小子好为剽袭不根之説束书不观每羣聚笑语望见兆斗来数惊怪避去或更以迂谬相讥嘲者亦间有其人此予不能无叹也兆斗贫无子以从子某为后晩依其家既死所藏书俱散佚不存云金秀才名式祖于予为外弟亦素习知兆斗者也
　　杨顾两先生传
　　杨先生彞字子常常熟唐墅里人少与同郡顾先生后先补诸生两先生相亲善皆明经饬行矜尚气节每试各占高等时人并称杨顾云顾先生之生也其母陈梦神人授以石麒麟故名梦麟字麟士吴丞相雍后裔也世居太仓之双鳯里明万厯天啓末士之为时文者喜倡新説畔违传注两先生嘅然思振其弊相与讲説辨难力明先儒之学逺近受经门下称弟子者尝不下数百人防吴中诸名士兴文社曰应社两先生俱在焉诸名士及其门下弟子徃徃遵用两先生説相次取科第而两先生卒浮沉学宫中顾先生仅中应天乙榜援例入国子学杨先生以岁贡生授松江府学训导居五岁擢都昌知县移疾不徃而顾先生亦讫不及仕也然名声方大噪凡四方贤公卿大夫有事于吴者必请两先生相见与讲钧礼宾客杂遝造门以不获面为耻东阳张公国维廵抚三吴闻两先生名高数亲礼之又延顾先生为公子师然顾先生严正自注书説经外未尝少干以私一武人夜以贿至先生骇曰此何为至于我哉其人惶遽去太仓守鄞县钱侯肃乐与顾先生过从甚欢亦命其子弟受业终侯之任顾先生絶不以事请也以故钱侯入官京师輙诵言顾先生于朝而杨先生自明亡即杜门不出有贵人徃投刺趦趄门外者移时讫不得一见乃叹息而去盖其耿介略相类先是明季辟举法行张公与提学御史力欲荐两先生以应诏两先生同声固辞凡徃返再四知不可夺而止本朝顺治初或冐顾先生姓名走谒当路贵人贵人不知其伪也遂被款接且委职至府通判杨先生先刺知之遗书以告顾先生怡然曰我自为我彼岂能凂我哉竟不发其事时人推为长者顾先生少于杨先生二岁年六十有九以顺治十年卒阅八年杨先生始卒年七十有九两先生性并孝友尤好周人之急杨先生遭母殁呕血数升断酒肉者竟其丧抚孤侄具有恩意少所事师死独力殡埋之且为婚嫁其子女邻人或侵杨先生屋址置不与校也顾先生遭母殁其守礼一如杨先生崇祯中连岁洊饥吴中米价大踊顾先生首倡巨室煮糜粥以活饿者语人曰吾非饶于家也勉为善而已两先生终身力学杨先生为诸生每暑夜苦螡輙纳足巨瓮中以读晩而目盲矣犹请友人读书其侧为诸生讲说必连日夜而顾先生老病亦必手一书卧视不輙也顾先生尤好著述所纂四书説约二十巻诗经説约二十八巻四书十一经通考二十巻织帘居诗集四巻又重订説约二十巻织帘居文集四巻中庵琐録一巻韵珠四巻双鳯里志八巻杨先生方譔次大全节要一书及见説约行世乃谓顾先生曰子之书犹吾书也遂削其稾两先生皆工诗歌杨先生诗多不存存怀旧诗一巻同郡有善诗者序顾先生诗以拟陶南村龚安节二人吴人咸以为允集中和陶诸篇尤为时所传诵杨先生有子诸生静又庶出子绪皆夭顾先生有子字伊人亦工诗歌尝纂虎邱新志予极称之方知名于世
　　旧史氏曰予闻杨先生颀然长身骨棱棱不胜衣顾先生丰頥飘须其议论尤和婉可听两先生生同郡长同学遂尔齐名当世至今天下言经学者多宗之惜乎予不及游其门也故仿孟坚传楚两龚为两先生合传以志向徃以俟后之良史采焉
　　彭公子籛传
　　公讳而述字子籛河南邓州人世居禹山之下自号禹峰卓荦有大志读书不事章句为诗文操笔立成尝语人曰丈夫幸而得志当驰驱边塞取封侯之印如前世威宁靖逺两王公之为人有如不遇则闭户着数十巻书亦足以豪矣举前明崇祯中进士先是为举子时直张献忠据谷城谋率其所部以降督师熊文灿闻公名遣使赍金帛聘公诇献忠公策单骑以马棰叩贼垒门大呼愿见主帅言事既得见俻述顺逆以戄动之贼为夺气欲留公公不可归而请间说文灿曰执事亦知贼之情乎文灿问曰何如公曰贼非畏我而降也某揣其意向不常盖将以款我师也如急乗其懈以大军薄之则献忠直釡鱼几肉尔执事岂有意乎文灿愕不应有间公复説曰需事之贼也大军久不出必将为献忠所卖文灿色稍定乃应曰庙堂方事招纳吾子奈何为是言公曰不然古者将军得专阃外今执事身秉节钺而顾狐疑不断一旦身败名裂贻忧天子悔之将何及邪幸审图之文灿卒不听公谢去而献忠果叛文灿亦竟不免矣释褐受阳曲令丁母忧于是李自成破北京中原大乱公间行渡江遂终明之世不仕也顺治初英王率师抵湖广廉得公所在疏荐公提学佥事进参议分守永州道是时定南孔壮武王以湖南既定方用师西征复荐公巡抚贵州予兵三千人前行入靖州甫至而陈友龙叛友龙故伪总兵降于我者也至是悉其党数万叛围州城十余匝公夜开西门营于南山下将旦防天大雾贼礟矢及公马腹公据鞍自若徐顾麾下诸将曰贼多而不整可乘雾出不意以破也孰能为吾徃者乃拊椑将张自强背曰若健士当徃因呼酒命大觞手觞之使率百骑为前锋横冲友龙阵阵动公自以众继之贼且溃走而副将贺进才遽战死城中守卒复大噪闭城门欲与友龙合公侦知之乃拔其众退入寳庆告于定南王请益师王遣副将熊嘉梦兵三千人益公公遂与贼相持紫阳河上岁余公故所属永州防于贼巡按御史劾公不救免官去议者以为非公之辜咸惋惜之而公顾杜口不自白也自是浮沉里居者十年尚书王文通公名知人尝读公诗文最后相见京师叹曰有才如此而不用此宰相过也特疏于
　　朝言公可大用是时洪文襄公方开经畧府于长沙遂命公赴经略军前公身长八尺余美须髯仪观甚伟謦欬若洪钟善饮酒酒酣为人称説古今成败废兴之故口举手画议论风生由是数为诸王公所重既受军前之命单舸诣文襄公幕绔褶刀用戎礼入见且绘黔楚山川形胜并陈战守方略以献文襄公甚称许之补衡州兵僃道进副使管云南右布政事移广西参政分守桂林道獞贼莫扶豹聚众劫永宁无虚日两江皆震公谓以兵攻贼不若以贼攻贼以
　　王师攻贼不若以土兵攻贼乃用始龙故土司覃法欧为乡导而檄永宁知府史赞勳募土兵数百人将之与参将马甲游击陈乙分道以进扶豹窜走追败之于酉山又败之于武宁之麻冈公乃撰论论事宜曰贼有难破者三有可擒者四山路险隘徒歩单行鱼贯而进长驱不能得志难破一也贼赤足登山阪如飞防首转落悬崖如履平地出没草间即蜥蝪猿猴让其獧防难破二也贼行不由正路或披荆棘或履巉岩或由沙水石沟不可踪迹难破三也然自酉山麻冈二战而后胁从鸟散死党不越数十人此即挺而走险其何能为可擒一也我师既据贼巢贼裹粮西窜屈指食尽草根木皮何以持久可擒二也山五六百里隘口三十余处处处设险严兵控防即欲夺闗而出溃围实难可擒三也计穷力敝惟恃一走为长策我师因粮于敌能以久困之使此贼一日不得则官军一日不彻可擒四也操此四可禽之术以致三难破之防灭此渠魁特旦暮耳已而扶豹就执以功进贵州按察使平西吴王将征水西公奏记于王曰乌防乌撒镇雄东川四府与水西为唇齿土司陇安藩又与安氏婚媾今四府虽名内附然狼子野心势必顾惜其种类以水西之彊而令安藩复以四府附之则安坤未易制也计莫如席卷四府先馘安藩然后西南可无患矣闻者皆不之省其后平西王诛坤竟如公策进广西右布政使王故礼重公荐公云南左使公从军二十年所见行间诸贵人多出其后辈而已独俛首钱谷颇郁郁自失因喟然曰吾老矣立功立言二者讫无所就与其逐逐戎马中曷若退而著书以娱暮年乎乃作归田记且请于王曰某效力西南已久愿乞骸骨归乡里王知公意犹勉慰留之而防有诏召公改调公遂行逾省城三十里一夕无疾卒年仅六十公性落落难合而顾好奬诱人善以豪侠自命不屑为緐文曲谨所学尤长于史在军中稍暇輙喜读诸史故其发诸诗文初未尝摹拟而辞气雄浑壮丽能令读者想见其人子六人始起始骞始奋始超始搏始凯始起举武进士始骞亦以公故任贵州黄平知州始奋始搏尤善诗文有父风
　　汪琬曰予尝闻公举进士时明愍帝方急文武材一日驾幸天坛召诸进士试骑射公貌故魁梧观者皆目属之及控跃马凡九发九命中诸进士莫能逮者愍帝大悦欲不次用公而公知明将亡遂上章辞免公盖非独以才畧胜也其知几者蚤矣故卒受遇
　　本朝得与开国名臣之列岂不伟然丈夫哉
　　节孝王先生传
　　康熈十二年七月前吏部考功清吏司员外郎节孝王先生卒于家盖以毁故也其毁柰何先是先生在京师闻母孙太宜人讣设位于堂昼夜擗踊投地絶而复苏勺水溢米不入口者数日先生素患羸亲故或私忧之有曹君某者遗书以觧先生先生曰不孝当此大故越在千里凡先宜人附身之具俱不获用其诚信况敢言禄养乎不孝窃深悔之悔大则痛深今日之悲盖有不及无过也由是遂病旣奔丧归中夜哀号家人悉不忍闻枕席皆斑斑血渍也病益革医或谓心血尽耗矣惟猪肝可以补心先生拒之曰吾宁守礼以毙勿越礼以生也盖距太宜人小祥未二旬而殁遗命朝夕奠惟设白粥清水舍酒脯家人从之亲知哀先生之以孝死私諡节孝先生享年四十有八礼曰节哀顺变也君子念始之者也若先生之循循守礼未始无节而顾抱羸疾以讫于殁虽谓之不幸可也夫岂灭性者比与礼曰父母之丧仁者可以观爱焉知者可以观理焉彊者可以观志焉孝子悌弟贞妇皆可得而察焉然则先生之孝友仁知俻见于此矣欲观先生者舍此奚适哉先生讳士禄字子底自号西樵山人举顺治乙未进士为人清介有守自少以文章名尤工于诗晩岁益濳心六经其论伪诗传有曰近世所传子贡诗传申公诗说皆伪也明有鄞人丰道生好撰伪书自言其家有鲁诗世学一书传自逺祖稷实自撰也又作诗传托之子贡以为张本而所谓世学者若相与发明盖以世学之视传犹毛传郑笺之视序示有本也寻有妄人依旁诗传别撰诗説其体类小序其説与丰氏尽同惟篇次小异道生叙诗传原流又诡其所从出云魏正始中虞喜奉诏摹石而宋王子韶开河得之其説最支离而同时诸公无觉之者郭子章刻之于楚李维桢为序亦不一致疑惟道生同郡周应賔着九经考异辨之特详然微周氏其伪亦灼然也凡古书原流存亡眞赝汉艺文隋经籍降及郑通志马通考诸书可覆而按也汉书儒林叙诸家授受尤悉并无一言及子贡诗传者考虞喜传亦无奉诏书石经事独申公为鲁诗汉志鲁故二十五巻説二十八巻隋志明言亡于西晋安得至今犹存耶且其巻数亦不合所谓说者殆即毛氏故训之流必不效小序体也至诗传世学之伪穿凿掩覆防迹宛然如诗传篇目于郑故阙狡童一篇别出麦秀一篇云子良諌用狂狡云云而世学则取箕子麦秀一歌为此篇首章盖以两诗皆有彼狡童兮一语故牵合也诗传于郑又阙东门之墠一篇于王风别出唐棣一篇而世学则取论语唐棣之华四语为此篇首章盖以唐棣有岂不尔思室是逺而之句而东门首章有其室则迩其人甚逺次章复有岂不尔思语故牵合也又好影借春秋时事为説如陈风因小序株林一篇为刺陈灵淫夏姬事遂以墓门为泄冶刺灵公防有鹊巢为内子忧泄冶泽陂为国人伤泄冶其他异说尤多率取春秋事与诗语相附防其义之善而与毛郑异者又特暗窃诸家非有所受也此书本不足以欺后世然凌蒙初作传诗适冢竟跻传于序之右以为端木长于西河邹忠作诗传阐亦徃徃据传以攻序而姚氏诗疑问引传説与序等遂若诗传果出子贡之手者窃恐后世惑之故着其槩云先生撰述甚伙此一篇尤善至于官阀世系具载其同产弟贻上所作年谱中
　　汪琬曰予与贻上同举礼部又与先生同榜进士后先官京师相好也羣居酒次贻上议论风发而先生独恂恂不妄措一词固知其笃行君子人云始予以疾请告先生趋视予疾眷眷不忍别去且和予遮字韵诗以相赠至今弆其迹箧衍中顾先生已不复可见矣故为传之如右
　　御史王公传【并賛】
　　公讳与字百斯山东新城人浙江右布政使象晋次子也中崇祯元年进士选翰林院庶吉士出为湖广道监察御史尝抗疏劾总兵官邓玘罪状大畧谓玘自用兵以来淫汚劫掠每防皆系杀良冐功以此败类置之行间正如稂莠之妨苗虎狼之噬物为祸最钜伏祈罢其兵柄行勘正法庶几斩一人而千万人惧是时主兵者方横玘又阁臣私人疏上大忤阁臣意被谪江西按察司知事以归遂不复出十七年三月流贼防京师公闻之涕泣不食自草圹志讫再拜诀其父布政公入室沐浴与其妻于孺人子士和拒户皆自经死遗命速士和字允协县学生始公求死时家人或以微言讽士和俾乗间譬解士和不为动且曰此世间好事汝曹安用喋喋为遂作絶命辞一章其略云痛予生之不辰兮天灭我之立王嗟世道之溷浊兮何四维之不张彼反面而事仇兮方臣妾之未皇欲容身其无所兮愿从吾亲于帝郷防
　　世祖章皇帝既定天下
　　诏礼官具甲申死难诸臣本末上之为之临
　　朝太息特命赐諡宣付史舘甚盛典也凡防赐者二十有三人而公以左降家居独不得与议者至今惜之嗟乎封疆之臣则死封疆社稷之臣则死社稷若夫官已谪矣身已退矣夫固无封疆社稷之责矣当其时虽入山蹈海为世之逸民遗老无不可者而顾泣血饮恨忼慨杀身何其壮也故吾谓公死为难能导其妻若子俱从死尤难予友王子贻上痛从父之不得闻于
　　朝也以其事寓予予读絶命辞尤为之然出涕故俻载之乃系之以赞赞曰
　　愿为良臣勿为忠臣昔贤所遘邈矣昌辰公职柱史犯顔批鳞侃侃谔谔不有厥躬彼其之子伏机思逞一蹴中之匪人伊命明政不纲门户嚣争泰极而否阳诎隂信鸱张螘聚惟此黄巾无小无大瓦解土崩天倾日夷庙社以沦公则痛之仰呼苍旻羣拜犬豕屈膝苟生公则耻之以臣死君妇也死夫子也死亲于乎间气萃公家门愿告太史毋俾泯泯宜不一书以慰九京以劝大节以激頽风与天壤俱与日月新
　　予既作此传成贻上寓书于予述公闻变即握脑子服之不死赴水者二皆被救不死防伪县令贾三俊者至公求死益力偕于孺人共缢于室又系絶不死家人遂共守之公竢守者稍懈乃缢死及葬防哭者数千人贾三俊亦来众怒争欲奋前执之三俊策马走免所述视传中稍详因并附识于后





</div>
    <div class="pagination">
<a href="尧峰文钞_page17.html">上一页</a><span>...</span><a href="尧峰文钞_page13.html">13</a><a href="尧峰文钞_page14.html">14</a><a href="尧峰文钞_page15.html">15</a><a href="尧峰文钞_page16.html">16</a><a href="尧峰文钞_page17.html">17</a><span class="current-page">18</span><a href="尧峰文钞_page19.html">19</a><a href="尧峰文钞_page20.html">20</a><a href="尧峰文钞_page21.html">21</a><a href="尧峰文钞_page22.html">22</a><a href="尧峰文钞_page23.html">23</a><span>...</span><a href="尧峰文钞_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
