<!DOCTYPE html>
<html>
<head>
    <meta charset="UTF-8">
    <title>庄渠遗书 - 第 20 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>庄渠遗书 - 第 20 页/共 28 页</h1>
    <div class="content">　　与胡希曽 

　　吾兄清节莹如冰壶一旦青蝇点白璧天下咸嗟矧于知己五岳起方寸隐然讵能平也乆矣然在吾兄吞云梦者八九此何足芥蔕人间世利害得丧宠辱关心只为有我若旷然无我任他万起万灭岂能汩吾胸中之和且我身安从生固出于天地今夫天地原也从混沌来毕竟又混沌去我身住得天地间能几时何故却就躯殻上起许多意思维绊却浮名如蚕自纒自缚不得堂堂自由世间只有道理冣大生天生地吾身又从天地生当初天地生我时完全交付与我今也须完全交付还他生一日便当尽一日道理故曰穷居不损大行不加巻之不盈分散之弥六合维时春气氤氲生意流动充满盎然吾人之仁也静处春生动处春一家春散万家春敢以为祝 

　　与毛黄门 

　　乆仰耆徳愿见而未得阶乃蒙辱先以书俨若承教左右嗟夫圣学不传乆矣空言溺心异端惑志愿长者一振颓风行着习察而后道可明也维时正得秋而万寳成更望收敛归蔵以法造化不具 

　　与方时举 

　　校病弗获询起居怀仰怀仰人物志稍増于旧颇闻有后言或未必面告校辱过爱故敢以告愿精核之更博访之死而是非未定者姑徐之又如唐节妇周贤妇皆古人所难而名不出于里门恐潜徳尚多不遇君子表章遂尔湮没二妇尚无恙例不当书故未敢白恐前此或有类于是者众司人物权衡者不可不留意也朱节妇郑烈妇已载五贞祠而传不之及众皆讶之未谂尊意云何 

　　与支孝先 

　　昔闻论及华人农惰而不知耕山有葛而女不知织养蚕矣而不知治茧水中有鱼而无渔师吾因赞曰若兴此数利此庙食百世功也愿为苍生汲汲 

　　与吕仲木 

　　吾兄载道而西校两奉书不识能达左右与否诗云高山仰止景行行止乡往之私意未尝不在丰镐间也大哉圣人之道峻极于天愿吾兄超然于训诂辞章之表聚精会神不作三代以下人物子曰予欲无言天生精神几何那得许多应付世俗尽随缘说得无限好话当不得四时行百物生也矧于不好人也要说他好三代直道而行无乃不若是乎校于吾兄何能有所禆益然犹时献其一得之愚者以吾兄好善肯舎已而从人也春气渐温愿若时完养太和之气不具 

　　答吕仲木 

　　两生侍教醉饱盛徳而归明道有云后人虽有好言语终被气象卑不类道吾兄以厚重淳美之徳涵养既深盎于面背正当于古人中求之耳今也讲学者太易易然而内省或缺似与圣门讷言敏行相反高抬此心不在本位天下事一以浮气大语盖之未知流弊何极吾兄身系海内重望愚意深望高明用志不纷以其全力而向于道勿滞于训诂勿散于词章庶可障百川而东之回狂澜于既倒也源甫经济之学明习国家典章长于兵法而人鲜知者今得同官当有切磋之益也敢以为贺愿常叩之庶可以发其胸中之竒源甫薫沐徳容益知鞭辟近里着已则所造亦当长一格也 

　　与邹谦之 

　　昔者请教承问发于屡空邪抑亿而中邪善哉发药矣空空愿学焉而未能亿则校所不敢然而人苦不自知譬如病者不自知其病得明医指示而后晓然投以瞑眩之药而后疾脱然去体矣吾兄既知病证愿赐药剂使无深入膏肓至恳至恳六书精藴中三巻知字四巻忠字六巻格字二巻灵字与来教有相符处愿取一观订其得失幸甚幸甚承赐东郭文集骨骼开张明白痛快善启发人受教多矣但其间有说得甚是着题而殊不切于其人者岂应酬之体当如是邪信如是无漏佛菩萨亦时复为应付僧邪郑壻若曽尝受教于泾野今卒业南雍获在钧陶之内何幸如之愿加鍜炼汰其查滓底于精纯至幸至幸 

　　复徐曰仁 

　　病卧穷乡乆不获故人动定积有驰情兹承惠书深惩吾党各立门户之私意极惓惓窃惟道乃天下公理愚夫愚妇皆可与知人惟各有私心是以自生障蔽吾辈相与正宜公天下以为心故曰大舜有大焉善与人同舎已从人乐取诸人以为善若乃自立意见以私智窥测大道便谓此乃天地之纯古人之全体同已者则以为是异已者则以为非斯其去道亦逺矣此校之所不敢也安得吾辈同志数人相与聚首一处仆得聴于下风彼此坦怀尽言无隐各陈所学质其是非验之吾心性情之实考之圣贤经传之言参之天地万物之理辨异端近似之非振俗学支离之弊务求至当归一精一无二剖破藩篱以为大家岂不快哉若欲仍立门户不求同理而求同已则亦末如之何矣此校之所深愿而未能者也岁暮邵思抑过我道及高明有书与之讲学恨不获闻其详今会晤未涯幸以教思抑者教我虽心之精微言不能尽然既陈其端庶几思而得之可为他日承教之地也至恳至恳 

　　与杨实夫 

　　惟时孟春和气蔼蔼充盎寰极间万物欣欣咸有生意吾兄负苍生之望愿体此意以福斯民嗟乎时事日益非矣每读殷书周雅喟然不能为怀想吾兄在位者当倍惨怛也旧岁呉下大水尝奉书吾兄劝当途大施蠲免赈贷之惠意弗得达今民之憔悴极矣而征敛益苛是何异于驱民以填沟壑也斯实禹稷过门不入之时矣愿劝新中丞速解一方倒悬之急幸甚幸甚 

　　答王天宇 

　　闻名二十余年尚未会面惟神交而已伏承下问为学功夫茫然不能答请姑陈其自讼之意吾人学不得力只因无必为圣人之志以故纒绕于文辞担搁于意见不肯吃紧做功夫今欲反此必须辨得朝闻夕死之心而后庶几有成耳 

　　与唐应徳 

　　侍教连日获探心之精微洒然超脱尘俗卓哉卓哉但毫厘易差恐微有近禅处征诸孔门或有未合辨之弗明弗措乃可洞极几微于此尚觉欠耳贾傅致火致日之譬圣学殆有取焉何如何如 

　　其二 

　　闻读周易以应徳之高明必有超然会心处便中毋惜示教校昔治五经惟春秋易致力为多赖天之灵偶有所见而又得之弗完体之未合恒用歉然深愿应徳拨转天机莫被葛藤纒去也虽然又不可落空不识高明以为然否 

　　其三 

　　虎丘之会承谕所用功夫视前乎此可谓尽言无隐矣学患不能行如应徳之力于行所进何可复量但校有所疑亦不敢隐应徳信道笃矣而执徳似未弘仁以行之矣而学以聚之问以辨之寛以居之似有所未足吾辈不幸去圣乆逺学絶道丧不稽之以圣人之言安保其无差校自度言轻不足以响应徳虽然应徳昔者持之甚坚亦犹今者持之甚坚但愿毋使他日之悔亦犹今日之悔也闻欲过我跂余望之 

　　与林勿欺别纸 

　　兀厓之亡于世道有大关系南京一小内臣大呌曰朝廷崩一座山矣里人有在山东作县回者曰昔传驾又将出官民俱不知死所卒赖兀厓回天则兀厓非但忠臣乃直隶河南山东之再生父母也 

　　答简中丞 

　　修门一别八载于兹瞻仰厚徳宛其如昨海濒多盗屡作屡止屡止屡作要皆贩盐之徒目前之祸尚小他日为东南大害者必此也明天子挈长江表里之封付公经畧必能为国逺虑坐消此莫大之忧钦仰钦仰天气正暑愿靖共自爱 

　　谢钱清 

　　戎日旌节过敝里校偶出弗获迎迓中心缺然承赐腆贶深感厚徳兵不土著世费清勾上下俱困一夫行戌辄破数十家而祸未已也故曰难尽法者莫如清戎而易积阴徳者亦莫如清戎恭惟执事秉国之钧叱咤生雷霆呴煦成雨露东南亿万生灵仰以为命先正有言寛一分则民受一分之惠校不佞敢述小民仰望之情献于台下幸毋以人废言 

　　谢郭侍御 

　　圣天子方殷忧在上共惟道长方振风采于台端今日之事敌势可忧未若漕河可忧之远也漕河可忧未若中原盗贼将起未起可忧之大也等而上之忧端齐终南愿披丹诚为明主忠言之自本而末沿流泝源俾天下苍生转祸为福幸甚幸甚 

　　与徐朝仪 

　　荒政至急者蠲免赈济今则蠲免尤急自来官司检踏灾伤上司必复熟几分一圩之中间有田成熟者必累一圩荒田故低田小民往往将高田开没以免后患今必须先期勘验广施蠲免之恩下令禁戒庶絶兹患一年饥则缺二年之食乆雨后必晴比及秋冬水势须退必资春熟庶可接济秋成宜及今设法多收大麦种至期给散贫民劝令广种是亦救荒一助也更缓数旬麦价必踊贵矣水势滔天穷民乗机易聚为盗况于素为盗区者乎昔承垂问盖已轸忧所谓太上救失于未萌也今其势己兆矣遏盗之机正在今日昔庚午岁盗贼充斥官塘白昼不敢行父老有识者议令沿塘各区粮长每区出巡船一只与巴城塘浦东西二巡司往来巡视因命点闸盗贼当闻风屏息也父老所谓建是议者彼尝目击近地有贼官府差人不能擒后命各区粮长与俱捕获故也巡司尝忧地方贻害每欲申请特未敢耳校采舆人之论达于台座伏望年兄早赐举行如有效则推于他处可也 

　　复胡郡守孝思 

　　承示所定名宦乡贤允惬公论千百年缺典一旦举行甚盛甚盛校不敏岂能有所赞襄爰举一二缺遗告于下执事伏俟鉴裁名宦若汉都尉任延太守第五伦张霸梁郡丞江革唐刺史萧定宋知州阎象通判徐奭佥判司马光知州孙觉李光乡贤则高士若龙丘苌忠义若张乗孝子若龚明之笃行若陈之竒名臣若王葆流寓若黄士毅毅尝受业于考亭之门其它可称述者尚众愿命三学诸生悉心搜访科条其人叅以史传而明公诠定焉垂示永逺以为法程校不胜欣愿 

　　别纸 

　　乡贤有沈既济者观其选举议及请冠中宗之年书武氏之事乃经世之识也尝坐杨炎荐左迁终身后陆宣公为之申荐更愿考订其人俞琰神仙家似不可与其所作弦歌毛诗谱愿就其家访求之此书渇欲一见也 

　　其二 

　　别后风伯所阻遂不果行有虚尊赐文选及阳冰法帖已拜嘉贶嗟乎文章字画皆生于人心又系于天地之风气故不能不与时高下虽豪杰之才亦未免囿于风气之中虽然天地气化浑厚浇漓固各有时而吾人返朴还淳岂无其道论其要不越乎此心收聚放散之间耳每读易至于大畜小畜未尝不三叹焉葑菲之见不识高明以为何如传闻荒奏已得请小民歌舞徳泽愿刻日散布民间庶沾实惠 

　　其三 

　　承示乐府其格雄浑其调悲壮沈郁或婉而丽盖兼众体而杂出之者乎虽然校不敢赞而敢献所疑古诗中声之所出所谓人诣乎天为至人言诣乎天为至言故可被之八音其极动天地感鬼神而况于人乎今所传三百五篇非尽孔氏之旧以其繁声多也而后世莫能非之知言者鲜知音者弥鲜乐府要皆出于风气多属繁声其劲以急者邉声也有杀声者必有杀心其靡靡者俗乐也有淫声者必有淫思是故君子不可以不慎也高明以为然否天气正寒愿若时凝固天真不具 

　　答聂郡守文蔚 

　　林广文过我首询吾兄起居且闻所以不出之意甚慰逺怀豪杰树立自别今之讲学者好说心常动而不静不复知人生而静为天根来书独深取蛰龙之譬山林之日长道义之功深足占吾兄进徳矣达夫迩来用功何如校劝其辨自圣作圣之别不知渠肯俯听否彭石屋完然赤子之心而讲学颇阔步相会浅不曽献得一服药也 

　　与王郡守克敬 

　　今吴下惟粮长为苦役公十分尽心莫不知感大抵其害有四一曰起运此大政使然由今观昔固自有间虽然宿弊实未尽除士大夫度量小便欲邀功生事减去加耗使粮长重困愿加优恤二曰收头此其弊在有司今蒙禁革立为柜收之法甚善甚善但奸顽细户不纳者有司不肯查奸书总结在粮长户上则又累矣愿加之鉴察三曰大户此则士大夫不能无责今既自兊则无此累矣却有奸民二三石上下者恃顽不纳烦查照近年杨二守事例令粮长查报难征人户文册在官先行追并四曰包陪此须设法开垦荒田实为永乆之利调收极不便于粮长极便于小民旧岁听粮长自收小民十分嗟怨今岁愿仍调收但须督有司耐烦着实催征不致堕误以累粮长乃为两便大抵收粮之时小民可怜而粮长可恶兊粮之时粮长又可怜而兊军可恶交兊之时兊军又可怜更有可恶者安得如公辈布列上下内外使人人安生乐业乎校所采民言若此敢转告于执事传曰刍荛之言明者择焉 

　　庄渠遗书巻十一 



</div>
    <div class="pagination">
<a href="庄渠遗书_page19.html">上一页</a><span>...</span><a href="庄渠遗书_page15.html">15</a><a href="庄渠遗书_page16.html">16</a><a href="庄渠遗书_page17.html">17</a><a href="庄渠遗书_page18.html">18</a><a href="庄渠遗书_page19.html">19</a><span class="current-page">20</span><a href="庄渠遗书_page21.html">21</a><a href="庄渠遗书_page22.html">22</a><a href="庄渠遗书_page23.html">23</a><a href="庄渠遗书_page24.html">24</a><a href="庄渠遗书_page25.html">25</a><span>...</span><a href="庄渠遗书_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
