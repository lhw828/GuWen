<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 59 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 59 页/共 256 页</h1>
    <div class="content">　　凝道之什有序 
　　
　　　　　甘泉子既定栖霞之居於大科之下，多士爰求。越二年己卯七月甲子，多士咸造於庭。誓曰：「惟乃惟来，罔於爰处。弗处弗安，罔以考业考德，予心弗遑宁。烟霞之下，其下乃居，乃馆乃堂，乃诵乃咏，乃游乃处，乃食乃息。罔匪正人，罔匪正言，罔匪正动，罔匪正念。惟兹相观，惟兹丽泽。兀崖霍子，乃倡厥始，集厥成。」。甘泉子誓曰：「惟兹栖霞，惟兹尹公。爰始卜相，乃今之举。时惟尹公，乃以书致於增江。七月爰来及樵，乃卜乃相，乃经乃营，乃督乃工，乃弗遑寝食。」越六月为腊甲子，落成。公乃言归，燕於凝道之堂，兀崖霍子还自石头，霍允厚来自佛山，邓德魁来自藤，甘於盘归自穗石，陈公赞、邓君恪出自后峒，董本洪进自锦岩，郭元卿来自石壁，林美中、刘万光下自乐阁。张廷文、伍大和兄弟以衰弗与，冼君明远来游自广，偶与焉，乃作乐咏歌侑觞，各至於醉。厥明，兀崖子乃饯於尹公。於盘昌曰：「展矣尹公，厥有大功於大科，惠於我后之人，世世无穷。其可无言、无咏歌以赠，以昭公功？」甘泉子曰：「然。」兀崖子亦曰：「然。」诸君亦曰：「然。」甘泉子乃言曰：「昔七子赋诗，春秋荣之。惟尔九人，咸志於道，咏於凝道，其可无愧。惟时多士弗及门，惟尔九人，其可无言无咏歌以赠，以昭公功。爰命董生定册，其勖成之。兀崖子惟文惟序，甘泉子乃先作诗以唱曰： 
　　
　　坎坎击鼓，於樵之巅，乃荐乃献，尹公之贤。於贤维何，德义迁迁。坎坎击鼓，烟霞之下，乃咏乃歌，饯尹公者。於咏维何，德音雅雅。亦既击鼓，亦既考钟，以燕以乐。公坐於宫，维公在宫，威仪颙颙，击鼓喤喤。考钟锵锵，以乐以燕。公坐於堂，维公在堂。德容不忘，维钟维鼓。维瑟维琴，何以假之。嗣此德音，维此德音。维樵之岑，维琴维瑟，维钟维鼓，维以足蹈。维以手舞，其乐未央。公晏灵府，作乐歌舞。出饯尹公，声影悬矣。送之九龙，九龙跃跃。导之以樵，风，谁其主之，兀崖来同。 
　　
　　西征凯旋雅有序 
　　
　　皇帝哀矜南裔之不辜，乃命中丞萧卿：惟尔贤，以文以武，以智以勇，以仁以信，惟尔贤。惟兹南裔，东土西土，人亦弗靖。惟抚惟剿，惟尔贤。是故，惟智则几，几则有谋。惟勇则断，断则有功。惟仁则爱，爱则有济。惟信则果，果则有成。故察群情，周万物之宜，明利害之要者，莫大乎智。赫赫斯怒，作三军之士，生敌忾之气者，莫大乎勇。以生道杀，杀之而不怨者，莫大乎仁。赏罚不愆，罢行惟时者，莫大乎信。周梧州曰：惟我中丞萧公，?命而南，会有桂林以西之役，奋兹鹰扬，士咸效力。君子是以谓之勇。运筹决胜，动无遗利，君子是以谓之智。抚则宁，罚则惩，杀以止杀，克恶克爱，君子是以谓之仁。罢行赏罚，罔愆其则，君子是以谓之信。兼而济之，谓之文武。合此六者而有之，谓之有德。甫兹凯旋，万全无遗，谓之有功。道扬功德，诵播其美，谓之雅。诗曰： 
　　
　　皇天眷德，全畀所覆。至於海隅，薄广左右。惟兹两广，实惟荒遐。顽氓聚啸，互相瓜(爪)牙。屡?南顾，屡简重臣。顺抚逆戮，均之圣仁。韩公用武，以严厥始。朱公用文，克和厥中。文武并济，将在今公。既和而玩，治久而隳。习为姑息，如病痿痹。天子神圣。天子曰嘻！顾兹不振，畴克振之？惟尔萧卿，懋兹六德。仁信智勇，文武是克。惟兹六德，乃懋厥功。率时六馆，奏尔鼎镛。公拜稽首，对扬天休。臣罔於家，聿来胥谋，惟时桂林，爰始兴事。贼方跳梁，将骄卒敝。公始下车，不遑暖席。亲秉旄钺，勇气有激。智以先之，仁以结之，信以成之，我军张威。六月於征，载穷其巢，俘获十千，凯旋告劳。广人有言，昔若奄奄，中丞是作，顽懦有廉。广人有言，昔尚萎靡，萧公来严，士皆作气，文武严和。成自公今，侯谁记之。守臣周任，周侯记之。大史文之，以奏成功，以告鼎彝。 
　　
　　题画 
　　
　　　　　圯桥进履 
　　
　　进履之心，可以授道。惜哉师传，未闻何奥。 
　　
　　　　　希夷睡图 
　　
　　不醒是梦，醒亦是梦。既同是梦，长年何用？ 
　　
　　高氏祖庙诗有序 
　　
　　　　　高氏祖庙者，今总督漕运乐清高公之祖庙也。所以统族人，笃恩义，教孝敬之道焉也，故为之作奕奕。 
　　
　　奕奕大族，世於乐清。维诗维礼，维以簪缨。匪维缨也，维礼维诗。维彼瓜瓞，胤庆无期。右一奕奕令族，世於高奥。维孝维弟，勿替尔祚。匪伊祚矣，维以孝弟。维以慈让，於庆千?。右二於穆大宗，本支太尉，继继其传，迨於五世。维行营公，扈驾而南。聿来於温，厥家且蕃。是曰世则，高奥之始。维木载根，维源斯水。右三於昭堂庙，堂庙盘谷。维屿维茗，山水之蓄。其蓄维何？维茗维水。维有苹蘩，以荐嘉祉。厥荐曷加？有田黍稷。维兹馨香，以昭明德。右四於潭宗会正庙之名，时思祀事正寝之名著存。左昭右穆，祔祧有伦。维伦笃恩，富贫壹义。尔子尔姓，来燕来祀。右五相尔齐庖，罔匪洁齐，毋二三尔心。尔祖其来，尔登环翠庙南之楼名也。尔兴尔思，若乘云车，若前雨旗。右六延月彼间卧名斯沼，受泉於岩。尔涤尔器，尔洗尔心。爰渡桥矣，爰陟望云桥外亭名。君子孝思。维孝斯存。右七於弘有庙，有庙孔贲。厥孙维谁，秋卿之贰。秋卿之贰，大都之宪。维贤孔嘉，厥品维二。都宪曰嘻！匪则友机，维祖华亭。维考光禄，维述庵公。是训是廓。右八 
　　
　　示诸学者 
　　
　　心无一物，天理见前。何为天理，本体自然。廓乎浑兮，四时行焉。勿忘勿助，圣则同天。 
　　
　　潘生子嘉姑母贞节诗有序 
　　
　　　　　潘生子嘉汝亨之姑号云窝，贞节读书知道理。慕甘泉子之学而欲学焉。潘生致悃於甘泉子。甘泉子曰：「此心天理，无间於丈夫女子。求而得焉，虽女子丈夫也。不求而失焉，虽丈夫女子不若也。其夷狄禽兽草木蝼蚁乎！予有感於世，且欲云窝即此心扩而充之，为之赋忘独。 
　　
　　忘独忘寡，忘寡忘贫。七十六春，忘厥女身。贞一不分，乃通於神。是谓圣善，奚节之云！姥如未信，询尔舅孙。 
　　
　　题金芝呈瑞卷有序 
　　
　　　　　金芝，咏玉崖也。金芝呈瑞，或曰玉崖陆侍御之余庆，君子以此德焉。名琨，湖州人。 
　　
　　煌煌金芝，维山之辉。云谁之瑞，玉崖维祺。玉崖巍巍，金芝离离。金玉交映，君子以之。我有灵根，先天地春。美斯毓斯，维王维人。光於宇宙，瑞於无垠。思遗怀人，道远奚因？ 
　　
　　朔风 
　　
　　　　　朔风，赠春奉常黄毅庵也。奉常拜疏而归，甘泉子亦既有序言。言不尽意，乃系之诗。盖托诸永言焉耳。 
　　
　　朔风飕飕，送子归舟。出饯於江，写我离忧。虽则离忧，匪厉则逸。人亦有言，召命不日。 
　　
　　答侍御朱君诗有序，名廷立 
　　
　　　　　予过维扬，巡盐朱侍御子礼拜予求言，共登甘泉山，酌其泉而甘之。既别，遣人持卷请予书所言，以为离索进修之资。远及沛上，求之切矣。予虽欲无言，恐孤其来意，其能已乎？为作二诗，章十有二句。且记兴於登山酌泉，即事以明，切近也。然而所以相期於无穷者，心则远矣。 
　　
　　陟彼泉山，其山崇崇。其崇曷以，坯土之丛。坯土之受，坯土之积。於千万仞，维以崇德。崇德曷以，忠信其址。谁学此山，子朱子礼。酌彼泉水，其泉泚泚。其泚维何，有源其涘。其源维何，众卑之归。卑以受善，维天下溪。其善其察，涓涓始达。漙博渊泉，渊深天阔。 
　　
　　感忠楼诗有序 
　　
　　　　　楼何以名感忠？徽之父老以感汪氏之忠也。何感乎汪氏之忠尔？曰：司马茔木之枯，自六朝而李唐、而五季、而宋、而元、而我大明，历千百余载而复生以荣也，司马讳曰叔举，嗣孙越王曰华，生有神异，绍笃忠贞，启佑於后昆。是故司马越王开之於前，今冢宰太子太保诚斋公继之於后，宜其感及枯木以兆其瑞，而二祖神灵所以启佑於公者，深矣。水也辱爱於公，非一朝燕游之雅也。闻此异事於廖子，廖子记诸诚翁，诚翁授简於水，水感慨於怀。感慨之不足，故咨嗟之；咨嗟之不足，故咏叹之；咏叹之不足，故长言之。成古诗七章，用陈区区忠於公之微悃焉，非敢徒称颂以为佞也。 
　　
　　奕奕钜汪，司马昌之，嗣子胤孙，无匮其祺。昭昭越王，生而前知，神明日发，不可测思；不可测思，矧可忘思？ 
　　
　　视彼牛尾，牧者骇异；威慑六州，六州控制，有而不有，於唐之世，留守九宫，王号是畀，矧可忘斯？念兹厥始。 
　　
　　登源之茔，萎木再荣；千春枯槁，谓匪神功。氓曰神哉！曷感而通？鞠哉冢宰，树此感忠；树此感忠，念祖无忘。?其忠维何？岭表寔多。积十余稔，经略威和，亦职海道，朗机扬波，公乘长风，夺其长技，曷不怀嗟？曷不怀嗟？念此荣柯。 
　　
　　何以怀云？尔赤心。贼濠逆天，奋戈入擒，言誓妻子：告尔有神，所不如愿，宁殒厥身。宁殒厥身，顾念忠勋，忠勋念兹，何日忘之。 
　　
　　君尔忘身，公尔忘私，摅谋决策，坐亡群疑。惟此忠悃，惟帝眷知。感兹眷忠，无忝孝思。 
　　
　　思彼槁木，犹感忠诚，矧伊人矣，云胡不灵？感忠以劝，联楼峥嵘，拄地撑天，聿怀永宁。聿怀永宁，勿替休征。 
　　
　　　　　右奕奕七章，四章章十句、一章章十一句、一章章十二句、一章章八句。简校先生诗集至此，见其美先规后，反复讽劝，朋友忠爱之义为独至矣。 
　　
　　偶笔示张廷佐都司马金挥使 
　　
　　天地合德，为阴为阳，为雨为霜。圣人合德，为喜为怒，为文为武。或以揖让，或以毅果。如人一身，弛张在我。在我弛张，文武一道，一道在我，无施不可。 
　　
　　寿宝安任君砚斋先生华诞诗有序 
　　
　　　　　我怀寿任君也，何以寿任君也？褒任君之德也。何为褒任君之德也？褒任君之德能成其子柱之贤也。任氏之子柱从甘泉子游，能以学自进，正其心、检其身，以达於政，福於池之民，作於池之士，以崇正学，以为邦家之基也，作我怀。 
　　
　　我怀铁江，宝安之阳。隔水汤汤，有美一人，水中之央，水中之奇。中气粹之，何彼德星？生宁馨儿。其馨维谁，柱也之材，黄堂之祯，邦家之维。亦治九华，寿祝无涯，维以大耋，维德之遐。维神斯听，竹实是征，颖川之治，凤凰来鸣。遐以寿昌，遐以显扬，寿斯永斯，君子之光。 
　　
　　寿张母封太孺人华诞有序 
　　
　　　　太孺人某者，三十而孀。纺绩勤俭，夙彰贞德，有子曰某惟忠，其仲曰行惟恕。太孺人推先君子之志，寓严於慈，人曰：「善教哉！贤母矣。」惟恕为御史有声，惟忠荐於乡，进进而未艾也，迎养京邸，届兹七十一华诞，荣拜封章，四美二难，寿筵将张，寿觥时荐，白生请予为作四言诗以寿焉。 
　　
　　陈乐高堂，华筵广张。寿山为俎，北海引觞。贞哉圣善，笃生二郎，维孟有轲，维范有滂。伯供戏彩，仲捧翟裳。伯(代)[氏]吹埙，仲氏吹箎，乐从天来，人自不知。宛宛王母，宴於瑶池，三千之实，偷桃之儿。昭昭圣善，亦严亦慈，既寿且荣，封章有辉。自兹古希，万寿无期。 
　　
　　昔我三章，章六句 
　　
　　　　昔我，感今昔也。中贞不尤，归之於斯道之命焉。 
　　
　　昔我视尔，兄弟不犹；今尔既立，视我如雠。虽则如雠，我心不尤。 
　　
　　事我之心，转而他人。凡今之人，薄如秋云。虽如秋云，我心贞?。 
　　
　　昔操我戈，今入我室。匪则入室，道命不一。其一不一，我[心中实]。 
　　
</div>
    <div class="pagination">
<a href="泉翁大全集_page58.html">上一页</a><span>...</span><a href="泉翁大全集_page54.html">54</a><a href="泉翁大全集_page55.html">55</a><a href="泉翁大全集_page56.html">56</a><a href="泉翁大全集_page57.html">57</a><a href="泉翁大全集_page58.html">58</a><span class="current-page">59</span><a href="泉翁大全集_page60.html">60</a><a href="泉翁大全集_page61.html">61</a><a href="泉翁大全集_page62.html">62</a><a href="泉翁大全集_page63.html">63</a><a href="泉翁大全集_page64.html">64</a><span>...</span><a href="泉翁大全集_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
