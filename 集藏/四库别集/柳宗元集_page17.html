<!DOCTYPE html>
<html>
<head>
    <meta charset="UTF-8">
    <title>柳宗元集 - 第 17 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>柳宗元集 - 第 17 页/共 27 页</h1>
    <div class="content">　　○第二表（晏之献本，据《文苑英华》，此表乃是林逢《请听政第三表》。别有子厚第二表，今载于后。）   
　　伏奉大行皇帝知陛下至性自天，恐陛下执哀过毁，上惟九庙之重，下念万务之殷，故遗诏丁宁，俾遵旧典。今百辟卿士，然在庭，瞻望清光，已七日矣。（贞元二十一年正月庚子。）固陈诚请，犹未允从，内外忧惶，莫知所出。臣闻大者之本，继志为难；酌礼之情，得中为贵。是以哀迷期数，哭泣有常。俯而就之，（《礼记·檀弓上》：贤者可使俯而就之。）圣人所重；知难继也，（买道而葬，后难继也。）君子不为。伏愿少抑哀怀，仰遵理命，以副神之望，以安亿兆之心。光祖业于无穷，流德化于天下，凡在臣子，孰不悲戴！   
　　○又（此《文苑英华》所载子厚表也。）   
　　臣某等言：臣闻圣凡殊途，邦家异礼。故王者舍己从物，用身许天，虽居达丧，（孔子曰：“三年之丧，天下之通丧也。”通，达也。）犹以事夺。伏以大行皇帝道成铸鼎，仙等御龙，（黄帝采首山铜，铸鼎于荆山下。鼎既成，有龙垂胡髯下迎。黄帝上骑，群臣后宫从上龙者七十余人，名其处曰“鼎湖”。）万姓长号，九有望。陛下以聪明睿圣，嗣守宝图，爰及宅忧，（《书》：王宅忧谅阴三祀。宅，居也。）迨兹累日。而孝思罔极，（《诗》：永言孝思。又曰：昊天罔极。）尚辍乃欢之言；（《记》：高宗谅阴，三年不言，言乃欢。）庶政未，颇阙如丝之命。（《礼记》：王言如丝。）臣等尝览载籍，粗知丧纪，若成周《顾命》，（成王将崩，命召公、毕公率诸侯相康王，作《顾命》。）历代犹遵；西汉诏音，（汉文帝将崩，有遗诏以令天下，以日易月。一本云“西汉遗诏”。）前王所奉。我国家以孝理天下，文明应期，上用此法，胥以传授。盖事归至当，则不可不遵，礼贵从宜，（《礼记》：礼从宜。）则不得不守，理固然也。臣等是以上陈愚恳，轻渎宸严，冀遂血诚，俯亲国政。而陛下执丧逾切，听理未闻，亿兆嗷嗷，不知所诉。臣以为天子之孝，在于保安社稷，司牧黎，功超百王，庆流万代。亦何必守臣下之小节，蔑皇王之大猷，固阻群情，务成谦德。伏愿以遗诏为念，夺在疚之怀，就临轩之制，天下幸甚。   
　　○第三表   
　　伏以万机至重，遗旨难违，再献表章，上尘旒。（旒，谓冕旒。，谓斧。）精诚徒竭，天意未回，内外遑遑，人神企望。臣闻王者之孝，异于匹夫，礼不相沿，道资适变。当承平之代，故殷帝宅忧而不言；遇有事之时，则周王未葬而誓众。（周王，谓武王也。）况今戎车犹驾，边候多虞，两河之寇盗难除，百姓之疮痍未合。乱者思理，危者求安，天下嗷嗷，正在今日。诚宜抑其至性，以副群心，成先帝之大功，继中兴之盛业。岂可寝苫啜泣。（《诗》：啜其泣矣。）庶政阙然？九庙之灵何报，万方之望何塞？臣等职参枢近，诚切邦家，若陛下未忍临轩，尚持前志，臣等有死而已。不敢奉诏。不胜哀迫恳切之至。   
　　○贺践祚表（此表，顺宗即位之日，公代一节镇作也。）   
　　臣某言：太子中舍严公弼至，（严公弼，山南西道节度使震之子，贞元五年中第。）奉某月日敕书慰谕。伏承陛下以某月日虔奉典册，允升宝位，（贞元廿一年正月癸巳，德宗崩。丙申，顺宗即位。）凡在群生，孰不庆幸。臣某诚欢诚，顿首顿首。   
　　臣闻天地泰而圣人出，雷雨解而品物荣。（解，乎买切。）是以五行迭用，木火更其位；十叶重光，宗庙辅其德。殷宗龚默，再开成汤之业；汉文聪明，克承高祖之绪。陛下重离出曜，体乾继统，主鬯彰孝恭之美，抚军著神武之功。（《左传》：行曰抚军，守曰监国。）钦奉遗训，（“奉”，一作“承”。）永保鸿业。遏密之中，施雨露以被物；遐迩之地，睹日月之继明。则四维之外，八极之表，人神胥悦，草木皆春，煦妪生成，（以气曰煦，以体曰妪。煦呼句印。妪，於武切。）不失覆载。况臣谬膺藩守，累受国恩。爰自出身，洎乎领镇，沐浴圣泽，优游昌时，不获睹阙庭之礼，展臣庶之分。戴天贺圣，倍万恒情。   
　　○礼部贺改永贞元年表（此宪宗即位改元表也。贞元二十一年正月，顺宗即位。八月，立皇太子为皇帝，是为宪宗，改元永贞。公是时为礼部郎官作。）   
　　臣某等言：伏奉今日诰，今月九日册皇帝，改贞元二十一年为永贞元年。自贞元二十一年八月五日昧爽以前，应犯死罪特降从流，流已下递降一等者。（贞元二十一年八月庚子，顺宗制令太子即皇帝位，朕称太上皇，制敕称诰。辛丑，诰改元永贞元年。）宝命方始，圣历用彰，载宣临照之明，遂施涣汗之泽。臣某等诚庆诚贺，顿首顿首。   
　　伏以重光下济，积庆旁行，汉祖推奉教之尊，（汉高帝六年五月丙午诏曰：父有天下，传归于子。子有天下，尊归于父。朕被坚执锐，平暴乱，立诸侯，皆太公教诲也。今尊太公曰太上皇。）文王遂无忧之志。（《礼记》：无忧者其惟文王乎？以王季为父，以武王为子。）正名纪历，（“名”，一作“明”。）表运行于万方；宥过轻刑，流汪于四海。（，音秽。）欢呼蹈，遐迩攸同。臣某等亲奉圣谟，仰承大化，踊跃之至，倍万恒情。无任蹈舞欣庆之至。   
　　○礼部太上皇诰宜令皇帝即位贺表（顺宗立皇太子为皇帝，自称曰太上皇。皇帝即宪宗也。公在礼部作此表。）   
　　臣某等言：伏奉今日（《顺宗本纪》：永贞元年八月庚子。）太上皇制命，陛下即皇帝位。光奉宝图，丕承鸿业，溥天率土，庆跃难胜。臣某等诚喜诚，顿首顿首。   
　　臣闻皇建其极，存诸大训，帝出于《震》，著在《易经》。继明以照于四方，（《易》：大人以继明照于四方。）重熙以临于万国。动植品汇，永赖昭苏，山川鬼神，咸用欣戴。臣某等获备班列，亲仰圣明，踊跃之诚，倍万恒品。无任跃喜庆之至。   
　　○礼部贺立皇太子表（公为礼部郎官时作。）   
　　臣某等言：伏奉今月二十四日制，广陵郡王宜册为皇太子，改名某。（顺宗贞元二十一年三月二十四日，立子广陵王淳为太子，改名纯，即宪宗也。）仍令所司择日备礼册命者，天序有奉，皇图载宁，臣某等诚庆诚贺，顿首顿首。   
　　臣闻《尚书》载“以贞”之文，（《书》：一人元良，万邦以贞。）汉史传早建之义，（汉文帝元年，有司请早建太子。）不唯立爱，（《书》：立爱惟亲。）其在继明。（“其”，一作“期”。注见前。）陛下奉率前规，敷扬盛典，顾兹守器之重，（《易》：守器者莫若长子。）爰正承华之位。（承华，太子宫名。）尊义方之教，（《左传》：爱子，教之以义方。“尊”，一作“遵”。）载锡嘉名；（《离骚》：皇览揆予于初度兮，肇锡余以嘉名。此谓改名为纯也。）崇建树之礼，式光典命。以长而立，（《左传》：立嫡以长不以贤。）自符于慎择；必子之选，遂合于至公。邦本不摇，王业弥固。此皆宗社垂祉，启佑皇心，乾坤合谋，保安圣运，足以播休气于四海，洽大和于万灵，食毛含齿，所同欢庆。臣等奉承制命，蹈舞周行，踊跃之诚，倍百恒品。无任庆感悦之至。谨奉表陈贺以闻。   
　　○礼部贺皇太子册礼毕德音表（公为礼部郎官时作。）   
　　臣某等言：伏奉今日制，皇太子册礼云毕，思与万方，同其惠泽者。（贞元二十一年四月戊申，诏曰：册礼云毕，感庆交怀，思与万方同其惠泽。赦京城系囚，大辟降从流，流已下减一等。）盛典斯举，鸿恩遂行，凡在率土，不胜跃。臣某等诚喜诚贺，顿首顿首。   
　　伏惟皇帝陛下克奉神休，以正邦统。建天下之本，宗庙以安；致万国之贞，兆人攸赖。典册既备，庆泽载流。既广爱而推恩，亦好生而布德。缓刑而囹圄知感，进勋而嗣续增荣。（诏云：文武常参并州府县官子为父后者，赐勋两转。）崇教谕之方，忠良是举；（诏云：古之所以教太子，必茂选师传以翼辅之，法于训辞而行其典礼。左右前后，罔匪正人，是以教谕而成德也。给事中陆质、中书舍人崔枢，积学懿文，守经据古，夙夜讲习，庶叶于中，并充皇太子侍读。）严赞襄之礼，（“襄”，一作“相”。）赐与有加。旌孝悌以厚于人伦，（诏云：天下孝子顺孙先旌表门闾者，委所管州县各加存恤。）敬鬼神而修其祀事。况行礼之日，则屏翳收迹，（屏翳，云师也。）太阳宣精。用彰出震之休，（《易》帝出乎震。）更表重离之曜。神化旁畅，皇风远扬，自华及夷，异俗同庆。臣等谬参著定，（著定，位序也。）倍百恒情。无任欢庆踊跃之至。   
　　○为王京兆皇帝即位礼毕贺表（王京兆名权。贞元二十一年二月，自鸿胪卿为京兆尹。宪宗即位，公为代作贺表。下又有代作贺表，凡五首。）   
　　臣某等言：臣闻大人继明，百神所以受职；天子有道，（《左传》：天子有道，守在四夷。）万国由是承风。伏以皇帝陛下缵圣垂休，顺时御极，负而外朝夷夏，（《礼记·明堂位》：天子负斧南面而立。注云：负，背也。，户牖间也。，隐岂切。）践祚而统和天人。（班固《东都赋》：灵台明堂，统和天人。）幽明感通。遐迩昭泰，遂使祥光下烛，嘉气旁通，周王谢流火之符，（《书》：周武王渡孟津，白鱼入于王舟，有火复于王屋，流而为乌。）《鲁史》愧书云之典，（《左传》僖五年，凡分至启闭必书云物，为备故也。）食毛含齿，（食毛者，食土之毛也。）欢无穷。臣某等幸睹昌时，获奉大庆，踊跃之至，倍万恒情。无任蹈舞欣跃之至。   
　　○代韦中丞贺元和大赦表（宪宗即位之明年，改元大赦。公到永之初，与刺史韦君作也。公在永凡十年，历刺史者六人，韦其姓者二，而其名不可考。）   
　　臣某言：伏奉正月二日制，大赦天下，永贞二年宜改元和元年。太阳既升，煦育资始，霈泽斯降，膏润无遗。臣某诚庆诚贺，顿首顿首。   
　　伏惟皇帝陛下仁化旁流，孝理弘阐，纪元示布和之令，（《周礼》：正月之吉，始和，布政于邦国都鄙。）肆眚见恤人之心。（《书》：眚灾肆赦。《左传》庄二十二年正月，肆大眚。）旷然涤瑕，得以迁善，涣发大号，申明旧章。农有薄征，（《周礼》：薄征缓刑，施舍已责。）市无强价。（《左传》“价”作“贾”，贾，买也。）勋勤是录，爵秩以班。宠宁间于幽明，泽必周于夷夏，近甸轻榷酤之入，远人忘水旱之灾。既行庆于官僚，亦推恩于天属，诸生喜黉塾之广，庶老加絮帛之优。量入所以备凶，兴廉期于变俗。爰褒有客。（《诗·周颂·有客》，谓二王之后为客。）尊贤之典惟新；载奉素王，宗予之道斯在。（《礼户·檀弓》：孔子曰：“天下孰能宗予。”）纶言一降，庶政毕行，怀生之伦，感悦无量。臣某等守在遐远，亲奉诏条，踊跃之诚，倍百恒品。无任感恩舞屏营之至。   
　　○礼部贺册太上皇后表（永贞元年八月，顺宗立皇太子为皇帝，自称太上皇。立良娣王氏为太上皇后。今表所贺即此也。董氏册太上德妃，《本纪》不载。公时尚在礼部云。）   
　　臣某等言：伏奉今月日诰，良娣王氏册太上皇后，良媛董氏册太上皇德妃，宜令所司备礼册命者。（永贞元年八月辛丑，太上皇诰曰：良娣王氏，家承茂族，德冠中宫，雅修彤管之规，克佩姆师之训。自服勤苹藻，祗奉宗祧，令范益彰，母仪斯著。宜正长秋之位，以明继体之尊。良媛董氏，备位后庭，素称淑慎，进升号位，礼亦宜之。良娣可册为太上皇后，良媛宜册为太上皇德妃。仍令所司备礼，择日册命。娣，音弟。太子有妃，有良娣。媛，于眷切。）母仪有光，坤道克顺，阴教方行于万国，内理克和于六宫。（《周礼·内宰》：以阴礼教六宫，以阴礼教九嫔。《礼记》：天子后立六宫、三夫人、九嫔、二十七世妇、八十一御妻、以听天下之内治。一本“克”字作“已”。）臣某等诚庆诚贺，顿首顿首。   
　　伏惟皇帝陛下对若天休，奉扬睿旨，长秋既登其正位，（长秋，皇后宫名。）榆狄亦被于恩光。（内司服掌王后之六服：衣、榆狄、阙狄、鞠衣、展衣、缘衣、素沙。）奉养见三朝之安，（《礼记》：文王之为世子，朝于王季，日三。鸡初鸣而衣服，至于寝门外，问内竖之御者曰：“今日安否？何如？”内竖曰：“安。”文王乃喜。及日中，又至，亦如之。及暮，又至，亦如之。）周旋有四星之辅。（《史记·天官书》：后宫四星，末大星，正妃；余三星，后宫之属。）岂独配乾称大。（一本作“大”。）助日为明，所以表王化之源，知孝悌之本，冠映千古，仪刑四方。臣某等捧戴施行，踊跃无地。无任蹈舞欣喜之至。   
　　○礼部贺太上皇后册毕贺表   
　　臣某等言：今月日太上皇后册礼云毕，率土臣妾，庆无穷。臣某等诚庆诚贺，顿首顿首。   
　　伏以太上皇后著虞嫔之至德，（《书》，厘降二女于妫，嫔于虞。嫔，妇也。）嗣周母之徽音。（《诗》：大姒嗣徽音。徽，美也。）表率六宫，明彰万国。陛下克修理本，以畅化源，神道知事地之方，人伦识尊亲之大。岂惟妇顺斯备，（《礼记》：成妇礼，明妇顺，又申之以著代，所以重责妇顺焉者也。）阴礼用修，足以播正始于王风，（《诗》：《周南》、《召南》，正始之道，王化之基。一本作“国风”。）致时雍于帝典。臣某等谬尘荣位，获睹盛仪，踊跃之诚，倍百恒品。（“百”，一作“万”。）   
　　○贺皇太子笺（皇太子，宪宗也。时公尚在南宫，代一藩臣作。）   
　　某言：伏奉日月制书，（贞元二十一年四月癸卯，立广陵王为皇太子。）殿下祗膺茂典，位副青宫，（青宫，东宫也。《神异经》曰：东方有宫，青石为墙，高三仞，门有银榜，以青石碧镂，题曰天地长男之宫。）温文光三善之名，（《礼记》：行一物而三善皆得者，唯世子而已。其齿于学之谓也。其一，知父子之礼；其二，知君臣之义；其三，知长幼之节。）继照协重离之庆。（《易》：明两作离，大人以继明照于四方。）万叶固本，群方宅心，含生之徒，孰不欣戴！况某夙蒙期奖，职在藩方，欢之诚，倍万恒品。   
　　○御史台贺嘉禾表（公贞元十九年尚为监察御史，至二十一年方迁礼部员外郎，当是为御史时作也。）   
　　臣某言：今月日宰臣以幽州（一有“华州”字。）所进《嘉禾图》各一轴（幽州节度使刘济所进。）示百僚者。伏以嘉谷顺成，灵贶昭格，天人合应，遐迩同风。臣某诚欢诚庆，顿首顿首。   
　　伏惟皇帝陛下睿谋广运，神化旁行，植物知仁，祥图应圣。灵岳不愆于赞，（灵岳，谓北岳也。）燕谷用遂于生成。（刘向《别录》曰：邹衍在燕，燕有谷，地美而寒，不生五谷。邹子居之，吹律而温气至，百谷生。今名为黍谷。）丰稔既均，知朔南之被泽；（《书》：朔南暨声教。）休嘉克协，见天地之同和。六穗惭称于汉臣，（司马相如《封禅书》：导一茎六穗于庖。注：导，择也。一茎六穗，谓嘉禾之米，于庖厨以供祭祀也。）异亩耻书于周典，（《书》：唐叔得禾，异亩同颖，献诸天子。）自中形外，均庆同欢。臣某谬职宪司，获睹休瑞，无任跃之至。   
　　○礼部贺嘉禾及芝草表（公为礼部员外郎时作。时贞元二十一年。史不书。）   
　　臣某等言：伏见今月某日内出剑南所进《嘉禾图》（剑南西川节度使韦皋所进。）及陕州所进紫芝草（虢陕观察使崔宗所进。）示百寮者。珍图焕开，瑞彩交映，遐迩偕至，福应攸同。臣某等诚庆诚贺，顿首顿首。   
　　伏惟皇帝陛下缉熙至道，保合大和，（《易》：保合大和。）天惟发祥，（《诗》：长发其祥。）地不爱宝，嘉禾擢质，灵草抽英。献于王庭，唐叔惭同颖之异；（见上注。）荐诸郊庙，《班史》谢连叶之奇。（《汉书·武帝纪》：甘泉宫生芝草，九茎连叶。乃作《芝房之歌》，以荐郊庙。）既呈之祥，（《诗》：黍稷。，鱼纪、鱼力二切，盛貌。）更睹煌煌之秀。丰年斯著，圣寿用彰，饮和之人，欢无极。臣某等优游至化，披玩殊姿，庆之诚，倍百恒品。   
　　○京兆府贺嘉瓜白兔连理棠树等表（当是贞元十八年，公在蓝田县尉时作。史不书。）   
　　臣某言：今月日，中使王自宁出徐州刺史张所进《嘉瓜图》（贞元十六年六月，以徐泗濠节度使张建封之子为徐州刺史、节度观察留后。）及白兔儿一，并出陈、许等州观察使上官说所进许州《连理棠树图》（贞元十五年八月，以上官说为陈、许等州观察使。）示百寮者。惟天眷命，是降百祥，（《书》：作善降之百祥。）惟圣钦承，用膺多福。臣某诚庆诚贺，顿首顿首。   
　　臣伏以大和所蒸，至德斯应，图物献瑞，周于远方。神瓜合形，式表绵绵之庆；（《诗》：绵绵瓜瓞。）异棠连质，用彰烨烨之荣。（烨，音叶。“荣”字一作“休”。）况金风发祥，白兔来扰，（扰，驯也。）告有秋之嘉应，著成岁于神功。杂Ш纷纶，（Ш，音沓。）如山斯委。人尽登于寿域，物咸畅于薰风。况臣特感深恩，欣逢众瑞，踊跃之至，倍万恒情。   
　　○礼部贺甘露表（已下四表，皆公贞元二十一年二月迁礼部员外郎掌尚书笺表时作。）   
　　臣某言：中使王自宁至，伏奉宣圣旨，出延和殿前丁香树甘露一大合示宰臣；未时，又出一大合，令明日示百寮，甘露见降未止者。玄化升闻，灵贶昭答，必呈尤毕之应，以告天地之和。臣某诚欢诚庆，顿首顿首。   
　　伏惟皇帝陛下均煦育之功，敷渗漉之泽。（司马相如《封禅颂》：滋液渗漉，何生不育。渗漉，谓润泽下究也。）大和潜达，瑞克彰，发于天霄，特降宫树。朝光初烛，方湛湛而不希；（《诗》：湛湛露斯，匪阳不希。）畏景转炎，更而未已。（《诗》：零露。）缀叶而珠玑积耀，盈器而冰玉呈姿，芳袭椒兰，味兼饴醴。（饴，音怡。饧也。）然则零其庭而著异，（扬雄云：昔二帝三王，国家殷富，上下交足，故有甘露零其庭。）纪于年以标奇，（汉宣帝元康元年，甘露降未央宫，大赦。于是以纪其年。）徒矜往辰，孰并兹日。况树有丁香之珍，殿即延和之号，所以著芳风之远播，期圣寿于无疆。事绝古今，庆传遐迩。臣谬承渥泽，获睹殊祥，跃之诚，倍万恒品。   
　　○礼部贺白龙并青莲花合欢莲子黄瓜等表（或注云“京兆”，恐非是。）   
　　臣某言：伏见今月日，内出沧洲所进《白龙见图》，又出西内定礼池中青莲花，并神龙寺前合欢莲子示百僚。二十三日，又出盐州所进《合欢黄瓜图》者。二气交泰，万国同和，动植思协于殊祥，遐迩毕呈其嘉应，披图按牒，圣理彰明。臣诚欢诚庆，顿首顿首。   
　　伏以天道非远，睿感必通，迭瑞重祥，累集宫禁，池莲表异，灵化非常。敷彼青光，征佛书而尤绝；成其嘉实，验祥经而甚稀。积庆旁流，自中徂外。遂使龙腾白质，乘秋果应于金行；瓜合黄中，表圣更彰于土德。远通边徼，（边徼，谓沧盐也。）近出苑园，（谓定礼池也。）合庆同欢，周于亿兆。况复邦畿之内，雨霁必时，宿麦大穰，嘉谷滋茂，和风孕育，灵气陶蒸。是皆发自帝心，达于天意，周流升降，成此岁功，惠彼群生，自为嘉瑞。臣某深惟多幸，获遇斯时，观灵贶之备臻，知人和之溥洽。无任庆跃蹈之至。   
　　○礼部贺白鹊表   
　　臣某言：伏奉进旨宣示前件白鹊者。霜毛皎洁，玉羽鲜明，色实殊常，性惟驯狎。臣闻圣王之德，无所不至，有感则应，无幽不通。伏惟陛下恩沾动植，仁洽飞翔，故得兹禽，呈休效质。伏以白者正色，实表金方，鹊以知来，（《淮南子》：乾鹊知来而不知往。）式彰寇服。用符归化之兆，克耀太平之阶。臣职参禁垣，获睹嘉瑞，无任庆之至。   
　　○礼部贺嘉瓜表   
　　臣某等，今日内出浙东观察使贾全（贞元十八年正月，以常州刺史贾全为浙东观察使。）所进越州山阴县移风乡百姓王献朝园内《产嘉瓜二实同蒂图》示百寮者。宝祚惟新，（贞元二十一年正月丙申，顺宗即位。）嘉瑞来应，式彰圣德，更表天心。臣某等诚庆诚贺，顿首顿首。   
　　伏惟皇帝陛下，保合大和，缉熙庶类，德馨上达，（《书》：黍稷非馨，明德惟馨。）神化旁行。嘉瓜发祥，来自侯服。质惟同蒂，见车书之永均；地则移风，知化育之方始。虽七月而食，豳土歌王业之难；（《诗·七月》陈王业也。周公遭变，故陈后稷先公风化之所由，致王业之艰难也。七月食瓜，八月断壶。又《大戴礼》：五月治瓜，七月食瓜。）五色称珍，东陵咏嘉宾之会，（汉邵平故为秦东陵侯，秦破，为布衣，种瓜长安城东，瓜美，世号东陵瓜。阮嗣宗诗：昔闻东陵瓜，近在青门外。连畛距阡陌，子母相钩带。五色曜朝日，嘉宾四面会。）未闻感通若斯昭著者也。臣某等遭逢圣运，亲仰珍图，跃之诚，倍百恒品。无任庆悦之至。   
　　○为王京兆贺嘉莲表（王京兆，权也。已见上贺《皇帝即位表》题注。公尚为礼部员外郎时作，永贞元年也。是年九月，公出刺邵州，十一月，权亦贬矣。）   
　　臣某言：今日某时，中使某奉宣圣旨，出西内神龙寺前水渠内《合欢莲花图》一轴示百寮者。祥图焕开，异彩交映，赞天地之合德，表神人之同欢，臣某诚欢诚庆，顿首顿首。   
　　伏惟皇帝陛下道协重华，（《书》：重华协于帝。）庆传种德。（《书》：皋陶迈种德。李氏，皋陶之后，故云。）陶阴阳之粹美，孕造化之精英。吉庆每见于天心，发祥必自于禁掖。是使双华擢秀，连蒂垂芳，香激大王之风，（宋玉云：此独大王之雄风也。）影耀天泉之水。（沈约《宋书》：文帝永嘉二十一年，天渊池二莲同干。）焕开宫沼，旁映给园，（谓给孤独园，指言神龙寺也。）灵贶应期，天龙护圣。宝历超于小劫，神功允洽于大千。臣某获睹升平，滥居荣宠，闻瑞应而称庆，仰缋事而增欢。（《论语》：绘事后素。“绘”或作“缋”。）无任蹈喜跃之至。   
　　○为王京兆贺雨表一   
　　臣某言：臣昨日面奉进旨，以近日少雨，今月内无雨，即须祈祷，今日便降甘雨者。天且不违，神必有据，密云与纶言继发，时雨将天泽并流。臣某诚欢诚庆，顿首顿首。   
　　伏惟皇帝陛下忧切蒸黎，虑深稼穑，思彼未兆，防于无形。渗漉每出于湛恩，变化亦随于广运。宸衷暂惕，已矫御天之龙；（《易》：时乘六龙以御天。）圣谟既宣，遂洽漏泉之泽。（吾丘寿王曰：“德泽上昭，天下漏泉。”）ЩЪ周布，（Щ。上徒感切，Ъ音队。黑云也。）霏微四施，黍稷尽成，公私皆及。（《诗》：雨我公田，遂及我私。）野夫鼓舞，知帝力之玄通；官吏欢呼，见天心之默喻。臣某牧人京邑，动仰皇灵，渥泽徒加，涓滴无助。无任感悦屏营之至。   
　　○王京兆贺雨表二   
　　臣某言：伏见今月二十四日，时雨溥降。伏以圣心积念，天意遽回，移造化之玄功，革阴阳之常数。臣某诚庆诚，顿首顿首。   
　　皇帝陛下仁育苍生，恩同赤子。自顷天雨未降，时稼或愆，贬食斋戒，至诚幽达。又虑宿麦无备，播种失时，出于宸衷，特令赈贷。睿谟潜运，甘雨遂周。布垂阴，（司马相如《封禅书》：匪惟雨之，又润泽之；匪唯偏我，汜布之。布，布遍也。）随圣泽而俱远；滂沱积润，与恩波而共深。臣某才术无闻，谬司邦甸，生成必资于帝力，进退何补于天工。沐浴大和，惭荷无极，无任庆跃屏营之至。   
　　○王京兆贺雨表三   
　　臣某言：今月十三日面奉进旨，缘自春来少雨，宜即差官精诚祈祷者。十四日，臣便差官分赴灵迹，其日云阴四合，至十五日，甘雨遂降。   
　　伏惟皇帝陛下言为神化，动合天心，未成旱之虞，已积忧勤之虑。众灵受职，荟蔚且跻于南山，（《诗》：荟兮蔚兮，南山朝齐。荟，乌外切。蔚，於贵切。）百谷仰荣，（《左传》：犹百谷之仰膏雨也。）滂霈遂沾于东作。睿谟朝降，膏泽夕周，知天人之已交，识阴阳之不测。然则周王徒勤于方社，（《诗》：以社以方，我田既臧。谓有事于山川也。一本作“方岳”。）殷帝虚美于桑林。（《吕氏春秋》：昔殷汤克夏，五年不雨。汤乃以身祷于桑林，剪其发，割其爪，以为牺，用祈福于上帝。）岂若无灾而早图，未祷而先应。化超前圣，道贯重玄，遍野同欢，倾都相庆。臣之欣跃，倍万恒情。   
　　○王京兆贺雨表四   
　　臣某言：臣于三月二十九日奉进旨于诸灵迹处祈雨，至三十日甘雨遂降者。臣闻惟圣有作，先天不违，发令而祥风已兴。（《班固传》云：习习祥风，祁祁甘雨。）致诚而玄液旋被。臣某诚欢诚贺，顿首顿首。   
　　伏惟皇帝陛下侧身防患，道迈周王，（《诗·江汉》：侧身修行，欲销去之。）尽力勤人，功超夏后。（《论语》：禹卑宫室而尽力乎沟洫。）圣谟广运，驱百灵以从风；神化旁行，滋五稼而流泽。（五稼，五谷也。）油云四合，（《孟子》：天油然作云。）膏雨溥周，（《诗》：黍苗，阴雨膏之。）农壤遂一于肥硗，（丘交切。与“尧”同。“农壤”，一作“丰穰”。）渗漉尽沾于遐迩。蒸黎咏德，知必自于圣心；草木欣荣，如有感于皇化。有年之庆，实在于斯。臣以无能，谬领京邑，上劳宸虑，运此岁功。无任喜惧屏营之至。   
　　○贺亲自祈雨有应表五（或亦以为代王京兆。然观表言得上都院官金部员外郎韩述状报，必代外州刺史所上。在永时代人作也。）   
　　臣某言：臣得上都院官金部员外郎韩述状报，以时雨未降，亲自于龙堂祈祷，有灵禽群翔，自成行列，如随威凤。（汉宣帝神爵元年，诏曰：南郡获白虎威凤为宝。晋灼曰：威凤，凤之有威仪者。）以翼龙舟，其日降雨者。   
　　伏以时或愆阳，（《左传》：冬无愆阳，夏无伏阴。）岁之常候，式当圣日，无害丰年。陛下敦本务农，忧人闵雨，宸虑所至，天心自通。故得瑞鸟迎舟，掩商羊之舞；（《家语》：齐有一足之鸟，舒翅而跳。齐侯遣使访孔子，孔子曰：“此鸟名商羊。昔童谣云：天将大雨，商羊鼓舞。其应至矣，将有水灾。”）仙云覆水，协从龙之征。（《易》：云从龙，风从虎。）初泛洒于上宫，遂滂霈于率土。自中徂外，皆荷生成，雨公及私，（《诗》：雨我公田，遂及我私。）靡不硕茂。殷后徒勤于自翦，（见上注。）周公空愧于舞雩。（《周礼·春官》：女巫掌岁旱则舞雩。）臣下庸虚，谬司垣翰，有年之庆，惟圣之功。臣不任（云云。）   　    　        　    　 
●卷三十八·表 
○为裴中丞贺克东平赦表（裴中丞，桂管观察使裴行立也。） 
　　臣某言：伏奉月日德音，以淄青荡平，褒功宥罪，布告遐迩者。（元和十四年二月，淄青都知兵马使刘悟，斩其节度使李师道以降。诏天下系囚死罪降从流，流已下放。）臣闻肃杀之后，每致阳和；雷霆既施，必闻膏泽。伏惟陛下体乾刚以运行，协坤元之翕。（《易》：至哉坤元。又曰：坤，其静也翕，其动也辟，是以广生焉。）百灵受职，六合从风。（天地四方曰六合。）阻兵怙乱者，（《左氏传》云：州吁阻兵而安忍。阻，恃也。）必就枭擒；怀忠抱义者，无不甄录。（甄，居延切。陶甄也。）激其效顺，特加旄节之荣；（是月，以悟为义成军节度使。）宠以元功，遂兼鼎铉之任。（癸丑，魏博节度使田弘正加检校司徒、同中书门下平章事。弘正亦讨师道者，故有是命。《易》曰：鼎玉铉。铉，胡犬切。扛鼎耳也。）戎行穷赏赍之重，（行，胡刚切。）死事极褒恤之优，劫胁之役尽除，聚敛之名皆去。伤痍受煦，老疾加恩，丰财已复其征徭，（复其征徭，谓复除徭役也。）赐种更盈于种种。（《诗》：黍稷种。先种后熟曰种，后种先熟曰，种，音童。，音陆。）严山川之祀，神必有依；申义烈之家，物无不感。周王推忠厚之化，（《诗》：周家忠厚，仁及草木。）汉帝惭恺悌之风，太平之德，斯为至盛。（一作“太平之业既崇，中兴之德斯至”。）然则虞巡可复，告成将庆于岱宗；（《书》：岁二月东巡守，至于岱宗，柴。岱宗在兖州，而兖属淄青，今兖州既复，故及之。）汉典方行。（汉武帝元封元年，登封太山，应劭云：功成治定，告成于天。汉典谓此也。）讲礼再荣于阙里。（汉章帝元和二年，东巡守，过鲁，幸阙里，以太牢祠孔子。兖州，鲁地。）臣谬膺重寄，获睹大和，蹈之诚，倍万恒品。谨已施行郡邑，宣示军戎，莫不动地欢呼，若醉千锺之酒；（孔融《与魏武书》曰：尧非千钟，无以建太平；孔非百觚，无以堪上圣。）腾天鼓舞，如闻九奏之音。（《周礼·锺师》注云：王出入，奏王夏；尸出入，秦肆夏；牲出入，奏昭夏；四方宾来，奏纳夏；臣有功，奏章夏；夫人祭，奏齐夏；族人侍，奏族夏；客醉而出，奏陔夏；公出入，奏骜夏。是为九奏。《史记》，钧天广乐，九奏万舞。）无任庆贺踊跃之至。   
　　○柳州贺破东平表   
　　臣某言：即日被观察使牒。（桂管观察使牒也，）李师道以月日克就枭戮者。帝德广运，唐命惟新，（《诗》：周虽旧邦，其命惟新。）霾а廓清，（《诗》，终风且霾。终风且а。霾，雨土。а，阴而风也。霾，音埋，又莫拜切。а，音翳。）天地贞观，（《易》：天地之道，贞观者也。）率土臣庶，庆无涯。   
　　伏惟睿圣文武皇帝陛下，威使百神，德消六。（《五行传》云：凡六之作。说曰：气之相伤谓之。六，六事之也。，音戾。俗作氵尔。）天降宝运，时归太平。自克夏擒吴。（夏，谓夏绥银节度使杨惠琳。吴，谓镇海节度使李。）剪蜀平蔡，（蜀，谓西川节度留后刘辟。蔡，谓淮西节度吴元济。）殊类稽颡，群疑革心。唯此凶妖，尚闻悖慢，庭议既得，庙谟必臧。（“谟”，一作“谋”。）旌旗烛耀于洪河，金鼓震惊于灵岳。（灵岳，太山。）郓城自溃，宁同莒、鲁之争；（《左传》昭元年，莒鲁争郓，为日久矣。二十九年十月，郓溃。子厚盖谓师道初治郓州城堑，修守备，而其将刘悟，乃与诸军卷旗束甲，还取郓州，以求效顺故也。）齐地悉平，无俟耿、陈之战。（汉光武初兴，时长安政乱，张步起琅邪。五年，帝乃遣耿率刘歆陈俊二将军讨之，战於临淄，步众大败，步乃斩苏茂以降。复引兵至城阳，降五校余党，齐地悉平。琅邪、临淄，即青、沂海二州之属邑也。）五兵永戢，（《周礼》：司兵掌五兵五盾。）七德无亏，（《左传》：武有七德，我无一焉。）含生比尧、舜之仁，（董仲舒《策》：尧、舜行德，则民仁寿。）率土陋成、康之俗。（晏本更有“伏以舜念克勤，禹思受益。无疆惟恤，既闻致理之方；靡不有初，愿献持盈之诫”六句。）介丘雾息，已望翠华之来；（介丘，太山。《选·南都赋》：望翠华之葳蕤。注：翠华，车盖也。）沂水风生，更起舞雩之咏。（沂水，属沂州，亦淄、青十二州之一也。《论语》：浴乎沂，风乎舞雩，咏而归。）千岁之统，（司马迁《自序》曰：今天子接千岁之统，封太山，而余不得从行。）实在于斯，臣守在蛮荒，获承大庆，蹈之至，倍万恒情。   
　　○代裴中丞贺分淄青为三道节度表   
　　臣某言：伏见某月日制，分淄青诸州为三道节度、都团练、观察等使者。（元和十四年二月，命户部侍郎杨於陵为淄青宣抚使，令分师道所管十二州为三道。於陵按图籍，视土地远近，计士马众寡，校仓库虚实，使之适均，以郓、曹、濮为一道，淄、青、齐、登、莱为一道，兖、海、沂、密为一道，此三道之所以分也。）蛇豕之穴，（《左传》：吴为封豕长蛇，荐食上国。）忽为乐郊，（《诗》：适彼乐郊。）氛之余，尽成和气。   
　　伏惟皇帝陛下，天付昌期，神开宝历，复升平之土宇，拔妖孽之根源。自西自东，不违于指顾；我疆我理，（《诗》：我疆我理，南东其亩。）咸得其区分。山川备临制之形，道途适征徭之便，俾侯既定，（《诗》：俾侯于鲁，大启尔宇。）赐履以宁。（《左传》僖四年，管仲曰：“昔召康公命我先君太公曰：五侯九伯，汝实征之，以夹辅周室，赐我先君履，东至于海，西至于河，南至于穆陵，北至于无棣。”）异青、兖之封，爰从古制；解曹、卫之地，实契雅谋。（《左传》僖二十八年，晋文公分曹卫之地以畀宋人。一作“新谋”）车甲永藏，马牛勿用，俗被雍熙之化，代知仁寿之期。农事载盛于耨芟，儒风重兴于俎豆。足使季札观鲁，更陈南之仪；（《左传》襄公二十九年，吴季札聘鲁，请观周乐。见舞象Ω南者，曰：“美哉！犹有憾。”按注云：南，以舞也，文王之乐。此言鲁地自是有礼之可观也。）山甫徂齐，复正东方之赋。（《诗·民》：王命仲山甫，城彼东方。仲山甫徂齐，式遄其归。注：东方，齐也。盖去薄姑而迁于临淄。临淄，已见上注。）臣总戎远地，不获陪贺阙庭。（云云。）   
　　○为韦侍郎贺布衣窦群除右拾遗表（《新、旧史》皆云擢群为左拾遗，而诸本皆题云右拾遗，未知孰是。据《窦群传》，韦夏卿为京兆尹时荐群。《夏卿传》，先为吏部侍郎，后转京兆尹太子宾客以至于卒。恐不当作韦侍郎，公时为集贤正字。）   
　　臣某伏见今月日制，除布衣窦群右拾遗者。（群，字丹列，京兆金城人。以处士隐于毗陵，苏州刺史韦夏卿荐之朝，并表其所为书数十篇，不召。贞元十六年十一月，夏卿为京兆尹，复言之。十八年三月，召群为左拾遗。按《群传》云：陛下即位二十年，始自草茅擢臣为拾遗。盖自大历十四年己未，至贞元十四年戊寅，德宗即位，为二十年。）臣闻直道之行，（《论语》：三代之所以直道而行也。）四方向德，逸人是举，天下归心。（《论语》：举逸民，天下之民归心焉。）   
　　臣伏以窦群肥遁居贞，（《易》：肥遁无不利。又曰：遁，亨，小利贞。肥，优也。）包蒙养正，（《易》：包蒙吉。又曰：蒙以养正，圣功也。）学术精果，操行坚明，赞咏道真，以求其志。臣顷守藩服，（谓在苏州。）特所委知，及归朝廷，辄有闻荐。庶逃窃位之责。（孔子曰：“臧文仲其窃位者欤？知柳下惠之贤而不与立也。”）以塞旷官之尤。（《书》：无旷庶官。旷，废也。）岂谓天听曲从，瞽言无废，况谏诤之职，政化是参。擢於布衣，久无其比，周行庆。（《诗》：嗟我怀人，置彼周行。周行，列位也。）林薮震惊。晦迹宁虑于遗贤，怀才尽思于展效。臣以性本庸疏，动无裨益，唯思进拔，以报恩荣。区区恳诚，实贯金石。言而不废，（孔子曰：“君子不以言举人，不以人废言。”）微臣敢窃于荐雄；（《扬雄传赞》：雄年四十余，自蜀来京师。大司马车骑将军王音奇其文雅，召以为门下吏，荐雄待诏。）德必有邻，（《论语》：德不孤，必有邻。）圣代式光于尊隗。（《史记》：燕昭王欲厚币以招贤者，谓郭隗曰：“诚欲得贤士与共国，以雪先王之耻。”隗曰：“王必欲致士，先从隗始。况贤于隗者，岂远千里哉！”“代”，一作“政”。）自群受命，冀复面陈，迫以疾病，接于休假。注心蓄念，寤寐兢惶。无任喜跃屏营之至。   
　　○为樊左丞让官表（樊左丞，或作韦左丞，其名字年月未详，然当在京师时作。附次贞元十五、六年之文后。）   
　　臣某言：伏奉今月二十八日制，除臣尚书左丞。宠命俯临，惭颜自失。泛大鲸之海，但觉魂摇，戴巨鳌之山，（《列子》：渤海之东，有无底之谷，其中有五山焉，常随潮波上下，带恐流于西极，乃命禺︹，使巨鳌十五举首而戴之，五山始峙而不动。）未如恩重。   
　　臣闻尚书百揆，翊亮万机，故天上尊北斗中枢，（天上，作太上。）陛下有南宫左辖。（李固《策》曰：陛下之有尚书，犹天之有北斗也。北斗为天喉舌，尚书亦为陛下喉舌。左辖，即左丞。）晋升孔坦，谅直当时；（孔坦，字君平。咸和初，为尚书左丞，深为台中之所敬惮。卒赠光禄勋，谥曰简谅。）汉拜杨乔，闲练故事。（后汉杨乔，桓帝时为尚书，后以党锢坐狱。窦武上疏曰：“尚书郎杨乔等，文质彬彬，建明国典。陛下乃委任近习，专任饕餮，宜以次贬黜，信任忠良。”于是帝意稍解。）庶得百僚有惮于会府，诸侯取法于京师。臣实讠叟才，（讠叟，先乌切。小也。《礼记》：足以讠叟闻。）谬登清贯。握兰起草，（《汉官仪》：尚书郎主作文书起草，直于建礼门内，怀香握兰，趋走于丹墀。）昔紊朝经；剖竹颁条，（汉文帝初与郡守为竹使符。以竹箭五枚，长五寸，镌刻篆书第一至第五。各分其半，右留京师，左以与之，故云剖竹。又武帝初置部刺史，掌奉诏六条察州。）近贻人瘼。备历中外，无闻声彩。版图再缉，贡赋未均于九州；（谓为户部尚书。）铜印更操，威仪不检于三署。（蔡质《汉仪》曰：尚书郎初从三署试，初上台称守尚书郎中，岁满称尚书郎，三年称侍郎。又汉中郎将分掌三署郎，有议郎中郎比六百石，侍郎比三百石，郎中比二百石。）次郎补阙，岂易其人？圣主求才，宜难此受。窃谓旁求俊，（《书》：旁求俊，启迪後人。）侧访瑰奇，（瑰，古回切。）必使德合准绳，言成纲纪，兴化致理，时无间言。况安上必在于荐贤，危身莫逾于旷职。倘蒙垂收紫涣，（旧传武都紫泥用封玺，故诏有紫泥之名。今阶州故武都山水皆赤，为泥正紫色。然泥安能作封？当是用为印色耳。涣者，取《易》“涣汗其大号”之意。今本作“紫绶”，非。）俯矜丹诚，愚臣保陈力之言，（孔子曰：“陈力就列，不能者止。”）圣鉴有责成之地。无任冒惶悚之极。（，他典切。）谨诣朝堂，奉表陈让以闻。臣所让人，别状封进。   
　　○为王户部荐李谅表（贞元二十一年五月，以王叔文为户部侍郎，职如故，表是时作。）   
　　臣某言：臣闻知贤必进，忠臣之大方；择善而居，（一作“举”。）明主之要道。况臣特受恩遇，超绝古今，报国之诚，寤寐深切。（“深”，一作“斯”。）是敢竭愚臣之微分，助陛下之至明，恢张羽仪，弘辅治化。（“治”，一作“理”。）臣某诚惶诚恐，顿首顿首。   
　　窃见新授某官李谅，清明直方，柔惠端信，强以有礼，敏而甚文，（“敏”，一作“干”。）求之后来，略无其比。臣自任度支等副使，（贞元二十一年三月，以叔文为度支、盐铁副使。）以谅为巡官，未及荐闻，至某月日荆南奏官敕下赴本道。谅实国器，合在朝行，臣之所知，尤惜其去。伏望天恩授以谏官，使备献纳，冀它日公卿之任，斯焉取斯。则圣朝无乏士之名，微臣缓蔽贤之罚。（汉武帝诏：进贤受上赏，蔽贤蒙显戮。）无任诚恳屏营之至。   
　　○为户部王叔文陈情表（叔文本传，言叔文母死，匿丧不发，置酒翰林，自称亲疾病，今当请急。左右窃语曰：“母死已腐，方留此，将何为？”此表即为叔文请急也。）   
　　臣某言：臣母刘氏，今月十三日，（贞元二十一年六月庚戌。）忽患风发动，（“”，一作“喑”。）状候非常，今虽似退，犹甚虚忄。（都活切。）惊惶忧苦，不知所图。臣唯一身，更无兄弟，侍疾尝药，难阙须臾。伏乞圣恩，停臣所职。今臣见在家扶侍，其官吏等并已发遣讫。   
　　臣以庸微，特承顾遇，拔自卑品，委以剧司。夙夜兢惶，唯思答效，至诚至恳，天卷所知。岂虑未效涓尘，遽迫方寸，（蜀先主南奔，诸葛亮、徐庶并从，为曹公所追，获庶母。庶辞先主而指其心曰：“本欲与将军共图伯业者，以此方寸之地也。今失老母，方寸乱矣。”）以开塞重轻之务，（谓为度支、盐铁转运副使。）加焦劳忧灼之怀，虽欲徇公，无由枉志。况忠孝同道，臣子之心，许国诚切于死生，报亲忍忘于顾复？（《诗》：顾我复我。）进退穷蹙，昧死上陈。候母刘氏疾小瘳，冀微臣驽蹇再效。（一本无此两句。）无任惶惧恳倒呜咽之至。（是月丁巳，叔文以母丧去位。）   
　　○代裴中丞谢讨黄少卿贼表（按史：贞元十年，黄洞首领黄少卿攻邕管等州，经略使孙公器请发岭南兵讨之，德宗不许。元和间，曰黄承庆，曰黄少度，曰黄昌沔昌，皆迭起为患。桂管观察使裴行立与容管经略使阳争欲攻讨，宪宗许之，实元和十四年也，表是时作。《新史·行立传》谓黄家洞贼叛，行立讨平之。而《资治通鉴》则曰行立、竟无功。其抵牾如此。韩文公尝有《论黄家贼事宜状》，其别白利害，正罪裴阳之轻用兵，诚得之矣。）   
　　臣某（云云：）既日奏事官米兰回伏奉手诏（云云）者。（元和十四年，诏桂管观察使裴行立讨黄洞蛮黄少卿。）臣闻肤革即平，虽疥癣而必去；（《国语》：伍胥谏吴王夫差曰：“今王非越是图，而齐、鲁以为忧。夫齐、鲁譬诸疾，疥癣也。”）豺狼已毙，在狐鼠而宜除。（《汉书·孙宝传》：侯文曰：“豺狼当道，安问狐狸。”）臣某。（中谢。）   
　　伏惟元和圣文神武法天应道皇帝陛下，受命上玄，底宁下土，凶渠尽殄，威武载扬。蠢尔腥膻，尚闻凌暴，灵旗斜指，（汉武帝为伐南越，告祷太一，以牡荆画幡日月北斗登龙，以象天一三星，为泰一锋，名曰灵旗。为兵祷，则太史奉以指所伐国。）铜兽俯临。（汉文帝二年，初与郡国为铜虎符第一至第五。国家当发兵遣使者至郡合符，符合，乃听受之。）三军知必胜之方，万姓喜永清之路，（《书》曰：永清四海。）微臣忝司戎律，亲列颜行，（《汉·严助传》：如使越人蒙死徼幸，以逆执事之颜行。注云：颜行，犹雁行，在前行，故曰颜也。行，户郎切。）蹑伏波之旧规，（汉光武建武十八年，遣伏波将军马援击交趾贼徵侧等。）乘下濑之故事。（汉武征南越、东瓯，有伏波、楼船、下濑、横海之号。元鼎五年，遣伏波将军路博德出桂阳，下湟水。甲为下濑将军，下苍梧。服虔曰：甲，故越人归汉者也。臣瓒曰：濑，湍也，吴、越谓之濑。桂阳、苍梧皆隶岭南，所谓黄贼，正为患于岭南耳。）尽瘁事国，（《诗》：或燕燕居息，或尽瘁事国。）期毕命于戈矛；不宿于家，思奋身于原野。即以今日某时出师就道，便披榛蹶石，摩垒陷坚，（《左传》宣十二年：楚许伯曰：“吾闻致师者，御靡旌，摩垒而还。”注云：摩，近也。）荡清海隅，永息边徼。（吉吊切，境也。）窃以材非充国，敢自赞于无逾；（汉神爵元年，西羌犯塞，时充国年七十余，上老之，使御史大夫邴吉问谁可将者。充国曰：“无逾于老臣者矣。”）志慕孟公，庶追纵于不伐。（《论语》：孟之反不伐，奔而殿。注：鲁大夫孟之侧与齐战，军大败。不自伐其功，故独殿后也。）谬承重委，寤寐兢惶。无任感恩陨越之至。   
　　○为裴中丞举人自代伐黄贼表   
　　伏以某官器宇端方，风姿详雅，谦虚内敏，筹略共推。前佐湖南，悉心匡佐；后历郡掾，深负政声。惠爱在人，奸邪屏息，勤劳已著，蛊无伦。（蛊，事也。《易》：父之蛊。）今黄贼尚据荒陬，犬巢未覆，倘以某代某之任，必能扫荡氛。（子鸩切。妖气也。）廓清海滨，窃惟斯人，雅堪厥职。（云云。）   
　　○为崔中丞请朝觐表（代桂管观察崔咏作也。或本以为崔能，非是。据《能传》，元和六年，为黔中观察使。长庆四年，为岭南节度使。初不为临桂，而长庆初，则公已死矣。当是崔咏无疑。元和十一年作也。）   
　　臣历刺三州，（咏累迁邓州刺史咏）连总二府，（《旧史》：宪宗元和五年八月，以邓州刺史崔咏为邕管经略使。八年十二月，复自邕管移桂管。）外任逾纪，入觐无阶，就日望云，魂飞心注。   
</div>
    <div class="pagination">
<a href="柳宗元集_page16.html">上一页</a><span>...</span><a href="柳宗元集_page12.html">12</a><a href="柳宗元集_page13.html">13</a><a href="柳宗元集_page14.html">14</a><a href="柳宗元集_page15.html">15</a><a href="柳宗元集_page16.html">16</a><span class="current-page">17</span><a href="柳宗元集_page18.html">18</a><a href="柳宗元集_page19.html">19</a><a href="柳宗元集_page20.html">20</a><a href="柳宗元集_page21.html">21</a><a href="柳宗元集_page22.html">22</a><span>...</span><a href="柳宗元集_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
