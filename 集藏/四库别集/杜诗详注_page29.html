<!DOCTYPE html>
<html>
<head>
    <meta charset="UTF-8">
    <title>杜诗详注 - 第 29 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杜诗详注 - 第 29 页/共 48 页</h1>
    <div class="content">　　杜诗详注巻十七
　　钦定四库全书
　　杜诗详注巻十八
　　翰林院编修仇兆鳌撰
　　偶题【鹤注当是大厯元年秋作】
　　文章千古事得失寸心知作者皆殊列名声岂浪垂骚人嗟不见汉道盛于斯前軰飞腾入余波绮丽为后贤兼旧制【郭作制一作例韵防例古或作列】歴代各清规【首叙诗学源流杜臆少陵一生精力用之文章始成一部诗集此篇乃一部杜诗总序而起二句乃一部杜诗所托胎者文章千古事便须有千古识力得失寸心知则寸心具有千古此文章家秘密藏为古今立言之标凖也作者殊列名不浪垂此二句又千古文人之总括谓其所就虽不同然寸心皆有独知者在也三百篇乃诗家鼻祖而骚体则裔孙也骚人不见则雅颂可知自苏李軰倡为五言汉道于斯为盛此又诗之大宗也前軰如建安黄初诸公飞腾而入至六朝尚绮丽亦其余波不可少也　兼旧制取材者广各清规命意特新　杜臆公诗尝言文章本小技于道未为尊此须识其道之所尊者安在得所尊则文垂千古失所尊则文止小技初无二义也　魏文帝典论文章经国之大业不朽之盛事此即千古事也曹植曰文之佳恶我自知之此即寸心知也　典论古之作者寄身于翰墨　荀子彼贵我名声　胡夏客曰骚人已往汉即有诗非悲骚人之不见也谢举诗望逺骚人歌　汉文帝纪登我汉道　梅福书汉之得贤于斯为盛　张缵赋前軰宿逹　楚辞吾令鳯凰飞腾兮　书余波入于流沙　刘桢诗绮丽不可忘　　徐景休叅同契序立法以传后贤　前汉朱博传　奉尊旧制杜预左传序据旧例而发义　宋书谢灵运传自灵均以来多歴年代　魏志太祖令曰邴原名高徳大清规邈世】法自儒家有心从弱嵗疲永懐江左逸多病【一作谢】邺中竒騄骥皆良马骐驎【一作麒麟】帯好皃车轮从已斵堂构惜【一作肯】仍亏漫作潜夫论虚传防妇碑【一作词　此叹诗学莫传　杜臆旧制清规法也儒家久已有之而妙从心悟自弱嵗曽殚精于此每永懐江左之逸却负病于邺中之竒江左诸公犹之騄骥无非良马乃曹家父子如骐驎又帯好皃此其独擅之竒也今自信车轮已斵而皃懒失学堂构仍亏能如曹家父子乎虽潜夫有论防妇有词竟莫为继述矣此所病于邺中竒也　张逺注公祖审言以诗名家故云儒家有即所谓诗是吾家事也心从弱嵗疲公诗谓读书破万巻语不惊人死不休皆可证也　前汉艺文志儒家者流又儒家言十八篇　弱嵗弱也隋孙万夀诗弱嵗逢知已　顔延之诗永怀交在昔赵曰江左逸如嵇阮鲍谢之徒邺中竒如建安七才子之类洙曰江左晋所都邺中魏所都东汉史论律谢臯苏而制令亟易又沈约表逺愧南董近谢迁固　騄骥句旧解作起下之词王右仲承上文解意于病字竒字皆有理防典论今之文人孔融陈琳王粲徐榦阮瑀应玚刘桢斯七人者于学无所遗于辞无所假咸自以骋騄骥于】
　　【千里仰齐足而并驰　吕氏春秋得十良马不如得一伯乐　胡夏客云麒麟好皃借用徐陵皃事　晋书张后传司马懿曰老物不足惜虑困我好皃耳　庄子轮扁对齐桓公曰夫斵轮徐则甘而不固疾则苦而不入不徐不疾得之于手应之于心臣不能以喻臣之子臣之子亦不能受之于臣是以行年七十而老斵轮　书若考作室既防法厥子乃弗肯堂矧肯构　后汉书王符字节信隐居著书三十余篇以讥当时失得不欲章显其名故号曰潜夫论　魏畧邯郸淳作曹娥碑蔡邕题其后曰黄绢防妇外孙虀臼杨修读之即解得曹操行三十里乃悟曰黄绢色丝絶字也防妇少女妙字也外孙女子之子好字也虀臼受辛之器辞字也言絶妙好辞】縁情慰【一作苦】漂荡抱疾屡迁移经济慙长防飞栖假一枝【此下叙客防情事　杜臆縁情用陆机语谓作诗也诗縁情生止自慰其漂荡而抱疾累迁又自疏其漂荡也经济以下备述漂荡之意　陆机文赋诗縁情而绮靡　魏武诗播越西迁移　左思诗巢林借一枝】尘沙傍【去声】蜂虿江峡绕蛟螭萧瑟唐虞逺聨翩楚汉危圣朝【音潮】兼盗贼异俗更喧卑【此承飞栖假一枝言漂荡之迹　蜂虿蛟螭乃峡中景物唐虞四句伤蜀乱未平　赵曰治莫盛于唐虞战莫急于楚汉故并举言之　蔡琰胡笳疾飞千里兮吹尘沙　南都赋惮虬龙兮怖蛟螭　四皓歌唐虞世逺吾将何归　前汉书赞楚汉之际豪杰相王　盗贼谓崔旰喧卑谓夔土　诗序国异政家异俗　舞鹤赋厌人寰之喧卑】郁郁星辰剑苍苍云雨池两都开幕府万防【字同】揷军麾南海残铜柱东风避月支【此承经济慙长防言漂荡之故　星剑云池喻抱防莫施幕府四句伤四方未靖　朱注星辰剑用张华事云雨池用周瑜语自叹如寳剑埋狱而未出蛟龙在池而未跃　残铜柱粤寇初平避月支吐蕃西劲也　越絶书寳剑篇观其鈲烂如列星之行　班固有两都赋　幕府注见别巻　牛诗恭已临万防　沈约碑文军麾命服之序　铜柱见十五巻　匈奴传东湖强而月支盛溍注月支即月氐西域国名】音书恨乌鹊号【平声】怒怪熊罴稼穑分诗兴【去声】柴荆学土宜故山迷白阁秋水忆【一作隐】黄【朱云当作皇】陂不敢要【平声】佳句愁来赋别离【此客防而念故都也　恨乌鹊家信不来怪熊罴山居厌闻稼穑柴荆夔州居食白阁皇陂长安山水　杜臆漂荡之中安得复有佳句但愁来则赋别离耳别离即漂荡意　此章前二各十句后二各六句中四句为腰末八句为尾　西京杂记干鹊噪而行人至　魏武苦寒行熊罴对我蹲　书稼穑作甘　左传无失其土宜】
　　【张溍曰文章秘诀诗统源流前半已道尽曰骚人曰汉道曰邺中曰江左言诗家歴代各有体制可仿后人兼采原不冝过贬偏抑公之所见甚大所论甚正太白则云自从建安来绮丽不足珍自晋人以下未免一槩抺例矣】
　　【此诗是两格前半论诗文以文章千古事为纲领后半叙境遇以縁情慰漂荡为关键前段结云漫作潜夫论虚传防妇碑隠以千古事自期矣后段结云不敢要佳句愁来赋别离仍以慰漂荡自解矣其段落之整严脉理之精细如此】
　　君不见简苏徯【诗言深山穷谷当是防州作其遇苏葢在大厯元年也】
　　君不见道边废弃池君不见前者摧折桐百年死树中【去声】琴瑟一斛旧水藏蛟龙【先用比兴引端　七发龙门之桐其根半死半生呉均诗百年积死树十尺挂寒藤异苑呉平在勾章门外忽生一株青桐上有歌謡之声平恶而砍之其后树自迁立于故根又闻歌声曰死树今更青平以为琴瑟事始定　周正诗旧水浸成岸　吴志周瑜曰蛟龙得云雨终非池中物】丈夫盖棺事始定君今幸未成老翁何恨憔悴在山中深山穷谷不可处【上声】霹雳魍魉兼【一作并】狂风【此乃申明上意　废池尚蓄蛟龙折桐犹作琴瑟况苏君年力未衰岂可终遯山林葢劝之用世也　此章上段四句下段五句　古诗葢棺亊乃已　左传深山穷谷固隂沍寒　鲍休清溪赋霹雳破石狂风惊林】
　　赠苏四徯【鹤注诗云巴蜀倦剽劫幽蓟已削平当是大厯元年作剽劫指崔旰之徒是时河北巳尽平矣　张逺注时苏欲下荆扬而公赠以此时】
　　异县昔同游各云厌转蓬别离已五年尚在行李中【此总叙前后行踪　行李句领下文　刘孺聨句余归方异县　古诗为客苦转蓬】戎马日衰息乗【去声】舆安九重【平声】有才何栖栖将老委所穷为郎未为贱其奈疾病攻【此言身在行李之中　鹤注永泰元年郭子仪与回纥再定约吐蕃引兵夜遁自是戎马始息乗舆得安　公负才不用故穷困委之于命但疾病相攻恐将来终难用世耳　栖栖见论语】子何面黧黑焉【于防切】得豁心胸巴蜀倦剽刼【一作掠】下愚成土风幽蓟已削平荒徼尚弯弓斯人脱身来岂非吾道东【此言苏在行李之中　苏之靣悴心忧为巴蜀遭乱故耳吾道东苏至防州也　鹤注五年之间叚子璋徐知道崔旰相继为逆盗贼随起安得不倦于剽刼眞下愚之习以成风者　列子靣目黧黒　江淹诗冀以涤心胸　马融传郑辞归融曰郑生今去吾道东矣】乾坤虽寛大所适装囊空肉食哂菜色少【去声】壮欺老翁况乃主客间古来偪侧同【此言防峡俗浇身为行李所困　陆机诗无以肉食资取笑葵与藿】君今下【去声】荆扬独帆如飞鸿二州豪侠【一作杰非】塲人马皆自雄一请甘饥寒再请甘养蒙【此言荆扬地美苏之行李为冝　饥寒自耐则不为肉食者哂养防守正则不为少壮者欺一请再请乃丁寜致戒之词　此章首段四句中段八句前后三段各六句杨慎曰防字符咸切舟上幔也又扶泛切使风也舟幔则平声使风则去声动静之异也孙绰子曰动不中理若防而无柁南史因风防上前后连烟荆州记宫庭湖庙神能使湖中分风而防南北选诗无因下征防徐陵诗南茨大麓北防清湘刘刚诗廻舻乗水举防逐分风杜诗独防如飞鸿及浦防晨初发皆读去声　胡夏客曰人马自雄似有不可言者岂其徃谒刘展欤　易防以养正圣功也】
　　别苏徯【原注赴湖南幕　鹤注此亦大厯元年作】
　　故人有游子弃掷傍【去声】天隅他日怜才命居然屈壮图十年犹塌翼絶倒为【去声】惊呼【首伤苏久沦落　他日谓往时居然谓目前塌翼承屈壮图惊呼承怜才命　李陵诗游子暮何之　沈佺期诗才命重当时　张翰诗能否居然别　陆机集雄心摧于弱情壮图终于衰志　陈琳檄忠义之徒垂头塌翼　世説卫玠谈道平子絶倒】消渴今如此【黄作在】提携愧老夫岂知台阁旧先【一作洗】拂鳯凰雏得实【俗本作食非】翻苍竹栖枝把翠梧【次喜苏逢知已　台阁旧人必徯父交而力能提携者得实栖枝从此有所依托矣　记长者与之提携　魏志夏侯传铨衡掌于台阁　蜀志厐统号鳯雏　诗注鳯凰非竹实不食非梧桐不栖】北辰当宇宙南岳据江湖国帯烟【一作风】尘色兵张虎豹符数【色角切】论【平声】封内事挥发府中趋赠尔【一作汝】秦人防莫鞭辕下驹【此勉其及时有为结出送别之意　当时节镇权重幕僚得与叅谋故劝其志图逺大而勿局于近小　此章前二段各六句末段八句收　汉书音义铜虎符第一至第五发兵则遣使者至郡合之　淮南王书古者封内甸服　古乐府盈盈公府歩冉冉府中趋左传秦伯使士防行绕朝赠之以防注防马挝也绕朝秦大夫　前汉灌夫传上怒内史曰今日廷论局趣】
　　【效辕下驹应劭曰驹者驾着辕下张晏曰驹俛头于车辕下随母而巳】
　　【起云故人有游子及提携愧老夫公葢苏徯父接也后云岂知台阁旧先拂鳯凰雏湖南幕主亦徯父交而昔日同朝者原注云公为拾遗时徯父在台阁此与诗意不合　朱注谓唐史肃宗收京苏源明擢考功郎中知制诰疑徯爲源明之子今按源明卒于广徳二年不应防制未终而急趋幕府知非源明子矣】李潮八分小篆歌【鹤注当是大厯初在防州作潮乃公之甥诗云巴东逢李潮防本巴东郡也　周越书苑李潮善小篆师李斯峄山碑见称于时赵明诚金石录唐慧义寺弥勒像碑李潮八分书也潮书初不见重当时独杜诗盛称之今石刻在者惟此碑与彭元矅墓志其笔法亦不絶工】
　　苍颉鸟迹既茫昧字体变化如浮云陈仓石鼓又【一作文】已讹大小二篆生八分秦有李斯汉蔡邕中间作者絶不闻峄山之碑野火焚枣木传刻肥失真苦县光和尚骨立【猗觉察作力】书【一作画】贵瘦硬方通神【先叙篆书源流赵曰野火焚谓李斯书尚骨立谓蔡邕书故于峄山之碑则伤枣木失真于苦县之碑则喜瘦硬通神　卫恒书势黄帝之史沮诵苍颉眺彼鸟迹始作书契　淮南子茫茫昧昧头陀寺碑茫昧与善　王羲之传尤善书论者称其笔势以为飘若浮云矫若惊鸿　鹤曰鳯翔府寳鸡县本陈仓县　元和郡县志石鼓文在鳯翔天兴县南二十许里石形如鼓其数有十葢纪周宣王田猎之事即史籀大篆也　卫恒书势宣王太史籀着大篆十五篇与古文或异时人即谓之籀书李斯作苍颉篇赵高作爰厯篇胡母敬作博学篇皆取史籀式或颇省改所谓小篆者也　周越书苑八分者秦羽人上谷王次仲饰书为之钟繇谓之章程书　蔡文姬别传云臣父邕言割程邈字八分取二分割李斯小篆二分取八分故名八分又云皆似八字势有偃波　洙曰史记始皇二十八年东行郡国上邹峄山刻石以颂秦徳其碑为野火所焚后人惜其文以枣木传刻之　梁武帝论书古今既殊肥瘦颇反　潘淳曰樊毅西岳碑后汉光和二年立苦县老子碑亦汉碑其字刻极劲杜诗苦县光和谓二碑也　刘思敬临池漫记老子苦人也今为毫州真县县有明道宫宫有汉光和年所立碑蔡邕书马永卿赞字画遒劲　晋王献之传字势疎瘦如隆冬之枯树字书王逸少云凢字多肉微骨谓之墨猪书也　庾肩吾书品胡肥钟瘦　鲁灵光殿赋通神之俊才】惜哉李蔡不复【扶又切一作可】得吾甥李潮下【去声】笔亲尚书韩择木骑【去声】曹蔡有隣开元已来数【所主切】八分潮也奄有二子成三人况潮小篆逼秦相【去声】快剑长防森相向八分一字直百【一作千】金蛟龙盘拏【挐同音如又音拿】肉屈【与偏通】强【去声　此称李潮书法　李蔡为正宗韩蔡作陪宾小篆八分分双顶李蔡　下笔亲谓与李蔡相亲近　旧书肃宗纪上元元年四月右散骑常侍韩择木为礼部尚书宣和书谱韩择木昌黎人工兼作八分风流闲媚世谓邕中兴马　窦泉述书赋卫包蔡隣工夫亦到出于人意乃近天造书史防要有隣邕十八代孙官至右卫率府兵曹叅军工八分书书法劲险　诗奄有四方注奄遂也忽也　书法要録袁昻云韦仲将书云如龙拏虎距剑拔弩张皇朝欧阳询书森森然若武库矛防拏揉也　西京杂记淮南王刘安着淮南子扬子云以为一出一入字直百金公孙着公孙子言刑名事亦谓字直百金　成公绥书体或若虬龙盘游蜿蜒轩翥非古八分小篆体也　前汉陆贾传屈强于此顔注谓不柔服也庾肩吾书品萧思话书走墨连绵字势屈强】呉郡张颠夸草书草书非古空雄壮岂如【一作知】吾甥不流宕丞相【去声】中郎丈人行【音巷　申赞其书法入古　张旭名重当世故又借以相形流宕雄壮皆指草书正与瘦硬相反　湛方生诗流宕失真宗　汉书汉天子吾丈人行注尊老之称】巴东【一作江】逢李潮逾月求我歌我今衰老才力薄潮乎潮乎奈汝何【末结作歌之意　赵曰退之石鼔歌少陵无人谪仙死才薄将奈石鼓何仿此诗末二句也　此章前二段各十句后二段各四句】
　　【王嗣奭曰字体变化如浮云一语已括全篇鸟迹变而大小篆又变而八分至变而草书极矣篆与八分犹存古意若草书去古逺矣虽雄壮何取快剑长防蛟龙屈强俱形容瘦硬而书已通神矣宜其字值百金也瘦硬之书未易形容故自恨才力之薄如此作结絶新瘦硬兼八分言　韩□木作八分书师蔡邕风流闲媚号伯喈中兴蔡有隣亦善八分其始拙弱至天寳遂精故子美引二子比潮又送顾八分诗亦引二子云】
　　【张懐瓘书断水经注曰上郡王次仲变苍颉旧文为今书既变苍颉书即非效程邈蔡邕劝学篇谓次仲初变古形是也始皇之世出其数书小篆古形犹存其半八分已减小篆之半又减八分之半然可云子似父不可云父似子故知不能生八分矣八分则小篆之捷亦八分之捷本谓之楷书楷初制大范几同故后人惑之朱注卫恒书势详而不言八分其实师宜官梁鹄邯郸淳毛皆工八分者张懐瓘以程邈以后之与钟王之今楷为一意葢取汉碑之皆属之于八分而专以为楷也欧阳永叔以八分为洪适因之迄无定説吾衍学古编云八分汉之未有挑法者也比秦则易识比汉则微似篆用篆笔作汉即得之今存其説待考　书断李斯小篆入神大篆入玅伯喈八分飞白入神大篆小篆书入玅　封演闻见记峄山始皇刻石其文李斯小篆后魏太武登山使人排倒之然而歴代摹搨以为楷则邑人疲于奔命聚薪其下因野火焚之由是残阙不堪摹冩然犹求者不已有县宰取旧文勒于石碑之上凢成数片置之县廨须则搨取今人间有峄山碑皆新刻之碑也欧阳公集古録今俗所谓峄山碑秦二世诏李斯篆史记不载其字特大不类防山存者其本出于徐又有别本出于夏竦家自唐封演已谓峄山碑非真而杜甫直谓枣木传刻耳又曰今峄山实无此碑郑文寳尝学小篆于徐以所摹本刻石于长安世多传之后汉桓帝纪延熹八年正月遣中常侍左悺之苦县祀老子续汉书桓帝梦老子令中常侍左悺于頼郷祠之诏陈相边韶立祠兼刻石金石録苦县老子铭旧传蔡邕文并书杜诗云云世云此碑是也然而边韶延熹八年作非光和中未知杜所云是此碑否书苑遂谓韶文而邕书亦无所据杜田曰苦县祠立于桓帝延熹而光和乃灵帝年号岂非祠立于延熹碑乃立于光和乎】
　　峡口二首【单复编在大厯元年秋　此即瞿唐峡口也方舆胜览瞿唐峡在夔州东一里旧名西陵峡陆机辩亡论谨守三峡之门】
　　峡口大江间西南控百【一作白】蛮城欹连粉堞岸断更青山开辟当【一作多】天险防隅一水闗乱离闻鼓角秋气动衰顔【此章见形胜而伤世乱也三四申峡口之景五六申控蛮之势　山形斜侧故城堞皆欹傍多叠嶂故岸断见山天险如此而又设关水上真足控制全蜀矣唐志剑南诸蛮州九十二无城邑椎髻皮服通典松外诸蛮贞观末遣兵从西洱河讨之西洱河去嶲州西千五百里其地有数十百部落按此当作百蛮　王洙注峡口有关断以铁鎻　易天险不可升也　防隅水防山隅也　杜臆水关似即牢关　古诗盈盈一水间闻鼓角时有崔旰之乱也　隋尹式诗秋鬓含霜白衰顔倚酒红】
　　时清关失险世乱防如林去矣英雄事荒哉割据心芦花留客晚枫树坐猿深疲苶【鱼列切音孽与同】烦亲故诸侯数【音朔】赐金【次章遡往事而伤羇旅也上四言形胜之盛衰皆因人事下四言客夔之景况有愧人情　英雄承时清如光武昭烈之平蜀是也割据承世乱如公孙述李特之僭蜀是也孤客对猿不胜凄恻亲故赠金何解穷愁耶　公自注主人柏中丞频分月俸　书纣率其旅如林　魏志田丰举杖击地曰惜哉事去矣陈子昻诗荒哉穆天子　骆宾王诗防起芦花晩　枫树坐猿深坐字下得竒深字下得逸然各有所本张説诗树坐参猿啸宋之问诗猿啼江树深一句中两用之可称入化　叹逝赋同时亲故　陈平传赐金尚在诗句中用虚字贵乎逸而有致谢朓诗去矣方滞淫懐哉罢欢宴不如老杜去矣英雄事荒哉割据心更有逺神又诗古人称逝矣吾道卜终焉説得韵趣鲍明逺诗伤哉良永矣黄山谷诗得也自知之非不流利但不如杜之俊逸耳若东坡诗倦客再游行老矣高僧一笑故依然方是善于摹杜】
　　南极【鹤注当是大厯元年冬在夔州作　赵曰南极星名晋天文志南极在井柳之中正是南方之星故用之夔州黄希曰此是用尔雅四极中之南极夔在长安之极南也】
　　南极青山众【一作外非】西江白谷分古城疎落木荒戍宻寒云嵗月蛇常见风颷虎忽【一作或】闻近身皆鸟道殊俗自人羣睥睨登哀柝蝥【一作矛赵作蝥】弧照夕曛乱离多醉尉愁杀李将军【此公不欲久居南土而作也　卢注首二南方山水三四南方风景中四南方人物末四南方时事　杜臆西江至白谷而分此楚蜀之交也　古城白帝旧城荒戍戍土之兵皆鸟道居高峡也自人羣非我族也柝弧城上戒严醉尉小人横行　据公诗云白谷气候变又云白谷防深游则白谷当在防州杜臆谓即白帝城之谷　朱超诗荒戌久无楼　陶潜诗寒云没西山　庾信哀江南赋风颷凛然王褒颂虎啸而风生　司马彪续汉书种暠为益州刺史开晓殊俗　古诗临高台篇辞仙俗归人羣　古今注女墙亦名睥睨　左传郑伐许颍考叔取郑伯之旗蝥弧以先登　谢灵运诗夕曛岚气隂説文日入曰曛　李广传广屏居蓝田南山中射猎尝夜出从人饮还至渟灞陵尉醉呵止广广骑曰故李将军尉曰今将军尚不得夜行何故也宿广亭下杜臆末用醉尉事必有所感】
　　瞿唐两崖【此诗旧编在大厯二年考二年之秋公在东屯矣还是元年冬作】
　　三峡传何处双崖壮此门入天犹石色穿水忽云根猱【乃高切】玃【厥防切】须髯古蛟龙窟宅尊羲和冬【一作骖】驭近愁畏日车翻【首防两崖中咏景物末乃叹其危险　杜臆传何处三峡之名互异壮此门瞿唐一峡不移也黄希曰公作长江云瞿唐争一门又瞿唐懐古云勍敌两崖开葢瞿唐乃三峡之门又两崖对峙中贯一江望之如门然　崖入天而青同一色崖穿水而下至云根乃状其势之高深　黄生注惟高山水险故物得以久据深藏曰古曰尊字法俱妙　杜臆冬时日行南陆正值崖上今两崖耸窄屏去日光似乎羲和亦畏车翻而却避之者　朱注庾仲雍荆州记巴楚有明月峡广徳峡东突峡今谓巫峡秭归峡归郷峡峡程记三峡即明月峡巫山峡广溪峡其瞿唐滟滪燕子屏风之类皆不与三峡之数寰宇记防州三峡曰西峡巴峡巫峡宋肇三峡堂记又以西陵峡巫峡归峡为三峡按三峡诸説不同疑明月峡不列三峡内盖明月峡在防州之上也然忠州龙兴寺诗又云忠州三峡内则公于此亦无定説矣　杜臆诗人多以云根为石以云触石而出也宋孝武登乐山诗屯烟扰风穴积水溺云根　蔡注尔雅猱善援玃善顾尔雅注玃貑玃也似猕猴而大色苍黒能攫搏人故云玃述异记猿五百嵗化为玃玃千嵗化为老人　扬雄蜀都赋猿蠝玃猱　杜臆公诗龙以瞿唐防则知其有龙蛇矣　王勃山亭序征石髓于蛟龙之窟江赋瑰竒之所窟宅　淮南子日乗车驾以六龙羲和为之驭　冬驭近谓近于瞿唐非秋近于冬之谓　李尤歌安得壮士翻日车】
　　【黄生曰首言来之逺次言势之雄三言峡之峻四言崖之深五六喻盗贼之盘据七八言朝廷之隠忧上四贴本题下四开一歩　又曰愁畏本一意特连用之以助句法唐人诗中多有之杜集如人客信使眠卧车舆书疏重叠稀少凉冷曛黒暄暖晨朝徒空更复之类不可胜数】
　　瞿唐懐古【顾注懐古是懐瞿唐古迹鹤曰此当是大厯元年作　今按前首应是初见时故云三峡传何处此首应是再咏者故题云瞿唐懐古】
　　西南万壑注勍敌两崖开地与山根裂江从月窟来削成当白帝空曲隠阳台疏凿功虽美陶钧力大哉【上四瞿唐之景下四懐古之意　凿山本以通水故山水并起山裂承崖开江来承壑黄注言峡之隘四言源之长五言壁之峭六言崖之深相传皆禹功所防凿者其实瞿唐天险葢出于造化神力也　山附于地山裂乃地势使然必地与山以裂而后江水得从此来黄氏説与字含下陶钧意独冇解防　高与白帝相当空处藏隐阳台以阳台配白帝亦暗指神女天然对仗　世説万壑争流　左传宋及楚战子鱼曰勍敌之人隘而不列　以两崖而关鎻万壑真有抜地倚天之力故曰勍敌庾信诗山根一片两　长杨赋西厌月螖螖与窟同　山海经泰华之山削成而四方杜臆白帝山在防州府治东五里阳台在府治北五里高百丈　陶景隐于句容之勾曲山中周廻一百五十里空曲寥旷　鹤曰寰宇记阳台台高一百二十歩即宋玉赋游阳云之台　郭璞江赋巴东之峡夏后疏凿　邹阳传独化于陶钧之上师氏曰陶人转钧葢取周廻调钧耳此借以喻造化黄生曰此诗竒险之句亦若假凿于五丁者　又曰疏凿控三巴专归功于神禹也疏凿功虽美兼归功于造物也葢题属懐古不敢忘禹之迹而险山天造亦不可没天之工结以咏叹出之倍有神致】夜宿西阁晓呈元二十一曹长【子丈切　顾宸注大厯元年公自云安县至夔州秋寓于西阁终嵗居之明年春始自西阁迁居赤甲故凢西阁诸诗皆自秋及冬作也黄鹤及千家注分为两时俱失考公昔曽与元同曹故曰曹长】
　　城暗更【平声】筹急楼高雨【去声】雪微稍通绡幕霁逺帯玉绳稀门鹊晨光起【一作喜】樯【一作墙非】乌宿处飞寒流江甚细有意待人归【首聨宿阁三四晓景下则对景思归也绡幕霁旭光初动玉绳稀疎星未没鹊起乌飞舟行之象二句赋中含兴引起末聨杜臆流细则江平有若待人归者何不与鹊俱起与乌并飞耶　梁元帝诗夜短更筹急　诗雨雪霏霏　沈佺期诗千金丽人掩绡幕説文帷在上曰幕朱注以绡为幕也　陶景水仙赋横帯玉绳　旧注因谢朓诗有金波丽鳷鹊句遂以门鹊为门端刻鹊因傅毅相风赋有栖神鸟于竿首俟祥风之来征遂云刻乌竿上名曰相风将门鹊樯鸟俱作假象今按鹊起乌飞就实景言顾注公诗樯乌相背发危樯逐夜乌皆指樯上栖乌旧乃曲説也归去来辞恨晨光之熹微　何逊诗江燕绕樯飞朱超道诗落叶泛寒流】
　　西阁口号【平声】呈元二十一【仍依梁氏编在大厯元年】
　　山木抱云稠寒空【一作江】绕上头雪崖才变石风幔不依楼社稷堪流涕安危在运筹看【平声】君话王室感动几销忧【上四冩西阁景下四寄元曹长　隂云绕树寒气盘空故雷霑石变而风幔飘堪流涕世乱未已在运筹谋国待人二句述元君话中之意感动销忧喜留心王室者尚有同志也前首未及呈元意故此章特详之顾注谓杜鸿渐不能征讨请以节制譲旰运筹无防系蜀安危公故闻而流涕据诗云社稷王室应指朝政】
　　【言所谓运筹者叹当时不任贤相也　唐太宗诗寒空碧雾轻　薛道衡诗东方来上头　汉书运筹帷幄之中　几谓几度也】
　　阁夜【即西阁　此当是大厯元年冬作　鹤注诗云闻战伐时崔旰之乱未息也】
　　嵗暮隂阳催短景【同影】天涯霜雪霁寒宵【一作霄】五更【平声】鼓角声悲壮三峡星河影动揺野哭千【一作几】家闻战伐夷歌几【一作数一作是】处起渔樵卧龙跃马终黄土人事音书【呉作依依】漫【一作颇一作久】寂寥【此在阁夜而伤乱也上四阁夜景象下四阁夜情事　鼓角夜所闻星河夜所见野哭夷歌将晓所伤感者末则援古人以自解也　鼓角之声当更尽而悲壮星河之影映峡水而动摇皆宵霁之景吴论悲壮动摇下两字另读　思及千古贤愚同归于尽则目前人事逺地音书亦漫付之寂寥而已　黄生注题云阁夜而诗及晓景乃知为人事音书之故彻晓不寐也卧龙跃马因防州祠庙而及之古诗折杨柳隂阳催我去那得有定主　庾信诗短景负余睴　古诗各在天一涯　楚辞悲霜雪之俱下顔氏家训或问一夜何故五更答曰更歴也经也晋载记石勒耕作于野尝闻鼓角之声李卫公兵法鼓】
　　【三百三十三槌为一通角动吹十二声为一叠故又曰鸣笳叠鼓　史天官书注正义曰左旗九星在河鼓左右旗九星在河鼓右动摇则兵起汉书元光中天星尽摇上以问候星者对曰星揺者民劳也后征伐四夷百姓劳于兵革江总诗水上动摇明　千家几处言哭多而歌少　记孔子恶野哭者　杨雄太经交于战伐蜀都赋陪以白狼夷歌成章　何逊诗予念返渔樵蜀志徐庶谓先主曰诸葛孔明卧龙也　蜀都赋公】
　　【孙跃马而称帝　王褒僮约文早归黄土陌　魏武乐府絶人事游混元　呉均诗万里音书断　楚辞寂寥兮收潦而水清漫徒然也】
　　【杜修可曰西清诗话云作诗用事要如释语水中着盐饮水乃知盐味此説诗家秘藏也如子美五更鼓角声悲壮三峡星河影动摇人徒见陵轹造化之工不知乃用故事也祢衡传容态有异声莭悲壮汉武故事星辰摇动东方朔谓民劳之则善用事者如系风捕影岂有迹耶　余氏曰百斛明珠云七言之丽者在子美此二句后寂寥无闻矣】
　　【卢世防曰杜诗如登楼阁夜黄草白帝九日二首一题不止为一事一诗不止了一题意中言外怆然有无穷之思当与诸将古迹秋兴诸章相为表里读者宜知其关系至重也　胡麟曰老杜七言律全篇可法者紫宸退朝九日登高送韩十四香积寺玉台观登楼阁夜蓝田崔荘秋兴八篇气象雄葢宇宙法律细入毫芒自是千秋鼻祖异时微之昌黎并极推尊而莫能追步宋人一槩弃置惟元虞伯生杨仲得少分至近日诸公始明此义】
　　瀼西寒望【鹤注此是大厯元年冬作明年春迁居赤甲三月迁瀼西】
　　水色含羣动朝光切太虚年侵【一作终】频怅望兴【去声】逺一萧疎猿挂时相学鸥行【音杭】炯自如瞿唐春欲至定卜瀼西居【此诗扼题在三四为上下关纽年侵频望防明寒望兴逺萧疎望时所见　杜臆水色朝光此萧疎之逺而大者猿挂鸥行此萧疎之近而小者瀼西卜居又结出望中之意　又云水色含羣动即寒水光难定变语也朝光切太虚即早霞随类影变景也皆公防搜所得　日映水靣其色闪动朝光初起切近太虚此以一俯一仰对言赵汸注时相学冩猿之戏狎炯自如冩鸥之明洁此以在山在水对言　年侵照春至是伤嵗暮不是恨年衰　杜臆年侵怅望初非乐事乃因频望而发兴遂有此一叚光景无边际无絓碍直神与境防意超象外矣　陶潜诗日入羣动息　鲍照诗朝光散流霞　天台赋太虚寥廓　陆机诗后望随年侵　谢灵运游名山志观挂猿下饮百丈相连呉均诗猿挂似悬】
　　西阁曝日【鹤注此大厯元年冬作】
　　凛冽【郭作烮】倦冬负暄嗜飞阁羲和流徳泽颛顼愧倚薄毛髪具【一作且】自和【一作私】肌肤潜沃若太阳信深仁衰气歘有托歌倾烦注眼容易【音异】收病脚【此叙曝日情事首聨叙题暄可御寒是羲和施泽而颛顼敛威矣毛发六句皆徳泽之浃身者注眼收脚坐久而起行也　地倾注视恐病脚偶蹉忽而举歩容易则暖气流畅于足矣　太经万物耗于冬　负暄背向日也列子宋国田夫负日之暄　广雅日御曰羲和　忠经序沐浴徳泽　月今孟冬之月其帝颛顼其神防　愧倚薄言寒气不能侵人　楚国语手拇毛发　记可以固人肌肤之防沃若谓暖如汤沃诗其叶沃若此借用之　説文日者太阳之精　公客居诗卧愁病脚废】流离【一作刘离】木杪【一作梢】猿翩跹山巅鹤朋【旧作用非】知苦聚散哀乐【音洛】日已作【英华作亦已昨】即事防赋诗人生忽如昨【英华作错】古来遭防【去声】乱贤圣尽萧索胡为将暮年忧世心力弱【此触景而有感也　水猿山鹤阁前所见流离圆转貌翩跹轻举貌皆日中自得之态聚乐散哀此旅人之情状人生如昨亦且随时遣兴耳末乃援古以自慰心力已弱何堪加忧乎　此章两叚各十句　阮籍鸠赋终飘飖以流离谢灵运诗俯视乔木杪　何敬祖诗翩跹御飞鹤古诗贤圣莫能度何逊诗萧索高秋暮】
　　不离西阁二首【此亦大厯元年冬作　杜臆题曰不离有厌居西阁意】
　　江柳非时发江花冷色频地偏应【平声】有瘴腊近已含春失学从愚子无家任【一作住】老身不知西阁意肯别定留【一作何】人【首章对景感懐向西阁作问词　非时先发当冷频开此见地暖含春也失学阁中之事无家居阁之故末乃久客无聊之语　赵注言西阁之意肯令我别乎抑亦定留人也　顾注公诗用定字有两义定卜瀼西居是决词肯别定留人是疑词杭州定越州亦然　陶诗心逺地自偏】
　　西阁从人别人今亦故亭江云飘素綀【一作叶】石壁断【一作斩】空青沧海先迎日银河倒列星平生躭胜事吁骇始初经【次章代西阁作答词仍取其佳胜也　西阁何心亦任人别去只人不能离直视为故亭耳江云飘而白如素綀石壁断而空处皆青此阁上近景晓登楼而海日先迎夜临窗而星河倒列此阁上逺景似此胜事平昔所耽今目击初经能无吁叹而惊骇乎西阁之中亦差堪自遣矣　杜臆亭以行旅停宿得名故西阁亦可称亭复古编解作故停言人自停留耳以停亭本通用也　沈约恩幸传论素綀丹魄至　庾信诗空青为一林　十洲记沧海岛在北海上水皆苍色　史记黄帝迎日推防　楚辞并光明于列宿　梁武帝论书此直一艺之工非吾所谓胜事】
　　缚鸡行【鹤注当时大厯元年冬西阁所作故云注目寒江倚山阁】
　　小奴缚鸡向市卖鸡被缚急相喧争家中厌鸡食虫蚁不知鸡卖还遭烹虫鸡于人何厚薄吾叱奴人解其缚鸡虫得失无了时注目寒江倚山阁【首二叙题三四缚鸡之故恶之也五六释鸡之缚悯之也未以设难作结爱物而几于齐物矣　杜臆鸡虫不能两全故云得失无了时计无所出帷有望江倚阁而已冩出一时情事如画　鲍照诗飞走树问啄虫蚁　黄生注得失指用心于物言陶景论书启非但字字注目】
　　【师厚云天下利害当权轻重除寇则劳民爱民则养寇与其养寇孰若劳民与其惜虫孰若存鸡此论圣人不易天下亦无难处之事始知浮屠法不可治世赵次公曰黄鲁直逹此诗之防其书酺池寺寿堂云小大痴螗螂捕蝉有余不足夔怜蚿退食归来北窗梦一江风月趂渔船可与言诗者当自解也　洪迈曰缚鸡行自是一叚好议论至结语之妙尤非思议所及李徳逺赋东西船行全拟其意东船得风防席高千里瞬息轻鸿毛西船见笑苦迟钝流汗撑折百张篙明日风翻波浪异西笑东船却如此东西相笑无已时我但行藏任天理此诗语意极工几于得夺胎法但行藏任天理与注目寒江不可同日语耳张逺曰此诗可以齐物化大有蠖蚁何亲鱼鼈何讐之意】
　　小至【鹤注诗云舒柳放梅当是大厯元年作是年冬暖故云　唐防要开元八年中书门下奏开元新格冬至日祀圜丘遂用小至日视朝　相传小至为冬至前一日据防要小至是第二日杜臆若以小至为冬至前一日则诗不当云添线动灰矣薛梦符谓阳大隂小冬至隂极故曰小至此説亦非冬至一阳初生不当取隂小之义】
　　天时人事日相催冬至阳生春又来刺【七迹切】绣五纹【一作文】添弱线吹葭六琯动飞【一作浮】灰岸容待腊将舒柳山意冲寒欲放【一作破】梅云物不殊乡国异教皃且覆【音福】掌中杯【上六冬至景事下则对酒思乡也　一年各有时事到冬至春来而嵗功将尽故云相催线揆景灰候气此承冬至柳将舒梅欲放此承春来或以三四贴人事五六贴天时似是而非首句天时人事原从已往説到现在且三四亦正言天时不得分属也　朱瀚曰将舒承容欲放承意用字精贴如此　晋书杜预传天时人事不得如常　史记刺绣纹不如倚市门黄希曰线有五色故云五纹唐杂録唐宫中之女工揆日之长短冬至后日晷渐长比常日增一线之功　汉书以葭莩灰实律管候至则灰飞管通冬至之律为黄钟也葭芦也琯以玉为之凢十有二六琯举律以该吕也后汉律厯志候气之法为室三重布缇缦木为案内庳外高加律其上以葭莩灰抑其内端按律之气至者灰去杨慎曰左传分至启闭必书云物旧注引此考春秋感精符冬至有云迎送日者来嵗美宋忠注云迎日出云送日没也冬至用书云当指此　呉越春秋越王曰风景不殊举目有山川之异　覆杯有二义邓粲晋书晋元帝好酒王导深谏帝令左右进觞饮而覆之自是遂不复饮此覆杯是不饮也鲍照三日诗临流竞覆杯此覆杯是快饮也公坠马诗云喧呼且覆杯中緑知此诗乃尽饮之义】
　　寄栢学士林居【黄鹤谓是大厯元年防州作盖先寄诗而后往题其茅屋也】
　　自胡之反持干戈天下学士亦奔波叹彼幽栖载【一作精】典籍萧然暴【音薄】露依山阿青山万重【平声一作里】静散地白雨一洗空垂萝乱代【一作世】飘零予【一作余】到此古人成败子如何【叙学士林居有感于世事　干戈谓禄山之叛既静处散地则空对藤萝耳二句申依山阿博观古来成败今日当如之何此句申上载典籍　庾信碑文豫州拓境两镇奔波　谢灵运诗资此永幽栖荀悦汉纪序典籍之渊林　汉书衣暴露　楚辞若有人兮山之阿　王弼易爻通变例投戈散地　沈约诗援木阙垂萝　后汉崔琦传梁冀行多不轨数引古今成败以戒之】荆扬冬春【一作春冬】异风土巫峡日夜多云【一作风】雨赤叶枫林百舌【一作鸟】鸣黄花【一作泥】野岸天鸡舞盗贼纵【平声】横甚宻迩形神寂寞甘辛苦几时高议排金门各使苍生有环堵【记林居之景并望其济时　云两三句正言风土之异吴论百舌春鸟而啼于枫林见其非时天鸡水禽而舞于花岸见其多雨　盗贼指崔旰之乱辛苦谓避地岩居末以经国安民期之学士葢济世须用读书人也　此章两段各八句　风土记荆扬之间春寒而冬暖呉迈逺诗荆扬春早和幽冀犹霜雪　月令仲夏之月反舌无声反舌即百舌　何逊诗野岸平沙合　谢灵运诗天鸡弄和风　鲁褒钱神论排金门入紫闼　记环堵之室五坂曰堵环堵止方一丈王嗣奭曰此诗两韵乃一问一答体上下两段分列甚明　按末段推开作结仍绾林居与茅屋秋风歌同格】
　　折槛行【黄鹤编在荆南诗内盖误认白马将军为崔旰也按朱注指为鱼朝恩当是大厯元年所作　汉朱云传云请赐尚方斩马剑防佞臣一人头以厉其余上问谁也对曰安昌侯张禹帝大怒命御史将云下云攀殿槛槛折】
　　呜呼房魏不复【扶又切】见秦王学士时难羡青衿胄子困泥涂白马将军若雷电千载【上声】少似朱云人至今折槛空嶙峋娄公不语宋公语尚忆先皇容直臣【此诗有感时事而作上四叹中官之恣横下慨当时无救正者首忆太宗末忆明皇乃伤今而思古也　唐书武徳四年太宗为天防上将军寇乱稍平乃作文学舘收聘贤才司勲郎中杜如晦考功郎中房龄等并以本官为学七凡分三番递宿阁下悉给珍膳命阎立本图像褚遂良为之赞题名字爵里号十八学士在选中者天下所向慕谓之登瀛洲　朱注史房龄本名乔故秦府学士魏征佐隐太子建成不在十八人之列吴若注以并举房魏为疑梦弼云此叹房魏之直谏不可得因泛思秦王时之十八学士也秦王学士本不防房魏言之然考翰林故事贞观中秘书监虞世南等十八人为十八学士秦府学士遇缺即补意贞观犹沿其制征以贞观二年为秘书监安知不尝与十八人之数乎此诗称秦王学士者犹秦王破阵曲后遂以名乐耳　诗青青子衿注青衿青领也学士所服　尚书注胄子长子也谓卿大夫之子弟　鹤曰时方尚武故困泥涂　魏志厐徳与关公交战射公中额徳常乗白马公军谓为白马将军惮之　白马将军当指鱼朝恩时朝恩为左监门卫大将军兼神防军使也若雷电言势焰惊人　魏都赋陛楯嶙峋注嶙峋高貌　容斋三笔娄公既无语何得称直臣钱伸仲云朝有阙政娄公或不语则宋公语之但师徳乃武后时人璟为相时其亡久矣诗言先皇谓明皇也　朱云传后当治殿槛上曰勿易因而归之以旌直臣】
　　覧栢中丞【一作允】兼子侄数人除官制词因述父子兄弟四美载歌丝纶【栢中丞除官之命在大厯元年八月其在任当在冬间诗葢此时作也　博议题云栢中丞兼子侄数人除官制词因述父子兄弟四美诗云戮力自元昆又云子弟先卒伍必茂林起兵时阖门赴义子弟俱在戎行而其人不可考矣公有蜀州栢二别驾将中丞命诗栢二当即四美之一　刘琨诗四美不臻王勃滕王阁序四美具二难并　书乃赓载歌注赓续也载成也】
　　纷然防【去声】乱际见此忠孝门蜀中冦亦甚栢氏功弥存【首段总提见栢氏有靖乱之功晋书卞壸传忠孝之道萃于一门】深诚补王室戮力自元昆三止锦江沸独清玉垒昏高名入竹帛新渥照乾坤【此叙中丞战功　锦江玉垒皆指崔旰之乱　世説王导谓周顗曰共当戮力王室克复神京　尔雅先生为昆长谓之元昆释名非长兄不得呼元昆　朱注三止锦江沸乃栢中丞与崔旰相攻时事黄鹤指讨平叚子璋徐知道乃崔旰非也子璋反东川与成都无渉次公谓寳元年徐知道反永泰元年崔旰反大厯三年杨子琳以泸州反考子琳入成都公去防州已久栢中丞亦不闻后复迁蜀安可妄为之説哉　寇乱如汤之沸赵曰傅谓以汤止沸　博议唐志玉垒山在彭州九域志云在茂州彭州西北至茂州止八十里是时杜鸿渐以茂州授旰故曰玉垒昏　邓禹曰垂功名于竹帛】子弟先【义从去声读从平声】卒伍芝兰叠【一作垒】璵璠同心注师律洒血在戎轩丝纶实具载绂冕已殊恩【次及子弟战功　丝纶谓制词绂冕谓除官　世説王大将军语右军汝是我佳子弟　齐国语君若正卒伍　世説芝兰玉树欲其生于堦庭此言子弟多材如芝兰之叠于璵璠也　任昉牋推此鱼目唐璵璠　易二人同心　又师出以律呉均诗袖闲血洒地　汉书赞有来羣彦捷我戎轩记王言如丝其出如纶王言如纶其出如綍　西都赋绂冕所兴葢如云　陶景书若非殊恩岂可觖望】奉公举骨肉诛叛经寒温【一作暄】金甲雪犹冻朱旗尘不翻每闻战塲説歘激懦气奔【此又追忆战功始末见其一门忠勇　奉公指中丞骨肉指子弟　卲注崔旰反在永泰元年十月栢氏起兵讨旰至大厯元年三月方休兵故云诛叛经寒温张汤传赵禹志在奉公孤立　世説荀爽曰祁奚内举不失其子　刘向封事重以骨肉之亲　新语调寒温适轻重　蔡琰诗金甲曜日光　陆倕石阙铭朱旗万里鹤注天寳中诸卫队仗所用绯色旂旛并改为赤故诸节度亦准此　尘不翻旗霑雨雪也　苏武诗行役在战塲　激懦犹言懦夫有立志】圣主国多盗贤臣官则尊方当节用必絶防沴【一作戾】根吾病日廻首云台谁再论【平声】作歌挹盛事推毂期孤鶱【一作鶱非　末以期望之意作结　贤臣官尊栢本中丞也若授以节镇可絶崔旰祸根今但为都督则云台之功又谁论乎然既有四美盛事将来推毂专阃终当属之中丞耳博议杜鸿渐初议授茂林卭南崔旰剑南以两解之既而旰专制西川渐不相容故徒茂林于防州葢以避旰之逼然自节度除都督为失职故诗云方当节用又观宴诗云几时来翠节葢惜之也　此章四句起八句收中三段各六句　王襃有圣主得贤臣颂　节授之旌节鈇也晋书汉魏故事遣将出征符节郎授节于明堂　西京杂记隂阳相荡而为防沴之妖　汉显宗图画二十八将于云台　诗是用作歌　推毂旧注引郑当时推毂天下士似望鸿渐之特荐也朱注引冯唐传王者遣将跪而推毂对上节而言其説较胜】
　　【王道俊博议曰年谱公至防州时柏中丞为防州都督公为作谢上表今考柏都督乃柏茂林中丞其兼官也黄鹤注以柏都督是贞节中丞则茂林又以茂林与贞节为兄弟俱大谬旧书于杜鸿渐传则云崔旰杀英乂据成都自称留后卭州衙将栢贞节泸州衙将杨子琳剑州衙将李昌等兴兵讨之于崔宁传又云旰率兵攻成都英乂出兵于城西门令栢茂林为前军郭英干为左军郭嘉琳为后军与旰战茂林等军屡败旰令降将统兵与英乂转战大败之一则记贞节兴兵而不及茂林一则记茂林防军而不及贞节新书崔宁传则兼録二传之文上书栢茂林等战败下书卭州栢贞节讨宁鸿渐表为卭州刺史于杜鸿渐传则止书贞节今以本纪考之则授卭州刺史卭南防御及节度皆茂琳一人之事葢茂琳以衙将为英乂前军败于城西复卭州兴兵讨寜耳疑贞节乃茂琳之字或后改名非二人也】覧镜呈栢中丞【鹤注栢中丞大厯元年为防州都督公以是年至防尝为栢作谢上表谢灵运诗览镜睨頺容】
　　渭水流关内终南在日边胆销豺虎窟泪入犬羊天起晚堪从事行迟更学【一作觉】仙镜中衰谢色万一故人怜【上四廻忆长安叹乱不可归下则自伤衰老而有望于中丞也　胆销泪入起晚行迟皆衰谢之状从览镜而思及之　豺虎犬羊京师为盗侵蕃陷也或指蜀中叛将松州吐蕃于上二句不接　赵注凢仕者必早起起晚矣尚堪从事乎仙者必轻歩行迟矣更可学仙乎　杜臆公与中丞素厚故末二自陈苦衷非乞怜语西都赋帯以洪河泾渭之川表以泰华终南之山渭水在长安北五十里南山在长安南五十里　史记高】
　　【帝纪兴关内卒乗塞　世説晋明帝数嵗答元帝曰不闻人从日边来赵曰日边帝京也　汉书张耳陈余述曰据国争权还为豺虎　晋史论犬羊之侣　嵇康絶交书卧喜晚起而当关呼之不置一不堪也　诗黾勉从亊　神仙传蓟子训行若迟徐走马不及　抱朴子学仙之人未必有经国之才　曹冏六代论万一之虑也陶诗万一不合意永为世笑之】
　　陪栢中丞观宴将【去声】士二首【年次同上】
　　极乐【音洛】三军士谁知百战塲无私齐绮馔久坐宻金章醉客霑鹦鹉佳人指鳯凰几时来翠节特地引红妆【首章记防宴之盛是堂上事　起言宴为赏功倒叙有力馔齐见席无厚薄坐宻见情之欵洽拈鹦鹉举杯也指鳯凰弹琴也中丞未拜节度故云来翠节唐人多用官妓故得引红妆　西都赋俛仰极乐　又观三军之杀获许敬宗诗长驱七萃卒成功百战塲　汉韩演在河内志在无私　绮馔即绮筵以锦防其上也何逊轻薄】
　　【篇象床沓绣被玉盘传绮食　鲍照诗左右佩金章金章金印也　旧注鹦鹉引祢衡作赋事鳯凰引弄玉吹箫事皆未当朱注又以鳯凰为当时章服引代宗诏文禁盘龙对鳯为证亦太曲　岭表録异鹦鹉螺旋尖处屈而朱如鹦鹉嘴故以名殻装为酒杯竒而可玩梁简文答张缵书车渠屡酌鹦鹉骤倾薛道衡诗共酌琼酥酒同倾鹦鹉杯　张衡归田赋弹五之妙指陆机诗泠泠纎指弹　西京杂记赵后有宝琴曰鳯凰皆以金王隐起为龙鳯螭鸾之象又云成帝时庆安世为侍郎善鼓琴能为双鳯离鸾之曲赵后悦之虞世南诗香销翠羽帐断鳯凰琴　翠节符节所以传信者以旄牛尾为之　何逊诗轻扇掩红妆】
　　绣段装檐额金花帖皷腰一夫先舞剑百戏后歌樵【一作鐎】江树城孤逺云台使【去声】寂寥汉朝【音潮】频选将【去声】应拜霍嫖姚【次章言堂下事复称美中丞　绣叚金花器物之华舞剑歌樵声乐之盛江城使寂慨其目前将拜嫖姚望其将来　装檐额即今人宴防结防于檐之类江淹丽色赋铢金花于珠履　古辞鼓腰铃椑各相竞庾信诗□花钉鼓床　陈琳与魏文帝书一夫挥防项羽纪军中无以为乐请以舞剑　古诗百戏起鱼龙　赵曰歌樵戏作防峡樵歌公诗云夷歌负樵客杜臆樵歌乃防俗歌名如巴渝歌之类别作歌鐎谓军中击刁斗以歌未然　云台使防功之使臣也汉霍去病为嫖姚校尉后拜骠骑大将军】
　　奉送蜀州栢二别驾将中丞命赴江陵起居卫尚书太夫人因示从【去声】弟行军司马位【黄蔡俱以中丞为柏贞节王道俊谓两名止是一人别驾中丞之弟　黄生曰柏与卫必中表之亲故使弟起居其母　旧唐书代宗纪大厯元年五月加荆南节度使卫伯玉检校工部尚书　时位在江陵为行军司马】
　　中丞问俗画熊频爱弟传书防鹢新迁转五州防御使【去声】起居八座太夫人楚宫腊送荆门水白帝云偷碧海春与报【一作报与】恵连诗【一作书】不惜知吾班鬓总如银【上四柏二将中丞往卫太夫人下四公送柏赴江陵嘱其寄诗从弟　中丞频问民俗故须弟代行三四主宾流对五六时地兼举　送行在腊而云春者所谓腊近已含春也东方春气先行故又言云碧海春　王维桢曰末言鬓今尽白本以苦吟之故不能别寄一诗非惜诗也时解谓望弟寄诗以慰哀白恐非　记入国而问俗　后汉舆服志三公列侯车倚鹿较伏熊轼黒旛顔师古曰倚鹿较者画立鹿于车之前両轓外也伏熊轼者车前横轼为伏熊之形也　顔氏家训人之事兄不可同于事父何为爱弟不及爱子乎　刘孝绰诗钓舟画彩鹢张性注彩鹢船首画鹢以压水神　论衡迁转之人或至公卿　唐书方镇表广徳二年置防忠涪防御使治防州原领防峡忠归万五州荆南节度　中丞为防州都督时自都督迁防御　初学记光武分尚书为六曹并一令一仆射谓之八座魏有五曹与二仆射一令谓之八座隋以六尚书左右仆射合为八座唐同　后汉岑彭传大长秋以朔望问太夫人起居　沈佺期诗梅花未发已偷春　宋书谢恵连能属文族兄灵运嘉赏之云每对恵连輙得佳句晋武歌质如轻云色如银】
　　【毛竒龄曰栢二为蜀州别驾是中丞属官杜位为江陵司马是卫尚书属官中丞遣弟卫太夫人而少陵送之因并寄弟位此唐人长题用八句完防之法黄生曰首聨用字平钝次聨对语朴拙经五六渲染方见清新警拔而一结造句又自曲折可思后半得诗家回互周旋法　张南士改偷为输与送同意不如从偷字　胡麟曰嘉隆学杜善矣而犹未尽迁转五州防御使起居八座太夫人本常语而一时模尚遂令大夫使者填塞奚囊太尉中丞类被差遣至不佞扶风汉大藩之类亦后学之前车也】送鲜于万州迁巴州【此是防州作年次难考今附在大厯元年之后二年之前顔真卿鲜于仲通碑仲通子六人皆有令闻叔曰万州刺史炅雅有父风颇精吏道作牧万州政】
　　【绩尤异有诏迁秘书监防又改牧巴州　九域志万州至逹州二百七十里逹州至巴州又二百二十里】
　　京兆先时杰琳琅照一门朝【音潮】廷偏注意【一作玺】接近与名藩祖帐排【一作杂陈作维】舟数【间氏音促】寒江触石喧看【平声】君妙为政他日有殊恩【上四鲜于迁巴下则饯别而祝之也唐书李叔明本姓鲜于氏与兄仲通俱尹京兆兼秩御史大夫并节制剑南又与子升俱兼大夫蜀人推为盛门卢东美鲜于氏冠冕颂序仲通天寳末为京兆尹弟叔明乾元中亦为之炅兄昱为工部侍郎炅子映为屯田郎兼侍御史三世冠冕为海内望族　触目见琳琅岀世説详见二巻　后汉孔融传岂有一门忠孝而禄赏不及乎　陆贾传天下安注意相天下危注意将　向秀思旧赋序居止接近赵曰自万迁巴故云接近　汉书二疏归时设祖道供帐于东门外　数宻也蜀都赋触石吐云】
　　奉送十七舅下【去声】邵桂【此亦大厯间夔州作　唐书邵州邵阳郡属山南西道　一统志邵州属寳庆府桂州属衡州府】
　　絶域三冬暮浮生一病身感深辞舅氏别后见何人缥缈苍梧帝推迁孟母邻昏昏阻云水侧望苦伤神【上四旅中送别之情下四别后相思之意　絶域病躯何堪离别感深二字上下俱关　薛道衡诗絶漠三秋暮穷隂万里生　鹤注九域志苍梧山在道州与邵为邻　湛方生诗人运互推迁　潘岳闲居赋孟母所以三徙注轲少居近墓乃戏为墓轲母曰此非所以居去居市傍轲又戏为商贾移居学宫之傍遂为大儒朱注时舅氏必奉母同往故有孟母句　蜀都赋望之天迥即之云昏张衡四愁诗侧身东望涕沾翰　别赋造分手而衔涕感寂寞而伤神】
　　荆南兵马使【去声】太常卿赵公大食刀歌【夔州荆南节度赵太常刮冦至此当在永泰元年崔旰反时公遇赵于夔州必在大厯元年之冬公以是秋始至夔也是时崔旰虽平杜鸿渐尚在蜀中荆南之兵亦未归也　唐志天下兵马元帅下有前军中军后军兵马使　太常卿赵之兼官　旧唐书大食本在波斯之西兵刀劲利其俗勇于战鬬】
　　太常楼船声嗷嘈问兵刮冦趋【一作超】下牢牧出令奔飞百艘【音骚】猛蛟突兽纷腾逃【首叙赵公至夔之故　牧出令奔谓官吏迎猛蛟突兽比盗贼却走　汉武凿昆明池始制楼船上建楼橹仙人马明生诗嗷嘈天地间嚣声安得附　夷陵县有下牢镇与江陵相近】白帝寒城驻锦袍冬示我胡国刀壮士短衣头虎毛凭轩拔鞘【所交切】天为高翻风转日木【一作水】怒号【平声】冰翼雪【一作云】澹【俗作淡】伤哀猱镌【音煎】错碧甖鸊【音匹】鹈【音题】膏铓锷【一作铦锋】已莹虚秋涛物撇【匹蔑切】捩【练结切】辞【一作乱】坑壕苍水使【去声】者扪赤绦【他刀切一作縧】龙伯国人罢钓鼇【此极状胡刀之莹利　壮士舞刀之人头虎毛首防虎皮也天为高刀光上闪也翻风二句言其势激动而有声其色惨淡而增悲磨以碧罂涂以鸊膏故锋铓如秋涛之澄彻乱走坑壕避其锋刃也扪住赤绦逊其铦利也停罢钓鼇惊其光气也此皆假设形容之语　庄子説剑篇垂曼胡之缨短后之衣　西京杂记斩蛇剑开匣拔鞘辄有光气　朱注酉阳杂俎王天运征勃律还忽惊风四起雪花如翼冰翼恐亦此义言剑器飘忽如冰翼而雪淡翼即飞意按李竒长门赋注澹犹动也镌错镌刻磨错也　罂长劲瓶以盛膏者鸊鹈膏注见三巻　西京杂记高帝斩蛇剑十二年一磨莹　搜神记秦时有人夜渡河见一人丈余手横刀而立叱之乃曰吾苍水使者也　赤绦刀头餙　列子龙伯之国有大人举足不盈数步而暨五州之所一钓而连六鼇博物志河□玉版云龙伯国人长三十丈生万八千嵗而死】芮【郝敬作卫】公回首顔色劳分阃【一作壶】救世用贤豪赵公玉立高歌起揽环结佩相终始万嵗持之防天子得君乱丝与君理蜀江如线针如【一作如针】水荆岑弹【去声】丸心未已贼臣恶子休干纪魑魅魍魉徒为耳妖腰乱领敢欣喜用之不高亦不庳不似长剑须天倚【言赵公能用刀戡乱　杜臆芮公二句是篇中过脉身在荆南而回顾蜀乱故独用赵公之贤朱注赵承主帅之命防服此刀安王室而除乱萌区区荆蜀无足难者彼干犯之臣用此以诛斩其腰领高】
　　【下不差岂似倚天长剑徒为夸大之词哉　旧注芮公荆南节度使也朱注唐惟豆卢钦望豆卢寛封芮公而不在大厯间旧书卫伯玉传广徳元年拜江陵尹充荆南节度观察等使大厯初丁母忧朝廷以王昻代之伯玉讽将吏留已遂起复再为节度至大厯十一年入觐卒则是时节度荆南者乃伯玉也伯玉以大厯二年六月封阳城郡王或由芮公进封阳城亦未可知史失之不详耳杜臆芮公当作卫公　桓温表抗节玉立誓不降辱　揽环揽刀环而结佩之　万嵗对天子而言乃久长之意　谢承后汉书方储为郎中章帝以繁乱丝付储使理储拔刀三断之曰反经任势临事宜然北齐书神武使诸子理乱丝文宣抽刀斩之曰乱者必斩魏志孤蜀如线　登楼赋蔽荆山之高岑注汉书临沮县荆山在其东北　虞卿传此弹丸之地庾信哀江南赋地犹黒子域惟弹丸　后汉书光武与公孙述书君非吾贼臣乱子又汉书轻薄少年恶子　左传臧孙纥干国之纪陆机诔诛锄干纪　左传魑魅魍魉莫能逢之注魍山神兽形魅怪物魍魉水神也　魏国防苏代説秦王曰恐其不忠于下吏自使有要领之罪杜臆妖腰承魑魅乱领承贼臣　乐记欣喜欢爱　射雉赋揆悬刀聘絶技如如轩不高不埤注埤短也古与庳通用汉书刘向传增埤为高埤作卑字用后汉律厯志内庳外髙庳作卑字用此诗宜读上声以押韵宋玉大言赋弯弓挂扶桑长剑耿耿倚天外】吁嗟光禄英雄弭大食寳刀聊可比丹青宛转麒麟里光芒六合无泥滓【以期望赵卿作结　赵公将才足弭羣雄之乱如寳刀之铦利麒麟承赵光芒承刀　此章首尾各四句次段十一句下段十三句】
　　【王嗣奭曰此燕歌行变体布局既新链词特异所谓惊人之作也　郝敬曰竒竒怪怪如礓石古松从乐府铙歌等曲化出然温柔敦厚之意和平淡雅之音斩然尽矣故诗至子美而大成亦自子美而大变不可不知】
　　王兵马使【去声】二角鹰【赵卿刮冦至夔承芮公之命而来此诗亦言荆南芮公得将军王盖同时讨乱而至者】
　　悲台萧瑟【一作飒】石巃嵸哀壑杈枒浩呼【荆作汚】汹中有万里之长江回风滔【一作陷】日孤光动【首叙台前景象为角鹰作势　杜臆悲台哀壑言山谿险峭夹长江南北时王兵马葢驻军于此也黄生注起见江山黯淡日色惨凄皆若助其肃杀之气大呼汹涌树夹泉声孤光浮动日映江波也　曹植诗高台多悲风　西征赋巃嵸逼迫何逊诗俱登巃嵸】
　　【岭　权岐枝木枒秃枝木　晋纪孙绰曰实頼万里长江画而守之耳　任昉诗孤光岩下映】角鹰倒翻壮士臂将军玉帐轩翠【一云昻一云勇】气二鹰猛脑绦徐坠【荆作绦徐坠一作徐绦坠】目如愁胡视天地杉鸡竹不自惜溪【一作孩当作骇】虎野羊俱辟【音僻】易鞲上锋棱十二翮将军勇锐与之敌【此赋角鹰形起王兵马　上四初放之状下四欲攫之势　轩然翠气鹰之毛色绦徐坠将举也视天地将飞也杉鸡二句言能搏击乌兽十二翮左右劲羽各六也　甘泉赋飏翠气之宛延　潘尼苦雨赋始豪瀎而徐坠　黄生注王延夀鲁灵光殿赋胡人遥集于上楹状若悲愁于危处此孙楚魏彦深鹰赋用愁胡字所本　临海异物志杉鸡头有长黄毛冠颊正青尝在杉树下竹小如野食竹叶　庐山记逺公送客未尝过虎谿过则虎辄鸣此用溪虎足配野羊别作孩虎恐是骇虎之讹呉越春秋两目忽张声如骇虎　上林赋手熊罴足壄羊顔注野羊今之山羊也　史记项羽纪人马辟易师古注谓开张而易其本处　鲍照诗昔如鞲上鹰　傅鹰赋左目若侧右视如倾劲翮二六机连体轻】将军树勲起安西昆仑虞泉入马蹄白羽曽【音层】肉三狻【先丸喑切酸又音俊】猊【五兮切】敢决岂不与之齐荆南芮公得将军亦如角鹰下【去声一作入】朔【一作翔】云恶鸟飞飞啄金屋安得尔辈开其羣驱出六合枭鸾分【此称王兵马仍映帯角鹰　上四言气之勇鋭下五言力能平乱　杜臆鹰翻壮士臂人肉三狻猊皆竒语相匹与敌与齐上下遥　黄生曰末叚归重主人乃杜诗作法又及主人之主将更为周到　吴论吐蕃侵京犹枭啄金屋将军能用羣力以驱除毋使其混杂区宇也此双绾作结　此章首叚四句次叚八句下叚九句　昆仑虞渊乃西极之地　淮南子日入于虞渊唐讳渊故云泉　上林赋弯蕃弱满白羽注羽箭　尔雅狻猊如虦猫食虎豹注云即狮子也肉狻猊葢即肉食之意　汉武故事当以金屋贮之庄子六合之外存而不论辩命论枭鸾不接翼】
　　【王嗣奭曰此诗突然从空而下如轰雷闪电风雨骤至令人骇愕又云公时在夔因角鹰触目发兴竒崛森耸不待言矣尤得力在角鹰翻倒句随挿入将军勇气有此二句方承接得住通篇将王兵马配角鹰穿挿巧妙忽出忽入莫知端倪而各极形容充之直欲为朝廷讨乱诛谗而后已他人起得雄伟后多不称此诗到底无一字懒散岂不雄视千古】
　　见王监兵马使【去声】説近山有白黒二鹰罗者久取竟未能得王以为毛骨有异他鹰恐腊后春生鶱飞避暖劲翮思秋之甚不可见请余赋诗二首【黄鹤曰唐史大厯初卫伯王丁母忧朝廷以王昻代其任伯潜讽将吏不受诏遂起复再任王兵马得非王昻乎】
　　雪【一作云】飞玉立尽清秋不惜竒毛恣逺游在野只教【平声】心力【一作胆】破于【一作干一作千】人何事网罗求一生自猎知无敌百中【去声】争能耻下【去声】鞲鹏碍九天须却避免藏【一作经一作营】三窟【一作穴】莫深忧【首章咏白鹰上四错综叙题下冩其英决机警　雪玉比鹰色之白竒毛指毛骨之异清秋逺游所谓劲翮思秋也心力虽破而网罗难求所谓罗取未得也知无敌自信其能耻下鞲不受人役鹏须避欲击其大莫忧不屑于细也　卢徳水云一生二句可以想鹰之有品而不茍　张綖注汉张纲谓豺狼当道安问狐狸末聨意正如此　朱注太白乐府神鹰梦泽不顾防鸢为君一击鹏搏九天义与此同　酉阳杂俎汉北鹰白者身长且大五觔有余细班短柱鹰内之最向代州中山飞又有房山白渔阳自东道自取鹰法七月二十日为上时内地者多塞外殊少八月上句为次时八月下旬为下时塞外鹰毕至矣　齐高洋天保二年获白鹰一聨毛羽如雪　心力破指虞人战国防文子曰破心而归　阮嗣宗诗罗网孰能制　陶潜诗一生能复几　庾信诗野鹰能自猎江鸥解独鱼　陈琳书气高志逺似若无敌　国防养由基去柳叶百步而射之百发百中　书唯汝不争能　东观汉记太守桓虞曰善吏如使良鹰下鞲命中鞲捍臂也以皮为之　后幽明録楚文王好猎有人献一鹰文王见其殊常为猎于云梦俄而云际有一物凝翔鲜白此鹰便竦翮而升矗若飞电须臾羽堕如雪血下如雨有大鸟堕地两翅广数十里时有博物君子曰此大鹏雏也　碍天鹏翼障天也　楚辞指九天以为正注中央八方也　战国防狡兔有三窟仅得免其死】黒鹰不省【悉井切】人间有度海疑从北极来正翮抟风超紫塞【一作立】冬几夜宿阳台虞罗自觉【一作各】虚施巧春雁同归必见猜万里寒空祗一日金眸玉爪不【刋作未】凡材【次章咏黒鹰上四遡其来之逺下四悯其去之速北极紫塞冬皆为黒鹰防染正翮言直北正飞几夜言暂时停宿虞罗自觉言其机警春雁同归言皆北向虚施巧取之未得也必见猜恐其击也万里一日见飞腾之迅金眸玉爪谓形质之竒首句明提其黒末句反衬其黒　卢照隣防诗万里南翔渡海来　庄子抟扶摇羊角而上扶摇羊角风也抟风本此　綖注紫塞雁门也其山髙入霄汉雁飞不能逾从两山断处而过故谓之雁门今黒鹰超越此门故曰超紫塞芜城赋紫塞雁门　曹植离缴雁赋逺冬于南裔兮避炎夏于朔方　楚王阳台在巫山　魏彦深鹰赋何虞者之多巧运横罗以羁束　刘孝威诗猜鹰鸷隼无由逐此猜字所本　西京杂记茂陵少年李亨以鹰鹞逐雉兔鹰则有青翅黄眸青防金距高洋获白兔鹰目色紫爪本白】
　　【顾宸曰黄石识子房于圯桥而退老谷城徳公拜孔明于牀下而长隐鹿门殆一生自猎知无敌百中争能耻下鞲者乎魏武欲以游説致公瑾而不能夺其知已之感桓温欲以豪杰招景畧而不能解其共国之嫌殆虞人自觉虚施巧春雁同归必见猜者乎千古高人竒士性情出处从二十八字拈出可想老杜胸中全史　张璁曰公尝为王兵马赋二角鹰言其勇鋭相敌此亦所以况之也　或疑咏二鹰止于起首分别白黒中间多彼此混同何也曰黒白其形色也题中罗取未得劲翮思秋此鹰之精神骨力也诗从神力上摹冩其迅疾英竒正深于体物者杜臆谓二诗胜人在气魄雄伟不落纎巧家数良然杨徳周曰诗家论唐律有明暗二例作者皆然如杜诗黒鹰郑谷双鹭是明也杜诗白鹰郑谷鹧鸪是暗也四诗可以为法双鹭诗云双鹭应怜水满池风飘不动顶丝垂立当青草人先见行傍白莲鱼未知一足独拳寒雨里数声相呌早秋时林塘得尔须增价况与诗家物色宜鹧鸪诗云暖戏烟芜锦翼齐品流得近山鸡雨昏青草湖边过花落黄陵庙里啼游子乍闻征袖湿佳人才唱翠眉低相呼相唤湘江曲苦竹丛深春日西】
　　玉腕骝【原注江陵节度卫公马也　鹤注此当是大厯元年作　邵注赤马黒鬛曰骝腕臂腕也前足腕肉白曰玉腕骝良马名也】
　　闻説荆南马尚书玉腕骝骖驔【音潭一作顿骖】飘赤汗局蹐顾长楸胡虏三年入乾坤一战收举鞭如有问欲伴习池游【上四咏骝马之神骏下则有功成身退之意　赤汗如珠而长楸欲奋言今有余勇三年伐叛而一战收功言昔能陷阵事平之后思伴习池结语竒儁　杜臆举鞭欲问问马也欲伴习池代马对也此虽咏马兼讽卫公　吴都赋防翋李善注相随驱逐众多貌温庭筠诗白马防众尘起杜诗作骖驔义葢相同　诗注局曲也蹐累足也　曹植诗走马长楸间　旧唐书乾元二年卫伯玉击史思明大破于彊子坂积尸满野以功迁神防军节度上元二年大破史朝义于永宁进封河东郡公广徳元年冬吐蕃寇京师乗舆幸陜以伯玉有干畧使节度江陵封阳城郡王】
　　醉为马坠诸公携酒相看【此夔州诗年次难考】
　　甫也诸侯老宾客罢酒酣歌拓金防骑马忽忆少【去声】年时散蹄□落瞿唐石白帝城门水云外低身直下【去声】八千尺粉堞电转紫游缰东得平冈出天壁江邨野堂争入眼垂鞭【一作肩】亸【典可切】鞚凌紫陌【先叙醉后驰马之状诸侯宾客对栢中丞言自城门驰下瞿唐约计八千尺非谓身堕八百丈也粉堞经过紫缰疾如电转平冈在天壁之下故近江村而凌紫陌　世説何次道见贾宁在后轮中曰此人不死终为诸侯上客　书酣歌于室　庾信诗醉来拓金防　杜审言诗直下骑才通　紫游缰紫丝为缰晋中兴诗太和中邺下童謡青青御路杨白马紫游缰　鞚马口勒广韵亸垂下貌】向来皓首惊万人自倚红顔能骑【去声】射【音石】安知决臆追风足朱汗骖驔【音潭】犹喷【本作歕普问切】玉不虞一蹶终损伤人生快意多所辱职当忧戚伏衾枕况乃迟暮加烦促【此坠马见伤而叹也　皓首应老红顔少追风喷玉奔悍难驭也马跟平冈故伤而不害快意多辱既悔其前迟暮烦促又忧其后矣　沈约诗共矜红顔日俱忘白发年　红顔能骑射即呼鹰皂栎林逐兽云雪冈事　决臆纵意也　阳晋诗蹑影追风本絶羣　朱注朱汗汗血马也　梁车诗意欲骖驔走唐卢照隣诗雕弓夜宛转铁骑晓骖驔崔腋诗骖驔始散东城曲倐忽还逢南陌头以骖驔对宛转倐忽乃飞腾迅疾之貌或曰骖驔以驔为骖犹陆机诗言服骥骖骝鲁颂有驔有鱼疏毫毛在骭而长白名为驔此説却与诗意不合　穆天子传天子东游于黄泽使宫乐謡曰黄之泽其马歕沙皇人威仪黄之泽其马歕玉皇人夀谷今按踏岸则喷沙激水则喷玉皆言马势之雄猛】朋【一作明】知来问腆【一作椣】我顔杖藜强【丘两切】起依僮仆语尽还成开口笑提携别扫清谿曲酒肉如山又一时初筵哀丝动豪竹共指西日不相贷喧呼且覆【音福】杯中渌何必走马来为问【一作不为身】君不见嵇康养生被【一作遭】杀戮【末记诸公携酒相看老年失足故厚顔语相慰藉故还笑丝竹侑觞日暮犹饮依然乐以忘忧结引嵇康见事有出于意外者　此章中叚八句起结各十句　作防顔是惭色作腆顔是厚顔　庄子开口而笑一月之中不过四五日　鲍照诗幽客时结侣提携游三山　　乐记丝声哀哀以立辩　豪竹大管也何逊诗何因送欵欵半饮杯中渌　晋嵇康着养生论后刑东市】
　　【郝敬曰题有景致诗冩得霑足辞藻风流情兴感慨无不佳】
　　覆【音福】舟二首【诗言巫峡当是夔州所作但年次不可考　梦弼以此诗为追讽宗事朱云唐世人主多好神仙岂必宗也　张溍曰求仙本荒唐事故托覆舟以讽新序孔子曰水则覆舟】
　　巫峡盘涡晓黔阳贡物秋丹砂同陨石翠羽共沉舟羇使【去声】空斜影【一作景】龙宫【一作居】閟积流篙工幸不溺俄顷逐轻鸥【此章记夔江覆舟之事　黔阳之贡经于巫峡丹砂翠羽八贡之物空斜影侧身落水閟积流没入深渊矣舟逐轻鸥篙工以脱身为幸也　旧以空斜影为使者怅快于斜日之下此説不然玩诗意先叙砂羽之坠继叙羇使之亡末则幸篙工之不溺耳于篙工加一幸字知使者为不幸矣　江赋冲巫峡以迅激又盘涡谷转　一统志重庆府彭水县自三国至唐皆名黔阳县随置彭水县为黔州治所又唐以黔江县属黔州　唐志黔阳嵗贡廾砂等物本草丹砂久服通神明不老轻身神仙能化为汞衍义云出辰州蛮峒老鸦井者最良　左传陨石于宋五　尔雅注翠鹬似燕绀色生郁林汲塜周书王会解苍梧翡翠所以取羽邹阳书积羽沉舟　王僧孺诗翠枝结斜影　徐陵寺碑夜动龙宫十洲记南海有龙绡宫　海赋茫茫积流　刘孝威诗循汀俄顷回】
　　竹宫时望拜桂馆或求仙姹【陟嫁切】女凌波日神光照夜年从闻斩蛟剑无复【扶又切】防犀船使【去声】者随秋色迢迢独上【上声】天【次章讽当时求仙之妄　竹宫桂馆借汉比唐姹女凌波言丹砂已落江水神光照夜言宫中犹望成仙此见其誙妄也且方士既神竒其説何独无斩蛟之剑照水之犀以解此水厄乃至身罹覆舟而沓然上天乎朱注使者即指方士一辈　旧以上天为还朝非是閟积流魄沉水也独上天魂升天也杜臆云帝未必升天而使者已独上天矣讥之也　汉礼乐志正月上辛用事甘泉圜丘昏祠至明夜常有神光集于祠坛天子自竹宫而望拜百官侍祠者数百人皆肃然心动焉师古曰竹宫去坛三里　郊祀志公孙卿曰仙人好楼居于是上令长安作飞廉桂馆甘泉作益夀延夀观使卿持节设具而神人师古曰飞廉桂馆二舘名　参同契河上姹女灵而最神得火则飞不染垢尘顾注汉真人大丹诀姹女隐在丹砂中谓砂中有汞也　洛神赋凌波微歩　郊祀志宣帝筑世宗庙神光兴于殿旁如烛状武帝纪祭后土神光三烛　吕氏春秋荆人佽飞得寳剑渡江中流两蛟绕舟几没佽飞防剑斩蛟乃得济　晋书温峤宿牛渚矶水深不可测世云其下多怪物峤遂燃犀角照之须防见水族覆火竒形异状　宋王微咏赋秋色隂兮白露商　陆机诗迢迢造天庭　呉越春秋羣臣上天欧冶死矣】
　　送李功曹之荆州充郑侍御判官重【平声】赠【旧编在夔州诗内】
　　曽【音层】闻宋玉宅每欲到荆州此地生涯晚遥悲【一作通】水国秋孤城一柱观【去声】落日九江流使【去声】者虽光彩青枫逺自愁【上四公欲往荆州而悲悲在于淹留下四李独往荆州而愁愁生于孤寂一悲一愁冩出两地情懐极其凄切　此地指夔水国指荆一柱九江俱在荆州　水经注宜城城南有宋玉宅玉邑人隽才辩给善属文而识音渚宫故事庾信因侯景之乱自建康遁归江陵居宋玉故宅宅在城北三里故其赋曰诛茅宋玉之宅穿径临江之府　顔延之诗水国周地险　夏书过九江至于大别　晋曲池歌一朝光彩落　阮借诗上有枫树林逺望令人悲】
　　送王十六判官【此亦夔州诗年次难考】
　　客下【去声】荆南尽君今复【扶又切】入舟买薪犹白帝鸣橹已【一作少】沙头衡霍生春早潇湘共海浮荒林庾信宅为【去声】仗主人留【上四送王之荆下叙欲往之意　唐书肃宗至徳之后中原多故襄邓百姓两京衣冠尽投江湖荆南井邑十倍于初乃置荆南节度使以统之鹤注是时蜀避崔旰之乱故客下荆南俱尽也　才白帝而忽沙头犹云朝发白帝暮江陵此十字句法春来水发故潇湘如海主人指王先到其地即为地主矣旧注江陵呉船至泊于郭外沙头方舆胜览沙头市去江陵地五十里　邵注荆南荆州以南荆州府古名江陵衡山在衡州府潇湘在岳州府岳在荆以南衡在岳以南　尔雅疏衡山一名霍山赵次公曰皮日休以霍之本地自在夀州作霍山赋中云自汉之后始易吾号而归于衡公此所云衡霍乃是衡山故与潇湘作对庾信宅见上章】
　　别崔潩因寄薜据孟云卿【原注内弟潩赴湖南幕职　姑从黄鹤入大厯元年】
　　志士惜妄动知深【陈作深知】难固辞如何久磨砺但取不磷缁夙夜听忧主飞腾急济时荆州遇【一作过】薛孟为【去声】报欲论【平声】诗【上六送崔赴幕末二兼寄薛孟　逺注崔必好静不出湖南幕主知而辟之故有起二句三四承首句讽其硁硁独善五六承次句劝以汲汲有为　何劭诗志士惜日短　左传磨砺以须　听忧主聴其忧国之语】
　　【王嗣奭曰此诗与九巻送窦九归成都同一机局夭矫顿挂唐律所无窦本有才朂之以苦节崔能洁已勉之以济时意若相反合之始为全人此见公明体逹用之学】
　　寄杜位【原注顷者与位同在故严尚书幕　姑依鹤注编在大厯元年冬　陈注此诗称恵连前守嵗诗称阿戎则位为公从弟明矣唐世系表公为征南十三代位与济为征南十四代或据此遂疑位为从侄误矣世表未可信也】
　　寒日经檐短穷猿失木悲峡中【一作筵】为客久【一作恨】江上【一作并】忆君时天地身何在【一作往】风尘病敢辞封书两行【音杭】泪霑洒裛新诗【寒日穷猿对景有感为客久承穷猿忆君时承寒日五六申客久之况七八申忆君之情　杜臆漂流天地既无定在憔悴风尘病又奚辞凄凉之况真堪流涕　穷猿失木乃叹无家可归或云偒严武之亡非也武在日公已辞回草堂矣淮南子猿狖颠蹶而失木世説穷猿奔林岂暇择木裛新诗手裛纸上泪也】
</div>
    <div class="pagination">
<a href="杜诗详注_page28.html">上一页</a><span>...</span><a href="杜诗详注_page24.html">24</a><a href="杜诗详注_page25.html">25</a><a href="杜诗详注_page26.html">26</a><a href="杜诗详注_page27.html">27</a><a href="杜诗详注_page28.html">28</a><span class="current-page">29</span><a href="杜诗详注_page30.html">30</a><a href="杜诗详注_page31.html">31</a><a href="杜诗详注_page32.html">32</a><a href="杜诗详注_page33.html">33</a><a href="杜诗详注_page34.html">34</a><span>...</span><a href="杜诗详注_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
