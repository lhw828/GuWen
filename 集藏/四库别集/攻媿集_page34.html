<!DOCTYPE html>
<html>
<head>
    <meta charset="UTF-8">
    <title>攻媿集 - 第 34 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>攻媿集 - 第 34 页/共 78 页</h1>
    <div class="content">　　右正言何异湖南运判
　　敇具官某朕监观四方志不忘逺寄耳目于部使者犹恐不逮故间遣谏官御史以临之尔自登朝行雅有清望顷因奏对擢居宪台升之诤臣之列方有赖于规益引嫌求外授节湖湘典司将输光华煜然夫以峩廌伏蒲之风抗揽辔登车之志扬清激浊在此行矣有猷以告毋有遐心
　　四川制置使京镗权刑部尚书
　　敕朕体列圣寛仁之训务谨刑章求一时忠厚之臣俾居司寇久虚此位今得其人具官某器度恢洪才猷挺特蚤结慈宸之眷亟登要路之津修聘殊邻壮苏武持旄之节开藩全蜀慨王尊叱驭之行百城咸服其恩威四载备闻于劳烈爰示赐环之宠俾陞听履之班锡以赞书付之臬事罔兼庶狱朕方推文王敬忌之心明用五刑尔其慕臯陶迈种之徳尚殚辰吿以副予知秘阁修撰知绍兴府赵不流职事修举除集英殿修撰
　　敕怀会稽之章久烦填抚报齐邦之政可后襃嘉具官某分派天潢服休仕路顷由淮甸来任飞刍挽粟之司旋尹京都遂登簪笔持槖之选起临辅郡就擢帅垣迨兹期年知职务之时举去此一水亦举言之日闻乃谕柄臣俾陞寓职以玺书示勉励之意母曰彞章使田里亡愁叹之心尚圗来效
　　梁季珌知光州
　　敕具官某尔父在绍兴间以才敏致位文昌其后未有至二千石者尔守上饶政务简静衔恤而去未究职业浮光易治地则被边举以命汝委寄为重尚其勉之母忝前人
　　李沐吏部郎官
　　敕具官某尔以旧学大臣之子自奋巍科寖登膴仕出使闽浙有志于民为养求归嘉其靖退晋接之顷处以名曹亲庭无信宿之遥选部乃摄承之旧往只厥职无复固辞
　　新知兴元府章森改知泸州
　　敕开藩蜀部曾洗印之未闻易镇边陲又改辕而于迈惟首公之有素谅承命而遂行具官某知略该通才猷挺特进仪禁路入陪豹尾之严擢殿留都出拥麟符之重由上流之奏课畀西道以折冲十年而守汉中田叔固宜于久任五月而渡泸水武侯岂惮于遐征矧羣情安集之初借元帅抚绥之力推君子之心置小人之腹能坦然而不疑脱慈母之懐立严师之傍当翕尔而自定亟祗成涣用寛顾忧
　　知福州郑侨知建康府
　　敕开帅藩于闽峤曾未弥年司留籥于秦淮兹焉易镇渴想仪形之见亟令邮置之传具官某执徳不回秉心无竞论议逺追于晁董文章高轧于汉周正色立朝尤推批勑之手至公典选允借持衡之权皂葢颁春出临千里锦衣行昼就抚三山欲改畀于麟符仍从驰于驿骑朝受命夕引道谅无惮于暑行退补过进尽忠正有资于辰告入奉受厘之对徐为分阃之行惟我旧臣服兹休命
　　广东提刑李信甫江东提刑
　　敕具官某尔为御史直道而行出守信安旋使南峤皆有声绩可纪矧录囚于岭海烟瘴之地不惮深逺劳亦甚矣抗章求闲未应舍汝其典泉事于大江之东少休驰驱而后揽辔以行亦惟休哉
　　太府卿辛弃疾集英殿修撰知福州
　　敕具官某七闽奥区三山为一都会地大物阜甲于东南负山并海绵亘数千里举听命于大府连帅之选岂云易哉尔以轶羣之才蚤着事功夀皇三畀大藩宠以论譔之华于今几二十年召对便朝擢长外府益平豪爽之气而见温粹之容朕心嘉焉比居外台谳议从厚闽人户知之陞之集贤増重阃寄徃其为朕布宣徳意抚吾赤子以寛一面之顾忧朕岂汝忘哉
　　著作郎黄由军器少监
　　敕具官某着庭之选最为清高矧尔以抡魁之英謇谔之气周旋三馆于兹有年经上要津无不可者然朝廷序进人物不厌于详荐绅绵歴事任不以迟速计也进贰戎监仍摄剧曹益养资望以俟器使
　　司农卿沈揆权吏部侍郎
　　敕古有六官孰若天官之重部分四选无如武选之繁兹择贰卿宜求吉士具官某高文赡丽古学精深自登周行雅有清望凡一时华要之选以累载周旋其间壁水道山为诸儒之领袖储寮词掖振六艺之英华屡垂上于禁途复优闻于郡课蔽自朕志召长大农宠之荷槖之联畀以典铨之寄惟公可以守成宪惟明可以察众欺倚闻称职之名用助官人之道
　　新知襄阳府宇文价改知遂宁府
　　敕朕惟今日谋帅之难深以数易为戒卿有大邦遗爱之旧无嫌改命之繁具官某学有家传才为世用奋身西蜀膺慈皇特逹之知累嵗中朝歴儒者清华之选佩印屡更于劔外分符最久于汉中岘首名藩方寻羊叔子之迹遂宁旧治更喜郭细侯之来谅去思之未忘宜外庸之益着往祖成涣嗣有宠光
　　知遂宁府单夔知建宁府
　　敕逺临蜀部念频年跋履之劳易镇闽邦示乡国旋归之宠具官某受才通敏莅政精明繇廷尉之年蚤被慈宸之眷擢侍臣之列最居羣彦之先祠庭寖阅于十年帅阃雄开乎三峡旋更防府罙着外庸仍次对之旧班畀建安之新组山川伊迩谅少慰乎遐心民社匪轻方有资于善政惟时旧徳服我茂恩
　　张孝伯司农寺主簿
　　敕具官某尔以学自奋吏治有闻三入朝行阅嵗滋久凡尔等夷腾上多矣退然靖共物论归之兹以序迁勾稽农扈尚共乃事以就器业
　　知广徳军林孝友大理寺丞
　　敕具官某列寺皆有丞惟廷尉之属其选为尤重必求通儒以治庶狱已试之效吾其舍诸尔顷居是官见谓称职出守桐川又以最闻兹还旧班进用无壅惟明克允以副朕好生之意
　　中奉大夫知襄阳府张枃大中大夫知建宁府陈居仁磨勘转官
　　敕夙严铨法所以示百僚之公优待从臣犹不忘三载之攷具官某神机敏悟器度闳深禁路升华久听星辰之履帅藩因任葢得江汉之心【陈居仁云性资夷旷学问淹该西掖代言雅得深醇之体南邦共理尤明寛猛之宜】兹以年劳应于治典爰陟文阶之等益增侯服之光思称恩劳尚殚猷吿
　　中奉大夫吏部侍郎沈揆磨勘转官
　　敕制禄以官式序百僚之进在法当从乃登四品之崇具官某儒学老成文华高胜储寀有执经之旧祠臣推为诰之工屡结绶于朝行几问津于禁路摄承民部更一纪而有余积累年劳虽九迁而未艾兹擢天官之贰始伸铨格之优太中不易公卿庸表褒迁之渥大夫既掌论议益思献纳之忠
　　新除兵部侍郎黄裳显谟阁待制依旧嘉王府翊善
　　敕朕惟国朝谨教子之法王府建翊善之官在太宗务选正人惟姚坦最称直士自时厥后何代无贤我有论思之臣俾专辅导之任具官某以天下士从吾儿游自典秘书已参讲席虽寖歴琐闱之贵曾不离朱邸之僚诵典谟百篇之书既得坦明之制正春秋一王之法尤多深切之言力辞武部贰卿之除俾就文谟次对之秩于以究遗经之终始于以示朕意之眷留尚服训词益殚猷吿
　　成忠郎邕州横山寨招马官黄世明转两官
　　敕具官某戎马之须多自南徼尔招诱尽力累赏日厚并陞二秩以旌其劳
　　敇赐进士及第陈亮承事郎签书建康军节度判官防公事
　　敕具官某三嵗大比人徒知为布衣进身之途艺祖皇帝有言曰国家设科取士本欲求贤以共治天下大哉王言朕所当取法也廷防者再乃始得汝尔蚤以文艺首贤能之书旋以论奏勤慈扆之听亲阅大对嘉其渊源擢寘举首殆留以遗朕也尚循故事往佐帅幕益懋逺业以须登用
　　集英殿修撰耿秉权兵部侍郎
　　敕长才被选尝擢侍从之聮末疾自言闵劳官职之事丏闲寖久简记不忘既加昼接之余复畀夏官之贰具官某禀资端亮厉操坚刚笃志爱民虽细故必加逺虑推诚致主无一事不以上闻屡布藩条率腾善最甫登禁路俄领外祠乃俾赐环再趋文石之陛亟令持槖径归武部之班益励壮犹以答隆眷
　　皇叔祖少保士岘赠少师
　　敕属近行尊富贵既无危溢年髙徳邵死生宐备哀荣官某迪徳忱恂处心夷旷分晖帝籍虽坐致于显融席庆王门曾不形夫骄吝磊砢维城之望雍容鸣玉之班奉香火于内祠允谓三朝之旧建节旄于辅郡更居亚保之尊胡不百年困于一病惊奉章之上达怆遗老之防何辍九陛之视朝冠三孤而锡命噫髙爵厚禄既已见于生前防典优恩顾何防于身后尚惟英爽歆我宠灵
　　武徳大夫鄂州都统制张诏军政修举转一官
　　敕具官某国家分屯重兵列戍江浒申饬将帅务严纪律尔居鄂渚实当上防缓带轻裘如一儒生而气禀山西沈鸷善断军政修整彻于朕闻何爱一官以示表劝益励戎昭用图尔功
　　直袐阁京西运判朱晞顔直焕章阁知静江府
　　敕具官某桂林为岭右都会控制最逺帅阃久虚抡择尤遴惟尔儒雅醇明练达世故葢尝为部使者矣当盐防蛊弊之后协心扶持民懐其惠辍京西飞挽之重还抚南方增尧章寓直之名用为尔宠内安甿俗外戢蛮蜑人心知向条教易孚予自以为得人尔其有以称此哉
　　广西运判方崧卿京西运判提举张釜广西运判
　　敕具官某等岭右分百越之半漕计匪轻京西总三司之繁事权尤重尔崧卿儒雅饬吏廉按有称是用易以襄汉之节尔父清白传家敛散惟谨是用图尔桂林之居道里略同委寄无异飞刍挽粟既资办治之才揽辔登车益抗澄清之志尔惟自勉朕不汝防
　　太常丞李谦浙东提举
　　敕具官某部使者任常平之寄一道之休戚系焉朕固不以轻畀而况近防乎尔笃志于学力行其言歌之政见于已试忧国之心形乎辞色辍从朝行畀以使节旱涝之余嵗事未知周爰咨询先事而图浙河以东汝其任是责哉
　　知宁国府蒋继周知太平州
　　敕偃藩巨屏正资共理之良易镇邻邦允借上流之重惟时宿望听我训辞具官某经术融明材猷挺特厯居言路凛乎中执法之威屡剖郡符翕尔东诸侯之最念千里相安之久为三年报政之期乃睠当途犹为重地民风纯静素称道院于江东讼谍简稀真是太平之官府更藩旧徳为抚黎民矧击柝之相闻亟驱车而及境双溪叠障难伸愿借之私五马一骢又得宦防之乐其因详试遂讫外庸
　　木待问知宁国府
　　敕具官某朕念储闱寮寀之旧防匪极一时之选既已延登四人为予宰辅其在外里居者亦未尝防也尔事朕有素家食累年起为二千石以示旧恩相攸久之兹焉始定宛陵为江右名郡以寿皇潜藩地望尤崇尔其往为朕抚字吾民笃志赈防以销愁恨叹息之心岂惟有以副选侯之意尔亦将由是而进焉
　　成都提刑杨王休本路运判知阆州续耆成都路提刑
　　敇具官某等朕临御万方寄耳目于部使者地愈逺则任愈重蜀道万里成都奥区其选又可知矣尔王休移自潼川方祗臬事易以漕节就按本道尔耆自守阆风颇着能称俾乘宪以表表列城使民之利病彻于朕闻而朕之徳意布于遐徼扬清激浊威爱兼举则为称职矣
　　知常州陈谦湖北提举
　　敕具官某为常平而置使专以惠民选名士以乗轺示不防逺迩服勤儒术抗志事功顷居编摩已着才望甫试繁剧优有治声往行重湖之区典司义廪之政贸迁鬻海之利务在通商绥靖摘山之徒无致生事伫观成绩嗣有宠章
　　吏部员外郎雷潨直焕章阁知平江府
　　敕具官某姑苏古郡号称呉门宻辅行都最为重镇地大物阜讼诉实繁衣冠走集应酬不暇非寛博强敏之士其何以居师帅之任乎尔以办剧之才饰以儒雅尝以一邑之长膺千里之寄又以十连之帅抚五羊之民召对便朝郎潜选部念未足以究尔之能也视邦选侯为朕一行加以尧章之职用为临遣之宠倚闻异政以称所蒙
　　章森依旧知兴元府
　　敕国家谋帅岂命令之可移臣子徇公亦东西而惟命闲因有为未免从宜具官某文有古风神无滞用以禁路论思之旧为藩方师帅之良建业留都允借保厘之略江陵巨屏久烦填抚之威惟此兴元控于蜀道念开藩之未及又易镇以有行不如旧贯之仍毋庸新尹之吿汉中地重肯形鸡肋之书南国教明当息鼠牙之讼尚图茂渥以答显庸
　　呉总知泸州
　　敕禁路通班久遂燕闲之适藩方谋帅允资抚御之良方起家而临民谅闻命而引道具官某胄出勲门而被服儒雅世传戎韬而深涉艺文泽笏彯缨旧为仪于朝列拥麾持节屡宣力于坤维眷此泸川控彼南徼民生繁阜当劳来安集之余军律申明严坐作进退之节正赖中和之正往宣寛大之书西平王之在唐固多贤子诸葛侯之仕汉自有美声益振尔家用固吾圉
　　知太平州叶翥知婺州
　　敕听履而上星辰缅懐旧徳把麾而去江海又着外庸锡以明纶处之辅郡具官某性寛而有制道广而能周为天子之从臣最先众俊主国家之大计殆过十年谋谟备罄于忠嘉仕已不形夫喜愠乃睠文昌之老俾临寳婺之区姑熟最闻未及赐金之宠括苍地近何殊衣绣之荣倚观中和乐职之诗益表平易近民之政其祗隆眷嗣有优恩
　　刘俣广东提举
　　敕具官某朕嗣服之初首下寛大之谄俾部使者分察属郡务寛民力尔守岳阳推诚奉行凡加赋横敛之病吾民者悉加蠲除几去嵗额之半荐章交上朕甚嘉之岭海去朝廷逺畀尔一节专敛散之权推岳阳之意而行之遐陬其息肩乎









　　攻媿集巻三十六
　　钦定四库全书
　　攻媿集卷三十七
　　宋　楼钥　撰
　　外制
　　同知枢密院事赵汝愚知枢密院事
　　敕朕延登枢臣方务亲贤之并用擢专兵本岂以日月而为功式隆磐石之宗益耸维岩之望具官某仙源有自天分素高发之以埸屋之声名博之以师友之问学论思禁路真有诤臣之风填抚藩方着古循吏之绩望之堂堂折而不挠元龄孜孜知无不为卓尔士夫之间居然公辅之器顷为储寀已知许国之忠兹贰机廷尢见爱君之笃俾陞右府之长密赞中宸之谋増衍真腴并昭异数噫三军五兵之问虽未至于庙堂一日万几之繁正有资于帷幄朕方越拘挛而图任尔其勉忠力以赴功惟既厥心同底于治
　　吏部尚书余端礼同知枢密院事
　　敕朝建几廷实总事枢之要任专军政尤资副贰之贤乃图旧人用称隆委具官某气和而有守资介而能通蚤膺慈扆之知徧仪清贯爰列储闱之属久事初潜禔身有肃括之称立朝奏正直之徳典铨衡于选部尤推鍳裁之公守管籥于留都允借保厘之略召还位着益简予充葢君臣相知非一日之积而文武并用何二柄之分屡登朝夕论思之班宜居夙夜宥密之地啓侯封之土宇畀采邑之圭腴噫运筹帷幄之中当逺追乎前躅折冲樽爼之上正有望于壮犹尚服宠光毋替朕命
　　万钟司农卿
　　敕具官某尔以才谞早为九卿去国久之擢冠宰掾仕已之际不见几微召对便朝奏论详雅是用命汝复长予周稷之任王城内外储粟动以百万计上下仰给事则浩繁往哉惟钦以称朕意
　　通议大夫知枢密院事胡晋臣致仕
　　敕三年辅政是为股肱之良一旦乞身欲挂衣冠而去勉从尔请深轸予衷具官某迪徳粹和秉心正直尊贤容众无一毫忌刻之私学道爱人备四时温厚之气察其有守任以不疑典封駮于东台赞枢机于西府进参翮嘏遂长本兵方朝竭节以相资乃以沈疴而有请任重道逺知许国之未量名遂功成奚退身之太早无君子者如苍生何噫垂车而传子孙顾莫囘于雅志就第而问筹防尚有冀于壮犹其服宠光以绥吉履
　　胡晋臣赠金紫光禄大夫资政殿大学士
　　敕抗章自列俯从纳禄之言遗奏上闻犹笃爱君之义惊柄臣之已矣抚用事之怆然具官某天赋纯诚世推厚徳仁必有勇立朝多謇谔之忠正而不它致主尽忠清之节自登近弼可谓大臣何抱疾之遽深愿辞荣而勇退始犹未许遂不可为爱之欲其生谓何恙之不已死者如可作微斯人而谁归加秘殿之隆名极文阶之三品俾昌厥后均赐以官噫命方士而求马周空轸如存之念辍余而奠如防徒増追悼之懐顾一鉴之既亡嗟九京之何及尚惟英爽歆此宠灵
　　潼川运判刘光祖奏儒林郎知资州龙水县杨安益赈济有方循一资
　　敕具官某潼川去朝廷逺顷修荒政部使者察一道官吏之能否以龙水为最而闻于朝进尔选阶以示襃表
　　徐元徳知均州
　　敕具官某均之为州虽逺以其控制洞蛮置武当之节使填抚一境任不轻矣尔蚤以经学教授乡里旋以声望登进朝行贰郡新安绩用罙着剖符兹土以惠逺民往哉惟钦益行所学
　　太常博士陈棅秘书丞著作佐郎李唐卿著作郎秘书郎范仲黼著作佐郎校书郎王奭秘书郎正字蔡幼学校书郎
　　敕具官某等道山羣玉之府聚天下英俊其间所以涵养器业以为进用之储也尔棅以容台议礼之旧尔唐卿尔仲黼豋瀛既久尔奭尔防学给札著称或于典丞郎之职或序进著作之庭校雠未见之书不改共二之故职优选遴孰迈于此其思称崇奨之意以为邦家之光
　　大学博士邵康太常博士曾秘国子博士太学録雷孝友国子正田澹并太学博士
</div>
    <div class="pagination">
<a href="攻媿集_page33.html">上一页</a><span>...</span><a href="攻媿集_page29.html">29</a><a href="攻媿集_page30.html">30</a><a href="攻媿集_page31.html">31</a><a href="攻媿集_page32.html">32</a><a href="攻媿集_page33.html">33</a><span class="current-page">34</span><a href="攻媿集_page35.html">35</a><a href="攻媿集_page36.html">36</a><a href="攻媿集_page37.html">37</a><a href="攻媿集_page38.html">38</a><a href="攻媿集_page39.html">39</a><span>...</span><a href="攻媿集_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
