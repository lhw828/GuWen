<!DOCTYPE html>
<html>
 <head>
  <meta charset="utf-8"/>
  <title>
   家藏集 - 第 55 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   家藏集 - 第 55 页/共 57 页
  </h1>
  <div class="content">
   君姓盛氏苏之吴江人世居吴中为名族按其谱出宋文肃公度后数传至寓翁生景华有隠操人称居宻翁景华生啓东始业医而精其术仕为太医院御医受知先朝累被宠渥生数子而俨最长君俨之子也讳暟字用美号闲舟初其父从御医公居京师始壮而卒君时生甫七年耳与母许氏留吴中赖其祖居宻翁抚教之既长奋志于学授徒养母曰吾其取科第以仕乎则习举子业顾屡试于乡不偶复叹曰仕必有命也乎医吾家学也吾当继之君既业儒而理明于医輙通又其家多竒方奥防发而究之附以己意治疾辄验人曰此得盛御医秘传者争往求之君复不计利遇贫贱者率与之药于是求之者益众医名暴起传至京师遂征为医士久之当得官然非君所望也方称疾不出适闻其母丧而归服除竟不上益以医行于时既老得末疾有疾者多就治之治九年十二月二十八日卒享年七十五君初娶沈氏继潘氏髙氏子男三人曰干娶张氏曰坤府学生娶栁氏曰艮娶夏氏女一人适某孙男五人曰某女四人长适府学生沈济次适袁表次适国子生顾纶之一未行君为人襟度爽闿而言论明畅对客饮酒笑噱倾倒曽无隠情人有过徃徃面加指斥至人以非礼加者亦能容受不与校也笃于交谊或以急难告辄周给之不吝凡嫁娶防有不能具者多赖其助亦可谓好义矣去嵗予尝过君家君闻予至使人扶掖而出犹諵諵道説旧事窃叹其病且痼非复少壮时态然年既髙子孙森然孝养备至可无憾也至是竟不起干等乃卜明年某月某日君于茅坞之原其父之执徳州同知韩君彦哲率之来求予表墓之文君尝谓死生常事当病未剧自述志铭其明达如此予故书此表之凡其平生见于自述者不复书也
　　隠士史明古墓表
　　吴江穆溪之上有隠士曰史明古其为人足迹不出百里之外然江浙间人知其名至于郡县大夫亦皆礼下之而予取以为友盖四十年于此矣其志正而直其言确而厉其所为无弗依于礼者当其壮时患闾里之人以巫觋惑众上书县中欲尽除之曰此皆不容于先王之世者不除则风俗不正礼教何由而行耶与人论事辩説超踔坐客莫能屈至有所感奋词气益峻虽达官贵人冲突不顾见依违徇情者心辄鄙之其治家辨内外定上下严若官府然谓长子承家当世守其居而析产特异于众曰此吾史氏家法不敢不谨也凡吉凶之事悉违世俗而行必仿于古知礼者取之其学于书无所不读而尤熟于史论千载事歴歴如见而剖断必公盖有宋刘道原之精至于时事人言得于闻见往往笔之成编则有洪容斋之博焉若其才如钱谷水利之类皆知其故使得郡县而治之恢恢乎无难者为文章纪事有法醇雅如汉人语诗则不屑为近体兴至吟声咿咿防搜苦索欲追魏晋而及之家居甚胜水竹幽茂亭馆相通如入顾辟疆之园客至陈三代秦汉器物及唐宋以来书画名品相与鉴赏好着古衣冠曵履挥麈望之者以为列仙之儒也间与亲友吴铁峯数人扁舟往来月为雅集以觞咏相娱乐又尝与刘佥宪沈石田诸公游武林经月忘返所至为文记之曰此未惬吾志也防当絶大江北游中原览岱华渉河济循王屋庐阜诸山其思致之髙如此晚嵗益务清旷室无姬侍筑小雅之堂方牀曲几宴坐其中或累月不至城郭至即止宿僧舍而已前二年予家居一日忽冒暑见过饮氷数椀而去又二旬而疾作家人进药俾持去曰吾治棺待尽久矣且吾年六十三又天耶竟卒治丙辰六月甲子也明古状貌竒伟须髯奋张平生喜交游惟其持信义四方之士过其门者不絶于所厚者有过尤好面折故人尤以直谅称之少谒武功徐公公与谈史即许其有识遂数从议论而识益进今致仕三原王公巡抚江南时闻其名延见之询以政务尤许其才然未尝言及私事公益重之且恨其老而不用于世也其讳鉴初字未定后始字明古自号西村人称西村先生曽祖彬祖晟父珩母某氏继母某氏娶张氏子男二人曰永龄太学生曰永锡县学生女一人适乡贡进士吴蓥孙男三人曰曽同曰某某女一人当明古卒之明年予与文温州宗儒往哭之其二子哭拜即以墓文请予念失此良友方窃悲伤而何文之能为耶顾有终不得而已者乃卒之又明年戊午某月甲子于穆溪小旬原之上为表之曰呜呼世有信古执礼如斯人者乎世有博洽好学如斯人者乎有才之达论之正如斯人者乎亦有刚直好义髙旷絶俗如斯人者乎有如斯人当观其终达生顺命能保其躬呜呼明古庶无愧乎其中
　　明故四川等处承宣布政使司右防议周公墓表
　　公讳贤字用希姓周氏世为苏之长洲人少游郡学业举子甚勤正统戊午应天府乡试中式明年己未遂登进士第观政礼部辛酉授南京工部主事三载考最封其父徳如其官阶承徳郎母某氏封安人妻陈氏封如其姑丁夘丁父忧服除复任景泰壬申擢浙江布政司右防议未几复丁母忧服除改四川出巡乌撒道中得疾还至公廨竟卒实天顺己夘五月十六日也享年五十三于是其配陈安人挈其孤子女沿峡江数千里扶柩归吴以明年庚辰正月二十八日于本县武丘乡金字墩先茔之次其同官左防政前刑部侍郎刘公清既为之铭俾刻而埋之矣后四十年其子同人奉铭文拜授予曰先人墓木已拱而石表未立是同人之不能子也愿矜而书之且自先人弃诸孤非吾母陈安人与吾生母杨氏鞠育教诲无以至今日不幸三嵗间相继下世今几二十年同人之哀痛未能释也幸附书之以慰惟参议公为吴中前辈予少犹及见之伟然其貌蔼然其言盖厚徳君子也当其为工部属已有才名及两佐大藩才名益重其忠厚严明尤为僚吏所服然皆不得久于其位平生所施畧见端绪而已没之后人故惜之陈安人亦长洲人年二十归公甚得妇道以成化庚子五月六日卒年七十四生一女适滨州同知仰璿为大理寺丞宗泰孙杨氏吴县人事公及陈安人有礼后安人二年卒为壬寅闰八月二日年五十二生三男长即同人次大有早世次中孚一女适姚铉韶州府同知叔谦孙也同人今为泰安州儒学训导亲没久而汲汲求文扬其美不谓之孝乎于是乎书
　　蜀府教授管先生墓表
　　先生讳潾字以澄自号清轩姓管氏世为苏之长洲人其先皆不仕曰文通生仲安仲安娶陈氏生先生为仲子少入府学资特静厚同辈皆敬之不敢狎坐一室昼夜诵习不倦为文喜简澹而以浮艶为耻时提学御史为庐陵孙公每首第其文然公重行检亦惟取其为人耳一时从学者满门往往去取科第先生顾数不偶处之自如亦无尤主司语年逾四十始贡入太学初授宝庆府学训导宝庆在万山中俗不尚文自先生至严教条诸生被磨礲始有取科第者秩满擢蜀王府教授王见其端雅嵗余益重之累被宠赐或以诗篇相倡和每称以先生而不名居数年先生数以老请王辄留之而礼遇愈至其后年益髙请不已王知不可留使画工绘其象藏府中复命府寮赋诗送之临行宠赐甚厚及归又数遗书物致问葢先生之贤致之先生世居葑门至是依外氏卜筑甫里以治己酉八月二十五日卒享年八十四配徐氏有贤行先卒子男五人曰宗娶谢氏曰实娶董氏曰宣娶陆氏曰寛娶徐氏继陈氏曰完先卒女二人归储积周宗茂孙男四人曰缙曰绅曰庆瑞曰庆龄女二人归王恕陆棠曽孙男一人曰积庆女二人先生卒后八年丁巳始卜本县二十都庄字围西江择地以其年某月某日焉诸子以予适还吴持里人严翁状来求文表墓又三年始克书之盖予少先生三十年而同游学宫尚忆一时多豪士独先生居众中不出声气退然如无能后其人得入仕者无几而先生仕虽不甚显然为师儒者数十年渉峡江万里全身而归子孙满前孝养不缺竟以髙夀终此岂偶然也哉必有所以致之者矣乃为书以表
　　山西提刑按察司副使致仕朱公墓表
　　治十一年十月二十四日山西提刑按察司副使致仕朱公年八十三而终公有子恩仕于朝为刑部郎中持制服将归欲得墓文以其寮友顾君大宁辈偕来以请予与恩以同乡故相过从久不能违也恩既归始以江西布政使叶公所为状托其友太仆少卿刘君来致其意曰公期迫矣待此以刻乃视其状叙之朱故通许人也当宋中世之乱从驾南渡以松江地僻可避兵难始择华亭之七宝镇家焉曽祖道华祖士清父慎恒慎恒取陆氏生公讳某字某别号钝庵幼有髙资总角能赋诗有竒句稍长益善记览入府学为弟子时庐陵孙先生掌教事适周文襄公以巡抚至而提学御史为彭公二公问弟子之頴敏者孙先生首以公对试之果然公初习春秋孙先生深于诗者更授以诗甫三月即通其义正统三年遂登应天府乡举及还其父适自卢龙戍所归父子相见甚欢未几公当赴礼部试曰吾常以亲寓逺方不得日侍左右为恨今复忍违逺乎竟不赴又十年始登进士第明年授陜西道监察御史时有北边之警京师戒严朝廷命诸将悉兵往御公以御史入军中纪功临行语其妻王氏曰吾今不能顾家矣汝亟归奉吾亲吾惟知有王事而已即日戎服就道谕诸将士以当奋勇死难之义众皆感激三日敌知有备而遁有诏班师宴赉甚厚京师既无事公奉防出巡应天等六郡有知太平县白玉者连姻中贵怙势为害公亷得其事即按以法一时奸贪敛迹属吏肃然于是周文襄公与公犹同行郡称叹不已嵗满代还都御史陈公镒知其才俾掌三法司事俄丁内艰服除擢山西佥事属吏有不法者闻风而去尤累平反寃狱再清军伍明恕不苛无隠没诬枉之才名益起凡分巡官缺公辄兼领其事一日至大同有中贵亲幸者入其境上下惊骇莫知所为公出郊迎之与语其人竟敛威而去值大雪欲射猎为乐公曰军士冻馁不堪必有死者况道滑不便驰逐独不自爱乎遂止一时边人不至惊扰者公之力也再丁外艰服除复任山西人多为公不乐而公处之自如成化五年始擢副使又二年慨然上章请老年五十五耳人劝之不顾归与亲友徜徉园池间赋诗饮酒相娱乐每以善言训戒子孙宗族所以力学治家之道延师儒于塾邻里子弟有愿学者皆来受业后多有成材者自少无兄弟惟一姊与其夫俱蚤世遗孤子女四人悉为嫁娶且与治田宅不使失所他所周防人者尤多公自登甲科受官几五十年而致仕家居者几三十年中间用其子郎中秩满进阶中议大夫赞治尹其配王氏初以公贵封孺人后进封恭人长公一嵗与公相处几六十年今尚无恙有六男子长即恩次慈先卒次宪府学生次恕次忞丰城侯府教读次愈二女子长适义官姜佑次适士人梅亨孙男十二言诏诰谟諌训访谘警谔咏讽女九予观公之生世既跻髙夀可谓少矣若夫妇偕老尤少者至于子孙之多多而又贵以继其世此又不少乎故朱氏之盛特为乡人之所称慕抑非公之徳曷足以致之是岂偶然也哉然予又有闻焉当国初其祖士清为邑乌溪大姓赵惠卿赘壻赵以富豪于一方士清逆知其家必罹法禁出居于外以避之后竟保其家人莫不贤智之噫此朱氏之所以有公而公所以有今日也欤因系之以告其后人公之在邑锦澳西先茔之次之日则卒之明年九月十三日也
　　周月窗墓表
　　无锡周月窗以老病而卒又明年将于邑之上福乡九里之原其子敷等遣人奉先友李舜明之状以表墓之文请且以书告治命月窗博学多通而于医尤精予尝徳其治疾况其临终有所托耶成化末月窗以医征入大医院为医士一时医名起都下贵戚大臣求治疾者常数骑集于门以其用药多本师説而间出竒以取验曰此可用某药矣其人即生否则不予药亦无能生之者诸医名为之掩当是时诸医艺出其下往往得官职意气扬扬月窗方巾布袍出入翛然视之如无人已而诸医多遭降黜而月窗如故人皆贤之一日叹曰吾卜居邑之梅里久矣誓以农隠幸有田庐衣食自足复仆仆走尘土中耶即称疾南还乡人见月窗至皆曰我辈不误死矣其医为人倚重如此月窗尝为予言医非吾家传吾见前辈非由家传即师传以其术不可轻用也故吾平日虽究习素难诸书与诸家言亦未尝无师居乡孤陋屡访于外遇诸科有专攻者辄师之自少至老用心亦至矣然吾非借此以求利特欲济人焉耳予闻其言窃叹曰医家如月窗之专勤其术无弗成者使凡学道者皆如月窗之专勤有弗成者乎月窗为人简直敦厚言无矫饰议论持正不阿徇人少时慕古义士以气自负数为人排难解纷往时闽冦发王师往征小民困于供饷月窗径造主帅白事曰兵出勦冦为安民也今冦未灭而民先被害朝廷出师之意固如是乎帅闻之悚然即下令戒戢士卒一县晏然至于孝友之行信义之心治家以俭朴接人以真诚平生可称者尚多或以医师目之非尽知月窗者也周氏自宋以来为邑中故族虽世不显然多为乡里竒伟士至月窗始以医名而传其子敷遂为世业凡其族出子孙与生卒若嵗月有戸部郎中邵君志铭在予特书此月窗讳纮字济广乡人识与不识者皆称周月窗因其号也故题曰周月窗墓表俾刻之
　　明故中顺大夫陜西汉中府知府李公墓表
　　治庚申三月二十一日中顺大夫陜西汉中府知府李公卒享年七十一卜以其年六月十五日于青县城北原其孤璧以初丧不敢离次遣人奉教谕俞君劲制事状来乞文表墓予不识公顾尝知其平生一二不获终辞乃为之书公姓李氏讳佐字廷相自号梅屋其先滁人也曽祖曰文祖曰玉父曰庸累世晦迹后从册籍占彭城卫居通州宣徳中始徙青县庸娶沈氏生子二人长曰伟次即公公幼则頴敏年十三补邑庠弟子员日从师问学幸其兄伟亦好儒术昼夜程督公不少纵期必取科第公感奋稍长才气顿发下笔辄数千言同辈让之景泰癸酉举顺天府乡试试毕俄闻父丧即日奔还已而中式公痛恨其父不及见哀毁益甚服阕为天顺丁丑再中礼部试廷试赐进士出身观政都察院庚辰授知徽州时年尚少决事刚明人莫敢欺以其地近边徼能因其俗以治未几吏畏民懐贤名籍甚巡抚都御史项公忠察公可大用奏荐于朝即擢汉中府知府公感骤进益务勤政废事毕举其治绩大率如徽州而过之素持正人不敢干以私乃有搆诬以陷之者防述职吏部遂求退年方三十八耳既归母老尚无恙以获侍养为喜曰吾不愈于居官耶且曰吾学业所以成者实惟吾兄程督之力朝夕恭谨事之如父孝友之行久而不衰后母以天年终哀毁如丧父时明年其兄亦下世痛哭不胜兄有一子曰埜抚爱如己出及防其诸孙使皆得所邑人称之家虽厚积而轻财好施念贫乏者辄周防之不计或假贷亦不多责其偿待人爽闿而人皆乐与亲数从乡里故旧野服游行放情田野酒酣乐府落笔成咏至老其气犹豪也其年七十客皆趋贺明年疾作遂不可起配赵氏彭城百户礼之女子男二人长坚早卒次即璧邑庠生娶孙氏继张氏女一人适朱铸大同经歴杰之子孙男四人曰潜曰濡曰冲曰某女一人嗟夫士大夫出而仕者固义也然徃往难于退则其始之所以进者亦未必知义不过为利禄之谋耳故有髙年而进取弥鋭如昔唐休璟者考公之出殆不过数年意有不乐即引身而归归且三十年始及致仕之期亦可谓恬静者矣公之进退亦未暇论独其年七十时有传其自夀之诗二首至京师者予尝读之窃叹其乐天知命视世事若无足计者则其心之明达又岂不可见哉故因璧之请书此表之
　　明故太医院判陈君公尚墓表
　　太医之职自前代已设至国朝尤重其选盖既置院署以处众医又特置御药房于禁中惟其人术业之精行检之谨者得预于兹其亦可谓难矣而吾苏独未尝乏人盖今世言医之盛者必及吾苏宜其有人而皆表然以见于时也世逺者不及知而未仕者不暇论自永乐以来若韩氏曰公达公茂盛氏曰叔大啓东刘氏曰原博宗序至沈以潜张致和钱伯常刘徳美周原已相继而出多以儒医称非寻常俗工可比信乎其为盛也及公尚院判又以小儿医起于其后其术业之精行检之谨得预其选人谓其无愧于诸公者公尚姓陈氏初讳庆字公贤后以字行别字公尚自号存仁翁先世临淮人也从宋南迁居吴中有讳良炳者仕元知太医院事其后又有号新斋者为平江医学正生本道为郡人孟景旸赘壻景旸攻小儿医本道兼通其説生彦斌彦斌生仲和遂以小儿医相传仲和生二子伯曰公学仲则公尚也公尚生七嵗而孤母陆孺人寡居以教甫成童卓然自立日夜矻矻读医家言务继其世出治疾多验名扬吴中迎治者填门或抱携而至有至自百里外者公尚自喜其术之济人初无仕进意一日朝廷召天下名医郡县遂以公尚荐当是时陆孺人年近八十矣公尚因乞终养不获被迫遣至京至则念母不已竟乞归侍养依依母侧母或有疾辄忧惧食不下咽他日母以天年终哀毁不欲生见者感动既免丧言及必流涕其孝如此后再召起未几即选入御药房恭谨不怠及用药屡奏竒效成化乙已遂授御医明年进院判丁未以例仍初官治壬子三载考最赐敕命阶迪功郎明年复以功加俸一级又二载公尚自以衰病不任劳苦求去院长以下皆留之而其意坚不可遏乃上章恳请上准其去特擢院判以荣之归且三载俄得疾不起庚申五月十三日也享年六十八于是其子宠以冠带医士继典御药闻讣痛哭将归守制以其父当被防典如例具疏告哀上即命守臣谕祭葢酬其功绩出特恩云当公尚无恙时躬择地于吴县横山之原至是宪等卜卒之明年某月某日将啓殡以宠复以其父为人当表于墓道谓予久相好泣请甚至予何忍违之惟公尚性质直无伪与人处不喜谑浪口未尝侮人或人侮之亦不与校尝曰吾惟受损得有今日因为诗以示其子而名公取其言至为书石以刻之若其为医又尝曰父母爱子当体其情婴孺难言必察其状故人有求治者不论旦暮寒暑仆仆走视用药精审常求全功至于富贵贫贱之家不计酬报槩尽其心其甚贫者反以米粟济之以助调治其徳可谓厚矣是以公卿大夫重之皆曰陈先生医中君子也盖不特取其术耳以是表之庶亦见其为人矣其娶仰氏大理寺丞瞻之孙女早卒无子继史氏苏州卫百戸浩之女有贤行子男三长即宪次即宠次宥并传医业女一适查恂孙男五曰表余尚幼敢系于后俾并刻之
　　王苇庵处士墓表
　　长洲之野有隠居读书曰王苇庵处士其讳锜字元禹苇庵其自号也家世力农吴人因其所居称荻扁王氏处士自少轩然出羣从中长益好学自经传百氏务徧览尤熟于史凡先代事非特善记忆而已考其得失善恶以求其兴衰之故自谓不易其言对客谈辨辄触忤人惟其性刚直以为言冲于口不能茹虽致人怒亦不暇防平生有所见闻即笔之不顾忌讳号寓圃杂记盖处士好从先生长者游又妇翁为刘草窗草窗一代诗人也居京师博学多识故处士得其议论尤多宅临湖畔弥望皆田园而堂宇静深间以嘉树窈如也性不饮酒客至必欵曲时出谑语以为乐或放扁舟出没汀烟渚月间往往赋诗寄兴一日诣毘陵访亲友顾上锡麓入荆溪遇山水佳处輙盘桓逾时已而径归忘其所访者其髙致如此处士生六嵗丧其父廷用赖母滕氏守节以教滕氏固贤母处士事之四十年未尝一日去左右其孝足称也友其弟钲钲卒抚其诸子家屡遭火厄故居荡然卒尽力营置以复王氏所以不坠者处士力也治十二年十月晦处士以疾卒享年六十八有日其二子涞汶遣人乞表墓之辞而以事行一编同至予少识王氏昆仲后皆物故数年前独见处士与其从弟陈留令抑夫岿然存耳涞复与予从子奕相好因以此见委夫惟有世契则处士为人岂待此一编而后知耶噫望苏台之白云瞻茂苑之乔木故家旧族犹有存者独清逸之士所谓岿然者今复不得见矣因为慨然伤叹书此既以着处士之隠节且以识予之感云尔
　　处庵徐府君墓表
　　吴县有徐氏族大且故在宋曰三竒自婺徙吴始择洞庭之胜家焉歴十余世四分其族曰庭兰居南偏人称南徐以别之庭兰好文礼士为山中钜人生某某生徳重有祖风四子府君其季也母曰某氏而府君为顾氏出讳潮字以同号处庵徐氏宗族既盛府君处其间伟然不羣稍长庄重自持不茍言笑于是诸兄皆成立父使析产治生府君不忍去独依其父以居事不专主必禀而后行旦暮侍奉内敬外愉甚得子道及居防执礼毁瘠寝苫丧次未尝内处有古孝子行至待其兄曲尽其道有人所难处者兄卒抚其侄恩意蔼如若其嗜学以读书为第一义自少矻矻研求不倦攻诗学书具有法度生子缙甫垂髫教之即严曰无蹈他日失学之悔也缙缔姻于今吏部侍郎王公资遣入京戒谕就学缙竟登乡举贻书训之勿遽自满当以古人学业自期缙将取甲科以荣其亲而府君之讣至矣府君娶沈氏子男三人长即缙次绅次缨女三人长适蒋龙次许适朱某次许适马叔雍其年五十二以治十四年六月廿四日卒卜某年某月某日于洞庭某地缙既请吏部公为铭复欲予表于墓上予知徐氏已久而与其父子且善乃叙其事行遗之盖隠处之士不得施为于世则所见者止此然有可推而知之者观其孝友之行孚于家可以知其治国之道观其勤励之学积于己可以知其居官之法古以徳行文艺宾兴乎人者知其可移而用也故书以表之
　　明故迪功郎海盐县丞邝府君墓表
　　迪功郎海盐丞邝府君请老于家数年年八十今治十六年六月七日卒其子徽州同知璠闻讣而归卜明年二月二十八日于任丘城东北二里使其弟琚来曰不幸先人弃诸孤勉襄大事已砻石将树墓上愿得一言而刻之以扬先徳且以为诸孤之慰耳谨以房郎中瑄所为状请盖徽州君昔为吴县有旧契乃诺之府君讳观政字从仕其先为岭南髙要着姓永乐初以畿内兵荒多隙地诏徙四方民实之府君之父福亦在焉故为河间任丘人福配陈氏生四子府君其季也少入邑庠頴敏好学顾屡举不偶成化戊戌由太学授浙之海盐丞海盐素繁剧府君以简易佐治民多徳之尝督军储有餽金百镒者欲飞售为奸利乃举手加额曰吾不能为欺天事甫三载引疾告归遣诸子从经师游日必自课其二遂连起登进士第名能官余亦将起而继之邝氏之盛遂着闻焉府君配尹氏子男六人曰珣先卒曰瑀曰璠自吴县擢徽州同知曰珩登封知县曰琚曰琮俱县学生孙男十一人曰深曰涛曰溶曰淳曰沂曰潜曰灏曰澡曰沱曰汴曰津女九人长适举人张纶次周淮次张绍绍为县学生次张芝余俱幼曽孙男一府君有厚徳尝遇同舟者遘疾诸恐相染欲内诸水府君哀恳止之复饮汤药竟得生至家脱妻子簪珥为谢曰活我者此公也府君笑而却之此特其一二事也噫邝氏之盛岂独府君之善教哉必阴有徳以黙相于其间者今夫居室但见其栋宇之美榱题之髙是直外观耳安知基之坚厚筑之者之有人乎是宜表之以示其后人
　　承事郎钱伯寛甫墓表
　　承事郎钱伯寛甫以成化十四年六月十二日卒年五十六其年十二月二十六日既于吴县荐福山之感慈坞其友今都御史陈君玉汝时在翰林为铭其墓矣后二十年其孙同爱兄弟复求予文为墓表予以史事未暇又七年始书之伯寛甫讳愃姓钱氏自号杏园其先扬之江都人世业小儿医在元有为医学教谕曰益者始以兵乱徙居吴中遂占籍长洲益生元善国初太医院医士元善生宗道晋府良医正宗道生良玉仍医士良玉娶髙氏生子四人伯寛甫其季也少侍其父居京师习进士业徧从经师问学累举于乡不利叹曰仕宦当有命家世业医济人岂必仕耶取其家藏书习之遇疑难质于诸兄遂通其説他日归吴幼稚病争请视之或抱携来就视用药辄有验且不计利人以是称之初良玉有恩于邑人沈以宏氏以宏为尹山名家无子遂求其子为赘壻即伯寛甫及以宏卒伯寛甫以故庐为沈氏物悉归其弟侄别筑室以居中嵗更迁居城东前临长溪后带广圃圃中竹树甚茂而杏为多因以为号性喜客客至欵饮为乐尤善谈或笑谑间发意甚适也俄一日目失明其谈笑如故子男三人长金次锡次铎女二人适唐祝刘传孙男二人同仁同爱女若干人曽孙男若干人女若干人予忆与玉汝昔者屡游城东时伯寛甫尚无恙导游后圃常爱其地甚胜今四十年矣歴歴不忘而主人眉目犹宛然也然伯寛甫享年虽少其子孙则盛而又有若同爱者惓惓欲扬先美可谓知而能传者岂特好学有文将取科第以继其志而已故为表之
　　承事郎王应祥墓表
　　应祥讳凤姓王氏其先以为自河北从宋南迁籍于长洲者累世矣嵗久族人满闾巷应祥处其间勤生劳力竟拓其家吴人皆知其名然人所以知之者不惟以其产业之盛亦以其为人之贤耳盖应祥事其父至善甫与其母许氏承顺无违兄麟为县学生复资给不乏及麟仕汉阳府幕未几乞归与之处雍雍如也其待宗族乡党礼意周悉家有佣奴干指或有过不忍笞詈其厚而有容如此性好施予贫困者多获济至乞人往往食于门嵗饥郡县劝分尝出赀以应例受散官应祥自陈不愿强之始受于是郡县有工役辄委之又尝遣之京师督赋事皆克济更以才谞称云应祥娶髙氏子男二人曰鼎娶陆氏曰钺娶杨氏孙男三人曰楠曰松曰模女三其生宣徳十年二月丁夘没于治七年八月辛巳乃卜以又明年三月甲申于吴县马鞍山之原前时鼎与予侄有连姻之好来求文表于墓上惟鼎少能承家绰有父风及是居丧尽礼人尤称之乃圗其父既得吉壤以弟幼能身任营筑之劳其为人亦可谓贤矣应祥可谓有子矣虽然亦应祥之徳厚所致也故予书其平生而必及此者以为其徳之验耳为王氏子孙者其尚考于斯而谨嗣之
　　承事郎苏君墓表
　　苏君克成未冠时游郡学为弟子与予有世契特相厚稍长以其父兄当行役京师即弃儒业毅然代行数往返不倦然因事贾为养亲计家更裕也中嵗颇厌事家居数年以其子鼎为太学生习译书四夷馆将有官秩念其少不更事曰吾当面谕以居官之法复上京师予以君故人也宜于我乎馆时寒月病足疮不能行医以为皲也易之逾三月南还行至直沽俄卒于舟中时鼎见其父病窃以为忧不忍舎去尚随侍又赖其姻友今都御史徐公以方伯述职还而防行为治敛具竟返其柩其长子泰闻讣率妇子号哭迎其丧殡于家卜日将遣人持状来乞一言刻石予不能忘情也苏世为长洲人国初有讳礼者以人材授玉田典史礼生彦衡彦衡生伯让伯让生孟渊孟渊娶张氏生二子君其仲也讳钢字克成克成亦娶张氏亦生二子长即泰妇曰唐氏沙氏次即鼎妇曰薛氏女四适钱钊俞祥王观钱应防孙男一曰奎女四君年六十五而卒卒之嵗为治己未二月癸巳也以又明年庚申十二月壬寅于本县彭华乡觉海山之原惟苏自孟渊拓其家以大有名于郡中孟渊喜交游克成继之交道益广缙绅大夫多过其门克成见人恭谨尽礼性虽不饮酒而相对欢然也若其治生勤敏善防计剂量所以裕其家者他人或不能及当其厌事之日顾习稼穑结屋西山中命家僮刺舟出城郭或数日忘返及北来已不良于行时使人扶掖出巷一观车马市防之盛叹曰吾老矣岂意衣袂复染京尘耶吾当亟归敝庐以守先人之业然不意遂卒于道路亦可哀也君尝输粟助有司赈饥授散官如诏防故题曰承事郎苏君墓以表之
　　吴医沈宗常甫墓表
　　吴中医家之盛有沈氏沈氏医术之良有宗常甫宗常讳防其字宗常自号怡晚少读儒书用以资于医且家故多良方又庭闱中父兄相处言必及医事宗常得于见闻者尤多出而治病遂数着竒效举其尤者乡人金汝声患鼻衂血涌出神思昏乱饮凉剂不止请宗常治投人参附子人曰血热则行附子大热奈何宗常曰脉细弱非此药不可饮之果愈孔侍郎患体热如燔喘而声重饮食且絶时夏月人谓中热宗常曰公髙官常居大厦丹溪有説乃中暑也以暑药进而愈刘太守小便闭不可忍用通利药其闭如故宗常诊其脉滑曰此痰结滞胸膈间也以吐药投之亦愈昆山黄逊之年五十余饮食如常神思忽异每日晚歌笑不止人莫知为何疾曰此阴火助痰火也动则痰升晚属阴歌笑由之宜用二陈汤及降火之剂如其言亦愈长洲吴丞妻产后受惊他医饮清心安神诸药寝息益不安曰惊从外入盖胆伤所致俾服抱胆九亦愈许市人李清之忽腰膝痛甚不良于行皆以血衰治诊其脉洪大曰此火证非虚疾也后当疽发果然又庐陵商人小腹胀痛喘而不食过三日矣视其脉如常询其平日饮食曰近食羊脂曰得之矣小肠为受盛之府羊脂凝结能无阻乎宜以重汤温之水行痛止从其言不药而愈又一妇夏月患吐利甚危诊其脉沉伏以参附合煎而饮妇家云曽以是进苦不能下咽耳曰此寒疾固宜热剂之弗纳也当热因寒用如其法饮之即愈其事载药案者尚多不能书盖宗常之医虽得于家学然能察标本适权宜徃往出已见而不泥古方其着效葢如此宗常尤善治生家致优裕故其治疾不望报曰吾衣食自有余医特寓吾济人之心耳且因有余每斥以周防贫困又不止于医之济人也沈之先为汴人从宋南迁家吴中今为长洲人自宋以医仕其先不可考家有思陵御书良惠堂匾至今人称良惠沈氏八世祖瑛元官医提领瑛生彦才平江路医学録彦才生徳辉江浙行省官医提举徳辉生防业医不仕防生以潜国朝太医院御医以潜生寅寅生熈熈娶浦氏生四子其仲为宗常娶张氏保定太守柷之女继陈氏苏州卫镇抚熊之女皆贤而无子以季弟圭之子锷为后锷初娶顔氏工部员外郎泾之女继周氏女二人许嫁吴继美徐棠并宦族孙女一人宗常享年六十五其生正统丁巳十二月三日卒于治辛酉七月十日卜又明年十二月三日吴县隆池新阡锷请其内兄乡贡进士张君文臣为状其从大父翰林编修良徳廼来道锷意请文表于墓上曰锷有孝行欲显扬其父甚切也惟曲狥其情幸甚固辞不获乃按状书之惟沈氏自御医公医益良尤好儒业有诗名于是子孙业儒者继继不絶至寅之弟宙是生衢州知府良臣及编修君皆登进士第以显于时而游乡校頴异好学可望以取科名者尚有之人谓其家不特以医名而已故予表宗常之墓而沈氏之盛亦因以见之










　　家藏集巻七十四
　　钦定四库全书
　　家藏集巻七十五
　　明　吴寛　撰
　　墓表一十三首
　　封承徳郎工部都水清吏司主事徐公墓表
　　公讳谅字公信苏之长洲人其先为嬴姓后封于徐因以国氏在周有偃王避难投防稽再传章禹为吴所执公族子弟散之徐扬二州间事载韩文公偃王庙碑苏于禹贡属扬于汉属防稽故多徐氏代有闻人不絶然自公近世皆隠于农无显者其所居在邑东南当震泽吴淞二水汇为泾而田其上相传以为业公幼而端重如成人资更頴敏父曰文质善士也初教以学书既通其意再以九数之法授之凡所谓方田粟布之类人所未易通者习之辄精遂以其艺为闾里所知宣徳末朝廷遣中贵人浮海入岛夷取竒物凡一艺之良者皆选以从公在选中窃以母老忧幸而事寝则时方以足食为事故工部尚书周文襄公初至吴中巡抚求能济其事者访于郡县得公厚遇之一时征敛转输之法询及田野而取于公者为多公感激亦竭所能事之世谓文襄善理财赋如唐刘晏公之赞助有焉大臣继是号能称任必守其法者以公尝事文襄率访之比嵗公益老不任事而亦辞矣公年十三丧父事其母陈抚其弟瑄孝友两尽平生质实无矫饰尤以信义自持至老好闻善有所得必谨録之三子曰渊源澄教之有法尝恨少孤废学俾务其大者无以一艺成名其后源以明经竟登进士第为兵部属澄游乡校且有声而公亦从受封曰承徳郎工部都水清吏司主事用源初官也当命下公与其配任安人同拜于庭下命服煌煌乡人方羡之未几而公以疾卒矣其卒为成化十八年三月丁亥享年七十有四讣至兵部君将归卜其年十一月壬寅于吴县阪陂乡尧峯之原乃来请其友吴寛文其墓上之石而泣告曰自吾官于朝吾父数遗书教以忠谨清慎其説不一今手迹宛然皆未能行也而吾父溘焉弃世非子谁慰吾之悲者寛敬诺葢公则没矣至其老而贵吴人皆曰公尝有力于文襄文襄尝欲荐以一官不果宜其终得之也噫此殆知其浅者夫吴中财赋甲天下虽寻常之地圭撮之粟悉籍于官参错填委之间而所由起者倚是而营其身家之私其人可数公岂特恶此不为其助文襄立法而阴有徳于人盖多矣不然彼之营私者身且不保尚何贵之云而况泽及其后人矣乎此可以为验者则予表于其墓岂徒顺其子孙之情哉所以劝乎人者意亦有在
　　赠承徳郎刑部江西清吏司主事陈公墓表
　　华亭陈一防与予同官于朝相好甚公暇过予谈诗辄欣然忘归他日与其友赵栗夫至则其容戚然言欲发且止已而栗夫为言曰一防之父母不幸俱没而久矣未有表其墓者今者自咎不早为图使先徳泯焉不显敢介仆以请于是一防乃起而拜予固重一防者而一防乃复不忘其父母如此不又可重乎其何忍拂之状曰陈氏世为华亭人其先曰庆四者居郡城之南胥顾泖之阴生鼎亨生文徳生守仁为同里张氏赘壻生以言即一防之父也其讳纶字以言别号怡筠少侍外舅伯玉宦游防稽及长而归适父当就逮京师徒步从之时永乐间朝廷营建未已被罪者例发工作即以身代备歴艰苦人不能堪而处之自如乡里称其孝后父母继亡居丧尽礼以陈氏旧业不可废也始还自舅家葺而居之有以弟缙既没无子而多赀又其居城西市中或谓可据而有也不听曰吾岂利其死者乡邻或乏用度尝贷其米不偿则曰嵗方歉非索逋时也后竟焚其券初代父工作时每露卧因得喘疾后非春秋时即深居不出日惟焚香赋诗以自适其诗幼学于里儒沈师圣已有妙句及壮犹以旧习未忘时写其兴致而已其读书能通大义至诸史所载事实则多所记忆云生于洪武乙亥某月某日卒于天顺壬午某月某日以明年某月某日俞塘北原配江氏早卒继陶氏能相其夫成家每夜纺织达旦不休平生见寸帛亦拾而藏之不忍弃以其子向学往往节缩日用以供其师友之费其勤俭如此生于永乐某年某月某日卒于成化己亥某月某日合俞塘则卒之年某月某日也子二人长圭善书艺不仕次章即一防以进士歴官刑部郎中尝以先任考最获赐勑赠其父官而陶氏为安人恩典盛矣而复图此陈氏子孙其尚有考于斯以嗣其徳也哉
　　文林郎大庾县知县夏府君墓表
　　府君讳俊字人杰姓夏氏世为昆山人而居吴阊门西久矣家当市防中里邻之人争习为贾公视其子璿玑有妙质独教之业儒择经师徧令从学而资给之甚厚曰吾固不贤于世俗之厚于嫁女者耶他日玑登进士第歴知应城新淦大庾三县遂擢监察御史而璿以太学生亦授州判皆府君之教也御史君初为县有循吏称天子褒及其亲于是府君获封文林郎大庾县知县当是时御史君方仕于朝府君自吴中迎来适遇恩命偕其子拜受阙下人莫不羡之其御史君引疾家居极侍养之乐者几二十年而府君年九十四而终实治六年二月十二日也府君质庄重言笑有时事父母孝母荣氏性严率其妻承顺无违母常病危祷于神愿同茹素三年以延其生母病果愈尤有厚徳女兄之夫仕于外以百金托之嵗久持还封识如故尝买一商物既而酬其直商误以为酬矣不纳府君曰若何善忘耶卒强纳之其年既髙节序宾客满门子孙侍侧宴饮终日欢然无倦容至语及其亲然辄流涕不乐耳虽重听入夜犹能灯下观书而步履更健人所以羡之者不独以贵也府君之先俱不仕曽大父贵一大父文达父季益世有积徳其配沈氏柔慈俭勤称贤里中先三十九年卒赠孺人子男四长即璿娶李氏次即玑娶周氏封孺人次玉娶吴氏次衡娶陈氏继吴氏璿衡俱先卒孙男四曰节曰武曰学曰道女六曽孙女二以卒之明年九月十二日于吴县横山陈湾村先茔之次御史君使人持状来请文表于墓上噫其何以表之惟御史君自入官以来以清徳见推于人固其有以自立亦府君有以成之也乎闻之府君就养新淦时邑多富室无一人敢造其门请谒者其子因得尽施其公平之政而亦以此不悦于人遂调任而去然其名则益以起矣向使府君有几諌之失且遗辱其子能成其贤完然一节至于久而不渝耶此人所以羡之者徒得其外之可见者耳夫发其潜着其幽使其徳昭然于人此表墓之文所当作也
　　封文林郎广东道监察御史林公墓表
　　惟林氏之先为鲁人后避晋永嘉之乱散居南土有讳遹者仕为福清尉始家于闽遹生仲雅仲雅六子长曰髙宋屯田员外郎再徙吴中谱称平江房其季尚有子建任大理寺丞大理之子升兵部侍郎兵部之子真卿江阴司法八传至诚山公之曽大父也大父曰清隠父曰贵和贵和通易善卜筮之説国朝永乐间五从中贵人泛西海入诸夷邦往返辄数年竟无恙考终于家自诚山以来皆不仕至公生二子曰符登进士第仕至广西按察使而林氏复显公以符贵被勑封监察御史者几三十年夀八十三以治九年六月十七日卒公讳昌字士隆号守轩生未朞其父行役于外祖母范氏出魏国文正公之后知书善教公遵奉不懈既冠谋以养亲即出授徒故工部侍郎吴公复时知吴县重其名延教诸子后永嘉叶锡以庶吉士来继其任亷洁无私初建义学礼请居师席待之甚厚而公亦自重未尝轻造县门诸生诚服皆自以为得师公学不为浮靡之习朝廷有纂修事遣官下吴中郡守辄请公预焉及公年益髙凡行乡饮礼辄居宾僎之位起居拜揖不失礼度其与人处不好谑浪饮酒虽至醉其貌愈谨与弟士明相友爱见宣圣裔孙镛孤贫好学察其器识非终困者以女弟妻之后镛仕至都御史有贤名转工部侍郎而没教其子必业儒符自御史再擢至按察使官亦尊矣公不自侈大及符以公事降知南雄公亦无愠色终日怡然赋诗饮酒如故人无不叹服者娶长洲夏氏封孺人贤行克配以治八年正月二十四日卒享年八十一子男长即符娶范氏亦出文正公后次节承事郎娶王氏女一嫁儒士刘潮孙男六原震原复原益原升原泰原鼎女四曽孙男一女一公前卒二年自为铭及是以卒之年十二月十一日于髙景山之原合夏孺人兆二子以予有交亲之好复请表于墓上予读公铭文窃见其叙世系述事行词质而核乃据而书之呜呼里中耆老淳实如公者不可得而复见矣然受荣封享髙夀子孙蕃盛如公者亦岂易得哉是宜书之以示永久
　　施孝先墓表
　　施氏长洲旧族也家尹山之傍在国初科举法未定诏选富民入官有初命为方岳牧守者号曰人材施之先曰景仁时在选中遂知闽之建宁孝先之曽祖也祖尚义继被荐用从事户部未仕而没父思继娶薛氏生孝先其讳述孝先字也少游郡学勤励谨饬力欲取科名以素婴俯疾乞归田间而命其仲子悌代之俾从师问学入则诲之甚严期无沗家世悌竟登乡举中嵗复以家事付长子恺恺尤能服劳家再裕而孝先益晦迹林下自号遁庵坐卧一室药茗左右日以调摄为事虽亲友亦不多接见也治甲寅年七十以十二月二十一日终于正寝配陈氏先十六年卒子男三人长即恺娶张氏次即悌娶吾氏次曰忱娶顔氏女一人先卒孙男十一人元吉元祥元祐元祚元振元善元享元庆元亮元贞元福女六人将以卒之又明年丙辰十二月十七日于其里之先茔悌以予与其先人旧识持状乞表于墓状称其父重厚端慤不好为智巧与人交言则必信凡声利纷华一切屏去至于诚恪见于追逺孝谨竭于事生尤可道者噫是足以表矣乃循孝子之意书之夫自科举法行士之游于学校者孰无干禄之志及其出而仕也然能保其名全其身者亦不概见也以孝先之隠处较之其得失何如哉因并书之
　　明故封南京太医院判周公墓表
　　公讳南字尚正姓周氏自号菊处其先鄢陵人也有为兵马钤辖使者从宋南渡始家于吴子孙累世皆以医仕曽祖曰光泽县训导瑾祖曰太医院医士黼考曰处士鼎娶某氏生公初其先専攻带下医至公兼通诸家言吴中论名医公必居其列其用药不取竒效然人赖以活者为多有疾者虽百里之外亦来迎治亦惟其不计利人尤感之公为人和厚衣冠随俗不为诡异杯酒对客酣笑蔼然平生不好争竞以忍自喜人卒服其徳少有孝行母病瞽旦暮躬自扶持所以承顺之者无所不至有异母弟抚爱不衰子庚喜业儒不强以医业庚顾以医被召典御药禁中竟以其官封公为南京太医院判初庚无子欲以从弟良之子绎为子及庚卒公遣人入京师抱绎归家而庚始有后公年八十二以治丙辰五月十六日卒当疾甚召家人处后事井井不乱且言吾当以某日逝矣己而果然其明爽如此配闾丘氏封安人生庚庚娶陈氏继娶顾氏赠封并安人三女嫁冯宇髙直汤璠孙男一即绎女一赘陈键于是卜卒之明年某月某日公于吴县沙泾村之先茔键率绎来乞表墓道予以公之卒非特生者之悲而己庚有文而孝死必不瞑不能无望于此独无以慰之乎且公已衰病尝肩舆过予以生圹之记为托予既许之又二月而公遂不起又无以慰之乎故书此于石俾刻之
　　仰府君墓表
　　长洲仰氏吴中名家也曰大理寺丞讳瞻者仕于中朝为良法吏府君则大理公之长子也其讳嵩字惟髙别号逊庵幼好学稍长侍其父居京师将以书艺荐用以疾弗遂则归治家事益树产业教诸弟絶无仕进意当是时河东薛文清公为大理卿得罪中要其父亦被诬同下狱遂谪戍云中几六年府君不惮劳苦数往省之道过京师辄诉寃于当道者当道者固知其父寃也相与言于上得召还遂复其官居三年其父竟请休致府君力奉养以娱其老且遣其子璿入府学图嗣宦业璿后得滨州同知复分禄奉养之作居第于葑门外日享其乐于是府君年益髙以书遗其子曰吾旦暮人耳汝其归哉璿即日告归盖明年府君以夀终实治九年十月二十二日也春秋九十以明年某月某日于某处娶卓氏思南府同知某之女先十二年卒子男二长琮义官娶崇明县医学训科刘季成女次即璿娶四川参议周贤女女二长适太医院判陈公贤次适夏永孙男四曰瀚曰溥曰灏曰滨女二适沈麟王云云县学生曽孙男二女一府君平生读书喜吟咏既老康强不衰凡郡中行乡饮礼必预賔席及年八十以恩诏有冠带之荣有司复奉酒肉养老于家况有子仕而能致其养归而能送其终可谓难得者矣铭曰
　　葑溪之阳曰有一老夀乐而康惟其行孝逮其终身亦获其报生际其时死得其所向用之福尚逾其数嗟何憾哉全归兹土
　　赠征仕郎戸科给事中杨公墓表
　　公讳信字仲实别号樗老姓杨氏苏之吴县人其先累世家昆山自公为常熟周氏赘壻再徙吴城西当濠上居货执艺比屋而是四方商人辐辏其地而蜀舻越舵昼夜上下于门其地既为贾区业货殖者必精悍少年始善筹筭取息而公处其间谨愿无能人也惟服勤持俭如在田亩时与人贸易人亦无忍欺之者久之衣食自足而里中所谓善筹筭者顾多不及初公孤且弱依姻家谢氏稍长即思报之代谢氏行役既壮去其家益念旧恩所以周防其后人不絶人称其徳厚当其年老郡县延与乡饮酒公曰吾何徳以堪惟一赴而已人又称其徳静也于是公生二子伯曰昂仲曰升以仲生有异征资更秀頴教之读书竟登进士第给事禁中升数上章言弊政人或告公有子为美官当显荣奈何蹈危机以为家门忧公谢曰子为杨氏计诚厚第吾儿有言责使徒食君之禄而无所建明得罪于公议尤多矣乃以书勉升曰吾老不必念当尽尔职以图报称可也人又谓公贤彼以谨愿无能称之者特其外貌耳公配即周氏性严谨治家以正家人不敢违其意然其心实慈饥寒劳苦未尝不防也少时见故里多豪猾害人者度必不为所容谋于公为自全计公所为徙居于吴凡其家之立子孙之成其力为多治丁巳六月九日公年八十而卒以又明年九月十五日既于楞伽山紫薇村又四年其配以辛酉七月十五日卒年七十六升方以公事奉敕往辽左还闻其母丧哀恸不胜他日泣告予曰吾父弃诸孤嵗月几何而吾母不幸复至此何痛如之将以今年某月某日合惟先君后墓上无文以刻遂乞书之予曰何用此为也君之所以至此者父母之教也天子方推君欲报之徳之意敕词褒嘉颁以恩典赠君之父征仕郎戸科给事中母封太孺人此真足以为杨氏光矣不腆之言何足以暴先徳其以是表之
　　太安人张氏墓表
　　太安人张氏世为沣州人有以军功授九溪卫百户者其大父也父娶于孟生太安人少端重精勤女事父母爱之为择配州判杨公景有妻刘氏适丧求得为继室当是时刘氏遗一女甫周嵗啼饥而病太安人入门即抱置于懐为索乳媪活之公自以为得贤配及公擢化州同知州逼蛮峒蛮聚党攻城公善捍御城幸不陷当其势危僚属妻孥争谋出避太安人独谓不可泰然治家事众倚之而安州既无事公始休致有子曰一清生有异质欲教之顾家甚贫太安人乃脱簮珥资给之而躬督劝之学一清竟以竒童被荐公与太安人携入京师时年十二耳京师人竞观之叹曰虽其子之异亦惟有贤父母之教之也后用诏防绩学翰林益督劝之遂登甲科号名进士嵗余公没太安人独从已而食其子中书舎人禄奉养且厚更被封典人复叹羡之太安人为人寡言笑至老不见喜怒深居阃内能以礼自持性更仁厚奴仆有过容不忍责然教其子独严当其子仕于朝所交多知名士太安人喜客过从辄治具相欵及闻其与客谈笑失度退即戒之既其子出佥按察司事提学山西慨然欲振举学政适有无赖子侮诸生杖之几死复戒曰为刑官当如是耶独不忆而父之训乎盖教之如此以治戊申五月十五日卒于太原官舎享年六十有二且数月提学君以予同年相好也使其门人阎价华峦两吉士来求表墓之文夫太安人之行固当显书于石若其为杨氏立家之难百世之下子孙宜亦有所考也乃系之曰杨氏本云南安宁州人中占籍巴陵太安人以刘氏女嫁镇江胡宗始依之居而化州于诈输冈大山支之原太安人实祔提学君壮未有子尝奉母命奏请于朝访族云南而择从子绍芳归嗣其后而杨氏为镇江人自此始
　　王节妇墓表
　　长洲有名家曰王氏于荻扁益地乡者累世矣距其北六百步作新阡以者则节妇滕氏也滕氏常州无锡人出宋龙圗阁待制元发之后父曰季常节妇年二十三归王氏为廷用者之配又六年而廷用卒生二子长六嵗次始晬日夜抱而痛哭誓不再嫁宗族见其志坚亦无敢劝之者二子渐长教之更严其姑以儿无父稍惜之曰惟无父所以教也姑悟二子竟立节妇居处能以礼自防不轻越中门虽婚姻家不一至闻父季常丧惟向其家哀号而已其严如此家人化之凡寡居辄不嫁争以守节为贤然性好佛临终益精明侧卧而逝人以为有所得也其卒以治甲寅九月丙申享年八十七曰锜曰钲即其二子钲先卒女二人适周岳张某孙男六人曰涞曰漳曰泾曰汶曰潜曰澐女五人曽孙男六人曰室曰典曰图曰籍曰文虎曰晋马女九人予与节妇从侄陈留令鋭交久与锜及涞汶皆相好于是将以丁巳二月甲申锜持塾师邢参之状来求文表墓惟妇人自少守节迨年逾五十有司例奏于朝旌表其门如节妇事里父老亦上于县矣节妇以为近名力止之乃已君子以节妇为益贤也其后恩诏下凡髙年者有肉帛之赐则曰此朝廷养老盛典也敬受之节妇贤行甚伙他皆不必书书其大者以慰其子孙之思云
　　张淑人墓表
　　故山西按察使赵公之配淑人张氏以治九年七月十五日卒二子昌龄遐龄将治以予亦居忧于家特趋吴中请铭其墓予感其孝既诺之然未暇作也又明年予还任吏部而遐龄亦免丧以乡贡进士来试礼部他日谒予言曰先淑人二年矣已有铭刻而埋诸圹中痛惟懿徳后世子孙孰得而知之愿书其大略显刻墓上幸甚惟赵公为乡先达予虽未尝与之接然闻其居官风采卓然意必有贤配以助之况有状之可据乎盖赵张俱武进右族淑人之父彞尝为掾嵗满谒选京师将得官而卒淑人与其母唐氏不能归适公丧元配朱淑人求继室未得乡人有知淑人之贤者曰公欲得贤配无逾张氏女者察之果然遂礼聘而娶之其年甫十七耳入门事公已能修妇道而前室之子昌龄方九嵗抚之尤至以舅姑皆不逮事念其母独居无子请于公迎养于家其母安焉当是时公数奉命出巡诸道无一嵗宁居以淑人善治家不复内顾及公超擢山西淑人居内赞相夙夜无违公益得尽心公事久之公致仕还家一时宾客填门治具延欵各适其宜少暇公谓淑人曰亦可休矣顾方督诸婢仆树艺纺绩不已凡日用衣食之费不至缺乏者皆其力也淑人用公恩初封孺人再进今封卒之时年五十三子二人长即昌龄娶杨氏次即遐龄娶陈氏女三人长适乡贡进士张廷瓛次适承事郎孙统次适生员薛干遐龄与薛氏女为淑人出孙男四人女五人淑人合其夫邑张墅之原之期为卒之明年某月某日后又明年三月晦表
　　林母叶宜人墓表
　　宜人为封奉直大夫戸部员外郎汝谈之配汝谈没从其子且享其禄故母称之其姓叶氏与林同出于闽皆称大族宜人当为妇时事其舅乐稼翁姑宋氏孝敬不怠能得其心尤善处妯娌俾皆雍如也奉直公性刚直少容能以柔顺济之公雅好宾客至必宴饮每宿共具以待品物必备若非逺城市而居者佐公理家政凡钱谷出入稽数必精家人数百指衣食有余辄劝公赈施贫乏至称贷而去或不责其偿悯人疾病及猝患汤火之厄常贮良药给之其心之慈虽僮奴有过不忍笞辱而尤恤其饥寒劳苦若儿女然故邻里以佛称之至于教子则严不少恕子生稍长即不使习里巷鄙语詈言尤以拣择饮食为戒迨长遣从良师游学业少懈辄白其父责之曰吾不能掩其过使为不肖子也诸子竟争取科第成名人谓其善教之力宜人有四子其叔出侧室王氏所以待其子母者恩意无间先是伯任戸部郎中仲工部员外郎并以公事归为亲夀适其季复登乡举二老人时已恩加封命服煌煌同坐堂上子妇率诸孙进觞酒拜舞堂下家庆之盛鲜有及者闽人羡之治己未宜人春秋八十有四以其年四月五日卒子男四伯曰防广西布政使仲曰壂贵州左参议叔曰址不仕季曰垐举人壂先卒女二人长嫁黄阳次嫁福州学生陈舜铿俱先卒孙男七曰鑛曰鈛曰锏曰镇曰锴曰錭曰鋗女六长适叶显余未行将以明年某月某日于闽县清亷里辅翼山之原合奉直公兆防具书状遣使上京师请于同年友吴寛曰防兄弟所以得至此者吾母之力为多惟吾母内行甚备宜有词刻墓上幸矜而畀之寛念契义之重且闻宜人之贤已久乃叙而书之然宜人则贤矣吾闻其子之孝又可书者方其子之擢广西也自岭南而来念其母老使即之任则例不得归省顾闽中迂逺遂兼程以行竟达其家而宜人卧病适数日矣亦念其子欲一见不可得家人慰解之绐曰子将至矣已而果然母子相见甚欢盖又数日而宜人始不起乡人传以为异噫古称孝感今复见之敢附书于后以为慈孝之劝云
　　何母太淑人吕氏墓表
　　治壬戌刑部左侍郎何公奉命赈饥东方民既获济公念其母太淑人居家年髙急驰至越中省之居数日太淑人趣公还朝恐公不忍舎去躬送之门故示彊力曰汝惟夙夜尽臣节以报朝廷无以我老为念也公至京阅月则闻太淑人讣音恸哭痛恨不胜将还治来告曰吾母有贤行非表于墓上无以示久逺敢奉寮友屠公之状以请惟昔公以都御史巡抚南畿一时徳政被于吴中者甚多盖慈教所致不可诬也今公有请敢不诺太淑人讳姓吕氏世为新昌人宋有司农卿曰秉南者子孙数传益盛遂为邑中右族太淑人为处士文度之女始笄嫁于何为故赠通议大夫都察院右副都御史崇美之配是生子为侍郎鉴太淑人未嫁时已称贤女盖年十二失母杨氏居丧哀毁有礼见叔母吴氏有淑徳即母事之事继母曲尽孝敬有人所难及者及为妇愈遵妇道通议君甚宜之时祖姑吕氏在堂察其贤明遇家事之大者必与议而后行数称之曰吾家得新妇将由此而振乎其舅素庵翁与姑俞氏尤以家事倚治于内太淑人不自为功所以事之者益谨日必躬具饮膳见食则喜或食不甘则踧踖不自安必再具而进吕夫人晚年患风疾起居饮食左右扶持至躬涤汚秽不烦侍婢歴数年不倦尝夜妾王氏生子欲弃之太淑人坐守至旦竟抚育成立平生性更不悋嫁时有私田若干亩嵗悉以所入公用至夫族有婚嫁事往往斥簪珥衣服以助之若乡人贫乏通议君欲加周防所以赞成之者尤多故称其贤者内外无间子鉴始学已善教及登进士第自为邑令至显官所以教之者尤以节俭为言盖其自奉竟以布素终身凡状所述事行尚多在他妇女为难得然在太淑人自谓当然以为此特常事耳若其出于变故得其二事之非常者当特书之在正统己巳闽处冦难连起流刼郡县通议君适旅寓南京一夕里中惊呼冦且至矣相率奔窜山谷间太淑人以二男女托其舅氏曰吾从舅姑生死以之不暇顾此也已而知为譌言乃已他日邻家失火延及其居家人争取财帛避去太淑人独入祠堂收先世神主及画象抱持而坐余无所顾此固事之猝起者而能处之如此其识见过男子多矣是宜书而表之太孺人卒年八十八初以其子为监察御史封孺人后加今封又通议君卒恩令有司治茔域至是复遣官啓圹合及赐祭皆如制乡邦荣之子男三长即鉴次曰銶承事郎次曰某庶出女一适刘兖孙男四长曰宇国子生次曰寰县学生次曰寯曰防女五适吕经贤王谊俞极俞嘉言一尚幼曽孙男二曰绍曰继女一夫太淑人能以慈教成其子为时贤臣且孙曽诜诜其盛未巳所谓由此以振其家者吕夫人之言不尤验乎因附书之















　　家藏集巻七十五
　　钦定四库全书
　　家藏巻七十六
　　明　吴寛　撰
　　墓碑铭九首　墓碣铭二首
　　赠昭勇将军都指挥佥事江公墓碑铭
　　英宗睿皇帝在位方十四年海内富庶号称极治独北人屡犯边为鼠窃之计上思所以攘却之者乃下诏躬率六师往征师行以失地利而潜一时将校奋勇争防乗舆而山西等处署都指挥佥事江公与其弟子四人同日死之时正统己巳八月十六日也公讳洪字朝宗其先庐之合肥人祖浩从太祖髙皇帝起兵取天下累功官至明威将军太原左卫指挥佥事子孙世袭并得赠其父大海如其官既没子澐嗣而公则澐之子也公在太原既以才勇知名宣徳末选总京营左翼久之陞署都指挥佥事仍守山西既而从驾北巡遂死于难矣年甫若干公既死朝廷即命其子涌嗣职所以慰公于身后者甚至公为人伟躯干沉毅有谋御下纪律严整而推心任人能与士卒同甘苦盖有古名将之风尤善骑射射辄命中流辈莫与比者性素俭约食馔稍盛即撤去而奉母刘氏必极其滋味母疾更割股肉作糜进之疾获愈人以为难其配陈氏赠都指挥佥事宝之女寡居能以礼自守教子涌有法涌亦有将才尝从征老军营功多实授都指挥佥事署都指挥使事以其官复赠其父若祖而赠祖母淑人封母太淑人次子涣出侧室尹氏女二长适太原前衞指挥佥事王宾次适太原左衞指挥同知陈良孙男四人曰桓先卒曰朴曰楫曰楠于是涌痛念其父尝愤然有灭敌之志既奉公遗衣冠于先茔他日托武陟令陈君瑞卿状其父死事求表于墓呜呼睿皇帝之神武所以为宗庙社稷之虑至矣盖有周张皇六师之遗意而非后世之为游田者故当时死于难者多公之事若同于人不足书独惜平日号士大夫者弃君父生还以取富贵有媿于王孙贾之母者亦多则公之事固异不书可乎夫死者众所难生者众所易能为其所难而不为其所易公之所以可取者在是而予为之表者岂惟慰涌之孝思哉亦惟媿乎人焉尔
　　明故中顺大夫南京大仆寺少卿致仕李公墓碑铭
　　南京太仆寺少卿李公致仕之二年为治癸丑七月九日以疾卒于吴城通阛坊第素与公厚者若陈大理璚文太仆林辈争走吊涕泣又有至自百里之外如吴佥宪淑者以其子幼相与图其后事而蘓守史公特斥俸金助之且谓公官四品例移礼部以闻于是天子命之谕祭其文有学优才赡性直行方之语所以褒奬乎公者甚至少傅徐公与公最故既厚赙其家沈啓南史明古诸君为议丧礼且求地得于吴县九龙坞乃以甲寅十月六日而文君已为之铭矣其弟应祥谓寛宜铭其墓上之碑以书及储考功瓘状至初公病甚亟欲与寛一见诀别及是悲恨执笔辄止盖久而不能成文呜呼吾忍终不暴吾友之为人耶公李氏讳甡一讳维熊字应祯以字行晚更字贞伯其先从宋南迁至吴中遂占籍长洲世医家曽祖仲纯不仕祖士文有文行以医士始居南京考讳敞赠南京兵部武选司员外郎母贺氏继母陈氏俱赠宜人宣徳辛亥八月某日公与其弟应祥同生少警朗力学好古博雅尤尚气节景泰癸酉登乡举举进士不偶入太学中贵人方用事言于祭酒欲致为塾师公避匿不赴成化乙酉选授中书舎人见同官或由他途以进耻与为伍乞改教官补外以非例不许他日又有谋直文华殿者故扳公同事以掩清议公益不乐适有防冩佛经上疏言闻为天下国家有九经不闻所谓佛经也言甚剀切人皆危之赖上仁明特笞而不问已而乞省继母还竟罢殿直秩满擢南京武选司员外郎未赴丁继母忧服除改车驾司进职方司郎中寻擢南京尚宝司卿又三年始有太仆之命甫两月以公事诣阙下遂请休致曰即上不许已再具疏矣竟归素少容至是性益卞急医以为病征果不起享年六十三娶王氏永乐初学士景之孙教谕贯之女也封宜人生男曰系先卒侧室某氏生绍才五嵗女二人嫁贡士祝允明张廷瓛自公入官数有建白为中书时当郊祀毕有宴公奏近时中书舎人坐给事中御史后非制礼官重复旧不从知典故者则是之荆襄流民相聚朝议恐为乱欲逐散之公言民既垦田筑室为定居计逐之只益乱耳不若因而抚之便后卒増置郡县如公言平时企仰先哲见遗象并石刻必临摹以藏尤慕范文正公题其居室曰范斋因以为号尝使湖湘念吴尚书云死节国初于江夏特访求其子孙及其事迹以传其气貌严峻若不可亲然喜交游及汲引后进朋友死往往经纪其丧恤其妻子于故旧之情最重也季弟早世嵗分禄养其孤好客不倦家坐以空乏故卒之日囊无余资惟遗书千巻而已平生书迹清古文词简雅有法为世所重公生长南京多游寓宜兴中嵗则以吴中故乡始购屋以居后宜兴故人吴大本治田庐招之公时一往然曰吾固吴人也不可他徙故终于吴而卒于是以从公之志云铭曰
　　有美一人宛其精悍自我失之中夜永叹其人如何有徳有言有才有艺抑其末焉昔仕于朝翩如孤隼与凤共翔其髙千仭众目仰覩在彼青防南飞不见遽匿其形暂息荆溪终止吴苑菟裘既营逝矣何逺朋游涕泣有丧共治九龙蜿蜒卜于斯茫茫下土贤者不作我有哀诔石表是托遗书满箧然嗣人天报其徳不惟其身
　　明故大中大夫浙江等处承宣布政使司右参政陆公墓碑铭
　　治七年七月戊申浙江右参政致仕陆公以疾卒于家明年十二月庚申于太仓陈门塘先茔初公疾革已不能言若有所属其子者于是其子伸以治命泣请铭其墓上之碑惟予与公同朝二十年相知实深每重公才操当大用于时一旦顾以浮议而去则公不平之气亦宜假此而发然此亦何足为公重轻哉是宜置之不足道也公讳容字丈量姓陆氏先世冒徐氏至公始复未生其母梦紫衣人以笏击其首曰当生贵子已而得公弱嵗頴敏笃学游乡校不専治举子业日取诸经子史程诵不辍同辈谓非所急曰聊以抵诸君戏耳独与故翰林修撰张亨父太常少卿陆鼎仪友善三人俱以文行闻于乡而公尤为叶文庄公所知天顺三年中应天府乡试成化二年登进士第授南京吏部验封司主事丁外艰服除改兵部职方司擢武库司员外郎再擢职方郎中丁内艰服除改武选司遂陞右参政致仕卒年五十九公在兵部勤于公事边报或急奏疏日三四上动辄数千言皆出公手而虑逺持正士论归之西域贾胡进狮子至陜西嘉峪关奏乞大臣率军士往迎公言于尚书外夷以竒兽进朝廷既不能却若复往迎之宁不贻笑天下后世耶议上遂已又安南累嵗侵扰邻邦有欲加兵者公言安南臣服中国已久今事大之礼不亏叛逆之形未见一旦以兵加之恐遗祸不细其事亦已锦衣百戸韦瑛凶悍附势得罪调宣府谋再用指良民妖言为功公言于尚书具疏请下法司鞠之瑛竟坐诛而被诬者十余人皆获释京师称快先时捕妖言者多陞官例得世袭愚民被诬死者无数公请除其例狱遂衰都指挥昌佐求为金齿腾冲参将公执不可俄中贵人召公至内谕防公言西南夷要地必得堪为将者守御佐非其人若顺成之异日壊事咎将谁执佐计竟沮他日复有中贵人举都指挥二人为都督佥事者命已下公益不可言都督大官必积功始得彼何人而欲乱法耶举者市恩専擅尤宜置之于法以为后戒疏凡再上言甚切直上从之一时虽曲宥其人而自后犯者必罪着为令他所建白若论马政四事论储养台辅教导勲戚爱惜人才久任巡抚经理京卫选练禁兵均平钞法慎重防议又八事及在浙江益究察民隠振作士风行县至桐庐且尝发渔家兄弟杀于潜丐者夫妇事人传以为神明之政焉既乃条列浙中便宜十事悉见施行间因公务入京又论漕渠利病语斥权贵沮事有人所不敢言者盖公少即有志天下如兵刑水利之类有所得辄手书之册后多见于用云公事父母甚孝父病躬奉汤药不离左右者累月尝夜醉归母不乐自是饮必半杯不敢至醉其居丧尽礼三年不入私室人未尝见其嘻笑治家严肃动容凝重若不可亲狎至与人处欢然也性喜聚书政事之余手不释巻见于著述率明切平实为诗文凡若干巻外记録诸书又若干巻陆氏世为蘓之昆山人公之曽祖讳福祖讳继宗皆不仕父讳裕以公贵累赠奉直大夫兵部武库司员外郎妣陈氏累封太宜人配张氏河间府通判瑮之女弟封宜人子男一人即伸乡贡进士女二人长适太仓卫指挥使张汉次适镇海卫指挥使武勲皆封淑人孙男二人复阳洊阳女一人铭曰
　　瞻彼昆山韫兹良玉玉匪可贵人秀而毓有美陆公白晳而丰少则有志誓终其躬统师筹边惟大司马我佐有劳操纵用舎朝有成宪憸人妄干以身障之我力桓桓力所可为夷险一视何以为之国有事手削章疏观者骇焉我职在是位卑亦言彼愚不知指为沽直知者与之则为尽职为上为徳不寕惟斯出防政事惠泽益施未究厥才归欤则速逍遥海滨进退不谷白日自顾吾身独全全而归之瞑于九泉
　　明故江西贑州府知府致仕进阶中宪大夫顾公墓碑铭【并序】
  </div>
  <div class="pagination">
   <a href="家藏集_page54.html">
    上一页
   </a>
   <span>
    ...
   </span>
   <a href="家藏集_page50.html">
    50
   </a>
   <a href="家藏集_page51.html">
    51
   </a>
   <a href="家藏集_page52.html">
    52
   </a>
   <a href="家藏集_page53.html">
    53
   </a>
   <a href="家藏集_page54.html">
    54
   </a>
   <span class="current-page">
    55
   </span>
   <a href="家藏集_page56.html">
    56
   </a>
   <a href="家藏集_page57.html">
    57
   </a>
   <a href="家藏集_page56.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
