<!DOCTYPE html>
<html>
<head>
    <meta charset="UTF-8">
    <title>汲古堂集 - 第 33 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汲古堂集 - 第 33 页/共 64 页</h1>
    <div class="content">
　　○开元寺再别绍仲时余将有白门之役 

　　岂恋九峯胜犹栖双树间长为渤海客未买沃洲山秋信来鸿早时名去鸟闲诛茆吾计晚车马亦班班 

　　○离夜 

　　广储界斜汉华池扬素波离堂暧银烛别酒思琴歌蒙蒙烟羃树隐隐月低河故情那可尽上路巳鸣珂 

　　○寄王光禄二首 

　　青鬓先辞秩居然邴曼容江声大罗月云色半华松世业传?草清襟薄素封不须参绣佛惺寂契心宗 
　　华葢东头路青山曲抱城林端开别馆霞杪见飞甍秋气分襟爽湖光与席平傥能掺画舫箫鼓月中行 

　　○季舆以诗见怀步韵荅二首 

　　野艇趁樵风往来湖上同烟光含霁雨日气抱残虹事足艰虞后谈深感慨中与君寥廓意搔首送飞鸿 
　　蕙兰元异本意气有同心竹径锵哀玉匏尊注郁金闲情凫渚钓幽赏蚁陂琴俛仰先民意清标自古今 

　　○晓泛 

　　朱炎销宿雨清晓似凉秋苹末含风细烟波进橹柔目恬羣有适虑澹众峯幽渐觉灵襟豁渔歌若有求 

　　○江上 

　　残夜故园梦经年旅客颜桐阴委晨露江影冷秋山鹳鹤盘仍下鸥凫去不还羞将尘土鬓重对菊初班 

　　○怀吴少君 

　　缅想清辉骨金华吴铁冠梅花古苔静鹤影空江寒避俗长年病看山并日飧华阳夜深月曳履步虚坛 

　　○闻 

　　帝泽元无外王师示有征忽闻骄敌溃巳解朔方兵??岛将休开衅狂生漫请缨江湖无术数天地正升平 

　　○过凤阳 

　　一自亡元入天狼彗紫微宅中蒙古地袵左侍臣衣淮海真人起皇图历数归至今云五色犹绕六龙飞 

　　○清明周南道中时河溢岁俭人相食 

　　九河迷禹迹万户失尧封近市无新火饥乌下夕舂祠官沉壁马太祝祀金龙 【 河神金龙大王比祀典特隆】 故老经过地烟花绮陌重 

　　○华阴庙 

　　雨霁华阴道天青白帝宫明星僊掌动高树岳云通?畤飘清乐神光烨彩虹晓来飞翠湿寒色满关中 

　　○雕阴道中 

　　塞限羗仍蔓城存谷未平山川秦上郡宫阙汉西京风急云鵰劲沙寒代马鸣可知斑定远元是一书生 

　　○重过雄石禅室 

　　灵山含紫氛一望一絪缊深树衔朱阁空潭饮白云林霏分远近石黛变朝曛十笏支郎地能容许掾分 

　　○季舆瓠阁八首 

　　一曲湖千顷平吞丈室间镜中飞画舫枕上迭寒山梵筴逢僧译茶经对客删浮云殊未极输与道心闲 
　　水槛通秋爽摊书尽日凭镜机含寂照观物契真乘树古藏风雨波空散郁蒸绿阴渔父醉落日在悬罾 
　　烟荔娟娟净风篁袅袅斜香稉云子饭寒水绿沉?鹭坐横堤柳鱼惊曲岸花儿童少机事不遣钓为车 
　　用拙今为政藏名隐是真虫鱼能乐府草木近风人大令鹅羣帖华阳鹿耳巾欵言聊命棹水宴未辞频 
　　湖光先曙白积气变朝霞菜甲分农圃溪鳞给钓槎天青松影直山碧鸟行斜巳识余生理倾壶就落花 
　　子晋宾仙去空山有吹台烟霞渺予望笙鹤几时回大药嗟何就芳尊宜夜开最怜明月下竹外棹歌来 
　　湖形分磬折冉冉曲云凉村白曳残雨林明生夕阳磬声香积院鹤迹午桥庄久不来行药藤花满石床 
　　人外论真契徽音亮在兹寸心应有会微尚复何疑宇宙今谁在文章老自知松陵饶倡和皮陆拟同时 

　　○重过瓠阁和前韵八首 

　　溪合东西崦居当二崦间夕虹常带雨秋水欲浮山字许桓谭赏书从汜胜删未能忘竹素长日一消闲 
　　绿酒欣相命乌皮懒自凭留髠狂未巳访戴兴堪乘湖日金波委林花紫雾蒸渐看平楚暝灯火乱鱼罾 
　　莎堤沿水曲村径逐门斜彭泽先生柳东陵子母?氷纟??闲玉匣莲锷绣苔花莫论雄飞事降心付曲车 
　　瓠落从吾好交情见尔真神龟甘曳尾飞鸟肯依人桂舸先秋具柴车向晚巾凉云吹杖屦未厌放歌频 
　　初日生东岭遥连海峤霞寿藤搴作幔枯木偃为槎涧石挐音响风林帽影斜东篱未岑寂秋色渐黄花 
　　树色横侵阁洄波曲抱台席前渔艇至花外酒船回天镜流光入峯莲倒影开东林斋磬歇归鸟逐人来 
　　泽国清秋远蒹葭白露凉酒应倾下若池即儗高阳法侣寻支许?言得惠庄反关无俗韵清夜每联床 
　　十里桃花水仙源岂异兹如何武陵隐翻遗晋人疑邱壑日堪往风尘终未知长怜古高士抗迹乱离时 

　　○三过瓠阁和前韵八首 

　　何必羲皇上巳超人世间床头忽明月卧内亦青山马白辞空辩雌黄口不删天风洒晞发目送去鸿闲 
　　谷虚灵籁发片石静堪凭白鸟沙边狎乌犍雨后乘藕香溪女雪梨熟野人蒸大泽便高卧?龙不可罾 
　　隔水青莲宇幡幢竹外斜比邻刀笋蕨开士供茶?乌啄香台饭麛衔觉苑花时来法云地一听演三车 
　　幼舆元放达逸少本清真外物知无我中林合有人茶烟浮石鼎花露垫乌巾无那提壶鸟枝头劝客频 
　　斜光在苹末凉酎酎流霞欵乃生渔浦烟波荡客槎螀寒迎露咽萤湿受风斜谁谓溪枫冷青腰染作花 
　　林转高横阁篱纡别引台侍童闻客喜游女触人回毳罥晴丝动鱼吹碧荇开晚来星在罶疑有弄珠来 
　　岚岭钩帘出风泉卷幔凉驻颜飧巨胜益算采昌阳炼药逢梅福论文得谢庄啸歌聊选胜随地徙胡床 
　　昔贤思避地予亦卜于兹直道犹三代今人自九疑朱纟??存古调白水有深知永矢平生千意秋此一时 

　　○四过瓠阁和前韵八首 

　　清时偕石隐共住翠微间示疾称金粟当歌倚玉山竹书犹有纪稗史不须删试诵豳风句田家亦未闲 
　　济济偶忘远行逢古树凭三溪深不极一苇近堪乘茑缀长松上菌从断枿蒸稍闻新令急榷税及湖罾 
　　感慨昔人句飞腾暮景斜但教渑似酒安用枣如?交让临池木忘忧绕砌花灌园今异昔竹下响翻车 
　　闲中参白法静里契?真天末思君子西方忆美人足忘能适屦发短不胜巾每到无言处还令击节频 
　　咫尺辛夷坞丹楼望若霞中流起长笛浅濑囓浮槎丛桂千林馥苍筤万玉斜含毫昔有赋曾诧梦生花 
　　鴈齿飞虹栈湖心印站台练光双涧落云气万峯回松院苍涛合莲塘锦浪开缑山双白鹤似待主人来 
　　解衣恣盘礴灌顶有清凉为问金门直何如颖水阳隐居言易放调世语难庄谁谓元龙傲犹分上下床 
　　耦耕终不悔卒岁总因兹何用青钱卜元无赤弩疑远心随地寂真隐畏人知始信长林下依然太上时 

　　○焰口施食二首 
</div>
    <div class="pagination">
<a href="汲古堂集_page32.html">上一页</a><span>...</span><a href="汲古堂集_page28.html">28</a><a href="汲古堂集_page29.html">29</a><a href="汲古堂集_page30.html">30</a><a href="汲古堂集_page31.html">31</a><a href="汲古堂集_page32.html">32</a><span class="current-page">33</span><a href="汲古堂集_page34.html">34</a><a href="汲古堂集_page35.html">35</a><a href="汲古堂集_page36.html">36</a><a href="汲古堂集_page37.html">37</a><a href="汲古堂集_page38.html">38</a><span>...</span><a href="汲古堂集_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
