<!DOCTYPE html>
<html>
<head>
    <meta charset="UTF-8">
    <title>祠部集 - 第 23 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>祠部集 - 第 23 页/共 42 页</h1>
    <div class="content">　　向拥州旟旷驰书舍伏惟赞司邦计妙顺生经恭以某官亲防熙朝洊扬美任佐大农之调度方委于周才迩中扆之聪闻行归于剧任
　　代上吕状元舍人状
　　伏审茂对恩书荣跻法从伏惟庆慰恭以某官业术精奥方格淳修学足以挹轲雄之源行足以蹈渊骞之轨亲逢文雅之防优冠秀廉之科华要洊扬声光愈绰方载言于宸扆俄给札于禁林有文章温厚之才能体诏意代诰令坦明之作遽当上心伫见追还三代之醇逺驾二京之右少见儒效即归宰司某顷吏邑封尝栖荫宇侧闻新命增抃寸襟
　　代上范资政状
　　伏自某官就奉制音往观藩政门墙愈逺虑违冗贱之踪牋牒不时惧凂高明之听伏惟静班寛诏诞拥纯禧恭以某官王佐伟才民灵先觉忠言坐断乎国论大笔追还于古风领枢廷之弼谟専将阃之节制备纾贤业独映朝端旋陞秘殿之华益重严宸之眷幅员亿姓已跻富夀之区藩屏一方聊布中和之治行图旧德还宅元台曾是懦微素叨知奬特矜孤进之自力毕大钧之仁事虽怵于命违恩固逾于众遇更繄埏造以托生成
　　上永兴路监司状
　　叨从师幕将预戎机才无一长顔有余愧某其少也贱乃今之愚治曲学而不根经逺猷而恐泥他技俱短独潜图史之精自知甚明仅给簿书之务若建都之旧地重开府之盛游主人仁贤僚友俊茂应抗章之僻置往厠其间须主画之该详密禆于内笑谈足奉于多暇牋檄皆如其欲言纵横智谋出入方畧若此之比率非所能尚繄官局之居适托使台之庇致孤生之冒选良本为容昧素术于从军愿前承教据依有所欣幸兼常
　　代上判府龙图状
　　贰政小邦瞻风上笏属秋商之贯序仰福履之餐和恭以某官经世伟才搢绅硕望忠言坐断乎国论大雅追还于古风中外洊扬明哲一致迅跻内阁之贵益重严宸之知京邑四方之表仪翕腾于尹政宰廷百辟之师帅当被于朝佥咫尺聪闻旦夕再拜
　　代上催纲王太博状
　　右某向婴藩守阻奉邮音仰计水行妙熙谷养恭以某官禀气间杰为时闻人掌礼局之仪深明于典故促漕台之运方借于干能行畴茂庸骤陟华贯伏望上为宗社精调宴兴
　　代上通判陈太博状
　　右某自逺风符洊更年籥川壤攸阻缄縢几稀伏惟赞行教条翕受禧福恭以某官量函夷雅学际本元侯阃亚麾尚淹于逺蹠相门袭庆当继于先芬伏望上为邦朝精调寝餗
　　代上楚州监酒洪推官状
　　右某啓言念日倾高谊斗旷幽缄逖料燕宁妙符生理恭以某官艺文精奥方格淳修坦坦荣途固宜于濶步区区利局诚郁于逺途伫善课之告成即宠恩之躐等更祈珍啬少慰颙瞻
　　代上运使李刑部囘衙问侯状
　　右某伏审出按属城近旋崇斾仰惟吉履俯萃醲休恭以某官亲遘圣辰备纾贤业登车揽辔已澄叙于官聫挽粟飞刍复羡盈于邦计行旌干济骤陟凝严伏望上为阙廷精调寝餗
　　代上知郡郎中状
　　右某近者屡布音函继纡诲牍属余寒之未殄谅冲履之惟休恭以某官方格淳修政能通敏守麾频易率扬循吏之称时议翕归尚起潜郎之叹伫凝显绩行被茂恩瞻奉尚遥倾祈倍切
　　上知郡都官状
　　右某自去公庥镇縻吏役日尸鞭扑之嚣冗坐致音縢之阔稀伏惟入对王休备摅贤蕴神观静复天和举臻恭以某官迪气纯全赋才肃给守麾满岁方格上聪之闻使节宣风行膺外计之委俛惟孱懦永托甄题伏惟上为邦家精调寝餗
　　代上府推学士状
　　望阙虽迩瞻风甚劳伏惟视治多余练神增爽恭以某官量函夷雅识贯几深亲奉盛期独膺华贯书林擢职方赞画于王畿法从须贤行拜嘉于宸陛













　　祠部集巻十八
　　钦定四库全书
　　祠部集巻十九　　　　　　宋　强至　撰状
　　代上施待制状
　　右某自督漕舟镇繁使部居靡定所日无少闲职是音縢之缺然旷谘徳履之安否恭以某官禀气间杰为时闻人由妙年而取甲科不累日而都显位外台重使诚曰借才之司内阁词臣决非久次之地行膺迅召亟践元台顾惟孱防有所栖倚
　　代上润州知郡曹殿丞状
　　右某近者伏遇某官驾言于藩道出兹土輙缘门下之旧履获坐隅之亲方叙感悰遽零别涕惟两轓之税驾耸雅俗以瞻风仍审刚辰已开尊府宿官兹限驰贺无阶恭以某官职贯防深量函刚实雄文取重于时论大雅追还于古风圭衮傥来靡婴于素志江山有助不废于清吟而况先一州乃大用之基为三公繇此涂而出行甄治状入对王休列职近严副时倾瞩俛惟孱懦最辱奬题企颂兼常文陈匪悉
　　代上本州知郡虞部状
　　右某自除近屏久偃故庐輙縁恭梓之由屡叩讼棠之下备防优顾隂激懦衷为郡事丛贡书礼旷仰惟坐镇俯顺生经恭以某官亲遘熙朝洊扬膴仕紫垣应宿早厯于清郎秀野班春聊苏于雅俗行膺宸选少慰人言伏望上为国家精调寝餗
　　代上致政相公状
　　自领守麾日栖钧庇仰惟吉履俯萃醲休恭以某官道着将明量函方重出应千龄之旦来翊两朝之功天下既安巳休于庙畧宸衷得请遽致于官荣
　　代上新知南京欧阳龙图状
　　某士乡近器儒世绪风顷繇天幸之然获缀贤科之后輙阶素分尝觏清尘旋縁位貌之殊邈有霄泥之隔自视冗外不敢贡书而凟尊日闻轩翔徒尔望风而窃抃伏审祗承恩诏出尹留都某适督漕舟矧往来之皆道复欣里开将镇抚之焉依荣幸兼常企瞻倍切恭以某官际天蕴识名世标才中外洊扬明哲一致主盟吾道于变文章之淳昌言当时几臻风俗之厚尚缓台衡之拜聊司宫钥之严然父母一邦不足充天下之望而领袖百辟行以副上心之倾
　　代上栁侍郎状
　　叨纡守绂获迩侯封如怜洪河日所蒙润不逺数舍缺然贡音伏惟镇抚雄藩绥宁泰宇恭以某官早纡贤业亲防圣辰挺忠谅之一心出诚明之正性华要之选翺翔巳周讼树班条宁容于满嵗公槐正位行在于匪朝
　　代上钱内翰状
　　徘徊未路荏苒外麾日为吏事之劳分絶朝游之齿自视冗散罔敢片言之凟尊岂图高明遽加余论之垂饰谅其愚介谓可甄扬遐佩恩晖阴盈感愫恭以某官忠谅许国文章世家亲逢圣期独膺贤选究国体而指人事巳极着篇之竒润化神而辅帝猷伫观行事之效矧禁林之上笏即台衮之便途匪朝登庸为世休福
　　代上昭文相公状
　　适抵官局遐企台光去国非遥尽出大钧之赐贡书差缓重干上衮之威伏惟燮调氤氲翕受禧福恭以某官际天蕴识名世标贤以文章取甲科以忠谊结明主向专将渥之制力厎冦巢之平衣冠百工大大臣之能事富庶四海见真相之伟才
　　代上润州曹殿丞状
　　奔驰吏部密迩侯封间輙贡书而凟尊遽蒙记室之还教拜而伏读藏以为荣伏惟镇抚善藩绥宁泰宇恭以知郡殿丞夙钟间气亲遘熙辰父母一州不足充天下之望旦夕中诏行以副上心之倾徊翔显途晖映当世俛惟孱懦镇托甄题感臆所怀名言匪悉
　　代上王承防状
　　一违墙宇寻莅方州有簿领之装怀寝成冗顾音縢之布问坐致濶稀伏惟某官业术精奥方格淳修学足以挹轲雄之源行足以蹈渊骞之轨亲逢文雅之防优冠秀防之科华要洊扬声光以绰视草玉堂之署密奉辰猷调元金铉之司行被神化
　　代上交代郎中状
　　伏审入奉宸缗出纡守绂夫何荣幸輙预交承善政缺然靡尤于既往高贤继者当俟于更张方覩除书之来因驰贺牍之晚恭以某官学际圣阃才为吏师泗当淮服之冲伫凝于治状嵗上甘泉之课首被于恩章咨觏非辽欣瞻倍切
　　代上畱守龙图状
　　就蒙恩诏移领邑章往来江淮顾旧学之几废委寄民社于有政而曷施尚幸单踪早栖大庇髙明有造谅旧物之不移镇统焉依幸孤生之有托行瞻大斾増忭寸襟
　　代上栁龙图状
　　把麾侯服远迹宾除徒然徳谊之倾缺尔牋縢之奉仰惟纯履举萃醲休恭以某官盛业熙邦雄文经世席两朝之宸眷夙着耆明践内阁之官荣行闻登用
　　代上润州曹国博状
　　猥无堪惷顽惟旧乘以吏曹之冗缺然牋牒之修伏蒙自损达尊时占勤教而复谅其孤进之自絶有先容之为府矜滞踪力发荐口常自策于驽猥庶托称于奬提伏惟镇抚善邦绥安泰宇恭以某官直清不倚庄重自居才为吏师名重物论东南之屏聊布于寛条左右之廷渴闻于正议行承温检骤陟显涂
　　代上南京欧阳龙图状
　　某早会石文寖阶下列出繇寒士之目乐闻大夫之贤若夫作世之宗师立朝有风采逖听舆论率归巨公如揭日月而行孰不仰望居为秦楚之隔未尝进趋比者伏遇就奉诏音出观藩政夫何恭梓之里获被讼棠之风敢縁幸防之机以纡平素之愿恭以某官徳函刚实识贯几深道简上心声闻天下而自振藻书殿代言禁廷文章大醇坐复古道制作一出立为人模固宜畅钧轴之弼谋广幅员之休祉尚淹符册屈布寛条然秘殿侍臣宁久外补而上台贵仕行被外庸副国倚毗协时瞻瞩
　　代上知郡郎中状
　　比者知郡郎中得请宸疏奉安亲兆暂还僊墅兼侍夀舆自使斾之戒涂即秋霖之绵日稔获晨昏之奉谅忘跋履之劳仰料冲颐翕臻纯祉恭以某官体凝简重气迪醇深亲逢复旦之期寖践列星之位昼绣旋里兹极于时荣昔兴謡方繄于风治
　　代上端公状
　　近者伏值某官临督通漕留止属封俛惟冗遭适备下吏获委草茅之贱屡趋旌棨之严使车南辕倐兹累月官簿盈案曽无暇时第驰恋于门墙广布诚于牋牒伏惟坐筹大计举萃厐禠恭以某官道具粹醇器函刚实早纡贤业自结主知总金谷而赡中都久茂风绩秉钧衡而调大化迟膺册书眷言单之踪讫望埏容之赐
　　代上宋内翰欧阳龙图状
　　祗奉台移往提河役奔驰俗状畱止治封伏蒙忘宗工之显严顾郎曹之散冗外厨五鼎靡独享于丰珍清酒百壶并曲加于抚劳比需讫事亟往拜嘉一瞻体貌之尊少叙腹心之感遽被上官之命俾从他郡之行鄙愿顿违愚衷第切伏惟坐班风教翕萃福禧恭以某官上天元精清庙伟器高文经世亮节在廷钩姬孔之圣微发为事业辅勲华之主徳动罄谋谟暂淹公辅之才出镇藩垣之寄行膺徽册登冠中阶益隆宸扆之知庶协朝绅之议
　　代上文相公状
　　伏审还印宰廷领麾藩服肃使旌而就道露公冕以观风仍即便时已开尊府恭惟某官器函刚实才贯几深出对休辰进更显仕密蕴庙堂之略往分边阃之忧旋总计于漕台亟陞华于延阁殿坤维之剧部寻被更书掌枢幄之繁机未尝坐席遽膺宸诏改贰台司值强敌之不咸婴孤城而自守独形忠愤请殄奸妖果庙算之万全破冦巢于一举晋公平蔡宜位絶于官师傅説赉商以道开于人主登庸贤俊振拔滞淹拒塞幸门追讲阔典少见大臣之能事弗殚真相之伟才恳沥让封愿还几政虽断章趣戒重违金石之诚而俞命随颁聊付圭符之寄加尊八座均逸陪京谅五月之政成复三篇之册拜
　　代上两转运状
　　寄身节下日栖荫宇之浓董役河濵斗旷音函之奉抗尘客而亡状企使范以増劳伏惟主计多余啬神増裕恭以某官郎垣硕徳王国伟才亲遘光华之辰备伸久大之业绸缪利柄矧风绩之茂焉趋走诏音行恩章之嘉止
　　代上张端明状
　　昨者沿牒上台假涂大府企门墙而窃抃将卜严趋贡牋牒以凟尊预纡下悃伏惟被细书之温厚移巨屏于东南阻叩坐隅徒瞻廷表岂谓庙堂之量广不遗尘土之迹疎首占钧函仍颁释部拜嘉甚渥抚巳増荣伏以某官方格淳修业术精奥髙文大策蚤践于贤科至论昌言有禆于圣世旋持荷槖道陟严涂司内命于禁扃方殚儒效畅伟谋于计府巳集邦须辍秘殿之华班分左符之重寄民瞻滋切上意方倾遽遘亲闱之悲差池公衮之拜然万钟及养足少抑于哀摧傥细札夺情庶两全于忠孝
　　上徐都官状
　　昨调天铨始官淮服风波起乎万状初惊宦路之艰尘土萃于一身因识掾曹之辱若乃接人情之至术治狱事之大方侗然而愚罔所知向备蒙教朂仅保倾危以至阴沸滞踪力开荐口皆重恩之难报第孤抱之知归去徳弥年瞻风惟日怅簿书之犯虑汩没无休顾牋牒之问安缺疎不讲分从谴怒自尔摈遗何长者优容之深出微生忖度之外两颁勤诲愈笃曩怀固始望之大逾加积忧之顿释仍审协宣寛诏増裕冲襟恭以某官庄重粹温刚明精敏闗掌郡治尚鬰高贤之资钩深圣微行跻太史之局其为庆幸曷尽敷陈
　　上陈主客状
　　某承学不优宿官亡状当淮州之杂会决囹圄之重繁惭磔鼠之微能讫无智虑挟笼狙之小数间得事情其如鄙讷少文羁孤寡援第慤亷而自守虽颠踬以谁怜散木之出沟中匠无顾者弃刍之委道上人皆践之尚繄吏局之卑正使旌之下时矜寒素弗忍摈遗坦然开至公之怀举以堪一邑之寄发踪自始论感无涯遘外计之需才遽严麾之易地心倾恩馆恋极疲轩伏惟顺泛斋舲具绥泰宇恭以某官器能肤敏风业宏长亲对休辰洊扬显仕按简书之轻重方及朞年董金谷之输将骤移南服矧时论以刚明推重主上以忠谊知名行闻被优诏于涂中趣还辕于阙下亟更大任少副羣言
　　代上扬州张学士状
　　千骑过郊向谐瞻觏贰车监郡镇若将迎间叅决于簿书因寖稽于牋牒伏审肇开尊府肃布寛条密接化封日闻治状歊炎贯序燕寝飡和恭以某官学造圣微识探经奥对休辰而逢吉跻显仕以扬光预计财闱茂经画宣风漕节多所澄清久简帝宸洊纡守绂露章按罪巳着于威明増秩疏恩行膺于甄擢
　　代上省主并二漕状
　　庇迹崇麾尸官再嵗五能俱短固乏于寸长一个无他或矜于小善被文移于计府鬻籍入之民家奔走道涂淹徊日月觊成拙效罄竭微劳以讫事经敢希赏格偶获免于瘝旷幸不辜于使令报知已之心虽坚于金石助公家之利何啻于涓埃迁次一官兹诚始望之外挈提孤迹更頼剡章之明恭以某官道广进人恩隆成物开推毂之言味多所揄扬发逾衮之褒华愿加慰荐庶令驽猥足企龙光苟无似之叨荣则有能之知劝深怀厚徳第剧愚诚
　　上广徳知军袁郎中状
　　顷以诸生最蒙优遇居常策励报称奬怜再举登科寻丧慈母一官来泗遂为冗曹迹久去门墙之严名不彻左右之听谓由疏贱从尔摈遗企军垒之剖符自淮州而假道首传勤诲愈笃曩恩损齿爵之达尊屡纡驺御顾州县之劳职俾侍坐隅而复垂悯滞踪许开荐口始终被惠感服无涯恭以某官才贯几深器函刚实守麾最乐聊布于寛条公衮傥来靡闗于素志行旌善状亟陟严涂
　　上代许州相公状
　　伏审继列让封愿还几政奉宸缗而得请露公冕以宣风因沥愚诚仰陈台睠况朝廷有达尊之训庙堂有絶礼之严岂料厚慈兼持谦徳亲命记室回贶钧函拜伏究观惊惶失据恭以某官天民先觉王佐伟才出对休辰进扬显仕更弼谟于两府耸烈业于本朝寖简上心登冠羣后拔贤俊以开治路抑权豪以闭幸门佐阔典之未行殚丰功于巳试恳辞上衮出镇巨邦矧岩石具瞻尚思于钧造而陜郊处外行被于诏还
　　代上厐昭文状
　　自尘下士之列蚤出大贤之门旋庇台光寖陞郎位悉心图报思树立以无阶造物误恩亟甄提于不次擢自计廷之末董兹漕节之繁去国非遥诚荷洪钧之赐贡书差缓惧干上衮之威伏惟坐论猷为力宣利泽神明所相福祚载蕃恭以某官业履崇髙智谋光大抱庙堂之伟器挺金石之纯诚出对休辰进扬显仕更弼谟于两府耸风烈于本朝独深真主之知首宅元台之序图讲至治薫陶太和百度清明羣生舒畅稷卨视已仪刑列辟之先尧舜吾君拱揖法宫之上跻宗工之极致光信史之直书曾是冗微最叨奬遇庶成毫髪之效讫称埏镕之仁
　　代上栁龙图状
　　向縁崇斾戾止陋邦适佐郡符幸通谒舍不遗门下之旧屡获坐隅之亲造使车之西还倐弥年所顾官簿之堆积缺贡信音伏惟坐布寛条诞膺纯祉恭以某官冲襟有裕亮节不回明哲于躬具存大雅之美典刑在事允借老成之资独临端朝自结真主履官阶于延阁冠乡列于礼司藩服一麾暂劳于王事诏音三节行简于帝心
　　代上李兵部状
　　比者进承恩诏往领计台自江而东厥赋弥伙矧惟封蔀隣小丑之绎骚宜有经谋赡一方之支度岂图繁使遽假菲才获幸于天借栖有地恭以某官器函刚实识贯几深早邀聪哲之知出总东南之漕刬去宿弊树成亲规董淮海之输将适凝风绩副京师之供亿行被褒章纪美王常増光相阀
　　代上安抚舍人状
</div>
    <div class="pagination">
<a href="祠部集_page22.html">上一页</a><span>...</span><a href="祠部集_page18.html">18</a><a href="祠部集_page19.html">19</a><a href="祠部集_page20.html">20</a><a href="祠部集_page21.html">21</a><a href="祠部集_page22.html">22</a><span class="current-page">23</span><a href="祠部集_page24.html">24</a><a href="祠部集_page25.html">25</a><a href="祠部集_page26.html">26</a><a href="祠部集_page27.html">27</a><a href="祠部集_page28.html">28</a><span>...</span><a href="祠部集_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
