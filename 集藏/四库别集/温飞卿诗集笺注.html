<!DOCTYPE html>
<html>
 <head>
  <meta charset="utf-8"/>
  <title>
   温飞卿诗集笺注 - 第 1 页/共 8 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   温飞卿诗集笺注 - 第 1 页/共 8 页
  </h1>
  <div class="content">
   钦定四库全书　　　　　集部二
　　温飞卿诗集笺注　　　　别集类一【唐】
　　提要
　　【臣】等谨案温飞卿诗集笺注九巻明曾益撰
　　国朝顾予咸补缉其子嗣立又重订之凡注中不署名者益原注署补字者予咸注署嗣立案者则所续注也益字予谦山隂人其书成于天啓中予咸字小阮长洲人顺治丁亥进士官至吏部考工司员外郎嗣立字侠君康熙壬辰进士由庶吉士改补中书舍人曾注譌颇多如汉皇迎春词乃咏汉成帝时事而以汉皇为髙祖邯郸郭公词为北齐乐府旧题郭公者傀儡戏也旧本讹词为祠遂引东京郭子仪祠以附防祠字之讹嗣立悉为是正考据颇为详核然多引白居易李贺李商隠诗为注虽李善注洛神赋逺逰履字引繁钦定情诗为证古人本有此例然必谓夜宴謡裂管字用白居易翕然声作如管裂句晓仙謡下视九州字用贺遥望齐州九防烟句生禖屏风歌银鸭字用商隠睡鸭香鑪换夕薰句似乎不然是亦一短也唐艺文志载庭筠握兰集三巻金荃集十巻诗集五巻汉南真稿十巻宋志亦同陈振孙书録解题作飞卿集七巻又陆防渭南集有温庭筠集防称其父所藏旧本以华清宫诗为首中有早行诗后得蜀本则早行诗已佚文献通考则云温庭筠金荃集七巻别集一巻是宋刻已非一本矣曾本合为四巻名曰八义集以作赋之事名其诗颇为杜撰嗣立此注称从所见宋刻分诗集七巻别集一巻以还其旧疑即通考所载之本又称采文苑英华万首絶句所録为集外诗一巻较曾本差为完备然总之非唐本之旧也乾隆四十六年六月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀












　　钦定四库全书
　　温飞卿诗集笺注巻一　　　明　曽益　撰
　　长洲顾【予咸　嗣立】补
　　鸡鸣埭歌【一作曲补李延寿南史齐武帝车驾数幸琅邪城宫人常从早发至湖北埭鸡始鸣故呼为鸡鸣埭金陵志鸡鸣埭在青溪西南湖沟之上齐武帝早游钟山射雉至此始闻鸡鸣许慎说文壅水为堰曰埭】
　　南朝天子射雉时【嗣立案南史齐武帝永明六年五月左卫殿中将军邯郸超表陈射雉书奏赐死九月壬寅于琅邪城讲武习水步军九年九月戊辰幸琅邪城讲武观者倾都普颁酒肉】银河耿耿星参差【白帖天河谓之银汉亦曰银河】铜壶漏断梦初觉【张衡浑天仪制以铜为器实以清水下各开孔以玉虬吐漏水入两壶嗣立案南齐书武帝数游幸苑囿载宫人从后车宫内防隠不闻端门鼓漏声置钟于景阳楼上宫人闻钟声早起装饰至今此钟唯应五鼔及三鼔也】寳马尘髙人未知【史记李斯传中廏之寳马臣得赐之补徐陵移齐文庸蜀寳马弥山不穷】鱼跃莲东荡宫沼【吴曽漫录乐府江南词鱼戏莲叶东鱼戏莲叶西鱼戏莲叶南鱼戏莲叶北】蒙蒙御柳悬栖鸟红妆万户镜中春【补费昶行路难至尊离宫百余处千门万户不知曙】碧树一声天下晓【班固西都赋瑚碧树周阿而生嗣立案淮南子桃都山有大树名曰蟠桃枝相去三千里山上冇天鸡日初出照此木天鸡即鸣天下鸡随皆应之】盘踞势穷三百年【张渤吴录诸葛亮谓大帝曰钟山龙蟠石头虎踞补隋薛道衡传郭璞云江表偏王三百年还与中国合庾信哀江南赋将非江表王气终于三百年乎】朱方杀气成愁烟【补吴地记吴改朱方曰丹徒江淹赋爰契濶于朱方晋天文志条条片片杀气也】彗星拂地浪连海【补淮南子鲸鱼死而彗星出尔雅彗星为欃防注亦谓之孛言其形孛孛然如埽帚】战鼔渡江尘涨天【嗣立案南史陈后主荒于酒色不恤政事隋文帝大作战船使投柹于江曰若彼能改吾又何求及纳萧萧岩隋文愈忿以晋王广为元帅督八十总管进讨补家语子贡曰两垒相望尘埃相接庾信赋尘埃涨天】绣龙画雉填宫井【礼记天子龙巻刘熙释名衮卷也画巻龙于衣也又王后之上服曰袆衣画翚雉之文于衣也补南史隋军克台城贵妃与后主俱入井隋军出之晋王广命斩于青溪中南畿志景阳井在台城内陈后主与张丽华孔贵嫔投其中以避隋兵旧传防有石脉以帛拭之作胭脂痕名胭脂井一名辱井在法华寺】野火风驱烧九鼎【嗣立案南史大皇佛寺起七层墖未毕火从中起飞至石头死者甚众左传成王迁九鼎于洛邑】殿巢江燕砌生蒿【广雅砌戺也诗呦呦鹿鸣食野之蒿注菣也即青蒿】十二金人霜炯炯【司马迁史记始皇收天下兵聚之咸阳销以为钟鐻金人十二重各千石置宫廷中】芊绵平绿台城基【南畿志台城在钟山侧补容斋随笔晋宋后谓朝廷禁省为台故称禁城为台城】暖色春空【一作容】荒古陂宁知玉树后庭曲【嗣立案陈书后主贵妃游宴使诸贵人女学士与狎客共赋新诗互相赠答采其尤艳丽者以为曲调被以新声选宫女冇容色者以千百数令习而歌之其曲有玉树后庭花临春乐等大抵皆美张贵妃孔贵嫔之容色也旧唐志玉树后庭花太蔟商曲也陈后主所作其曲云妖妃脸似花含露玉树流光照后庭】留待野棠如雪枝【崔豹古今注棠梨合欢也】
　　织锦词
　　丁东细漏侵琼【一作瑶】瑟影转髙梧月初出【梁简文帝诗避暑髙梧侧轻风时入襟诗月出皎兮补公孙乗月赋猗嗟明月当心而出】簇簌金梭万缕红【秘阁闲话蔡州蔡氏七夕祷天得金梭详巻三】鸳鸯艳锦初成匹【刘孝威诗蒲萄始欲罢鸳鸯犹未成嗣立案葛洪西京杂记霍光妻遗淳于衍蒲萄锦二十四匹防花绫二十五匹绫出钜鹿陈寳光家寳光妻传其法霍显召入其第使作之机用一百二十镊六十日成一匹】锦中百结皆同心【梁武帝诗腰间双绮带梦为同心结】橤乱云盘相间防【陆翽邺中记锦有大茱萸小茱萸蒲萄文锦桃核文锦补杜甫白丝行万艸千花动凝碧王子年拾遗记嶿支国有列堞锦文似云霞覆于日月如城雉楼堞也】此意欲传传不得玫瑰作柱朱琴【补司马相如子虚赋其石则赤玉玫瑰晋灼曰玫瑰火齐珠也嗣立案才调集徐注沈约诗寳瑟玫瑰柱尚书大传大琴朱】为君裁破合欢被【古诗文彩双鸳鸯裁为合欢被】星斗迢迢【一作寥寥】共千里【补古诗迢迢牵牛星皎皎河汉女谢庄月赋隔千里兮共明月】象齿【一作尺】熏鑪未觉秋【补左传象有齿以焚其身西京杂记天子以象牙为火笼谢惠连雪赋燎熏鑪兮炳明烛江淹别赋共金鑪之夕香】碧池中【才调集作已】有新莲子【补庾信诗防红莲子艳细锦凤皇花】
　　夜宴謡
　　长钗坠发双蜻蜓碧尽山斜开画屏虬须【一作防】公子五侯客【魏志崔琰虬须对客直视荀恱汉纪谷永与齐人楼防俱为五侯上客】一饮千钟如建瓴【补孔丛子平原君与子髙饮强子髙酒曰昔有遗辞尧舜千钟孔子百壶子路嗑嗑尚饮百榼古之贤无不能饮者也吾子何辞焉汉书髙帝纪下兵于诸侯譬犹髙屋之上建瓴水也】鸾咽姹【一作妖】唱员无节【说文鸾赤文五彩鸣中五音补张率长相思歌儿流唱声欲清舞女趁节体自轻】睂敛湘烟袖回雪【海录碎事唐明皇命画工画十睂图一曰涵烟睂补张衡舞赋裾似飞燕袖如回雪】清夜恩情四座同莫令沟水东西别【补卓文君白头吟今日斗酒防明旦沟水头蹀躞御沟上沟水东西流】亭亭蜡泪香珠残【郭茂倩乐府诗集作贱庾信对烛赋铜荷承蜡泪铁铗染浮烟】暗露晓【乐府诗集作小】风罗幕寒【见卷二】飘飘【一作飖】防带俨相次二十四枝龙画竿【典畧天子防二十有四详巻二】裂管萦共防曲【补白居易诗翕然声作疑管裂隋炀帝诗清歌宛转防促】芳尊细浪倾春醁【补盛之荆州记渌水出豫章康乐县其间乌程乡有酒官取水为酒酒极甘美与湘东酃湖酒年常献之世称酃渌酒酃渌醽醁同】髙楼客散杏花多【补曹植诗明月照髙楼流光正裵回崔寔四民月令引农语二月昏参星夕杏花盛桑叶白】脉脉新蟾如瞪目【补张衡灵宪姮娥奔月是为蟾蜍刘孝绰诗攒柯半玉蟾王延夀鲁灵光殿赋齐首目以瞪盻埤苍瞪盻视也】
　　莲浦謡
　　鸣桡轧轧谿溶溶【杜甫诗鸣桡总发时】废绿平烟吴苑东【吴苑注详下】水清莲媚两相向镜里见愁愁更红【补梁昭明太子采莲曲桂檝兰桡浮碧水江花玉面两相似】白马金鞭【一作鞍】大隄上【补隋炀帝诗白马金贝装横行辽水傍陈沈炯诗陈王装脑勒晋后铸金鞭襄阳乐歌朝发襄阳城莫至大隄宿大隄诸女儿花艳惊郎目】西江日夕多风浪【补梁简文帝曲采莲渡头拟黄河郎今欲渡畏风波费昶采菱曲日斜天欲莫风生浪未息】荷心有露似骊珠【薛道衡诗荷心宜露庾信诗秋露似珠员庄子千金之珠必在九重之渊骊龙颔下能得珠者必遭其睡也】不是真员亦揺荡【补白居易诗荷露虽圆岂是珠】
　　郭处士击瓯歌【补段安节乐府杂录唐武宗朝郭道源善击瓯率以邢瓯越瓯十二只旋加减水其中以箸击之】
　　佶栗金虬石潭古【说文虬龙子无角玉篇虬无角龙也俗作虬】勺陂潋灎幽修语【嗣立案徐注汉地里志渒水至寿入芍陂木华海赋浟湙潋灎李善曰潋灎相连之貌】湘君寳马上神云【刘向列女传舜陟方死于苍梧二妃死于江湘之间俗谓之相君嗣立案屈原楚词湘夫人朝驰余马兮江皋又灵之来兮如云】碎佩丛铃满烟雨【嗣立案诗杂佩以赠之传佩玉上有葱珩下有双璜冲牙蠙珠以纳其间楚辞湘君捐余玦兮江中遗余佩兮澧浦诗和铃央央传和在轼前铃在旂上】吾闻三十【一本无三十字】六宫花离离【李贺诗三十六宫土花碧】輭风吹春星斗稀【补魏武帝乐府月明星稀乌鹊南飞】玉晨冷【一作吟】磬破昏梦【上清紫晨君经上皇先生紫晨君盖二仪之玉晨之精】天露未干香着衣【徐注列星图天乳一星在氐北主甘露占明润则甘露降】兰钗委坠垂云髪【后汉梁冀传冀妻孙寿造倭堕髻补古今注堕马髻今无复作者倭堕髻一云堕马之余形也古乐府头上倭堕髻司马相如赋云髪丰艳】小响丁当逐回雪【曹植洛神赋飘飖兮若流风之回雪】晴碧烟滋重疉山【补江淹诗闺艸含碧滋宋玉髙唐赋重疉增益】罗屏半掩桃花月太平天子驻云车【补汉武故事帝乗小车画云其上王建宫词太平天子朝元日五色云车驾六龙】龙鑪勃郁双蟠拏【补梁沈约和刘绘博山香鑪诗蛟螭盘其下骧首盼曾穹】宫中近臣抱扇立【杜甫诗云移雉尾开宫扇】侍女低鬟落翠花【杜甫诗户外昭容紫袖垂】乱珠触续正跳荡【补白居易琵琶行嘈嘈切切错杂弹大珠小珠落玉盘】倾头不觉金乌斜【补张衡灵宪日阳精之宗积而成乌乌有三趾唐太宗诗红轮不暂驻乌飞岂复停】我亦为君长叹【一作太】息缄情逺寄愁无色莫霑香梦绿杨丝千里春风正无力【嗣立案北魏乐府杨白花春风一夜入闺闼杨花飘荡落南家含情出户脚无力拾得杨花泪霑臆】
　　遐水謡
　　天兵九月渡遐水马蹋沙鸣雁声【一作惊雁】起【边地图鸣沙在沙州沙角山沙如干糖人马过此则沙鸣有声闻数里外或随人足而堕经宿复还山上即禹贡所称流沙】杀气空髙万里情塞寒如箭伤【一作双】眸子狼烟堡上霜漫漫【段成式酉阳杂俎狼粪烟直上烽火用之】枯叶飘【一作号】风天地干犀带鼠裘无暖色【官制中书舍人犀带佩鱼补杜甫诗防客貂鼠裘】清光炯冷黄金鞍【补沈约白马篇白马紫金鞍停镳过上兰】虏尘如雾罩【一作昏】亭障【嗣立案秦始皇纪筑亭障以逐戎人匈奴传筑城障列亭顾云障山中小城亭望所居也庾信诗萧条亭障逺凄惨风尘多】陇首年年汉飞将【柳恽诗亭皋木叶下陇首秋云飞汉书李广为右北平太守匈奴号曰汉之飞将军】麟阁无名期未归【汉书甘露三年单于入朝上思股肱之美乃图画大将军霍光等十一人于麒麟阁张晏曰武帝获麒麟时作此阁】楼中思妇徒相望【沈约诗髙楼切思妇西园游上才】
　　晓僊謡
　　玉妃唤月归海宫【灵寳赤书经元始登命太真案笔玉妃拂筵铸金为简刻书玉篇徐坚初学记引史记蓬莱方丈瀛洲此三神山诸僊及不死药在焉黄金白银为宫阙未至望之如云及到三山反居水下欲到则风引船而去终莫能至者】月色澹白春空银河欲转星靥靥碧浪疉山埋早红宫花有露如新泪【补刘子春花含日似笑秋露叶如泣曹植浮萍篇悲风来入懐泪落如垂露】小苑丛丛【乐府诗集作茸茸】入寒翠绮阁空传唱漏声【补枚乗杂诗交防结绮窗阿阁三重阶李贺诗防回天上葬神僊漏声相将无断絶】网轩未辨凌云字【沈约咏月诗网轩映珠缀应门照绿苔刘义庆世说新语荀羡登北固山望海云虽未覩三山便自使人有凌云意】遥遥珠帐连湘烟【汉武故事以琉璃珠玉明月夜光错杂天下珍寳为甲帐详巻八】鹤扇【一作羽】如霜金骨僊【陆机羽扇赋昔楚襄王防于章台之上大夫宋玉唐勒侍皆操白鹤之羽以为扇诸侯掩麈尾而笑谢惠连白羽扇赞凉斋清风素同冰雪东方朔十洲记东海之西岸冇扶桑人食其椹体骨皆作金色髙飞翔空】碧箫曲尽彩霞动【补鲍昭升天行鳯台无还驾箫管有遗声江淹僊阳亭诗下视雄虹照俯看彩霞明】下视九州皆悄然【补李贺诗遥望齐州九防烟一海水杯中泻】秦王女骑红尾凤【列女传萧史者秦缪公时人也善吹箫缪公有女弄玉好之公遂以妻焉遂教弄玉作凤鸣居数十年吹似凤声凤皇来止其屋为作凤台夫妇止其上不下数年一旦皆随凤皇飞去江淹诗画作秦王女乗鸾向烟雾】乗【一作半】空回首晨鸡弄【补太经雌鸡晨鸣雄鸡宛头】雾【一作露】盖狂尘亿兆【一作万】家【筭法十万为亿十亿为兆】世人犹作牵情梦
　　锦城曲【补元和郡国志锦城在成都县南十里故锦官城也益州记锦城在益州南筰桥东流江南岸昔蜀时故锦官也今号锦城城墉犹在郦道元水经注夷里道西故锦官也言锦工织锦则濯之江流而锦至鲜明濯以它江则锦色弱矣】
　　蜀山攒黛留晴雪【字义独立水中曰蜀画品巉嵯窳窆巴蜀之山也三峡记峨嵋积雪经时不散】簝笋蕨牙萦九折【补左思蜀都赋驰九折之阪水经注崃山邛崃山也在汉嘉严道县一曰新道山南有九折阪夏则凝冰冬则毒寒王子阳按辔处也】江风吹巧翦霞绡花上千枝杜鹃血【补埤雅杜鹃一名子规苦啼啼血不止一名怨鸟夜啼达旦血渍艸木凡始鸣皆北向啼苦则倒悬于树血流不止刘敬叔异苑杜鹃始阳相催则鸣先鸣者吐血死】杜鹃飞入岩下丛夜叫思归山月中【补零陵地志思归其音似不如归去】巴水漾情情不尽【补水经注巴汉世郡治江州巴水北北府城是也三巴记阆白二水东南流曲折三回如巴字】文君织得春机红【司马相如传相如与临邛令相善临邛富人卓王孙有女文君新寡好音相如以琴心挑之夜奔相如蜀都赋百室离房机杼相和贝锦斐成濯色江波】怨魄未归芳草死【补蜀记昔有人姓杜名宇王蜀号曰望帝宇死俗说云宇化为子规子规乌名也蜀人闻子规鸣皆曰望帝也成都记望帝死其魄化为鸟名曰杜鹃亦曰子规蜀都赋鸟生杜宇之魄屈原离骚恐鹈鴂之先鸣兮使夫百艸为之不芳王逸注言我恐鹈鴂以春分鸣使百艸华英摧落芬芳不成也】江头学种相思子【左思吴都赋相思之树嗣立案徐注王维诗红豆生南国春来发防枝赠君多采撷此物最相思即此也】树成寄与望乡人【益州记升僊亭夹路有二台一名望乡台在华阳县北九里成都记望乡台隋蜀王秀所筑】白帝荒城【一作城荒】五千里【嗣立案全蜀总志白帝城在夔州府治东五里元和郡国志公孙述至鱼复有白龙出井中因号鱼复为白帝城水经注白帝山城周回二百八十步北缘马岭接赤岬山其间平处南北相去八十五丈东西十七丈又东傍东瀼谿即以为隍西南临大江闚之目惟马岭小差委迤犹斩为路羊肠数四然后得上蜀都赋经途所亘五千余里】
　　生禖屏风歌【补礼记月令仲春之月鸟至至之日以太牢祀于髙禖天子亲徃后妃帅九嫔御乃礼天子所御带以弓韣授以弓矢于髙禖之前郑曰髙辛氏之世鸟遗卵娀简吞之而生契后王以为媒宫嘉祥而立其祠焉变媒言禖神之也嗣立案汉书东方朔传有封泰山责和氏璧及皇太子生禖屏风殿上柏柱平乐观赋猎八言七言上下枚皋传武帝春秋二十九乃得皇子羣臣喜故皋与东方朔作皇太子生赋及立皇子禖祝受诏所为皆不从故事重皇子也后汉书注晋元康中髙禖坛上石被诏问出何经典朝士莫知博士束晳答曰汉武帝晩得太子始为立髙禖之祠髙禖者人之先也故立石为主祀以太牢】
　　玉墀暗接昆仑井【汉武帝落叶哀蝉曲玉墀兮尘生桑钦水经昆仑墟在西北去嵩髙五万里地之中也其髙万一千里吕氏春秋昆仑之井】井上无人金索冷【补戴延之西征记太极殿上冇金井防金博山金辘轳蛟龙负山于井上李正封诗宵润玉堂帘露寒金井索】画壁隂森九子堂【汉书成帝纪元帝在太子宫生甲观画堂为世适皇孙应劭曰甲观在太子宫甲地画堂画九子母】阶前碎月铺花影绣屏银鸭香蓊蒙【汉羊胜屏风赋重葩累绣沓壁连璋补李贺诗深帏金鸭冷李商隠诗睡鸭香炉换夕熏】天上梦归花绕丛【补汉书薄姬曰昨夜梦苍龙据妾胸上曰此贵征也吾为汝成之遂幸有身生文帝】宜男漫作后庭艸【风土记宜男艸一名鹿葱宜懐妊妇人佩之必生男补庾信伤心赋风无少女艸不宜男】不似樱桃千子红
　　嘲春风
　　春风何处好别殿饶芳艸苒嫋转鸾旂【诗其旂茷茷鸾声哕哕】萎防吹雉葆【补张衡东京赋羽葢威防】扬芳歴九门【礼记注天子九门路门应门雉门库门皋门城门近郊门逺郊门闗门也】澹荡入兰荪【鲍昭白纻歌春风澹荡侠思多沈约和谢宣城诗昔贤侔时雨今守馥兰荪注荪香艸名也】争奈白团扇时时偷主恩【嗣立案班倢伃怨歌行新裂齐纨素皎洁如霜雪裁为合欢扇团团似明月出入君懐袖动揺微风发常恐秋节至凉风夺炎热弃捐箧笥中恩情中道絶】
　　舞衣曲
　　藕肠纤缕抽轻春【束晳补亾诗艸以春抽】烟机漠漠娇蛾【一作娥】嚬【补谢朓诗生烟纷漠漠诗螓首蛾睂师古曰蛾睂形若蚕蛾睂也梁刘孝绰同武陵王看伎诗送态表颦蛾】金梭淅沥透空薄【金梭注见上】翦落交刀【一作鲛鮹】吹断云【补东宫旧事太子纳妃有龙头金缕交刀四】张家公子夜闻雨【补汉五行志成帝时童謡云燕燕尾涎涎张公子时相见谓富平侯张放也】夜向兰堂思楚舞【张衡南都赋揖让而升宴于兰堂史记戚夫人泣上曰为我楚舞吾为若楚歌】蝉衫麟带压愁香【梁简文帝诗衫薄拟蝉轻李贺诗玉刻麒麟腰带红】偷得鸎簧【乐府诗集作黄鸎】锁【乐府诗集作销】金缕【补刘孝威东飞伯劳歌琼筵玉笥金缕衣】管含兰气娇语悲【补洛神赋含辞未吐气若幽兰】胡槽雪腕鸳鸯丝【嗣立案张籍诗黄金捍拨紫檀槽晋乐府双行纒朱丝繋腕绳真如白雪凝李白诗蜀琴欲奏鸳鸯】芙容力弱应难定【嗣立案世说补江从简小时有文情作采荷调以刺何敬容曰欲持荷作柱荷弱不胜梁欲持荷作镜荷暗本无光】杨柳风多不自持【嗣立案梁元帝春别应令诗门前杨柳乱如丝直置佳人不自持沈约春思杨柳乱如丝绮罗不自持】回嚬笑语西窗客星斗寥寥波脉脉【古诗盈盈一水间脉脉不得语】不逐秦王巻象牀【嗣立案晋乐志成帝咸康七年用顾臻袁除髙絙紫鹿跂行鼈食及秦王巻衣笮儿等乐呉兢乐府古题要解秦王巻衣曲言咸阳春景及宫阙之美秦王巻衣以赠所欢也战国策孟尝君出行国至楚献象牀注象齿为牀鲍昭白纻歌象牀瑶席镇犀渠】满楼明月梨花白【补刘孝绰于座应令咏梨花诗讵匹龙楼下素橤映华扉】
　　张静婉采莲曲【并序○曲一作歌】
　　静婉羊偘伎也其容絶世偘自为采莲二曲今乐府所存失其故意因歌以俟采诗者事具载梁史【补南史羊偘字祖忻泰山梁父人善音律自造采莲櫂歌二曲甚有新致姬妾列侍穷极奢靡有舞人张净琬腰围一尺六寸时人咸推能掌上舞净琬静婉同】
　　兰膏坠发红玉春【补宋玉招魂兰膏明烛华容备些注以兰香练膏也西京杂记赵飞燕与女弟昭仪竝色如红玉为当时第一皆专宠后宫】燕钗拖颈抛盘云【补郭子横洞冥记元鼎元年起昭灵阁有神女留一玉钗帝以赐赵倢伃元凤中宫人谋欲碎之视钗柙惟见白燕升天宫人因作玉燕钗诗鬒髪如云】城西杨柳向娇【一作桥】晚门前沟水波粼粼【补谢朓诗垂杨防御沟古今注长安御沟谓之杨沟植杨于其上诗杨之水白石粼粼】麒麟公子朝天客【注见上】珂【一作佩】马珰珰【才调集作堂堂】度春陌【补西京杂记长安盛饰鞍马竞加雕镂皆以南海白蜃为珂犹以不鸣为患或加以铃镊走则如撞钟磬】掌中无力舞衣轻【补飞燕外传成帝获飞燕身轻欲不胜风恐其飘翥帝为造水晶盘令宫人掌之而歌舞】翦断鲛鮹破春碧【张华博物志鲛人从水中出曾寄寓人家积日卖绡鲛人临去从主人索器泣而出珠满盘以与主人嗣立案任昉述异记鲛人即泉先也又名泉客南海出鲛绡纱泉先潜织一名龙纱其价百余金以为服入水不濡】抱月飘烟一尺腰【嗣立案许顗诗话舞人张静婉腰围一尺六寸能掌上舞唐人作杨柳枝词云认得羊家静婉腰】麝脐龙防【一作脑】怜娇饶【一作娆嗣立案埤雅广要麝似麞而小黑色好食柏叶啗蛇香在隂茎前皮内别有膜袋裹之每为人逐迫即投岩急自举爪剔出香投之就絷且死犹拱四足保脐麝香落处艸木皆焦黄酉阳杂俎龙脑香树出婆利国亦出波斯国树髙八九丈大可六七围叶员而背白无花实香在木心中断其树劈取之膏于树端流出斫树作坎而承之】秋罗拂水碎光【古文动字补梁元帝荡妇秋思赋秋水文波秋云似罗】露重花多香不销鸂鷘交交【一作胶胶】塘水满【吴都赋鸂鷘鷛注水鸟也详巻六】绿萍金【才调集作芒如】粟莲茎短【补谢灵运诗绿苹初齐叶】一夜西风送雨来粉痕零落愁红浅【杜甫诗露冷莲房坠粉红】船头折藕丝暗牵【嗣立案梁简文帝櫂歌行叶乱由牵荇丝飘为折莲采莲荷丝傍皓腕菱角逺牵衣】藕根莲子相留连【嗣立案乐府青阳歌曲下有竝根蕅上有同心莲】郎心似月月易【一作未】缺【谢灵运月赋昨三五兮既满今二八兮将缺】十五十六清光员【嗣立案鲍昭玩月诗三五二八时千里与君同沈约咏月诗洞房殊未晓清光信悠哉】
　　湘宫人歌
　　池塘芳意湿【杨师道春朝闲步诗池塘借芳草】夜半东风起生绿画罗屏【西京杂记昭阳殿中设木画屏风文如蜘蛛丝缕】金壶贮春水【补殷夔刻漏法为器三重门皆径尺差立于方舆踟蹰之上为金龙口吐水转注入踟蹰经纬之中鲍昭诗金壶启夕沦注金壶之漏已启夕波】黄粉楚宫人【酉阳杂俎近代妆尚靥如射月曰黄星靥李贺诗入苑白泱泱宫人正靥黄】方飞【一作芳花】玉刻鳞娟娟照棊烛不语两含嚬【原注读曲歌明镫照空局悠然未有期】
　　黄昙子歌【补郭茂倩乐府诗集晋书五行志桓石民为荆州百姓忽歌黄昙子曲后石民死王忱为荆州之应黄昙子王忱字也案横吹曲李延年二十八解有黄覃子不知与此同否凡歌辞考之与事不合者但因其声而作歌尔】
　　参差绿蒲短揺艳云【一作春】塘满【补塘上行古词蒲生我池中绿叶何离离】红潋荡融融鸎翁鸂鷘暖萋芊小城【一作成】路马上修蛾嬾【曹植洛神赋修睂峨峨】罗衫褭回【一作向】风【补上声歌新衫绣两端迮着罗裙里行行动微尘罗裙随风转】防粉金鹂卵【补国语鸟翼鷇卵韦昭曰未乳曰卵】
　　觱篥歌【原注李相伎人吹○补乐府杂录觱篥者本兹国乐亦名悲栗以竹为管以芦为首其声悲栗有类于笳也嗣立案桂苑丛谈咸通中丞相李蔚自大梁移镇淮海浙右小校薛阳陶监押度支运米入城公喜其姓名有同曩日朱崖李相左右者遂令试询之果是旧人公甚喜留止别馆一日召阳陶游询其所闻及往日芦管之事薛因献朱崖李相陆畅元白所撰歌一轴公益喜之次出芦管于赏心亭奏之其管絶微每于一觱篥中常容三管声如天际自然而来情思寛闲公大嘉赏之赠诗有云虚心纤质雁衔余凤吹龙吟定不如刘煦旧唐书李蔚咸通中以京兆尹太常卿同平章事加中书侍郎罢相出为山南东道节度使宣武军节度观察等使转淮南节度副大使本集有献淮南李仆射五十韵诗可以参考】
　　蜡烟如纛新蟾满【韩翊诗日莫汉宫传蜡烛轻烟散入五侯家补古诗三五明月满四五蟾兎缺】门外沙平【一作平沙】艸牙短【补李肇国史补凡拜相礼絶班行府县载沙填路自私第至子城东街名曰沙隄】黑头丞相九天归【世说诸葛道明初过江左丞相谓曰明府当为黒头公】夜听飞琼吹朔管【汉武故事西王母命侍女许飞琼鼔震灵之簧】情逺气调兰蕙熏【补宋玉神女赋吐芬芳其若兰】天香瑞彩含絪緼【补易天地絪緼万物化醇】皓然纤指都揭血日防碧霄无片云含商咀征双幽咽【鲍昭白纻歌含商咀征歌露晞】輭縠疎罗共萧屑【一作瑟补子虚赋杂纤罗垂雾縠拾遗记呉主赵夫人防髪以神胶续之乃织为罗縠累月而成裁之为幔内外视之飘飘如烟气轻动而房中自凉何逊诗长风正骚屑】不尽长员叠翠愁柳风吹破澄潭月鸣梭淅沥金丝橤恨语殷勤陇头水【补乐府陇头歌陇头流水鸣声幽咽遥望秦川肝肠断絶】汉将营前万里沙【地里志莱阳夹河而岸沙长二百余里名万里沙】更防一一霜鸿起【鲍昭诗霜髙落塞鸿】十二楼前花正防【补汉郊祀志方士有言黄帝时为五城十二楼以神人于执期应劭曰昆仑圃五城十二楼僊人之所常居】交枝簇蔕连璧【一作壁】门【王融游僊诗璧门凉月举】景阳宫女正愁絶【宫苑记齐武帝置钟景阳楼上令宫人闻钟声竝起妆饰详见上】莫使此声催断魂【补江淹恨赋一旦魂断】
　　照影曲
　　景阳妆罢琼窗防【注见上】欲照澄明香步嬾【孟浩然诗澄明爱水物补王子年拾遗记石崇筛沈水之香如尘末布致象牀上使所爱践之无迹即赐真珠百粒若有迹者则节其饮食令体轻弱梁元帝乌栖曲兰房椒阁夜方开那知步步香风逐】桥上衣多抱彩云【江淹诗日莫崦嵫合参差彩云重】金鲜【才调集作鳞】不动春塘满【沈约诗白水满春塘】黄印额山轻为尘【补梁简文帝诗同安鬟里拨异作额间黄庾信乐府睂心浓黛直防额角轻黄细安】翠鳞红穉俱含嚬桃花百媚如欲语【补古诗自有桃花容古乐府思我百媚娘李白诗荷花娇欲语愁杀荡舟人】曾为【一作谓】无双今两身【补古乐府纤纤作细步精妙世无双】
　　公无渡河【一作柫舞词嗣立案乐府古题要解公无渡河本箜篌引霍里子髙晨起刺船见一白首狂夫披髪携壶乱流而渡其妻随止之不及遂溺死于是其妻援箜篌而鼔之作歌曰公无渡河公竟渡河堕河而死当奈公何声甚凄怆曲终亦投河而死子髙还语其妻丽玉丽玉伤之乃引箜篌写其声闻者莫不堕泪饮泣丽玉以其声传邻女丽容名曰箜篌引】
　　黄河怒浪连天来【尔雅河出昆仑墟所渠并千七百一川色黄李白将进酒君不见黄河之水天上来】大响谹谹【一作肱肱】如殷雷【补扬子法言非雷非霆殷殷谹谹诗殷其雷】龙伯驱风不敢上【补列子龙伯之国河图玉版昆仑以北九万里龙伯国人长三十丈万八千嵗】百川喷雪髙崔嵬二十三【一作五】何太哀【嗣立案周礼乐器图雅瑟二十三颂瑟二十五吕氏春秋朱襄氏作五瑟以采隂气以定羣生瞽叟乃拌五为十五之瑟命之曰大章舜立乃益八为二十三之瑟髙氏小史太昊作二十五箜篌汉书郊祀志泰帝使素女鼔五十瑟悲帝禁不止故破其瑟为二十五】请公莫渡立裵回【注见上】下有狂蛟锯为尾【补王建公无渡河蛟龙齧尸鱼食血】裂帆截櫂磨霜齿【补张正见公无渡河櫂折桃花水帆横竹箭流李白公无渡河有长鲸白齿若雪山】神椎凿石塞神潭【晋书祖约传约曰假有神椎必有神捶】白马防赤尘起【补吴都赋防翋善曰相随驱逐众多貌】公乎跃马扬玉鞭【见巻二】灭没髙蹄日千里【孙卿子骐骥一日千里】
　　太液池歌【嗣立案汉书作建章宫其北治大池渐台髙二十余丈名曰泰液池中有蓬莱方丈瀛洲壶梁象海中神山鱼之属师古曰太液池者言其津润所及广也西京杂记太液池边皆是雕胡紫箨绿节之类菰之有米者长安谓为雕胡葭芦之未解叶者谓之紫箨菰之有首者谓之绿节其间鳬雏雁子布满充积又多紫绿鼈池边多平沙沙上鹈鹕鹧鸪防防鸿鶂动辄成羣】
　　腥鲜龙气连清防【嗣立案三辅故事太液池北岸有石鱼长二丈髙五尺西岸冇石三枚长六尺夏侯冲答潘岳诗相思限清防顔延之诗踟蹰清防密注清防谓屏风也一云防扞水者周礼以防止水刘桢诗流波为鱼防】花风漾漾吹细光【补梁简文帝诗花风暗里觉】叠澜不定照天井倒影荡揺【一作漾】晴翠长【西京赋蔕倒茄于藻井披红葩之狎猎补陵阳子明经倒景气去地四千里其景皆倒在下景影同】平碧浅春生绿塘云容雨态连春苍【宋玉髙唐赋朝为行云莫为行雨】夜深银汉通柏梁【汉书元鼎二年春起柏梁台汉武故事以香柏为之香闻数十里】二十八防朝玉堂【补后汉书论中兴二十八将前世以为上应二十八防汉书建章宫南有玉堂汉宫阙簿长安有玉堂殿去地十二丈基阶皆用玉故名】
　　雉场歌【嗣立案南史东昏侯置射雉场二百十六处每出辄与鹰犬队主徐令孙媒翳队主俞灵韵齐马而走左右争逐之】
　　茭叶萋萋接烟树【一作曙诗其叶萋萋】鸡鸣埭上梨花露【注见上】彩仗锵锵已合围【李陵答苏武书单于临陈亲自合围】绣翎白颈遥相妒【补潘岳射雉赋灼绣颈而衮背又栎雌妒异倏来忽往】雕尾扇张金缕髙碎铃素拂骊驹豪【补说文骊马深黑色何承天纂文马二嵗为驹补古乐府何以识夫壻白马从骊驹】绿场红迹来【一作未】相接箭发铜【一作狼】牙伤彩毛【嗣立案齐东昏侯纪翳中帷帐及步障皆袷以绿红锦金银镂弩牙瑇瑁帖箭南越志龙川有营涧常有铜牙弩流出水皆以银黄雕镂取之者久而后得父老云越王弩营也杜甫诗正观铜牙弩】麦陇桑隂小山晚六虬归去凝笳逺【补司马相如上林赋乗镂象六玉虬谢朓鼔吹曲凝笳翼髙盖李善注徐引声谓之凝】城头却望防含情青【一作春】亩春【一作青】芜连古【一作石】苑【嗣立案齐东昏侯纪郊郭四民皆废业樵苏路断金陵志齐东昏侯即台城阅武堂为芳乐苑山石皆涂以采色跨池水立紫阁诸楼观又于苑中立店肆以潘妃为市令又作土山闲渠立埭苑中时百姓歌云阅武堂种杨柳至尊屠肉潘妃酤酒】
　　雍台歌【补古今乐录梁鼔角横吹旧曲有大白净皇太子小白净皇太子雍台防台胡遵利女淳于王捉搦东平刘生单迪歴鲁爽半和企喻比敦胡度来十四曲三曲有歌十一曲亾梁武帝曲日落登雍台佳人珠未来】
　　太子池南楼百尺【补徐爰释问注西明内有太子池孙权子和所穿有土山台晋帝在储宫所筑故俗呼太子池呉均雍台诗雍台十二楼楼楼郁相望淮南王词百尺髙楼与天连】入【一作八】窗新树疎帘隔【补徐悱诗忽有当窗树兼含映日花】黄金铺首画钩陈【扬雄甘泉赋排玉户而飏金铺兮补蜀都赋金铺交映刘渊林曰金铺门铺首以金为之星经句陈六星为六宫亦主六军晋天文志句陈六星在紫宫中句陈后宫也王者法句陈设环列】羽葆亭童拂交防【蜀志先主传先主少时与宗中诸小儿于树下戏言吾必当乗此羽葆盖车补射雉赋搫场拄翳停僮葱翠善曰停僮翳貌也停僮亭童同史记交防之卫士欲止不内庾信诗交防映彤闱】盘纡阑楯临髙台帐殿【一作殿帐】临流鸾扇开【补庾肩吾曲水诗回川入帐殿庾信马射赋帷宫防设帐殿开筵大唐六典尚舍奉御凡大驾行幸预设三部帐幕帐皆乌氊为表朱绫为覆下有紫帷方座金铜行牀覆以帘其外置排城以为蔽扞庾信诗思为鸾翼扇愿备明光宫】早雁惊鸣细波起【补沈约诗雁门早鸿离离度】映花卤簿龙飞回【嗣立案封演见闻记舆车行幸羽仪导从谓之卤簿自秦汉以来始有其名蔡邕独断载卤簿有大驾小驾法驾之异而不详卤簿之义案字书卤大楯也字亦作橹又作樐音义皆同卤以甲为之所以扞敌贾谊过秦论云伏尸百万流血溧卤是也甲楯有先后部伍之次皆着之簿卤籍天子出入则案次导从故谓之卤簿耳陆机诗吴实龙飞刘亦岳立】
　　吴苑行【嗣立案赵氏吴越春秋呉王阖闾治宫室立射台于安里华池在平昌南城宫在长乐阖闾出入游卧秋冬治于城中春夏治于城外治姑苏之台旦食防山画游苏台射于鸥陂驰于游台兴乐石城走犬长洲】
　　锦雉双飞梅结子平春逺绿窗中起吴江澹画水连空三尺屏风隔千里【嗣立案杜甫戏题画山水图歌尤工逺势古莫比咫尺应须论万里焉得并州快翦刀翦取呉松半江水】小苑有门红【一作门】扇开【补何逊南苑诗苑门辟千扇苑户开万扉】天丝舞蝶俱【一作共】裵回【补梁简文帝春日诗落花随燕入游丝带蜨惊】绮戸雕楹长若此【补张衡七命雕堂绮栊西京赋雕楹玉磶】韶光嵗嵗如归来【梁元帝纂要春曰韶景】
　　常林欢歌【嗣立案唐书乐志常林欢疑宋梁间曲宋梁之世荆雍为南方重镇皆皇子为之牧江左词咏莫不称之以为乐土故隋王诞作襄阳之歌齐武帝追忆樊邓梁简文帝乐府歌云分手桃林岸送别岘山头若欲寄音信汉水向东流又曰宜城酘酒今行熟停鞍系马蹔栖防桃林在汉水上宜城在荆州北荆州有长林县江南谓情人为欢常长声相近盖乐人误谓长为常通典常林欢盖宋齐间曲】
　　宜城酒熟花覆桥【补刘孝仪谢酒启奉教垂赐宜城酒四器李肇国史补酒则宜城之九醖】沙晴绿鸭鸣咬咬【一作交交蔡洪鸭赋冠葩绿以耀首】秾桑绕舍麦如尾【补宋玉笛赋麦秀兮鸟华翼埤苍曰麦芒也】幽轧鸣机双燕巢【补梁武陵王纪诗昨夜梦君归贱妾下鸣机古诗思为双飞燕衔泥巢君屋】马声特特荆门道【补盛之荆州记郡西泝江六十里南岸有山曰荆门郦道元水经注荆山在南上合下开状似门】蛮水扬光色如艸【太康地记荆州古蛮服之地】锦荐金鑪梦正长【补邺中记石季龙作席以金裹五香杂以五采线编蒲皮缘之以锦徐悱赠内诗网虫生锦荐游尘掩玉牀司马相如美人赋金鑪香熏黼帐长垂】东家呃【一作吚】喔鸡鸣早【补射雉赋良游呃喔引之规里徐陵乌栖曲惟憎无赖汝南鸡天河未落犹争啼】
　　塞寒行【补汉书匈奴传秦始皇帝使防恬将数十万之众北击胡悉收河南地因河为塞筑四十四县城临河徙适戍以充之】
　　燕弓劲霜封瓦【列子燕角之弧朔蓬之榦补陆机拟古诗凝霜封其条】朴簌寒雕睇平野【本草集解雕一名鹫黒色健飞击沙漠中空中盘旋无细不覩鲍昭诗平野起秋尘】一防黄尘起雁喧【杜甫诗黄尘翳沙漠】白龙堆下千蹄马【汉书匈奴传岂为康居乌孙能逾白龙堆而寇西边哉乃以制匈奴也孟康曰龙堆形如土龙身无头有尾髙大者二三丈埤者丈余皆东北向相似堆在西域中嗣立案徐注货殖传陆地牧马二百蹄牛蹄角千】河源怒触【才调集作浊】风如刀【山海经昆仑之丘河水出焉王昌龄塞下曲饮马渡秋水水寒风似刀】翦断朔云天更髙【宋玉九辨泬漻兮天髙而气清】晚出榆闗【一作林】逐征北【地里志榆闗一名临闾闗在汉中补吴筠春怨君去住榆闗妾留住函谷】惊沙飞迸冲貂【一作征】袍心许凌烟名不灭【唐书贞观十七年二月图功臣于凌烟阁补两京记大极宫中有凌烟阁在凝隂殿内功臣阁在凌烟阁南】年年锦字伤杂别【晋书窦滔妻苏氏名蕙字若兰滔为秦州刺史被徙流沙苏氏思之织锦为回文旋图诗以赠滔宛转循环读之词甚凄惋凡八百四十字】彩毫一画竟何荣【补西京杂记天子笔管以错寳为跗毛皆以秋兎之毫唐书诏阎立本画凌烟阁功臣二十四图上自为赞南部新书画功臣皆北面设三隔内一层画功髙宰辅外一层写功髙侯王又外一层次第功臣】空【一作长】使青楼泣【才调集作泪】成血【曹植美女篇青楼临大路补南史齐武帝兴光楼上施青漆世人谓之青楼吴筠闺怨非独泪如丝亦见珠成血】
　　湖隂词【并序】
　　王敦举兵至湖隂明帝微行视其营伍由是乐府有湖隂曲而亾其词因作而附之【嗣立案晋书明帝纪大宁二年六月王敦将举兵内向帝密知之乃乗巴滇骏马微行至于湖隂察敦营垒而出敦正昼寝梦日环其城惊起曰此必黄须鲜卑奴来也使骑追帝帝见逆旅卖食妪以七寳鞭与之曰后骑来可以此示也追者至问妪妪曰去已逺矣因以鞭示之五骑传玩稽留良久帝仅而获兔案晋书地里志于湖县名属丹阳郡杨慎曰帝至于湖为句隂察营垒为句温作湖隂误也】
　　祖龙黄须瑚鞭铁骢金面青连钱【嗣立案异苑王敦顿军姑孰明帝躬往觇之敦昼寝卓然惊悟曰营中有黄须鲜卑奴来何不取帝所生母荀氏燕国人故貌类焉世说新语明帝着戎服骑巴窦马赍一金马鞭隂察军形势梁元帝诗照耀瑚鞭沈炯乐府骢马铁连钱尔雅青骊驎曰驒注色斑駮如鱼鳞今连钱骢也】虎防【一作须】拔劔欲成梦日压贼营如血鲜海旗风急惊眠起甲重光揺照湖水苍黄追骑尘外归森索妖星陈前死【事俱详上嗣立案晋书天文志永昌元年七月甲午有流星大如瓮长百余丈青赤色从西方来尾分为百余岐或散时王敦之乱百姓流亾之应也又案晋宣帝纪公孙文懿反时有长星坠于梁水帝纵兵击之斩于梁水星坠之所此句盖借用此事也○以上八句实叙其事】五陵愁碧春萋萋【嗣立案王敦传敦又大起营府侵人田宅发掘古墓剽掠市道士庶解体咸知其祸败焉班固西都赋北眺五陵】灞川玉马空中嘶【瑞应图王者清明尊贤则玉马至嗣立案晋书新蔡王腾初发并州次于真定值大雪平地数尺营门前方数丈雪融不积腾怪而问之得玉马髙尺许奏献之徐注闻竒录沈传师为宣武节度堂前马嘶掘地深丈余得一穴有玉马髙三寸长五寸嘶则若壮马声前有金槽中碎碌砂如菉豆而金色也】羽书如电入青琐【汉书赤墀青琐孟康曰以青画户边镂中天子制也师古曰刻为连锁文而以青涂之也】雪腕如槌催画鞞【嗣立案礼记月令仲夏命乐师修鼗鞞鼔○以上四句追叙乱离及征发诸路刺史也案晋书丁卯加司徒王导大都督扬州刺史征徐州王邃豫州祖约兖州刘遐临淮苏峻广陵陶瞻等还卫京师】白虬天子金锽铓【晋书天文志董养曰白者金色国之行也甘泉赋驷苍螭兮六素虬】髙临帝座回龙章【汉书天文志中端门左右掖门掖门内六星诸侯其内五星五帝座又紫微宫北极五星其第二星谓之帝座徐注郊特牲旂十有二旒龙章而设日月以象天也】吴波不动楚山晚花压阑干春昼长【嗣立案江淹西州曲防干十二曲垂手明如玉○以上四句谓敦防还宫重庆升平也司马光资治通鉴王敦使王含钱凤邓岳周抚等帅众向京师帝乃帅诸军出屯南皇堂夜募壮士遣将军段秀等帅千人渡水明旦战于越城大破之秀匹防弟也敦闻含败寻卒敦党悉平○敦本镇武昌及谋簒位讽朝廷征已移镇姑孰故结语云然】
　　蒋侯神歌【嗣立案蒋子文传蒋子文者广陵人也嗜酒好色佻达无度常自谓青骨死当为神汉末为秣陵尉逐贼至钟山下贼击伤额因解绶缚之有顷遂死金陵志子文为秣陵尉逐盗至钟山死而灵异吴大帝立庙孙陵冈封为中都侯改钟山曰蒋山晋加相国重为立庙南宋初废后修复封蒋王齐进号蒋帝】
　　楚神铁马金鸣珂夜动蛟潭生素波商风刮水报西帝庙前古树蟠白蛇【嗣立案南史临汝侯萧猷与楚王庙神交饮至一斛每酹祀尽欢极醉神影亦有酒色所祷必从后为益州刺史时江阳人齐苟儿反众十万攻州城猷兵粮俱尽人有异心乃遥祷请救是日有田老逢一骑络铁从东方来问去城防里曰百四十时日已晡骑举稍曰后人来可令之疾马欲及日破贼俄有数百骑如风一骑过请饮田老问为谁曰吴兴楚王来救临汝侯当此时庙中请祈无验十余日乃见侍卫土偶皆泥湿如汗者南史曹景宗传梁旱甚诏祈蒋帝神求雨十旬不降武帝怒命载荻欲焚庙并神影尔日开朗欲起火当神上忽有云如繖倏忽骤雨如泻台中宫殿皆自振动帝惧驰诏追停少时还静自此帝畏信遂深自践阼以来未尝躬自到庙于是备法驾将朝臣修谒是时魏军攻钟离蒋帝神报敕必围许扶助既而无雨水长遂挫敌人亦神之力焉凯旋之后庙中人马脚尽有泥湿当时并目覩焉杜甫诗铁马汗常趋金陵志钟山北一峰最髙其颠有泉泉西为黑龙潭相传曾有龙见刘歆遂初赋遭阳侯之丰沛兮乗素波以聊戾梁元帝纂要秋风曰商风补史记妪曰吾子白帝子也化为蛇当道】吴王赤斧砍云陈画堂列壁丛【一作防排】霜刃巫娥传意托悲丝铎语琅琅理双鬓【嗣立案干寳搜神记吴先主之初其故吏见文于道乗白马执白扇侍从如平生见者惊走文追之谓曰我当为此土地神以福尔下民尔可宣告百姓为我立祠不尔将有大咎是嵗夏大疫百姓辄相恐动颇有窃祠之者矣文又下巫祝吾将大启祐孙氏宜为我立祠不尔将使虫入人耳为灾俄而有小虫如鹿蛮入耳皆死医不能治百姓愈恐孙主未之信也又下巫祝若不祀我将又以大火为灾是嵗火灾大发一日数十处火及公宫孙主患之议者以为鬼有所归乃不为厉宜有以抚之于是使使者封子文为中都侯加印绶为庙堂转号钟山为蒋山今建康东北蒋山是也自是灾厉止息百姓遂大事之徐陵闗山月云陈上祁连补杜甫诗古壁画龙蛇吴都赋刚镞润霜刃染详巻六唐书乐志铎舞汉曲也古今乐录铎舞者所持也】湘烟刷翠湘山斜东方日出飞神雅青云自有黑龙子潘妃莫结丁香花【嗣立案刘敬叔异苑青溪小姑庙云是蒋侯第三妹庙中有大谷扶疎鸟常产育其上晋太元中陈郡谢庆执弹乗马缴杀数头即觉体中栗然至夜梦一女子衣裳楚楚怒云此鸟是我所养何故见侵经日谢卒庆名奂灵运父也建业志宋元嘉中蒋陵湖有黑龙见改名武湖南史东昏侯纪潘贵妃偏信蒋侯神迎来入宫昼夜祈祷左右朱光尚诈云见神动辄谘啓并云降福始安之平遂加位相国末又号为灵帝车服羽仪一依王者补本艸丁香出交广木类桂髙文余叶似栎陵冬不凋花员细黄色其子出枝橤上如丁子中有麄大如山茱萸者谓之女丁香案陈藏器云丁香击之则顺理而解为两向杜少陵诗丁香体柔弱乱结枝犹垫李义山诗本是丁香树春条结始生盖其合则为结也】
　　汉皇迎春词【嗣立案荀恱汉纪成帝以宣帝时生号曰世适皇孙宣帝爱之自名曰鹜字太孙礼记月令立春之日天子亲帅三公九卿诸侯大夫以迎春于东郊】
　　春艸芊芊晴埽【一作拂】烟【宋玉髙唐赋仰视山颠肃何芊芊】宫城大锦红殷【于闲反】鲜【补扬雄甘泉赋曳红采之流离兮飏翠气之宛延左传左轮朱殷杜甫诗象牀玉手乱殷红孙愐广韵殷赤黒色】海日如【一作初】融照僊掌【西都赋抗僊掌以承露详巻三】淮王小队【一作坠】缨铃响【补神僊传淮南王安好道有八公诣门须眉皓白王以其老难问之八公皆变为童子角髻青丝色如桃花王跣而迎登思僊之台执弟子礼八童子乃复为老人西京杂记淮南王好方士方士皆以术见遂有画地成江河撮土为山岩嘘吸为寒署喷嗽为雨雾王卒与方士俱去真诰老君佩神虎之符带流金之铃云笈七籖左佩玉瑞右腰金铃】猎猎东风展焰【一作焰赤】旗画神金甲葱茏网【嗣立案荀恱汉纪匡衡奏议甘泉紫微殿有文章刻镂黼黻文绣之饰又置女乐石坛僊人祠瘗鸾辂骍驹偶人龙马之属古词乌夜啼茏葱窗不开乌夜啼夜夜望郎来】钜公步辇迎句芒【嗣立案封禅书见一父老牵狗言欲见巨公已忽不见礼记月令孟春之月其神句芒】复道埽【一作拂】尘鸾【一作燕】彗长【秦本纪殿屋复道周阁相属补蔡邕独断天子出前驱有鸾旗车编羽毛列繋幢傍俗名鸡翘车】豹尾竿前赵飞燕【补扬雄传是时赵昭仪方大幸每上甘泉常法从在属车间豹尾中服防曰大驾八十一乗最后一乗悬豹尾汉书外戚传赵后属阳阿主家学歌舞号曰飞燕师古曰以其体轻也】柳风吹尽睂间黄【注见上○额上图黄汉宫妆也案杨慎曰温飞卿诗豹尾车前赵飞燕柳风吹散蛾间黄王荆公诗汉宫娇额半涂黄其制已起于汉但未知所出耳】碧艸含情杏花喜上林鸎啭游丝起【补卫宏汉旧仪上林苑中广长三百里离宫七十所中容千乗万骑】寳马揺环万骑归【嗣立案西京杂记舆驾祠甘泉备千乗万骑太仆执辔太将军陪乗名为大驾甘泉赋敦万骑于中营兮方玉车之千乗】恩光暗入栊里【嗣立案荀恱汉纪赵后本长安宫人后属阳阿公主上微行公主家见而恱之及女弟俱为倢伃贵倾后宫赵后既立而弟絶幸为昭阳舍其中庭彤朱而壁髹漆砌皆铜沓黄金涂白玉陛金釭函蓝田壁明珠翠羽饰之自有宫室以来未之有也】
　　【嗣立案汉书郊祀志成帝末年颇好鬼神亦以无继嗣故多上书言祭祀方术者皆得待诏祠祭上林苑中长安城旁费用甚多成帝纪永始三年冬十月诏有司复甘泉泰畤汾隂后土雍五畤陈仓陈寳祠四年春正月行幸甘泉宫郊泰畤扬雄甘泉赋序上方郊祀甘泉泰畤汾隂后土以求继嗣此篇细玩诗意知汉皇为成帝无疑也原注误为汉髙祖则诗中豹尾竿前赵飞燕句将何所指耶】













　　温飞卿诗集笺注巻一
　　钦定四库全书
　　温飞卿诗集笺注巻二　　　明　曽益　撰
　　长洲顾【予咸　嗣立】补
　　兰塘词【淮扬志畧兰瑭浦东接得胜湖西接海陵谿中植莲蕅菱茭唐时为胜游处】
　　塘水汪汪鳬唼喋【上林赋唼喋菁藻咀嚼菱蕅通俗文水鸟食谓之啑啑与喋同】忆上江南木兰檝【薛道衡诗新船木兰檝详巻四】绣领【一作颈】金须荡倒光【补汉书广川王去姬为去刺方领绣晋灼曰今之妇人直领也绣为方领上刺作黼黻文吴筠杂句绣领合欢斜】团团皱绿鸡头叶【稽含艸木状鸡头一名鸡壅叶蹙衂如沸有芒刺补方言南楚谓之鸡头北燕谓之防青徐淮泗之间谓之芡】露凝荷巻珠净员紫菱刺短浮根纒【尔雅菱一名薢茩埤雅菱白花紫角有刺庾信诗紫菱生輭角】小姑归晚红妆浅【隋炀帝诗菱潭落日双鳬舫绿水红妆两揺漾补古乐府小姑始扶牀】镜里芙容照水鲜【补乐府青阳歌曲青荷盖绿水芙容发红鲜】东沟潏潏【一作繘繘】劳回首欲寄一桮琼液酒【补汉武内传上药有风实云子玉液金浆谢变方诸曲琼醴和金液】知道无郎却有情【晋乐府青溪小姑曲小姑所居独处无郎】长教月照相思柳【梁简文帝折杨柳诗曲终无别意并是为相思】
　　晚归曲
　　格格水禽飞带波孤光斜起夕阳多【沈约咏湖中雁羣浮动轻浪单泛逐孤光】湖西山浅似相笑【画苑春山澹冶而如笑】菱刺惹衣攒黛蛾【补烟花记隋炀帝宫人画长蛾日给螺子黛五斛王僧孺春闺怨愁来不理鬓春至更攒睂】青丝系船【才调集作舟】向江木【梁元帝诗向解青丝缆将移丹桂舟】兰芽出土吴江曲【补鲍昭白纻歌桃含红萼兰紫芽】水极晴揺泛灎红【江淹休上人怨别露彩方泛灎月华始裵回】艸平春染烟绵绿玉鞭骑马白玉【才调集作杨叛】儿【杜甫诗麒麟受玉鞭补唐书乐志杨叛儿齐隆昌时女巫之子曰杨旻少时随母入宫及长为何后宠童謡云杨婆儿共戏来所欢语譌遂成杨叛儿】刻金作凤光参差【陈后主杨叛儿曲龙媒玉珂马凤轸绣香车】丁丁暖漏滴花影催入景阳人不知【见巻一】弯隄弱柳遥相曯【张正见赋得桞春映斜溪千仞清溪险三阳弱桞春】雀扇员【一作团】员掩香玉【见巻六】莲塘艇子归不归【补江淹西州曲采莲南塘秋莲花过人头古乐府莫愁乐艇子打两桨催送莫愁来】柳暗桑秾闻布谷【广雅击谷布谷也以布种时鸣傅赋聆布谷之晨鸣】
　　故城曲
　　漠漠沙隄烟隄西雉子斑【乐府古题有雉子斑】雉声何角角【音谷】麦秀桑隂闲【补枚乗七发麦秀兮雉朝飞诗桑者闲闲兮】游丝荡平绿【沈约诗游丝映空转髙杨拂地垂】明灭时相续白马金络头【鲍昭乐府骢马金络头】东风故城曲故城殷贵嫔【嗣立案南史殷淑仪丽色巧笑宠冠后宫及薨宋孝武帝常思见之遂为通替棺欲见辄引替覩尸如此积日形色不异追赠贵妃諡曰宣及葬给輼辌车羽葆鼔吹上自于南掖门临过丧车悲不自胜左右莫不掩泣】曾占未来春自从香骨化飞作马蹄尘【嗣立案谢庄宋孝武宣贵妃诔销神躬于壤末散灵魄于天浔】
  </div>
  <div class="pagination">
   <span class="current-page">
    1
   </span>
   <a href="温飞卿诗集笺注_page2.html">
    2
   </a>
   <a href="温飞卿诗集笺注_page3.html">
    3
   </a>
   <a href="温飞卿诗集笺注_page4.html">
    4
   </a>
   <a href="温飞卿诗集笺注_page5.html">
    5
   </a>
   <a href="温飞卿诗集笺注_page6.html">
    6
   </a>
   <a href="温飞卿诗集笺注_page7.html">
    7
   </a>
   <a href="温飞卿诗集笺注_page8.html">
    8
   </a>
   <a href="温飞卿诗集笺注_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
