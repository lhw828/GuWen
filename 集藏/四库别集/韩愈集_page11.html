<!DOCTYPE html>
<html>
 <head>
  <meta charset="utf-8"/>
  <title>
   韩愈集 - 第 11 页/共 30 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   韩愈集 - 第 11 页/共 30 页
  </h1>
  <div class="content">
   明时远逐事何如？遇赦移官罪未除。北望讵令随塞雁，（《管子》：“雁春北秋南。”）南迁才免葬江鱼。（屈原：宁葬江鱼腹中。）将经贵郡烦留客，先惠高文谢起予。暂欲系船韶石下，（《水经》：“韶石对峙似阙。”《郡志》曰：“舜尝登此奏乐，今有庙在焉。”）上宾虞舜整冠裾。   
　　【次石头驿寄江西王十中丞阁老】   
　　（仲舒也。时仲舒自中书舍人，出为江南西道观察使。公自袁还朝，次石头而作。按《水经注》：“赣水西岸有盘石，谓之石头，在豫章郡北”。）   
　　凭高试回首，（试回或作回马。今按：下句有马字，作马非是。）一望豫章城。人由恋德泣，（由或作犹。）马亦别群鸣。寒日夕始照，风江远渐平。（风江或作江风。）默然都不语，应识此时情。   
　　【游西林寺题萧二兄郎中旧堂】   
　　（萧兄有女出家。诸本游作题，题作故，无兄字及注。萧二，存也。存少与韩会、梁肃友善，恶裴延龄之为人，弃官归庐山。庐山今犹有萧存、魏弘、李渤同游大林题名。）   
　　中郎有女能传业，（中郎，蔡邕也。其女文姬，能诵忆父书无遗误。）伯道无儿可保家。（今按《因话录》作“无人可主家”。伯道，邓攸也，弃己子而全兄子，卒以无后。时人哀之曰：“皇天无知，邓伯道无儿。”）偶到匡山曾住处，几行衰泪落烟霞。（《因话录》作：“今日匡山过旧隐，空将衰泪对烟霞。”）   
　　【自袁州还京行次安陆先寄随州周员外】   
　　（诸本如此，但以随为循。方从唐本云：“自贬所蒙恩袁州除官还京，凡多六字。”方云：如淳《汉纪》注曰：“凡言除者，除故官，就新官也。”公志郑儋墓曰：“诏授司马节度，除其官为工部尚书。”与此同。周员外，周君巢也。时为随州刺史。以经由道里考之，作循非是。今按：诸本得之。唐本既颠倒重复，而方说又不可晓。疑袁州字当在贬字上，或注在所字下。循州之辨，则方得之。或本袁州下有除官二字，亦通。随又作复，当考。）   
　　行行指汉东，（《左氏》：“汉东之国随为大。”）暂喜笑言同。雨雪离江上，蒹葭出梦中。面犹含瘴色，眼已见华风。岁暮难相值，酣歌未可终。   
　　【题广昌馆】   
　　（馆在随州枣阳县南。）   
　　白水龙飞已几春，（张衡《东京赋》：“我世祖乃龙飞白水”。）偶逢遗迹问耕人。（逢或作寻。）丘坟发掘当官路，（或作道。）何处南阳有近亲。（显宗为东海公，曰：“河南帝城多近臣，南阳帝乡多近亲。”）   
　　【寄随州周员外】   
　　（随或作循，或作复，说已见上。）   
　　陆孟丘杨久作尘，（蜀本杨作阳。公与陆长源、孟叔度、丘颍、杨凝及周君巢，同为董晋幕客故也。）同时存者更谁人？金丹别后知传得，（周好金丹服饵之术，柳子厚集中有《答周君巢论饵药久寿书》是也。）乞取刀圭救病身。（《本草》云：“刀圭者，十分方寸七之一。”）   
　　【酒中留上襄阳李相公】   
　　（谓逢吉也。诸本作《醉中留别襄州李相公》。）   
　　浊水污泥清路尘，（曹子建诗：“君若清路尘，妾若浊水泥。”）还曾同制掌丝纶。（公元和十一年正月为中书舍人，而逢吉以其年二月自舍人拜相，故云。）眼穿长讶双鱼断，（《选》：“遗我双鲤鱼，中有尺素书。”）耳热何辞数爵频？（杨恽书云：“酒后耳热，仰天拊缶，而呼乌乌。”）银烛未消窗送曙，（销或作终，或作残。窗或作鸡。）金钗半醉座添春。（醉或作坠。许彦周云：“退之此语，殊不类其为人，乃知赋梅花不独宋广平也。”）知公不久归钧轴，应许闲官寄病身。   
　　【去岁自刑部侍郎以罪贬潮州刺史乘驿赴任其后家亦谴逐小女道死殡之层峰驿旁山下蒙恩还朝过其墓留题驿梁】   
　　（诸本只作《题驿梁》。下有注字，与此题少异，今从唐本。）   
　　数条藤束木皮棺，草殡荒山白骨寒。惊恐入心身已病，扶舁沿路众知难。（舁音余。）绕坟不暇号三匝，（延陵季子适齐，子死，葬于嬴博之间。既封，且号者三，见《礼记》。）设祭惟闻饭一盘。（《荆楚岁时记》：“祭子推文：黍饭一盘。”）致汝无辜由我罪，百年惭痛泪阑干。   
　　【贺张十八秘书得裴司空马】   
　　（张籍、裴度也。或作《酬张秘书因骑马赠诗》。）   
　　司空远寄养初成，毛色桃花眼镜明。（《尔雅》：“马黄白杂毛曰丕。”注云：“今桃花马也。”颜延之《赭白马赋》曰：“双瞳夹镜。”）落日已曾交辔语，春风还拟并鞍行。长令奴仆知饥渴，须著贤良待性情。旦夕公归伸拜谢，免劳骑去逐双旌。（骑去，或作去骑。裴诗有“他日著鞭能顾我”之语，故公云尔。）   
　　【杏园送张彻侍御归使】   
　　（或作侍郎，无归使字。方从唐本云：“彻时以幽州判官趋朝，半道有诏还之，仍迁侍御史，从张弘靖之请也。”杏园在长安城南，其实彻已抵京，但未朝见耳。《旧传》云“续有张彻自远使归”是也。）   
　　东风花树下，送尔出京城。久抱伤春意，新添惜别情。归来身已病，相见眼还明。更遣将诗酒，谁家逐后生？   
　　【雨中寄张博士籍侯主簿喜】   
　　放朝还不报，半路踏泥归。（半路，一作夜半。今按：朝还无因至夜半，作半路，亦不可晓。疑以雨放朝，而有司失于关报，行至半路，乃得报而归也。）雨惯曾无节，雷频自失威。见墙生菌遍，忧麦作蛾飞。（《述异记》：“晋太康中，麦化为飞蛾。”）岁晚偏萧索，谁当救晋饥？（《左》僖十三年：“晋荐饥，乞籴于秦。”）   
　　【奉和兵部张侍郎酬郓州马尚书祗召途中见寄开缄之日马帅已再领郓州之作】（张谓张贾，马谓马扌。诸本无奉和及郓州之作字，别有奉和二字。祗或作被。）   
　　来朝当路日，承诏改辕时。再领须句国，（《左传》僖公二十一年：“邾人灭须句。”杜预注：“须句在郓之东平须昌县西北。”句音劬。）仍迁少昊司。（《月令》：“秋之三月，其帝少昊。”盖秋主刑，而扌加检校刑部尚书，故云。）暖风抽宿麦，清雨卷归旗。（《石林诗话》云：“蔡天启言：尝与张文潜论韩柳五字警句，文潜举退之‘暖风抽宿麦，清雨卷归旗’，子厚‘壁空残月曙，门掩候虫秋’，皆集中第一。”）赖寄新珠玉，长吟慰我思。   
　　【早春与张十八博士籍游杨尚书林亭寄第三阁老兼呈白冯二阁老】   
　　（诸本无十八字。方从唐本云：“白居易、冯宿也。第三阁老，杨於陵之子嗣复也。白和诗只作杨舍人林池。”今按：洪本第三作三弟，云：“澄本如此。”然《王沂公言行录》记杨大年呼沂公为第四厅舍人，疑前世遗俗，自有此等称呼，洪本或未必然。而此所游，乃嗣复家林亭，故特以诗寄之，而并呈白、冯也。但未知三人者，其次第又如何耳。阁老二字，按《杨绾传》“故事，中书舍人年久者为阁老”云。）   
　　墙下春渠入禁沟，（或作流。）渠冰初破满渠浮。凤池近日长先暖，流到池时更不流。（更或作见。）   
　　【奉使常山早次太原呈副使吴郎中】   
　　（或无早字。长庆元年七月，成德军大将王廷凑杀其节度田弘正以反，诏公宣抚，众皆危之，即此行也。公使镇州，吴丹以驾部郎中副行，事详本传。谓时虽已赦廷凑，诏公以宣抚出使，盖明年二月云。唐子西曰：“公孙洪以董仲舒相胶西，梁冀以张纲守广陵，李逢吉以韩愈使镇州，卢杞以颜鲁公使李希烈，其用意正相类。”然考之史，公出使镇在二月，而逢吉三月始召为兵部尚书，六月始代裴度为相，子西云尔，何也？抑岂逢吉险邪，遂以公此行为其所中欤？君子恶居下流，天下之恶皆归焉，此之谓也。）   
　　朗朗闻街鼓，晨起似朝时。翻翻走驿马，春尽是归期。地失嘉禾处，（《书》：“唐叔得禾，异亩同颖，献诸天子，作《嘉禾》。”太原本晋地，即唐叔之国也。）风存蟋蟀辞。（晋《国风》有《蟋蟀》诗，刺昭公之俭。）暮齿良多感，无事涕垂颐。   
　　【夕次寿阳驿题吴郎中诗后】   
　　（或作《寿阳驿题绝句》，蜀本亦注夕次字。寿阳，太原属邑。）   
　　风光欲动别长安，春半边城特地寒。不见园花兼巷柳，马头惟有月团团。   
　　【镇州初归】   
　　别来杨柳街头树，摆弄春风只欲飞。（摆或作摇，弄或作撼，只或作祗。）还有小园桃李在，留花不发待郎归。（《唐语林》云：“退之二侍妾，名柳枝，绛桃，初使王廷凑，至寿阳驿绝句云云。”《邵氏闻见录》：“孙子阳为予言，近时寿阳驿发地，得二诗石，唐人跋云：‘退之有倩桃、风柳二妓，归途闻风柳已去，故云云。’后张籍祭退之诗云：‘乃出二侍女。’非此二人耶？”）   
　　【同水部张员外曲江春游寄白二十二舍人】   
　　（或作《同张水部籍游曲江寄》云云。白舍人，乐天也。《长安志》：“曲江在城南升道坊，以其有流水屈曲，谓之曲江。”居易有和篇，后世传韩白无往来之诗，非也。）   
　　漠漠轻阴晚自开，青天白日映楼台。（天或作春。）曲江水满花千树，有底忙时不肯来？   
　　【和水部张员外宣政衙赐百官樱桃诗】   
　　（或作《和张水部敕赐樱桃诗》。）   
　　汉家旧种明光殿，（《洛阳宫殿簿》曰：“汉有明光殿、徽音殿。”又曰：“显阳殿前樱桃六株，徽音殿前、乾元殿前并三株。”）炎帝还书《本草经》。（《神农本草》云：“樱桃味甘，益脾胃。”）岂似满朝承雨露，共看传赐出青冥。香随翠笼擎初到，（或作重，或作出。）色映银盘写未停。（映或作照。）食罢自知无所报，空然惭汗仰皇扃。   
　　【早春呈水部张十八员外二首】   
　　（阁本无此二首。）   
　　天街小雨润如酥，草色遥看近却无。最是一年春好处，绝胜花柳满皇都。（花或作烟。）   
　　莫道官忙身老大，即无年少逐春心。凭君先到江头看，柳色如今深未深？   
　　【送桂州严大夫】   
　　（同用南字。严谟也，题下或有赴任二字。）   
　　苍苍森八桂，（森八阁本作八月。桂或作树。《山海经》：“桂林八树，在贲禺东。”今番禺也。《天台山赋》：“八桂森挺以凌霜。”）兹地在湘南。（地，阁本作树。在或作近。）江作青罗带，（东坡云：“退之诗‘江作青罗带’，子厚诗‘海上群山似剑’，子瞻为之对曰：‘系懑岂无罗带水，割愁还有剑山。’”）山如碧玉。（梁刘孝威诗：“金临鬓斜。”，祖含切，与簪同。）户多输翠羽，家自种黄甘。远胜登仙去，飞鸾不假骖。（假或作暇。）   
　　【奉酬天平马十二仆射暇日言怀见寄之作】   
　　（或无“暇日言怀之作”六字。元和十四年以马扌为郓曹濮等州观察使，十五年名其军为天平军，就加检校尚书左仆射。）   
　　天平篇什外，政事亦无双。威令如徐土，儒风被鲁邦。（刘梦得《天平军节度使厅壁记》：“惟郓在春秋为须句之国。宣精在上，奎为文宿，画野在下。”鲁为儒邦，《禹贡》：“海岱及淮惟徐州，”前汉以徐隶临淮，则徐亦鲁也。徐土鲁邦，字见《诗·常武·宫》之什。）清为公论重，宽得士心降。岁晏偏相忆，长谣坐北窗。（《选》刘越石诗：“引领长谣。”）   
　　【奉使镇州行次承天行营奉酬裴司空】   
　　（或有相公字。公之宣谕镇州也，众皆危之。元稹言于穆宗曰：“韩愈可惜”。上悔，驰诏令毋径入。公卒至贼营，麾其众责之，庭凑听命，出牛元翼之围。东坡为公作《潮州庙碑》，所谓“勇夺三军之帅”者以此。）   
　　窜逐三年海上归，逢公复此著征衣。旋吟佳句还鞭马，恨不身先去鸟飞。   
　　【镇州路上谨酬裴司空相公重见寄】   
　　（谨或作奉。）   
　　衔命山东抚乱师，日驰三百自嫌迟。风霜满面无人识，何处如今更有诗？   
　　【奉和仆射裴相公感恩言志】   
　　（或无奉字。）   
　　文武成功后，居为百辟师。林园穷胜事，钟鼓乐清时。（诗话云：“庆历中，西师未解，晏元献为枢密使，会大雪，置酒西园，欧阳永叔赋诗云：‘须怜铁甲冷彻骨，四十余万屯边兵。’晏曰：‘昔韩愈亦能作言语，赴裴度会，但云：林园穷胜事，钟鼓乐清时。不曾如此作闹’。”）摆落遗高论，雕镌出小诗。自然无不可，范蠡尔其谁？（其或作为。范蠡事见《史记》。）   
　　【和仆射相公朝回见寄】   
　　（或作回朝，或有裴字。）   
　　尽瘁年将久，公今始暂闲。事随忧共减，诗与酒俱还。放意机衡外，收身矢石间。秋台风月迥，正好看前山。   
　　【奉和李相公题萧家林亭】   
　　（逢吉也。萧氏在唐最盛，、嵩、华、复、亻免、、仿、遇凡八叶宰相。嵩第，在城南布政坊，见《长安志》。）   
　　山公自是林园主，（山简，晋永嘉中为襄阳守，岘山有佳园池。）叹惜前贤造作时。岩洞幽深门尽琐，不因丞相几人知？   
　　【奉和杜相公太清宫纪事陈诚上李相公十六韵】   
　　（或作《杜相公太清宫十六韵纪事陈诚上李相因和》。杜相公，元颖也。长庆元年二月拜相。李相公，逢吉也。长庆二年六月拜相。太清宫，玄元皇帝庙也。）   
　　耒耜兴姬国，（后稷以农事开国，故云耒耜兴姬国也。姬，周姓。盾累建夏家。（《书·益稷》禹曰：“予乘四载。”孔安国谓泥乘盾，山乘累。盾以板置泥上，累前无齿者。盾，丑伦切。累，力追切。）在功诚可尚，于道讵为华？象帝威容大，仙宗宝历赊。卫门罗戟槊，图壁杂龙蛇。礼乐追尊盛，乾坤降福遐。四真皆齿列，（天宝元年，亲享玄元皇帝于新庙。以庄子为南华真人，文子为通玄真人，列子为冲虚真人，庚桑子为洞虚真人，是为四真也。）二圣亦肩差。（初，太清宫成，命工于太白山采白石，为玄元真像，衮冕之服，当南面，玄宗、肃宗真容侍立左右，皆朱衣朝服。）阳月时之首，（《尔雅》：“十月为阳。”）阴泉气未牙。殿阶铺水碧，（阶或作筵。）庭炬坼金葩。紫极观忘倦，青词奏不哗。（本朝景灵宫天兴殿，祝以青词，荐以酒果，用唐制也。）噌宫夜辟，（相如曰：“声噌而似钟。”音铮宏。）嘈献鼓晨挝。（张衡《东京赋》：“奏严鼓之嘈献。”嘈，才高切。献，才曷切。挝，陡瓜切。）亵味陈奚取？（味或作服，非是。）名香荐孔嘉。垂祥纷可录，俾寿浩无涯。贵相山瞻峻，清文玉绝瑕。代工声问远，（《书》：“天工人其代之。”）摄事敬恭加。（《语》：“官事不摄。”）皎洁当天月，葳蕤捧日霞。（葳或作萎，今从蜀本。）唱妍酬亦丽，俯仰但称嗟。（亦或作匪。唱酬，谓李、杜。称嗟，公自谓也。）   　    　          　    　 
●卷十一·杂著一 
【原道】 
　　（《淮南子》以《原道》首篇，许氏笺云：“原，本也。”公所作《原道》、《原性》等篇，史氏谓其奥衍宏深，与孟轲、扬雄相表里，而佐佑六经，诚哉是言。东坡尝曰：“自孟子后，能将许大见识寻求古人，其断然曰：孟子醇乎醇。荀与扬也，择焉而不精，语焉而不详。若非有见识，岂千余年后便断得如此分明。”伊川亦曰：“退之晚年作文，所得甚多，如曰“轲之死不得其传”，似此言语，非是蹈袭前人，又非凿空撰得，必有所见。”二先生之论，岂轻发者哉。山谷尝曰：“文章必谨布置，每见后学，多告以《原道》命意曲折。后以此概求古人法度，如老杜《赠韦见素诗》，布置最得正体，如官府甲第厅堂房室，各有定处，不可乱也。韩文公《原道》与《书》之《尧典》，盖如此。”石介守道曰：“孔子之《易》、《春秋》，自圣人以来未有也。吏部《原道》、《原性》、《原毁》、《行难》、《禹问》、《佛骨表》、《诤臣论》，自诸子以来未有也。”）   
　　博爱之谓仁，行而宜之之谓义；由是而之焉之谓道，足乎己无待于外之谓德。仁与义为定名，道与德为虚位。（杨诚斋曰：“道德之实非虚也，而道德之位则虚也。韩子之言，实其虚者也。其曰仁‘与义为定名’，又曰‘吾之所谓道德者，合仁与义言之也’。而后道德之虚位，可得而实矣。”张无垢曰：“此正是退之辟佛老要害处。老子平日谈道德，乃欲捶提仁义，一味自虚无上去，曾不知道德自仁义中出。故以定名之实，主张仁义在此二字。既言行仁义，后必继曰由是而之焉之谓道，足乎己无待于外之谓德，亦未始薄道德也。特恶佛老不识仁义即是道德，故不得不表出之。”杨龟山曰：“韩子意曰：由仁义而之焉斯谓之道，充仁义而足乎己斯谓之德。所谓道德云者，仁义而已，故以仁义为定名，道德为虚位。《中庸》曰：‘天命之谓性，率性之谓道。’仁义，性所有也。则舍仁义而言道者，固非也。道固有仁义，而仁义不足以尽道，则以道德为虚位者，亦非也。”）故道有君子小人，而德有凶有吉。（子下或有有字。）老子之小仁义，非毁之也，其见者小也。坐井而观天，曰天小者，非天小也。（非天下或有之字，下小字或作罪云。《尸子》曰：“井中视星，所视不过数星。”今按：韩公未必用《尸子》语，正使用之，作罪亦非文意。）彼以煦煦为仁，（煦音诩。）孑孑为义，其小之也则宜。其所谓道，道其所道，非吾所谓道也；其所谓德，德其所德，非吾所谓德也。（或无“其所谓德”四字，非是。）凡吾所谓道德云者，合仁与义言之也，天下之公言也。老子之所谓道德云者，去仁与义言之也，一人之私言也。（公言私言下，或皆有者字，或惟下句有之。）   
　　周道衰，孔子没，火于秦，黄、老于汉，佛于晋、魏、梁、隋之间。（或无黄字。“晋魏梁隋”，诸本作“晋宋齐梁魏隋”，《文苑》作“晋梁魏隋”，蜀本作“魏晋宋梁齐”，方从阁、杭本云：“南举晋梁，北举魏隋也。”）其言道德仁义者，不入于杨，则入于墨；不入于老，则入于佛。（墨下诸本有“不入于墨，则入于老”二语。）入于彼，必出于此。入者主之，出者奴之；（必上或有则字。主或作王。今按：作主，乃与下文三韵皆叶，作王非是。）入者附之，出者之。（二者字或皆作则，附或作隆，皆非是。）噫！后之人其欲闻仁义道德之说，孰从而听之？老者曰：“孔子，吾师之弟子也。”佛者曰：“孔子，吾师之弟子也。”为孔子者，习闻其说，乐其诞而自小也，亦曰：“吾师亦尝云尔。”（诸本尝下有师之字。）不惟举之于其口，而又笔之于其书。噫！后之人虽欲闻仁义道德之说，其孰从而求之？甚矣，人之好怪也！不求其端，不讯其末，惟怪之欲闻。古之为民者四，今之为民者六；古之教者处其一，今之教者处其三。农之家一，而食粟之家六；工之家一，而用器之家六；贾之家一，而资焉之家六；奈之何民不穷且盗也！   
　　古之时，人之害多矣。有圣人者立，然后教之以相生养之道。（或无以字。）为之君，为之师，驱其虫蛇禽兽，而处之中土。寒然后为之衣，饥然后为之食。木处而颠，土处而病也，然后为之宫室。为之工以赡其器用，为之贾以通其有（通或作同。）为之医药以济其夭死，为之葬埋祭祀以长其恩爱，为之礼以次其先后，为之乐以宣其壹郁，（壹或作湮，或作堙。按《史记·贾谊传》：“独堙郁其谁语。”《汉书》作“壹郁”。壹当作[B12A]，《集韵》音咽。[B12A]郁，不得泄也。平入声通用，湮与[B12A]亦音义同也。作壹字则非。今按字书，壹[B12A]，吉凶在壶中不得泄也。即今之氤氲字。壹湮古盖通用，故《汉书》但作壹耳。）为之政以率其怠倦，为之刑以锄其强梗。相欺也，为之符玺斗斛权衡以信之，相夺也，为之城郭甲兵以守之。（或无权衡字，非是。）害至而为之备，患生而为之防。今其言曰：“圣人不死，大盗不止；剖斗折衡，而民不争。”（剖或作掊。）呜呼，其亦不思而已矣！如古之无圣人，人之类灭久矣。何也？无羽毛鳞介以居寒热也，无爪牙以争食也。是故君者，出令者也；臣者，行君之令而致之民者也；民者，出粟米麻丝、作器皿、通货财，以事其上者也。（致之或作致其，非是。麻丝或作丝麻，篇内并同。）君不出令，则失其所以为君；臣不行君之令而致之民，民不出粟米麻丝、作器皿、通货财，以事其上，则诛。（臣不字下诸本有能字，无“而致之民”四字，而句下有“则失其所以为臣”一语。）今其法曰：“必弃而君臣，去而父子，禁而相生养之道。”以求其所谓清净寂灭者。呜呼！其亦幸而出于三代之后，不见黜于禹、汤、文、武、周公、孔子也；其亦不幸而不出于三代之前，不见正于禹、汤、文、武、周公、孔子也。   
　　帝之与王，其号名殊，其所以为圣一也。（名下或有虽字。）夏葛而冬裘，渴饮而饥食，其事殊，其所以为智一也。（事下或有虽字。）今其言曰：“曷不为太古之无事？”是亦责冬之裘者曰：“曷不为葛之之易也？”责饥之食者曰：“曷不为饮之之易也？”（其言或作之言。饥之或作饥而。）《传》曰：“古之欲明明德于天下者，先治其国；欲治其国者，先齐其家；欲齐其家者，先修其身；欲修其身者，先正其心；欲正其心者，先诚其意。”然则古之所谓正心而诚意者，将以有为也。（尹彦明曰：“介甫谓退之正心诚意，将以有为，非是。盖介甫不知道也。正心诚意便休，却是释氏也。正心诚意，乃所以将有为也。非韩子不能至是。”）今也欲治其心，而外天下国家，（一作“国家天下”。句下或有者字，皆非是。）灭其天常，子焉而不父其父，臣焉而不君其君，民焉而不事其事。孔子之作《春秋》也，诸侯用夷礼则夷之，进于中国则中国之。《经》曰：“夷狄之有君，不如诸夏之亡。”《诗》曰：“戎狄是膺，荆舒是惩。”（进上或有夷而字。）今也举夷狄之法，而加之先王之教之上，几何其不胥而为夷也！   
　　夫所谓先王之教者，何也？博爱之谓仁，行而宜之之谓义，由是而之焉之谓道，足乎己无待于外之谓德。其文，《诗》、《书》、《易》、《春秋》；（文，或作书，或作教。）其法，礼、乐、刑、政；其民，士、农、工、贾；其位，君臣、父子、师友、宾主、昆弟、夫妇；其服，麻丝；其居，宫室；其食，粟米、果蔬、鱼肉。（果蔬或作蔬果。）其为道易明，而其为教易行也。（或无而字，而下或无其字。）是故以之为己，则顺而祥；以之为人，则爱而公；以之为心，则和而平；以之为天下国家，无所处而不当）。是故生则得其情，死则尽其常，郊焉而天神假，（音名。）庙焉而人鬼飨。曰：斯道也，何道也？曰：斯吾所谓道也，非向所谓老与佛之道也。（何上或无也字。今按：“曰斯道也，何道也？”是问词，而“曰斯吾所谓道也”，以下乃答语也。“斯道也，何道也”，或作“斯何道也，斯吾所谓道也”，或作“斯道也，吾所谓之道也”。又或无所谓字，皆非是。）尧以是传之舜，舜以是传之禹，禹以是传之汤，汤以是传之文、武、周公，文、武、周公传之孔子，孔子传之孟轲。轲之死，不得其传焉。（或问张无垢曰：“汤学于伊尹，韩愈乃谓其传自禹。扬雄自比孟子，是得其传者，而愈以谓轲死无传，何也？”先生曰：“禹之道，尧舜之道也，伊尹得以授汤，置伊尹而言禹，亦无害也。扬雄虽自比孟子，而愈以小疵讥之。其言无传则舍之矣。”）荀与扬也，择焉而不精，语焉而不详。（宛丘论公《原道》，亦曰：“愈者，择焉而不精，语焉而不详，而健于言。”）由周公而上，上而为君，故其事行；由周公而下，下而为臣，故其说长。   
　　然则如之何而可也？（何而或作何其。今按：此句复是问词，其下乃答语。）曰：不塞不流，不止不行。人其人，火其书，庐其居，明先王之道以道之，鳏寡孤独&lt;疒发&gt;疾者有养也。（&lt;疒发&gt;音废。）其亦庶乎其可也。（苏子由曰：“愈之学，朝夕从事于仁义礼智刑名度数之间，自形而上者，愈所不知也。《原道》之作，遂指道德为虚位，而斥佛老与杨墨同科，岂为知道哉？韩愈工于文者也。”张芸叟曰：“张籍尝劝愈排佛老不若著书，愈亦尝以书反复之。既而《原道》、《原性》等篇，皆激籍而作。其《原道》也，大抵言教。其《原性》也，大抵言情云云。”子由所云释氏，柳子厚在当时于《送僧浩初序》已有此论。而芸叟指谪纷然，盖少作也，今其《画墁集》删之矣，学者其审之。）   
　　【原性】   
　　（一作性原。今按：《原道》《原人》《原鬼》之例，作《原性》为是。又此五原篇目既同，当是一时之作。《与兵部李侍郎书》所谓旧文一卷，扶树教道有所明白者，疑即此诸篇也。然则皆是江陵以前所作。程子独以《原性》为少作，恐其考之或未详。孟子言人性善，荀子言恶，扬子言善恶混，公乃作《原性》，取三者而折之以孔子之言。其说有上中下之殊，于是说者纷然。李习之则置孟、荀、扬之论，本《中庸》作《复性书》三篇。皇甫持正则作《孟荀言性论》，而谓孟子之言合经为多。杜牧之则作《三子言性辨》，而谓荀言人之性恶，比二子，荀得多。其论不能相一。至王荆公作《原性》，则又曰太极者，五行之所由生，而五行非太极也。性者，五常之太极也，而五常不可以谓之性。此吾所以异于韩子。太极生五行，然后利害生焉。性生情，有情然后善恶形焉，而性则不可以善恶言也。此吾所以异于孟、荀。其论益相胜矣。白云郭氏曰：“唐自韩愈之后，言性者皆出其下。李翱之言，至论动静皆离，寂然不动，则异教矣。皇甫之论，谓孟、荀、扬殊趋而一致，又为韩子三品之论，皆无去取。杜牧之言爱怒生而自能为性之根、恶之端，其荀氏徒欤？本朝言性者四家，司马公谓扬子兼之，王荆公谓扬子之言似矣，苏氏亦曰：‘扬雄之论，固已近之。’亦多蔽于雄之学。独程氏言孟子性善，乃极本穷原之理。又谓荀、扬不知性，故舍荀、扬不论。”郭氏之论尽矣。）   
　　性也者，与生俱生也；情也者，接于物而生也。性之品有三，而其所以为性者五；情之品有三，而其所以为情者七。（而其或皆无而字，性者情者或并无者字，皆非是。）曰：何也？（或无曰字。）曰：性之品有上中下三。上焉者，善焉而已矣；中焉者，可导而上下也；下焉者，恶焉而已矣。其所以为性者五：曰仁、曰礼、曰信、曰义、曰智。（方从阁、杭、蜀本云：“礼信去仁为近，诸本多作曰仁、曰义、曰礼、曰智、曰信。”今按：方本以五行相生之序而言，诸本以四方相对一位居中而言，理皆可通，但窃意诸本语陈，而韩公亦颇尚异，恐方本或得之。）上焉者之于五也，主于一而行于四；（行于，方作行之。）中焉者之于五也，一不少有焉，则少反焉，其于四也混；（不上诸本无一字，方从阁、杭、潮本作一也，而并属下句。云：“一谓仁也，言不少存乎仁，则少畔乎仁，蜀本倒一也二字。杭、蜀反皆作及，非也。”今按：也一二字，当从蜀本，而以也字属上句，一字属下句。方及诸本皆非也。方以一为仁，亦非是。此但言中人之性，于五者之中，其一者或偏多，或偏少，其四者亦杂而不纯耳。反字则方得之。）下焉者之于五也，反于一而悖于四。（悖音佩。）性之于情视其品。情之品有上中下三，其所以为情者七：曰喜、曰怒、曰哀、曰惧、曰爱、曰恶、曰欲。上焉者之于七也，动而处其中；（其中或作于中，非是。）中焉者之于七也，有所甚，有所亡，然而求合其中者也；下焉者之于七也，亡与甚，直情而行者也。（亡与上或有无字，非是。）情之于性视其品。孟子之言性曰：人之性善。荀子之言性曰：人之性恶。扬子之言性曰：人之性善恶混。夫始善而进恶，与始恶而进善，与始也混而今也善恶，皆举其中而遗其上下者也，得其一而失其二者也。（与，诸本多作欤，善恶下又有欤字。今按：二与字皆当读如字，而为句首，犹言及也。作欤而为句绝者，皆非。《左传》：“夫弗及而忧，与可忧而乐，与忧而弗害，皆取忧之道也。”语势亦相似。）叔鱼之生也，其母视之，知其必以贿死。（《国语》：“叔鱼生，其母视之曰：‘是虎目而豕啄，鸢肩而牛腹，壑可盈，是不可餍，必以贿死。’”）杨食我之生也，叔向之母闻其号也，知必灭其宗。（昭二十八年《左传》：“叔向生子伯石，叔向之母视之。及堂，闻其声而还曰：‘是豺狼之声也。狼子野心，非是莫丧羊舌氏矣。’至是果灭。”伯石，食我字也。食采于杨，故号杨食我。旧本食我音异俄。）越椒之生也，子文以为大戚，（或无大字。）知若敖氏之鬼不食也。（宣四年《左氏》：“楚司马子良，生子樾椒。子文曰：‘必杀之！是子也，熊虎之状而豺狼之声，弗杀必灭若敖氏矣。’子良不可。子文以为大戚，曰：‘鬼犹求食，若敖氏之鬼不其馁而。’”）人之性果善乎？后稷之生也，其母无灾，其始匍匐也，则岐岐然，嶷嶷然。（见《诗·生民》。嶷，鱼力切。）文王之在母也，母不忧；（或无母字。母不忧等事见《国语》。）既生也，傅不勤；既学也，师不烦；人之性果恶乎？尧之朱，舜之均，文王之管、蔡，习非不善也，而卒为奸；瞽叟之舜，鲧之禹，习非不恶也，而卒为圣。人之性善恶果混乎？（圣下或有人字属上句。）故曰：三子之言性也，举其中而遗其上下者也，得其一而失其二者也。曰：然则性之上下者，其终不可移乎？（终上或无其字。）曰：上之性，就学而愈明；下之性，畏威而寡罪；是故上者可教，而下者可制也，（教或作学。）其品则孔子谓不移也。曰：今之言性者异于此，何也？（性下或有情字。）曰：今之言者，杂佛、老而言也；杂佛、老而言也者，奚言而不异？（言也者或无也字。今按：此篇之言，过荀、扬远甚。其言五性尤善，但三品之说太拘。又不知性之本善，而其所以或善或恶者，由其禀气之不同，为未尽耳。）   
　　【原毁】   
　　（或作毁原，说已见上。）   
　　古之君子，其责己也重以周，其待人也轻以约。（此孔子所谓“躬自厚而薄责于人”之意。）重以周，故不怠；轻以约，故人乐为善。闻古之人有舜者，其为人也，仁义人也。求其所以为舜者，责于己曰：“彼人也，予人也；彼能是，而我乃不能是！”早夜以思，去其不如舜者，就其如舜者。（颜渊曰：“舜何人也，余何人也，有为者亦若是。”文意盖本此。古之人或无人字，下同。早或作蚤。）闻古之人有周公者，其为人也，多才与艺人也。求其所以为周公者，责于己曰：（方从阁本，无“求其所以”四字，只作责于己为周公者。今按：阁本不成文理，而方从之，误矣。）“彼人也，予人也；彼能是，而我乃不能是！”早夜以思，去其不如周公者，就其如周公者。（去其下十三字，或从阁本，作“求其所以为周公者而为之”。）舜，大圣人也，后世无及焉；周公，大圣人也，后世无及焉。是人也，乃曰：“不如舜，不如周公，吾之病也。”是不亦责于身者重以周乎！（身或作己。）其于人也，曰：“彼人也，能有是，是足为良人矣；能善是，是足为艺人矣。”（善或作有，非是。）取其一不责其二，（责或作取。）即其新不究其旧，恐恐然惟惧其人之不得为善之利。一善易修也，一艺易能也，其于人也，乃曰：“能有是，是亦足矣。”曰：“能善是，是亦足矣。”（或无此八字，非是。）不亦待于人者轻以约乎！（不上或有是字。）   
　　今之君子则不然。（或无“则不然”字。）其责人也详，其待己也廉。详，故人难于为善；廉，故自取也少。己未有善，曰：“我善是，是亦足矣。”己未有能，曰：“我能是，是亦足矣。”外以欺于人，内以欺于心，未少有得而止矣，不亦待其身者已廉乎！（其身或作于己。）其于人也，曰：“彼虽能是，其人不足称也；彼虽善是，其用不足称也。”举其一不计其十，究其旧不图其新，恐恐然惟惧其人之有闻也。是不亦责于人者已详乎！夫是之谓不以众人待其身，而以圣人望于人，吾未见其尊己也。（是之或作如是，或无之字。）   
　　虽然，为是者有本有原，（原上或无有字，）怠与忌之谓也。怠者不能修，而忌者畏人修。吾常试之矣。尝试语于众曰：“某，良士；某，良士。”其应者，必其人之与也；不然，则其所疏远不与同其利者也；不然，则其畏也。不若是，强者必怒于言，懦者必怒于色矣。又尝语于众曰：“某，非良士；某，非良士。”其不应者，必其人之与也；（不应下或无者字，非是。）不然，则其所疏远不与同其利者也；不然，则其畏也。不若是，强者必说于言，懦者必说于色矣。是故事修而谤兴，德高而毁来。呜呼！士之处此世，而望名誉之光，道德之行，难已！（此下或无世字，非是。已或作矣。）   
　　将有作于上者，得吾说而存之，其国家可几而理欤！（作或作仕，或作化。欤或作也。）   
　　【原人】   
　　（或作仁。）   
　　形于上者谓之天，形于下者谓之地，命于其两间者谓之人。形于上，日月星辰皆天也；形于下，草木山川皆地也；命于其两间，夷狄禽兽皆人也。曰：“然则吾谓禽兽人，可乎？”曰：“非也。（人可上或有曰字。）指山而问焉，曰山乎？（指下或有南字，非是。）曰山，可也。山有草木禽兽，皆举之矣。指山之一草而问焉，曰山乎？曰山，则不可。”（或无曰山乎三字。）故天道乱，而日月星辰不得其行；（或无故字。）地道乱，而草木山川不得其平；人道乱，而夷狄禽兽不得其情。天者，日月星辰之主也；地者，草木山川之主也；人者，夷狄禽兽之主也。主而暴之，不得其为主之道矣，是故圣人一视而同仁，笃近而举远。（仁或作人，非是。）   
　　【原鬼】   
　　（李石曰：“退之作《原鬼》，与晋阮千里相表里。至作《罗池碑》欲以鬼威喝人，是为子厚求食也。《送穷文》虽出游戏，皆自叛其说也。退之以长庆四年寝疾，帝遣神召之曰：‘骨国世与韩氏相仇，欲同力讨之，天帝之兵欲行阴诛，乃更藉人力乎？’当是退之数穷识乱，为鬼所乘，不然，平生强聒，至死无用。”）
  </div>
  <div class="pagination">
   <a href="韩愈集_page10.html">
    上一页
   </a>
   <span>
    ...
   </span>
   <a href="韩愈集_page6.html">
    6
   </a>
   <a href="韩愈集_page7.html">
    7
   </a>
   <a href="韩愈集_page8.html">
    8
   </a>
   <a href="韩愈集_page9.html">
    9
   </a>
   <a href="韩愈集_page10.html">
    10
   </a>
   <span class="current-page">
    11
   </span>
   <a href="韩愈集_page12.html">
    12
   </a>
   <a href="韩愈集_page13.html">
    13
   </a>
   <a href="韩愈集_page14.html">
    14
   </a>
   <a href="韩愈集_page15.html">
    15
   </a>
   <a href="韩愈集_page16.html">
    16
   </a>
   <span>
    ...
   </span>
   <a href="韩愈集_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
