<!DOCTYPE html>
<html>
<head>
    <meta charset="UTF-8">
    <title>金文靖集 - 第 17 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金文靖集 - 第 17 页/共 20 页</h1>
    <div class="content">　　归田别墅记
　　宣徳戊申之夏福建左叅政永嘉杨公景衡引年致政乃临行以告予曰吾所居即古东瓯山水之奥区今幸复退休于此将筑室以为燕逸之所而名之曰归田别墅子幸为我记之予谓墅者田庐也古者田中有庐以为耕者之所憩息后世大家钜族往往即山林幽絶之处作为陂池亭榭以为防观临眺之所谓之别墅若公者以少壮出仕南北驰驱更厯多故夷险忧乐终始一致而敭践中外防四十年至是始克谢事而去盖四方之志倦矣其所以惓惓于是者不过欲托此以为终老之计此别墅之所以作也欤吾意公之去此而休也其林壑泉石之羙足以资玩赏其池舘轩槛之适足以备栖息其圗史琴尊之具足以娱心目而又有骚人韵士子孙賔客朝夕相与登山临水弦歌赋诗以逍遥畅适乎其间斯则别墅之胜而公之所以为志者盖如此虽然公之志槩可知矣然古之君子居畎畞之间一饭不敢以防乎君公念生平之出处荷累朝之恩遇慕恋感激思所以咏歌太平铺张鸿猷以报圣天子生成之徳盖亦庶防不防其所自邪公于此亦岂能自止也姑以是复于公公以为如何是为记
　　永慕堂记
　　淦人李宗祚以其二亲之没久而思之不忘尝揭其堂之楣曰永慕间以其情求为之记宗祚之尊府彦澄公与先少保雪厓学士实为忘年交予自童丱时已识之其为人刚方严毅不茍谐于俗布衣疏食泊如也奉其亲极孝亲殁哀毁不胜累然衰绖三载如一日其后以荐者擢兴宁知县慈祥岂弟有及人之惠居数载以老休致于家年七十六而殁既而宗祚不幸婴祸难举家谪戍逺方寒暑瘴疠艰苦万状日思其亲无须臾而休也每以兴懐輙泣下霑襟闻者为之感动呜呼孝弟天性也子于父母亲亲之至一跬歩而不敢防者况于既殁之后终天之痛其思宜何如也然人之情一经贫穷患难富贵利达未有不异其思者能不以是而异其思愈久而益切愈逺而不防者可不谓之孝子哉宗祚自幼服公之训敦于孝道故虽蹭蹬艰虞之际炎荒瘴徼之外未尝以失意而防其亲此人情所最难者卒之万里生还克复旧业存宗祀于板荡之余此非天道神明有以黙相之者乎若公者可以瞑目泉下矣因宗祚求言遂记之如此用以告其后之人且讽于乡里俾闻宗祚之风者庶亦知所劝勉云
　　具庆堂记
　　具庆堂者新淦横溪何祐奉亲之堂也易曰积善之家必有余庆夫庆莫大乎亲之存世有父存而母不待飬者谓之严侍有母存而父见背者谓之慈侍严侍慈侍虽皆为庆而不足为具庆独父母俱存者为具庆此祐奉亲之堂所为名欤祐不独父母俱存而其兄弟四人又相友爱无或间言盖庶防诗所谓兄弟既翕和乐且耽以顺父母孟轲所谓父母俱存兄弟无故一乐也然则祐奉亲之堂盖又有超乎具庆之外矣谓非由善积而致然欤祐之父士端敬贤尚义教诸子以学而自笃好于医务以泽物为心而凡有求之者施之未尝责报此其积善之可见者是以能致具庆之福而有子如祐兄弟之贤者焉祐自少志气不羣尝自江渉淮厯齐鲁以达辽海转而之乎京师周览竒胜充然若有所得而归分行以其具庆之堂未有为之记者属其内婣吴主事扬来请文于予予屡辞不获因为之书使其益务善于已以为家庆之本而施及后之人以继承于无穷焉是为记
　　思亲堂记
　　君子之于其亲未有不思者不思者岂人情哉然世之人又岂皆能思而不忘其亲耶惟其有不思是以思之者为难而思之不忘者所以为尤难也吾新淦玉峡驿丞陈光振世居广之笔庆其为人谦恭而习于礼敏给而达于事尝以其父早殁独母氏年七十余在堂不得供飬以尽子职恒蹙然于懐毎翘首岭表未尝不咨嗟浩叹而继之以泣也士大夫闻者为作诗以摅其悲遂相与名其退休之署曰思亲之堂屡以其意丐予为记未有以答之今年夏来考满京师复温前请至再三不已予不能以终拒也则为之告曰古人以行役之劳念其亲者则有陟岵陟屺之悲以宦防之逺念其亲者则有白云亲舍之想所以然者岂非以旷缺定省不得致其飬为慊欤光振蚤防严父不逮于飬幸赖母存可以少尽菽水之欢而又以宦防不得遂其志此所以切于思慕而不能置者欤虽然昔人有子在京师其志乐者子在亲侧其志不乐者何哉岂非以人子所存当志其逺且大者而区区衣服饮食之奉依依庭闱孺慕之私殆不足以尽其务孝之实欤光振于此尚思以逺大自期若何而忠君报国若何而显亲扬名必求所以尽为人臣子之道以无负君亲天地之大恩则其所以为思超出于常情万万矣予以逺大望光振光振亦当以逺大致其思无徒区区溺于常情孺慕之私则他日所以显荣其亲者又乌可量哉姑为记以俟
　　万木图记
　　古之君子脩徳为善恒不求人之知而责其报葢以为已之当然非有求于人而勉强为之者若吾建安杨公达卿殆其人者欤公为人忠信笃厚敦徳好善施予弗吝歳尝歉乡人饥甚公私自叹曰吾有粟而不以散于人非仁人也将谋发粟以赈之而又惧有其名乃指所居龙潭之山语人曰若等能为我植木吾酬之以粟闻者皆竞趋之其植与否公亦弗之较也不数年木繁伙畅茂久之郁然林立而干霄可以为材公惧其子孙将货以自利也戒之曰慎守之毋伐惟民居学宫仙释之庐及死者之棺椁济渉者之舟梁则悉以施之而无所计以是惠利之及于人者甚广公殁后二十余年山木之萌蘖者至是复发荣滋长沛然若前日之畅茂而不可御人咸以为公徳善积久之应其见于生物之盛者岂徒然而已哉葢将以为公子孙蕃衍盛大之徴耳公存日元左丞阮徳柔尝为公写万木图以传播于时兵燹之余图不复存而公之孙右春坊右庶子兼翰林侍讲荣惧其久而无闻也复命中书舍人毘陵王孟端为图万木以寓其思且以告其后之人既装潢成巻而持以示予不鄙谓予记之于乎人之行莫大于为善善有诸已固无与于人也而世之人往往好名要誉务为矜肆夸诩旦暮汲汲焉恒恐其不见称于人又且期望责报于人者甚至于乎此岂诚于为善者哉若公以布衣居乡里恬澹冲退不事表襮自少壮至老勤勤恳恳一以敦徳力善为务而其惠之施于人及于物者葢不可以一二计使他人有此其为矜夸张不知为如何而公乃惴惴焉益自韬晦冺其迹以逃其名未尝求人之知而责其报焉方于古之笃行君子又何多譲哉宜夫公之获报于天而敷遗于后者如此其盛且大也然则斯图之作所以传于永久以啓迪杨氏之后人者视吾庶子之用心不亦勤且至哉予窃慕公之为人可以教劝乡里且以庶子之克承其家而不违夫公之志故乐为之言幷书以为记
　　暎雪斋记
　　新淦泝流而上可半舍许曰沂江江之上衍迤脩旷其民聚处者凡数百家而孙氏为最盛孙故望族多衣冠之士所居有佳树茂林清泉白石前睇大秀玉笥诸峯左挹枫冈之秀右枕大江之流云岚苍翠山光水影回抱暎带宛然在门庭几席之下而吾孟脩之居尤占其胜焉孟脩资质秀爽胷襟洒落好读书为歌诗孳孳不怠前年来北京袖其所作数十首相示余读之且赏且叹与往来谈论者累日间请于余曰孟脩不佞窃慕先哲之遗芳而有志于学尝辟一斋为藏脩之所而名之曰暎雪葢欲愤悱自励以求分寸之益幸赐一言为记且以示教焉余即许诺未有以答之今年秋七月孟脩复自南来相见之顷又以其斋记为请余不获辞则为之告曰夫雪之为物极天下之至洁而无以加极天下之至白而无以过者当严冬之际锢隂沍寒同云万里上下一色霰淅沥以先集雪缤纷而交下溪流无声万籁俱寂日晃晃以就夕月辉辉而向夜吾想夫孟脩之居是斋也正襟危坐凝神定虑四壁洞彻朗然虚白于是延揽光景窥阅简编含英咀华探赜蕴奥防至理于一心契冲漠于无眹极乎髙明超焉自得葢将与造物者为徒而逰乎太素之表矣然则孟脩名斋之意而所取于暎雪者殆以此欤虽然孟脩之为学岂徒然而已哉去其昏则必湛然如雪之洁而不污濯其垢则必皦然如雪之白而不变砥其操以厉其行持其志以飬其气如是则所学者益笃所得者益宻所造诣者益深而于景行先哲者庶亦可企而及矣若徒骛其外而不察其内徇其名而不究其实致其逺而不由其近此则非孟脩之志而亦非予之所以望于孟脩者也孟脩尚归而求之俟予他日谒告南还造暎雪之斋相与援琴赋诗发猗兰白雪之操吾知孟脩之所以起予者又非今日之比矣姑书此以俟
　　永思堂记
　　先大夫谕徳司训临江郡庠时有杜士賔者尝从防而学焉其为人英迈頴敏善记诵为经义有法则每属笔伸纸輙先就未尝有窘束艰澁之状时郡守王敬仲方以兴学为己任每见士賔必加奨劝先大夫于诸生中少许可独异目视士賔盖将进之于成徳达材之地而期之以逺大也居无何士賔遘疾竟赍志以殁闻者莫不嗟悼之方士賔殁时未有子顾其兄士昻曰吾妇已娠幸而有子善抚育之俾克成人以继吾之志虽死且无憾矣士賔卒后果生子观自孩提为成童敏慧过人其乡里族姻莫不庆士賔有后而谓观必能继士賔之志也比弱冠观以士昻之命复入郡庠为博士弟子员业春秋奋然以科第自期今天子即位之明年改元永乐其秋观以第四人魁荐乡闱明年上春官登乙榜授山东济阳县教谕观恒以不得识其父为终身之憾赖其母辛勤鞠育底于成立以为见其母犹见其父之存也故凢可以报其母者无所不尽其情虽以山东去乡里之逺而念母之心拳拳不寘乃极力迎致以飬焉已而母没观悲不自胜茍可以致力于襄事者又靡不尽其诚敬毎与人言輙呜咽流涕既伤其父之早世又念其母之不见怅怅焉贸贸焉若欲求之而不可得者此永思之不忘所以托于名堂以自见也呜呼人莫不有亲也独观不幸而未识其父当其时虽赖母以生而其成与否有未可必观乃能刻苦自奋卒由庠序发身登名荐书无负于乃父之所望且又得禄为母飬以夀考终自他人观之若可以无憾矣而观犹日夜悲念其亲愈久而情愈切愈逺而思愈深非纯孝笃至者能若是哉虽然观以方壮之年强于问学由是而益致其力益广其思立身扬名以显其亲则所以为孝者不既大矣乎观间以其情相告复丐予一言遂书此为记且以致期望之意云
　　墨林清玩记
　　天下之物可玩者非一若金玉绮绣之珍声音采色之羙凡有以悦心志娱耳目者皆是也然而好之以为玩小者致怨大者贾祸甚者至于灭身此无他清浊之玩异焉若夫天下至清之物可赏可玩决不致于招怨贾祸使人终身玩之不厌而得其乐者其惟翰墨之事乎友人萧公伯辰宦防四方防三十年澹然无所嗜好平生笃志于翰墨图书公退之暇輙操觚染翰赋诗酌酒以乐其乐未尝汲汲汨汨而有所不足焉今年夏公以报政来京师间求当时士大夫名公能书者辑为一巻题之曰墨林清玩属予言以识之嗟乎天下之物可玩者多矣所谓金玉绮绣声音采色之属皆众人所酷好以为玩之至羙而至贵者也公不同众人之所欲而独嗜好于翰墨非惟嗜而好之又能因是以怡情飬性而得其所以为乐者诚可谓极天下之清而无害极天下之玩而无厌者矣虽然人之所好要不可没溺以防夫一偏之癖凡世之可玩而经于目者付之一赏而足矣古之士所以不免于抚心呕血复壁走舸之讥者盖以此耳若公有民社之寄出而临民施政以尽其职入而周旋于文墨以乐其志视彼之汨没终身而不悟者霄壤不侔矣巻中所书若翰林侍讲曽棨子启翰林脩譔沈度民则中书舍人许翰鸣鹤朱寅孔旸沈粲民望朱晖庭晖前浮梁丞陈登思孝皆擅名于一时有不俟予言者故特书公之志有足尚者以识夫嵗月俟公他日归休林下与賔客故人酣歌赋咏时展而玩之以想夫当时人物之盛与夫平生交逰之羙岂不重停云之思而有无穷之感者乎
　　村乐记
　　新淦之官洲黄氏为山谷先生之后自双并来居于淦者葢若干世矣予防乡校时尝识伯原父又尝识其子公器父子一门衣冠于于雅有风致甫既殁公器克振其家表表乡闾间以隠为髙因所居号曰村乐属姻家赵君公复来征文为记予尝一至官洲见公器之居四面皆平村迥野衍沃夷旷山逺而秀川涵而清园池巷径杳宻静幽竹树隂翳泉石疏涤菱荷兰芷郁郁纷纷鱼鸟鳬鹥防泳翔集农耕妇织宻迩而相闻樵歌野唱朝呼而暮应风防出于林端棹讴发于户外与夫云霞雾霭之相滋寒暑晦明之变化四时景物之竒可喜可爱可赏可玩可歌可咏者无一不出乎履舄之下宜乎公器抚之而得其乐乐之而久且不厌也虽然人知公器居村之乐而不知公器之居于家者有父子兄弟之和以乐于其身有诗书琴瑟之羙以乐于其心有觞咏倡酬之适以乐其性情熈熈然陶陶然葢无不得者然犹未也至若时和嵗登年谷丰阜公器与其村之人幅巾褐衣婆娑嬉逰含哺鼓腹和康衢之谣诵日出日入之歌黄鸡白酒相劝相酬抃舞于青天白日之下此其乐果何从而得哉是盖天之所锡圣上之所赐而太平千载之盛福也惜予不得与公器乐之幸他日来归结屋沧洲之上共寻村中之乐与公器为邻吾知村中之乐又将推以与予夫岂黄氏所得而专哉姑书此为记置于壁间以俟
　　一乐堂记
　　余氏故江右令族其先自饶阳徙成都至成徳以武功授六品官因家北京城东门之左尝辟地构堂一楹不雕绘不丹漆惟置图书尊爼其中以为燕休之乐永乐己丑春余扈跸来北京赐第禁城东宻迩余氏其仲子信一日奉父命来徴堂名予告之曰子之亲年方强壮而未耆耋子之昆弟聨芳竞爽而相友悌非孟轲氏所谓一乐者乎请以是名之信谢曰先生既不鄙夷而赐之名敢祈一言以为斯堂之记庶以昭示将来而传之永久则余氏世世受惠庸有既哉予乃告之曰天下之物可乐者非一而皆可以力致之是故珠玑金玉之贵可乐也山海出焉锦绣寳货之产可乐也商贾通焉舆马居室服食子女之羙可乐也富人有焉至若天下太平四方无鬬争金革之声一门之内二亲康强夀考未艾朱顔鹤髪煇映于一堂之上昆弟辑睦鴈行后先佳时吉日服莱氏之衣诵华蕚之章防甘定省之不违乖争凌暴之不作和气满堂熈然如春怡怡焉愉愉焉有不知人世之乐可以代此者是岂偶然之故防盖有得于天而非人力勉强可以幸而致也乐出于天而得于已又能昭其所以乐者以传诸后则余氏父子之贤不徒能乐其乐于今日又将使后之人慕其贤而知其所以乐夫天者然也于乎人孰无父母无兄弟也而百嵗之内其盛衰欣戚死生存亾可感者何限岂能皆如所愿必其俱存而无故者哉余氏世笃庆烈父作子述克济其羙获于天者既厚则所以垂裕于后昆者讵有涯哉姑以是复于成徳遂书以为记
　　梅雪斋记
　　淦之下防三十里有谢氏刘氏何氏皆名族文雅俊爽之士彬彬辈出而辱交于予者先后相望予至北京之明年有何氏名淮润者自齐鲁而来既相见揖而请曰吾家世居莒洲洲之上幽闲夷旷多佳山水尝构一斋置圗书琴册其中左右环植以梅四时之间惟雪最宜而心又酷好之因以梅雪顔其斋之楣敢丐一言为之记且以自朂焉予惟物之植于天地间莫非春阳以喣之雨露以濡之风霜以収敛之故其萌而为旉枿发而为英华结而为果实皆足以悦人心目而致人之好尚也独梅之于羣卉中又若有异者焉是故不荣于春不实于秋不凋瘁于冬而清姿劲质适有类乎雅操之士则其可好又宜不在于众人而在于士君子也淮润以梅雪名斋可谓好之得其宜者矣予想夫隆冬沍寒万木摧折黄云在空宻雪交下天宇无尘上下一色斋居晃然益清而洁梅粲粲而始花香霏霏而在树回孤根于厚地与六出而争竒淮润焚香静坐歌白雪之章操猗兰之曲神清气和万虑俱息抑不知梅之为雪雪之为梅而我之为梅为雪也虽然君子之有取于物者岂徒然而已哉若渊明之于菊周子之于莲六逸之于竹广平之于梅皆以其有坚贞孤直之操可以比徳以进于道非徒嗜好之而已也淮润励志脩行不挠于物欲不污于尘浊景慕先哲以成其徳以进于道庶防无愧于梅雪而无忝于是斋之名矣淮润勉之尚有以复我哉
　　防泉书舍记
　　廖氏为章贡望族其居之邑曰兴国乡曰衣锦在宋时有讳某者为大学生后登显仕洎归老于家捐私财剏防泉书舍聚宗族乡党之子弟而训之雨雪之朝灯火之夕弦诵之声洋洋乎盈耳厥后嗣续益蕃以盛衣冠爼豆之习诗书仁义之泽蔼如也而其中叶尤攻于郭景纯蔡季通之学累世相承显于江右隂阳家皆师宗之至均卿复以其术见知于朝得膺灵台之任永乐八年予以扈从留寓北京而辱与均卿以乡故相往还间请于予曰均卿上世所建书舍未有记丐一言以记之余谓自三皇五帝以降载之方册若经史诸子天文地理医药卜筮稗官小説之类名虽不同而总谓之书然而经以载道史以记事至于百家之书人亦莫不资之以为用焉予尝观夫古人藏书之多至于汗牛充栋则凡于此又岂有一之不备哉然或有束而不观以来新若手未触之讥者亦比比有焉是可叹也今廖氏书舍所积之富固未可量而其涵泳圣涯嚅哜道味以昭前闻而淑后者亦必有所在若其能博渉地理隂阳之书超取名位以克大其家声斯可谓盛矣视世之儒者寻常摘句占毕竟日至于终其身不得一命者诚有间哉此书舍所以乆存而不壊也均卿尚朂之是为记
　　深州八景记
　　深故兾州之域七国为赵地秦置郡二为上谷钜鹿汉为饶阳县复改置博陵郡隋始置深州取州西故深池为名唐天寳初改深为饶阳郡已复为州后又以其州徙居陆泽五代因之宋熈宁间复徙静安即今之州治是也永乐八年友人萧公伯辰来理其州州之地卑下四面皆缭以深池毎雨潦骤至輙汗漫泛溢至入州壊公宇荡毁民舍弥旬月弗解民甚患之而前守皆因循未有能计虑为久安之谋者公始至乃徧厯其州相地之宜以图之于是去州可三十里曰吴庄广袤爽垲周逥翕聚宜为州以居民且道里甚近便于迁徙而不劳也遂进诸父老而谋之众皆大悦公即日疏闻于朝以永乐十年七月十又六日告其州之人而迁焉凡州之防事廨宇以及夫子之学宫与夫山川社稷之坛壝皆公所经画纎毫之费不以干于民由是政协人和咸适厥居官无烦剧之虑民无劳苦之思公乃得以其暇日与其僚友賔客登临寄眺于山水之间因取其景之胜者有八而名之曰吴庄新市博陵旧治束鹿晴岚凌消暮霭滹沱春涨芜蒌夕照房渊飞燕衡水归鸿遂相与倡和而咏歌焉间为予道其事且命为之记予谓山水泉石之胜燕赏防观之羙非幽人逸士不足以专之茍一为爵禄所縻非其志有所不暇则其迹之有所不能及而又势之有不得为者也独予居北京数年以来幸从属车之后廵厯郊甸徘徊登览仰居庸西山之髙俯桑干易水之深访黄金之台吊涿鹿之野其厌饫于山水之竒胜古人之陈迹亦可谓荣且幸矣若公之莅于是州其职业异于予官守异于予而乃能遐观物外揽竒摭秀摅幽发粹结藻思于烟霞吐竒葩于云汉浩乎无穷超焉自得顾其所遇又有过于予者岂非栁子所谓理达事成而得夫髙明防息之道者欤虽然后有闻公之风欲继其迹以追夫胜逰之羙则非有公之志欤公之所以及夫民者固未易遽至也因公请记其八景并述公为治之槩与其迁州之大略俾来者有所考徴而斯文之幸或因是亦得以贻诸乆逺也
　　贞节堂记
　　吾乡之金滩山水清丽林木秀茂良田沃壤逺近栉比环金滩而居者无虑数十姓其族有刘氏温氏相与皆世婣温自宋元以来衣冠相承子孙之盛盖彬彬焉近时有允恭甫尤豪迈磊落着声乡闾允恭有子一人曰同海今乡贡进士彦登之先人也同海之配龙孺人年十七来归事舅姑极于孝敬允恭甫既没而同海亦相继以逝维时彦登防十嵗其弟彦博才五嵗孺人守节自誓间关劬瘁躬纺绩以给其家勤勤焉教其子底于成立于是孺人益臻于康强而年且六十矣彦登作堂以奉毋名之曰贞节所以昭母之志而崇孝飬也缙绅大夫既为诗以歌咏之以予乡人复来征言为记于乎节义之在人天爵之至贵者也然保而勿失士君子尤或难之况欲责之于妇人女子哉今观孺人所守自嫠居以至于今三十有余年矣始终之际未尝有毫髪亏玷非志于贞节者能之乎易曰恒其徳贞吉传曰临大节而不可夺夫贞则处变而不失乎正节则守志而不二其操斯皆女妇所难能者而孺人赫赫乎如秋霜烈日之不可犯皎皎乎如氷壶玉鉴之无玷诚无愧于为人妇为人母者之道矣虽然孺人之贞节岂惟着之于家推而达之于乡党州闾使凡为女妇者咸取则于斯风俗其有不厚者哉予深嘉孺人志操之羙而又喜孺人有贤子为之显扬故不辞而记之俾昭示将来且以俟他日观民风者有所采取焉
　　省庵记
　　永乐辛丑夏四月予始识庐陵彭敷哲于京师其为人髙迈絶俗有气节不肯翕翕然相附倚与世浮沉通经学古充充乎其有得而沛乎其应之无穷也予甚敬畏焉以为若敷哲者诚无愧于儒者之道矣一日来请曰仆不佞无过人之长窃尝景慕先哲思日反躬自省以期于寡过乃取省字掲诸室间而名之曰省庵葢将以自朂而进于道焉先生幸赐一言以相其志予闻而叹曰至矣哉子之所以名其庵也是可无一言以为告哉惜予不足以知之不足以言之也虽然予尝闻之在易之震曰君子以恐惧修省在书之无逸曰严恭寅畏在诗之抑曰尚不愧于屋漏古之君子未有舍此而为学而所以致省于其身者亦未有出于此数者之外也今夫人之生也自屋漏以至于户庭之外自一身以及乎万事之众何一而非天命之所在茍一念之不省则人伪将杂之一息之不省则私欲将间之若是则天之所以命我者其能保而勿失哉是故君子之于其心也静而未发则省以存之动而将萌则省以察之检之于平居幽独之际而谨之于日用常行之间所以正心修身而尽人道者在此所以克己复礼而存天理者在此所以裁成辅相防天地而賛化育者亦在于此然则君子自脩之要其有大于省者乎今敷哲以文学发身师表郡学笃志厉行务勤修省然犹以为未足而兢兢焉栗栗焉不敢少自暇逸思欲致其力以造乎髙明广逺之域其贤于人也逺矣予忝职禁林日俛焉弗逮方且切切焉以求内省之弗疚视敷哲之力于自治宁不重有所警乎因以是告于敷哲且书以为省庵记
　　寛所记
　　庐陵宋仲寛以才荐仕为淮安满浦坝官尝筑一室于公署之偏而题之曰寛所间来京师属侍读李君时勉来请文为记夫寛者猛之对也为政之道贵于寛猛得宜然太寛则必至于纵太猛则必至于残苛二者固常相济而后设施举措皆不失其当焉今仲寛专以寛为务无乃失于一偏乎仲寛之意予有以知之矣葢其职实司官府漕运以暨商贾舟船之役而国家建都北京淮安为水道之冲凡四方舟楫往来绵亘聨络逺近相望而其役者皆淮甸之民夙夜勤劳以供所事茍非寛以抚之则未免渉于驱廹束缚而不得其情矣又安能使其人乐于趋事而不至于怨咨哉仲寛之居此优防暇裕不烦不亟承上驭下无稽缓之责有疏通之利民不知劳而事易以集者非得之于寛乎昔人有闭户自责蒲鞭示辱者皆为政之寛者以取効也岂必在于猛乎惜夫仲寛位秩卑下独未得大用于时以展其政事之才耳虽然仲寛报政天官行将登于显融以有民社之托其于为治之道他日尚有足征焉
　　卧雪图记
　　予外弟袁孟卓尝命善画者写袁安卧雪图装潢成巻持以求予记按史安字劭公少甚贫其居洛阳尝值天大雪洛阳令访之安闭门僵卧不出令为除雪入户见之安曰今大雪人多冻馁岂宜千人耶令贤之举孝亷厯官至河南尹迁司空复改司徒其后四世皆居三公夫安以防洁介特之操受知于令卒防荐辟为汉名臣显荣盛大延于数世天下后世莫不景仰而企慕之况其后裔之贤宁不有所感发而兴起者乎孟卓读书励学安贫乐道希古人之髙节慕先世之流风乃以其意着之于图复求予言以自朂则其志趣之超异操守之严洁所以期致于髙逺而不肯以凡近自居者于此可见矣虽然善学人不以其迹以其心则今之图者乃其迹耳若以心而言则虽炎风酷日常若六花之飘积而干谒之私未尝少萌于方寸此其志岂不与安为一哉孟轲氏有云人惟有不为也而后可以有为观孟卓之所志如此则其他日所造诣者又乌可量乎诗曰无念尔祖聿修厥徳又曰髙山仰止景行行止孟卓其尚朂之将见征书贲门蹑青云而登要津者有日矣姑书此以俟
　　乐善堂记
　　人之所乐众矣都富贵者乐舆马服御之羙处闲旷者乐烟霞泉石之秀居贾贩者乐珍寳竒玩货财之盛是皆常人之同情其所寓虽异为乐一也若夫脱然于物欲之私而知善之可乐者岂不为君子之所嘉羙欤盖彼之所乐惟娱心志悦耳目欲以取适于一时此之所乐必从容于礼法周旋乎道义欲以贻谋于永久然取适于一时者毎易贻谋于永久者恒难宜乎善之乐者鲜焉乡友萧子良世居邑之花坑其地幽旷而廻合环左右泉石清丽树林秀宻云岚苍翠巻舒朝夕耕有良田可以収稻秫种有嘉圃可以取蔬茹畜有牛羊鸡犬可以给賔亲故自其祖父以来恒以农为业而敦实务善尤为乡闾所称道洪武中子良始以材谞出仕于时初授陜之兰县大使继授广东之象江镇巡检所至称其职今年夏秩满上京师屡过予道故旧间复请记其所谓乐善堂者予辞不获因告之曰天下之道二善与恶而已矣善者天命所赋之本然恶者物欲所生之邪秽也是以人之常性莫不有善而无恶其情莫不好善而恶恶但为气禀所拘物欲所蔽而所谓天命之本然者有不得而着矣君子知其然必加以克治之功兢兢焉勤勤焉日求造夫至善之域而后天理可复私欲可胜心广体胖无毫髪之累表里澄彻无纎芥之系周旋俯仰之间出入起居之际优防暇裕无往而不得此其乐果何如哉世之人汨没于卑汚茍贱之中既不知善之当脩又焉能知善之可好而乐之于乎此子良之志为可嘉也虽然子良以是名堂将恶夫世之人所乐而故异之耶抑将因其名而履其实耶子良曰予非恶彼之乐而逺之是有命焉不可幸而致也予之志惧夫日用事为之际或一言之戾乎道一事之乖其宜则人欲日滋天理日消而所谓善者或防乎息矣且昔人有云为善最乐故掲之楣间以示规葢将徇名以求实非恶乎世人之所乐而异之也予闻君子与人为善子良之意善矣遂书以为记
　　金川八景记
　　吾家去金溪仅半舍许溪之上室居鳞次良畴沃壤星罗棊布水光映带莹若澄练冈峦回抱风景清淑余自幼时慕金溪之胜与张君子仪为防年友子仪齿少长于余而聪明博达抱负竒气洪武庚午以明经举进士于乡得典教莆田后复教授成都既而以外艰去官家居优防因得以穷幽阅胜乃目其所居为八景属善画者绘为图士夫皆咏歌之今年服除上吏部因过余征言以弁首简观其二石壁立秀隠云霄俯瞰下流如削苍玉则双简朝天也三石连峙错落断续絶顶倚空圎若华星则三台贯日也长出特立枝干屈铁緑隂下覆六月无暑则孤松擎葢也修竹猗猗森若玉立天风时至音响锵然则千篁戛玉也四山逶迤涧壑盘纡长林深池景物幽丽则螺峰旧隐也老树千章凌厉霜雪繁隂四布仰不见天则乔木清隂也逺近诸山空翠晻霭旌旗飞翻万马并驰则羣峰耸翠也二水横前势若玉玦波光乍澄膏停黛滀则双溪环碧也八者既备金溪之胜尽之于戯天壤之内山水林壑之羙可好者何限然必遭遇其人而后可以传述无穷不然亦徒为风雨闲旷之乡而已有若金川八景之胜自有天地以来固自若也茍不遇子仪而品题之亦将韬竒秘异于数千载之下尚得以见称于世而为骚人墨客之所取哉然则金溪亦得所遇而可传于后矣俟子仪他日宦成致政余亦卸事南还尚得同防溪上周览八景之胜与賔客故人酣歌叹咏以乐夫太平之盛斯时也当与子仪一赋之是为记














　　金文靖集巻八
　　钦定四库全书
　　金文靖集巻九
　　明　金防孜　撰
　　碑铭
　　明故荣禄大夫后军都督府同知陈公赠奉天靖难推诚宣力武臣特进荣禄大夫右柱国追封泾国公谥襄敏神道碑铭
　　公讳亨字某姓陈氏鳯阳夀州人生而竒伟有大志元季为扬州万户时太祖髙皇帝龙兴濠梁嵗丁酉遂仗筞叩军门上谒髙皇帝竒之选为铁甲长从大将常公征泰州破张士诚军获乘马而还戊戌冬从车驾攻婺州防其月城防阵先登有银器金币之赐由是以骁勇闻遂从定淛东诸郡洎征安庆大平髙邮皆效劳绩壬寅春天兵攻陈友谅于鄱阳公以功擢铁甲百户癸卯再举师次湖口公言于主帅曰陈氏兵多土人熟于水道今方秋湖水尚盛中多滩碛或为所诱则我舟胶浅难可以逞莫若募其土人潜遣小舟察其浅深险易量势而进斯可济也主帅用其言以闻如其计遂大败陈友谅兵甲辰实授天筞卫管军百户随大将定江北诸郡县吴元年以平淛西取苏州功陞昆山卫千户阶武徳将军继从丞相徐公北定中原取东昌公副指挥常某守之值元兵数万猝至城下众仓皇失措公曰敌众甚锐利在速战难与争锋当以计破之于是坚壁不与战越二日公先以兵数百诱之敌见人寡悉力来攻公与常率大军奋击且出竒兵邀之敌遂败追奔至棠邑僵尸载路获人马辎重无算公亦身被十数创已而徐公复选公攻元都克之追元兵出塞而还遂从定幽燕诸城未下者洪武己酉调守大同攻王保保魏伯章俱有功已又征和林应州天城白登甲寅破詹童军生禽伪官刘平章乙卯擢燕山左卫指挥佥事是后屡征迤北辽阳破灭营帐绥辑降附威声逺着戊辰冬以公守御邉陲久效劳绩特陞骠骑将军北平行都司都指挥使追封其二代公感上知遇益以边务为任功烈之茂一时边将罕与为俪嵗戊寅陞后军都督佥事仍掌行都司事己卯太宗文皇帝举兵清内难至大宁得公召见军门赐坐亲酌巵酒劳之问以安社稷计公奏对称防乃曰天以卿授吾其遂成吾志于是命公为五军总兵官南进至郑村埧首与敌遇即摧败之从攻广昌蔚州大同诸郡无不克防庚辰夏四月战白沟河下济南茂建竒筞敌闻公名不战自退勑书褒谕陞都督同知未防公婴疾在营文皇忧念不置昼遣中使络绎往问夜则就营察视安否医药饮食皆出上赐疾笃命还北京文皇寻亦旋师亲幸其第临问者二公独以用贤厚赏为劝文皇嘉纳之遂以其年十月七日卒于正寝讣闻悼恸不胜遣官谕祭者七丧葬之费悉出内帑以年月日北京宛平县某乡之原文皇既登大宝録序前劳定议赠公奉天靖难推诚宣力武臣特进荣禄大夫右柱国追封泾国公谥襄敏公之曽大父讳万大父讳福父讳叅皆赠泾国公曽祖妣【阙】氏祖妣张氏母秦氏妻韩氏皆赠泾国夫人公享年六十有九子男三人忠府军卫指挥使先卒次恭今后军都督府都督镇守鳯阳次懋今太保宁阳侯佩征西将军印总兵镇守宁夏孙男【阙】人纪羽林卫指挥使昭【阙】勲卫余皆幼孙女【阙】人长应城伯孙某次太宗妃次幼在室曽孙男【阙】人状称公为将四十年未尝杀一无辜妄取一财色他将或多以杀戮为功横取子女玉帛公輙语之曰好生恶死人人所同奚忍彼之命为己功耶父子夫妇人伦至重又奚忍独人之父鳏人之夫而掩有其妻子耶于是闻公言而化者甚众呜呼若公者其仿古良将肯多让哉宜其厯事二圣生都髙爵没受大封泽流后益显而盛则天之报施于公者可谓厚矣太保公以公之神道未有刻词乃以公事行命其子勲卫昭来请铭遂为之铭曰烈烈陈公虎臣之杰昔事太祖佐兴皇业从征四方如霆如雷无敌不破无坚不摧洎任边阃劳勤益至绥辑降附宣昭徳意威驰沙漠风尘肃清勲在盟府忠着朝廷继事太宗内难是靖宣力效谋屡战屡胜大功垂成公疾弗支公进谠言忠诚不衰宸衷兴悼遽失名将九原追锡实天所相煌煌宠命侈昭崇封翼翼泾国列爵上公名显于躬庆流后嗣锡圭儋爵惟公有子惟国有臣为国桢干本公之仁公仁何以不妄杀戮不事俘虏不寳金玉斯实公仁格彼穹旻昭兹锡类以大厥闻峩峩丰碑用扬勲徳与国始终永世无极
　　追封夏国武毅公祠堂之碑
　　永乐十二年夏五月丁酉奉天翊运推诚宣力武臣特进荣禄大夫柱国后军都督府右都督镇逺侯顾公薨于贵州时年八十有五秋八月讣闻京师天子辍视朝遣行人李鉴往祭之诏定谥议追封夏国公谥武毅明年春二月公之子勇孙兴祖自贵州入谢兴祖祗承恩命袭封镇逺侯爵既而泣告于予曰先祖久镇西陲义行信孚邉人尝愿立生祠天子可之今不幸倾逝将树碑于祠以着先烈请为文刻之以昭示后世余弗获辞遂叙次其平生功业如左公讳成字景昭其先湘潭人祖父皆善武艺尝往来江淮间因寓江都遂家焉曾祖百四祖千二父万一三世皆追封镇逺侯其配皆追封夫人公以至顺庚午十二月十六日生于江都之笟篱湾自幼机警异常儿既长渉猎书史姿貎魁伟有膂力善习水骑射尝泛舟北游元都夜有盗十数持刄抵其舟众皆骇愕失措公独率六人击走之元季羣雄并起张士诚僣号泰州公知其无足为闻太祖髙皇帝自和州渡江克太平诸郡行阵整肃所至市不易肆公自扬州归附从元帅至镇江公与勇士十二人奋战直抵城下无敢当其锋者防日暮守将集众执缚至江上已戮十一人公奋起蹴执刃者仆之以身转至水次适遇橜舟者投以斧公得斧絶其缚乃泝江而上遇舟师桑院判因语众曰镇江无战士可破也众从之攻其城克之青军据扬州公以母故请往说之使降既至主帅置酒议不协将公公觉之独托更衣去微服出城载母驰归其从者皆被脔矣已而从中山武宁王徐公攻常州宁国江隂克之败陈友谅兵于龙湾每战皆有俘获甲辰从征武昌擒伪汉主理授鳯翔卫百户乙已从开平忠武王取襄阳克泰州留守兴化丙午攻浙西破旧舘取湖州进围伪吴张士诚于姑蘓吴元年秋九月下之公最有功陞金吾卫副千户尝扈车驾自汴梁还御舟胶浅篙师集力不得发公即解衣入水以背负舟大呼舟随脱以行即日授坚城卫指挥佥事其攻信阳唐州所俘妇女以百计悉访其亲还之自平蜀之后调贵州卫嵗丙辰蛮人作乱公率兵连嵗攻破瓮揑洛邦红边乖西等寨斩获无算降土酋王万全贼首龙小思走死蛮人自是闻公名皆心胆震掉目公为顾老虎辛酉从頴侯传友徳征云南眀年克普定诸蛮之地皆平太祖皇帝遣中使驰赐衣金带陞普定卫指挥使自甲子至辛未凡八年数受命讨阿黒螺蛳尾洒龙山诸蛮贼悉破斩之壬申夏五月入朝宴赏甚厚陞镇国将军贵州都指挥同知未防复征诸蛮有功丙子陞骠骑将军右军都督府都督佥事冬十一月承制充总兵官佩征南将军印五开诸洞蛮獠之弗顺者连战勦捕之杀获殆尽其输诚归欵者輙抚绥之蛮人帖服丁丑还京师己卯皇上提兵肃清内难所至皆望风欵附公知天命所在自真定挺身来归遂承命守北京竭诚尽力昼夜不怠凢备御攻战莫不有法庚辰陞后军都督府同知辛巳陞右都督壬午夏六月内难既平秋九月论功行赏公列侯封食禄千五百石加赐白金防币颁锡诰命铁劵仍以其孙兴祖袭普定卫指挥使冬十月公出镇贵州初公还京师蛮人谓公弗复至时相聚出没剽掠邉卫弗能禁比公再至有被拘者公纵遣之俾谕诸酋以复来之意未防皆相率来见公抚辑之且宣布朝廷威徳邉人遂安戊子夏六月上念公久处于外特驿召还京赏劳有加秋八月复回贵州时蛮冦背叛公遣其子贵州卫指挥同知勇领兵勦絶之其后累征诸酋为冦者擒杀贼首苖普亮王忠杨再智等送京师甲午夏四月还军贵州公在军中得疾有命遣医士陈汝正往治之五月疾加剧遂终于镇夫人彭氏子男八人长统任普定卫指挥使先卒次铣次铨次锐并卒于难次勇今为贵州卫指挥同知次亮次三胜保先卒次源女七人徳瑛徳瑜徳善徳柔徳琬徳贞俱适显官孙男七人曰再兴曰兴祖袭爵镇逺矦曰旺兴曰长夀曰福夀曰普忠曰普得曽孙二人重兴永兴犹子瞻为蜀府仪賔公性雄勇有胆畧能料胜制敌出师攻战必获万全虽骁勇强冦莫敢撄其锋者蛮夷慑服邉人用康此其功徳彰彰较着有不可掩礼曰有功徳于民则祀之则在公宜有祠庙以享祀于无穷古者庙必有丽牲之石以载烈志勲昭示万世是宜叙公之盛烈且为诗刻之俾嵗时荐献于祠下者歌祀公其词曰　天眷皇明肇造区夏羣雄虎吞蹀血四野于穆大祖显命在躬壮士如云歘其承风公时锐然奋其膂力仗剑来归横行八极东征西讨刬锐摧坚捐躯贾勇莫之或先羣雄既殄万方底平锡公爵禄光被恩荣爰托腹心委以重镇用缉蛮人俾安俾顺大祖賔天内难既作皇上提兵将除巨恶公知天命率先效义乃畀城守托为心膂昼夜备御运筹决谋圣皇南征后顾无忧奸凶既剪宗祖载安论功锡赏防命攸颁貂蝉玉带侯国是封荣及先世光耀显融公遄受命往镇西鄙摧强抚顺疆埸攸理西人畏公公善用兵不威而慑不令而行靖逺绥邉有功赫赫匪惟有功而又有徳西人懐公何以报之兰馨在登享祀无期
　　赠骠骑将军中军都督府佥事李公墓碑铭
　　仁宗皇帝莅阼之初诞布恩典凡在廷文武羣臣乆劳于国者皆进以禄秩赐之诰命且封赠其祖父母父母并妻如制所以励臣子以忠而劝天下以孝者也维时湖广都指挥使李英获陞骠骑将军中军都督府都督佥事其大父秉臣父通亦俱赠骠骑将军中军都督府都督佥事祖妣刘氏妣张氏及其配髙氏皆封赠夫人英念其父尝以劳力立功先朝所以致今日之显贵者其来有自乃具状其功实来请铭立碑墓隧以为后来不朽之托予既诺之遂按状而序之曰公讳通姓李氏其先济南武定州人世业农以长厚闻于乡公自幼骁勇不羣知书通大义稍长奋然有立志出入里闬未尝为侪辈屈耆老见者皆壮之年二十来归太祖髙皇帝籍行伍屡从大将军收山东诸郡遂得长十夫既又从征应昌征西蜀征和林征大石崖捕纳克楚鼐尔布哈等陞长五十夫未防连出塞捕敌至诺延鄂诺河黒松林之地而还及太宗皇帝举兵靖难首从诸将扈驾克蓟州遵化宻云诸处陞百户经从援永平克大宁胜敌于郑村埧陞副千户已又从征广昌蔚州至大同疾作乃以英领其职英时年二十余公解所佩刀授之曰此正建立功名之秋汝能奋力以继吾志吾即死无憾矣逾数月遂终于大兴县之蓬莱坊实公寓所也生元至正丁亥月日享年五十有四其配即夫人张氏子男三人长即英公殁后由正千户陞指挥同知转指挥使以从征北敌由都指挥佥事陞都指挥使特恩进都督佥事次【阙】次【阙】孙男六人女五人以年月日葬望京乡徳胜闗之东原公为人卓荦竒伟不事生业居家孝事二亲友爱其兄弟结交重然诺轻财尚义好济人之急及居戎行益以忠义自励遇战阵奋躯贾勇未尝有怯志始终勤劳逾三十年未尝龃龉不得意使天假之年以待圣天子论功报赏之日则公爵位所至其可量耶虽然公虽未获尽展其能而有子如英者克绍前烈奋忠竭劳以佐成靖难之勲累加显秩厯跻督府而公卒膺宠赠光贲泉壤是则天之所以报施于公者岂偶然哉是宜铭以贻于其后铭曰　于惟李氏徳善繇先譬彼木水厥有夲源惟公世家实夲东土奋起即戎来归太祖北伐南征作长百夫屡斮残敌荷戈长驱逮我太宗举义靖难公奋厥勇千夫之冠烈若熊罴驾驭云风胡止中道以遏其逢卓哉令子踵继前武时维鹰扬受知帝所至于仁宗笃念旧劳督府追荣用锡显褒峩峩东原惟公所藏松栢桓桓雨露所降惟公不朽载此铭文尚贻后人其庆永存
　　故都御史兼詹事府詹事致仕向公神道碑铭
　　故都御史兼詹事府詹事致仕向公既殁之逾年其子可观自家匍匐走六千里至京师既入谢即衰绖踵门泣告予曰先人既葬而墓隧之碑未立大惧无以为不朽圗惟阁下之哀之而赐一言则不肖孤兄弟没齿不敢防予辱与君逰幸同乡又同官于朝谊不容辞则许而诺之乃取其乡人包彦孝所为状序而铭之曰公讳寳字克忠姓向氏别号踈庵其先河南之开封人宋仆射文简公之十五世孙也文简四世孙蔚尝扈跸从宋髙宗南渡子水性仕孝宗累官大中大夫封魏国公赠少师魏国生任煜官朝奉大夫朝奉生公道为临川县丞娶进贤许氏遂以朝奉其邑润安因家焉自是为进贤人祖云翔父允恭公贵皆赠资善大夫都察院右都御史兼詹事府詹事祖妣张氏母熊氏皆赠夫人公资性頴异五嵗能诵孝经七嵗通四书章句过目不防稍长肄业邑庠教谕丁之翰授以书经甚见器重尝从友人假通鉴纲目七日即遣还之间举以问答之如响洪武甲子科举复行遂以书经荐于乡明年登进士第观政于都督府丙寅授库部试员外郎丁卯实授职方员外郎阶奉议大夫壬申丁外艰明年诏起复仍前职丁丑秋满陞通政使以不善奏对力辞改应天府尹阶嘉议大夫戊寅坐事谪广西苍梧甲申太宗文皇帝入正大统复公前职己丑以谴逮狱宪防庚寅冬左迁两淮都转运塩判官未防复颂系南京乙未春宥复前职命督运粮饷并总督淮安诸郡漕运材木甲辰秋八月仁宗皇帝即位驿召还朝上方欲擢用公适交趾缺按察使吏部首以公为奏上未许之遂以为都察院左佥都御史翊日入谢陞右都御史阶资善大夫未防复命兼詹事府詹事特赐楮币羊酒公虽屡见挫折而志于有为到官不数日即条陈八事以进其一曰録用勲旧二曰设置諌官三曰选举贤材四曰简练将帅五曰贵重有司六曰考覈吏员七曰监生资格八曰流通钞法其言皆恳切有裨于时政者上命次第行之今上皇帝即位之初以南京都察院缺人特命公往莅焉宣徳戊申夏秩满入觐公时以婴疾艰于拜跽上念其老特赐勑令致仕归其乡然自是疾益加剧遂以八月四日卒于南京之官舍讣闻上悼叹之特遣使赐祭命官给舟还其丧复命有司治祠坟以其年十二月丁酉润安九世祖朝奉公之茔公生元至正丙午六月九日至是享年六十有三娶罗氏封夫人子男五长刘孙早卒次可观可防可靓可寛女四长适陈子宁次适吴叔荣余在室孙男一以复女二呜呼公为人清介公方厯事四朝逾四十年初居库部职方时公牍日累千百次第剖析无所停滞众皆推其勤慎及为京尹岂弟防明兴学育才恒加督励抚善摧恶强暴悚慑公庭肃清终日不闻鞭棰民皆感服及居宪台振举纪纲以徳济威严而不苛士论多之屡遭黜斥辞气浩然未尝少屈所至輙开舘延士觞咏赋诗未尝以夷险易志故其防厉端确之行终始如一日性至孝尝以禄不逮亲为歉时祭忌日悲泣如初防奉继母不违其志抚诸弟友爱切至处乡里恂恂自下交友朋恭谨谦抑久而益防平居言不及货财不茍取与防食水饮自处泊如其学博究经史百氏为文章有理致诗雅健可爱有踈庵日槀若干巻学者称之为踈庵先生云铭曰　猗欤向氏文简之裔魏国继之益显其世逮于朝奉实南昌公绍厥绪阀阅煌煌公年弱冠名荐南宫祗事列圣太祖太宗洎于仁考厯跻显融敭践中外有声沨沨公在官守执勤秉恭寛恵爱人防于痯恫公有言责励其清忠不挠不激雅度雍容公志之防操履之坚夷险一致随遇而安公老致仕始终克全公殁有荣无憾九原士论所归如公有防匪公之能惟徳之比匪惟有徳而又有子圗其不朽属铭太史最行琢词揭石墓道后千百年其永有耀赠奉直大夫兵部职方贠外郎周府君墓碑铭
　　圣朝重褒嘉之典在廷羣臣治职优最者秩满获承恩命贵显其亲士生斯世可谓幸矣然其间父子同居朝着膺褒典者殆不多见惟兵部职方贠外郎周君岐鳯暨其子翰林编修叙一时先后均受诰勑玉玺龙章宠贲三世存没増辉士论荣之是虽其父子才贤之致必其先人厚徳之积也不然何遭遇之盛若此哉已而岐鳯君以其先君子赠奉直大夫兵部职方贠外郎彬彬府君墓碑为请且曰国家定制五品以上得立碑先君子幸蒙恩追赠秩列大夫于立碑为称将求文二通一置诸祠堂以属今少傅东里杨公一植诸墓道以属予幸不靳而赐之言君防念其亲思彰显之者至矣予曷敢辞谨按状而叙次之彬彬讳观字子賔乡人尊称之曰彬彬其先唐长庆中自庐陵乌东迁今吉水泥田髙祖应龙在宋以文学显名曽伯祖京孙仕直寳谟阁曽祖岳咸淳进士祖厚父元瑞领元统乡举彬彬幼以父命后其伯父鳌溪书院山长闻孙少侍鳌溪防学宦所业成值元末兵起未及试用尝避乱山谷季父有立丧殡殓无具众将弃之独仰天恸哭穴地以负土成坟然后去从父中立避地防村父子相继死于疫无所归众畏疫不敢往即日驰赴葬之卒无恙事鳌溪极谨其婴疾忧形顔色夙夜侍汤药无少怠及卒哀毁逾礼乡党以孝称之中遇时平家产荡析未复一不以有无介意惟延师教子孜孜弗倦客至焚香防茗谈论古今泊如也间约同志遨逰湖海以适其趣尝在广以数千缗贷广州之贫民防水寨兵作乱焚掠无遗他日不能偿同侣假声势榜笞其民逋索负甚急彬彬止之曰兹行命也诸君幸思之毋尔为也同侣不听彬彬曰吾宁忍此耶悉取其劵焚之未防同侣果有暴死逆旅中者广南有驿舍相传有怪物居之至者輙死彬彬不信止宿其间独无恙已而询昔有商人殒于非命瘗垣下者乃収其遗骸改葬之怪遂息行旅安寝焉洪武中岐鳯司训桐城奉迎就飬逾年以疾终配李氏同里谷平名族事姑相攸孝敬无违礼先彬彬廿有四年卒今赠宜人初李宜人其乡小西湖洪武丁丑九月十三日合葬于今周岭沙山之原丙向子男四长即岐鳯仕厯中外几四十年次梧鳯翔鳯李宜人出也其季仪鳯刘氏出少命育于其从弟子霖孙男五长勉次即叙今陞侍读次崇显宣女四予子麒庐州府学训导彭埙李能恂郭迪鉴其婿也曽孙男十女八呜呼予观彬彬之徳悯人之难宁甘贫弃劵不忍责偿仁也丧乱奔窜之中不避艰险克襄季父事义也尽心所后生事死哀孝也不畏疫而殓瘗骨肉之亲不信邪而息积年之怪勇也秉此四徳加之以寛裕恬退之心则其所积可知矣夫有徳者必有后彬彬生虽啬其所蕴不见诸设施既有子有孙显融光大如此卒之其身没被褒宠垂光后裔天之报施有徳岂不可征哉是宜树碑墓道昭示无穷焉铭曰　天有明徴食报惟徳皇有嘉锡褒显在绩匪绩之崇繄徳之隆逮其子孙被乎厥躬猗欤彬彬蓄徳未用其徳伊何仁义孝勇他人不足已则有余时方竞进我独闲居其心休休其徳硕硕不忮不求泊焉安适维躬不有维天寔亲绵绵庆泽施厥后人显允令子名剔朝着忠勤既殚茂绩亦庶皇降宠命紫诰褒扬龙章玉玺煜乎辉煌职方之荣大夫之贵恩覃防漠光照来裔峩峩周岭沙山之原鬱鬱松楸翳彼丘坟纪徳有碑穹崇赫奕髙风千载过者必式
　　周氏祖茔碑
　　周氏居吉之吉水以族望于江乡曰泥田里其先盖自庐陵乌东徙也始徙之祖四承事讳某号沂濵其配为叶氏夫人俱泥田里二茔相去不三百歩子孙之众不啻千亿以世计之凡廿有四矣皆是祖之所自出也何其盛哉岂非其积徳之厚不在其身在其后人耶则为其后人者于厥祖之徳当何如而致念于二茔之封壤又当何如而尽培防之诚兴敬恭之心哉予闻其先厯五代宋元供祀有田圑拜有礼元季兵燹遂废不讲后人昧厥所自者乃有作室于沂滨墓前有窃于叶夫人墓中其贤者虽知其非痛愤之而力不能止也因循既乆毁削日甚宣徳纪元来其裔孙宗坦叔昭仲升士逵辈家居者倡族人白其故于郡邑既不可改时简功叙寔聮官禁掖又相与言之朝始克复其旧宗坦谓斯举之不易能惧来者之或难喻事白之日与予道契阔外即以祖茔碑文见属予嘉其意诺之不敢辞焉惟人之有祖犹水木之有源本也水无源则流竭木无本则枝瘁人防祖则世衰一理势之自然耳是故江河之大其发源深焉松柏之茂其培根固焉名门世族之家显盛相承其祖徳厚焉无间知愚贤不肖所共悉也而乃有不能然者则失其本心胶于物诱可知矣乌足道哉周族居泥田逾六百年衣冠诗礼代不乏人国朝数十年间赫然著称中外予耳目之所逮者难以枚举虽其祖宗徳泽悠逺亦其后之人克绍述以绵延之也则祖茔之复固其分内事安得而不留意哉予既嘉之而尤有感焉昔召伯治政有遗爱于民以尝息于甘棠之下人不忍伐诗人歌之曰蔽芾甘棠勿剪勿伐召伯所茇又曰勿剪勿败召伯所憩甚言思慕之切而不忍伤也夫以贤臣过化之地人思其徳草木微物尚不忍加害况祖宗体魄所藏吾身所自出徳泽所垂裕者而忍毁灭之乎此贤子孙思木本水源之义而欲培濬其世业庆泽者所宜防然有动于中而正其失也然则今日宗坦暨诸族人之致念厥祖至矣自兹以往一抔之壤一拱把之材环于二茔者凛焉敬恭培防惟恐伤之俾封域益髙宰木益茂吾见周宗之盛继继绳绳虽百世可也后之人尚其戒之念之宗坦既没之明年时简功叙复以斯文为请遂累书之俾归刻诸石并系之诗曰有周之居泥田名宗簮绂辉蝉聨祖茔二封峙穹然
　　唐宋迄今六百年谁其毁者昧本源匡复赖尔后多贤积仁累行开必先继志述事期无愆山川形胜丽且偏重封草树鬱防芊斯文照耀琼瑶镌来者敬恭毋忽旃孙子绵绵百世传
　　赠奉议大夫刑部郎中郭公尚礼墓碑铭
　　洪熈改元之初朝廷推恩羣臣封赠其祖父母父母如制于是刑部郎中郭君鼎贞蒙恩赠其父尚礼为奉议大夫刑部福建清吏司郎中母朱氏为宜人鼎贞将树碑于公墓来谒文刻石忆予尝表公之阡盖已二十年今鼎贞圗昭宠命于无穷也故不得以复出辞乃序而为铭公讳如字尚礼姓郭氏唐汾阳忠武王二十五世孙六世祖朝散大夫讳弥约始由吉水徙淦之东梅五世祖讳份中进士第官终岳州四世祖讳防通直郎平海节度推官曽祖讳圣舆贺州司户祖讳龙元初中童科免举父讳季端博雅有文以隠徳终母杨氏忠襄公五世孙公资质秀整脩眉广颡臞然玉洁方弱龄父母俱亾依于外氏稍长就室刘氏元季兵兴挈家避地洪都皇明混一区宇将归寻桑梓而故庐悉燬于兵复往依所亲曽公得之已而叹曰人皆有祖宗吾岂可仆仆鼾睡他人榻而遂防所本哉刻日归东梅葺祠宇脩坟墓収聚宗族拯防邻里急困乏抚孤惸兴废举坠惟日汲汲久之先庐故壤咸复于旧始得宴休山林延师教子以斥去尘虑因辟一斋环植以梅置圗史其中扁之曰梅雪朋游来过輙与觞咏从容其乐裕如也晩年以二子恒贞益贞相继卒恒悒悒懐抱间一日过子壻庐陵周宗文家得疾舁归不移时遂卒时洪武乙亥十一月十有九日也享春秋七十有八以某年某月某日葬里稠陂先茔之次初娶刘氏女一人壻即宗文继室朱氏生一男即象字鼎贞由胄监中永乐辛夘京闱贡士授刑部主事秩满陞郎中女一人适士人李惟瞻又继廖氏子男二人即恒贞益贞孙男八人曰羙曰持曰迪曰得曰仪曰道曰【阙】曰【阙】孙女三人曽孙男【阙】人于乎公为人性行质直不喜谀侫家居终日肃然无哗处乡里中扃坦夷是非无所偏徇人有不直不诣有司恒取决于公徐出一言咸帖帖感服公荐厯艰虞念先世以诗书起家至老尤不防学于方殁时无一语及他事惟恳恳嘱其子务学无忝前人卒之鼎贞以经术致身显融而公亦获膺宠赠光贲泉壌是则天之所以报施于公者可徴不诬矣为之铭曰　于惟郭氏徳善由先肇彼汾阳其来源源徧于江右胄孔蕃逮至朝散厥声有闻由吉徙淦实开庆门惟公其后卓尔不羣遭时澒洞蒙犯风尘东西流寓备尝苦辛事定来归爰抚桑梓汛扫煨烬乃构堂戺治脩坟墓洁严享祀収聚族姻拯防困匮田庐园池咸复于始乃训于子率厉乡里乃筑斋居列置圗史朋从盍簮觞咏燕嬉臻兹眉夀克享多祉超焉乘化曽何系累翼翼令子是述是继学古入官滋厯年嵗祗蒙恩典追荣先世公被褒锡登以秩位五品之崇大夫之贵琢石刻词式表幽隧云山苍苍江水弥弥瞻思无穷永告来裔
　　绥徳卫指挥阎子能墓碑铭
　　绥徳卫指挥佥事阎公子能既卒之三十年其子陜西都指挥俊惧公平生所累劳伐或久而弗彰则无以昭示后世乃以宁夏儒学教授张所为事行遣一介走京师求予铭将刻石墓道以圗不朽惟阎氏世家宿州之灵壁代有隠徳至公父贵始以文学显于元累官知许州事母夫人李氏公生有竒质材力絶人许州尝竒之曰是子必将以武功大吾门太祖髙皇帝龙飞淮甸公在义兵行阵间从渡江取采石太平攻溧水破陈也先营克升润公皆与有劳勚遣从防政赵某防宣歙时伪汉陈友谅以舟师袭龙湾公进言于赵曰敌今猝至其锋不可当宜乘其登岸未半击之可溃也赵如其言敌果败从下淮北诸郡追奔李左车夺其乘马积功授豹韬卫百户洪武元年大将军北伐诏选将士之勇锐者其麾下公与焉元都平从定大原迤北留守金州坐累谪戍河州公砥节砺操不以夷险介意未几以逐防平西畨功复职岷州卫继改庆阳征庆州征伊玛河捕敌帅纳克楚鼐尔布哈等公皆与调选所向身先士卒无不克防时朝廷防念旧劳将士遂超擢公明威将军绥徳卫指挥佥事寻请老以俊代职初公谪戍时俊生未朞嵗乃以寄育于其友胡青不相闻者二十余年青后为锦衣卫百户俊亦不知阎出也至是青闻其请老来京即以俊畀公公感激悲喜且具其情闻于上召见占对称防遂嗣佥事之职时论荣之公生元至正辛巳月日以建文庚辰二月己夘卒享春秋六十权厝于绥徳郡北之西山永乐癸夘改葬米脂县明黄寨之原公凡五娶张氏李氏王氏游氏陈氏子男三人长即俊李出次仪王出次佐防出女一人壻某孙男七人理瓉琳瑾璪瑛玘于戯公以世家之胄为开国旧人间闗行伍感防风云勲业着于当代威恵洽于藩鄙功成身退考终于家可谓不负其平生矣而后嗣之贤益大而显俊今累官至都指挥厯事三朝出镇邉城屡征漠北擒捕强敌焯着伟绩荐膺赉锡其功业所就尤未易涯涘岂非公余庆之积乎予与俊最故文字之托不可以辞并系之诗曰阎氏之先肇家灵壁华闻垂延代有隠徳施于许州实开前休以文学显厥声弥流继文者武与公克奋从龙云兴际兹昌运南征北伐率先戎行屹若貔虎时维鹰扬屡守邉郡遏乱御侮箙矢櫜弓优防迟暮功成身退嗣子是承宣力积劳益显其名公庆悠久公灵如在委祉垂休其来未艾明黄之阡有穹者碑百尔孙子视此铭诗
　　重修寳台观碑【系铭】
　　距贑东七里许山秀而峻水清而迅居民列阛阓而处者如躔次如棊布如乔林森立如雾滃而云矗信古防福地也五季之乱邑民病于疠祷祠无所验有天台氏以邑之汶山至徳观丘真人之徒曰曹侨年钟居厚者能以其术役鬼物济人人遂迎而致之以祛所病众既康食不忍去二师朝夕则相与即贑江之濆镇市之中背隂而面阳建道院以居之宋治平三年始克迄工名之曰寳台观于时讲道有堂藏经有阁祝禧有殿幽禜有坛于凢门庑寝室庖湢井灶靡不备具元末燬于兵于是向之胜迹鞠为茂草已天朝洪武初道士谢兰石与其徒谢瀛洲慨前规之零落乃相与披荆棘剪芜莱畚瓦砾除椔经工庀财圗复其旧嵗己未正殿及前经楼成辛酉山门成辛未东经堂成癸酉法轮寳藏成己亥前殿左右庑真官祠偕成积二十余年而规模大起几复其旧矣既而兰石瀛洲相继沦逝完羙之任乃诿之丹霞氏焉丹霞瀛洲髙弟子也盖能委心力捐赀财裒施金以建功徳勤勤焉防三十年而前后崇真之殿通明之阁丹霞之洞天清虚之坛法靖朝阳之轩云馔之厨鼓钟之悬延賔集真之所始克就绪其时同志之士若刘道常陈元纲张理刘仲江皆能经营賛理殚力竭虑以相其成于是寳台之伟观岿然一新非复昔时可比矣既落成郡守建阳张珂将为琢石立碑以圗不朽乃命丹霞具兴继颠末来请文于予予尝考之圗志江右山水名天下古防居江右上防际闽广之交扶舆磅礴之气或凝而为层冈融而为洪流散而为人物其竒絶恠古鬱积而不得尽泄者又往往为灵异窟宅若寳台者其天作地藏又所以名江右而最胜以为有道者泄耶观之兰石瀛洲之精勤至道丹霞之葆啬冲虚所以増重门而为山水之光者盖可见矣传曰地因人而胜其斯之谓欤丹霞邑之梅林人字清虚姓桂氏貎清而行洁神闲而志完自少知读儒书及寓迹道流又尽得其师之学曩嵗尝被徴纂修永乐大典及今再领祠事登玉録之坛式能光阐宗风敷賛妙以不坠其教吁信可谓贤也已余既次第其事而序之俾观者有所考徴复为之铭以遗其后之人铭曰　牛斗之墟参井东控瓯际越地镇雄虎头峭防金芙蓉锦屏十二连崆峒章贡之水贯当中势狭江汉俱朝宗寳台福地清淑钟天设地藏神所宫越从五季司祸凶毒流痛结民命穷汶山异人叅化工祛逐鬼物麾苍龙拯垫汛熇扬清风师席攸止民景从琳宫瑶宇禋祀崇谁其燬之元祚终皇明典祀严寅恭规模壮观夙昔同披椔畚砾芟蒿蓬兰石髙士瀛洲翁丹霞绍述志愈攻堂构弗负勤垣墉载丹载艧金碧重楼观突兀摩青空仙轺星槎南北冲掲防秉虑来憧憧农工台背髫龄童晨钟暮鼓粢盛豊它山翠琰新琢砻螭首蟠结趺窿丕示功载昭和衷万年香火皇化隆刻文有光齐景钟凡厥来裔希宗
　　径山南石和尚塔铭
　　蘓之径山寺和尚有曰伯莹号南石者示寂之三年其徒孙妙门述其行为状求铭塔石和尚昆山人李姓生七嵗不茹荤白其父母求出家遂因僧显无外入邑之双江绍隆寺从僧志兴逰年十八乃受具戒肆力于其学凡诸师无常也故遇名僧辄师之若松江南襌海防兰江濋公通宗熙怡皆从之授业故能深于律义而领乎道要籍籍有声于丛林间初海防见而甚爱之尽以所学相授熙怡得之喜曰吾徒有若人吾道不寂寞矣即以为侍司寻升记室未防诸山举以居郡之普门时瑞岩僧恕中由京师还至吴和尚即亲炙之相与讲求居数嵗升于灵岩已而慨念其师既殁且无继之者乃还绍隆兴废举坠凡佛殿僧舍廊庑庐库悉大而新之又思绍隆创基永懐僧铁牛也而永懐久废惧后世莫知所自来遂白于有司请更绍隆为永懐其敦本崇原类如此灵谷僧随庵名重一时非其人弗接闻和尚名即招之与之分门说法苏之万夀寺主席难其人以礼致之既至其徒从之者常百数十人皆一时之名流也而谢归双冮居于北山之后永乐初元朝廷纂脩永乐大典和尚亦被召与其事既归杭之径山举掌僧録司事径山虽杭之名刹然嵗久室宇多至摧圯和尚咸脩而葺之乃慨然叹曰吾病且老其可以复任事乎即日谢事退居于寂照祖塔之左已而又还北山松院一日语其徒曰速促装吾将逺行矣其徒疑有他适诘旦乃无疾而逝盖永乐十六年九月二十一日也年七十四为僧六十七其平生博通禅学然于楞严圎觉二经尤为研精毎授徒輙曰学道当以二经为指南求之坛那之施及辍已资以圎觉略防楞严要解锓梓以传四方又集宋元以来诸名僧行实法语作续集传灯録行于世尤通于儒书故当时名公若国子司业孙公大雅太子少师姚公广孝皆尝与之逰和尚为人性资慈厚持已俭约衣麻食蔬凡有所得悉以营建槖无余赀所处泊如也于乎其学则勤而心无求其道既行而志弗满其行既峻而脩弗怠非有得于襌学者能之乎遂为之铭曰　夙悟秘义由质之羙道存则师无间彼此既博且勤厥进弗已黙契微宻有誉日起乃觉其徒羣昏斯启来从如归水趋曷止载阐法言用广于世形则既寂有垂仪轨爰作铭诗贻厥终始
　　防宁伯李公墓志铭
　　推诚宣力武臣特进荣禄大夫柱国防宁伯李英以所述先考防宁伯之官封事迹一通泣拜请余为铭以志其墓余辞再三不获则为按状而序之曰公讳南哥姓李氏其先世居西夏后有居西宁者遂占籍为西宁人祖讳梅的古考讳管吉禄皆追封防宁伯母公氏赠夫人公姿貎丰伟性质直自幼志气超卓为乡人所推比长颇习武事畨族部落皆信爱之我太祖髙皇帝既定中原薄海内外皆称臣奉贡公逺处西徼独能识察天命率所部来归特授西宁卫管军土官所镇抚其后西宁建卫置官府公屡效劳力招徕西纳诸族先后来朝者不可胜计既又奉命建罕东安定曲先三卫令嵗入马三千余匹至今号金牌马云已而千户析者孙构逆谋祸延于众公独被防无扰复陞卫镇抚阶武徳将军且给公符验但有以无理相加者许驰驿来奏及西纳族指挥板麻领直荅儿千户领真奔协比为恶不守礼度太祖髙皇帝命公禽二人以献特陞指挥佥事阶懐逺将军重加赉赐其后公老退休于家遂以子英代其职英克承公教尽心朝廷屡从太宗皇帝出征北敌累劳陞陜西行都司都指挥佥事今上皇帝莅阼之初复右军左都督公两膺封秩皆如其子又以英封由都督进封防宁伯然公虽耆龄其心拳拳不防朝廷时英奉朝诣京师公匍匐万里备良马方物来贡上嘉其诚优赐银币即遣其西还比至家数月而卒时宣徳五年正月十四日也享春秋九十有三上为感悼特遣中使谕祭且命官司营葬事以某年某月某日西宁之巴州山公娶王氏赠夫人子男二人长英次雄锦衣卫千户女三人长适指挥班贵次适汪福次赘壻薛某孙男三人长文陜西行都指挥使次武次防孙女三人为之铭曰　侃侃李公夙秉忠义来归太祖累效劳勚至于太宗益勤弗替既昌厥家以畀其子子有禄位寔公所致公享其福恩宠荐至冠缨峩峩照耀乡里夀考令终无憾生死公去日逺九原难起最事以铭属于太史巴州之原公藏于此奕世有闻尚告来裔
　　故通政使司古通政黄公墓志铭
　　士之生也尝负四方之志而其仕也或局于才器滞于职守有能乘一传莅一方者鲜矣其能屡出使万里之外宣上威徳震动遐裔俾爵位显于朝名声昭于时而事业垂于其后者盖又鲜焉于今则吾于通政黄公见之当太宗皇帝时天下宁一徳化覃敷薄海内外悉臣悉妾特诏简廷臣才职之优者奉使外畨公时以给事在选寔往西域诸国计程防数万里积十余嵗凡三往返所以宣徳意振国威致夷貊欵服朝贡相望当时称出使之贤者必曰黄公已而以效劳故优逸于家者久之宣徳纪元初交阯蛮夷叛逆遣大将致讨兵连不休天子恻然闵生灵重困乃择人特往抚谕大臣以为言于是擢公通政副礼部侍郎李琦等持节往宥之既至而兵解矣公遂谕以皇上所以闵念元元之意蛮夷知感遂因公等奉表诣阙谢罪朝廷方事经畧曲加寛贷且欲大用公而公竟以疾弗起呜呼惜哉公洪武丙子领乡荐卒业胄监授闽之沙县教谕秩满陞礼科给事中迁通政其为人徳器浑厚直谅有为好学之心惟日孜孜为教官笃于程课论讨不倦生徒多所造就为给事小心慎宻敷奏惟允僚宷咸推敬之出使所厯其政有闗于军民者尝数千余言以闻士论服其忠直其与人交不为厓异一任以诚轻财急义交逰有匮之倾槖周之不计家之有无人益以是贤之公讳骥字致逺世家广西之全州曾祖讳耕云祖讳余庆皆晦迹不仕父文焕任全州训导公生洪武甲子月日殁以宣徳戊申八月二十八日享春秋五十有五娶髙氏元福建平章某之孙子男二人輗軏輗自家奔讣走京师将扶榇归葬于其乡某山之原以公之友户部尚书兼谨身殿太学士陈君伯髙所为状来请铭于戯公之才器学行既卓卓如此而其出使之绩所以宣布威徳播闻于时者又如此士之遭逢若公者盖鲜矣方之史传所称奉使之贤复何多让哉是宜铭无忝铭曰　士之生世有志四方或限于守志鲜克偿惟公奋起学优而仕名扬在廷惟天子使惟天子使宠以皇华宦辙所厯鲸海龙沙声光之昭耀今垂后其身虽死其存不朽公志之卓公行之纯刻铭志幽庶永厥闻
　　礼部郎中萧公伯辰墓志铭
　　宣徳纪元春正月十日礼部祠祭郎中萧公以疾卒于位朝之贤士大夫闻而往吊者累月不絶且相与致赠赙为之殓殡又作为诗歌以哀挽之灵輀南还其贤士大夫又引绋执奠送之于都门之外粤三月乙巳公防抵家初公之殁也其同寅主事陈镛为状公官世行治将求立言君子为之铭以垂不朽至是其孤守成守安泣以授予曰先君既得日月愿有述志诸幽敢请予谓公之行于铭无忝乃为志其墓而铭之曰公姓萧氏讳正字伯辰临江之新淦人曽祖云可祖汉卿父希亮赠奉政大夫礼部祠祭司郎中母龙氏赠宜人公自少力学攻辞章慷慨有大志比长着声州里间洪武辛未乡宿刘伯达等交荐公京师遂以贤良应辟既至即授以八品官赐之冠带命办工部事逾年选署虞部主事未防除贵州安庄卫知事又陞经厯其后以四川佥宪张麒举赴吏部试公水利赋役转输数事陞知直泰州授奉训大夫居数月以内艰去服阕改知深州秩满陞南京礼部祠祭司郎中授奉政大夫洪熙改元之夏四月适一考赐诰命复职复职八阅月而卒享年六十有四始公在工部时朝议以大江多风涛舟楫往来或至倾覆命崇山侯李新总直淛西之民开银墅东垻以通大江则可免风涛之艰公时领夫千人画地计日令甚严然虑役者有勤怠无所劝惩遂计工约夫数期日为地三尺工毕无问蚤莫即令休息于是人争先効力事既易集役又不劳且更逭于罚责以是人知公长于政事及莅安荘首賛卫帅饬邉防辑士卒时训练使习于军容号令又时时廵厯营中劝其生业教之种艺纺织以是人无不给者初白水山有堡多毒疠毎嵗守者染疾疫十七八医莫能疗而议者拘于旧制莫敢有所改公建议曰白水卒千人皆有父母妻子今存者无防若不圗急迁无遗类矣况奉天子命莅守兹土忍坐视其苦而不知防哉众闻知偔然议遂定即日防闻于朝命改筑其堡人甚徳之深为州四面卑下毎嵗淋潦泛溢冲击城垣壊公宇荡毁民舍人甚病之公相地吴家荘髙广可居且去州近便于迁徙乃以其状达督府转闻于朝议允之公大悦遂鸠工集遗材首治防事廨宇建学宫次第营山川社稷坛壝以及市井街巷莫不井然有条工成率其民迁之由是得免于患州傍近有狼伤人弗便出入公斋沐白于城隍诘旦狼毙民舍中又景明村蝗生日渐滋蔓公黙祷于神已乃见羣鸟聚啄之不逾时而尽稼无所伤众皆谓公至诚所感去州若干里有地束圏头至李村毎嵗暴水为患公常于农隙率耆老吏民等修土堤以捍御之民赖以安及秩满还京州人争挽留之拥马首不得进乘夜取便道乃得去及去州人父老无虑数百辈诣阙乞留公不允公既居礼部以祠署职典神祀恒斋戒独处未尝敢自放有暇輙究考故实若郊社宗庙风雨山川及百神之祭其牲酒器币之数升降俯仰之节皆有以识之至于诸司之政欲讲而行者亦常预与公计之公未尝恃此以傲人遇事之来从容酬应未尝以急遽失措人莫不服公之量公器宇凝峻终日敛容端坐如对大賔至与人交际蔼然和气虽久与处不变素性寛和家庭之间未尝出恶声居官务崇俭约清心省事不喜言财利因以清省自号所至喜济人利物有婴疾病患难死亾危急者輙周之无所吝闲居喜吟咏诗五七言简澹可爱今遗藁无所次第皆公手笔也妻宋氏封宜人有淑徳子男四人守成守安守叙守亨予子壻方向学极为公所爱女一人适张敬脩孙男二人演淇孙女六人其葬扬名乡峡源楼背山之原于乎予于公居同乡自为进士官京师始与公相识及予扈从北廵公以服阕听选吏部众推公老成俾偕扈从居数月以急缺守令遂选为深州去京五百里而近嵗时朝觐贺谒幸时与公见见必留数日乃去及后调南京防始疎去年冬予奔太夫人防过金陵幸一防防未久即别别未两月而公卒矣于乎其忍执笔而铭诸然予知公实深非予铭其何以尽交友之谊铭曰　公昔负才蚤出而仕有声冬官能以集事继迁卫幕克賛于理士卒用康以革于弊深有善政屡兴于利毙狼与蝗其迹尤异爰陟春官用典祀祭防清俭约以翊于治方领命书追荣考妣谓可还归贲于桑梓胡遽奄然乘化而逝惟初洎终无愧于位生顺死安实天所畀匪天私公惟徳是视矧又多子以肖以类惟公未亾曷以名世铭以昭之尚永无替
　　故拙存先生曽公叔用墓志铭
　　公讳源字叔用晚号拙存姓曽氏其先夏后少康季子曲烈封于鄫春秋时曰巫仕鲁去邑为曽巫后若干世曰参孔门髙弟弟子卒后封郕国公汉末郕国之十四世孙据耻仕新莾徙家庐陵之吉阳唐中叶讳某徙吉水之上查唐末曰辉仕至银青光禄大夫国子祭酒上柱国又徙邑之睦陂又若干世曰载阳复徙邑之新陂宋至和中析邑之恩江镇置永丰县遂世为永丰人载阳后若干世曰晞顔登景定进士第为军器少监厯监察御史迁兵部侍郎江西安抚制置使改湖南后以仲子徳裕仕元为翰林学士推恩赠朝列大夫骑都尉武城郡伯寔公之曽祖也始自新陂徙今龙潭祖讳巽申初应茂材异等授乐安教谕厯抚贑二路教授进郊祀礼书及卤簿圗拜大乐署丞陞应奉翰林文字同知制诰兼国史院编修号亦轩先生父如珤元末太学生授集贤院司直母周氏宜人有贤行以至正丙戌十一月十四日生公自幼頴悟甫数嵗读书过目輙成诵年十余遭时弗靖侍二亲避兵惟挟书自随邻人有厌其夜读者讽诵不辍自若也宜人殁寓所悲不自胜遂庐墓侧国家平定海宇奉集贤君还故里家故钜族兵燹之余赀贿荡尽公与兄洵弟潜力复旧业洪武初以多赋长万石租公善于催科公私便之集贤君遂得徜徉山水间以乐其乐嵗甲寅以事阖室谪徙钟离集贤君兴兄洵弟潜皆殁公痛甚于防宜人时后以恩例获归其乡即日収三防归葬之公既归以乱离日久恐子弟废其世业延名师儒训切之日复亲督其课业夜分乃止如是者以为常公性寛和与物无忤毎遇士农工贾即随其所业反复教导之不倦人咸敬服之又强记问凡少时所读诸书至老诵之益习尤深易数间言人祸福悉有竒验尝念兄弟早世无嗣以男棨主兄洵后抚弟潜二孤女若已出集贤君殁时庶弟潼尚在幼公教育婚娶如集贤君存日晚节深居罕所接见唯幅巾藜杖逍遥林壑间从賔客一二自娱永乐甲申棨状元及第为翰林修譔迁侍讲陞侍读学士累遣人迎养公不果来嵗庚子八月十九日竟以无疾卒先卒之十五日病暍服药而差后复得微恙医再以药进公曰死生命也何以药为郤之明日晨起汤沐毕具衣冠坐中庭召诸子姓咸在从容语之曰吾年及中夀矣吾行不辱先人矣死不憾日中竟翛然坐逝享年七十有五配张氏新淦人临江府学训导东溟先生淑恭之女克相有道先公卒子男四人昌顺早夭兴即棨也隆名棐亦先卒孙男四人稚秬【阙】　曽孙男一人曰续孙女二人曽孙女四人皆适士族子其一尚在室公卒时棨以扈从留北京闻讣痛絶复苏将归以某年某月某日葬公于某山之原以墓石未有刻乃状其行泣请铭于予呜呼公行应铭不可辞遂按状序而铭之曰　曽氏之兴建邦于鄫去邑氏曽徙封有郕新莾抢攘乃迁庐陵厯唐银青及宋武城为国之桢为时之英以蛰以绳底于元贞亦轩暨兄翰林继荣集贤载馨赫赫厥声维公式承文献攸徴克全于兵乃归圣明弗替弗凌否极而亨惟义惟宁惟徳之行孝友天成家邦寔刑积善庆并令器攸生乃魁大廷乃扬鸿名宠渥荐膺禄飬其迎眷兹岩扄安此暮龄外荣弗矜聊以寓形行修道凝大化是乘佳城嵘嵘以绥厥灵昭兹云仍惟徳之程有如弗凭徴此刻铭
　　亡弟幼孝徴士墓志铭
　　幼孝讳长吾姓金氏予之季弟也其先由厚聚徙里之洪坑复由洪坑徙今之培山曽祖徳明祖仲卿皆笃厚长者好施与乡称善人考守正以文学行谊师表乡闾洪武中司训临江郡庠永乐壬辰春圣天子推恩赠奉直大夫右春坊右谕徳母陈氏赠宜人罗氏封太宜人幼孝以洪武十四年辛酉五月日生卒以永乐十七年己亥二月十七日享年三十有九配刘氏子男四人长辅伯次谅伯观伯绍伯女二人俱适士族以卒之嵗月日葬石荘郑坑从先大夫之兆幼孝既殁辅伯等屡以墓文为请毎一执笔辄为之兴思梗塞而不能言然嵗月逾迈恐终无以尽吾情者则于墓石之文又乌可以已耶乃叙而铭之曰幼孝为人有气岸聪明俊伟卓荦不羁年九嵗先大夫弃背尝从予讲授早夜切切焉思务于学年十四五于论语大学诸书皆能究其指归弱冠授徒乡里有余暇即手不释巻由是博考性理之要益有所得家居笃于孝友事太宜人小心欵曲恒得其欢心事诸兄怡怡然极于友爱处族里亲婣俯仰酬酢有方有节交友朋重然诺宾客过从壶觞笑咏必尽欢乃已平生善笔札操觚染翰绰有思致诗五七言清丽可爱性刚直不为阿徇人有过輙面斥之不少贷遇事剖决是非必揆诸理道人皆服其公尝以所居湫隘乃别构于里之枫林洲自堂寝门庑以及土田畦圃耕种栽艺之务皆井井不紊方落成之逾年而幼孝遽得疾以卒呜呼何天之不可知而命之不可必也如此夫昔洪武壬申予以邑大夫命备员学宫居数嵗忝以明经登进士第列官于朝其时悉以家事付幼孝理之永乐丙戌幼孝来省予京师聚处逾月即别去己丑春予扈从北廵明年春二月复从车驾问罪遐方适幼孝自南来省予比其至而予已出塞数日矣是秋还自漠北始获与幼孝相见再拜劳问悲喜交集幼孝念老母在堂即欲告归予强留之浃旬而后别是后七年之间予往返两京凡数四屡约幼孝来防竟不可得呜呼岂期一旦而遽至永诀耶方幼孝之遘疾也顔色扬扬如平时其兄幼学幼孚连命医以药进逾数日疾加剧幼孝呼家人具纸笔将告以后事众皆惊曰是何言之缪也幼孝曰死生大事人所不免恐疾革不能言矣且言之而不死庸何伤遂力疾条十余事付诸子其言切切焉以教子读书力学为先务且命长子麒曰汝至京见汝父为我道意九原永诀不可复见矣吾诸子幼稚悉以相付他日倘至成立虽九泉之下亦不敢防言讫再拜与母别又再拜与亲戚友朋别遂正襟端坐而逝闻者莫不为之哀痛观此则吾幼孝平生之所存者可得而识矣呜呼予兄弟四人惟幼孝独少幸托先世余防与先大夫教育不陨其世然自念宦防京师二十余年违逺慈侍与骨肉踈隔夙夜悲惋以不得躬定省尽友于之欢遂平生所愿然其间或四五年或七八年犹得与诸弟晤语序契阔若今幼孝之亾则亘古今穷天地不可以复见矣呜呼极天下之痛有如兄弟者乎极天下之哀又有如兄弟者乎故吾于幼孝之亾言有尽而痛无穷泪有尽而哀无穷刻铭坚石庶以摅予之痛泄予之哀而慰幼孝于地下也铭曰　呜呼幼孝质羙而聪明壮负竒气奋发而精英是盖将有为以尽其平生胡天之酷使一旦而夭倾呜呼幼孝生寄死归自古而然命之短长又何足评观子临终其声琅琅不惧不惊诚可谓达天之命而超迈乎常情呜呼幼孝死不可以复生千嵗之后其存不朽尚有徴于斯铭
　　周君子霖墓志铭
　　子霖既卒之廿一年其从子岐鳯惧君之湮没而无传遣其子叙持状走京师来徴铭将以圗于不朽呜呼予于子霖分虽朋友而谊犹骨肉慨念今昔尚忍执笔而铭诸虽然以予知子霖之深则铭之为宜廼按状而叙之曰子霖讳霖姓周氏为吉水望族髙祖应龙曽祖岳俱登宋进士第祖厚父维章居乡以长者称维章生九嵗不省所怙从学季兄有立复事伯兄鳌溪翁于宦元季兵乱避地新淦石洞之髙氏因家焉子霖生于髙氏自为童子时崭然不羣见者莫不以逺大器之及冠从印山伯网罗先生授诗经先生没复从彦通曺先生任丘应祥宋先生学易春秋以家世业书遂从莘耘欧阳先生授尚书年廿余悉通五经之防有司闻其名召补邑庠博士弟子员大肆力于学同辈质疑问难者皆敛袵师事之畧无傲睨矜之色嵗时月朔课试索笔一挥滔滔汨汨如江河之注未尝有所窘束以故上官皆刮目待之而声誉日起究其学之所至盖骎骎乎入于阃奥矣子霖无他兄弟其父母虑其仕进重离忧之念也子霖亦思欲以安其亲乃引身退居于家已而慨然慕子长之逰买舟抵章贡南逾五岭浮广海访古名贤遗迹所至名山大川皆有品题其磊落倜傥之志英迈雄壮之气殆欲凌宇宙驾风云飘飘乎而不可止也奈何命不可知壮逰未遂使吾子霖竟赍志以没呜呼痛哉子霖生庚子七月廿一日没洪武壬申十一月日得年三十有三娶龙氏子霖初未有子以侄仪鳯为嗣后有子一人曰韶鳯孙男一人曰宣孙女一人先是子霖之卒同旅具棺之于胥江官窰之独树下将圗返葬而山川辽邈嵗月迁迈卒莫能归骨于乡后乃从俗具衣冠招魂之今其墓在所居石洞西山之下从髙氏茔也子霖性和易事父母至孝与朋友交久而不衰为人谋尽心竭力不求其报自幼至壮嗜学不倦尤好抄録文字日积月累动盈箧笥而与人论辩亹亹不之尝与予夜卧举河圗洛书及洪范诸说以问余虽槩荅之而子霖反覆论议出人意表余深叹服焉呜呼痛哉今已矣无与共论斯事矣尚忍执笔而为之铭耶铭曰呜呼子霖有学有文也之死不衰其气永存也畀于来世尚亦有闻也
　　宋惟学墓志铭
　　吾淦多大族而柘乡宋氏其一也其先出自丹阳府君哲人之子询仕为袁州刺史因秩满道经新淦至柘乡见其山水秀丽遂家焉询之后凡廿有一世是为处士讳贵祥字惟学而徳昭之孙瑞可之子今进士常之祖考也处士幼孤赖母王氏鞠育教训以底于成性谦谨和易力勤俭不事矫饬笃学好义惟恐弗逮闵穷济匮施与不倦视婚姻死防有弗给者赒防之无少靳家庭之间蔼然礼譲之风尝买舟泝大江逾淮渉泗以至齐鲁之乡南渉衡湘抵陇蜀周厯名山大川揽竒摭秀超焉物表飘飘乎莫知所止也洪武中县尝以耆年举遂一至京师面受太祖髙皇帝圣谕锡以宴劳遣归人莫不荣之处士性至孝当元季考瑞可尝逰荆楚间值兵兴道梗竟客死于外处士夙夜哀感屡往求遗骨归葬不可得由是抱终天之痛毎与人言輙呜咽流涕不能禁闻者莫不为之感激其生元元统丙子十月五日卒则洪武壬午七月八日享年六十有七配刘氏克相内治子男一曰广聪敏强学卓然为后进矜式可谓不忝其家者女一适徳化令刘谧孙男三长即常以易经登永乐戊戌进士第次道次儒俱秀茂有立孙女二曽孙男四曽孙女三以某年某月某日卜扬名乡黄钟之原于乎处士以布衣处乡里恂恂焉务于敦徳行善虽未克显于其躬而流委祉及于子孙况又有若常者以科第发身行将向用于时所至盖未可量也常以父命将为处士立石墓上乃以太守萧公伯辰所为状而求予为铭予于处士乡人也重以常之请故不可以辞遂为之铭曰　由家达乡惟义与仁内蕴弗耀弥笃而淳惟笃惟淳以遗子孙尚其绍之其永有闻
　　袁处士墓志铭
　　袁处士既之十有六年其子吉祥始具其事行来请铭掲诸墓上余与处士同里闬且世有姻好铭岂容辞按状处士讳辛字焕南姓袁氏为汉司徒安之裔世居河洛间至南宋时有顗者仕为雍州都督实安之十四世孙也顗之后九世曰滋为唐吉州刺史终于官子孙遂依吉州而家焉又若干世曰致安者始徙居淦之沙坊世久族大以蕃衣冠相承曽祖邦用祖道俱有乡行考以仁敦朴俭约号半村老人处士羙资容幼頴敏不凡读书力学蚤有立志家居父子兄弟自为师友其时以仁夫妇俱以髙年为乡里所推处士朝夕侍膝下婉愉承顔得其欢心昆季之间友于彬彬庭无间言尤笃意教诸子处族里以和待朋友以诚周穷防匮孜孜不怠初季父克己翁以才荐仕为河间府司税使处士不惮道途之逺輙从之改临安又从之及翁为靖州宰而殁而公始来归十余年间翁之居仕途南北迁调而所以扶持之者处士之效劳为多也居无何朝廷将营建北京诏取材木天下邑大夫檄贤豪以往处士首倡率千夫防渉山川冐犯风涛未尝以劳苦介意奈何命不可知舟行至新淦之白马滩而处士疾作逾数日加剧惟子吉祥侍左右处士命之曰吾疾殆弗起尔兄弟宜自卓立务尽孝友使家道敦睦以不忝于前人则吾目瞑矣言未既而卒时永乐十四年丙申八月廿八日也享年五十有二以某年某月某日于里之黄金江井山之原娶谷坪李氏子男五人长吉祥次吉荣吉华吉信吉瑞孙男十人孙女一人为吾第三子坚伯之配铭曰　为乡里之善士作太平之良民虽未获一命以行其志而究其平生所存亦足以垂裕于后人云山苍苍江水汤汤我铭不朽永安斯藏
　　亡弟幼孚徴士墓志铭
　　永乐壬寅秋九月予以扈从北征归京师始闻幼孚以今年二月八日殁于家为之号痛防絶念欲为之铭以志诸墓毎一执笔輙潸然泪下而不能比幼学来复拳拳以为言乃抆泣而叙之曰幼孚讳尊生后更名信而字幼孚其先居寳庆逺祖彦始来居新淦之厚聚宋建隆间始祖清复徙居里之洪坑厯若干世再徙今之培山曽祖讳徳明丕承世泽植笃厚之庆祖讳仲卿启廸后垂寛裕之仁考赠奉直大夫右春坊谕徳讳守正师表乡郡萃文行之羙母赠宜人陈氏封太宜人罗氏后先相佑勤劳内助钟和顺之徳幼孚在兄弟中尤为父母所爱重方髫齓时頴异日发先君教以孝经论语不数过輙能背诵年十二三从先君读书郡庠奋然有志于学先君教诸生甚严终日端坐讲授不辍常命幼孚厠席诸生间诸生所讲授有未通者或以质幼孚即与之论辨讲析未尝违背经防先君教幼孚所习有程限暇即教以作诗写字至夜则命以一日所讲授者通温之诘旦悉令背诵泠泠焉如源泉之注未尝有一字遗落先君甚为之喜洪武己巳不幸先君捐舘舍幼孚以不能卒业夙夜悲伤乃闭门自力于学探索诸经之窔奥究性命之理推道徳之懿充然若有所得者年二十余授徒乡里循循有轨则其讲论授受一遵先君之训以导廸之人莫不恱服幼孚器宇温粹寡言笑事亲先意承顺未尝有怠傲之容处昆弟情谊笃至未尝有不逊之色居家庭言温气和未尝有暴厉之声接乡党恂恂然未尝有矜肆之态其赋性公直防介不喜谀佞以取悦于人然言论之间无防微及人过失长短终嵗防息山林未尝造城府以非理干人寒暑昼夜恒手不释巻尤善笔札喜吟咏毎出语清丽可爱晩同幼学徙居紫山环左右植以松篁苍翠蓊鬱蔽亏天日风晨月夕防泳其间其乐盖陶陶然呜呼岂期一旦而幼孚竟死矣前年冬幼孚尝省予北京以太夫人在堂即取别南还值氷冻阻留徳州相望千里为之怅然既而幼孚手封所作诗一编来寄展翫之余益増慨想呜呼岂知此为永诀耶幼孚之寝疾也防半载饮食服药如平时其将殁也属幼学以后事且曰太夫人年髙今不幸至此不得终飬以尽吾为子之职此平生深痛保卫扶持惟兄是赖耳复召诸子语之曰吾家世业儒素余庆所及致有今日汝曹宜务学立身为君子善人以无忝先世敬事大夫人如吾存日爱厚兄弟笃手足之亲无亏损恩谊以为父母乡里羞辱言讫瞑目而逝其生洪武丙辰九月廿九日至是享年四十有七娶郭氏子男五人长防伯次纯伯珉伯宪伯方伯女三人俱适士族孙男二人曰庭光庭霁以是年冬十二月葬里之黎洞从先兆也呜呼予兄弟四人次幼学次幼孚幼孝以永乐庚子春二月得暴疾而殁诸昆弟莫不为之伤悼悲痛岂期一旦而幼孚亦奄致大故三载之间防吾二弟苍天苍天何痛如之呜呼此吾于幼孚之铭所以重有所不忍也然不铭则又不足以尽予之情且又岂可使吾幼孚终无闻于后耶为之铭曰　质温纯性明敏内孝弟外谦谨笃问学力辞章言合则动允臧防有立不妄取分知足介自处乐嘉遯视考槃抚松竹保嵗寒天不仁夺之亟去莫追返幽穸孰昭之视我铭告尔后垂千龄
　　罗处士道晖墓志铭
　　处士讳昶字道晖姓罗氏其先由钱塘迁豫章唐末有讳崱者再迁庐陵之印冈四世孙议复迁吉水之桃林议之后六世有曰彦真者生燠文始迁居里之竹溪由是子姓蕃殖以科第文学而显者后先相望燠文又七世而至伯通家益饶裕好读书攻文词学者称为通溪先生是为处士之祖考通溪生与立瑰伟卓荦以乡举受顺元路学正爵未显而终是为处士之先考也处士幼孤资质秀頴动止异常儿比长益肆力于学若安成刘先生云章清江刘徴士仲脩乡先达周公仲源李公伯谦皆与之为防年交暇日于广坐中谈论礼乐诗书以及古今政理治忽之迹厯厯如指诸掌人莫不倾服常念二亲早防弗获躬奉防甘毎遇嵗时祭扫奠荐则悲泣呜咽不能止处家以和接族属以恩无少长咸得其欢心有再从子幼孤不能给赋役处士极力偿其逋租者十余年又有外氏子孤弱无所托处士育之如已子为毕婚娶乃遣归诸子始知学輙延名师儒为之楷范退则谆谆然喻以义方之训遂皆底于成立乡先生欧阳伯周晩失所托尽力给之无少怠比殁复为之经理防其有厄穷无告者必捐赀以济之无所悋性切直不容人过有弗迪于善者輙靣责之不少置乡人以田有肥硗租轻重无所别尝诉之于郡郡以下处士理之徐为区别无毫髪偏徇人莫不服其公尝督役往它郡取财众皆畏难相避匿处士慨然曰此王事也独以身先之众即欣然趋事无一人敢差池者其后为羣小所诬讦当谪戍辽阳处士跃然就之无难色居无何竟以疾弗起闻者莫不为之悲悼时洪武丁夘六月十又八日也其生元至正壬午四月初七日享年四十有六以永乐乙未十二月廿九日与其配邉氏孺人合里之干塘坑子男四人长彛字同伦次曰载曰实曰直俱能世其家女二人曽希濓胡世熊其壻也孙男九人曽孙男二人处士之卒于辽阳以道逺弗即就窀穸厯三十余年彜与诸弟始克归骨于其乡以彜复惧处士之徳善或致久逺遂湮没不传乃以其宗人脩撰汝敬所为状来请铭将归而刻诸墓上予不能以辞也为叙次其槩而铭之铭曰　徳足以及人而志不售才足以济时而命不偶始虽不能以智力而胜夫人终则独能以福泽而遗其后于乎是为处士道晖甫之墓尚永世而有燿
　　曽宗沂墓志铭
　　宗沂讳晖姓曽氏世居永丰之新陂曽祖维荃始徙居新淦之九原头祖鲁望父伯雍俱业儒母陈氏宗沂自少頴敏不羣好读书于经史百家能通大义值兵燹后家业稍不振宗沂时方丱角即奋然有立志由是家益饶裕或有叹羡之者则曰居家致千金岂难事哉惟能如古人之建功立名流誉于无穷乃为可贵耳暨长豪迈不羁慕司马子长之为人遂周逰四方徧厯名山大川值古人遗迹輙徘徊终日不忍去平生喜读李白诗尝夜泊舟采石风月凄清江流无声独乘兴翩然上蛾眉亭拂石危坐朗诵秋浦歌数过慨然曰安得如斯人者复与之游乎闻者异之性至孝父殁尽礼殓事母尤小心敬谨供具防甘未尝不得其欢心嵗时祭扫先茔非有故未尝不亲往尝侨寓玊峡雅尚髙致暇日无事輙行吟水濵或撷芳擥秀或潄泉枕石或投竿取鱼超超焉有自得之趣玉峡古镇市凡四方贤士大夫往来于此者宗泝必舘谷之遇困穷无所给者即捐资济之不少靳永乐己丑十二月二十日值遘疾危亟呼其子桓谓之曰我有母未及终飬汝宜尽心侍奉以终吾志不幸而有故尤当致力襄事使无遗憾吾瞑目矣言讫遂絶其生元至元己亥十二月廿日享春秋五十有一娶李氏子男一人即桓也字景武女一人适吕景瞻以殁后十二月廿四日邑之黄牛冈首干亥趾乙辰之后十有二年桓奉其叔父翰林侍读学士子启君之状来请铭予弗敢辞乃为叙次其略而铭之铭曰少能奋立慕古为学壮逰四方寄兴寥廓裕家以丰致飬以乐内蕴弗施如玉在璞既厚以才胡夀之索临终有言奚愧奚怍子克其家继志有作徴铭刻石千载之托
　　从兄季质处士墓志铭
</div>
    <div class="pagination">
<a href="金文靖集_page16.html">上一页</a><span>...</span><a href="金文靖集_page12.html">12</a><a href="金文靖集_page13.html">13</a><a href="金文靖集_page14.html">14</a><a href="金文靖集_page15.html">15</a><a href="金文靖集_page16.html">16</a><span class="current-page">17</span><a href="金文靖集_page18.html">18</a><a href="金文靖集_page19.html">19</a><a href="金文靖集_page20.html">20</a><a href="金文靖集_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
