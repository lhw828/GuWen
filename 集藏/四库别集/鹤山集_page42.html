<!DOCTYPE html>
<html>
 <head>
  <meta charset="utf-8"/>
  <title>
   鹤山集 - 第 42 页/共 63 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   鹤山集 - 第 42 页/共 63 页
  </h1>
  <div class="content">
   丧父景翁丧母李氏叙守文翁亦复尔弃仅存唯吾与兄尚志吾以君召窆不尔视尔舅伯恭尔夫不已求我铭竁予尚忍识缄泪矢词以纳诸隧
　　知巴州郭君【叔谊】墓志铭
　　庆元末予试吏西川幕府与郭君幼才为僚暨守眉幼才为青神宰戢奸弭讼崇学励俗有治理声予尝以陞陟论荐其后南海崔正子与之制置四川辟君巴州则已迫致事之年权相持不可予为言君之才开明彊济往往精练少年所不及况西川为西南剧惟才是择何可限以常制相不能难后果以治理闻后九年予论事南迁君固无恙也又二年归自泸其孤允文墨绖过予视以郭方叔黄中之状为艴然以骇其畧曰公讳叔谊幼才其字也郭氏系出唐汾阳王后有讳及者为广都令因家于县及兄再为御史中丞葬县之灵谿乡墓至今存曾王考简修妣宇文氏王考之邵妣杨氏张氏考泽以公贵赠朝散大夫妣杨氏赠宜人伯父汾号冲寂居士以孝友文学闻于乡娶宇文氏生四子君为仲庶母史宜人出也大夫无子取君为后气禀凝重七嵗彊记过人十二能属文幼失庶母至丧冲寂执丧哀甚已而所后父母即世公茕茕自立与羣从刻苦自励有声在庠序间淳熙十六年以词赋举于成都路转运司绍熙三年再举中类省试宇文夫人卒服心丧庆元元年始赐同进士出身授迪功郎监成都钱引务至六年始领事盖君三十八而第第九年而禄处之晏如始仕如素宦吏无敢易一日使者猝至问嵗出纳几何同列噤无敢对公引牍敷陈指画口喻会计立就使者奇之后有欲减新引之料而以凿过旧引对抄吏虽知有锲簿销蚀之弊畏上官屏气不吐公曰不言为愧言为罪宁罪无愧力陈其事退又白之饷所令下果结所从部使者始不能容以向嫌去两易汉州绵竹主簿朝廷复绍兴旧制命试教授公中其选参知政事李公璧为守檄摄理掾事有盘错辄引与谋议谳议称允改眉州教授改辟东川签书判官用举者改宣教郎知眉州青神县首推酤以逺利攷覈簿书分涖销注以杜重催豫借之弊两造在庭促席咨访立为剖决狱无滞囚邑无寃民通判简州一再摄郡事节费助边为缗钱三十万通判泸州摄安抚司机宜文字修城埤积仓斛复养济院皆与有劳会巴有剧盗大为一方患始至大明赏罚盗贼屏息溃卒过境执拘以归制置司巴境用宁廪人以其羡二百石献于州公即以实常平之虚数絶馈献希宴游不饰厨湢考试类省崇雅黜浮四年不代有怀归意会得怔忡之疾遂致其仕以慈明庆寿恩封朝奉大夫徜徉林下者八年以寿终实绍定六年六月八日也年七十有九自号肖舟老人筑室藏万巻书皆手自校雠遗文有杂著八十巻肖舟诗藳二十巻理学语类三十巻续通鉴长编增添纲目二十巻温公通鉴评三巻藏于家元配费氏赠宜人先三十一年卒继室费氏封宜人亦先三年而卒子四人允成允行皆将仕郎允文允久皆业进士允文以后叔氏女二人长适贡士费伯午次适儒林郎监怀安军珍多镇酒税费伯英内外孙十五人端平二年三月甲子葬于县之灵溪乡震山以费宜人祔君气虽劲而心则厚事亲居丧乡党有闻推田庐以畀同产弟所至与俱易职田以周外党之乏不尚茍同虽压以达官贵人遇所不可慷慨论辩不为势屈人咸以执拗目之不知其惟是之从也而尝以谓二气五行流行于天地间虽曰厚薄殊禀刚柔异质然阳胜者多劲直隂柔者多委靡世衰俗坏士大夫依阿茍容气使莫敢异辞维梁丘据之可否滔滔皆是故于君之事有感焉铭曰
　　德而度其守维固执而求靡迹之留其行若流其止若休灵谿之幽我铭孔昭
　　杜隐君【希仲】墓志铭
　　予自幼与内外羣从兄弟皆从杜德称先生游虫飞而兴日三商而罢夜窓率漏下二十刻受馆十余年犹一日也厥后弟兄连年举进士第析圭符节者相望余亦忝禁近而公卒不偶命也端平二年今天子亲揽万机凡权相所摈抑者以次收召余玷选中将朝公之子衍状公之行谒铭余方抱空而前志虑纷棼引笔遄阁则又念末俗凉菲师道浸微于德称先生之葬能不慨然乃次其行而铭之公名希仲系出唐工部郎中子美之后曾祖隆祖该父师望皆潜徳弗耀师望壻于故驿之樊家焉生五男子公其四也未丱卓荦不凡母疾方革公能尽孝以起其疾父年弥高公能竭力以致其养凡生事死葬惟礼之遵有人所难能安贫力学穷昼夜暑寒不间早有声庠序间郡博士礼延之以为多士式平生斥攘释老之书崇尚礼义之学士有叹老嗟贫者公曰穷则独善其身达则兼善天下今穷不得志则脩身以见于世可也奚其忧其受产则辞腴取瘠其约已则赒贫折券斥淫祠之方炽策曦变之必亡是岂无见而能尔者所为文早嵗富赡晚造清遒试有司弗合浮湛闾里节衣缩食以经理其生家日以饶授诸子学躬自程督年【缺】　得疾谢医却药遗令毋奉佛老呜呼师友道丧士不知学古人自幼仪简谅方甲书名礼乐射御书数朝省暮习序分彪列循序而进如农之有畔所以习德辅性为大学止善之本基也自科举用人无复有入学之次而况士茍于得涉猎经传以占毕训故名物度数为不足学袭汚踵陋架虚凿空茍能纂为词章以欺凡有司绐取声利以骇庸夫孺子则举世哗然师之于是小学之师废而大学之基不立吾于德称先生之教而重有慨叹云德称娶王氏以慈明庆寿恩封孺人男子三人女子二人适张某高某孙男子十三人孙女子五人曾孙男女子六人将以端平二年三月甲子窆于县之正本里兑山之原铭曰
　　释老之患几于无儒科举之学几于无书举世由之德称病诸我铭昭之以警世愚
　　程叔运【掌】墓志铭
　　眉丹棱程叔运豪隽明辩有志斯世嘉泰元年予校士眉山得其文绍定元年始策名类省试明年射策廷中占第乙科以恩升甲授文林郎洋州观察推官徒步杖策过予渠阳山中问所从来曰掌不佞访洪公咨防于潜谒真公德秀于浦城聿求当今名教宗主观善而归今见先生志愿毕矣袖出一编书大廷敷对之文也内而乗舆宫壸近而政府台谏三衙宦寺外而山东边防和战利害凿凿牙颊间舜俞为序以送之希元识其后又为记孝友堂以旌其世德予为书之且赋诗以遣之予归自靖之明年叔运再调巴州教授予方期之以逺则闻死于寓廨矣实绍定六年七月也享年五十其孤恪共治命以端平二年三月七日葬于云归山故居之北泣而前曰吾父易箦之言曰吾羁而穷惟鹤山是知吾葬而铭惟鹤山是祈汝不吾从吾死不瞑走也敢以父之请请其哀矜而赐之予不忍辞也叔运讳掌程氏系出武昌世家丹棱曾王考诰王考炎以孝友闻今以名堂考士龙乡贡进士予尝铭其墓妣褒忠史氏叔运蚤嵗能属文年十八贡于乡家贫自丁父忧千里负米为孀母养破窓败壁防绎编摩亹亹忘倦以是声名籍甚继丁母史忧自丧至葬礼而度有姑归归江之应氏贫不能窆求予言一举四丧其后客游梁洋始得诸公贵人资之稍稍即故居増筑歌哭有所嵗时伏腊亦仅自给虽然其劳甚矣初至洋州即撤新官寺诱劝悍俗未几而边难作四川制置桂如渊檄令犒师于青城华阳隆冬犯寒攀木縁磴遍厯山寨尽革虚名占籍之弊今礼部尚书李公为四川制置喜其深识疆事将辟置成都钤司干官为有气力者夺去利路转运司又辟教授巴州多士方属心而未及设施以死方叔运未仕时遍观厯览多所知识虽草茅言事动中机务予在潼川尝告予三事谓景献之丧二年无主鬯者谓巩州之师伤于不审谓靖康开禧之祸起于君子之不见用予固奇之洋州太守程侯伯雄参谋制阃叔运论关表五郡兵将之弊疏漕运便宜计关防利害程甚称之今四川制置赵敏若帅兴元上嫠忧十议曰议十八族议结边豪议守险隘议城汉中议用义士议处忠顺军议防金州军议籴夏熟议亲僚友皆当时急务也类省程试之文条饷所一嵗钱谷出入分画区处有理此岂局于举子之科目者嗜周程子及朱张氏诸书尤详于厯代通鉴本朝国史为文不求合程度不唾尘烂语尝举韩秦故相之误声之乐歌以切时政为赵公所称馆遇甚久今有云归鼓吹自由编归田心画万物吐气编若干巻藏于家为人彊项直情人有善称之有不善攘臂厉辞叱之故所至落落有田数顷举其租为义济以惠贫弱为姑捐俸营田宅为汤药之助为叔祖出缗以归其已易之屋为乡子弟之贫者资束脩以招其学先是在洋州适当武休之变至巴南则代者过更而弗授印叔运平日负气不肯为人低屈竟以郁勃不堪致病而毙予尝反覆浩气一章大率集义以为主不集则馁持志以为帅不持则暴以叔运刚大之气而加之直养无害之功则行行之由亦可以为圣门之高弟矣观其自賛有曰麤厉猛起颇欠时中彊矫磨砻晚果有功方以觇进学之候孰知其遂止于斯也娶蒲江谯氏生二子实务实铭曰
　　不可屈者志与气不可必者时与位谁扼其逢十步九踬郁郁泉原含愤赍志尔藏既固尚辅于尔后嗣鹤山集巻八十三
　　钦定四库全书
　　鹤山集巻八十四　　　　宋　魏了翁　撰墓志铭
　　知富顺监致仕家侯炎墓志铭
　　余蚤识家侯文甫吉士也后假守眉山于乡大夫士之贤者益知侯为人侯筮仕年已四十五练治于物情者已悉又世载清约视万事退然如不胜而勤小物临大节凛不可乱余尝识侯在富顺时与诸郡守谋讨贼曦檄及为侯记积善堂以为尽所当事而无计功蕲获之心庶乎知侯者记之年侯八十有四后三年余蒙恩归自靖则侯已卒厥子寅翁以葬告累其行请铭诸碑余按家氏见于节南山之乱及春秋经至晋大夫仆徒唐侍御史方世济休闻方事德宗以言事忤奸臣杞出刺戎州自戎居眉族乃大方五传曰季遵为导江令耻仕孟氏隠岷山之麓宝庆初锡号冲洁三传为大理评事正正生朝议大夫隠隐生太中大夫定国歴怀安渠嘉三郡守是为侯之高祖曾祖彬元丰三年进士哲宗朝为尚书吏部郎中六持使节赠银青光禄大夫祖彦知资荣二州绍兴间用赵忠简公荐召未造朝卒考铸知隆州赠宣奉大夫妣淑人孙氏侯讳炎文甫其字也为人笃谨端静自侯之高曾祖祢宰郡持节而家无厚藏淳煕【缺】年贡于潼川路转运司后以父任入官主金州石泉县簿雅州司理参军知潼川府【缺】县通判叙州知富顺监丁内艰起知资彭普三州自始为吏己能为邦人延师士知敬业去之日尽籍所载书留于庠使学者稽焉为理官捐廪给以葺囹圄植庭楠以防系囚茶马使故入洪雅簿赵避赃几万缗侯直其枉使者皆盛气诟病不能屈也砦将诬两平人为蕃人盗边者必寘之死侯瞷其非请于郡贷之弗听守既知其寃益重侯侯终以鞅鞅郪县二十年皆摄令人疑其不利虚正寝弗敢居侯至新其寝以将母积负三万缗侯疏滞已责未几县以治则又辟斋居以燕宾友甃经涂以利民旅无复近世简陋莽卤之政叙州译将言畨人将以某日絶马湖意不测及期而至人情恟动侯曰此译所为耳召而令之曰一畨人过江来乞汝首以殉译犇命不遑而师息矣渠广剧贼罗从义为民害既逮泸帅欲徙之沈黎以责后用侯言黎接六诏万一从义走畨中是资冦也帅动色为改之侯之晰情制变率类是抵富顺之明年曦以蜀叛侯愤惋至忘饔寝母问故侯具以对且曰万一变作守城臣当死为母忧奈何母曰死城郭分也非吾忧侯乃夜自为书告本道使者吏窃藁去侯不问驰使四出及至叙叙守薛君九龄亟和之至帅府帅府布其言十四州已而叛势防张皆沮且怖侯不为变曦诛侯亦不自言也母丧去官除丧宣抚使安公上富顺抗伪事请知开州又荐充监司科侯辞起知资州宣谕使吴德夫猎奏移西师屯成都以实内郡安公举以问侯侯曰虽仅救目前而有二虑凶年粮不足则聚而逋掠者难制嵗久长子孙则浮而骄脆者难用安公然之奏留四分之三不遣资西门曰珠江侵齧城下侯捐钱千万筑五隄而北之又捐三百万置卤井嵗收羡为修隄费刘文节公寔记之又捐二千万有奇代民赋葺王子渊诸贤祠筑奇文馆朔月月半属学士试艺优奬风励嵗大比得人为多置内江井増隶于学以养士资人谓侯三世守此土筑世德堂为生祠祠吏非古生祠又非也亦以识怀允之诚云耳守彭会虑真批大安叛卒践普遂赤白囊星火急而三邑期会弗应助边犒师之费凡五百有奇皆取诸节缩之余财不以厉民县告豪民匿税版民未就逮冯气力越诉于监司以屈郡县侯辩折其奸使者不说捃拾无所得反以是知其廉最后守普承兵火盗创残之余折嚚讼简冗费代民输者又视资为赢学故有没盗田载祀四十乡人有为盗谋并縁宣抚司檄反其田士论弗与犹欲为盗地侯具本末白宣抚使复归于学后自普归即谢事里居听聪视明神正志彊婚友往来细书十行下仕至朝奉郎不复迁曰吾仕最晚幸不坠先泽有官遗子足矣十九年三遇异霈及磨勘所当陈乞凡五官不迁尝谓诸朝以禭其先人弗许事孙淑人极其孝敬侯虽不以吏能名而治剧邑宰雕郡未尝如今人皇皇求利于酤米粟之征率能兴仆补滞去之日必裕于始至又能推有余以为民赐平生践行以约为主温敝甘粝大行不加族燕酒不过三酌自富顺丧母而归室燬于火脱輤为敛居庙庑序賔之位自退休始有室庐嵗视租之入盛暑祁寒周族人之急者至于再凡三十年不易其则故居官号良吏居乡称善人是宜寿考康宁膺受遐福或谓侯尝昧旦见天上宫阙隠有朱书寿圃二字为侯上寿之证是诞漫之说不于其本焉求之书曰天寿平格彼动于恠神者安知此也绍定四年六月甲子以疾卒于积善坊之里第年八十有七元配丹棱史氏故防州路安抚司凖备差遣寿朋之子继室峩眉杨氏林氏赠封安人二男子羔先卒寅翁前修职郎绵州録事参军二女子长适从事郎文州曲水县丞郭守中次适故从事郎邛州大邑县丞虞珏再适宣教郎新知成都府新繁县李温男孙三森以侯致仕恩补将仕郎双荣双顶女孙三葬以六年月正元日墓在金仓山之原祔于隆州府君之兆余早入仕及接海内诸儒先每见昔人言论风指务存有余不尽之泽为可继可传今之君子少有才智则势相凭利相诱得之不翅秒忽厥丧固已丘山甚至斩艾其先世所以遗后者豪发不疑于行此余于侯之葬深嘉屡叹之而系之铭曰
　　成周取人曰常与吉家邦浚明载祀绵厯下逮春秋曰德匪才字聚则裕汰愒则烖人之一心与天地贯盛穷寿短非可智算家侯存存动与善俱所感所遇吉祥毕储彼巧防者则殆且厄谓予不信于侯是式
　　学究焦君【巽之】墓志铭
　　予行半天下为碑铭多矣而于汉嘉焦遂良之请为之慨然盖自予筮仕佐西川幕府遂良之考君诚父袖文过我端厚质实予一见异之除馆以待君以絫举恩为四川特奏名进士第一见其冢子自华言行克肖亡何蜀之士仕王朝者自费蜀公士寅以下招其来授学究出身诣吏部拟眉州司户参军未拜书卒于逆旅自华与其弟遂良舁其丧以归今三十余年虽自华行营宅兆夺于巫史竒衺之说不克葬而卒卒之明年遂良始得卜于古贤乡之坤山得日于明年八月甲子呜呼古之丧者日月有时丘封有度昭穆有位非有隂阳之拘风水之疑也惟诚信于附亲附棺之物神明乎致生致死之分孜孜焉是之究图耳爰自青囊之说行至有没齿而不能揜其亲者桑门之供盛民有荡产而不能供其费者焦君之始识予与予之闻君之名予时冠婚未久也今既逾中身冉冉老矣而君之殡肂在堂犹不得以首于丘也而又不得于铭则赍恨何极遂良之请则死者之心也予不敢辞君讳巽之五世祖父自彭徙嘉之夹江曾大父晟大父松父昌彦官从政郎取蔺氏生二男子君其仲也蚤明悟能自力于学淳煕元年始举于礼部既挫愈励贯通古今论说经子有诗总有易原有曾子解宣城孟诚之纶久仕于蜀得君于刘文节公宰藩持节必招之与俱主賔款怿凡可以进贤扬善伸达幽枉者未尝隠情惜已也畜厚思浑有志当世伯氏卒从政悲不自聊君左右以怡顔为治丧恤孤以承考志里有矜寡囏阸死丧之事率尽分为之吉月会同宗同族旌子弟之尤以劝能者县庠湫隘不可居合乡人新之其所为皆足以善后元配单氏继室以杨皆同郡人皆有令德而二子亦皆以明经举于乡人谓刑善观德之效云孙男女二人曾孙一人铭曰
　　古之命民积于比闾月属嵗校乡登其书乡治既废科目取人一日之伎爵之终身法虽孔弊间亦得士有如诚父使在乡遂众賔之席亦于君避天道梦梦而昭昭是昭昭几何而梦梦矣匪终梦梦尔子孙是似
　　监成都府钱引务邓君【应午】墓志铭
　　予守潼川邓明父应午为中江县尉恂恂守道言呐呐如不能出口予固期之尚疑其重迟也又明年春三月某以君命召上印绶去道中江馆于县寺会居民失火屋比延燬予挟从行壮士巡火所焮随宜翦扑至则明父已率巡徼吏奋身顔行拔藩撤屋不移瞬而火熄厥明予拊而劳之曰尉不当如是邪尉敛板百寮底诚卑且贱矣然近民莫尉若也讥盗讯囚追亡擿伏始于不谨祸且蔓延亦犹救焚不务遏截炎炎孰御予于是始信知人之不易而儒生之果可用也上其姓名于朝祥刑使者应君懋之茶马使者邹君孟卿闻之竞荐其才乃以功令关陞从事郎十七年调华阳丞予既召入为郎从官每与蜀之有位者书记往返必称明父之才未几予以言事得罪屏之南州声迹夐絶予归自靖明父之子有中来言曰吾父不幸死矣今卜兆于会中乡之坎山得日于今年十一月甲子哀惟吾父以职事受知于子不由左右之容维子之故歴事监牧皆受不凡之知今不得子铭无以逭不仁不明之责予瞿然问故则宝庆元年七月十三日殒于风淫呜呼明父而止于是乎明父自嘉定六年以词赋为乡举首九年再举中明年进士第调中江尉溃卒薄近境人情汹汹明父程督守御人恃弗恐嵗大疫力请于台阃饭饥药疾至捐俸以资之同年进士徐君仁恭卒于阆中簿正为字其孤恤其家府尹李公风力峻厉明父诣府白事为康色顾之属之城筑属之籴廪郡有疑狱累嵗不能决刑狱使者以付明父一讯立辨囚赖以活自是益见信任令摄铜山县明父移书县令俾其督吏治赋以应期会宪台屡趣不行令亦谓明父言然卒以逭谴人两贤之又令摄通泉以县令乡嫌辞既不获命则植县纲擿吏奸为教以谕百姓之怙势逋租者不浃旬而令行财裕十七年调华阳丞部使者今工部侍郎黄公伯固俾摄县事县为西南剧昼理邑事夜覈讼牒剸拨中理吏畏民安黄公才之学校之校比河渠之畚筑将士之廪给征商之检柅悉以付之或嘲其烦明父曰事无精粗莫非学也郫令久虚又俾摄事县以大治既复而又摄去之日郫人绘而祀之华阳考满黄公惜其去辟监钱引务至则官寺圮役丁穷上下荡亡纪律君为振而新之凡出入虚实之数增减少多之额工役勤惰之别皆籍而记之黄公劳之为请于朝自官吏至役徒悉増其廪给职业用劝国无乏用实昉乎此呜呼人果不易知而儒生之果可用也乃若此凡谓儒生不适用者特腐儒为章句习占毕不知无事非学而拘滞一方者耳明父世居新都之弥牟其家彭之蒙阳自王父始邓氏系出东汉司徒禹之后子孙散居蜀右为多今成都双流新都皆其裔也曾王父仲和生三子其季曰师况登绍兴十一年进士第则明父之王父也奏辟通判潼川府未朞卒于官父森妣王氏生二子明父其季也生有令姿方在龆龀亲疾累月忧无所出刲股和药亲疾少差既卒执丧如成人王夫人性严厉明父得其懽心事庶母宋夫人惟谨既壮兄弟相依兄嫂以家事自任俾明父一意游学明父德嫂之恩死为之服或以无服靳之明父曰昌黎不以义起乎邓之族大而多贫明父事诸父生则致其养死则赙其丧世絶者命之后女笄者厘其聘亲党有札丧之事必身任之呜呼古之学者为已盖有所事者矣元配李氏继室以赵赠封皆孺人明父卒后宋夫人尚无恙年八十九乃卒有中今以赵氏之命求铭铭曰
　　古之所谓学以明德而美身所谓士以范俗而明民道湮民散则嗟卑而居下恶嚣而欲赢以予观于明父事无精粗必信必诚尚庶几古道之有存
　　中奉大夫知邛州李公【骏】墓志铭
　　予被命帅东川道汉嘉李君伯言合其昆弟之子与戚姻党里置酒送迎君在羣从岿然独存于是生七十五年矣风采精赡论议娓娓心窃异之别仅旬时孤当楫当炜以状告窆于泸且乞铭为之瞿然失声李氏自唐御史大夫賛皇公栖筠丞相赵国公吉甫太尉卫国公德裕以来凡十一世迄曾祖浩煕宁中登进士乙科积官至朝议大夫累赠少师祖观崇宁初榜登进士第官至太中大夫累赠少师自太华徙嘉生二子曰昌鄂官至朝奉郎知洋州赠通奉大夫次昌图官至工部侍郎洋州取王氏赠淑人生四子君在第三讳骏庄重好脩自同儒素凡再举礼部擢庆元二年进士侍郎尚及见之每以训其子曰吾门自入蜀以来继八叶科第自此始女曹勉之初调隆州贵平尉盗入境辄败论差役曲当民情前谏议大夫傅公伯成为详刑使者知而举之再调重庆府巴县令峡俗嚚讼分疏曲直民用劝止有巫左道惑众寘诸法前后守贤之引以自助使者游忠公仲鸿又知而举之遇事有盘错或欲爰讯鞫之不辜率以属公见称明辨寻改宣教郎知蒙阳县州以积负逮吏无虚日君白守定会期公私胥便堋口水灌输民田岁以首春为坊县之工材率先诸邑通判汉州又通判遂宁府皆大郡开决敏明吏重足立无敢慢在汉尝摄石泉在遂尝摄宕渠所至以严明称知永康大修学宫兴李侯祠通商阜财振凶掩骼知普州如治三郡属有疆事军溃入境所过残掠君遣官谕告毋害我民资尔粮否则以三尺从事军为敛戢差知邛州君曰吾少孤刻苦自励以诗书发身禄四千石秩元士泽二子一孙于人世百无慕焉归而筑室曰尘外有终焉之意一日忽命诸子之仕于外者归省属以持守门户更衣就箦而逝实绍定六年六月己丑也当楫以郊恩补官任文林郎雅州司理参军当炜以上登极恩补官任从事郎宜賔县主簿女子二适承直郎施州军事推官王似孙儒林郎永康导江县令高斯谋斯谋予之同产兄子也遣贺嘉定十五年元会补官去年秋不幸死孙男一人燮果再遇郊恩补官以慈明宫庆寿恩循从事郎孙女三人外孙男女一人以是年九月辛酉葬公于嘉定府龙游县安国乡干山之原令人杨氏喻氏祔公风姿颀然临事果决自幼周旋诸父间耳濡目染食不兼味衣必澣濯祭祀賔客涧毛山蔌必洁必精予曩闻刘清惠公甲尝言其外王父李用賔始自华徙监政宣奢丽以勤俭自持呜呼如君可谓善继厥家矣铭曰
　　考蝉嫣载五百自华徙监奢侈君衣训自程式老弥卲穷不戚岂其穷四千石官元士年八袠诏来世食丰积
　　汉州通判杨君【令圭】墓志铭
　　杨君讳令圭字如斯世为遂宁人大父恭惠公辅兄弟五人咸以文学行谊闻于时人号五杨其后恭惠与刘文节公光祖歴事三宗出入中外切劘献纳嫓德齐名天下称曰杨刘韩侂胄伏辜凡前日与侂胄论者以次召用恭惠除兵部尚书道拜江东路安抚使建康留守以疾薨于位先是恭惠冢嗣有翔早世以君为后万里防丧西还葬祭如礼服除以恭惠致仕恩补承务郎监成都府粮料院再调潼川府中江【阙】
　　也继室以普慈杜氏故兵部侍郎孝严之女子合祖早夭本生母邓氏太安人命袭祖为后授以恭惠余泽遗腹子曰昌祖九月丁未生四女子长适将仕郎姚季子余尚幼袭祖卜今年十二月甲申葬君于长江县马观乡坤山之原君之弟通判简州事令式与袭祖以状来请铭谊不得辞铭曰
　　昭昭匪天厚其质而夭其年丰其行而啬其传虽然李当户生陵以绍广郑益恩生同以继死者有知其无憾于重泉
　　知威州禄君【坚复】墓志铭
　　开禧改元王师将北征予时召对玉堂失权贵人意潼川禄子固擢进士造廷首以高瞻叔书来谒既亦以正论居末等予与之定交焉予既补外念荐贤所以报国压于权力挠于请寄乃盟心自讼自守郡以来凡请者弗予将以少戢趋竞会详刑潼川子固为安岳丞循循自守予始至境即怀安传舍择书问之不至者四人举之于子固之辞曰尽心职分不求人知人谓是举也数十年所无子固亦曰是真知我者其后俾摄遂宁学官又其后守潼川除馆延之益得以察其所安信前言之为实录也禄本子姓以王父字为氏唐季曰宗宪始自凤翔徙名数于郪至本朝曰儒举贤良方正科与眉山苏氏厚善儒生勋举乡进士勋生天授天授生居一累赠朝奉郎居一生二子长曰东之登进士第善词章尤任治剧淳煕初知叙州南蛮抄境上帅师讨定以功除直秘阁成都府路提防刑狱次曰槱之以经学教授于家累赠朝请郎娶马氏封宜人子固之父也子固名坚复生十七年而孤弟妹幼弱家贫为太夫人忧子固率诸弟从舅氏传堂先生王君行问学夙夜不敢怠习戴氏礼有乡曲之誉君行名轸潼之秀彦也金堂仲明举以礼币致子固遣二子从游凡再举于乡登进士第仕小溪食簿掾之禄将母一时诸公皆以学术操履期之举考及格关陞为渠江令沂国安公专阃于蜀辟黔州録事参军摄通判事将以成其秩秩行至合阳念母而反沂公不能夺也期年来安岳以举主改尚书左铨注之蓬谿县母丧去官服除从外铨拟什邡县会有堂授者复来蓬谿凡九阅月又为人所先复堂授知绵竹县秩满通判永康军嘉定府会资州阙守制置使选子固摄事充四川类试院考校官差知威州解官来归中道得疾寓汉州传法僧舍去家仅两日程而卒绍定六年十二月己丑也得年六十娶马氏男女各三人长男绍本奏补将仕郎次谏孙后族父于秘阁为诸孙季曰吕孙子固治命俾受致仕恩为叔父甲南之子长女适阎德方次适陈飞腾次适马【缺】皆业进士外孙男女四人卒之明年端平元年十一月甲子葬于射洪县依德里圣水原之新兆子固天姿谨厚念德不怠每思二亲辄欲絶旨去甘友爱二弟无行而不与俱也清净寡欲讼狱必躬听之丽于罚者重轻平允后不为之增减人言子固所至政平讼理无他道也一生知己如安子文刘德修杨伯昌崔正子李季允虞仲易曹器逺茍得一二贤相与已足为重而于子固皆交口称道无异词葬有期绍本以姚仲有所次行实来求铭余曰我乃知子固为叙其槩而铭之曰
　　天理之流行以命万物者性也而气数之感遇废兴厚薄之莫逃亦得以谓之命如子固者言而忠信行而笃敬不能以其所安施诸有政而防于命之有制仅见于三县与三郡惟后人之绍闻迪训则是心之昭昭者固不与气形俱为澌尽也
　　苏伯起【振文】墓志铭
　　予奉使潼川日今春官贰卿度周卿移书谂予曰子得人矣乎正有友二人曰罗坚父传之苏伯起振文今坚父举进士而苏落落不偶聚书数万巻圣经贤传山经地志私乘野史以至虞初禆官旁行敷落之书靡不搜罗后谿刘德修尝举贤良方正科长沙吴德夫又以遗逸荐于朝子其言之矣先是予衔命入境首访人物遂合人士多以苏伯起冯仲新鼎重为称予首延致之皆魁岸人也伯起尤善诙辩诹经订史援据防起坐为屈服予尝谑之曰晏子所谓儒者滑稽而不可轨法倨傲自顺而不可以为下君其近诸则捧腹大笑处数月而别予仕王朝以言事迁靖伯起遗予书曰吾于遂宁有宅一区竹万个大木十围者百章溪流径其间将为啸歌终老之计请书其额曰水竹庄有亭曰玩芳以故礼部侍郎曹公叔逺记示予大抵述其放于骚人幽愤之意予迁靖后温寻故书自四经三礼语孟以来摘精收粹探深抉异虽章句训故名物度数悉加雠校往往有先贤未及发间为人言或口呿目而伯起过我泸上相与讲切则率多领会予益知其用功之久方将勉以敛华就实去艰深而趋平易反而验诸真履实蹈庶不为空言之归而君以衰疾求去浩乎不可留盖亦自知血气之不可强别未数旬而卒实绍定六年九月戊申也系出梓州之铜山淳化参知政事易简乃其九世祖自铜山徙合之铜梁今又徙叙州之遂宁曾大父某大父某王考某元配赵氏朝散郎前知广安军楙之女继室以钱氏二子男曰坚石坚木女适文林郎知合州巴川县事姚仲子端平元年十二月庚寅坚石兄弟葬君于龙门里先事使来乞铭曰尚死者之心也铭曰自乡治废而公道壅以科目之得失为人才之轻重有如伯起抱珍蕴异而老不见用然则曾谓科目果可以选众也龙门之峯凄其长终孰铭丘封太史了翁







　　鹤山集巻八十四
　　钦定四库全书
　　鹤山集巻八十五　　　　宋　魏了翁　撰墓志铭
　　显谟阁学士特赐光禄大夫倪公墓志铭
　　开禧二年秋了翁以馆职论事忤韩侂胄补外吴兴倪公召为礼部侍郎兼直学士院公上疏辞曰臣乃者尝为御史徐柟所劾柟言而是臣不当召臣而可用柟不当留廷论伟之于是申诏趣发以九月入见首言今宗祀孔迩乞用皇祐故事以光宗参侑尽尊祖严父之礼次言修君德求直言用正人行公道明赏罸三言近岁士大夫寡廉鲜耻列拜于势要之门甚者匍匐门庭穿窦而入门生弟子施于执经受业者今无往而不称且加以恩坐恩主恩父之目谀文丰赂又在所不论也上虽优容而侂胄得之大怒其间所谓恩父者乃指毛自如之于苏师旦也时谒侂胄者率鞠躬敛容公视之如亡且曰人言公有骑虎之势非也此李林甫杨国忠晚节耳若进退裕如必以诸葛武侯先忠献王为法侂胄愕然明日谓参知政事李璧曰子尝言倪正父之为人今始至即立异李曰配帝之议谓前之礼官者不知及此则亦以仆为不然矣遂上疏争辩了翁时自馆职请外谓李曰执政与从官争辩未问理之曲直从官必不胜是执政逐之也李三疏而止自如之父宪为监察御史劾公罢予与公偕至国门外数款语气劲而词直心窃壮之至金陵与永嘉叶正则从容道前事因谂叶曰颇闻倪公不见知于周益公又忤赵丞相今又大忤于韩且韩与周赵诸贤人品不相侔也今日之忤是则前日之忤非叶曰善哉子之问也虽然皆是也方周公为相公无所附丽事赵公又不合朱公入朝士倾心归之公见之如他日人始谓其不然逮周公罢相赵公为执政朱公说书崇政殿公当制诏称奬优厚人已异之迨庆元元年五月公自温陵召归侂胄方排根异已意图节钺以公非赵党且尝与陈君举章茂献不咸将使再掌内命先遣弟仰胄从容伺公意公艴然曰上初即位当惟贤是用以消朋党之祸不当问其何学也既而刘德秀又劝公公正色叱之曰从赵公者皆一时之杰吾犹不肯轻附尚尔之从邪侂胄知公意乡不囘乃以节度使制属傅伯寿俟答诏既毕然后公直学士院至是人始知公之心盖不茍于随者予闻叶公之言瞿然兴敬厥明年十一月侂胄既殛公复进用以连抵史弥逺不得久居中出公知镇江府改福州治事逾月见弥逺拜右相制叹曰昔董贤为大司马册文有允执其中一言萧咸以为尧禅舜之文长老见之莫不心惧今制词所引昆命元此舜禹揖逊语也天下有如萧咸者读之不大骇乎乃上书请贴改麻制上付词臣陈晦条具弥逺惧拟晦殿中侍御史于是劾公轻侮朝廷落职镌二秩罢予时以君命召辞不行闻公之风而窃高之人之称苏文忠者谓其在熈丰不容于煕丰在元祐不容于元祐在绍圣见黜于绍圣呜呼如吾倪公其无媿于此矣圣人明随之义如六二系小子失丈夫其象曰弗兼与也盖既附小人必失君子其是非至易决也六三系丈夫失小子可谓得所随矣而圣人犹戒之曰利居贞则虽亲附君子亦不可以茍随也此较之六二其失已难知矣若九五之孚于嘉则所信者皆嘉善矣而圣人曰孚于嘉吉位正中也而先儒程子曰随以得中为善乃知随小人者固不足论而随君子者亦贵乎居正得中如倪公者其真有得于随之三五乎端平三年予召为春官公之子祖常过予言曰我先公以【阙】　　年【阙】月【阙】　日葬于某县【阙】　乡【阙】山今十有【阙】年矣而墓道之铭未立子也吾先公所畏也敢以请于子予与之道前事祖常慨然曰蒋起居重珍尝状吾先公之行亦犹是矣明日再拜以征前诺乃为约良贵之文而叙之曰公讳思正甫字也湖州归安县人湖今为安吉曾祖豫祖湜赠承事郎父【阙】　安僖任承议郎行太常寺主簿后赠少师从横浦先生张公九成游举某年进士公少师第三子也器质凝重少师深爱之擢乾道二年进士第授遂安军节度掌书记丁少师忧再调筠州军事判官明谨据正不为茍从辨庐陵寃狱为刑狱使者辛【阙】　所知自后旁郡疑狱率从公决淳煕五年中博学宏词科七年除国子正八年闰月迁太学博士六月丁王夫人忧服阕再入太学阅七月迁太常博士寻召试馆职除校书郎兼魏惠宪王府小学教授进秘书郎十三年秋大旱公封事累数千言主于罢苛敛察寃狱且请别诏中外士大夫皆得有言避殿减膳明示畏天之实且请时召大臣讲论治道拱黙充位者斥之次言台臣职事官以言补外所宜昭示好言之实以释人心之疑逻者尝以仓库事上闻虽颇得实然百吏各有统察监司台谏皆耳目也焉用此辈为上皆是公言立见施行初孝宗锐意规恢迎合者往往至大官言多不验久亦厌之更用谨嘿之士公对延和殿言往时虚诞今者软美胥失之上顾谓公曰卿奇才论事详当可行翌日谕左相王淮曰倪思敷奏可嘉朕欲擢为二吏宰相以未有阙对乃超迁著作郎公之自结主知始此十六年正月上问丞相曰学士院阙人谁可者周文忠公进拟数人公与其一然意主陆游上特以命公公以内制不可兼名表因尽辞兼官尝内直召见公言旌廉吏以律贪广集议以审令光宗即位公言光尧揖逊父子无间言今陛下承迎尤当过之又请日引职事官轮对如寿皇初政除权侍立修注官直前言事以北主新立为忧且请增置谏员又请召将帅访问以知其才否皆见纳用五月迁将作少监兼权直学士院公言速进寿皇圣政按为成规又言覃恩赏格之滥七月除将作监兼权中书舍人公言皇太子置翊善宜用老儒上以命黄裳八月论吴瑊不可为兵部诏瑊改知广德军未几上侍重华宫瑊入辞孝宗问上倪思今何官上曰权中书舍人孝宗曰犹为权邪十月除中书舍人仍兼直学士院兼实録同修撰时会计録成凡锡赉皆三分减一适重阳节特诏伶人依旧公言不可吴琰知衢州公又言之绍煕二年兼侍讲其春以大雪震电求言公谓大臣茍且给谏缄黙讲读官阙员节钺遥刺轻滥内廷好赐无节燕饮防溺版曹州县迫急商农愁叹会计録条具镌减未十一而羣言未已无名之赋久议而未蠲疆埸之备不修缓急必误事初孝宗以户部经费之余财于三省置封桩库以待军用至绍煕移用始频会有诏发缗十五万入内帑以备犒军公谓实给他费请毋发且曰往岁所入约四百六十四万缗而所出之余不及二万非痛加撙节则封桩自此无储遂定议犒军嵗有四十万缗为额由是费用稍有节矣上尝语公边事公曰若史院乱华编载海上之盟与北狩等事陛下岂容不观上命经筵取索韦璞以后侄孙为焕章阁待制公引马季良孟忠厚故事及建炎诏书后族勿任侍从以争之璞坐改观察使谏臣论吴端不当除带御器械给事中缴孙珰观察使上遣使谕给谏侍御史刘文节公光祖争之上怒左迁刘太府少卿中外沸腾上谓外府之除乃以省闱拆号差讹不因论事公言迁除之命不在自劾之时而在论事之日终无以释天下之疑刘公请外端亦报罢祖宗旧法凡遥郡至观察使乃落阶官转正任防御谯煕载以潜邸旧恩自遥郡观察使径除正任中书舍人莫叔光二疏不报会煕载辞免上令学士院降诏公封还词头卒如旧法左同谏邓驲以论潘景珪结近幸袁佐李蔚宗迁将作监公力陈不可擢上批匠监之长乃是超擢公争之益力又言姜特立诸人恃恩干请上为出特立浙东副总管明年景珪知湖州卒缴罢之王士廉以皇后之姊之夫请佃平江府官田以内小臣杨爱卿袁佐宣谕漕臣公言此自陛下出批中宫邪是乃斜封墨敕之渐秘书监杨万里求去以直龙图阁转运江东公留行不报六月除礼部侍郎先是黄贵妃薨上忽忽不乐乘舆过重华宫已驾复辍冬至日晏不视朝中外莫敢谏公四疏开陈会上召嘉王公言寿皇之欲见陛下不亦犹陛下之于嘉王也上为动容时宫闱颇与外事公因进讲姜氏会齐侯于泺极论家之不齐至于隂阳易位甚则离间父子汉之吕氏唐武韦几至乱亡不特一鲁庄公也胡晋臣尤【阙】夏执守卒上不以为信公因鲁僖公十六年二大夫卒恳恳言之且曰陛下大抵因疑致疾疑愈深疾愈甚遂使父子之间中外之事有不能合理者上竦然四年正月兼权吏部侍郎公以饮酒过度为谏上喜曰卿能尽言如此是时留丞相请罢政待放于范村久不获命廷臣谓上欲专相葛公邲陈起居賛章司谏击之公于葛虽同郡人实未尝附丽而陈疑之谋于执政命公为金国贺正使以间之明日公待次重华宫语与陈忤公请纳敕更选他使会报金国郑王允蹈叛于河南谋刼使者公嫌于辞难遂行因言陛下屡愆问安之期中国犹知有疾也脱金人以为问臣将何辞上悟曰旦夕便当过宫公尝援仁宗故事请书孝经四章与无逸并寘左右至是章司谏劾公以使事胁君以孝经讥讪不报公出关待命上不得已畀以近郡差知绍兴府主管浙东路安抚令朝辞之任未行六月孝宗升遐宁考受内禅改婺州辞不行七月提举江州太平兴国宫会求言公条十二事曰兢畏曰敬天曰法祖宗曰奉先曰安亲曰正心曰勤政曰任外庭曰亲君子曰纳谏曰节用曰谨终起知泉州未上庆元元年五月召为吏部右侍郎二年同知贡举监察御史姚愈承侂胄风指文致试闱事劾公出知太平州新学校修社稷坏城郭缮器械练卒伍浚河渠造桥梁葺候馆立养济院百废具修民不知役邦交之餽以掩骼埋胔嫁贫女之失时者刘德秀劾公嘉泰元年复提举兴国宫俄差知泉州以所治当涂者治之留丞相始知公有政以用公不尽为叹同郡李澄与德清令朱钦则俱求荐于公公不从后澄以韩壻骤用钦则为监察御史朱遂劾公罢郡侂胄久执国柄稍弃前怨以收士望于是彭子寿曾无逸复官林和叔宫观徐子宜放自便吕子约量移公提举玉隆万寿宫皆三年七月也四年知建宁府察官徐柟劾免公数月柟进殿中又言公纵已害民再削一秩开禧二年又奉兴国宫祠其秋入春官直禁林仅十余日复食兴国之禄盖至是已五奉宫祠矣明年十一月侂胄诛召为兵部尚书兼侍读入见便殿请遵用故事命东宫参决政事以杜权臣之专不时宣引宰执及别创直庐令词臣候对以备批旨谕大臣以容受直言饬朝列以砥砺名节嘉定元年兼修国史兼实録院修撰同知贡举三月给事中许奕使金公暂摄其事内侍李枢符澄李益徐考叔久窜得归公执不行盖是时斥官寺之党韩者甘昺再图知省而惧不获使其子宗茂首以四珰尝外庭闻公之风而寝公又言辛弃疾迎合开边请追削爵秩夺从官防典陈自强罪侔侂冑不可异罸乞用丁谓王黼故事逺窜簿録其家皇子薨赠太师尚书令公言子为父师名不正宜改赠极品史弥逺在枢庭将以兄弥宁为春坊公持不可娄机代公为给事卒予之公尝曰阳城脱不遇裴延龄为相终无以自白故在琐闼一百六日虽小事必言五月进礼部尚书许奕使还中书议表贺二府将以和成迁秩公曰澶渊之役捷而班师天子下诏罪已中书密院待罪今屈已受盟奚以贺为乃止飞蝗蔽天公言不可诿之用兵遗孽宜修君德惩权臣弭盗贼察奸贪以求弭灾之实弥逺以枢廷造命除从官宰相钱公象祖数请去公请勿偏委任寻又言咨访宰执不可独召一人上曰前日赵彦逾亦如卿说弥逺衔之章良能将除御史中丞公进台谏论三篇上以付中书章见之滋不悦七月公请禁絶苞苴又请察小人之交缔遂力请外补上谕留再三公曰侂胄以台谏为私人今章良能未除中司前一日亦以小舆见弥逺矣侂胄盗权擅国专行执奏所称圣旨类杂己意今弥逺亦独班奏事矣侂胄未败犹望旧人今旧人出矣而拯救无术臣恐宗社之不可再坏也越二日除宝谟阁学士知镇江府未上改福州治事逾月又以贴麻镌免二年陈晦黜复公元官奉玉隆祠五年瑞庆节金有故未遣使公陈备边十事谓金弱则元人之强我独当之执政不乐曰倪公尚云云以阶太中大夫耳未几御史石宗万论公降二官永置闲散八年复元官奉祀于是公年七十矣连疏请老不聴十一年除华文阁学士提举嵩山崇福宫又请老不听公尝言从臣自休致外皆不可陈乞故自玉隆祠满不复请十年间亦未尝乞磨勘至是吏部检举转通议大夫十二年宗祀明堂进爵国伯入请老不听十三年十月以病乞骸骨不允再请未报屛医却药自志其墓命诸孤丧事从简诏特转一官进职四等以通奉大夫显谟阁学士归安县开国伯食邑八百户致仕是月丙子卒享年七十有四其孤上公所定遗奏犹乞收爵禄赏罸之八柄张礼义廉耻之四维闻者感涕特赠光禄大夫后诸子陞朝该累恩进少保上亲政之明年诏有司諡公文节妻淑人沈氏吏部尚书虚中之女赠福国夫人先十一年卒男六人祖仁朝奉大夫前通判南剑州祖义朝奉大夫前充江南西路安抚司主管机宜文字祖礼宣教郎知抚州金谿县事祖智承直郎前监行在赡军激赏西酒库祖信承议郎新通判袁州公薨后相继卒祖常通直郎监行在都进奏院祖礼以后兄知建平县愿祖智以后弟承务郎恵女子子二人适宣教郎沈铎免解进士周侗孙男四人兴公承公皆将仕郎余二人尚幼孙女一人许适将仕郎徐椿年公少孤事继母以孝闻仕五十年官二品而奉身清约如一日先世田宅以推诸兄弟卜室城东之月河归自当涂始辟小圃以逍遥名亭作屋三间扁曰齐斋左图右史朝吟夕讽尝语诸子吾生平素慕乐天盖乐天直道屡黜而于牛李之党终无所附居数郡有实德在民晚岁委命无求与公出处相似然乐天未七十已苦风痹公晚而益强善乎良贵之言曰方柄臣初相震赫中外公独折其角而夺之气末流之弊至于避柄臣名讳以诏为诰以照为证以远为邈登之朝廷文书无所忌惮纲常倒置所不忍闻而在廷莫敢言其非至此而后知为曲突徙薪之功也又曰国朝最重台谏所以彻壅蔽而强主威也弥逺把握言路输款而后除纳藳而后奏目谕意嗾翦伐忠良浊乱海内者二十有六年观公台谏论之作可谓知祸本矣又曰淳煕之士不变于庆元党祸者鲜矣再坏之开禧三坏之嘉定公刚方质直不尚茍同以周赵之贤犹不肯微受尔汝则其奴视权孽固宜呜呼予蚤闻叶公之言今又获观良贵之状公之纯忠表里全节始终烂乎简策予无所措词矣所着齐斋甲藳二十巻乙藳十五巻兼山小集三十巻兼山四六集十巻词科旧藳五巻翰林前藳二十巻后藳二巻翰林奏章一巻掖垣词章二十巻缴论四巻银台章奏五巻南宫集一巻奏议二十六巻歴官表奏十巻承明集四十巻丙寅録一巻更化奏对録一巻台谏论二巻昆命元说一巻北征録七巻合宫严父书五巻南正南辕诗二巻论著三十巻近体乐府二巻些章二巻易章三十巻易说二巻中庸集义大学解辩顔子子思子续曾子各一巻论语义证二十巻孟子问答十二巻老子原旨遗事六巻刀笔集十五巻家传六巻经鉏杂志十巻马班异辞三十五巻马史删改古书异辞十二巻藏于家铭曰
　　士放于利不有厥躬视人作辍随俗介通维文节公怀诚秉忠相维周赵且不茍同况于韩史尚肯尔从嶷立孤耸如千丈松无依而立无托而容虽跻台省而不久中八为郡守八领祠宫位既弗称用亦罔终彼滥贵者浮云飘风公之大节吴嵩比崇史官博士策名诔功我铭申之勒荣丘封
　　宣义郎致仕别公墓志铭
　　端平改元之年予被命还朝明年别侯之杰授使者状以其父母墓隧之铭为请予谢不敏侯申以书曰亲丧所自尽也虽然人处其常吾处其变始守德安仅窃豆区禄以为养无禄先君即世跣防舆輤以返葬于上泉伏凶阇庐将伸顾复之报会四郊多垒起守安陆衔哀吁天屡请弗俞不肖孤惧以方命贻谴重为吾母忧强起视事厥十年再镇荆州先夫人又舍去方茕茕在疚公朝未忍弃捐申命守荆寻改仪真追惟异时压于时宰有慙初志乃上疏固辞然大惧不孝之诛终无以自赎也匪公发潜即死将不瞑予惟三年之丧自天子达于庶人尧舜至孔孟无改也记礼者奚据乃有金革无辟之说以徐戎作难之年攷之周公固无恙也或曰是为母丧然不可攷矣独惟伯禽治鲁方以丧三年然后除之为变礼易俗之先务故迟迟而后报政安有以此化民而身自畔之其决不然也本朝宰执起复如防富陈蒋诸贤终不可夺虽有强起者亦未有不持余丧乃自比岁怙权固位之臣昉以伯禽借口虽一时贤牧守亦例被迫蹙至端平以后士大夫始克秉礼奉法以各如其志于仪真之得请而侯之本心始见则可哀已按状宣义公讳湜字景甫其先谓以大别山得氏嵗久无可攷证南渡后散居荆郢曾祖震祖宗考中孚妣王氏公幼而孤依兄澄以立甫入党庠习射于圃升降揖逊发必中鹄年二十发愤力学夙夜不懈专以河洛诸儒及近世朱张二先生经说为宗郡侯陆公九渊见而异之后徙名数于襄三举于礼部而连黜于春官晩该特恩对策大廷语直多忤第居末等会天子试士以射公六发五中独官在列外畀上州文学又遇郊赏授迪功郎监邛州合同茶场之杰亦举进士第主应山簿以归父子并命乡党荣之家食未上引避茶马使亲俾代者往自是不复再调挂其衣冠隠约阡陌闻族姻有不给者称家有无以赒之鳏寡孤独癈疾者絶甘分少以扶持之凡十有八年仅一就养于安陆每慿高望逺中原在目感慨歔欷言言教思人始知公非果无异于世者以宝玺恩循修职郎主上登极以子陞朝恩授承事郎再遇郊恩进忠义郎于庆元元年某月日以疾终于府治之中和堂享年七十有五葬于明年三月壬午取同郡田氏累封太恭人壸仪肃穆嫓德于公有女士风烈后公十年当端平元年二月卒于江陵府治之正寝年八十有三子男二人之英业进士次即之杰朝散大夫直敷文阁前知江陵府女一人适齐可久孙三人模桷栩将以今年十一月庚申祔葬上泉予尝观春秋之世楚最多材流风所渐至有悦周公仲尼之道北学于中国者如公气而毅逮闻先献亦所谓楚产之豪杰矣矧又有子承家是宜铭铭曰
　　允毅别公维德之臧维卒不施匪夭则爽有赫其昌遗后人以庆我铭不亡以旌其藏




　　鹤山集巻八十五
　　钦定四库全书
　　鹤山集巻八十六　　　　宋　魏了翁　撰墓志铭
　　苏和父墓志铭
　　自理义之学不明士衒于词章之末怵于功利之下虽足以随时就事绳以圣贤之训终爲背戾本朝诸儒后先相望本诸书诗语孟易以明时用春秋以验行事三礼以节人情然后知人所以官天地裕万物者盖在此而不在彼五三六经不爲虚言而匹夫匹妇皆可以与知与行周邵二程子之门人嗣守大训至广汉张子敬夫传而习之有胡子仁仲爲之模范朱子元晦吕子伯恭相与下上其论议其学益以粹明二江范文叔早从张子问学剖析精微罗络隐遁朱吕氏皆推敬之归安故庐若将终身乡人即其所居以月舟先生称之是时余忘年友人苏君和父实从之逰其始也淹贯诸子百家旁及老释二氏旁搜博采晩而敛博归约落华就实目光炯如头容俨如口授指擿意亡厌斁人有善称奬风厉如弗及或谬于理道简于容仪即庄色厉声道师之言以训迪之故公在则惰者肃哗者嘿毋敢慢其精神气貌之所感发者盖若此呜呼此其所以寿正学可继前哲者乎君讳在镕和父其字也其先简阳安人后徙郫爲着姓大王父仲文王父处约父觉赠承事郎妣蒋氏赵氏皆赠孺人君方龀而孤赵孺人手抄经史以教之终其身言及母氏必流涕被面年三十一与乡举年五十六始登进士第涖官行已无一毫愧负初任监永康军味江鎭再仕緜州魏城县丞县民仇其长鼔众入县将爲乱官吏窜伏君闻变推诚徃谕民爲散去长官幸脱死反以是忌疾君乃托亲嫌引去三仕果州学官四任潼川路常平司干办公事防狱有疑公不忍缄嘿以负使者俱以寃状白之或疑其越职私请毅然上印西归旋致其仕其刚决不挠之气可以观其师友渊源之自矣退居七年誉处益尊诸公要人造门请益贻书讲学无日无之四方大夫士识与不识想见其风采余爲泸州欲挽致之行有日矣端平元年秋七月以五峯先生遗文授其子子礼曰此吾从月舟先生得之吾手自讐校汝可细观当自得之五日命笔题诗溘然而逝得年八十有二娶同邑王氏封孺人先君而卒男三人子贤子起子礼今惟子礼在孙男三人垕振剰孙孙女三人曽孙男子三人子礼卜以二年三月【阙】　　举君之丧葬于县之崇文乡干山前期来谒铭铭曰道逺民散师异指殊幸而犹有老师宿儒散在郡国教于里闾仪型前哲领袖羣趋世莫知之有郁勿袪槁项台背埋光丘墟我铭昭之以觉世愚
　　太常博士知绍熈府朝散郎王聘君墓志铭
　　上元年恭黙遵养权防伺间窃弄威柄丑正仇善是与比周予友人王万里时爲博士应诏言事其略有三一曰厚风俗必本于明人伦人伦之目则君臣也父子也夫妇也兄弟也朋友之交也所以弥纶天地扶植人极使不爲禽兽异类之归者以有是伦也人伦明于上小民亲于下俗之不厚未之有也书曰惟民生厚因物有迁违上所命从厥攸好今天下风俗可谓薄矣化薄即厚在陛下一转移之顷陛下设亷耻以励臣节明听断以强主威赫然如大明正中万物毕照而君臣之义立矣陛下以四海之欢心爲孝而不以一人之用劳爲孝念遗大投艰之托思继志述事之重而父子之恩隆矣陛下致严亮隂不迩声色俟三年终丧求昏淑徳之家然后聘而夫妇之道正矣又陛下之于兄弟不幸而居人道之变然友爱素深神人所共知也若垂念于死丧之威致厚于防终之典而兄弟之爱笃矣陛下日御经幄亲近友臣惟正人是亲惟切已是务毋徒诵说以备故常而朋友之化行矣凢此五者陛下旣躬其厚谁忍复趋于薄二曰尊朝廷在于聚贤才汉梅福谓孝武时淮南王安縁间而起所以计虑不成而谋议泄者以众贤聚于本朝也孝成之世蜀郡山阳亡徒布衣乃窥国家之隙见间而起者此皆轻量大臣无所畏忌国家之权轻故匹夫欲与上争衡也贤才聚散足以爲国轻重者如此然所以聚之则必有道盖天地冲和之气钟而爲人贤者尤其气之清也利禄不能诱威势不能压惟虚心忘我用其人而行其言则贤者乐爲吾用天下士皆悦而愿立于朝士至于悦且愿则自靖自献惟恐其后宁复有迟回偃仰召而不至知而不言者哉三曰崇学校在于养士气士者国之元气而天下之精神也故可杀可贫而不可辱者谓之士京师者首善之地也太学者贤士之闗也士相与聚于闲晏岂徒诵説词章攫取声利而已哉盖将讲明义理涵养气质以成其才而待国家之用也上之人宜婴以亷耻不可恐以戮辱宜闲以礼义不可绳以刑辟今朝廷并建长贰所当专其职任勿烦以他职博士正録不徒以课试爲事日进诸生相与讲论经术陈説古今以作其气万一如有挑达不捡则成规具在长贰以次举而行之其谁曰不然今乃郡吏得以绳之下走得以辱之殆非所以章好示俗风厉四方也世之论治者鲜不以城郭甲兵田野货财爲有国之先务而孟轲独以礼坏学废爲忧非阔于事情也而况揆诸今日之事三邉风寒赤子露立非无城郭不修之患客强主弱诲盗纳侮非无兵甲不多之忧兵荒之余屯垦未就非无田野不辟之虑币轻物重十室九空非无货财不聚之叹而臣区区惟前三者是急亦曰人伦薄则世道废贤才散则主势孤士气索则邦国空此轲之所谓上无礼下无学贼民兴丧无日者此臣之所爲大惧也时有济邸之狱有蜀邉之扰有山阳之变有郡吏卒系捕弟子员之辱故万里及之所引蜀郡山阳轻量大臣等语切中时务尤爲权防所嫉其秋万里轮对又上疏畧曰乃者中外之臣矢谟献议指陈得失此皆激扬圣化鼓舞纶言愿忠于陛下之职分也而在廷之臣已过忧其沽激逆虑其朋党夫留班伏閤封章扣匦此在先朝常常见之今以降诏求言久而后应尚曰沽激云乎内外小大之臣动以千百数而言事者无几尚曰朋党云乎今天下议论大槩有三劝陛下以崇孝道厚天伦笃意儒学以养圣明之资亲近正人以杜邪佞之口此爱君忧国之论也愤主威之挠夺伤国体之抢攘疾贪暴如疾仇讐恶防佞如恶恶臭此愤世疾邪之论也听其言汪洋汗漫而可乐察其意避就回曲而不根此模棱两可之论也爱君忧国者其言恳恻愤世疾邪者其言激切模棱两可者其言依违臣愿陛下以其恳恻者施行之激切者奬借之依违者斥絶之则朝廷是非即天下之是非也何忧乎沽激何虑乎朋党哉其二论蜀之利害谓任阃寄者闻命勇往慨然以功名自任然政令峻急人情惶骇任骢饷者承命算计奋然以了辩自居始谓不以累公上今乃有七百万缗之请既上欺朝廷又苛取州县陛下端拱穆清亦知数千里外有叹息愁恨之声矣乎时以郑损制梱四川李景翺总饷万里及之上反覆顾问万里随事条析语音琅琅侍枫陛者愕眙曰此蜀人也了翁时充员柱下窃窥天顔甚怡而权防滋忤蜀之用事者咸不悦防朱端常论予不食周粟并及眞希元与万里于是一时同志者皆得罪而蜀人无一立朝者盖先是未有也万里旣忤权防又忤蜀阃人谓持此安之万里浩然归田翠篠碧流之间于焉逍遥若将终身于是又有以见万里所存之实矣万里名万家卭之蒲江曽祖某祖某考某赠宣教郎妣赵氏赠安人予昔志宣教墓世系已详万里之生也淑之学也笃博通经术尤善戴氏礼嘉定三年类省试以第一人充赋歴官资州教授以母丧后改叙州四川宣抚司辟准备差遣召赴都堂审察除吏部架阁文字迁太学録又迁太学国子太常博士出五年起通判成都府未上知广安军又知绍熈府积阶至朝散郎平生自儆有心铭申儆其子若从子有淡斋规约皆善言也爲学官时教循循不倦凛不可干以私在安沂公幕府争辩不可夺爲郡牧视民如伤束吏如湿绍熈府胥强于官君黥而借之郡人股栗躬俭节用察狱必以情皆善行也云闿日明旌淑简修赴阙奏事之命下而万里不及行矣惜夫予尝观五三盛时相天子者居位久则贤之积也必厚伊尹相商余五十年招俊求哲列庶位以辅后嗣其后微子微仲箕子比干胶鬲之俦犹足以迓续灵承其忠臣义士歴武王周公成王君陈康王毕公播告深浃而爱商之心不衰后之相者居位久则日迈月慆销刓锲磨贤之戹也滋甚蔡秦韩史之效今可睹矣万里不幸而不行于寿皇之时事还理明已不及见非命也夫端平元年三月某日终于治寺明年四月某日安厝于善何乡坎山之原娶同邑赵氏赠安人继资中杨氏与予之元配兄弟也今封安人子男子二述升于国子遵贡于乡女子子一人尚幼述遵状其事来乞铭万里吾徒也义不可辞铭曰
　　丰草之敷嘉谷之瘏既薙既诛亦断而殊呜呼天乎呜呼天乎
　　大理少卿赠集英殿修撰徐公墓志铭
　　予自嘉定十一年被命帅东川以心制乞身徐公瑄来爲代明年公召还首爲上言蜀之师困财匮而徴调未已比潼川守许奕与刑狱使者丁必称坐论邉事谴斥士齰舌以言爲讳愿无嫌反汗以旌言者次又请明诏大臣分命宰掾枢属以三邉所请各专其责庸儆蔽蒙时宰专忌人谓公言人所难除刑部郎官轮对极陈大臣恃独智悦谄辞疏入不报台臣承望风指诋公免官逮再入爲郎首言皇嗣天下之本宜专辅导之职宜择亲近之人时宰不爲荣国公择傅而公能先事识微以切中其疾此又人所难言者十七年八月宁宗升遐公号恸几絶退朝如丧考妣不旬月间须髪尽白上临朝诏公卿各举贤能才识之士公荐通判隆兴府周端朝大理评事胡梦昱凢五人皆一时之选又尝面对请以一日之晷刻而五分之一坐朝一御讲筵一省章奏一召儒臣阅书史商古今秋冬短晷则移此于夜漏之初余一分爲清闲之燕凢奏对封章令左右史铨择付外施行又乞増辅郡之军实以壮行都之威招江阴湖秀之闲民以补禁衞之阙公之爲虑远矣明年正月湖州民潘甫与弟丙壬聚亡命数十爲乱夜入州刼济王寻败甫死于兵丙磔于市壬逸去余党就擒守臣谢周卿通判张宗涛以下悉付大理狱诏以公鞫其事公矢其寮曰国体民命爲重身爲轻不可爲利害怵幽有鬼神吾侪谨之先是寺之推鞫或付胥徒公偕二丞日躬讯之时壬未就逮蔓及亡辜猥至数十百人公诘其尤寃者全活十六七朝廷捕壬急时宰疑壬之本生父匿之命公织成其罪公弗听未几得壬于楚州时宰面授风防又数以手简罗致不附已者且谕公可立致贵显公语诸子曰王忠嗣唐武将也且不肯以人命易官吾忍以讼受服乎吏有希防摘壬词谓他日僞拟某人爲某官者公手裂之吏爲危语公曰吾代诸贤受祸弗恤也狱具腾书于朝曰唐天寳之乱陈希烈等将抵死李岘独曰衣冠奔亡各顾其生可尽责耶彼罪状显著岘欲脱之矧变生仓卒迹涉疑似者乎湖之守贰不能死犹曰可罪谓与闻谓故从不已过乎又论许泽等六人罪不当死诏徐焕沈源不贷余悉原之公复执论数四不报壬党有偶同姓名傅之死议者公竟出之从政郎周成子坐与潘交时宰疑檄出其手验治亡状公以数百言争之一日保章氏奏荧惑犯左执法廷尉当之公曰吾宁以身易人之死也防胡梦昱应诏言事例借印长官或怖公勿与公曰吾位亚卿无能建明而又沮同寮之言乎梦昱坐夺官窜象州公上书时宰争之不可公亦镌二官罢已而直舍人院王墍再论公故出死罪又镌三官道州居住始至州监察御史梁成大论公不已更追三官徙象州于是公年已六十矣人所不堪公不愠也先是去都之夕梦有以适严州告者旦而语其子至象阅郡乘则古严也意益安之州斗絶岭外户不满百公筑室瘴江之濵曰观练掩闗谢客以书自娯取孟东野诗自号松月居士摘陶靖节语名堂曰欣止题寓居曰吾道非乎奚至此此心安处便爲乡以绍定元年十月戊午卒呜呼公可谓行乎患难者矣诏许归象之人缟巾祖送过饶抚士有相率追哭数十里乃绍定三年八月庚申朔以公治命葬于正议之墓之对明年七月诏复元官致仕官其子一人上始亲政改元端平台臣王遂请褒赠公録用其子诏特赠集英殿修撰仍与子陞擢差遣十月诏又以寳庆三年郊恩特官一子训词有曰晩治廷尉狱怵之风防不移压之祸福不折宁以一身蹈不测之渊不忍以株连根逮之命资其身公之本心庶几其亡憾矣予与公先后得罪予防恩生还起家再守泸寻召爲春官而公不及见公旣葬而献子兄弟过予于临安休沐含泣而言曰吾父虽葬而未有铭也实惟子之待呜呼同时谴逐者如眞景元张行甫胡季昭王万里皆相继下世其存者惟予与洪舜俞丁文伯然则予奚敢辞公字纯中一字汉玉其先晋江人后徙永嘉曽大父逢大父泽赠朝议大夫考定终朝散大夫主管冲佑观累赠正议大夫妣硕人鲍氏光宗即位正议守潮州遣公表贺补官授太平州司户参军未上庆元元年中刑法科改授庆元府司法参军除大理评事江东提刑司干官即所居官改京秩知饶州安仁县复召爲评事两月间三迁至大宗正丞权刑部郎官兼户部左曹歴知嘉兴宁国府未上改汉阳军防州路转运判官直秘阁防路安抚进寳谟阁知泸州潼川路安抚召除刑部郎官主管成都府玉局观还直寳谟阁主管绍兴府千秋鸿禧观知饶州召爲户部郎官大理少卿公始仕庆元府有怙势者侵人冢墓守付公予夺不爲势利屈安仁县于江左最贫公籍邑里所储之粟与民爲约遇粜则如元直官籴则更以高直且先期给直十之二俄顷得万余斛藏于境内明年饥公私无损而民以不莩守尝以期防致餽公辞曰赋入有常今以多爲功必将以少爲罪我能责有不能责无也戸刑部积牍如山随事剖析不失毫厘嘉兴府常有船遇风至呉江境上部使者借之凢得数万缗船主请不予诉于户部公爲下有司归之防使者爲言事官劾公罢嘉兴公在防尝揭旗于车前曰有诉官吏贪赃蠧国者立其下远近震竦峡俗嚚讼公发摘如神狱讼用稀防漕司故以盐利之羡献于朝公念施黔珍民贫地移其羡以代民输爲缗十有二万又嵗捐盐若干以充其赋民爲立碑绘象而祠焉防之军籍八千人而仅存三之一招刺搜简得精悍五千防敌犯邉诸道之师毕防惟兴元防卒尝先登自漕移守吏以故事输送迎之礼曰不过一迁居耳奚以此爲邦交之餽辄付公帑去泸吏以送使旧比请公损其十之八溃卒莫简爲乱公请起安忠定公镇蜀逾月而盗平治家肃而和自奉澹泊日一肉弊衣故履者终身书不脱手少喜操琴赋诗后亦弃去尝语后生曰士大夫饬亷隅厉名节未有不自约已始故公虽浸显而清苦自如凢四入朝远不过三年积阶至朝奉大夫垂当进秩而以罪削官者八娶呉氏累封令人子男三人长即献子先以嘉定郊思补官今爲儒林郎钦州司法参军次文子以遗泽补官差监平江府百万西仓门巽子以寳庆郊恩补官女子二适儒林郎赵希吉次适从事郎郑俦孙男二人备孙伟孙孙女六人方湖党之就鞫也时宰旣以付公又擢何处仁爲治狱少卿魏执中爲丞林演以簿摄丞旣而何以未至辞不与惟公据正不阿二丞翕然从公或曰故王不过朽骨残胔安能富贵人虽归狱于王无害也而诸公违时宰捐躯命以昭其寃不亦左乎公曰吾岂不知此亡何四人同日罢去予送之门退而语诸朝曰祖宗育材之盛一至于此汉武帝谓田千秋曰父子之间人所难言也此高庙神灵使公教我当遂爲吾辅佐千秋非难言也父子天性一言可以动悟况又有封侯取相之利今以权臣专忌朝奏则莫遂而惓惓于所不报其意主于正人心扶善类爲来世虑盖非有所利之也而得罪者前后凢十余人相望于道此何爲者哉易曰艮其背止于所不见也止于所不见则惟义是比不知其他虽吾身且不有也况于人乎铭曰
　　狱有傅爰以察烦寃讫威殉货固不足言亦或尽心以求诸道高闾植槐是犹望报斤斤徐公则匪思存精诚发衷鼓聋昭昏彼饕怙权虽莫予省人心孔昭大议以定焉有所利而殒其身同列奚见亦归吾仁我铭公竁以儆媮薄式昭性初有善无恶
　　故知辰州大夫张君墓志铭
　　予始仕成都番昜张君学古爲转运司主管帐前博物而强志自经子百氏以及天文星厯山经地乘伎巧医卜之事靡不究悉又多蓄前言徃行隠书秘牒凢世所罕见予洒然异之由是定交其后于行都于眉山毎见辄有异闻间以星厯推人吉防久乃能前知国家休戚徃嵗闽冦方剧君就养于侯官台梱扭问无虚日君策贼必败去年聂善之子述陈子华韡呉毅夫潜及四方之贤士大夫忧国隠民者率从咨访君谦抑不敢诵言然固谓京蜀得祸必惨后皆中今春予视师江上旣竣事遣人劳之得其子世南书曰吾父以正月辛未弃诸孤矣予执书然或曰子以张学古前知为信乎彼谓治乱不出乎数然则人事固不足问耶曰阴阳五行有是理而后有是气及其生物气聚而有形则象与数所由出先贤谓理者太虚之实义数者太虚之定分然则治乱安能逃乎数予所取于张君者正以其论数而不遗理耳予尝闻其説率以太一爲主然是説也张平子实传之尝试考其下行九宫法盖与图书相爲表里张君之言曰知易之妙惟邵子观于皇极经世书实与太一数相通知乎此则晦明风雨之变水旱盗贼之备皆可以预定然而祸福靡常惟人自召开禧初予与张君遇于行都太史奏五福太一将临呉分正韩侂胄开邉之时予乃诘之曰如子之説则福星所临其能保数十年之安乎君愀然曰此又当推阳九百六之数因自羿浞至五代歴陈福星之不应者又推本朝以来福星所歴之分奚福奚祸作而曰法固谓有道者昌无道者亡不可以委诸数也予旣骇其博又叹其通毎谓人曰是非星翁厯家之説也又徐扣其所自得则于邵子先天之説以及参同运气皆能旁通而无滞予又叹浮沈郡县枯槁山林固有博览强识而人不及尽知者旣以是谢客厥十月世南过予江东寓舍墨衰绖泣而言曰明年二月丙午将葬吾父于县之怀德乡白石阡距城二十里父所自卜也墓道之铭非父之执而畴以告予阅其状君讳大训系出唐宰相文瓘后至刺史防家于杭后辟黄巢之乱迁歙繇歙迁饶之德兴曽大父禹锡大父浚以子贵赠奉直大夫父杞故任尚书吏部侍郎知潼州府累赠金紫光禄大夫妣徐氏赠安康郡夫人君三嵗而孤少长念二亲皆不逮养深自刻励族党州闾交称之以侍郎遗泽补初品官绍熈三年伯氏大猷知昌州勉君入蜀调利州绵谷县尉邑多讼台梱必尉是属人服其公爲药局尽澄宿蠧司理洋州数辨寃狱任成都路计怅出纳公允嘉定改元以举主改宣教郎知江陵府松滋县通判防州寛平而事治知文州年谷屡登以所节浮费籴米六万余石创椿积仓贮之十一年敌批宕昌破阶州阶人来奔公亟济流民凢数万即烧絶栈道寇不能前然数万人聚于斗州未信宿米已不继力排羣议发桩积仓以济籴价平而均省台外梱交是之讫事而籴不愆其旧牧伯监司上其事诏令再任寻改知归州未上改辰州辰蛮数盗邉请于制梱讨定又爲民代输县租爲缗十万有竒民怀之不忘去郡即自请奉祠主管华州云台观藏书数万卷于所居东偏爲楼其下述先志名堂曰悠然前楹曰湛轩且曰吾得鹤山魏华父书之吾老于是不翅足矣华父盖谓予也呜呼与君平生之交曽谓不及一见而遂爲千古之决邪娶同邑方氏吏部侍郎【阙】　　孙【阙】　之女封宜人前君十五年卒子男二人世美以玺恩补官爲郁林州南流县簿尉先九年卒世南爲都昌县丞女六人长适承直郎江陵县丞董甄次朝奉大夫知营道县洪仔二婿皆先卒次承直郎前湖北路安抚司干办公事朱宗尹次朝奉郎前通判澧州汪熈次承直郎寳庆府司法洪亿次修职郎新监常州无锡县戸部激赏酒库赵必防孙二人刚辰拱辰当以遗泽补官铭曰
　　无竞于物故识虑明无求于世故论议平啬神葆精寿考且宁庶几无憾视此竁铭







　　鹤山集卷八十六
　　钦定四库全书
　　鹤山集巻八十七　　　　宋　魏了翁　撰墓志铭
　　故参知政事兼同知枢密院事赠少保陈公神道碑
　　陈公讳贵谊字正甫其先固始人后徙居于福清曽祖确赠少保祖大刚赠少傅考宗召任翰林学士通奉大夫知制诰工部尚书赠太师福国公始寓居湖之武康妣郑氏封淑人赠齐国夫人生子男三人公其季也庆元五年宁宗始亲策进士公年十七擢乙科上注视良久福公时以起居郎入侍缙绅荣之待选三年授从事郎瑞州推官连丁齐国福国忧开禧元年调安远军节度掌书记辟差四川制置司书冩机宜文字嘉定元年中博学宏辞科授江南东路安抚司机宜文字三年除太社令充国子监别试所防检试卷官寻改武学谕四年爲国子録礼部贡院防检试卷官寻迁太学博士时宰士建议更新楮劵以一易二期廹而泉无所出几以四五易一宰士心知其非而耻于改令反以流窜籍没从事行之逾年论报山积楮直益损公因轮对言人主令行禁止者以同民之所好恶楮劵之令乃使奸恶获逞道路咨怨非所以祈天永命固结人心因援熈宁新法爲辞次言明鋭果敢之才足以集事而失于剽轻老成寛博之士足以厚俗而失于循黙孰若举之以众取之以公宰士摘新法等语以激怒时相而尤衘剽轻之语且谓公欲引类植党人爲危之赖公论以免冬除太常博士以兄贵谦兼礼部郎官引嫌除将作监丞兼魏惠宪王府小学教授六年轮对谓言路虽开触犯忌讳者指爲好名切劘时政者指爲玩令利害闗于天下是非公于人心一人言之未已或至累十数人言之则又指爲朋党是非易位忠佞不分当国者益不乐七年除秘书郎出知江阴军十年提举江西常平茶盐公事十一年召赴行在未至除礼部郎官明年秋造朝时女眞大扰淮蜀公言人才所以立国今旁蹊曲径幸门四辟言路所以通下情今媕阿循嘿囊括不言民力已竭而科敛之外餽遗以谋进者未已军中耻言败北则阵亡者不防耻言奔溃则逃窜者复招又言婉顺巽从者是美疢也非爱我也宜屏之外之矫拂捄正者是药石也爱我也宜用之听之时宰滋不乐防公以葬子谒告即嗾言者逐公主管建康府崇禧观十五年秋起知徽州明年五月诏奏事之任除司封郎官公见上复伸前説以中外文武之臣未有忠实不二可托缓急者朝廷命令不审监司郡守不恤民怨将帅不恤士卒明年四月兼翰林权直兼玉牒所检讨官防有事明堂公首引包拯皇祐中乞因肆赦除聚敛掊克之弊且谓当察州县府库致羡之由仿成周邦飨必及死王事者之子与汉置羽林孤儿专取从军死事之后教以五兵今上即位除宗正少卿兼侍讲兼权直学士院寻迁起居舍人寳庆改元有诏举贤能才识之士公旣奉诏乃言曰以容嘿滞固爲贤以苛刻生事爲能以褊狭趣办爲才以轻疎尝试爲识及兹初政当求忠实正直奉公爱民知礼义亷耻而不越防范者以充中外之选又奏成王之初元臣故老警以无逸者欲其克寿勉以敬德者欲其永命期以岂弟者欲其受命之长识者知公爱君切而虑患深九月除中书舍人陞兼直学士院茂陵复土建神御殿内侍以缮修受赏者猥众公皆封还诏书郊祀有日公以民生实艰吏员尚众征敛几于夺取公费掩爲私藏宜大明黜陟庶有以见帝于郊迁礼部侍郎仍兼中书舍人明年冬权刑部尚书陞修玉牒官兼侍读又明年冬爲礼部尚书兼给事中都城灾呜咽入对乞罢燕游招离散给以米粟假之室庐尽蠲竹木征以通商贾皆见纳用绍定五年春知贡举秋七月除端明殿学士佥书枢院事同提举编修经武要畧六年冬上始亲万机进参知政事兼佥书枢密院事上面谕曰顷闻忧国之言朕所不忘于是人始知公有辅赞弥缝之功世不尽知也端平元年夏兼同知枢密院事权监修国史日厯仍同提举编修经武要略王师入汴洛公时已移疾犹上疏力争盖自八月以后凢五上章乞归诏勉留之病益侵转四官加邑封致仕于是官正议大夫爵长乐郡公食邑三千户食实封六百戸十月乙酉薨年五十有二讣闻上嗟悼辍视朝一日遣中使吊问赙防加等赠少保资政殿大学士元配程氏故同知枢密院松之女封普安郡夫人子叔建将仕郎早卒叔远承事郎监西京中岳庙叔迈承奉郎厥明年十二月丙午窆于武康县之龙青隖叔远等状公之行以求识竁予与公爲同年进士又同爲柱下史悉公之言行不敢辞也始公为博士为监丞论事无所挠屈与其兄益甫时号二陈再召爲郎气节罙厉权相滋患之忽托告以归四请祠官坚卧不起卜居武康之前谿泊乎无营防新安当上朝廷假奏事起公旣至则主爵司宗侍经代言守正不阿物望逾美防寳庆初政言事者连拄权臣轻者镌免重者追禠窜流以讫于死于是正人屛息权焰益张公愀然忧之与从臣一二同志者居中调防虽几微不见于面而随事正救善类犹有所依故予尝疑士之出处去就当以洁身爲贵而孟子所谓或远或近或去或不去归洁其身而已则又若不以必去爲谅然则公决去于爲郎之前而迟囘于记注之后是孰爲失得邪及观易之爻象而舍然有感焉且易之初上一阳一阴者凢四姤复夬剥是也姤之四应初夬之三应上盖以阳应阴于内此不足言也而夬之九三内应一阴独行遇雨若濡圣人虑其取忌于羣阴也则有壮頄之戒有无咎之善复之六四下应一阳中行独复圣人虑其孤立而无助也则防之曰中行独复以从道也当是时阳微阴盛虽未足以有爲而孑然自奋独爲阳德之助此惟道之从利害皆非所计也然则枋臣擅朝知藏瘝在之日而公周旋其间虽遇雨而若濡终独复以从道此人之所甚难者不宁惟是权防尚炽公已密勿乎正邪之辩亲政方新公又能导达乎中外之情盖又有人不及尽知则所谓或去或不去归洁其身于公见之是宜铭铭曰
　　孰愦愦以茍容兮独孜孜以守公孰耿耿以逢邮兮独休休而处躬何前之介而后之通介则循斯心之正通乃济吾道之穷介而安奚恤乎久外通而益奚嫌乎居中况积氛之解駮而大明之昭融人方望治天遽夺公将信眉于郁郁卒赍志于梦梦千古之恨一丘之封
　　朝奉大夫通判防州累赠正奉大夫师君墓志铭
　　予分阃东川与眉彭山师祖敬爲僚一日袖编书拜手言曰此吾大父防州府君事状也府君没于绍兴二十二年六月某日葬以明年十二月之某日墓在彭山县武阳乡昌乐里久而末之铭也幸事先生敢以爲请予幼读杜起部苏文忠公诗于师氏注释明辩闳博心窃好之曁守眉闻邦人道乡之宿德耆齿必师民瞻在焉盖其好德植善动矩前哲虽位止监州而子孙曼硕世其书诗爲郡大姓是可无愧于铭虽然古之爲碑以识日景以节賔揖以丽祭牲而墓之有碑则属綍下棺由汉魏而来庙墓皆刻词其上事旣戾古矣虽然犹可以义起也今而祖之塟于今几五百甲子其于铭碑之义也何居从而谢焉祖敬援近比以请逾年弗已其弟遇又申请防予被命东归檥舟僰上爲卒铭之师氏以唐某道总管元羲爲祖自总管之子逮始居彭山曰仲瑄曰顺曰适君之三世也赠右奉直大夫母范氏赠恭人君十嵗丧父受教于兄羣頴异彊记十八试成都学官文冠軰类声籍甚王贤良当父执也深所器重至以徐樨方之崇宁【阙】年尝与州贡奏名礼部蔡京枋国恶太学上书排已风失志者诉取士滥命覆试君在汰中政和八年以上舍擢第调京兆府兵曹掾兼工曹自帅臣诸使表章牋记一以诿君曰不出师掾手不可用亡何罢去诸公惜之交辟不报主陜之夏县簿改监京兆府税寻教授延安府防省员改调干州奉天县丞未上改教授鳯翔府诸公徃徃乞文于岐下前后交荐者数十人防五路被兵君移疾归逾年监汉州税赵公开总蜀饷改辟成都府等路茶司干办公事总领四川财赋所主管文字赵改剏茶盐酒法饷陜军峻法盛气持其下幕属布郡县作威势独民瞻退然其间曲爲之解弗可则持置邮毋遣以俟其平人多其长者君尝在京学与秦桧有旧及绍兴当国鞫宣抚使郑刚中狱以美官诱君将陷之不道君力明郑寃旬月间释囚徒三百余人须发尽白留鞫所待报因得注苏氏诗爰书旣上大拂秦意故爲饷属者奉使典州以去公独囘旋倅贰以终其身通判防州成都府所事皆大官决剖无所顾畏长严惮之再丞防州杨文安公提防本道刑狱檄摄总制司干办公事盛夏以职事至恭州病暑卒始四川制置使席大光益与赵不咸君坐夺官席悔之介君之从兄衞尉卿骥谕使造已君弗徃也赵之卒塟故吏惟君视窆李璆帅成都与茶马使韩球交恶君扵李爲贰扵韩客也介然靡所附离呜呼自教衰俗薄士丧常心以势利去留爲叛附以事功成败爲是非以风指爱憎爲曲直人之贤否事之虚实不暇问也列御冦以仕衞爲嫁于衞盖挈此身以依于人犹女之从夫之死靡他不可以囘遹顾望也动扵金夫乗垣钻隙则岂惟父母贱之兄弟咥焉亦将无以自容矣观于师君之言行不爲势挠不爲利囘不当表之以励衰薄邪君幼孤事兄如事父给姊妹之贫者爲任其婚嫁仕四十年田宅不长尺寸罢成都裒俸余市书数千卷以归幼耆学至老不倦自杜苏诗注之外有文集二十卷藏于家积阶至朝奉大夫累赠正奉大夫娶同郡唐氏朝议大夫某之女先君十五年卒累赠硕人五男子慤以子贵赠朝议大夫晔爲族父后终廸功郎【阙】　路安抚司书冩机宜文字恕终文林郎成都府司理问淳熈五年进士终朝奉大夫知资州【阙】终承议郎致仕二女子长适成都范仲毂幼早卒孙男七人祖庆终朝散大夫知崇庆府祖同未仕祖敬举寳庆二年进士见任承议郎通判泸州新知富顺监遇举绍定五年进士次祖文祖训祖行孙女十三人曽孙男十三人溥故儒林郎利州拨运茶库澈曽简曽寛曽立曽愿曽毅曽谅曽亷曽直曽操曽孝曽邵曽孙之子二人挺承直郎绵竹县丞抃文林郎合州推官铭曰
　　匪仕伊利不明其徳厉气冯炎操之孔棘情一乡背谋威间却手一髙下是围非戍反是惟君徳义斯则如川之原孔厚且硕启佑厥后终古弗息
　　太令人程氏墓志铭
　　吾友家朝南过予言曰大酉生六年丧母史恭人又五年太令人程氏归于我先大夫又十有七年大酉举进士又十有七年而先君卒哀哀此生所恃以纾无疆之恤者以有母也今又大弃诸孤昔者母史之葬夫子辱铭之今弗敢他请也予尝观于丧服经传凢君子子于师母慈母保母皆在小功章而不慈已者服缌若母之丧父在期父卒三年惟因母与继母同且曰继曰慈曰师曰保皆非已出而继与因等其传曰孝子不敢殊也而释者曰继母配配即爲片【音泮分也】合与母无别是则然矣而谓人非母不生不幸无母非继母无以生矧子事之如腹已母拊之如同气是尤人之所难若曰念母之片合而不敢有殊是则为廹于义之有制非本诸情之不能已也观于朝南之子母而尤信朝南之状曰太令人讳曼卿字子华曽王父衞尉少卿赠金紫光禄大夫讳之元王父朝散郎讳庭父迪功郎讳敦谨先时衞尉与苏文忠公爲亲且友元祐同朝文忠诗所谓时闻小语説苏程是也先大夫早寡我王父念诸孙不可无母谓王母苏夫人曰谁宜爲妇必此族也太令人不逮事舅而执丧祭奉姑章尽礼先大夫教子自离经辨志而上口教指授卧起与俱大酉少壮粗见头角太令人喜爲加餐毎讲习至夜艾必问其寒饥而燠休之大酉筮仕昭化亲年五十不知剑道之艰脱选西归调官益部以便奉养至是男女嫁娶阅二十年始毕诸孙嶷嶷然粗不爲亲忧而吾父已不待养矣庐墓三年不自意全南海崔正子与之制梱四川致之幕府达之朝着太令人皆就养焉崔公爱其子以及其母亟问亟餽牲币药石交至大酉待罪匠监而弟丙仲以讣闻不敢白母力请外补明年三月始得知简州以归亲党迎劳太令人问弟无恙不知所对则曰已矣乎哭之恸旣而以义割爱曰修短命也吾老矣安能戚戚不解以爲汝忧乎嵗生辰上寿必愀然曰而父不及见吾安能独饮此酒退又言史恭人劳而不食吾愧之名义根于中而发于言足以兴起人心今年太令人年八十妇子称寿孙曽扶携贺者填门太令人曰吾年如此东游呉防西徧四蜀五被上恩不啻足矣言若喜而实可惧也太令人气禀坚耐少疾苦自丙仲夫妇之死幼孤满前劬躬覆帱十年间爲之憔悴大酉请问曰丙仲之诸子将冠筓矣愿母少寛母颔之秋七月大酉被命奏事即援亲年控避八月壬午置酒爲寿尚懽忻夷犹如平生未浃旬得脾疾九月癸亥疾剧不可爲矣先是母忽忽语及殡敛之事家人惊愕母曰死生常事也又戒丧纪毋得逾舅姑毋多设浮屠老子供又云女父母葬青城县召远乡盍泝江徃从葬焉大酉痛惟先人之敝庐在而吾母不得哭于斯也乃泝涪陆出眉脱輤牖上端平二年九月癸酉以遗令祔先墓太令人孝友勤俭服澣濯之衣至老不衰就养三州虽幄巾之事悉屏弗御聪明有识虑官居外言不入梱闻利害罢行则毅然见于词色简地救荒首教之曰流莩当散不当聚大酉于是量地远近爲之期数日而来授粮而去凢累月无一疾殣全活以万数其余训敇若此者不可殚述呜呼了翁与朝南爲三十余年之交毎见其闺门肃穆母子怡愉不知其有先后之间也迨得罪南迁爲史恭人志竁然后知大酉鞠扵继母然而数十年间无一间言人至于视已子如一未足异也视非已出者人莫能名其薄厚则蕴诸中者可知诗曰鸤鸠在桑其子七兮淑人君子其仪一兮其仪一兮心如结兮吾于程氏之子母盖两贤之乃爲序而系之铭大夫以子贵赠官至朝议太令人以慈明殿庆寿恩自恭人进封大酉以朝议大夫直保章阁知遂宁府次男震已荐于乡父命爲某人后季曰丙仲三女子嫁张子辰次迪功郎孙景舒次苏丞孙男七人炖翁绍定二年进士从事郎新成都府路安抚司干办公事坤翁迪功郎监普州商税铛翁森翁尝举于潼川路转运司必达必祥翁孙女四人嫁乡贡士高斯衟将仕郎袁増余二人许嫁未行曽孙男女二人外孙二十四人铭曰
　　饬已静渊秉心均壹相夫鬻子宜家兢室瞻前无腼埀后有奕为妇为母匪斯奚式
　　蒋恭人墓志铭
　　昔人言积善有余庆者必曰家言兴仁兴逊者必曰家家云者父父子子兄兄弟弟夫夫妇妇无一不尽其道然后志叶而事修声和而气感无小大贵贱习成矩则心改形化熏爲吉祥曰庆曰仁非自外致也虽然又当谨扵卜昏之始盖男女之片合上以事宗庙而下以继后世家道之替兴系焉吾观扵恭人蒋氏之状而尤信恭人讳季荃世爲静江府之兴安人曽祖熈皇任承事郎累赠奉直大夫祖允泽皇任左朝请大夫知邕州累赠中奉大夫父砺皇任奉议郎通判邕州妣孺人吕氏致堂先生胡明仲铭奉直公墓谓蒋氏出蜀相琬后爲衣冠钜族按家谱在唐有讳重者守零陵其嗣自零陵徙兴安至奉直十六世矣奉直宦学有闻彭忠肃公镇江陵首辟爲属没爲志墓恭人生长见闻开敏而严重奉议有上气疾遇寒弥剧恭人侍膳服起居惟恪事母亦得懽心先是朝奉大夫丰城李先生修已教授江陵府奉议爲令复又一再聨事湖湘间好益密先生丧元配卢氏以恭人继室晜弟四人聚居数百指恭人之归承顺调虞无几微薄厚元妃有男义方甫冠女未筓字之均一人莫名所自先生早从诸儒先讲学治家循古法尤谨奉先恭人始至升降餽奠闲扵礼昧旦而肇事质明而竣无敢不肃歴四十余载如一日呜呼以桂永名家两邕州爲父祖长而归诸先生所交皆天下贤士而又与青江彭氏迭爲昏姻生平耳目所接造次礼法宜其爲女爲妇爲母钟爲余庆形爲仁逊足以范今诒后也始义山生十年而大夫没以属恭人曰此子极力诲之俾有成立于是嵗聘贤士爲之师时属所亲察其进否每训之曰自吾家邕州兄弟与吾仲兄暨汝之二父皆以儒学发身有闻于时善自勉无忘汝父垂絶之言义山逾冠擢进士乙科伤先生之不及见及试吏恭人诲之曰仕以亷勤爲本邕州虽俸入亦不尽取于湖张公孝详尝书而刻之石曰清亷蒋德施汝外祖若汝父一介不妄取予小子识之义山仕衡日尝以刑狱司檄徃常宁世忠峒谕冦人谓戸曹且蹈不测恭人徐曰彼自内讧岂庸释憾于官乎居数日二峒果退听人服其识先生仕无私蓄而友爱兄弟赒防婣族不计有亡恭人谷则先意没则成志中年嫠居内防外侮处之自若闻人囏阨如疾痛在已绍定二三年间里人艰食命计口登其日籴之数厥直视登场时虽他乡价至倍差卒无所増益性俭勤食不兼味衣屡澣无斁先是大夫爲郡俸入寖优不改其故未尝晏起尤好洁清常言兹二者吾以占家道之兴衰晩嵗犹亲细务寒食日遣子侄省墓躬濯溉庖爼如他日忽寝疾七日而终实端平二年三月丙辰也春秋六十有七义方以疾倦于仕义山爲奉议郎知贑州贑县事女适训武郎前监潭州南岳庙胡维万将仕郎孙演进士萧爲已将仕郎彭汯适萧彭者蒋出也皆先卒恭人以先生贵三遇明堂恩封宜人绍定四年又以慈明宫上寿益今封端平三年二孤卜骥山之阳何林之原将以十月丙午奉柩窆焉先事属忠肃公之子今广东提防刑狱彭铉状恭人行治以求铭于予忠肃与大夫同年举进士爲道义交故恭人之妇道母仪三族皆能道之后又彭李迭爲昏姻故今彭侯所书皆得诸观听之实是宜铭铭曰
　　易繇家人女正是利诗歌祚嗣归诸女士士则身修正则家治吁嗟恭人视此亡媿
　　寳章阁学士通议大夫致仕赠宣奉大夫曹公墓志铭
　　公讳彦约字简甫南康军都昌人嘉定九年了翁与公分乘使传于蜀道爲忘年交上践阼逾月召公及真公德秀邹公应龙公以明年二月入见又得同侍上左右公尝经帷进读三朝寳训至太宗取士章圣选官皆以德行爲先乃言曰古人以德行爲才十六才子自齐圣广渊明允笃诚忠肃恭懿宣慈惠和凢皆德行之所发见后世以欺诈暴虐爲才如狄之酆舒晋之知伯齐之盆成括皆以才称卒于败事其实小人本非才也了翁闻而叹曰义理之不明久矣程子言才禀于气气有清浊禀其清者爲贤禀其浊者爲愚然后知无不善者性也可爲善者情也茍无其才则徒善不能以有行又尝以是观诸近世先正大老以诚心实德绥靖家邦者才也以正学卓识统承洙泗者才也以深醇尔雅丕变文弊者才也若口道先王语而聚敛以剥下深文以残民开邉以殄国如王吕章蔡而尚曰才之云则吾曹公之所耻也公以孝友着于家以忠信得乎朋友以岂弟行诸郡国以忠忱格于君父呜呼公之所谓才非公不足以当之公之先避唐末之乱繇宣之南陵徙都昌之山自山后十有二世皆以经行称于乡曽大父克大父礼敦皆绩于学不仕父兴宗故左从政郎鄂州司理参军累赠光禄大夫妣黄氏封太安人赠齐安郡太夫人公少迈爽六嵗而孤知哀戚年十八再与賔贡擢淳熈八年进士第授广德军建平尉丁齐安忧服除调桂阳军録事参军改辰溪令未上又辟司法参军改宣教郎知饶州乐平县秩满入都会择邉守政府以公应诏主管江西安抚司机宜文字开禧六年以前诏差知澧州未及上明年端明殿学士薛公叔似以湖北宣谕陞宣抚京湖西北辟公主管机宜文字其冬敌围襄安游骑至汉阳军盗贼蔽野而军阙守以公摄事至军未几敌大入枣阳信阳而襄阳将帅内自相戒公絶江见薛勉以持重捜土豪得许卨俾总民兵赵观俾防水道党仲升俾将宣抚司军屯郡城十一月乙未敌兵重围安陆辛丑游骑闯汉川公授观方略俾渔者拒守南河十二月丁未朔敌骑至南河之北观逆击斩其先锋敌造战舰观火之大军继进自十二月辛未至三年正月丁丑朔昼夜殊死战北渡追击敌自是不敢近汉阳时安陆被兵已久羣盗蠭起公命仲升卨擒捕皆骇散三月以守御功进秩二等即授汉阳字文公绍节代呉公猎爲宣抚治鄂兼领江陵公言不筑枣阳不足以守随守随而德安安矣不筑信阳不足以守安守安而黄安矣不筑神马坡樊城不足以守襄守襄而光化安矣且言沿江师少和不可恃又谓京湖之势以鄂渚爲腹心以江陵德安爲两臂其余犹十指襄州虽大不过骈拇巨擘耳今若顺腹心臂指之势则宣阃不当兼江陵若都统制任襄则副都统当在江陵所论皆切中事机嘉定改元诏求言公上封指陈剀切防绍节以公政绩闻诏任满与监司差遣八月除荆湖北路提举常平茶盐防鄂州与广总领财赋皆阙以公摄事首劾贪吏罢厢官受讼还富民桩籴之谷劝以减价出粜免荻场经量悉归诸民蠲米谷薪炭之征嵗不下数万缗代偿前官市物緍钱以舟运败者千数株连瘐死公取开禧二年以前负者悉蠲之余各有差先是公初领常平事毎以湖北旱蝗爲虑亟言于朝丐籴以备春旱又乞假鄂帑官缗以贷下戸种粮明年旱三月公由鄂还治常德下教列郡选僚属二人兴发劝分具有科条澧州奉行不防逮吏鞫之一道皆耸十月改提防刑狱十二月改湖南路转运判官先是开禧三年盗起郴而桂阳吏不以实闻桂阳当湖南江西广东三路之脊山川险絶盗窟其间江西羣不逞相挻而起东践吉安西逼郴衡南蹂韶石北抵攸环数千里盗区朝廷调江鄂军降勅榜捐官资缗钱各捕渠魁累嵗不得要领而江西专以招安请盗诡降覆出朝廷患之公以壬午被命甲申上道三年正月庚寅朔须漕事于益阳时贼已破安仁茶陵桂阳三邑迫攸县长沙汹惧公亲至攸督运人心乃定防帅去以公摄事朝廷下江西招安之诏于帅司公谓犯众怒损国威持不可三月除直秘阁知潭州荆湖南路安抚公规置稍定乃督诸将逼贼巢而屯贼李新败死李如松钟安诚李文杰稍稍出降时郴盗李孟一谋攻桂阳公趋屯命诸将分御贼知有备乃间道突韶之乐平公命守隘俟其归越二日贼夜登百丈岭以遁公移军蹙之贼大溃官军焚其栅遁入顶头寨又围之渠率李元砺率众数千来援孟一先是罗世传与元砺有隙密请于公乘其出穴而攻之公録赏格以报而供其乏世传果擒元砺以献公以除夕还长沙四年正月庚寅复出督战二月戊午破顶头寨生擒孟一余党悉平世传恃功桀骜池州都统制方深交之欲委世传尽统前后洞悉撤湖南江西两路之戍公固争不可宰士不悦九月世传猖獗如公所料公白于朝俾许国纠合前后洞丁讨平之公以衡之水口郴之青要桂阳之上犹皆要地而阔远不相应援朝廷用其议析茶陵桂阳郴县诸乡置酃资与桂东三县移潭衡州禁军阙额衣粮以召募士丁省冗员以选辟令佐至今便之以功进直龙图阁五年春以吏部郎官召而谤书浸闻矣六月上印还家先是时相之弟守潭兄子守吉已而盗起躏吉摇潭遂以公与王公居安代二郡守盗平第功嫌不便于前人故二守之赏不及而归后反以烦言罢免此于公奚损而朝廷黜陟之权病矣公庆元间由山徙居南康城下旣又得地数十畆于城东三里外爲圃曰湖庄筑室读书罕至城市时宰语人曰人言曹长沙与人争功二年无一字至庙堂此岂竞进者耶七年忽被命主管武夷山冲佑观八年以元职除利州路转运判官兼知利州明年闗外艰食公先以本司所储减价尽粜又辍缗钱赈赡劝分免役通商蠲税匄僧牒于朝告籴于隣路以济公忧蜀邉着病夫议以风大抵谓制总节制三司权分而议不一知事者不敢任事畏事者常至失事领帅权者当近邉境当拥亲兵有兵权者当领经费当寛用度其他如训忠义覈间探条理甚详厥后四川制阃虽暂徙利州而兵财异掌卒莫能合是嵗秋命董四川类省试讫事以病求归十年二月差知宁国府寻命守泸州而公已出峡八月差知隆兴府江南西路安抚防江东西大旱公入竟罢吉抚州糯米籴本盐钞不以赋民遣吏鬻之淮东籴及时而民不病十二年蜀邉被兵朝论以病夫议善识时务且因蜀人之思五月乙未朔除大理卿壬寅除权戸部侍郎公力辞未报六月辛已除寳谟阁待制知成都府公体朝廷选用不敢礼辞乞赴阙奏事不报再移书庙堂请对权相惮其来八月甲子朔改知福州公且行且辞十月丙子以集英殿修撰知潭州公再上祠请乃得提举亳州明道观十四年冬提举常德府桃源万寿宫明年正月朔除焕章阁待制提举嵩山崇福宫洎上访落以公爲兵部侍郎兼同修国史实録院同修撰三辞不获命谒告逾月寳庆元年二月入对首劝上讲学防近习乘间次言当以庆厯元祐听言爲法以绍圣崇观讳言爲戒卒言祖宗爱民之意上通于天宜敕邉吏不当效尤黠寇结怨吾民上嘉劳再三防下诏求言公封章言给舎欲正君臣之分而陛下宜自伸兄弟之恩时朝廷方以言爲讳故公及之九月兼侍讲未半月除礼部侍郎兼职依旧二年六月谢病除寳谟阁直学士提举神佑观兼侍读公求去愈力三年除兵部尚书力辞不拜四月除寳章阁学士知常德府陛辞劝上以修身讲学爲要献唐张蕴古赵师民二箴请图之坐右且奏求言虽切而下情犹未通爱民虽勤而横敛犹未革上曰其病安在公曰台谏专论人主不及时政下情安得通苞苴公行于都城则州县横敛无可疑者时权相专忌人以公言爲难公又奏强寇盗贼之患惟在处置得宜一曰守道二曰固本三曰通财四曰稽众五曰爱民上顾问五者何先奏曰稽众爲先是日经筵进读高宗寳训彻章公辞锡赉弗许辞常德之命又弗许五月再提举嵩山崇福宫公还故居之上陇贸赐金防宗族病弗已自草遗表其略云望陛下精勤务学恭俭修身屈已以求直言不恶其讦守信以御外侮不邀其功塞炎荒迁谪之门絶馈遗徃来之路疾奸贪以寛民力进恬退以厚士风病革遗令敛以布素不含珠玉不用巫觋浮屠三月而葬文言自陈致仕不可叙阀阅绍定元年十二月己巳晦卒于正寝年七十有二明年三月己丑诸孤奉柩葬于都昌县汇泽乡枥田之原公自卜也卒官大中大夫职寳章阁学士爵都昌县开国子食邑六百戸诏以华文阁学士通议大夫致仕遗表闻诏赠宣奉大夫官其后二人公元配萧氏国子祭酒礼部侍郎之敏之女先四十有五年卒累赠淑人继室黄氏通判潮州瓌之女封淑人子男五人士充早卒士况宣教郎新知岳州巴陵县事士规故儒林郎宁国府太平县主簿后公三日而卒士充承务郎新蕲州都大监辖蕲口镇仓库兼烟火公事士冕承务郎女三人长适成忠郎前监宁国府泾县酒税牛斗极次适同郡陈畴幼适湖口萧九式长次女皆先卒孙男八人女二人公笃实仁爱出于天禀其为政精密务尽理道所至捄荒防菑蠲逋已责寛酒防裁商征察廪庾谨储籴茍利于民如已渴饥至议役法尤切切注意所爲条教皆通疏缜密可爲法嘉防都城灾公上书时相乞寛党禁人所难言公之行师专以胜残去杀爲本封章奏篇必以杀平民戮降附张虚捷爲拂天理絶民望失祖宗仁爱之德非痛革此弊不可以祈天永命自汉阳乘邉惟行此志二年湖南所诛惟各捕首恶十数未尝轻戮一人方贼未平増捕生之赏眂旧十倍或谓斩级亦当立赏公曰此非蛮夷比朝爲峒冦夕爲省民吾固欲生之耳故首恶旣慴胁从易散公才禀素高辅以讲学朱文公守南康兄弟亲炙之爲白鹿洞书院诸生后十四年见文公于长沙人述所知行而请益焉其师友渊源盖如此是以理明行修出入中外垂三十年人以其进退爲时重轻考诸近世名卿而观公之所成就信乎公之所谓才者矣平生所着舆地纲目十五卷昌谷类藳六十巻经幄管见七巻藏于家公殁之六年士况邸予书曰无禄先君即世墓之石未有以铭也大惧幽潜未昭将诸孤死且不瞑莫如子也知我父者敢流涕百拜以请予毎叹昔之人选于众听于国人旁搜一世之才仅济一世之用而且凛乎有不给之虑也后世俗薄民散才旣鲜少又率以党论迭爲偾兴一则常以其半置在闲散故才不周用次则久闲者多君子而小人虽闲不肯久也三则弃之聪明未衰之日而用之老疾交侵之后【阙】
  </div>
  <div class="pagination">
   <a href="鹤山集_page41.html">
    上一页
   </a>
   <span>
    ...
   </span>
   <a href="鹤山集_page37.html">
    37
   </a>
   <a href="鹤山集_page38.html">
    38
   </a>
   <a href="鹤山集_page39.html">
    39
   </a>
   <a href="鹤山集_page40.html">
    40
   </a>
   <a href="鹤山集_page41.html">
    41
   </a>
   <span class="current-page">
    42
   </span>
   <a href="鹤山集_page43.html">
    43
   </a>
   <a href="鹤山集_page44.html">
    44
   </a>
   <a href="鹤山集_page45.html">
    45
   </a>
   <a href="鹤山集_page46.html">
    46
   </a>
   <a href="鹤山集_page47.html">
    47
   </a>
   <span>
    ...
   </span>
   <a href="鹤山集_page43.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
