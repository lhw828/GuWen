<!DOCTYPE html>
<html>
 <head>
  <meta charset="utf-8"/>
  <title>
   鹤山集 - 第 28 页/共 63 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   鹤山集 - 第 28 页/共 63 页
  </h1>
  <div class="content">
   殷少师祠堂记
　　殷商之季少师比干与箕子微子各靖其为臣之分以自献于先王事不必同也而发于怵惕恻隠之公心则一故皆得以言仁周武王未及下车封少师之墓盖章善旌淑以一民听其事有不容缓者孔孟氏亟称之亦以殷周存亡之所系耳至于后世凡谏于其君必曰愿得与龙逢比干游于地下呜呼世固有并世而羞伍之者二人死向千载而愿从之游此何所为者邪曹操南迁建少师祠唐太宗适殷追命大师易名忠烈大臣吊祭州县封墓李太白尉于卫又为铭表之此亦非有为为之也古者宗庙非其鬼不祭山川非其望不祭而君与大夫士之所有事又各有等杀焉春秋以来如晋祀鲧卫祀相郑祀周公赵祀董安于己非先王之旧至汉儒祭法则又多为之目祀益以繁于是郡国或祠天子或祠循吏而黄帝尧之祠徃徃见于武宣之世魏晋以后则非鬼越望之祀何所无之虽然是犹义起臆决乆而得不废者也广安杨侯伯洪守均州之歳为殷少师立祠属记于某阅书未竟而罔然曰纣居河内北邶南东卫而西薄山少师纣之诸父也与国为存亡则其卒其当不出纣都之内今均之四境则金房光化商邓襄阳与纣都不相及也少师之祠于此乎何居伯洪又自叙其事曰恢之始至访问古今人物长老皆言殷少师之裔实居此土以比干为氏既文合二字为一而音切不改吾谓少师引义尽分不惟示万世为臣之法亦以为有国家者不用贤则亡之戒况其子孙是州为蕃而何以无祠某读之竟而重有感焉大哉乾元万物资始此天地人物古今后世所以为性情之本也其本同故虽緜歳禩越宇宙而善善恶恶之心未尝不同且尧之祠冝不出平阳也桂林有尧山有唐帝庙舜卒于呜条而苍梧黄陵之祀在楚上虞余姚百官之名在越禹之祠当不出安邑而防稽有陵有庙有元圭有窆石亦未知南巡不复何所考订大抵有国故而祀之此礼之经人情之常也合他国之圣贤而祀之此礼之变而人情之义起者也出于义起固不必皆礼之所有然人心世变亦于是有发焉且乾坤之运阖辟万古何有终极而人以然之身生死乎其间近数十逺百年耳况少师虽以谏死而无救于宗国之亡距今几三千年兴衰治乱亦秋毫不相涉也而是心之灵可以立天地宰万物者昭昭赫赫与天地相为无穷乃至因其子孙之在吾地相与尸祝而社祠焉呜呼是巻巻者谁实使之予嘉杨侯之为是举也足以扶世励俗乐为之书
　　均州尹公亭记
　　广安杨侯伯洪夙有怀贤尚徳之志比摄守竟陵自皮陆以来凡前哲流风所被悉表异之今守均阳搜辑废坠兴校官创殷少师祠又以尹公师鲁尝谪是州州故有尹公亭既为缮脩而属予书亭扁且识嵗月予惟古之人先立乎其大者大者立则小者达焉而已语曰行有余力则以学文又曰游于艺非以文艺为学之先也夫使文艺之先而本之则无是亦朝菌暮蕣焉耳世之学者尚论先正必曰国朝之文栁穆倡之尹欧和之蘓曽诸贤又和之而后黜浮以实反駮而雅是则然矣然使是数君子惟一艺一词之足称而他无述焉则亦安能以风斯世而惟己之听哉方范文正公以忤大臣黜降三谏官皆以言得罪而尹公坐监郢州酒税观其与欧公书勉以谨职逺酒其词平气和无悻悻戚戚之意未几虽以将帅辟除歴仕西垂卒坐范党为羣憸所诬谪均州酒税方公之被诬也刘湜希时宰意将以窃贿污公寘之必死而卒莫之得他日公与孙公之翰语移日秋毫无怨湜意孙公讶之公曰此湜不能自立之过于洙奚恨焉呜呼充是心也虽夷齐不念旧恶殆不是过矣如公之清躬秉方耸善疾恶若推其所为将不得与斯人一日并生斯世也而可喜可怒在物而不在我孰是孰非责已而不责人盖其省愆念徳常若不及故于攻人之恶记人之过有所不暇然则即是一端其真知笃行有本者若是则世之以文艺知公者末也侯名恢尝为吏部架阁文字云绍定三年十二月临卭魏某记
　　心逺堂记
　　虞退夫尝诵陶元亮诗爱其心逺地自偏之句摘二言以名其先庐之堂属予记之予每叹一人之心千万人之心也而所以用其心则人人殊且尧舜与人同耳农夫以百畆之不易为忧尧舜以天下未得人为忧禹稷亦涂人耳人思己之饥溺而禹稷思天下之饥溺孔氏之门人三千其超伦拔萃仅七十人而七十人之中又有高弟焉就高弟而言之季路之心用千乗之国冉有之心足七十里之民公西华之心相宗庙防同之事而曾晳浴沂咏归其心休休然有非事物之所能累者矣季路之心以肥马轻裘与朋友共之固已絶人一等顔渊无伐善施劳又非季所如至于仲尼老安少怀则乾道变化各正性命而天地无所施其劳矣战国之君攻城争地不过以涖中国朝同列为大欲当时之臣亦唯以齐桓晋文管仲晏子为极功而孟子独慨然于唐虞三代之盛恨不及见仲尼而师之然则钧是人也而心之广狭小大不相辽絶矣乎夫天地不可量也古今不可度也人以七尺之躯方寸之心立乎两间形气所拘仅百年耳然而由百世之上以攷诸太古乆逺二帝三王之事随其心之所之如生乎其时立乎其位与之相周旋也蓍不可方物也而是心之动见乎卜筮鬼神不可见闻也而是心之诚行乎祭享万世在后不可究极而是心之灵着乎方册舟车所至不可限除也而是心之明光于日月然则心者神明之舍所以范围天地出入古今错综人物贯通幽明其逺若此彼溺于文艺泥于佛老沉于功利者尚为知所以用其心乎况又文艺之末如纂缉骈俪佛老之敝如梵呗土木功利之下如声色货寳其猷之未逺抑在所不足言也胡公康侯尝为学者言或尚友古人或志在天下或虑及后世或不求人知而求天知皆所谓心逺斯言也足以开儆凡近发陶公言外之意虽然知其一则能其余矣退夫之有感于陶公也夫非徒为是观美也爱之斯知之知之斯行之行之则又当得其所以爱之知之者而终身由之不然则予之所谓猷之未逺者可不甚惧矣乎







　　鹤山集巻四十九
　　钦定四库全书
　　鹤山集巻五十　　　　　宋　魏了翁　撰记
　　耻斋记
　　湘隂许徳夫以耻名斋而属予记之或曰君子且有耻与曰羞恶之心其谁无之羞者耻己之不善而恶者耻人之不善也君子耻己不善则速已之耻人之不善则内自省焉小人反是焉然则小人果无耻矣曰小人闲居为不善是无耻也见君子则揜其不善非诚无耻也君子即其所耻以进于善小人吝其所耻以沦于恶耳且象卒然遇舜虽托为欝陶之辤而卒不能盖其忸怩之色此亲为不善其中心达于面目固当尔也太康以逸豫失邦昆弟奚与而五子鬱陶忸怩若已之亲为不善将无以立于两间者焉伊尹之耕莘当夏之未逊殷之未兴也君民之责若非己事而君不为尧舜民不被泽若挞已于市推民于沟呜呼太康之耻而五子以为已耻殷臣之耻而伊尹以为耻岂羞恶之心此有而彼无亦知与不知云耳知之虽人之耻已亦耻之不知之已虽有耻不自耻也虽然于其中又有内外賔主之辨焉夫所谓耻耻不若人也今爵位之崇宫室之美妻妾之奉一不若人则知耻之若义利消长之几隂阳屈信之分此日用之切者而习焉不察则不知耻也耻一物之不知惧格物之未至也今虞初稗官之说旁行敷落之教凡将急就之文一有不习则知耻之若帝王所以继天立极圣贤所以明徳新民此学问之本者或懵焉不顾则不知其可耻也夫惟不耻其所可耻则必耻其所不当耻者矣匿怨而友其人言出而躬不逮立朝而道不行不仁而为人役虽儒生学士口道先王语而不是之耻也邦有道而谷邦无道而富贵贤者饥饿于我土地一人横行于天下诸侯相防而不能救四郊多垒地荒而不治虽君公师长在高位食厚禄亦不是之耻也而耻于下问耻于改过耻恶衣恶食呜呼此何足耻而颠倒谬迷一至于此其亦不思之甚与予尝与徳夫乆处于靖美其质纯而志笃故发其义而告之者若此诗曰相在尔室尚不愧于屋漏徳夫欲知羞恶之端则又当于已所独觉而人未及知焉图之虽然是心既觉则人其有不知者乎此又徳夫之所当用力也绍定四年正月辛丑临卭魏某记
　　敬安堂记
　　旴江聂公善之以书来言曰吾比守贑防峒猺弗宁人情疑惧吾为之任能物官练士峙粮凡以惠无告扰弗若者力所逮为秋毫无所爱也民用绥静神罔恫怨徒以心勦力疲引分宜去帝临有赫照知厥衷赋万夀宫之禄以华其归重惟劳肄之乆一旦措诸安地食寝有节息逰以时腹心耳目复为我有亦天下之至安且乐未易与人言也吾犹惧其狃于逺而怠乗之则名吾堂曰安乐必敬子为我书之予复以请曰孰与敬安之为简且严乎公曰诺哉子并为记之予嘿识是语葢太公丹书曰敬胜怠者吉怠胜敬者灭凡此不下百言皆治心脩身之事武王得书铭于几杖鉴于带履弓剑于觞豆于楹于户牖而安乐必敬云者席之左端十六铭之首也其文未必尚父所作而荀卿贾傅读之大戴氏记之况其书大较以敬为主则圣门传心之要也是恶可以无纪予读春秋传最爱臼季之语曰敬徳之聚也能敬必有徳夫自宫庭屋漏日用饮食推之应事接物达之治国平天下此孰非天命之流行使斯须之顷放焉而不之收则气得以帅志物得以操已而吾之存焉者寡矣是故敬焉者所以存此心而根万善者也然而常人之情困心衡虑徴色发声则心有主而徳常聚无法家拂士无敌国外患则心无主而徳流是犹物为主而我为客也姑又以浅者言之祈寒甚暑人情之所惮也而在宗庙朝廷若对大賔临大敌则忘之临私朝返内寝则寒暑已操其柄至于燕居则凡避喧趋爽塞向即炎之备靡不毕陈矣呜呼是孰为致然邪人能充类以求随事而察而有以真知其为天之所命则必将竦然知畏其于不睹不闻之顷宴安佚乐之时有必不敢自画者矣程子曰主一之谓敬无适之谓一视臼季之言则义愈密而词弥约学者滋有以用其力矣公盖深知此味将循名责实者也予尚申言之以求是正云
　　通泉县重脩学记
　　尚论古今之学制不过曰古者养人以礼义后世以词章坏之是特知其一耳古者自二十五家之闾为塾有道有徳者为之左右师而闾中之子弟学焉民之朝益暮习在于闾塾而庠序云者以时属民之所也或饮射之礼或社酺之祭或嵗月之吉必示以教法序齿位书其徳行人之良心善性日用而不知先王因民之聚因时之变振饬而开牖之大抵教之于塾既使之事亲从兄亲师取友以行乎孝弟之实而属之于序则又使之习容闲礼考徳问业以发其徳性之知而其间节目之详则去民逾近者施教愈宻州长属民读法歳不过四等而下之则党正七族师十有四而闾胥则无时矣以此知民常在塾而时防于序非若后世违乡亲越乡郡居旅食比闾无以考其行州党无以施其教操数寸之管以决一日之长而他不复问焉也惟县之有学去民为近族闾校比之意犹可推行乃以期防为大故吏终日文书敲扑间救故不赡故以礼防民仅若有见于春秋二奠败室寒庑頽藩坏阙县十而九盖去民愈近则教法反防然则为吏而不此之惧其为知本乎通泉之有校官盖自庆厯兴学之初今二百年间邑令赵天申何【阙】景林脩废者三至于比嵗荒茀不治资中杨季穆始至即谋诸乡彦曰此仕国也山川文物之盛冠冕左蜀而庠序之事未遑非所以刑善劝学乃取学田一嵗之入以基其役出钱二百万佐之乡之士民合三百万继之自大成殿之北为讲堂一斋庐八南为大门一腋门二文明楼一东为里贤堂自唐李公浦而下绘象凡若干人西为正原堂自周元公至吕成公凡七人而驰书于靖曰子为记之予每叹去民愈近者教法反踈今以近民之官而为是其亦知所务矣予又叹后世以词章坏士今以孔顔曾孟照临其上周张二程诸子之象与里中之有道徳者翼其旁则士之游斯息斯目改心化必知圣贤所传者何事而内反诸躬有学以问思辨而笃行之则亦无以异于礼义之养矣谨诵所闻以记成事季穆予之亲且友也才志卓荦士大夫以逺期之
　　靖州兴贤荘记
　　三代教民兴贤之法见于三礼者悉矣特未知养于塾防于饮序于乡党也何所取材其升之司徒司马方论而未官官而未爵而未禄也何所续食诗曰攸介攸止烝我髦士然则自国子而下为士者固出于乡遂之夫家此管夷吾之所谓秀民之能为士而班孟坚所谓且耕且养者是也窃意田各井授人有常产皆足以自食其食虽士有常心不以饥渇之害害之然使有以自食则用行舍藏体安志明绰绰乎滋有余裕矧又上之人以善养之以诚求之以礼兴之以实将之所以敬其事重其食盖若此然则士之报礼也当何如诗曰倬彼云汉为章于天又曰鸢飞戾天鱼跃于渊作人之盛至于歴乆而弥着其不以此夫自乡治废田制坏士之贫窭反出农工商贾下汉之盛犹以数路得人而郡国贡士尚存劝驾续食之意至隋唐后纯用科举士防而学壮而欲行非是无进也裹粮负笈侣役夫人以羣趋干有司幸而升诸春官则去畿愈逺者聚粮愈艰货田庐贷子钱不足则失口失色于人自以求济其欲又不足则画而不前徃而遄反士生斯世所居广居也所位正位也所行大道也今未能以有行而使降志辱身若是是将谁咎与靖故有田以给贡士嵗入为钱万七千八百益以屋僦五万六千然仅供新士半涂之费而免举者又不及新士十之一予自迁靖食土之毛继廪之粟六年于兹身安家和得以增益所未能秋毫皆帝力也而末有所报称矧四方义理之问日至益凛凛有空餐之惧念欲与士共之乃防居积行粮之余市近郊田积三嵗所入以给三邑之新旧进士为之规约识于碑隂州府与校官掌其贰呜呼其自今士亦庻几其无聚粮之忧矣然而予之心则曰是何足以待士也且泽上有地临其象曰君子以教思无穷容保民无疆此非特为临民设也地居至下非临物者也泽与地类也以类相亲日渐月渍君子之观是象也其望人以成徳之意亹亹洋洋何有穷也巳然则与我同类之士其亦有以识予无穷之意而勉之哉是举也学校谕唐佑之实任其事绍定四年三月辛亥临卭魏某记并篆
　　洋州天庆观圣祖殿记
　　大中祥符元年十一月诏书始以正月三日为天庆节四月朔为天祺节二年遂诏郡县建天庆观五年增设圣祖殿由是着令凡官吏皆有到谒罢辤之文既又因事建节有天贶先天降圣之目与正至元三日皆有朝谒二百余年郡县奉行惟恪洋之为州夙号乐土乃自比嵗阨于冦抄圣祖之象或寓佛宫临卭高侯始至愀然曰是在令甲而防慢乃尔即召匠计徒而更新之经始于绍定三年之二月已事于明年十月凡用工徒若干缗钱若干而移书某命记成役某窃惟自昔受命之君由秦而上皆有始封之祖受姓受氏胄绪可考汉唐以来始费寻绎左丘明所书刘氏之始虽一再见而上下传文了不相属故明帝时贾逵上防谓五经皆明无刘氏为尧后者惟左氏有此文而孔頴达疑左氏为汉儒傅防增益之语李唐之先莫知所始自干封追崇老君之号天寳而后则加名以圣祖舘之新庙太清兴庆之祠殚极钜丽盖世儒之说谓帝王之生皆出神明之裔郑氏至谓帝王之始皆感天而生语虽神怪大抵推世徳以崇帝胄神天命以弭奸觎此圣祖殿之所为作也然而典礼之行有未及尽正者某待罪奉常日尝欲条陈以请亦未及言今摘其切于是殿者言之且官吏到谒罢辤与一嵗十余朝谒此令也今大驾驻杭杭之官吏朝谒如令而朝之公卿百执事则否行则皆行已则皆巳均为王臣也而异其事景灵宫前殿以奉圣祖则用道家之仪中后殿以奉帝后则行家人礼既曰始祖则有庙祧之制设谓天神则有坛壝之典每月之吉奉常官吏行告朔之礼于太庙而景灵宫则天子以四孟月朝飨夫月必听朔朝庙天子所以禀先王之命大防羣吏听政决疑也今使有司行事则如勿行如谓礼不可废则亲行之三嵗将有事于上帝则先二日告原庙纯用俗仪先一日飨太宫乃陈礼器二日之间胡为而古今迭用焉议礼制度天子之事某职在宗礼而不及言因侯命以记文并识是说其后以待有司之讲求云侯名稼字南叔嘉定七年进士某同产兄也
　　卭州白鹤山营造记
　　临卭虞侯叔平以书抵靖曰州之西直治城十里所有山曰白鹤林麓苍翠江流萦纡蔚为是州之望山故为浮屠之宫自清庙迄今庵院凡十四所逺有胡安先生授易之洞近有常公谏议读书之庵泉有滴珠树有木莲白鹤有防玉兎有踪中峯信美平云之观西岩翠屏万竹之境皆山中胜处壁间绘像率范琼杜措丘文播诸人令闻名笔虽丹青剥落而笔法具在山门之外有明月桥両山对峙危磴矗立阁道周复大殿中峙方等院之应真殿居其后与山门直如引绳半有覆坏之忧郡人郭侯起镇兴元同游兹山相与浩叹若有所属予乃僝功鸠材败者易之坚者因之又将拓而大之或以谂予曰费大役劳君将悔焉予曰节用而不敛民虽费无伤也庸工而役民虽劳无怨也于是寺之后殿欲压更其不可支者翼之脩廊达以复道前为法堂后为飞阁旁为丈室僧庐庖厨次第为之寺在唐名鹤林乃更为鹤林禅寺请于今部使者厉公题其顔经于八月日讫于明年月日昔者吾友苏和父过我尝为我叙所以作今以属记于予某执书慨然曰世无不可为之事不可为之时顾无必为之志能为之才耳且儒流而墨习若非其事时屈而举赢若非其时而侯定规于立谈之顷复言于朞嵗之间侯之风力亦可槩见然而侯非若世俗之溺志于异端以徼福规利者之为也侯始守长宁崇学校缮官宇甓脩涂矼四谿清塩防之弊创贡士之宫陶覆茅之庐其守普也缮舘城郭皆为一新其守蓬也自学校至于桥梁靡不毕举而抑豪夺戢谰辞境内肃清又以余力为池防与民乐之盖侯视荒茀必除颠危必支苟可以从民欲者率勇为之今巻巻是山亦曰一州之望而庸僧败屋污秽杂袭风气壅底山川弗宁吾可坐视而弗之恤乎推是心也见善而迁有过而改必将如风厉雷迅不晷刻安也匹夫匹妇有不被泽必将如救焚拯溺不斯须舍也忠肃公当金炀之变不过受督府记犒师趣将无与乎战守也而奋身顾行以社稷为己任其后并唐邓海泗与陜西新复诸郡公守外藩亦无与乎朝论也而以死争之多者至有九防呜呼以其事则非己责以其时则莫我知皆无一可为也而义理所闗则利害祸福有不暇计是所谓必为之志能为之才故愿侯之充拓以用之于所当事者而后为无忝焉此忠肃公传心之要而亦吾州之民之愿也予为浮屠氏作记实昉乎此诗曰维桑与梓必恭敬止言父母之所植不敢忽也是用敬恭以承侯命云侯名方简郭侯名正孙厉使者模和父名君钟予则古鹤山魏某也绍定二年四月甲子记
　　观亭记
　　靖为州南距广西东障湖南北抵沅辰西极夜郎四竟之外降自灵均代有显人播之诗骚靖以晩出未尝有显者来惟程子山以忤桧居嵗余士人田氏为作防亭亭【阙】




　　江之左仅存然巳非始【阙】予尝行今江右爱其脩篁巨木尝欲为亭其上而永平大夫张仲车请受其役未旬月而告备防积隂解驳风日熈融晴江涨流弥弥涣涣客喜谓予曰美哉斯观也子其发之曰予未知子之观也亦如予乎然则观不同与曰不同天下之理一也奚其不同曰观物而不之察与不观同今夫天之高也即日月而知有逺近之度地之厚也即星辰而知有升降之节日一南一北而为暑寒月一东一西而为朔望列宿更互而歳时正五纬赢缩而灾祥生以至感遇聚结之变为晦明风雨为霜露震雷此孰非至教精义之着而人由之不知古先圣人观象于天观法于地观鸟兽之文与地之冝知是身与天地万物一体也以作八卦以叙九章以制律厯以立经陈纪以类族辨物莫不由之吾夫子所谓吾无隠乎尔所谓天何言哉四时行焉百物生焉凡皆即夫人耳目之同得以发其徳性之良犹虑人之习焉不察也因川上之观而指以示人曰逝者如斯夫不舍昼夜盈天地间夫孰非是理也而水根于阳行险而不失信刚中而心常亨圣人所以亟穪而必观非以其切近而易见乎至孟子时去圣未乆已莫知其奚取孟子言曰不舍昼夜有本者如是他日又语人曰观水有术必观其澜盖观其澜则知其有本亦可谓深切着明矣而千数百年文人相承例以为死生之说夫死生特形而下者之一端耳使圣人之教人而止于是不巳踈乎客曰文人之说未可废也且天运周流如循环如转毂而水也亦能徃而复反乎曰子未睹夫隂阳翕辟之妙也且天行至于东北日月防于娵訾阳浸而长于是乎为雨为水迨苍龙昏见水日以徃天行至于西北日月防于大火隂浸而盛于是乎雨毕水涸迨营室昏中水日以反盖自趋乎北陆则朔易之方而始终万物之地也夫隂阳五行未有不反生者虽五纬之有辰星亦附日而又行起自北陆而反乎北陆也客曰三江九河之水三条四列之山皆自西北注乎东南如之何其反之曰水阳物也阳升则日息阳降则日消知鬼神之情状则知之矣子谓反既徃之气以为方伸之气邪体诸吾心騐诸嘘吸亦莫不然学者唯当循循勉勉始乎下学近思充之于深造自得则知几于屈伸之感精义于变化之神世之口耳之学尚足进邪不然诵先民之遗言阳浮夸诩而是无得于巳祗以自欺焉耳客曰大哉观乎盍遂以名亭仲车遂言曰鎋不佞请并识斯语以谂同志者绍定四年四月甲子临卭魏某记
　　正斋记
　　建安张子夀名其室曰正斋而为箴以自儆其意盖曰观于干则知大者无不正天之道圣之事也观于坤则知正可以至于大地之道贤之事也大者不敢跂而望也而于其正焉不敢不勉子夀所以深自约饬亦云至矣犹以为未足也驰书某俾申其义予未之能信而安能以语人虽然窃愿有质焉天命流行继之者善成之者性人与圣人一也所居广居所位正位所行大道人与圣贤亦非有异也人惟局于气质梏于物欲则有旷其居而失其位者矣圣人虽曰生知亦曷尝不谨所以养之者是故教人之法习之防仪视以毋诳立必正方事父母则和气婉容柔声怡色侍先生长者则正容恭听安坐执顔盖所谓生而见正事闻正言行正道左右前后皆正人者非特天子诸侯公卿大夫士之子为然也虽州序闾塾无不然也非特学者之事为然也虽生知上圣亦莫不然也迨其长也则有鸾和佩玉竽瑟管磬以养其耳盘盂几杖车旗弁冕以养其目和容兴舞缀兆舒疾以养其血气賔祭射御登降周旋以养其筋骸孝弟谨信亲仁诚善以养其心志割不正不食非特如特牲少牢所谓腊爼之馔必方肵爼之心舌必去本末而午割之也凡鼎罍豆笾之不以其制献酢酧旋之不以其节房烝殽折之不由乎命教皆不正也又充类而思之富贵而得不以道万钟而受不以义不敢一日安也席不正不坐非特如曲礼尽后尽前尚左尚右躐席踖席之别也凡尊卑少长之不循其序朝廷乡党之不异其尊车旗器服之不殊其等皆不正也充类而思之立本朝在高位乗君子之器居士民之上而徳不称道不行不敢一朝居也故曰防以养正圣功也言养于纯一未发之初则作圣之功也又曰頥贞吉养正则吉也言观其所以养徳所以养身虽天地养物圣人养贤皆是理也然则正顾出于为贤乎子夀谓圣人非不可跂及子夀循序而进以无蹈乎陵节躐等之病则善矣而子必谓士而不志于圣犹水而不志于海也吾非为是大言也人与圣人非有二本也圣人之为圣行正位而居体者也学者则学知利行又其次则困知勉行凡皆由乎正路以复乎正位者也行乎正位是亦圣人耳矣古今惟孟子谓尧舜与人同人皆可为尧舜而近世周子程子亦笃信而力行之子夀乃曰圣不可跂及不自遏其躬乎子夀其疑吾言则试以问诸吾友希元相与共评之
　　江陵州丛兰精舍记
　　临川罗季能以荆湖制置司幕府寓治江陵尝即承天院故基为丛兰精舍而移书渠阳曰子为我书之其承天院以黄太史重固也而丛兰之名何居乃复以请季能曰院即晋侍中罗君章含之故居也君章致事还荆而兰菊丛生于堦庭人谓徳行之感子为我并识所以予观世之论君章者不过谓其感文鸟之梦藻思日新其誉鲁直亦曰词人之巨擘耳噫张华萧绎尝博物矣朱异江摠尝属文矣近世如丁夏吕王亦操觚弄翰矣而他无足法祗足以为国家之妖孽则君子奚贵焉君章之事于史罕见其仅见者谓湘中之寳荆楚之材江左之秀耳然观其从庾元规友谢仁祖则犹未免为旷逸之士惟是桓温气焰翕赫公卿大臣皆卑躬屈膝惟后虽谢安石之贤也而犹不能免君章独以宅近嚣尘结茅于城西之小洲布衣蔬食晏然自处温大防寮吏君章雍容未至若有气吞奸豪之勇以其世论之不谓贤乎若夫鲁直所遭则又有人所甚难者章惇为政蔡卞诸人首治史事鲁直坐谪黔戍凡八年仅以徽宗初起之谪籍道出江陵为承天院作浮屠记而转运判官陈举承望赵挺之风指又摘其蝗旱疾疫等语以为幸灾谤国坐徙宜阳呜呼彼所谓卑躬屈膝所谓承望风指者洋洋然自谓得矣朝荣暮槁粪壤同腐而矫矫独立者垂芳简防其为兰菊不巳多乎况君章来阳人也江陵特仕国耳且渚宫故事谓其厌喧嗜寂徙居城西三里而盛之荆州记乃谓距城西里余瞰川为楼因名罗公洲按此二说则前后凡三迁今承天故址或始居或改卜亦未可知也而刘名明之假其宅若有见其象貌杜子美贻诗厥弟亦巻巻于短墙乔木之间以是知贤者所寓虽名存实废而隠乎斯人之心者常与所寓俱存此天理之良感阅千载如一日也承天院塔记豫章集以其因是兆祸不忍録而七十二年后再勒石于故处又知以士大夫正心脩身当以千载自期茍有所好乐恐惧而不得其正祗以自遏其躬耳矣季能名愚文恭公之子也家有兰菊而纫芳撷华于简防间尚友古人此其好学之诚未有穷已予故谓二贤不专以文艺称亦冀季能充而大之必至于师友古之圣贤明善诚身而后为学焉
　　笃斋记
　　庐陵戴防学通守潭阳以职事游辱于靖博闻强志语未尝不移晷也最后别去谒一言以识诸斋庐予名之曰笃防学曰盍为我言其义予因记王文公云其本强大坚实者竹也其行尽力有所至者马也竹其性然马则策而有所志故笃之字从竹从马先儒以泥于偏旁也哂之然予谓坚实尽力之义不为不是特策马之云诚有可哂耳且传者之释经例以笃训厚书诗记语所称如笃庆笃祐笃亲笃忠正等语虽有厚义然而曰笃志笃恭曰笃敬笃诚曰笃信笃行则亦有重实深固之意兼备乎其间公刘六章以此字冠篇中庸三十三章以此义终篇盖圣贤之学所以成终成始其最大其于厚也相近而不同防学曰然则子之名吾室也何居曰吾观诸易惟大畜有刚徤笃实之徳刚徤干也笃实艮也欲知笃之义盍于艮焉求之艮之繇曰艮其背不获其身行其庭不见其人人惟内蔽于巳外狥乎人则有非所当止而止者为人君止于仁为人臣止于敬吾止于理而巳不知有己也不知有人也兹其为笃孰大焉然则笃云者既重厚而深固有自靖自克惟理是止不求人知之意故圣贤之教博学矣而必曰笃志明辨矣而必曰笃行厚之为义虽大而言各有条指也防学曰善子为我书其言且附斯语其后走也不佞敢不敬共从事以毋忘徳云绍定四年六月辛巳临卭魏某记
　　知耻斋记
　　孔子之言仁义虽见于易传而鲁论所记惟求仁之为务若义若耻亦必言之不与仁并言也至孟子始兼明仁义之实而示人以恻隠羞恶之端尤切近而易见盖仁者本心之全体而义则仁之分事之宜也耻己之不善则馁于气颡于泚而有羞焉耻人之不善则心于戚頞于蹙而有恶焉耻不耻之间而善不善之所从判于以求仁不以亦近乎或曰礼义亷耻是谓四维不知亷耻者固羞恶之所发见栁文惠所谓不可抗而为维者也予尝为湘士许君晟大记耻斋发圣贤之余蕴庻几其有益矣而未数月吴门卫君林亦以耻斋属记此义不竞乆矣今为士者亟称之俗之兴也其犹有望乎夫人之常性有善而无不善人之本心好善而恶不善惟上智而生知之资率而行之则不以耻言其次则有诚知夫善不善之正者是故耻不知不耻不见知耻不信不耻不见信其次遇困耻辱而知非困咥笑而自悔者固多有之其下则有知善之若可好而气狃于恶亦将胥于不善矣则既为之复耻之如周厉监谤秦禁偶语汉杀腹诽隋诛动心本以盖耻适以滋耻如晋赵惮董狐齐崔杀南史卫寗畏诸侯之防茍知畏之则如勿为如王允虑谤史贾充忧谥传张濬避人以拜田令孜郑綮为相而恐为天下笑茍谓可笑则速已之既昧于为之而犹谓旁揜曲覆足以诬民惑世不知是非邪正千古一心烂然史册近若畴昔若此之四君七臣祗以自涂耳目人谁肯贤之其最下则拂须摩足防痔尝粪又防溺之极无以议为者惟夫昧于习俗不善而举世以为善可耻也而举世谓无足耻此则不可以不辨焉夫皋稷伊傅亦人耳今也富贵利逹以沉其不赀之躯周公仲尼吾师也而异端小道以防其固有之善夷吾臧武仲奢僣犯礼蘓季子公孙犀首诸人位高金多下至秦汉间士人乗驷怀绂夸苍头庐儿陈车马印绶死权殉货以诩庸夫孺子之为读史至此谁不羞道而夷攷其所行则有声求气应深喻而笃行之者呜呼斯人也五帝三王所与共治也而善不善异见耻不耻异情乃若此则亦何可不思其故乎大学之传曰小人闲居为不善无所不至见君子而厌然揜其不善而着其善此极言不诚之情状而必先之以格物致知之目则有以物有不格知必不至知有不至意必不诚而中庸亦曰不明乎善不诚其身矣是则世之茍焉以自欺者亦坐乎未尝知之使其诚知夫善之可好也如食之必饱不善之可恶也如臭之自秽则虽万钟千驷之富诱其前五流三刖之刑驱其后有必不敢为必不肯已者矣予非能之而尝从事焉故愿以告诸卫君与同志共之







　　鹤山集巻五十
　　钦定四库全书
　　鹤山集巻五十一　　　　宋　魏了翁　撰序
　　程氏东坡诗谱序
　　谱三百五篇诗自郑氏不尽用旧谱而又别为谱自国朝欧阳氏考世次以定先后审正变以观治忽谱之作不但为诗而已抑亦当代之编年也自文章之盛而百家之传有总集有别集大抵有后先之序杜少陵所为号诗史者以其不特模写物象凡一代兴替之变寓焉前之为谱者有吕氏后之为谱者有蔡氏所以忠于少陵者多矣然自除官至劒南后事尚多疏漏其卒也或谓在耒阳或谓在岳阳或谓当永泰之二年或谓在大厯之五年自新旧史列传以逮二家之编年俱不能定于一则其转徙之靡常本末之无序当有未易考者诗谱之作殆非易事也文忠苏公之诗其世虽近而易考其诗则博而难究公之里人程子益以谦既为之谱又举其一时之唱和与公之追和前人后人之追和于公者皆参列而互陈之谱之作不知眎二家为何如然以数百年之酬唱会稡成编亦谱少陵者所未及也或曰唱酬之用韵当少陵时未知其有亡也乌得而谱余曰不然赓歌答赋其源尚矣下逮顔谢各有和章见于集虽声韵不必皆同然更唱迭和具有次第逮唐人始工于用韵韩退之和皇甫持正陆浑山火张籍和刘长卿余干旅舎刘白和元微之春深题二十篇盖同出一韵少陵之有无此例诚不得而知然其集中有酬李都督寇侍御韦韶州等篇既谓之酬岂得无唱集所不録姑置勿论如髙常侍岑补阙乃少陵之所纳交者严郑公又少陵所依者而补阙寄少陵之诗见于集者一常侍郑公所寄少陵之诗见于集者三何其微也吕蔡固不以唱酬具载为例设因事而并识之如贾舎人早朝诗与和者三人皆在岂不益详且尽哉矧惟文忠公之诗盖不徒作莫非感于兴衰治乱之变非若唐人家花车斜之诗竞为瘦辞险韵以相胜为工也咏歌叹美之词闳挺而不浮隠讽谲谏之词肫实而不怼而又所与交者皆一代之闻人千载而下诵其诗者不必身履熙丰祐圣之变而识世道之升降不待周旋于熈丰祐圣诸公而得人品之邪正兹又有出于谱之外者余固因子益之谱而重有感也子益之祖尝为柱下史劝讲金华益又公之外家其学逺有端绪云
　　书小学之后序
　　天命流行而人得之以为徤顺五常之性尧舜至涂之人一也至于气质之昏明强弱则不能皆齐苟知所以学问思辨而力加澄治之功则虽柔必强引而至于尧舜可也人惟不然于是始不能与天地相似而耳目口鼻四肢之性乃有牿于物欲而为天理之害者矣圣人有忧之既为之设司徒典乐之官而王公国都家塾术序莫不有学则周为详自八嵗入小学教之以洒扫应对之节礼乐射御书数之文逮十有五而入大学则进乎明徳新民以至善本乎致知格物以极于治国平天下盖自天子之元子众子公侯卿大夫士之适子以至国之俊选皆与今见之礼经者即其书而吾夫子之所谓志志此者也大学之书独存而小学顾不见于世晦庵朱先生悯其阙遗取其法之于今可行者补之始乎立教次明伦次敬身次稽古而又取昔之嘉言以广之善行以实之其义宻矣东南多善本蜀惟防利有之余尝病寒乡晚学或不能尽见思于锓板以广其传会忧患不果潼川于君巽仲由临卭郡幙摄蒲江令一日过余从容语及学乃请刻此书而属余识其末或以问于余曰何哉所谓小学者今方以大学之不明为忧而子奚是之问曰学无大小为道则一今之士志于此者鲜矣盖有之矣而轻俊自喜者无笃志近思之实杂施不孙者有凌节躐等之病此无他不由乎小学故无涵养本源而为致知力行之地匪矜小慧以揣摩影响则虚无逍遥而泛然无所存主其皆将伥伥如旅之无归然则是不几于爱桐梓而不思拱把之养恶牛山之濯濯而不护萌蘖之生虽有存焉者寡矣由小以至大是乃学之所以成始而成终者也而子惑之且子过矣遂并识篇末以自警云
　　坐忘居士房公文集序
　　古之学者自孝弟谨信泛爱亲仁先立乎其本逮其有余力也从事于学文文云者亦非若后世哗然从众取宠之文也游于艺以博其趣多识前言徃行以蓄其徳本末兼该内外交养故言根于有徳而辞所以立诚先儒所谓笃其实而艺者书之盖非有意于为文也后之人稍涉文艺则沾沾自喜玩心于华藻以为天下之美尽在于是而本之则无终于小技而已矣然则虽充厨盈几君子奚贵焉坐忘居士房君蜀之儒先生也读孔孟书超然有见谓穷性之道不外乎一心于是澄思静虑而求其自得者尝游胶庠友当世英俊冀以广其见闻晚得一官簿书会计未足以究其蕴也亦未尝有叹老嗟卑之意余虽生【阙】





　　元守晁公将以锓诸梓盍
　　为我冠其篇首余再拜受之始得以熟复展玩其为诗婉而不媚达而不肆心气和平而无寒苦浅澁之态其为他文率典实据正呜呼是所谓有本者如是而岂后世末学小技哗众取宠者之云乎检编太息因附其说冀以自儆焉耳
　　吕氏读诗记后序
　　余昔东游闻诸友朋曰东莱吕公尝读书至躬自厚而薄责于人若凝然以思由是虽于僮仆间亦未甞有厉声疾呼是知前辈讲学大要惟在切己省察以克其偏非以资口耳也盖不宁惟是今观其所编读诗记于其处人道之常者固有以得其性情之正其言天下之事美盛徳之形容则又不待言而知至于处乎人之不幸者其言发于忧思怨哀之中则必有以考其情性防摠众说凡以厚于美化者尤切切致意焉姑以一义言之考槃小宛臣之不得于其君者也曰独寐寤言永矢弗谖曰明发不寐有懐二人小弁凯风子之不得于其亲也曰何辜于天我罪伊何曰母氏圣善我无令人燕燕谷风妇之不得于其夫也曰先君之思以朂寡人曰不余昔者伊余来塈终风之子谑浪笑傲而母曰莫徃莫来悠悠我思栢舟之兄弟不可以据而不遇者则曰静言思之不能奋飞何人斯之友其心孔艰而遭谗者则曰及尔如贯谅不我知呜呼其忠厚和平优柔肫切怨而不怒也其待人轻约责己重周仁而不忮也盖不曰是亦不可以己也是不殆于赘言也凡以天理民彞自有不可者吾知尽吾分焉耳矣使其由此悔悟幡然惟善道之归则固我所欲也不我以也我固若是小丈夫哉悻悻然忿忮鄙悋发于词色去之惟恐不亟也虽然是特诗中一义耳而是义也触类而长之又不止是今东莱于此皆已反覆究图所以为学者求端用力之要深切着明已矣诚能味其所以言而有以反求诸己如荀卿氏所谓为其人以思之除其害以持养之者殆将怡然泮然以尽得于兴观羣怨之防而歆动鼓舞有不能自己者矣某非能之方将愿学因眉山贺春卿欲刋此书以广其传而属余叙之姑以所闻见识诸末自今或有进焉则斯序也犹在所削
　　三洪制藁序
　　北门掌书内命最号清切自入国朝选授尤重有父子为之如饶阳之李项城之梁温陵之苏成都之范者矣亦有兄弟为之如燕山之窦肥乡之李阆中之陈雍丘之米建安之吴真定之韩眉山之苏南丰之曽蒲田之祭成都之宇文者矣亦有父子兄弟并为之如吴越之钱者矣而俱未有一翁三季如番阳洪氏之盛者也中兴以来学士之再入者十有六人而洪氏之兄弟与焉自绍圣立宏博科汔于淳熙之季所得不下七十人而至宰执至翰苑者仅三十人洪氏之兄弟又与焉呜呼何其盛与故人之称洪氏者不以词章则以记览不以名位则以科目孰知其一心之传上通于天固有以敷遗子孙者与方文恵文安聨登殊科时忠宣公尚留朔方髙皇帝顾谓宰臣曰父在逺子能自力忠义报也他日宰辅以慈宁将有来期入贺又曰洪某二子竝中词科亦其忠孝之报士大夫茍能崇尚节义天必祐之又他日文恵拜佥书枢宻髙皇帝复谓卿父精忠古今所无今卿兄弟相继入辅此天报也大哉王言其诸异乎人之所以称洪氏者与忠宣公半世异域卧兴节旄濵于九死仅得生还乃又为人主极陈时事连触权相最后言及山阳谕降之檄而窜移厉土固兆于此岚瘴之与居凡九年以讫权相之卒则公固不及见矣徳隆位细人为公弗慊也而不知公所以遗后则固在此而不在彼是心也惟人主知之惟后帝顾享之诗不云乎昊天曰明及尔出王昊天曰旦及尔游衍人心几微之顷睹闻之所弗暨天实临之又不云乎其维何天被尔禄嗣之贤不肖禄之有久近皆天地也夫岂人力所能致者而人之以词章记览名位科目为洪氏之盛者是知其小而遗其大见以人而不见以天也洪氏之孙偲将以其三祖制藁刻诸犍为郡斋而属了翁为之序窃惟三先生之言行有铭有诔有志有防章有奉常之谥有史氏之防藐然陋儒敢赘有称述用对扬髙皇之丕显休命以推本其忠孝之传为万世训文恵公内外制凡十四巻文安公二十巻文敏公二十八巻
　　黄侍郎定胜堂文集序
　　窃惟孝皇帝神睿英武独宰万几一时在逺之士不由左右之助率以崇论宏议自结主知占毕陋生拘挛固滞既不足以佐下风而其间怵迫之徒迎合诋谩者亦徃徃乗间窃入徒足以堕功败事于是广汉黄公召对极言天下事疎畅磊落动悟上心遂留学省浸阶显序封章奏对劘切时病方在舘学论士大夫媮惰茍且论百官有司不肯任其责上皆为之敛容迨居外省则击奸沮邪靡有嫌畏而论吴挺母封僣滥论曽觌使名超躐尤为伟特且又于词令其为文体制雅徤皆足以动荡一世盖守经据正而无拘挛固滞识时知变而无迎合诋谩者也噫是亦庶几其无憾者矣又甞闻前辈道公遗事曰自公为布衣每虑吴璘握兵蜀口必贻后患会同郡张真父位于朝以蜀事访公公曰璘袭兄之业执权専处心忌先登者死于前愿战者抑于后此不足与共功他日张对便殿具如公言且曰此闻诸臣友黄某孝皇首肯再三其后公因轮对论及时事孝皇尚能识前语曰卿向来论吴璘専忌二字甚佳呜呼孰有能烛防虑逺如公者乎方璘之在蜀也人主倚为长城莫有挟而议之者公独白发其心术之秘自当时观之必将有嘻其甚矣之叹然孰知数十年之后其一念之积乃至覆宗灭祀使生灵皆受其祸而公始以知言名于时亦无及矣自余诗文杂著率尚体要不为浮夸虽世之矜竒衒博者反若有所弗逮其片言寸牍得诸脱口肆笔之余亦皆根于理义不徒以渔猎掇拾为工公之孙某甞缉其文将以锓诸梓而属余序其首某览未终帙而怃然叹曰自义理不竞士学外驰居则曰不吾知也而夷考其事则丧志于记诵灭质于文采务以哗众取宠而本之则无触事面墙甚至枉道以求合尚有能击奸沮邪如公之所以论曽觌者乎烛防虑逺如公之所以察吴璘者乎虽然亦有之矣而未易见也唐之文人韩栁齐名而所操异心元白方驾而所制殊行文乎文乎记诵文采之云乎读是编者其内反诸心以验诸行事之实当有以自得之
　　临川诗注序
　　国朝列局修书至崇观政宣而后尤为详备而其书则经史图乐书礼制科条诏令记注故实道史内经臣下之文鲜得列焉时惟临川王公遗文获与编定薛肇明诸人实董其事虽曰出于一时之好尚然其锻链精粹诚文人之巨擘以元祐诸贤与公异论者至其为文则未甞不许之然肇明诸人所编卒以靖康多难散落不存今世俗传抄已非当时善本故其后先舛差简帙间脱亦有他人之文淆乱其间虽然未足多辨者而公博极羣书盖自经子史以及于百家急就之文旁行敷落之教稗官虞初之说莫不牢笼搜揽消释贯融故其为文使人习其读而不知其所由来殆诗家所谓秘宻藏者今石林李公曩居临川省公之诗息逰之余遇与意会徃徃随笔疏于其下涉目既久命史纂辑固已粲然盈编会某来守眉山得与寓目见其闚竒摘异抉隠发藏盖不可以一二数则为之喟然叹曰是岂世所谓训诂者乎训诂之病党枯防朽守阙保残有不非郑服之陋无是正左班之忠今石林之于公则有不然其舂容有余之词简婉不迫之趣既各随义发明若博见强志瘦词险韵则又为之证辨钩析俾贤者皆得以开巻了然然公之学亦时有専已之癖焉石林于此盖未始随声是非也明妃曲之二章曰汉恩自浅彼自深人生乐在相知心则引范元长之语以致其讥日出堂上饮之诗其乱曰为客当酌酒何预主人谋则引郑氏考槃之误以寓其贬君难托之诗曰世事反覆那得知防言入耳须臾离则明君臣始终之义理以返诸正自余类此者尚众姑摘其一二以明之则诗注之作虽出于肆笔脱口若不经意之余而发挥义理之正将以迪民彞厚世教夫岂训诂云乎哉石林常防预大政今以洞霄之禄里居其门人李西极醇儒必欲以是书板行而属其叙所以作乃书以授之


　　鹤山集巻五十一
　　钦定四库全书
　　鹤山集巻五十二　　　　宋　魏了翁　撰序
　　邵氏击壤集序
　　邵子平生之书其心术之精防在皇极经世其宣寄情意在击壤集凡立乎皇王帝覇之兴替春秋冬夏之代谢隂阳五行之运化风云月露之霁曀山川草木之荣悴惟意所驱周流贯彻融液摆落盖左右逢原略无毫髪凝滞倚着之意呜呼真所为风流人豪者与或曰揆以圣人之中若弗合也天何言哉四时行焉百物生焉圣人之动静语黙无非至教虽常以示人而平易坦明不若是之多言也老者安之朋友信之少者懐之圣人平心量直与天地万物上下同流虽无时不乐而寛舒和平不若是之多言也曰是则然矣宇宙之间飞潜动植晦明流峙夫孰非吾事若有以察之防前倚衡造次颠沛触处呈露凡皆精义妙道之发焉者脱斯须之不在则芸芸并躯日夜杂揉相代乎前故于吾何有焉若邵子使犹得从游舞雩之下浴沂咏归毋宁使曽晳独见与于圣人也与洙泗已矣秦汉以来诸儒无此气象读者当自得之
　　横渠礼记说序
　　横渠张先生之书行于世者惟正防为全书其次则经学理窟及信闻録已不见于吕与叔所状先生之言行至于诗书礼乐春秋之书则方且条举大例与学者绪其说而未及就其在朝廷讲行冠昏丧祭郊庙之礼乃以孤立寡与议卒不用既移疾西归欲与门人成其初志亦未及为而卒于临潼今礼记说一编虽非全解而四十九篇之目大略固具且又以仪礼之说附焉然则是编也果安所从得与甞反覆寻绎则其说多出于正防理窟信闻诸书或者先生虽未及定着为书而门人会萃遗言以成是编与亦有二程先生之说参错其间盖先生之学其源出于程氏岂先生常常讽道之语而门人并记之与先生强学质行于丧祭之礼尤谨且严其教人必以礼为先使人有所据守若有问焉则告之以知礼成性之道其行之于家也童子必使人执幼仪亲洒扫女子则观祭祀纳酒浆凡以固其肌肤之会筋骸之束而养其良知良能之本然其始也闻者莫不疑笑久而后信其说之不我欺也翕然丕变惟先生之从呜呼是恶可强而致然与岂人心之所无而可以袭而取之与人受天地之中以生莫不有仁义礼知之性具乎其心故仁其体也义其用也知以知之礼则所以节文仁义者也且自父坐而子立君坐而臣立推之凡升降上下周旋裼袭之文丧祭射御冠昏朝聘之典夫孰非因性情所有天理之自然而为之品节者如此所谓天叙天秩此其是也然出天理则入人欲故品节云者又将以为人情或纵之防限也孔孟教人要必以是为先今所谓礼记仪礼诸书虽曰去籍于周衰煨烬于秦虐淆乱于汉儒然所谓经礼曲礼者错然于篇帙之中其要言精义则有可得而推寻者使后生小子自其幼学因而从事乎此不幸时过而后知学者亦有以倍致其力焉则将变化气质有以复其性情之正虽柔可彊虽顔子四勿之功可体而自致而世所谓忠信之薄人情之伪者亦将晓然知其为异端之说矣此先生有功于礼学之大意也敢识篇末以告同志又以自儆云
　　达贤录序
　　天统元气而始万物地统元形而生万物人则禀气受形而为万物之灵所以为天地立心也然非一人所能自为也君牧之师教之而贤者又为之更相汲引布列天位以司礼典命讨之柄尧之未得舜舜之未得禹圣人有忧之忧之如何凡欲为天下得人焉耳颛喾之子天下之民谓之元凯也舜举之四族之子天下之民谓之四凶也舜去之是天下之民举之去之民心之所同则天理也舜无所私于此也九官之命彼皆何等材分而敷教者不以播谷典乐者不以制礼分职而理仅乃有济而后之受任者徃徃兼摠众职自谓人莫己若岂其才果足以加诸稷契夷防诸人耶尧舜之治天下能使治化休明美祥臻集微之山川遂草木茂大之三光全寒暑平盖非一人为之也而后世独不能庶几乎此非风气浇漓天之降才尔殊也人以一心成位乎两间明通而公溥与天地并立而为三才是不惟圣人有是心也自有生民降于叔世莫不皆然而自谓人莫已若者非不哆然大也乃至吝骄以自封媢嫉以成性祗以自薄其身自絶于天云耳甚则倚势作威胁权相灭真贤硕能于是盖有自好独善不见知不悔者矣又孰忍以其身轻辄自献天下而皆自好独善之人也脱有缓急则罔所依临事乃求亦鲜克济夫如是岂惟不足以庶几乎治古也虽天地失位隂阳乖剌民物胥刘亦其致耳曽不思中天地而立定海宇之民皆吾职分之所当为胡自待之凉一至此极也国朝之盛与治同道其间非无媢嫉之臣而推士报国者项背相望至为简编以记其所知有若文穆吕公之夹袋小册忠献韩公之甲乙丙丁集正献吕公之长掌记宣靖曽公之雌黄公议文正司马公之荐士编宻学陈公之章藁太史范公之手记盖文武兼収罔有细大其或偶坐挂累亦力见称引前辈盛心虽其天资絶人亦由其讲学之素以吾所以为天地之心本若是其休休未立未达则欲立欲达者之任也未觉未知则先觉先知者之责也殆将使天下人材无所佚遗皆得自靖不惟集思广益共济时须而近足以拟一旦之用逺足以诒数世之托其明效大验盖若此此恶可以无述其次如李邦直举官手记亦多一时之选于是锓是数书名达贤录用广其传惟文穆公及韩曽所记访寻未获其后乾道丞相雍国虞公亦有翘材馆录视昔云备将继访南渡以来诸贤有荐引私记者始以并附于后士大夫有志天下者必将慨然有发于斯
　　费元甫注陶靖节诗序
　　世之辩证陶氏者曰前后名字之互变也死生嵗月之不同也彭泽退休之年史与集所载之各异也然是所当考而非其要也其称美陶公者曰荣利不足以易其守也声味不足以累其真也文词不足以溺其志也然是亦近之而公之所以悠然自得之趣则未之深识也风雅以降诗人之词乐而不滛哀而不伤以物观物而不牵于物吟咏情性而不累于情孰有能如公者乎有谢康乐之忠而勇退过之有阮嗣宗之达而不至于放有元次山之漫而不着其疏此岂小小进退所能闚其际邪先儒所谓经道之余因闲观时因静照物因时起志因物寓言因志发咏因言成诗因咏成声因诗成音者陶公有焉同郡费君元甫嗜公之诗为之训诂防词奥义毫分缕析余昔过郡未甞不得见焉今成书而属余冠篇乃以所闻于师友者复之费君出入是诗久矣其亦以余言为然乎
　　古郫徐君诗史字韵序
　　诗以吟咏情性为主不以声韵为工以声韵为工此晋宋以来之陋也逮其后复有次韵有用韵有赋韵有探韵则又以迟速较工拙以险易定能否以抉擿前志为该洽以破碎文体为新竒转失诗人之防重以纂类之书充厨满几而为士者乏体习持养之功滋欲速好径之病流风靡靡未之能改也今古郫徐君乃取杜少陵诗史分章摘句为韵学四十巻其于唱酬似不为无助矣然余犹愿徐君之玩心于六经如其所以笃意于诗史则沈潜乎义理奋发乎文章盖不但如目今所见而已也君介余同官王季安请叙所以作敢以是复之
　　虞忠肃公奏议序
　　古之人决大疑定大事惟义之比焉他无所问也其次则比利害得丧而言之其次则取必于智谋之末以求成于功利之下者耳咸无殉国惟身是谋此鄙夫壬人又所弗论也齐壬不君陈氏簒执沐浴而请讨此义之正也傅以鲁众齐半之说则以众寡言矣滕地褊小齐楚冯陵効死而弗去此义之正也贸于事齐事楚之决则以彊弱言矣众寡彊弱何可不计然本诸义理之是非则事功之利害从之本诸事功而不必皆义理之正者有矣是故仁不以勇谊不以力正谊不谋利明道不计功自秦汉以来惟有董公能识此意后此则如诸葛孔明者盖亦无几耳自吾有金难其是非利害果孰在邪讐耻所当雪分义所当明此万世之正理以是非断也持此说者固不为无人惟宗忠简李文定张忠献胡忠简实首立正论之帜而能始终不渝者也谓宴安可翫谓屈辱无伤谓画江可以自全谓得地不足以守此一时之私意以利害言者也群而和之者固不为无人惟耿南仲秦桧汤思退史浩实倡为邪说之祖而刼以必行者也然而百六十年间正论数诎邪说常胜盖所谓邪说者不惟夺于一时之利害又有患失之私焉虞忠肃公奋乎诸老垂尽之余独能奋不顾身以夀正论之脉始谓金必渝成又防其道所从出建益兵偹明年则金果以重兵压淮西我师既衂彼乗胜薄牛渚而阵金炀侯刑马誓师金铠朱旄以麾此何等气势而大将刘锜王权既罢李显忠逺在池阳成闵亦未至我师无所附丽各鸟兽散于斯时也顾欲收合余烬以决一战如以利害言则众寡彊弱不敌非素抚循士大夫与越国逺鬬者亦不侔如自为谋则公不过受督府记犒师且趣大将建旗皷耳战守何与已事公非是之问也公知有义焉耳破敌之明日诸校効首虏休而显忠至公若可以自脱矣乃又以所不足虑者付显忠而身先将士驰至京口则敌骑果已薄洲知我有备势不得入返而尸其使公外顾利害内怵得丧则敌之济江久矣由是受任遂欲长驱以信大义出蔡以睨陈出襄郏以袭许出汝以逼洛出嵩虢以震河东出商于以图陜西规摹分画具有颠末声气所撼闗河响应不幸而弃地事讐之论自大官唱声和者莫敢不一然公与张忠献公不谋同心犹以区区笔舌力婴羣议而夺之气唐邓海泗与陜西新复诸郡在廷公卿皆曰可弃公曰必不可弃忠义归正之人俘虏流亡之人在廷公卿皆曰可遣公曰必不可遣凡事体所闗茍不吾以则连章累牍多者不下十有八九少者亦六七疏不得其言不已也公非以必胜为谅也大义之不可泯虽小小利害得丧之私举不足以易之也抑又有甚难者使公当轴处中而孤立寡与犹惧弗济今所谓弃地遣俘等事不过以孤孑之踪邈在外服乃肯与在廷公卿得君行政合防缔交者争辩弗置盖朝谇而夕替所不遑恤吁其果难能矣哉天未悔祸封寇崇奸正论覆违大几屡失公亦自知时不我与而其精忠笃谅惟知有天下之正理而不恤乎他则所以维持纲常开警顽懦庶几为将来之补者盖与张忠献公后先一揆为功未可以浅近计也某生也不早不获趋拜下风而甞窃从荐绅大夫习闻公之言徳且与公之孙刚简辱在亲友既不度其不佞为公辄作家传刚简适刋公奏篇自叙梗概以属起居刘公冠其篇首又俾某申述其义窃以自幸乃不果辞呜呼宇宙大物也岂计功求获于知谋之末者所能用之是书若行将有发于其言而见诸行事者公未为不尽用云
　　史少弼云庄集序
　　嘉定四年眉山史少弼公亮举进士第调成都府司户防军遂介其族兄天应表乞致所居官貤恩于二亲于是年五十有八上嘉其志节诏特晋従事郎致仕乃得封赠父母一时名公钜卿为文以纪其事如昔人所以称二疏二李之归者后二年某被命守眉凡以崇化善俗者弗敢后也念郡人如少弼何可无所旌异乃以节表其闾而客有以诮余者曰节有二有节义之节有节约之节今辞官而谓之节于义也何居某应之曰何哉尔所谓二者吾见其为一也凡大小轻重无过不及得中而适宜者皆节也节之为卦三隂三阳刚柔分而刚得中其象曰泽上有水节君子以制数度议徳行泽上之水过则溢不及则竭数度徳行过则苦不及则嗟是故隂阳适等刚柔得中而后谓之节譬诸财用过则滥不及则隘譬诸饮食过则饇不及则馁盖节义与节约一也不宁惟是虽时节符节乐节竹节大抵皆无过不及而得中适宜之谓是安有二义耶客又曰然则是或以洁身遯世或以视死如归皆得谓之节者非耶曰奚直然也可以仕可以止可以久可以速可以死可以无死素其位慊于中而行之莫非节也斯皆士之常分吾所谓得中而适宜者也过乎矫亢则不可谓之节矣行险徼幸则不节若矣如少弼者图所以报其亲而貤恩以归荣思有以行已善俗也而隠居以求其志进退去就之分亦既得中而适宜矣不谓之节乎不髙于人一等乎客曰是吾所未闻也会少弼以辞荣馆诗集见寄余将发明是义为之冠篇而余仕于役未及属藁少弼已下世矣其弟今叙州史君公度其孤大坊集少弼遗文凡得若干巻又属余曰挂剑之义子终能恝然乎余瞿然谢乃为具书所以表宅之因以识其出处之畧因念少弼有人所不及尽知者少弼自少笃学好古以义理为宗不泥章句每诵黄太史称濓谿周子胸中洒落如光风霁月之语于所居为堂榜曰尚友又得太史尚友斋铭遗藁终身寳用之后又考十室于城南榜曰云庄书院因自号云庄叟其致为臣而归也其志已决于开禧纪元之嵗所与后谿刘公酬倡之日既先事七年已非随身雷同以为学齿暮禄盈而后倦于事也凡皆可书遂并识之为云庄集序
　　孙氏拙斋论孟序
　　论孟之书自秦汉以来何翅千有余家或览辑文义或考质训故或稽合同异或防订舛讹至于孟子之书则又有刺之删之疑之辨之常语以辟之者是否浅深所未论大要各随其仁知之见以自靖自献庶几万一补之焉耳至于二程先生者出始发明本学于道丧千载之余而同时又有张范吕谢游杨侯尹诸君子相与左右助益之及乎近世胡张朱吕氏继之而圣贤之心昭昭然掲日月于天下盖庶乎无复余憾者矣今眉山孙绘子华乃始萃集众善贯融异端而传之以见将以效其自献之区区呜呼斯不亦可尚矣乎道之无穷而善之难择也风气之浇漓而习俗之卑下也人物之零替而学术之晻昧也有能从事于圣贤之书则无问其精粗得失皆足以扶世教而益吾道也况其用力勤勚亦既有所发明矣乎子华卒其子防仲乞余言以冠篇呜呼命之不融而子华止此也又不幸而余不得识其人与之上下其议以求为真是之归也悲夫
  </div>
  <div class="pagination">
   <a href="鹤山集_page27.html">
    上一页
   </a>
   <span>
    ...
   </span>
   <a href="鹤山集_page23.html">
    23
   </a>
   <a href="鹤山集_page24.html">
    24
   </a>
   <a href="鹤山集_page25.html">
    25
   </a>
   <a href="鹤山集_page26.html">
    26
   </a>
   <a href="鹤山集_page27.html">
    27
   </a>
   <span class="current-page">
    28
   </span>
   <a href="鹤山集_page29.html">
    29
   </a>
   <a href="鹤山集_page30.html">
    30
   </a>
   <a href="鹤山集_page31.html">
    31
   </a>
   <a href="鹤山集_page32.html">
    32
   </a>
   <a href="鹤山集_page33.html">
    33
   </a>
   <span>
    ...
   </span>
   <a href="鹤山集_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
