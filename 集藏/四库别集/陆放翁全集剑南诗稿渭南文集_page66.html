<!DOCTYPE html>
<html>
<head>
    <meta charset="UTF-8">
    <title>陆放翁全集剑南诗稿渭南文集 - 第 66 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陆放翁全集剑南诗稿渭南文集 - 第 66 页/共 361 页</h1>
    <div class="content">水满池塘叶满枝，曲廊危榭惬幽期。风和海燕分泥处，日永吴蚕上簇时。闲理阮咸寻
旧谱，细倾白堕赋新诗。从来夏浅胜春日，儿女纷纷岂得知。
偶得北虏金泉酒小酌二首
草草杯盘莫笑贫，朱樱羊酪也尝新。灯前耳热颠狂甚，虏酒谁言不醉人。
又
逆胡万里跨燕秦，志士悲歌泪满巾。未履胡肠涉胡血，一樽先醉范阳春。
无题
珠鞲玉指擘箜篌，谁记山南秉烛游。结绮诗成江令醉，櫜泉梦断沈郎愁。天涯落日孤
鸿没，镜里流年两鬓秋。不用更求驱豆术，人生离合判悠悠。
戏赠
帘幕阴阴画漏迟，鹅黄雪白络新丝。只应笑杀东邻女，不见鞦韆到拆时。
题少陵画像
长安落叶纷可扫，九陌北风吹马倒。杜公四十不成名，袖里空余三赋草。车声马声喧
客枕，三百青铜市楼饮。杯残炙冷正悲辛，仗内斗鸡催赐锦。
闲居书事
园林绿叶一番新，桃李吹成陌上尘。玩易焚香消永日，听琴煮茗送残春。隐居正欲求
吾志，大患元因有此身。堪笑痴人营富贵，百年赢得冢前麟。
登台遇雨避于山亭晚霁乃归
溽暑不堪蜗舍陋，瘦藤扶我上危台。搏禽俊鹘横空去，卷雨狂风掠野来。壮观深知化
工妙，幽寻却蹋夕阳回。悠然有喜君知否。屐齿留痕遍绿苔。
村居书触目
雨霁郊原刈麦忙，风清门巷晒丝香。人饶笑语丰年乐，吏省徵科化日长。枝上花空闲
蝶翅，林间葚美滑莺吭。饱知游宦无多味，莫恨为农老故乡。
访医
衰与病相乘，况复积忧虑。眩昏坐瞑暝，疲弱行欲仆。今晨访之医，见语疾当去。脉
来如泉源，未易测君数。盛衰当自察，信医固多误。养气勿动心，生死良细故。
夏夜读书自嘲
事业无成去日遒，只今身世付沧洲。风烟惨惨菰蒲老，星斗离离河汉流。寂寞书生学
奇字，穷愁客子著春秋。白头自苦君无笑，骨朽成尘志未休。
夏日小宴
横吹铜笛苍龙声，双奏玉笙丹凤鸣。已判百年终醉死，要将一笑压愁生。旋移画舫破
山影，高卷朱帘延月明。试问炎歊在何许，夜阑翻怯葛衣轻。
送紫霄女道士四明谢君二首
一别南充十四年，时时清梦到金泉。山阴道上秋风早，却见神仙小自然。
又
道骨仙风凛不群，清秋采药到江村。自言家住云南北，知是遗尘几世孙。
醉中夜自村市归
村市夜骑黄犊还，却登小阁倚阑干。银河斜界晓天碧，璧月下入秋江寒。吾辈身闲且
饮酒，人生事定须阖棺。元自胸中著云梦，莫惊绿鬓耐悲欢。
城北夜
端居厌孤寂，偶系北城舟。天地凄凉色，江湖汗漫游。萤光矜暗夜，虫语报新秋。老
去功名意，青灯映布裯。
秋夜舟中作
沽酒黄叶村，炊饭红蓼岸。居人不孰何，正作渔父看。渔父我所羡，尚恐不得作。读
书端自痴，游宦亦何乐。四顾泽茫茫，仰视天离离。长歌入云去，月落斗未欹。
日晚散步湖上遇小雨
暮色苍苍日初落，寒声策策风正作。湖边倚杖堤上行，病起聊试游山脚。平生出门轻
万里，老去谢客专一壑。风涛倾洞鲛鳄横，阊阖崔嵬鬼神恶。春芜二顷叱黄犊，老学为农
元不错。兜鍪蝉冕俱扫空，雨笠香新织青箬。
安期篇
我昔游山旻峨，扪萝千仞峰。丈人倚赤藤，恐是安期翁。赠我一丸药，五云出瓢中。服
之未转刻，莹然冰雪容。素手掬山霭，绿发吹天风。丈人顾我喜，共骑一苍龙。蓬莱亦何
求，爱此万里空。却来过齐州，蚁垤看青嵩。
晓望海山
暮山青尚浅，晓山如黛染。开窗望海山，天清雾方敛。向来六月中，黑云齐如截。苍
龙下曳尾，卷雨洒炎热。造物信老手，忽作万里秋。刻削此孤峭，巉然消客愁。岂无一布
帆，寄我浩荡意。会当驾长风，清肃遗世事。
山园草木四绝句
紫薇
钟鼓楼前官样花，谁令流落到天涯。少年妄想今除尽，但爱清樽浸晚霞。
黄蜀葵
开时闲淡敛时愁，兰菊应容预胜流。剩欲持杯相领略，一庭风露不禁秋。
拒霜
满庭黄叶舞西风，天地方收肃杀功。何事独蒙青女力，墙头催放数苞红。
蓼花
十年诗酒客刀州，每为名花秉烛游。老作渔翁犹喜事，数枝红蓼醉清秋。
赛神曲
丛祠千岁临江渚，拜贶今年那可数。须晴得晴雨得雨，人意所向神辄许。嘉禾九穗持
上府，庙前女巫递歌舞。呜呜歌讴坎坎鼓，香烟成云神降语。大饼如盘牲腯肥，再拜献神
神不违。晚来人醉相扶归，蝉声满庙锁斜晖。
夜中起读书戏作二首
发已凋零齿已疏，忍饥白首卧蜗庐。风声忽轹蓬窗过，夜半呼灯起读书。
又
灭虏区区计本疏，水边乔木拥茅庐。九原定发韩公笑，至老依然一束书。
秋夜出门观月
六十衰翁适得闲，一秋无事掩柴关。雁来惨淡沙场外，月出苍茫云海间。饮酒已衰犹
爱客，著书初毕可藏山。此生终羡渔家乐，小艇常冲夕霭还。
雨中买酒镜湖酒楼
阴风号大泽，暮雨上高楼。愁忆新丰酒，寒思季子裘。登临天地迮，老病岁时遒。安
得急装去，北平防盛秋。
闻虏政衰乱扫荡有期喜成口号二首
正朔今年被百蛮，遥知喜色动天颜。风雷传号临春水，貔虎移军过玉关。博士已成封
禅草，单于将就会朝班。孤臣老抱周南恨，壮观空存梦想间。
又
遗虏游魂岂足忧，汉家方运幄中筹。天开地辟逢千载，雷动风行遍九州。刁斗令严青
海夜，旌旗色照铁关秋。功名自是英豪事，不用君王万户侯。
甲辰中秋无月十七夜独皦然达旦
老觉人间无一欣，穷阎扫轨谢纷纷。已凭白露洗明月，更遣清风收乱云。栖鹊拣枝寒
未稳，断鸿呼伴远犹闻。病羸慵踏梧桐影，倚柱长吟夜向分。
悲秋
病后支离不自持，湖边萧瑟早寒时。已惊白发冯唐老，又起清秋宋玉悲。枕上数声新
到雁，灯前一局欲残棋。丈夫几许襟怀事，天地无情似不知。
农家秋晚戏咏
鞭地如镜筑我场，破砻玉粒输官仓。九月野空天欲霜，甑中初喜新粳香。舍边萧萧落
叶多，野蚕出茧飞黄蛾。寒蔬种罢醉且歌，只鸡短纸赛园婆。
病中作
老鹤辽天兴未穷，此身光景自匆匆。家为逆旅相逢处，身在严装欲发中。涩眼尚于书
有味，孤愁殊觉酒无功。挥戈草檄今谁记，岁晚江边白发翁。
秋夜读书
读书喜夜长，著书悲齿暮。平生企前哲，凛有庸人惧。吾庐大泽中，地旷北风怒。徂
</div>
    <div class="pagination">
<a href="陆放翁全集剑南诗稿渭南文集_page65.html">上一页</a><span>...</span><a href="陆放翁全集剑南诗稿渭南文集_page61.html">61</a><a href="陆放翁全集剑南诗稿渭南文集_page62.html">62</a><a href="陆放翁全集剑南诗稿渭南文集_page63.html">63</a><a href="陆放翁全集剑南诗稿渭南文集_page64.html">64</a><a href="陆放翁全集剑南诗稿渭南文集_page65.html">65</a><span class="current-page">66</span><a href="陆放翁全集剑南诗稿渭南文集_page67.html">67</a><a href="陆放翁全集剑南诗稿渭南文集_page68.html">68</a><a href="陆放翁全集剑南诗稿渭南文集_page69.html">69</a><a href="陆放翁全集剑南诗稿渭南文集_page70.html">70</a><a href="陆放翁全集剑南诗稿渭南文集_page71.html">71</a><span>...</span><a href="陆放翁全集剑南诗稿渭南文集_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
