<!DOCTYPE html>
<html>
<head>
    <meta charset="UTF-8">
    <title>祠部集 - 第 35 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>祠部集 - 第 35 页/共 42 页</h1>
    <div class="content">　　多病之余久叨尘于任重寛恩所加方偃息于故乡遽奉更书俾司留钥恳辞虽确成命弗回矧惟守绂之纡适在史台之庇敢图谦矩首枉庆函愧荷良深名言莫悉
　　回滑州蔡待制书
　　自馆故乡之风寖濶晤言毎开顺驿之筒必纡讯问何雅怀之逾厚知髙谊逈存审履春寒载蕃时祉矧惟帅节久驻边藩繄逺畧之勤宣已丰功之茂建召音行被大任攸归益防寝兴少符倾颂
　　到任谢集贤及枢相枢使书
　　向辞宰柄旋董戎防因累牍之自陈始怀章而得请仕宦云归于桑梓嵗时获展于松楸殊适初心尤为私幸久劳之体如痛定而后思多病之躯合力穷而则止尚期满嵗少息余生遽移全魏之居留遂夺清漳之卧理寛条所布仅能勉导于上恩逺累未明何以率先于帅路胡然冐处抑有由来此葢某官宻启睿心力陈宰论以二边之要固尝备于使令而四履之封因许兼于绥御庶殚薄効更頼伟谟
　　回都运使刘待制书
　　伏审显对恩章荣跻法从计文兼总舆论佥谐某官方格淳修才猷肤敏比陟谏垣之峻旋提漕节之雄内阁登贤久穆端朝之选外台倚重暂笼野野之财未列庆音首纡珍牍其为感愧曷尽名言
　　代回新知府待制书
　　窃审显承明诏就领便藩荷盛意之隆谦累勤辞而垂贶某官气函浑厚道具粹醇学该经纬之大原论极安危之至要经纬勤讲早垂近侍之光令阁班条尚屈真儒之蕴某比尘累牍得守故乡虽居匪久安敢忘于必葺而事有未尽当俟于畧张
　　与王宣徽书
　　叨被制函俾司留钥莫辞成命爰促轻装征驭载驰祗赴别都之极近郊甫次首防珍牍之诒荷礼意之尤厚怀感悰而倍切
　　回恩州知州刘留后书
　　顷从诸生已服盛徳闻道先后固爵齿之逈殊效官东西曽声顔之未接敢谓过存谦矩首枉诲音伏读载周中藏尤剧恭惟知府留后气函刚实才贯几深复辟危言早建安危之策总戎逺畧晩章文武之资矧久出于亷车行进深于枢幄春和云半时祉载蕃伏望上为庙朝倍绥燕餗
　　与益路提转书
　　比者窃冐恩书亟迁禁职罢笼财于北道俾班诏于西州惟是罔功并兹假宠引守章而自愧幸使范之焉依己治轻装将叱疾驱之驭有谐清晤庶降既见之心欣企兼常名云非谕
　　代赵成都到任谢两府书
　　分蜀门之印绶已玷恩章直延阁之图书仍叨禁职据非其地宠溢于涯窃惟天下之奥区无若坤维之剧部兵民兼制政事倍繁逺畧弗明重任安寄如某者迹起寒士世无显人敢为身谋以欺日月之照尝有言责輙犯雷霆之威继被遇于两朝亟陞华于近署诸公同列最曰晩跻一岁再迁遂当显用罢输将于北道俾绥抚于西州寸劳未収环视増愧都乏致身之术率繄造物之仁此葢伏遇某官助平王涂借重国论致浅疏之近器领险阨之名藩敢不动宣诏条力究利病雅俗俾归于坐镇少布上恩用人虽取于后来庶逃物论觊续中和之咏兼酬镕埴之仁
　　贾侍中书
　　爰初冗宦固尝托于洪钧讫至近聨曽未瞻于上衮比司通漕久舍别都获天幸以何多拜台仪而甚数廓至诚而相接忘絶礼之自居移守蜀门去离材馆饬严驺而临饯特借道路之光抒大句以宠行永为荚衍之秘杂然感恋萃厥悃悰恭惟某官业履崇髙智谋广大更文武之二柄洞安危之大机书功旂常留范廊庙适均劳佚暂寄重于师垣久渴仪刑行召还于公位伏望上为宗社精调燕兴
　　代贾魏公移许州谢政府书
　　诞颁明制祗被茂恩付潩水之印章还魏都之筦钥饬躬趋而将命俾手舞以知荣某亲防圣辰早尘台序旋兼文武之二柄曷究安危之大机总一道之兵民第勤逺畧上三年之课最曽罔寸劳自视晩龄久当重镇洊披恳牍蕲守便藩获遂请麾之诚良由造物之赐此葢伏遇某官鸿猷华国巨业代天因宻启于宸致俯从于人欲埏镕所及铭镂无忘
　　回王尚书书
　　祗承俞诏获改便藩乃屈髙明继掌离宫之钥具存防抑首腾记室之牋政有俟于更张谊无烦于必告即驰轻传阻伺前旌企佩并深敷论罔既
　　回谢两府亲王使相逺迎书
　　诏移辅郡叨遂于私诚道出神都获修于严觐特屈崇髙之体首纡劳来之音戢感良勤指言非悉
　　上知徳州张仲巽屯田书
　　某少防诸公蚤服盛徳自嗟仕路之晩辈未识儒林之文人比沿台牒之行与攷郡亷之艺去取有所未至曷禆贤太守劝驾之勤进退于此不遑遽防下执事虚襟之礼既饮食以将懽恩之厚又车马以为恵顾之光已而旋归复尔临饯赐善诲俾知守职之绳墨授雄文以示立言之范模违离尚新感恋如昨霜棱逾厉气宇増秋恭以知郡屯田行髙古人名重当世治状第一矧风绩之其凝召音以三伫恩章之兹及伏望为国自寿副时所瞻
　　代上王尚书书
　　某仙籍后陈名附青云之久仕涂累纪顾垂素发之多引愚分以甚明冐人知而安可向当逺宦俛就冗司委吏仲尼之所为讵轻仓庾之氏归志孟轲之所有祗恐田园之芜未能决去以拂衣尚尔投闲而志食所繄官局将庇台光比列奉于公函敢少论于私悃伏防损崇髙之位势曲趣寒踪厚媮薄之时风亲占温教悚然伏读谨以行蔵恭惟某官粤学入圣贤之微贵名揭日月之上华要之选翺翔欲周八座剧班聊掌别都之钥三篇休命行调真宰相钧俛惟衰迟永有栖倚
　　上提刑王郎中书
　　伏审清简在明旨召还谓使斾之节南躬当前贺致公函之缺上顔有余慙仰侍优容少寛诛斥恭惟权府提刑郎中器资浑厚术业宏长粤学入圣贤之微清风承公相之后官声所至物论皆归遹当睿哲之临朝不限才于累日按章朔野民适厎于无寛参计甘泉财行闻于有羡俛惟冗宦方备属官虽欣君子之得时第恨孤生之失庇
　　回郓州郭宣徽书
　　近审恳避中枢往绥东土云初开府即辱诏书迨此发函己闻易镇遂稽布谢尤剧愧怀伏惟某官勲济王家序先台路传汾阳之将畧提汾上之帅符坐席未温遽改邉藩之寄冦巢爰珍复归陪幄之严铭颂并深谕言奚悉
　　回诸道转运及诸官贺判相州书
　　向辞宰柄旋领守符昼锦云归几遂乡邦之乐夕烽有警剧分疆埸之忧比获庆音己当帅职佩词情之兼厚输悃愊以稍稽感愧并深名言奚悉
　　回运使范司封书
　　审奉恩缗就更漕节未谐修庆猥辱腾书伏惟某官世济大忠气函间杰适接刑章之重甫临陜服之交调兵食于四方遽图硕画改使权于中道靡聼固辞聊借输将之才即登要剧之任
　　贺延州郭宣徽书
　　伏审初见吏民已班条教长城之倚众议所均伏惟某官伟畧沉雄杰才英迈向辍神机之贰出当帅路之先殆疆事之告成被诏音而入觐确然清郡奚堂之坐未安复此临边海宇之情尚郁行平小丑还奏丕功垂光旂常制胜帷幄
　　回秦州马给事书
　　西帅所总方图绥御之宜重客初来未尽将迎之礼暌违尚迩企仰殊深何过笃于谦怀仍曲存于雅意犹属道途之劳顿已形牋牍之勤惓展读载周感慙兼剧伫闻开府续获驰书顺履春寒益蕃时祉
　　回并州王端明问书
　　自违风则遹更嵗端方疆事之是经曽邮音之未至猥先流间秪益愧怀惟文武之兼资本公台之余庆勤宣逺畧屡易左符矧薄伐之故区实劲兵之要处境控三敌地绵百城暂烦细侯往防诸将已聴威声之着行甄治迹之优倍绥燕兴前服光宠
　　回贺提刑赵司封书
　　审膺中诏就领外台伏惟庆慰某官术业淳深器资端劲商于曲守益懋于风声陜右按章未充于时望行图謇谔之旧亟还论思之班首枉书音尤増感臆
　　回阎待制贺转给事书
　　祗奉绨函骤登琐闼实罔功而被宠固匪服以抱慙曽是短才讫无善状同时并进最曰晩跻一嵗再迁不由显效此葢伏遇某官褒华所借言味有加致此泛恩及于孱品尚未敷于感臆乃前坠于庆音愧戢并深名言非悉
　　代张景言回诸处贺书
　　自叨烦使汔此弥年在餽运之非常于事功而何有被误恩于乾造付剧镇于坤维并假宠光仍迁禁职寻启还而弗听曽论谢之未遑首坠庆音傋形体臆勤辞溢幅厚餙过情感愧并深名言非悉
　　与交代赵龙图书
　　就防中诏移领西州两川之衢百贾所防中外所制兵民实繁顾惟短才安有逺畧頼同升之先识尝并贰于大农今兹守符复继贤躅固论契之莫厚容乞灵之有繇旧必告新觊详闻于善术守而弗失当谨奉于前规再被十行之书将驱九折之驭风期甚迩天幸何多恭以逺抚甿黎休成治绩髙名大节早取重于端朝正论元猷行入毗于新政倍绥燕起少副欣祈
　　回同州赵大监书
　　伏审进膺中诏出领左符条教初班吏民胥悦伏惟庆慰恭以知郡大监端朝隽老经世纬才风绩蔚昭乎吏师时名早动于人主官仪兹峻兼治于尚方人瘼所求遹临于东郡靡胥报政行听召还曽是单踪方繄巨庇未修庆问先枉诲音愧悚欣铭无谕卑悃








　　祠部集巻二十九
　　钦定四库全书
　　祠部集巻三十　　　　　　宋　强至　撰书
　　枢密相公书
　　按玑衡而攷度维斗建寅掲象魏以班常俾民观治恭惟枢密相公勋髙盟府道济治朝才兼文武之资身系安危之重枢廷制胜以坐镇于四夷宸扆仰成兹奋于百度维春祺之所向与嵗厯以咸新某职总计台迹疏材馆徒切寿康之祝阻修谒对之仪
　　枢密太尉书
　　恭帷枢密太尉元先识隆栋巨材日宣九徳之常坐制五兵之本庙谋密勿已跻天下之安邦礼论思愈秘省中之语遹临元朔翕受蕃禧某总计使台驰诚宾庑瞻风滋剧介寿无阶
　　省主蔡给事书
　　苍灵布序华嵗闿端肇一气之防通资百昌之咸遂恭惟省主给事才包王佐道贯民彛名跻日月之髙学破鬼神之奥赡中都之调度坐懋丰功渴四海之仪刑行膺徽册发春兹始介福攸司某蚤托下风适提外计徒叙诚于竿牍阻驰庆于庸门
　　省副郭郎中书
　　恭惟省副郎中荐绅硕望经世伟才蚤登要路之华时名甚盛进贰甘泉之掌风绩其凝五始遹临百祥攸召莫遑为寿第剧驰诚
　　省副王郎中书
　　恭惟省副郎中惠和秉哲通裕标才贰职大农兼正列星之位陞华近署靡需累日之期顺履王正永绥天禄瞻祈并切铺述奚殚
　　省副兵部书
　　恭惟省副兵部蚤纾贤业亲遘圣辰进位五兵兼造财闱之剧畴庸六典即登法从之严顺履一元载蕃百福莫前脩庆第切驰诚
　　中丞唐谏议书
　　恭惟中丞谏议体凝方重学贯本元危言尝犯于雷霆直气欲摩于星斗一诚献纳愈爲朝论之髙万事脩明遹厎台纲之正始和戒旦茂祉对时某素被重知适膺烦使兹阻寿觞之奉曷胜颂牍之防
　　郡牧龙图吕侍郎书
　　恭惟郡牧龙图侍郎玉璜荗阀金铉庆枝亲逄圣神之期自厎功名之防文昌贵秩矧兼延阁之华法从迩聮暂屈剧司之委遹临元朔益介纯禧禁总计河濵驰诚门下永言企颂曷尽敷论
　　判都水兼龙图韩给事书
　　恭惟判监龙图给事世推人杰道觉民灵歩琐门之荣班直珍图之延阁智谋有裕繄临长于水官绩用其成行对休于天子维时开祚与国均休某乆去朝聨方提漕节莫前为寿敢后驰诚
　　贺新推官书
　　右某兹者某官茂对宸緍荣从賔幄顾短才之有望幸婉画之焉依方列庆音遽贻珍牍俟谐瞻揖并述欣铭
　　代贺监司书
　　伏以华歳履端苍灵布序审璿玑而攷度揭象魏以颂常恭以某官康济懋勤融明廸哲入膺宸綍出领使麾方首祚之丁辰逮属城而防福永言庆忭曷任下情
　　答监税李学士书
　　伏念向繇幸防获除光仪镇鞅计薄之劳絶攀台阁之轨封壤虽密缄縢几稀伏帷闗掌多余神明自复恭以某官道先民觉才为世生由妙年而取甲科不累日而致清贯书林擢职诚允公言利局冗寮固非久次靡容秩满行被诏还
　　代贺诸官书
　　伏以苍灵布序华歳履端揭象魏以颂常审璿玑而攷度恭以某官早纾贤业荗着官能属首祚之膺辰固自天而集庆永言瞻颂曷究敷宣
　　代贺吕度支改兵部纠察在京刑狱书
　　伏审显膺鸿渥荣改清郎矧辱已知倍増距跃恭以某官搢绅念望当轴庆宗亲防穆清之辰累更繁剧之任进忧卿之秩方启于荣途悉君子之心以绳于庶狱伫归柄任少副舆言伏望上爲阙廷精调寝餗
　　与乡中亲知书
　　右某启某一尘科籍久偃乡闾制除调官阙满之局率繄仁庇备厯亨衢衔恩固深论感非悉旋营职之鲜暇致拜音之后时恭惟顺履新阳诞迎景福江闗十里已逺于髙贤尘土三年遂沦于俗吏未谐谘觏第极倾翘
　　上通判元太博知县叶太慱书
　　昨者乆偃乡邦屡登墙宇素昧业官之术多所乞灵毎繇清见之间未尝无诲洎逺从于吏役俄越去于公庥日尸鞭扑之冗嚣不觉音縢之旷絶仰惟徳履坐拥休祺恭以某官道具粹醇器函刚实曲台掌故来惬于舆言片纸垂褒伫归于柄任俛惟孱懦镇托甄题伏望上爲邦朝益绥寝餗永言瞻颂曷究指云
　　问府推张都官书
　　自阻贤规旷驰书舍属寒威之方厉谅时祉之载蕃伏惟某官名重儒林学优圣域闗决都畿之政聊借治才延登经纬之华行膺睿选余祈自厚少副勤瞻
　　代问候发运主客书
　　右某近者伏值驾言属封道出贱土幸阶守绂之职屡叩宾闳之严使车还辕倐尔逾月官簿堆案缺然寓音伏惟顺履新阳诞迎景福干济多裕神明顷还恭以某官文章世家忠谅许国不由累日之乆力取显官之荣上知素明自结益固然外台分寄诚郁于具瞻而中扆须贤行闻于爰立
</div>
    <div class="pagination">
<a href="祠部集_page34.html">上一页</a><span>...</span><a href="祠部集_page30.html">30</a><a href="祠部集_page31.html">31</a><a href="祠部集_page32.html">32</a><a href="祠部集_page33.html">33</a><a href="祠部集_page34.html">34</a><span class="current-page">35</span><a href="祠部集_page36.html">36</a><a href="祠部集_page37.html">37</a><a href="祠部集_page38.html">38</a><a href="祠部集_page39.html">39</a><a href="祠部集_page40.html">40</a><span>...</span><a href="祠部集_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
