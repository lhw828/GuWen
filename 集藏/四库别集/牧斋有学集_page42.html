<!DOCTYPE html>
<html>
<head>
    <meta charset="UTF-8">
    <title>牧斋有学集 - 第 42 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>牧斋有学集 - 第 42 页/共 63 页</h1>
    <div class="content">　　拂袖登坛尽年少，争如宿将解论兵○
　　坐隐浑如禅定人，世间象戏自争新。
　　笑他橘里商山叟，老大犹夸睹玉尘○
　　初果还来戒水清，枯棋声间木鱼鸣。
　　只应姑妇中宵话，也是邻墙环钏声○
　　挑灯画纸已无妻，棋局袈裟伴杖藜。
　　回首平津开阁地，鹅笼何处问鸡栖○
　　皓首观棋兴未阑，青袍关尹肯休官。
　　楚江巫峡多云雨，总向珠帘一局看○
　　争先入角势匆匆，绿湛余尊烛剪红。
　　覆罢残棋何限笑，输赢只在纸盘中。
　　【拂水竹廊下有石城学人题壁云辛丑冬日过此追忆二十年旧游口占二首牧翁先生见而和之勿令埋没苔藓中也感其雅意依韵遥和他日以示茂之诸子】
　　落落天河泻不休，眼看拂水是悬流。
　　巢居拨雾开重幕，橐笔书云上小楼。
　　盘马草柔筋解冻，呼鹰风紧臂知秋。
　　会须满载如渑酒，拂壁看君再纪游○
　　转蕙光风正发春，藤梢橘刺任他新。
　　碧桃花外看三劫，白酒缸中记一尘。
　　剑动随身成羽翼，书藏复壁当比邻。
　　东山莫话仙源事，渔父来时不是秦。
　　【梅村宫相五十生子赋浴儿歌十章】
　　扶木新枝照海东，充闾佳气接青葱。
　　悬门弧矢从来远，遥指天山取挂弓○
　　绣绂长依麟角裁，端门曾为剪蒿莱。
　　故应晚育商瞿子，记取尼山抱送来○
　　天人也自爱文章，抱得麒麟到下方。
　　但与志公摩顶首，双瞳偏喜似瑶光○
　　据地初生狮子儿，三年哮吼五天知。
　　锦绷花褓勤将护，恰是频申自在时○
　　九十将雏未白头，明珠老蚌正相求。
　　兰闺自唱河中曲，十六生儿似阿侯○
　　龙楼赐锦尚鲜妍，绣褓新绷绝可怜。
　　玉盎金盆甘露水，浴儿仍用五铢钱○
　　月户冰轮自宛然，一枝偷折向江天。
　　嫦娥顾兔应相笑，谁放吴刚倚树眠○
　　绨几频翻大雅章，卷阿拜手颂朝阳。
　　未应仙果生来晚，为养高梧待凤凰○
　　汤饼盘冫食锦绣堆，石榴盆里摘杨梅。
　　红菱馅饼谁争吃？自放残牙大嚼回○
　　麻姑曾约过初筵，笑掷丹砂助祝延。
　　八百更邀斟雉叟，老夫权许当彭。
　　【王玉映夫妇生日】
　　织女黄姑嘉会同，红墙银汉本相通。
　　共传王母为金母，又说丁公似木公。
　　条脱赠来犹晋代，洞箫吹出并秦宫。
　　刘纲莫讶登仙晚，上树依然跨碧空。

　　●有学集卷十三
　　○东涧诗集下
　　【放歌行为绛趺堂主人姚文初作】
　　阖闾城头昼吹角，比屋穷庐似幽朔。
　　长洲茂苑何处是？清庙回塘已非昨。
　　有人过话吴趋里，文姚兰俱颓剥。
　　石经阁已断缣缃，绛趺堂又凋花萼。
　　虿尾法书隳禁扁，乌头表门掩榱桷。
　　他人入室主何之？诀别诗成泪双落。
　　失巢朱凤声惨凄，避风海鸟影回薄。
　　谁云盖头无一茅？尚喜随身有两脚。
　　感今怀昔心悄然，白头老客和泪眠。
　　残书枕席唐家历，天宝元和在眠前。
　　自从延秋啼白乌，王侯第宅扬灰烟。
　　金雀铜人互凋换，青茅朱户争飞骞。
　　功臣甲第觚棱并，权幸飞甍歌吹连。
　　金玉两杯谶成毁，乾岗五龙图蜿蜒。
　　韩家南庄蒲荇茂，白传新居水竹妍。
　　亲仁康崇谁得占？奉诚芸晖殊可怜。
　　鸡坊小儿依僧舍，津阳里老逢尧年。
　　君不见修罗战败藕丝藏，帝释表贺得胜堂。
　　千梁万斗容一纟延，七宝严饰咸相当。
　　目连喷火变煨烬，万千天女空徨。
　　须臾升坐受忏礼，妙法广说常无常。
　　毗延殿宛如故，琉璃宝地发净光。
　　净名老病栖绳床，诸天布座罗成行。
　　陶轮世界手断取，众生安住如处囊。
　　华藏十三一小界，局促何异蜂胃房！
　　天地变化岂终极，东海那得长栽桑！
　　又不见绛趺屋乌声，为我谓乌且为客。
　　馀杭好酒盛琥珀，痛饮莫量油囊窄。
　　阊门飞阁屋欲流，毒雾腥风暗阡陌。
　　麻姑自识扬尘候，重过胥门蔡经宅。
　　【吴人喧传瞿稼轩留守降灵郡城西相率诣东皋招魂塑像迎请上任聋呆道人惊喜呜咽放言作绝句十二首用代里社迎神送神之曲】
　　月斧雷车夹道开，帝令巡省旧都来。
　　人间不晓天符急，叹息争看华表回○
　　玉帝亲颁赤伏符，神官权位治姑苏。
　　中央丹篆云雷护，天上词头与世殊○
　　灵旗昼卷画廊新，寂历东山赌奕辰。
　　驱使八公闲草木，也应谈笑扫苻秦○
　　歌舞闾阎换岁时，传芭伐鼓漫伤悲。
　　吴儿好唱迎神曲，一局楸枰千字诗○
　　被发骑龙事渺然，栾公立社自年年。
　　臂鹰老手还余我，伏腊鸡豚掠社钱○
　　庙门巫觋醉蛛丝，八翼天关却傍谁？
　　要约魁星频奏事，鸿都道士不曾知○
　　真诰稽神未许论，伯昌位业并曹孙。
　　摄山靳尚如相遇，切莫怀沙问屈原○
　　社鬼城神也论赀，西园谐价付冥司。
　　凭君一笑如包老，瓦石欢哗夺印时○
　　三年蜀血肯销沉，我所思兮在桂林。
　　却望苍梧量泪雨，湘江何似五湖深○
　　日蚀麒麟格斗余，山河两戒眇愁予。
</div>
    <div class="pagination">
<a href="牧斋有学集_page41.html">上一页</a><span>...</span><a href="牧斋有学集_page37.html">37</a><a href="牧斋有学集_page38.html">38</a><a href="牧斋有学集_page39.html">39</a><a href="牧斋有学集_page40.html">40</a><a href="牧斋有学集_page41.html">41</a><span class="current-page">42</span><a href="牧斋有学集_page43.html">43</a><a href="牧斋有学集_page44.html">44</a><a href="牧斋有学集_page45.html">45</a><a href="牧斋有学集_page46.html">46</a><a href="牧斋有学集_page47.html">47</a><span>...</span><a href="牧斋有学集_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
