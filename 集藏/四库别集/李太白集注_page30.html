<!DOCTYPE html>
<html>
<head>
    <meta charset="UTF-8">
    <title>李太白集注 - 第 30 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李太白集注 - 第 30 页/共 36 页</h1>
    <div class="content">　　李白杜甫陶渊明皆有志于吾道【陆象山语录】
　　新唐书杜甫传赞曰昌黎韩愈于文章慎许可至歌诗独推曰李杜文章在光焰万丈长诚可信云予读韩诗其称李杜者数端石鼓歌曰少陵无人谪仙死才薄将奈石鼔何酬卢云夫曰高揖羣公谢名誉逺追甫白感至诚荐士曰国朝盛文章子昻始高蹈勃兴得李杜万类困凌暴醉畱东野曰昔年因读李白杜甫诗长恨二人不相从感春曰近怜李杜无检束烂漫长醉多文辞并唐书所引葢六用之【容斋四笔】
　　予尝论书以为钟王之迹萧散简远妙在笔墨之外至顔柳始集古今笔法而尽发之极书之变天下翕然以为宗师而钟王之法益微至于诗亦然苏李之天成曹刘之自得陶谢之超然葢亦至矣而李太白杜子美以英玮絶世之姿凌跨百代古今诗人尽废然魏晋以来高风絶尘亦少衰矣【苏东坡书黄子思诗集后】
　　作诗先看李杜如士人治本经本既立方可看苏黄以次诸家【朱子语类】
　　诗之极至有一曰入神诗而入神至矣尽矣蔑以加矣惟李杜得之他人得之葢寡也【沧浪诗话】
　　李杜数公如金翅劈海香象渡河下视郊岛辈直虫吟草间耳【沧浪诗话】
　　李太白杜子美诗皆掣鲸手也余观太白古风子美偶题二篇然后知二子之源流逺矣李云大雅乆不作吾衰竟谁陈王风委蔓草战国多荆榛则知李之所得在雅杜云文章千古事得失寸心知骚人嗟不见汉道盛于斯则知杜之所得在骚【韵语阳秋】
　　作诗者陶冶万物体防光景必贵乎自得葢格有髙下才有分限不可强力至也譬之秦武阳气葢全燕见秦王则战掉失色淮南王安虽为神仙谒帝犹轻其举止此岂由素习哉予以为少陵太白当险阻艰难流离困踬意欲卑而语未尝不高至于罗隐贯休得意于偏霸夸雕逞竒语欲高而意未尝不卑乃知天禀自然有不能易也【诗人玉屑】
　　唐自李杜之出焜燿一世后之言诗者皆莫能及【吕居仁江西宗派图序】
　　诗之所以为诗所以歌咏性情者只见三百篇耳秦汉之际骚赋始盛大抵怨讟烦寃从谀侈靡之文性情之作衰矣至苏李赠答下逮建安后世之诗始立根柢简静高古不事夫辞犹有三代之遗风至潘陆顔谢则始事夫辞以及齐梁辞遂盛矣至李杜兼魏晋以追风雅尚辞以咏性情则后世诗之至也然而高古不逮夫苏李之初矣【郝经与撖彦举论诗书】
　　唐人诸体之作与代终始而李杜为正宗【虞伯生傅于砺诗序】诗之尊李杜文之尚韩欧此犹山之有泰华水之有江河无不仰止而取益焉【呉伟业与宋尚本论诗书】
　　天寳末诗人杜甫与李白齐名而白自负文格放达讥甫龌龊而有饭颗山之嘲诮元和中词人元稹论李杜之优劣曰予读诗至杜子美而知小大之有所总萃焉始尧舜之时君臣以赓歌相和是后诗人继作厯夏殷周千余年仲尼缉拾选拣取其干预敎化之尤者三百余无所闻骚人作而怨愤之态繁然犹去风雅日近尚相比拟秦汉以还采诗之官既废天下妖謡民讴歌颂讽赋曲度嬉戏之辞亦随时间作至汉武赋柏梁而七言之体兴苏子卿李少卿之徒尤工为五言虽句读文律各异雅郑之音亦杂而辞意简逺指事言情自非有为而为则文不妄作建安之后天下之士遭罗兵战曹氏父子鞍马间为文往往横槊赋诗故其遒壮抑扬寃哀悲离之作尤极于古晋世风槩稍存宋齐之间敎失根本士以简慢歙习舒徐相尚文章以风容色泽放旷精清为高葢吟写性灵畱连光景之文也意义格力无取焉陵迟至于梁陈滛艶刻饰佻巧小碎之词剧又宋齐之所不取也唐兴官学大振厯世之文能者互出而又沈宋之流研练精切稳顺声势谓之为律诗由是之后文体之变极焉然而莫不好古者遗近务华者去实効齐梁则不逮于魏晋工乐府则力屈于五言律切则骨格不存闲暇则纤浓莫备至于子美盖所谓上薄风骚下该沈宋言夺苏李气呑曹刘掩顔谢之孤高杂徐庾之流丽尽得古今之体势而兼人之所独专矣使仲尼考鍜其防要尚不知贵其多乎哉茍以为能所不能无可无不可则诗人以来未有如子美者是时山东人李白亦以竒文取称时人谓之李杜余观其壮浪纵恣摆去拘束摸写物象及乐府歌诗诚亦差肩于子美矣至若铺陈终始排比声韵大或千言次犹数百词气豪迈而风调清深属对律切而脱弃凡近则李尚不能厯其藩翰况堂奥乎自后属文者以稹论为是【旧唐书杜甫传】元微之作李杜优劣论谓太白不能窥杜甫之藩篱况堂奥乎唐人未尝有此论而稹始为之至退之曰李杜文章在光焰万丈长不知羣儿愚那用故谤伤则不复为优劣矣洪庆善作韩文辩证着魏道辅之言谓退之此诗为微之作也微之虽不当自作优劣然指稹为愚儿岂退之之意乎【竹坡诗话】
　　予评李白诗如黄帝张乐于洞庭之野无首无尾不主故常非墨工椠人所可议拟吾友黄介读李杜优劣论曰论文正不当如此子以为知言【黄山谷文集】
　　李杜二公正不当优劣太白有一二妙处子美不能道子美有一二妙处太白不能作子美不能为太白之飘逸太白不能为子美之沉郁太白梦游天姥吟逺别离等子美不能道子美北征兵车行垂老别等太白不能作论诗以李杜为准挟天子以令诸侯也又少陵诗法如孙呉太白诗法如李广【沧浪诗话】
　　杜甫李白以诗齐名韩退之云李杜文章在光焰万丈长似未易以优劣也然杜诗思苦而语竒李诗思疾而语豪杜集中言李白诗处甚多如李白一斗诗百篇清新庾开府俊逸鲍参军何时一樽酒重与细论文之句似讥其太俊快李白论杜甫则曰饭颗山头逢杜甫头戴笠子日卓午为问因何太瘦生只为从来作诗苦似讥其太愁肝肾也杜牧云杜诗韩笔愁来读似倩麻姑痒处搔天外鳯凰谁得髓何人解合续鸾胶则杜甫诗唐朝巳来一人而巳岂白所能望耶【韵语阳秋】
　　李太白一斗百篇援笔立成杜子美改罢长吟一字不茍二公盖亦互相讥嘲太白赠子美云借问因何太瘦生只为从前作诗苦苦之一辞讥其困雕镌也子美寄太白云何时一樽酒重与细论文细之一字讥其欠缜宻也【鹤林玉露】
　　诗之豪者世称李白李之作才矣竒矣人不迨矣索其风雅比兴十无一焉杜诗最多可传者千余首至于贯穿古今覼缕格律尽工尽善又过于李焉然撮其新安石壕潼关吏芦子关花门之章朱门酒肉臭路有冻死骨之句亦不过十三四【白乐天与元微之书】
　　李杜号诗人之雄而白之诗多在于风月草木之间神仙虚无之説亦何补于敎化哉惟杜陵野老负王佐之才有意当世而肮脏不偶胷中所蕴一切写之于诗【赵次公杜工部草堂记】
　　李太白当王室多难海宇横溃之日作为歌诗不过豪侠使气狂醉于花月之间耳社稷苍生曾不系其心膂其视杜少陵之忧国忧民岂可同年语哉唐人每以李杜并称韩退之识见高迈亦惟曰李杜文章在光焰万丈长无所优劣也至宋朝诸公始知推尊少陵东坡云古今诗人多矣而惟称杜子美为首岂非以其饥寒流落而一饭未尝忘君也欤又曰北征诗识君臣大体忠义之气与秋色争高可贵也朱文公曰李白见永王璘反便从惥之诗人没头脑至于如此杜子美以稷契自许未知做得与否然子美却高其救房琯亦正【鹤林玉露】李谪仙诗中龙也矫矫焉不受约束杜则麟游灵囿鳯鸣朝阳自是人间瑞物施诸工用则力牛服箱德骥驾辂李亦不能为也【艺圃折中】
　　李杜诗虽齐名而噐识迥不仝子美之言曰庙堂知至理风俗尽还淳舜举十六相身尊道何高秦时任商鞅法令如牛毛用为羲和天道平用为水土地为厚其志意可知若太白所谓为君谈笑靖胡沙又如调笑可以安储皇此皆何等语也【水东日记】
　　清新俊逸子美尝称太白自谓不如也耶太白得古诗之竒放专效之者乆则索然老杜以平实叙悲苦而备众体是以平实无竒而得自在者也【方以智通雅】
　　太白天才放逸故其诗自为一体子美学优才赡故其诗兼备众体而植纲常系风化为多三百篇以后之诗子美其集大成也【傅若金清江集】
　　李白诗类其为人骏发豪放华而不实好事喜名而不知义理之所在也语用兵则先登陷阵不以为难语游侠则白昼杀人不以为非此岂其诚能也哉白始以诗酒奉事明皇遇谗而去所至不改其旧永王将窃据江淮白起而从之不疑遂以放死今观其诗固然唐诗人李杜称首今其诗皆在杜甫有好义之心白所不及也汉高祖归丰沛作歌曰大风起兮云飞扬威加海内兮归故乡安得猛士兮守四方高祖岂以文字高世者哉帝王之度固然发于中而不自知也白诗反之曰但歌大风云飞扬安用猛士守四方其不达理如此老杜赠白诗有细论文之句谓此类也哉【苏滦城集】
　　唐以诗取士三百年中能诗者不啻千余家专其美者独李杜二人而巳李颇不及止又一杜【草木子】
　　李杜光焰千古人人知之沧浪并极推尊而不能致辨元微之独重子美宋人以为谈柄近时杨用修为李左袒轻俊之士往往耳传要其所得俱影响之间五言选体及七言歌行太白以气为主以自然为宗以俊逸高畅为贵子美以意为主以独造为宗以竒防沉雄为贵其歌行之妙咏之使人飘飘欲仙者太白也使人慷慨激烈欷歔欲絶者子美也选体太白多露语率语子美多穉语累语置之陶谢间便觉伧父面目乃欲使之夺曹氏父子位耶五言律七言歌行子美神矣七言律圣矣五七言絶太白神矣七言歌行圣矣五言次之太白之七言律子美之七言絶皆变体间为之可耳不足多法也　十首以前少陵较难入百首以后青莲较易厌扬之则高华抑之则沉实有色有声有气有骨有味有态浓淡深浅竒正开阖各极其则吾不能不服膺少陵也　青莲拟古乐府而以巳意巳才发之尚沿六朝旧习不如少陵以时事创新题也少陵自是卓识惜不尽得本来靣目耳太白不成语者少老杜不成语者多如无食无儿一妇人举家闻若欬及麻鞋见天子垢腻脚不韈之类凡看二公诗不必病其累句亦不必曲为之护正使瑕瑜不掩亦是大家　太白五言沿洄汉魏晋乐府出入齐梁近体周旋开寳独絶句超然自得冠絶古今子美五言北征述懐新婚垂老等作虽格本前人而调由巳创五七言律广大悉备上自垂拱下逮元和宋人之苍元人之绮靡不兼总故古体则脱弃陈规近体则兼该众善此杜所独长也　太白笔力变化极于歌行少陵笔力变化极于近体李变化在调与辞杜变在意与格然歌行无常矱易于错综近体有定规难于伸缩词调超逸骤如骇耳索之易穷意格精深始若无竒绎之难尽此其微不同者也　以古诗为律诗其调自高太白浩然所长储侍御亦多此体以律诗为古诗其格易卑虽子美不免【艺苑巵言】
　　才超一代者李也体兼一代者杜也李如星悬日揭照耀太虚杜若地负海涵包罗万彚李惟超出一代故高华莫并色相难求杜惟兼综一代故利钝杂陈巨细咸蓄　李才高气逸而调雄杜体大思精而格浑超出唐人而不离唐人者李也不尽唐调而兼得唐调者杜也备诸体于建安者陈王也集大成于开元者工部也
　　青莲才之逸并驾陈王气之雄齐驱工部可谓撮胜二家第古风既乏温醇律体微乖整栗故令评者不无轩轾　少陵不效四言不仿离骚不用乐府旧题自是此老胸中壁立处然风骚乐府遗意往往得之太白以百忧等篇拟风雅鸣臯等作拟离骚俱相去悬逺乐府竒伟高出六朝古拙不如两汉较输杜一筹也【胡应麟诗薮】四明沈明臣嘉则尝言今人多称李杜率无定品余谓李如春草秋波无不可爱然注目易尽耳至如老杜如堪舆中然太山乔岳长河巨海纤草秾花怪松古栢惠风微波严霜烈日何所不有吾当李则雁行当杜则北靣闻者惊愕
　　王安石所选杜韩欧李诗其置李于末而欧反在其上或亦谓有抑扬云【文献通考】
　　舒王以李太白杜子美韩退之欧阳永叔编为四家诗而以欧公居太白之上世莫晓其意舒王尝曰太白词语迅快无疎脱处其识汚下诗词十句九句言妇人酒耳【冷斋夜话】
　　荆公论李杜韩欧四家诗而以欧公居太白之上曰李白诗词迅快无疎脱处然其识汚下十句九句言妇人酒耳予谓诗者妙思逸想所寓而巳太白之神气当游戏万物之表其于诗寓意焉耳岂以妇人与酒败其志乎不然则渊明篇篇有酒谢安石每游山必携妓亦可谓之其识不高耶欧阳公文字寓兴高逺多喜为风月闲适之语葢效太白为之故东坡作欧阳公集序亦云诗赋似李白此未可以优劣论也【扪虱新话】
　　世言荆公四家诗后李白以其十首九首説酒及妇人恐非荆公之言白诗乐府外及妇人者亦少言酒固多比之陶渊明辈亦未为过此乃读白诗未熟者妄立此论耳四家诗未必有次序使诚不喜白当自有故葢白识度甚浅观其诗中如中宵出饮三百杯明朝归揖二千石揄扬九重万乗主谑浪赤墀青琐贤王公大人借顔色金章紫绶来相趋一别蹉跎朝市间青云之交不可攀归来入咸阳谈笑皆王公高冠佩雄剑长揖韩荆州之类浅陋有索客之风集中此等语至多但以其辞豪俊动人故不深考耳又如以布衣得一翰林供奉此何足道遂云当时笑我微贱者却来请谒为交欢宜其终身坎也【老学庵笔记】
　　钟山语录云荆公次第四家诗以李白最下俗人多疑之公曰白诗近俗人易悦故也白识见汚下十首九説妇人与酒然其材豪俊亦可取也王定国闻见录云黄鲁直尝问王荆公世谓四选诗丞相以韩欧高于李太白耶荆公曰不然陈和叔尝问四家之诗乗间签示和叔时书史适先持杜诗来而和叔遂以其所送先后编集初无高下也李杜自昔齐名者也何可下之鲁直归问和叔和叔与荆公之説同今乃以太白下韩欧而不可破也遯齐闲览云或问王荆公云编四家诗以杜甫为第一太白为第四岂白之才格词致不逮甫耶公曰白之歌诗豪放飘逸人固莫及然其格止于此而巳不知变也至于甫则悲欢穷防发敛抑扬疾徐纵横无施不可故其诗有平淡简易者有绮丽精确者有严重威武若三军之帅者有奋迅驰骤若泛驾之马者有淡泊闲静若山谷隐士者有风流蕴籍若贵介公子者盖其绪宻而思深观者茍不能臻其阃奥未易识其妙处夫岂浅近者所能窥哉此甫所以光掩前人而后来无继也元稹以为兼人所独专斯言信矣或者又曰评诗谓甫期白太过反为白所诮公曰不然子美赠白诗则曰清新庾开府俊逸鲍参军但比之庾信鲍照而巳又曰李侯有佳句徃徃似隂铿铿之诗又在庾鲍下矣饭颗之嘲虽一时戏剧之谈然二人名既相逼亦不能无相忌也【渔隐丛话】
　　介甫选四家之诗第其质文以为先后之序余谓子美诗闳深典丽集诸家之大成永叔诗温润藻艶有廊庙富贵之噐退之诗雄厚雅健毅然不可屈太白诗豪迈清逸飘然有凌云之志皆诗杰也其先后固自有次第诵其诗者可以想见其为人乃知心声之发言志咏情得于自然不可以勉强到也【李纲读四家诗选序】
　　子美之诗非无文也而质胜文永叔之诗非无质也而文胜质退之之诗质而无文太白之诗文而无质介甫选四家诗而次第之其序如此【李纲书四家诗选后】
　　王荆公以杜诗后来莫继信矣若子美第一太白第四无乃太逺子美怜君如弟兄之句正可为二家诗评耳或谓杜称李太过反为所诮不然也斗酒百篇遗逸多矣韩退之诗巳有防山毫芒之慨当时相赠答者可尽见耶太白虽天仙之才岂无心人黄鹤楼推崔颢不啻已出乃轻子美耶或又以杜比李于庾鲍为轻之又不然庾鲍岂可易者耶文人齐名如李杜之相得者足为古今美谈后人乃以浮薄意妄测前贤耳【方静千一录】五言长篇自古乐府焦仲卿而下继者絶少唐初亦不多见逮李杜二公始盛至其铺陈终始排比声韵大或千言次犹数百词意曲折队仗森严人皆雕饬乎语言我则直露其肺腑人皆专犯乎忌讳我则回防其褒贬此少陵所长也太白次之【唐诗品彚】
　　李青莲是快活人当其得意斗酒百篇无一语一字不是高华气象及流窜夜郎后作诗甚少当由兴趣消索杜少陵是固穷之士平生无大得意事中间兵戈乱离饥寒老病皆其实厯而所阅苦楚都于诗中写出故读少陵诗即当得少陵年谱看【江盈科雪涛诗评】
　　李杜齐名古今不敢轩轾予谓太白才由天纵故能以其高敌子美之大至论其胎骨则清新庾开府俊逸鲍参军杜之目李确不可易岂与攀屈宋而驾曹刘者可同日论哉【黄生白山杜诗説】
　　李白诗祖风骚宗汉魏下至鲍照徐庾亦时用之善掉弄造出竒怪惊动心目忽然撇出妙入无声其诗家之仙者乎格高于杜变化不及【陈绎曾诗谱】
　　杜子美上薄风雅下该沈宋才夺苏李气呑曹刘掩顔谢之孤高杂徐庾之流丽真所谓集大成者而诸作皆废矣并时而作有李太白宗风骚及建安七子其格极高其变化若神龙之不可羁【宋濓答章秀才论诗书】
　　或谓杜万景皆实李万景皆虚乃右实而左虚遂谓李杜优劣在虚实之间顾诗有虚有实有虚虚有实实有虚而实有实而虚并行错出何可端倪且杜若秋兴诸篇托意深逺画马行诸作神清横逸直将播弄三才鼓铸群品安在其万景皆实李如古风数十首感时托物慷慨沉着安在其万景皆虚【屠纬真文集】
　　太白诗宗风骚薄声律开口成文挥翰雾散似天仙之词而乐府诗连类引义尤多讽兴为近古所未有迄今称诗者推曰与少陵为两大家曰李杜莫能轩轾云【李诗通】
　　钟山语录云杜甫固竒就其分择之好句亦自有数李白虽无深意大体俊逸无疎谬处【渔隐丛话】
　　欧公不甚喜杜诗谓韩吏部絶伦吏部于唐世文章未尝屈下独称道李杜不已欧贵韩而不悦子美所不可晓然于李白甚赏爱将由李白超趠飞扬为感动也【中山诗话】
　　唐世诗称李杜文章称韩柳今杜诗语及太白处无论数十篇而太白未尝有与杜子美诗只有饭颗一篇意颇轻甚论者谓以此可知子美倾倒太白至难晏元献公尝言韩退之扶导圣教刬除异端是其所长若其祖述坟典宪章骚雅上传三古下笼百氏横行阔视于缀述之塲子厚一人而已然学者至今但雷同称述其实李杜韩柳岂无优劣达者观之自可黙喻【扪虱新话】
　　论诗文雅正则少陵昌黎若倚马千言放辞追古则杜韩恐不及太白子厚也【杨升庵外集】
　　杨诚斋云李太白之诗列子之御风也杜少陵之诗灵均之乗桂舟驾玉车也无待者神于诗者与有待而未尝有待者圣于诗者与宋则东坡似太白山谷似少陵徐仲车云太白之诗神鹰瞥汉少陵之诗骏马絶尘二公之评意同而语亦相近予谓太白诗仙翁剑客之语少陵诗雅士骚人之词比之文太白则史记少陵则汉书也【杨升庵外集】
　　工部老而或失于俚赵宋籍为帡幪翰林逸而或流于滑朔元拾为香草　歌行李飘逸而失之轻率杜沉雄而失之粗硬选家辨其两短斯为得之【诗辨坻】
　　以天分胜者近李以学力胜者近杜学者各自审焉可也【陶开虞説杜】
　　李白乐府三巻于三纲五常之道数致意焉虑君臣之义不笃也则有君道曲之篇所谓轩后爪牙常先太山稽如心之使臂小白鸿翼于夷吾刘葛鱼水本无二虑父子之义不笃也则有东海勇妇之篇所谓淳于免诏狱汉主为缇萦津妾一掉歌脱父于严刑十子若不肖不如一女英虑兄弟之义不笃也则有上畱田之篇所谓田氏仓卒骨肉分青天白日摧紫荆交柯之木本同形东枝顦顇西枝荣无心之物尚如此参商胡乃寻天兵虑朋友之义不笃也则有箜篌謡之篇所谓贵贱结交心不移惟有严陵及光武轻言托朋友对靣九疑峰管鲍乆巳死何人继其踪虑夫妇之情不笃也则有双燕离之篇所谓双燕复双燕双飞令人羡玉楼珠阁不独栖金绣戸长相见【韵语阳秋】
　　近读古乐府始知后作者皆有所本至李谪仙絶出众作真诗豪也然古词务协律而犹未工陈仲孚尝问诗工所从始予谓谢元晖杜子美云谢朓每篇堪讽咏葢尝得法于此耳李云解道澄江浄如练令人却忆谢元晖与子美同意【陈傅良记陈仲乎问语】
　　予尝评诸家之作李太白最高而微短于韵【周紫芝古今诸家乐府序】
　　古乐府暂出白门前杨柳可蔵乌欢作沉水香侬作博山炉李白用其意衍为杨叛儿歌曰君歌杨叛儿妾劝新丰酒何许最关情乌啼白门柳乌啼隐杨花君醉畱妾家博山炉中沉香火双烟一气凌紫霞古乐府朝见黄牛暮见黄牛三朝三暮黄牛如故李白则云三朝见黄牛三暮行太迟三朝又三暮不觉鬓成丝古乐府云郎今欲渡畏风波李白则云郎今欲渡缘何事如此风波不可行古乐府云春风复多情吹我罗裳开李反其意云春风复无情吹我梦魂散古人谓李诗出自乐府古选信矣其杨叛儿一篇即暂出白门前之郑笺也因其拈用而古乐府之意益显其妙益见如李光弼将子仪军旗帜益精明又如神僧拈佛祖语信口无非妙道岂生呑义山拆洗杜诗者比乎故其赠杜甫诗有饭颗山前之句葢讥其拘束也【杨升庵外集】
　　太白古乐府杳冥惝恍纵横变幻极才人之致然自是太白乐府【艺苑巵言】
　　乐府则太白擅竒古今少陵嗣迹风雅蜀道难逺别离等篇出入神惝恍莫测兵车行新婚别等作述情陈事恳恻如见张王欲以拙胜所谓差之毫厘温李欲以巧胜所谓谬以千里【诗薮】
　　乐府体不尚论宗而叙事故每以缓失之故杜少陵无乐府也太白篇什虽繁而自放者多矣然有出乎唐人之上者似晋杂曲而清隽过之天实生才岂易言哉吾定古唐诸乐府攷其正变则其人与世可知矣而独于太白犹低佪三复云【李诗纬】
　　太白愠于羣小乃放还山而纵酒以浪游岂得巳哉故于乐府多清怨葢不敢忘君也夫怨生于情而情每于儿女间为切切焉读者勿以辞害意可矣【李诗纬】
　　诗至开元天寳间神秀声律粲然大备李翰林天才纵逸轶荡人羣上薄曹刘下该沈鲍其乐府古调能使储光羲王昌龄失歩高适岑参絶倒况其下乎【唐诗品彚】唐五言古诗凡数变约而举之夺魏晋之风骨变梁陈之俳优陈伯玉之力最大曲江公继之太白又继之感寓古风诸篇可追嗣宗咏懐景阳杂诗【王阮亭五言诗选凡例】唐五言诗杜甫沉郁多出变调李白韦应物超然复古然李诗有古调有唐调要须分别观之【居易录】
　　新城阮亭王先生五言诗选于汉取全于魏晋以下递严而递有所录而犹不废夫齐梁陈隋之作者于唐仅得五人曰陈子昻张九龄李白韦应物柳宗元葢以齐梁陈隋之诗虽逺于古尚不失为古诗之余唐贤风气自为畛域成其为唐人之诗而巳而五人者其力足以存古诗于唐诗之中则以其类合之明其变而不失于古云尔【姜宸英阮亭选五言古诗序】
　　七言古诗要铺叙要开合要风度要迢递险怪雄峻铿锵忌庸俗软腐须是波澜开合如江海之波一波未平一波复起又如兵家之阵方以为正又复为竒方以为竒忽复是正竒正出入变化不可纪极备此法者惟李杜也【范德机诗评】
　　盛唐工七言古调者多张皇气势陟顿始终综覈乎古今博大其文辞则李杜尚矣【唐诗品彚】
　　太白天仙之词语多率然而成者故乐府歌词咸善或谓其始以蜀道难一篇见赏于知音为明主所爱重此岂浅材者徼幸际其时而驰骋哉不然也白之所蕴非止是今观其逺别离长相思乌栖曲鸣臯歌梁园吟天姥吟庐山謡等作长篇短韵驱驾气势殆与南山秋气并高可也虽少陵犹有让焉余子琐琐矣【唐诗品彚】
　　七言古诗惟杜子美不失初唐气格而纵横有之太白纵横往往强弩之末间杂长语英雄欺人耳【李攀龙选唐诗序】七言古初唐以才藻胜盛唐以风神胜李杜以气槩胜而才藻风神称之加以变化灵异遂为大家　七言歌行垂拱四子词极藻艶然未脱梁陈也张李沈宋稍汰浮华渐趋平实唐体肇矣然而未畅也高岑王李音节鲜明情致委折浓纤修短得衷合度畅矣然而未大也太白少陵大而化矣能事毕矣　歌行至唐大畅王杨四子宛转流丽李杜二家逸宕纵横　阖辟纵横变幻超忽疾雷震电凄风急雨歌也位置森严筋脉聫络走月流云轻车熟路行也太白多近歌少陵多近行　李杜歌行扩汉魏而大之而古质不及卢骆歌行衍齐梁而畅之而富丽有余　古诗窘于格调近体束于声律唯歌行大小短长错综阖辟素无定体故极能发人才思李杜之才不尽于古诗而尽于歌行　李杜歌行虽沉郁逸宕不同然皆才大气雄非子建渊明判不相入者比【诗薮】
　　七言歌行唐代卢骆组壮沈宋轩华高岑豪激而近质李杜迂佚而好变元白迤逦而详尽温李朦胧而绮宻陈其格律校其高下各有耑诣不容班杂　太白天纵逸才落笔警挺其歌行跌宕自喜不闲整栗唐初规制扫地欲尽矣【诗辨坻】
　　开元大厯诸作者七言为盛王李高岑四家篇什尤多李太白驰骋笔力自成一家大抵嘉州之竒峭供奉之豪放更为创获【王阮亭七言诗歌行钞】
　　七言古诗惟杜甫横絶古今同时大匠无敢抗行李白岑参二家别出机杼语差雷仝亦称竒特【居易录】
　　盛唐五言律句之妙李翰林气象雄逸【唐诗品彚】
　　太白耻为郑衞之作律诗故少编者多以律类入古中不知其近体犹存雅调耳集中五言仄律亦多【千一录】青莲五言律自流水法外颇近正始不似子美达夫诸公创体迥异昔观【诗辩坻】
　　吾读五言律一体知唐人反正之功为多云靡丽如南五季文敝甚矣文质彬彬唐人有之向使唐人无所取裁其不流为宋元末尚也防希然或失之矜持盖从齐梁而变也若太白五律犹为古诗之遗情深而词显又出乎自然要其防趣所归开郁宣滞特于风骚为近焉【李诗纬】
　　毕忠吉曰予观唐三百年以二律并称擅长者独子美一人供奉长于五而短于七【辟疆园杜诗注解序】
　　李白古风六十首富于子昻之感遇俭于嗣宗之咏懐其诗宗风骚薄声律故终身作七言近体仅八首而已【陆生口谱　按阳冰诗序谓太白著述十丧其九当时翰林应制之作集贤倡和之章所作七言近体今皆不见大抵亡失者多耳陆氏谓其终身所作仅只集中所存之八首误矣】
　　李杜为有唐宗匠而子美不长于文太白不长于七律故集中厥体遂少【柴虎臣家诫】
　　五言排律开元后作者为盛声律之备独王右丞李翰林为多而孟襄阳高渤海辈实相与并鸣【唐诗品彚】
　　读盛唐排律太白轻爽雄丽如明堂黼黻冠盖辉煌武库甲兵旌旗飞动少陵变幻闳深如涉昆仑泛溟渤千峰罗列万彚汪洋【诗薮】
　　排律宋沈二氏藻赡精工太白右丞明秀高爽【诗薮】唐人乐府多唱诗人絶句王少伯李太白为多【杨升庵外集】絶句之源出于乐府贵有风人之致其声可歌其趣在有意无意之间使人莫可捉着盛唐惟青莲龙标二家【李维桢】
　　五七言絶句李青莲王龙标最称擅塲为有唐絶唱少陵虽工力悉敌风韵殊不逮也【艺苑巵言】
　　天生太白少伯以主絶句之席勿论有唐三百年两人为政亘古今来无复有骖乗者矣子美恰与两公同时又与太白同游乃恣其崛强之性頽然自放独成一家可谓巧于用拙长于用短精于用粗婉于用戅者也【卢世防紫房余论】
　　予尝品唐人之诗乐府本效古体而意反近絶句本自近体而意实逺欲求风雅之防佛者莫如絶句唐人之所偏长独至而后人力追莫嗣者也擅长则王江寜骖乗则李彰明偏美则刘中山遗响则杜樊川少陵虽号大家不能兼善一则拘于对偶二则汩于典故拘则未成之律诗而非絶体汩则儒生之书袋而乏性情故观其全集自锦城丝管之外咸无讥焉近世有爱而忘其丑者专取而効之惑矣【杨升庵唐絶増竒序】
　　盛唐长五言絶而不长七言絶者孟浩然也长七言絶而不长五言絶者高达夫也五七言各极其工者太白五七言俱无所解者少陵也　少陵太白七言律絶独出词塲然少陵律多险抝太白絶间率露大家故宜有此　杜之律李之絶皆天授神诣然杜以律为絶如含西岭千秋雪门泊东吴万里船等句本七律壮语而以为絶句则断锦裂缯类也李以絶为律如十月呉山晓梅花落敬亭等句本五言絶句而以为律诗则骈拇枝指类也　古人作诗各成巳调未尝互相师袭以太白之才就声律即不能为杜何至遽减嘉州以少陵之才攻絶句即不能为李讵谓不若摩诘彼自有不可磨灭者无事更屑屑也【诗薮】
　　诗以神行使人得其意于言之外若逺若近若无若有若云之于天月之于水心得而防之口不得而言之斯诗之神者也而五七言絶尤贵以此道行之昔之擅其妙者在唐有太白一人葢非摩诘龙标之所及吾尝以太白为五七言絶之圣所谓鼓之舞之以尽神繇神入化为盛德之至者也【屈绍隆粤游杂咏序】
　　小乐府之遗唐人裁为絶句体之流变葢微有辨焉惟李白所制犹得其遗篇什虽简而如入思妇劳人之心何婉曲可讽耶济南李氏曰李白五七言絶句实唐三百年一人葢以不用意得之即太白亦不自知其所至而工者顾夫焉至哉言乎自唐以来能为诗者多矣其词与理未始不璀璨焉然而观止矣予读李白诗想见其心如入天际乎莫从其所之太史公曰诗有之高山仰止景行行止虽不能至然心乡往之予于李诗亦云【李诗纬】
　　丁龙友曰李白乐府本晋三调杂曲其絶句从六朝清商小乐府来至其气槩挥斥迥飇掣电且令人缥缈天际此殆天授非人力也【李诗纬】
　　五言絶句开元后李白王维尤胜诸人【唐诗品彚】
　　五言絶句起自古乐府至唐而盛李白崔国辅号为擅塲【宋牧仲漫堂説诗】
　　五言絶句惟太白擅塲杜子美诗曰李侯有佳句往往似隂铿隂工此体子美之称太白者在是【徐而庵説唐诗】五言絶句李太白气体高妙【王阮亭唐人万首絶句选凡例】
　　七言絶句太白高于诸人王少伯次之【唐诗品彚】
　　七言絶句王少伯与太白争胜毫厘俱是神品【艺苑巵言】七言絶太白江宁各有至处大槩李写景入神王言情造极王宫辞乐府李不能为李览胜纪行王不能作【诗薮】龙标陇西真七絶当家足称聨璧【焦弱侯诗评】
　　三唐七絶并堪不朽太白龙标絶伦逸羣【漫堂説诗】
　　七言絶起忌矜势太白多直抒防鬯两言后只用溢思作波掉唱叹有余响拙手往往按排起法欲畱佳思在后作好首既嚼蜡后十四字中地窄而舞拙意满而词滞【诗辩坻】
　　李太白诗不专是豪放亦有雍容和缓的如首篇大雅乆不作多少和缓【朱子语类】
　　古风第四十四首不言弃絶但言恩毕斯得怨而不怒之意欲言难言而又不能无言将何为三字无限深情【严沧浪评】
　　朱文公题广成子像云陈光泽见示此像偶记李太白诗云世道日交丧浇风变淳源不求桂树枝反栖恶木根所以桃李树吐花竟不言大运有兴没群动争飞奔归来广成子去入无穷门因写以示之今人舍命作诗开口便説李杜以此观之何曾梦见他脚板耶【鹤林玉露】李太白逺别离蜀道难与子美寓居同谷七歌风骚之极致不在屈原之下【李□师友记闻】
　　逺别离篇最有楚人风所贵乎楚言者断如复断乱如复乱而词义反复屈折行乎其间实未尝断而乱也使人一唱三叹而有遗音至于收泪讴吟又足以兴夫三纲五典之重者岂虚也哉兹太白所以为不可及也【范德机评】
　　文章如精金美玉经百链歴万选而后见今观昔人所选虽互有得失至其尽善尽美则所谓鳯凰芝草人人皆以为瑞阅数千百年经千万人而莫有异议焉如李太白逺别离蜀道难杜子美秋兴诸将咏懐古迹新婚别兵车行终日诵之不厌也【懐麓堂诗话】
　　古律诗各有音节然皆限于字数求之不难惟乐府长短句初无定数最难调叠然亦有自然之声古所谓声依永者谓有长短之节非徒永也故随其长短皆可以播之律吕而其太长太短之无节者则不足以为乐若往复讽咏乆而自有所得得之于心而发之乎声则虽千变万化如珠之走盘自不越乎法度之外矣如李太白逺别离杜子美桃竹杖皆极其操纵曷尝按古人声调而和顺委曲乃如此固初学所未到然学而未至于是亦未可与言诗也【懐麓堂诗话】
　　太白公无渡河乃从尧禹治水説起迂痴有致然笔墨率肆无足取焉蜀道难等篇亦然开后人恶道【诗辩坻】李白性嗜酒志不拘检常林栖十数载故其为文章率皆纵逸至如蜀道难等篇可谓竒之又竒自骚以还鲜有此体调也【河岳英灵集】
　　李太白作蜀道难乃为房杜危之也其畧曰剑阁峥嵘而崔嵬一夫当关万夫莫开所守或非人化为狼与豺朝避猛虎夕避长蛇磨牙吮血杀人如麻锦城虽云乐不如早还家蜀道之难难于上青天侧身西望长咨嗟李翰林作此歌朝右闻之疑严武有刘焉之志【云溪友议】李白尝为蜀道难歌曰蜀道难难于上青天以刺严武也【太平广记】
　　蜀道难或曰作于天寳初或曰作于天寳末二説皆出于后世以意逆之曰此为房杜危之也陆畅去白未逺作蜀道易以美韦臯传之当时而蜀道难之词曰锦城虽云乐不如早还家其意必有所属房杜之説葢近之矣【南部新书】
　　严武传武为剑南节度使房琯以故相为部内刺史武慢倨不为礼最厚杜甫然欲杀甫数矣李白为蜀道难者乃为房杜危之也韦臯传天寳时李白为蜀道难以斥严武陆畅更为蜀道易以美韦臯摭言云太白自蜀至京以新业贽谒贺知章知章览蜀道难一篇扬眉谓之曰公非人世人岂非太白星精耶然则蜀道难之作乆矣非为房杜也【唐诗纪事】
　　严武传李白作蜀道难者乃为房杜危之也此宋人穿凿之论其説又见韦臯传葢因陆畅之蜀道易而造为之耳李白蜀道难之作当在开元天寳间时人共言锦城之乐而不知畏涂之险异地之虞即事成篇别无寓意及元宗西幸升为南京则又为诗曰谁道君王行路难六龙西幸万人欢地转锦江成渭水山回玉垒作长安一人之作前后不同如此亦时为之矣【日知录】
　　蜀道之难难于上青天篇中凡三见与庄子逍遥篇同吾尝谓作古诗长篇须读庄子史记子美歌行纯学史记太白歌行纯学庄子【徐而庵説唐诗】
</div>
    <div class="pagination">
<a href="李太白集注_page29.html">上一页</a><span>...</span><a href="李太白集注_page25.html">25</a><a href="李太白集注_page26.html">26</a><a href="李太白集注_page27.html">27</a><a href="李太白集注_page28.html">28</a><a href="李太白集注_page29.html">29</a><span class="current-page">30</span><a href="李太白集注_page31.html">31</a><a href="李太白集注_page32.html">32</a><a href="李太白集注_page33.html">33</a><a href="李太白集注_page34.html">34</a><a href="李太白集注_page35.html">35</a><span>...</span><a href="李太白集注_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
