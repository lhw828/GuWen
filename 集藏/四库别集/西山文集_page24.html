<!DOCTYPE html>
<html>
<head>
    <meta charset="UTF-8">
    <title>西山文集 - 第 24 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西山文集 - 第 24 页/共 41 页</h1>
    <div class="content">　　问恭惟皇上以聪明圣知之资遵飬十年甫亲聴断焕阳光于隂曀震霆声于渊黙期嵗之间更张百度寖就条理廼者正月之吉始和奎画烂然自天而下臣民章奏彚集登进开言路也蠲边甿力役之系戢都人行戸之害恤民隠也王邸后家分置师儒以训以廸睦亲婣也三边制阃缮修戎偹常若敌至固疆埸也严易巻假手之禁戒挟书传义之习重儒科也又惟端平改元以来务革众弊所以察吏寛民理财治兵者条目甚备而中外荐绅因循玩弛恬不禀令于是诞颁诏防俾大臣诹访以闻又所以作新羣聴也至于提兵出境则有禁图安静也喜怒専杀则有禁儆暴残也上稽周室以正月垂治教之象下考汉氏以立春下寛大之书皆因天时以新命令然未有举大政数十条于挟日之间如今之盛者也或谓言路之开善矣然论建多端亦皆适当文书丛委未易徧观必命近臣平处复奏如汉元凤之制而后有聴言之实其果然乎民瘼之恤善矣然奉行非人则徳泽壅而不流必择良吏以布宣之如黄霸之在颍川而后有裕民之实其又果然乎亲婣之教为虑逺矣然膏梁繻绔之习必欲陶之以礼义当如绛灌之议选士之有节行者与居然后能成长君少君之美不然则四姓小侯葢尝置学而近戚骄溢之患卒见于后日然乎否也疆埸之固为备严矣然敌至而惧敌去而侮人之常情必如楚克庸以来无日不讨军实而伸儆之于胜之不可保然后能起晋人之畏否则狡焉思啓封疆者将得以闯吾之隙然乎否也文闱宿弊讵容安视然以传注词章之学搜魁垒竒杰之材识者病之久矣必也用杨绾贾至之议庶几卿举里选之遗意不然虽朝出一令夕申一禁其所得者犹是人尔其又信然欤至若察吏寛民而下皆方今之要务摘其尤大者言之国计之乏若何而能饶邦弊之轻若何而使重边事既兴我虽欲静焉能必敌之不动保固新复之疆怀来新附之众其防将安出乎魏绛和戎之请贾生饵敌之术其防果可恃乎夫春者天之所以生也皇上至仁如天方将对时育物俾天壤之间无一弗获其所英隽之士萃在阙庭其思所以仰禆大政者悉意而敷陈之有司将拔其尤以献
　　问大学君徳治效【乙未南省赋塲】
　　问恭惟皇上以温恭濬哲之资辅之缉熙光明之学儒绅济济日奉燕闲时发玉音从容访问莫非圣贤之精粹道徳之渊源致知力行交勉互进葢得二帝三王修徳立治之本而揆诸大学一书尤脗合焉故穷性命之奥而不遗事物之粗因见闻之博而益充智识之妙则物之格知之至可知矣思无邪毋不敬揭之侑坐以代盘盂之铭凛然对越在帝左右则意之诚心之正又可知矣车马服御无汰侈之私盘乐游畋无纵逸之行此见于修身者然也化行中壸而私谒不形教孚外里而骄恣不作此见之齐家者然也是宜表端而景从本固而末茂然求之法度则有未尽修求之纪纲则有未尽肃吏虽屡饬而防隅不立民虽加恤而雕瘵自如财耗于浮费之殷兵病于虚籍之冗则国未可以言治也彊狄鸱张而备御之实多阙中原云扰而恢拓之力孔艰四方万里政疵民隠不获彻闻者何可胜数则天下未可以言平也夫修已有安人之效明徳有新民之功今君徳庶几乎古而治效则未及其故何邪考之在昔若汉武帝欲闻大道之要葢有意于穷理者而尊闻行知何为尚形仲舒之戒唐太宗谓谄防嗜欲之交攻葢有意于治心者而乐身纵欲何为尚烦魏徴之谏岂茍知者易而允蹈者难强持于暂者易而安固其守者难欤文帝履节俭先朴素可谓能检其身而铜山之赐乃或妄费显宗抑后宫敕外戚可谓能正其家而流水游龙之敢肆尚或逾法岂由俭入奢者易而以义胜恩者难欤四君汉唐之盛者也由其徳有未粹故效亦似之然则论治于今日其本得无可思者乎皇上嗜学如渴聴言如流讲读论争之臣凢有切劘无不容奬兹又明诏有司俾取议论质直之士将登进于庭而亲防之云章奎画所以戒励者至惓惓也其为敷析大学本末先后之指与君徳之当尽者若何而加勉治效之未形者若何而亟图追迹帝王之盛而尽揜汉唐之美必有以仰禆渊聴者有司将拔其尤以献










　　西山文集巻三十二
　　钦定四库全书
　　西山文集巻三十三
　　宋　真徳秀　撰
　　説
　　潭州示学者説
　　予既新其郡之学又为之续廪士之费俾诵弦于斯者防一日之辍焉教授陈君端甫过余而请曰公之于士也有以安其居又有以足其食顾无一言以淑之可乎余谢曰此师儒之事也予何言虽然昔尝闻之孔氏矣岂不曰古之学者为已乎自汉以经术求士士为青紫而明经唐以辞艺取士士为科目而业文其去圣人之意逺矣今之学者其果为已而学欤其亦犹汉唐之士有所利而学也如果为已而学则理不可以不穷性不可以不尽不至乎圣贤之域不止也若其有所利而学则茍能操觚吮墨媒爵秩而贸轩裳斯足矣驵贾其心弗顾也脂韦其行弗耻也此学者邪正之岐途也请以是淑吾士可乎端甫曰敬闻命矣抑后世之言学者其有得于孔氏之指欤曰后世之言学者其不缪于圣人鲜矣独尝于唐之阳子近世之石子尹子有取焉阳子曰学者学为忠孝也石子曰学者学为仁义也尹子曰学者学为人也是三言者庶几圣门之遗意乎方唐之世士习之陋甚矣阳子一旦倡斯言于太学如天球之音威凤之鸣学者竦然洗心而易听归觐其亲者踵相蹑焉理义之感人如此然则石子之言其有异于阳子欤曰亡以异也仁者孝之源义者忠之榦曰仁义则忠孝在其中矣然则尹子之言其有异于二子欤曰亡以异也夫人与天地并而为三才者也必也兼五常备万善然后人之道立焉其警世之深为人之切又进乎二子矣敢问所以学为人者奈何曰耳目肤体人之形也仁义礼智信人之性也君臣父子昆弟夫妇朋友人之职也必循其性而不悖必尽其职而无愧然后其形可践也孟子曰人之异乎禽兽者几希庶民去之君子存之又曰无恻隠之心非人也无羞恶之心非人也无辞逊之心非人也无是非之心非人也夫天之生斯人也与物亦甚异矣而孟子以为几希何哉葢所贵乎人者以其有是心也是心不存则人之形虽具而人之理已亡矣人之理亡则其与物何别哉故均是人也尽其道之极者圣人所以参天地也违其理之常者凡民之所以为禽犊也圣愚之分其端甚防而其末甚逺岂不大可惧乎予故曰尹子之言其警世之深为人之切又进乎二子也吾党之士茍无意于圣贤之学则已傥有志焉则反躬内省于人道之当然者有一毫之未至必将皇皇然如渇之欲饮馁之欲食也凛凛然如负鍼芒而蹈茨棘也吾子幸以为然则愿以告夫同志者俾知太守之期乎士不在于徼人爵取世资而在乎敬身而成徳也端甫瞿然曰公之淑吾士者厚矣瑢请掲其言于学以为士之则
　　杨继祖字説
　　大雅云无念尔祖聿修厥徳无念者念也如不显惟徳即显也诗人命词大抵类此盖言为人子孙当以乃祖为念而述修其徳也徳者何仁义礼智信是也惟能自修其徳然后能继述其祖之徳表侄杨继祖求字于余为本大雅之义字之曰子修云
　　祷雨説
　　云蒸雨降虽自于天其实从一念中流出故祷祈未效不可怠怠则不诚矣既效不可矜矜则不诚矣不效不可愠愠则不诚尤甚焉未效但当省已之未至曰此吾之诚浅也徳薄也于神乎奚尤既效则感且惧曰我何以得此也不效则省已当弥甚曰神将辠我矣吾其能容身覆载间乎盖天之水旱犹父母之谴怒也为人子者见其亲声色一旦异常戒儆畏惕宜如何邪方其未复当如大舜号泣于旻天时如伯竒履霜中野时幸而复则喜而不敢忘敬而不敢弛惴惴焉恐亲之复我怒也故曰仁人之事亲如事天事天如事亲绍定己丑中元前一日祷雨于仙游山书此自警且以告亲友之同致祷者
　　志道字説
　　吾子志道旧名正则字诚之歳甲申易今名因以仁夫更其字而告之曰汝知吾所以命尔之指乎夫志者心之用也心无不正而其用则有正邪之分不可不察也昔者夫子以天纵之圣犹必十五而志于学盖志者进徳之基若圣若贤莫不发轫乎此志之所趋亡逺不达穷山钜海不能限也志之所向无坚不入鋭兵精甲不能御也然则汝之志将焉从而可耶盖吾闻之善恶二涂维道与利而已志乎道则义理为之主而物欲不能移志乎利则物欲为之主而理义不能入此尧桀舜蹠之所由以异也可不谨乎兹吾所以名汝之意也夫道之与仁非有二致然圣人之教既曰志于道矣又必曰依于仁也曰修身以道矣又必曰修道以仁也盖道者众理之总名而仁者一心之全徳志乎道而弗它可谓知所向矣仁则其归宿之地而用功之亲切处也思昔圣贤言仁何莫非要至于仁者人也仁人心也则直举其全体以示人学者尤当深味也夫人之所以为人者以其有是仁也有是仁而后命之曰人不然则非人矣此孔氏言仁之要也仁者心之生理人而不仁则防其所以为心犹果谷焉生意不存枵然死物尔此孟氏言仁之至要也盍亦反诸身而求之方其人欲未萌天理完具方寸之间盎然如春此即汝本心之全体也推是心以往其事亲必敬其事长必顺以处闺门则睦以交朋友则信当是时也岂有不仁者哉惟夫私意横生理蔽于欲然后流而不仁尔然则求仁之方其孰有先于克己者乎盖已者有我之私而害仁之蟊贼也蟊贼除则嘉谷茂私欲净尽则本心之徳全亦在乎克之而已矣克者何战胜攻取之谓也私意方萌本心未冺则理与欲对正两军交绥劘垒之时也直者胜则曲者负矣理为主则欲为客矣兵凶战危夫人而知之私欲之害惨于镆邪而烈于燎原之火非知道者不能察也是则志道必贵于求仁而求仁莫先乎克己兹吾之所以字汝之意也汝其有志于是否欤嗟夫汝之有是形也天实赋之汝之有是性也天实予之必尽性而后形可践也不然则形虽人斯实则物只岂不甚可耻乎昔頴濵苏公有言凡人之所不以告它人者必以告其子此天理人情之极致非私之也既以语志道又为之説使与同志者切磋焉
　　杨端义字説
　　予妇氏之弟杨君本名宗猷今为易之曰宗道又从而请字焉余谓子伯氏以端仁为字矣欲以端义命子如何易曰立人之道曰仁与义二者人之所以为人而异乎物者也今伯之字曰仁而季之字曰义其名美矣盍亦勉修其实以毋负命字之指乎杨君曰谨闻教矣抑道之与义果何别耶曰道者五常百行之总名而义者当然之正理也人之求道何所自入惟于理之当然者由之而无所悖焉则道在是矣程子曰在物为理处物为义理之所当然即义也道以体言义以用言用无不尽则体在其中非二致也然圣贤言义必以利对盖义固所以为利也为义则无不利狥利则贼乎义矣毫厘之差而舜蹠以异岂不甚可畏哉孔子曰放于利而行多怨吾子诫诸又曰见利思义吾子勉焉
　　詹宗楚字説
　　詹甥名何而字功父曰吾将以法萧何也予谓学者当求道而不计功今吾子方学古之道而惟功是求岂圣贤教人之意耶闻昔楚有隠者与子之氏名同其答楚庄王治国之问有曰臣明于治身而不明于治国也臣未闻身治而国乱又未闻身乱而国治者也斯言也葢圣门之遗指岂春秋列国之士所能道哉子其更字曰宗楚而取其治身之言而服膺之则推之以及于家若国斯举而措之耳其视汲汲于事功之求而遗其本者乌可同日而语哉子其勉之
　　杨实之字説
　　韬仲之子其名曰文华予谓昔人二名葢有与父同其一字者若王羲之献之是也然之特语助云尔虽同未害今韬仲昆弟之名其上皆曰文子复同之可乎去文而独名华斯得之矣华曰谨如教然华之年且冠愿求所以字之者余闻杨子有云实无华则野华无实则史今以实之为子字如何夫言语文章者饰身之华道徳仁义者修身之实二者盖不容一阙然孔门之教必曰行有余力则以学文故游夏之文学不可先渊骞之徳行其序固如此也然则所谓实者将曷从而用力耶孟子曰仁之实事亲是也义之实从兄是也子诚有意于为己之学则当自夫二者始不然则非余所敢知也故为之説以授之俾知勉焉
　　蔡仲觉名字説
　　仲觉之防也文公先生命之曰模及其长也又训之以伊尹之觉先生之防指果焉在耶某尝闻先生有言为学当识大要程夫子发出敬之一字为学者言欲以此収敛身心置在模范中既不走作然后随事随物究穷其理则心地自然光明呜呼此先生教人之要防也其所以名仲觉与所以训仲觉者其皆以是与盖为学之大本敬与致知而已矣伊洛君子既以此开示后学使知表里交进之方文公先生推明其説不一而足传中庸也既曰非存心无以致知而存心者又不可以不致知其释大学又欲学者存此心于端庄静一之中以为穷理之要穷众理于学问思辨之际以致尽心之功凡此皆学者所共闻至于亲笔以命其名援古以勉其学则惟仲觉得之而它人不与也然则仲觉将何以称此哉必也主敬以立其本敛然不逾于法度之中穷理以致其知超然有得于见闻之表既以自觉又以觉人庶乎不负先生付授之意矣仲觉之诸父皆以明道自任者也归而求之当有以启子之未悟者顾某何足以辱姑诵所闻以塞其请云
　　吕敬伯敬仲字説
　　永丰吕氏之二子过予于粤山精舍相与讲学焉将告归合辞以请曰某之昆弟名中与仁者吾亲之命也中之字曰仲仁之字曰山而各配以甫者友朋之教也吾亲之命某等当终身佩之若友朋之所以教则有未之悉者且中与仁之义果若何而区别耶先生为讲明之而更有以字之则幸甚予谢不敏而其请益厪则告之曰昔者圣贤言道之极致其目有三而已尧舜禹之授受则曰中孔门师弟子之问答则曰仁而子思孟子之立教则曰诚是三者果一乎果二乎窃尝思之诚也者以其天理之实而无伪妄之杂也中也者以其天理之正而无偏倚之失也仁也者以其天理之公而无私欲之蔽也是三者皆道之全体也虞书言中而不及仁论语言仁而不及诚夫岂偏于一哉盖中则无不仁仁则无不诚矣今吾子伯仲之名或以中或以仁其亦假之以善称谓邪抑真有意于求道也夫茍有求道之心不可以不知入道之要昔者子程子尝言之矣曰敬不可谓中敬而无失即所以中也敬之中有仁不敬则私欲万端害于仁也吁子程子其可谓为人之切欤夫中者性之徳也仁者心之徳也性无不中嫚易以贼之斯有时而不中矣心无不仁物欲以汩之斯有时而不仁矣古之君子惟察乎此故喜怒哀乐之未发必敬以养之如对神明如临师保所以全其本然之中也视听言动之非礼必敬以克之如殄冦雠如去蟊贼所以全其本然之仁也动静相涵表里交进则天理浑然人欲熄灭自内达外无往而非中由体之用无适而非仁矣葢曰中曰仁万善之所由出而敬也者又中与仁之所自立也请以敬之一言而易伯仲之字可乎呜呼一念之放逸非敬也一言之矜肆非敬也一动之躁轻非敬也实未至而艳于名中无本而役于外凡此皆非敬也子归思其所以名又思其所以字反躬以求之格物以精之谨之于方寸之防而体之以践履之实若是庻不辱吾字矣若曰假之以善其称谓而已是岂予之所望也哉
　　李自修祝词
　　予友果斋李君公晦之子治年十有五鋭志于学过予粤山之麓请字焉为本大学之义字之曰自修而祝之以辞曰于惟李氏世有徳人懿哉澹翁乡党称仁果斋承之志慕圣阈探讨服行是究是力巍巍紫阳百代宗师英材云从逺嗣泗沂君居其间实曰髙弟得诸心传亲切超诣廼擢鼎甲廼官儒宫蔼然徳声日大以崇厥志未酬奄忽飚逝匪君是懐实悯斯世青氊之托赖此佳儿曰考克承式慰我思维乃先君以治命子欲称是名可昧厥指稽诸字书义取攻治盍即斯言绎之味之昔在曾子犹日三省矧是初学可忘肃警子质虽敏必重以持勿儇勿浮廼徳之基至珍且良结緑垂棘孰知其功它山之石爰酌古训字以自修琢之磨之至善是求欲身之修其必由学玩意遗经景行先觉有道是师胜已是朋择善固执谨思笃行庶几果斋典型有继服膺斯言罔或失坠
　　刘诚伯字説
　　予友刘君梦先始名应则字定甫歳作噩梦有以先登告者遂易今名是年秋果以易学冠乡选或谓君盍更其字君以属余余惟周官六梦之占独所谓正梦者不縁感而得余虽所因不同大抵皆感也感者何中有动焉之谓也其动也有真有妄梦亦随之虽昔圣贤不能无梦惟其私欲消泯天理昭融兆朕所形亦莫非实髙宗之得説武王之克商皆是物也若夫常人则不然方寸之灵莫适为主欲动情胜扰扰万端故厌劳慕佚则徒歩而梦舆马矣恶馁思饫则藿食而梦粱肉矣若是者皆妄也至于因梦而获若主父苕荣之歌叔孙竖牛之兆似有其实矣而卒以基莫大之祸梦其果可凭耶非梦之不可凭也感之妄故梦亦妄也予观中庸论前知之妙而断之曰至诚如神夫诚者无妄之名也天下雷行物与无妄有生之类其孰无之而举世滔滔率流于妄者以人贼天之辠也故先儒之传易曰动以天则无妄矣呜呼一动之防而天理存亡于是焉决岂不甚可畏哉今请以诚伯易子之字如何夫以诚伯之材得于天既甚异而畴昔之梦孰不以科第爵秩相期而予独惓惓于是者彼之所期者外予之所期者内也然则诚何所自入曰自敬入敬何所自始曰自戒谨恐惧始昔之君子昼参诸言行以质其学之进与否也夜考诸梦寐以卜其所得之浅与深也吾子诚能汲汲于斯涵泳优游日进弗止则将动静一致也梦觉一如也夫然后为敬立诚存之验然予亦知之而未能至者斯言也非独以励吾子且因以自励云
　　陈平甫三子字説
　　陈平甫之三子曰琰曰瓉而一未名间谒余使字二子而名其季焉予谓周官裸圭有瓉用之于庙祀者也若琬于琰致命于诸侯者也三者之用各有所宜然其质则皆玉也夫祭祀聘问征伐皆国之大事其器必用玉焉盖物之备五常者惟玉为然故君子贵之也夫物犹以备徳为贵而况人乎故欲名其季曰琬而字琰曰徳元瓉曰徳仲琬曰徳季庶几三子者思其名之贵则知所以自贵思其字之美则各自励以全其美不亦可乎平甫曰然遂书以赠
　　詹景辰字説
　　心者人之北辰汉儒释孟子已有是言矣至文公先生感兴诗发明此理尤极其妙盖列星皆动而辰常静故能为二十八舍之主百体皆动而心常静故能为一身之主然所谓静者岂兀然枯槁之谓哉寂然不动者此心之体感而遂通者此心之用顾其所以动者如何尔以理而动是谓道心以欲而动则为人心道心之发纯乎天理酬酢万变其主自若则虽动而未尝不静理为主而欲听命湛然清明物不能挠则虽人而未尝不天矣节斋之所以属吾景辰者意或在此故某也敢申言之附朱文公诗及蔡莭斋防
　　防月堕西岭灿然众星光明河斜未落斗柄低复昂感此南北极枢轴遥相当太一有常居仰瞻独煌煌中天照四国三辰环侍旁人心要如此寂感无边方友人詹兄名枢求字字以景辰盖北辰者天之枢也天之转运无穷而枢常不动心之应物无方而所以为感者实有似乎此故以景辰命之詹兄其有以景乎此也今以文公先生所作感兴中一篇贻之云嘉定庚辰孟秋下日渊书
　　詹景辰四子名字説
　　詹景辰有子四人谒名于余予为命其长曰然次曰煇又其次曰炎防曰炤景辰曰四子之名敬闻命矣字虽既冠之事然愿豫有以教之俟异时体而祝之也予谢不获乃为之言曰夫火之始然其光荧荧沃之则灭煽之则盈【火有盈实义见扬雄解嘲】其在于人善端初发广而充之斯畅以达然之字宜曰充辉光之发积盛乃致釭以膏明鼎以薪沸蓄徳之义笃实为先由美而大其序亦然煇之字宜曰实两火相俪其埶孔炎阳亢而极祗以为愆必嫓以水斯曰既济刚柔相资系徳之贵炎宜字之以济赫赫大明旁烛万理爝火之防其照能几惟公则溥惟私则偏以公灭私廼识其全炤宜字之以公予闻古之祝辞曰弃尔防志顺尔成徳今我斯言维古是式尔龄虽穉其豫戒之勉女学问敬女威仪因言思义即名求实遹观厥成期之异日
　　王去非字説
　　始予与九江王君为僚于金陵相好也君名遂而字頴叔予疑焉钟山之别余从容语曰子之学以顔曾自期者也而其字则有取于战国策士之谈抑何名实之戾邪君曰此朋友之命而非吾先人之意也其盍为我更之予谓因名以制字因字以自儆则去非为宜盖遂之为言将成而不可已之谓也故曰遂事不谏然善焉而遂之可也不善焉而亦遂之是耻过而作非也予故曰去非为宜虽然是是非非之决岂必已行而后为趋舍哉复之初九曰不逺复无祗悔元吉吾先圣以顔氏子为庶防以其有不善未尝不知知之未尝复行也异时因哀公之问又以不贰过予之夫顔子之所谓不善岂有可指之疵而所谓过者亦岂有可名之失毫芒之防有动于中即涣焉氷释矣此顔氏子所以几于圣与又尝思之几者动之防吉之先见者也是则萌动之初有吉而已而先儒乃曰几善恶何哉盖凡物之始未有不善者也始焉弗察则反善而为恶直一嘘吸间耳故君子之学必于其几而用力焉几之未形敬以养之及其将形敬以察之其恻隠邪其羞恶辞逊与是非邪此道心之萌而易之所谓吉也推而达之唯恐弗至其可不遂之邪反是则为人心之动善之与恶于是焉分是则遂其善者而去其不善者此正吾用力之机也吾子以谓如何君曰然去是十有五年而后能笔之于牍为字王去非説
　　吴仲本字説
　　予之乡友吴君少开豁有大志眎世俗廹隘若不足已容则慨然曰天地间物之最钜者莫海若也遂以自名而举于有司既得之又属余为之字余曰子将以海自居乎抑将学而至于海乎由前之説则子既以大自足矣予尚奚言由后之説则子方务进而不已也请以孟子源泉混混之义为子告可乎吁水之能流而不息以至于海者以其有本也易曰山下出泉防夫山者泉之本所积者厚则其流不穷不然则沟浍之集其涸可立待耳故字子曰仲本子其循名思义颛修其所谓本者则于大也可几矣不然则好大而不为大予不为子愿焉
　　俞深父字説
　　严陵俞氏子奫谒余更其名予曰是不必更也昔人云奫澄深是则奫之为义可识矣今请仍子之名而字之曰深父夫学者之于道非浅易轻浮之可得也史称扬子云黙而好深湛之思余取以为法焉故亦以字吾子
　　孙子阳字説
　　盱江孙君南谒字于予予语之曰四方一也而古者圣人独惟南之乡岂非以至阳之所在乎夫阳生于北盛于东至南而极矣阳不极不为干善不极不为君子易于阳之将进则引而伸之于隂之将萌则距而塞之善治身者亦然改过而迁善克己而复礼皆进阳消隂之事也子诚有意乎则愿以子阳为子字呜呼子阳其思所以用力乎哉子之乡有南丰先生尝字其学者而警之曰子毋徒善其称谓而已仆请借以为子规
　　陈子公字説
　　永嘉陈侯均以尊君之诣易今名且告于西山傁真某曰盍为之字予按字书均者平也等也徧也周礼一书言均民均国者非一诗之刺尹氏曰秉国之钧不平谓何而吾先圣亦曰不患寡而患不均也然则斯名之义大矣夫处物之平视物之一及物之周三者天下之至善也虽防圣贤畴不乐诸然世之人讫莫之能者有以贼之也贼之者何曰私而已尔是物也其萌财鍼芒其害溢穹壤杨氏为我一毛弗捐白圭壑邻千里成渊职是故也昔之君子自事其心惟日三省一或有是则犹去食根之蟊迸伏垣之盗疾起而赴之不敢或后者以是物也冗吾灵台则欲胜而防仁利滋而毁义崄横出焉得而平町畦角立安得而一爱恶多岐又曷从而周徧邪故私者众慝之源而以公去私者万善之本也吾子敏学而好修且有志于及物者请以子公为子字如何竦然曰此一字箴也愿幸而笔之于牍以为吾终身规予曰唯唯
　　裕説
　　大易三陈九卦而曰益徳之裕也夫益之所以裕者何哉见善则迁而众善皆归焉有过则改而纎恶不存焉优游天理之中而无人欲之危廹夫焉得不裕然圣人又言益长裕而不设譬之苖稼然浸灌滋培日加益而不自知是之谓长裕若有没张造作之心则是揠苗而助长矣何裕之云马君伯华问裕説于袁子袁子语之尽教之至而复以问予予谓伯华而能充此心夫焉往不裕故以所闻教之
　　刘嗣忠命名説
　　建阳刘君纯以儒家子慨然有当世之志方盗起汀樵全闽皆震动建阳宻接昭武人情尤忧危君独倾赀募壮士为扞卫乡井计尝一再与贼战剉其锋昭武守王遂请于朝改宣教郎知邵武县时王师在汀剑诸盗次苐平独下瞿负固不服有司数谕之无降意君不欲累王师径提所将兵捣贼巢抜栅欲入防日且暮众寡弗敌死之招捕使以其事闻诏予一子官呜呼君虽死其义烈凛然犹生也世之异议者顾从而訾之谓其轻身以挑贼夫使当世之有官守者人人能重国事而轻其身人人能不畏贼而敢与之角区区蛇豕之羣安能长驱深入所至如蹈空虗之境乎莫难于死而犹忍交喙以议之其不与人为善亦甚矣赖朝廷清明崇奬忠义録其子以官于是君之大节昭然暴白于世君之嗣子年虽防而风骨不凡盖必能保其家故为名之曰嗣忠使知勉焉绍定五年十一月癸丑同郡真某书
　　箴
　　思诚箴
　　诚者天道本乎自然诚之者人以人合天曰天与人其本则一云胡差殊盖累于物心为物诱性逐情移天理之真其存几希岂惟与天邈不相似形虽人斯实则物只皇皇上帝命我以人我顾物之抑何弗仁维子思子深悯斯世指其本源祛俗之蔽学问辨行统之以思择善固执惟日孜孜狂圣本同其忍自弃人十已千弗至弗已云披雾巻太虗湛然尘扫镜空清光自全曰人与天既判复合浑焉一真诸妄弗作孟氏继之命曰思诚更两钜贤其指益明大哉思乎作圣之本归而求诸实近非逺
　　勿斋箴
　　箕子陈洪范五事曰貌言视听思顔渊问仁夫子既告之以克己复礼为仁至问其目则又告之曰非礼勿视非礼勿听非礼勿言非礼勿动而思不与焉何哉某尝闻之勿之为言禁止之谓也耳目口体因物而动非心为之主宰其孰能止之然则勿云者正指心而言也特学者弗之察陈无竞以勿名斋某请推演其义而为之箴箴曰天命之性得之者人人之有心其孰不仁人而不仁曰为物役耳荡于声目于色以言则肆以动则轻人欲放纷天理晦于焉有道礼以为凖惟礼是由匪礼勿徇曰礼伊何理之当然不杂以人一循乎天勿之为言如防止水孰其尸之曰心而已圣言十六一字其机萌牙既干钧石必随我乘我车驷马交骤孰范其驱维辔在手是以君子必正其心翼翼兢兢不显亦临万夫之屯一将之令霆鍧飚驰孰敢奸命众形役役统于心官外止弗流内守愈安其道伊何所主者敬表里相维动静俱正莠尽苖长醅化醴醇方寸盎然无物不春惟勿一言万善自出念兹在兹其永无斁
　　夜气箴
　　子盍观夫冬之为气乎木归其根蛰坏其封凝然寂然不见兆朕而造化发育之妙实胚胎乎其中盖阖者辟之基贞者元之本而艮所以为物之始终夫一昼夜者三百六旬之积故冬为四时之夜而夜乃一日之冬天壤之间羣动俱閴窈乎如未判之鸿蒙维人之身向晦宴息亦当以造物而为宗必斋其心必肃其躬不敢弛然自放于牀笫之上使慢易非辟得以贼吾之衷虽终日干干靡容不息之间断而昏冥易忽之际尤当致谨戒之功盖安其身所以为朝听昼访之地而夜气深厚则仁义之心亦浩乎其不穷本既立矣而又致察于事物周旋之顷敬义夹持动静交养则人欲无隙之可入天理皦乎其昭融然知及之而仁弗能守之亦空言其奚容爰作箴以自砭常凛凛乎瘝恫
　　颂
　　潭州复税酒颂
　　嘉定十六年五月戊辰有诏复潭州税酒法守臣某拜手作颂以纪其实俾邦人父老咏歌于无穷其词曰洞庭之南　衡岳之麓　盘盘大都　维楚旧服歳在元黓　帝命下臣　锡尔麾符　惠鲜我民予辟四门　视听无隔　一夫伤嗟　若在朕侧臣拜稽首　帝仁其天　奔走奉承　敢或弗防来説于郊　访尔父老　女欲女言　女慼女告昔丰且腴　曰维乐都　今瘠而瘁　曷其致诸父老曰嗟　民瘼孔庶　若时酤　斯患之钜为法穽民　莫如糟丘　欲措于安　维旧之由廼案图书　廼诹掾史　廼奏廼陈　请复其始昔在中兴　舍而征　民既胥乐　官维省刑有臣弃疾　易征而　正论盈庭　争折其角皇皇孝宗　有诏赫然　曾是藩臣　废置可颛藩臣为谁　前恭后丙　维利是渔　罔顾君命科调纷纭　徧于属州　禁如牛毛　犯者愈稠维帝命臣　邦本是殖　臣不以闻　其辠当极天子曰嘻　念彼逺人　其可尔奏　往敷吾民臣既承命　斟酌损益　尔俗所安　无改于昔尔赋所入　则惟其轻　维以便民　匪曰取赢尔有父母　孝养宜厚　歳时奉觞　介尔亲夀尔有宗族　若弟若昆　献酬交欢　爱敬斯存尔饮于乡　少长是序　销其争心　复尔淳古维以成礼　勿继以淫　茍湎且淫　则非守心游泳太和　沐浴膏泽　于万斯年　毋忘帝徳作为颂诗　碣于道逵　维后时臣　勿替引之有尊在衢　行者斯止　言歌既醉　永绎厥防铭
　　西斋铭
　　心诚求之父母之保赤子不忿不疾圣贤之待顽民大慈平等佛菩萨之悯众生深心恻怛大医王之救病者为政者以是存心庶乎无负长人之寄矣
　　虗舟铭【并序】
　　余尝喜诵庄子虗舟语长沙郡斋有小室名方舟欲易之未暇也双井黄子廼以为名余忻然为作四言
　　万斛之舟不楫不维浟浟长川纵其所之云谁有舡适与之触舟本何心奚怨奚讟徳人天逰其中休休我无爱憎物自春秋雨露零零孰知其徳雪霜凝凝岂曰予刻伯氏无尤季平见思懐哉两贤心事可师纷纷小夫欲蔽私窒森然戈矛动与物敌涪翁有言吾谁疎亲子令自名岂其后人世途漫漫涛激浪汹往安子行万变勿动
　　防斋铭【并序】
　　桂阳史君张侯某以防名斋西山傁真某取果行育徳之义为之铭其辞曰
　　物盈两间有万其数天理流行无一弗具维象之显理寓乎中反而求之皆切吾躬观天之行其敢遑息察地之势亦厚于徳天人一体物我一源验之羲经厥指昭然卦之有防内险外止止莫如山险莫如水曷不曰水而谓之泉滥觞之初其流涓涓其出之防若未易达其行之果则不可遏有崇兹山润泽所钟维静而止出乃不穷始焉一勺终则万里问奚以然有本如是是以君子取法于斯维义所在必勇于为维行有本系徳焉出是滋是培其体乃立静而养源澄然一心动而敏行万善毕陈厚化川流初岂二致溥博渊泉其用弗匮于惟简肃赉有此孙掲名斋扉目击道存养正于防奚必童穉终身由之作圣之地
　　楮衾铭【示子志道】
　　楮君之先滕同厥宗麻源湛卢岂其分封粤有智者创之为纸传圣贤心衣被万世巧者述之制为斯衾覆冒生人厥功亦深朔风怒号大雪如席昼且难胜况于永夕岂无纎纩衣以厚缯拥之髙眠可当严凝井地不行民俗所窭终歳之厪弗给布絮一衾万钱得之曷繇不有此君冻者成丘我尝评君盖具四徳盎兮春温皜兮雪白亷于自鬻乐于燠贫谁其似之君子之仁我方穷时惟子与处岂如弁髦而忍弃女不防而盟偕之终身且将传之于万子孙咨尔小子惟素可寳敝緼是惭岂曰志道奢不可纵欲不可穷去华务实前哲所同以侈致防何羡乎季伦之锦障以徳见钦何陋乎温公之布衾忲心一开其流曷已兽攫狼吞实自兹始故曰俭者亷之本亷者行之先吁嗟汝曹可不勉防
　　防斋铭【为东岩王次防作】
　　衣锦防衣裳锦褧裳有美于中而弗自章云胡昔人若是其晦为已之功无与乎外凛焉戒惕于隠于防我欲亡愧匪蕲人知充实光辉其积莫揜而我之心惟一韬敛细人有善汲汲暴扬敝緼中閟文锦外张孰知圣门囘愚参鲁朴兮若无至美森具中庸之末凡八引诗声臭冺然繇此其基渊乎旨哉圣学之妙入徳之门曰惟至要猗欤王子日处此斋益深益防古人与偕
　　敬义斋铭
　　惟坤六二其徳直方君子体之为道有常内而立心曰直是贵惟敬则直不偏以陂外而制事曰方是宜惟义则方各当其施曰敬伊何惟主乎一凛然自持神明在侧曰义伊何惟理是循利害之私罔汩其真静而存养中则有主动而酬酢莫不中矩大哉敬乎一心之坊至哉义乎万事之纲敬义夹持不二不忒表里洞然上达天徳昔有哲王师保是询丹书有训西面以陈敬与怠分义与欲对一长一消祸福斯在怠心之萌阘焉沈昏欲心之炽荡兮狂奔惟此二端败徳之贼必壮乃犹如敌斯克怠欲既冺敬义斯存直方以大协徳于坤一念少差视此斋扁严师在前永诏无倦
　　賛
　　自賛
　　莫笑頺顔蹙额只堪短棹扁舟明月一轮如水问君还解传不
　　袁广防真賛
　　传絜斋心得慈湖髓方寸虗明烛千里是为鄮山子袁子










</div>
    <div class="pagination">
<a href="西山文集_page23.html">上一页</a><span>...</span><a href="西山文集_page19.html">19</a><a href="西山文集_page20.html">20</a><a href="西山文集_page21.html">21</a><a href="西山文集_page22.html">22</a><a href="西山文集_page23.html">23</a><span class="current-page">24</span><a href="西山文集_page25.html">25</a><a href="西山文集_page26.html">26</a><a href="西山文集_page27.html">27</a><a href="西山文集_page28.html">28</a><a href="西山文集_page29.html">29</a><span>...</span><a href="西山文集_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
