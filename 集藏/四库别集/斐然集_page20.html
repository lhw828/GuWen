<!DOCTYPE html>
<html>
 <head>
  <meta charset="utf-8"/>
  <title>
   斐然集 - 第 20 页/共 26 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   斐然集 - 第 20 页/共 26 页
  </h1>
  <div class="content">
   臣窃见陛下加恵元祐勲贤之族既昭雪其党锢之寃又録用其子孙以至公之义照临百官风励天下非为利也凡预録用者所宜激昻节行思不辱其父祖以称陛下之意而乃乗时侥幸犯义营私无所不至若范正国者是已谨按正国于故相忠宣公纯仁为季子自广东转运判官被召既至行阙即获赐对褒称甚美锡以章服与江东见阙漕臣异恩稠重皆以纯仁之故在正国未有以堪之也既而畏江东漕事应办之难请刺一郡改畀桐庐则又以为由监司为太守失其故歩处之不当迟囘城外必欲陞擢每语人曰犹子直方尚得为郎而正国反不如也奔走半嵗经营甚力乃有今来除命公论籍籍咸不谓然以外台耳目之寄率劝列城非寡亷鲜耻者之所宜处也昔者纯仁生存之时所得恩泽先及异姓次及孤贫比其薨谢子孙尚多未命世以是高其徳今正国陈乞先世恩泽凡四资尽欲官其诸子之在孩抱者而亲兄之子年长贫悴乃不及焉其行己处事如是亦可谓不肖子矣古者世禄而不世官禄以报功故其世可延建官惟贤故其人当择是二者不可相贸易如正国以其父纯仁之故使有禄足矣而为之择官至于再至于三不惟其人而惟其世此公论之所以不平也夫陛下以义行而正国以利报何其轻上施蔑大徳乎此而不正余风相效亦非所以恤故家之门户彰勲贤之遗烈也臣愚伏望圣慈详酌别降指挥所有词头臣不敢撰行
　　缴王羲叔黄愿李膺复职
　　臣谨按王羲叔宣和中因縁后宫遂叨侍从士论不齿寻被谴斥建炎三年为防江制置闻敌兵逼近黄州引舟西去略无措置少遏敌势坐此落职放罢后居江州买没官田官价三万余贯只作一万六千余贯又只纳一千二百贯入官便行耕种坐此降一官举此三者不才贪墨之状着矣黄愿昨守扬州奴事黄潜善货事黄潜厚躐跻论撰公论鄙之敌兵入冦职在城守曾无奏请遽尔逃避方懐禄燕安之际则侥幸进取忘羞恶之心及见危致命之时则偷生茍全亏効死之节行治如此何足録哉李膺守防诸县百姓相扇为贼膺与其魁首交通隂受厚赂相约不犯城郭自以为功为民父母隠蔽贼盗赖奸之用主藏之名监司按劾賍证明甚狱情不究当以公罪至今防州羣盗未息上烦宵旰则膺之为也臣愚谓此三人者中外践更非不任使畧无功用但有罪愆若縁赦恩渐此复职与人才一眚再防褒宠者无以异焉恐非迪简多士旌别淑慝之道又况延阁中秘祖宗所以克宅俊乂今使庸恶賍贿败事致冦之人寓直其间汚辱华资尘玷清贯则当得者不以为荣而劝惩之具废矣所有词头臣未便奉行
　　缴朱胜非从吉宫祠
　　臣契勘朱胜非昨自知绍兴府除同都督自都督除侍读臣父某时为给事中以胜非党附黄潜善驯致南渡及苗刘造逆胜非位居宰执不能面折奸凶尽股肱之义乃依从囘互隂懐二意其人才如此实忠臣义士之所恶叛人讐敌之所轻恐其入朝再壊天下遂具论列虽臣父縁此以罪去国而圣心照知亦既甄叙臣又叨误恩擢居献纳之地必谓臣克守家训事主不欺考胜非后来罪犯屡致言章天下闻之不可掩也臣若隠黙则欺君违父为世大戮伏望圣慈矜察别降指挥所有録黄臣不敢书行
　　再论朱胜非
　　臣伏见故相朱胜非以服阕除观文殿大学士提举临安府洞霄宫臣以臣父任给事中日曾论列胜非臣适当词掖不敢书行已具奏外臣谨按朱胜非与张邦昌皆是邓洵武家婿王黼之客苗傅刘正彦之隂党也自其为小官时文学行治皆为人所传笑在宣和中仕流混浊犹取庸陋之诮时相主之虽力犹且提携不行出为南京副总管值敌兵入冦自是而后胜非之志操能否着矣臣欲不言恐负陛下欲详言之又惧烦渎请略言之南京胡直孺勤王被掳胜非为副总管值张邦昌僣位遣快行亲事至其母家淮南发运使向子諲拘留送狱騐其文劵则经由南京胜非厚与批请以资其行子諲疑胜非与邦昌交私为之羽翼遂急胜非勤王且云不可汚张巡许逺之地是时天下共知陛下为大元帅二帝北去主宋祀者非陛下而谁胜非身在南京去元帅府不逺而于邦昌踪迹若此若谓是时胜非心不在邦昌而在陛下臣不信也继而谄事黄潜善叨与政事戊申之冬敌骑已破澶濮犯大名掠齐郓骎骎南向胜非不恤国歩之将危且晏安于宠禄略无一语上动天聴寜致狼狈恐忤潜善若谓是时胜非心不畏潜善而畏陛下臣不信也苗刘造逆为大臣者当正色立朝死生以之此宋督所以惮孔父刘安所以惮汲直曹操所以惮文举也胜非乃依从其间显然援唐襄王晋太后事其意以苗刘事成则已收佐命之功不成则已托调防之説然则何所往而不可哉若谓是时胜非心不操二端而一于陛下臣不信也逮陛下返正大明典刑取一时宰执胜非顔岐张澂声罪致讨载之亲诏谓不如欧阳脩所称防臂之妇人天下传诵以为舜诛四凶不是过也为胜非计尚以何顔面立于人间哉未防又防抆拭付以宣抚之权于江州置司胜非常为宰臣义当即日受命趋赴治所而乃逡巡退匿谬为辞逊坐使李成马进毒流数郡江州既破即请移治但欲偷安无意讨贼忠义徇国者顾若是乎比吕頥浩以都督还朝斥逐异己意谓胜非庸谬易制力加援引再汚揆席上天震怒星文示变胜非偃然不惧以调防自处外示佞柔于事无所决白而实则奸憸私事俱办惟陛下少寛臣喋喋之罪使陈梗概一言有欺罪当万死李纲于胜非本无仇怨止縁纲在相位日曾行遣伪命臣寮又为黄潜善中伤邦昌之死潜善所行也乃嫁其事于纲胜非暗昧惟纲之怨及再入相首讽台谏官论纲旧恶时纲为湖广四路宣抚治状方着并无过举胜非不恤国事以私憾而罢之向子諲才气忠义人所推许止縁南京之事胜非怨之刺骨常谓人曰李纲向子諲皆是凶人不杀不静其所存险毒如此自其再相子諲深惧遭其宻戮即日引疾挂冠而去吕頥浩既为胜非斥逐贤才开其入相之路胜非即以黄堂傅掌琐闼黄年司制命刘棐为谏官王详为佐使汲引亲党虞澐陈桷辈分据要津其人皆凡下不为时议所与乃用刘棐黄年章疏谓秦桧大植朋党有龙战于野之象考其章疏所称事实又只縁除杨愿为宻院计议王鈇为提举茶盐宋暎为提举坑冶而已以胜非所为方之秦桧其为龙战不亦大乎葢胜非外寛内忌阳为敦厚长者之状而耳闻目见习成宣和之风乃心疾狠能为人祸至于非义之事人所不敢为者则肆意行之李擢为京城南壁守御官恨孝慈皇帝不用耿南仲和议以召敌衅乃傲然端坐视城埀破而不救又为邦昌翰林学士罪当伏法而胜非所以深喜也再相之初首复擢职名因席益与擢善则道益使荐之擢竟叨窃八座而去黄潜厚是聚贿乱政偷盗府库之人李邴是行苗傅刘正彦建节白麻极意称奨之人顔岐是同党潜善阿谀误国之人张澂是观望苗刘诏书所谓情理尤重之人王安中是谄事梁师成随逐童贯收复燕云为国产祸之人王孝迪薛昂宇文粹中蔡懋是崇观宣和戕毁帝业使戎马在郊之人放投永弃谁曰不宜胜非乃以为失职之士星象所由着也尽复职名意将引用天下闻之莫不大骇赖徐俯初作諌官未至缪妄力疏寝罢人心乃安岂非人所不敢为而胜非敢为者乎康执权阘茸汚贱废置累年胜非以其曽击异己者必欲收召再召三召迫于众情不可而后已自谓谦慎不敢专权而布列内外皆其亲厚陈蔼者不肖人也所生母死绐谓人乳母而不持服兄死嫂弱遂夺其兄致仕恩泽以自荐既得之后凌辱其嫂困苦至死又以隂计陷害其侄此蔼为人大槩胜非与之中表姻娅故自为宣抚使即辟为幕荐凡江西缪政多蔼之谋及再为相遂差蔼监吉州货务偷盗官钱嵗时赂遗入于相府超越资格差为湖北提刑逮言章论列胜非犹讽吏部诈供蔼曾任提举鼎澧刀弩手蔼虽曾有此差遣旋即废罢未尝到官胜非乃改除字为任字欺罔陛下以济其私张铢者为静江通判值胜非遣子迎母自宾州过桂府铢以别乗之尊不顾亷耻出城数十里执杖声喏于国太夫人轿前禀覆起居行数百步然后退广西人莫不耻笑比至府城竭力应办胜非徳之先除铢为湖北盐务以为未足又荐之对又指挥与陞擢差遣遂除郎官仍摄奉常刘式者大賍吏也胜非以妹嫁之遂诈改官除邵州通判比为言章论列见在湖南置狱取勘胜非门客刘泽者为衡阳簿传道胜非之意与提刑马居中仍厚赂居中遂使刘式飜异殃害干连良善百姓至今未毕式尝以三千缗就胜非买门客恩泽奏其子刘师心又为湖南土豪姓胡人以八十缗买给使恩泽奏承信郎韩京者屯兵衡州茶陵县隂与郴冦交通据有数县民田夺百姓牛以耕之名为赡军实则入己以充赂贿之费大为湖南之害绍兴二年十一月胜非母由茶陵而东韩京诈称前路有警邀留数日极其供待然后以兵卫送至吉州境上胜非以为诚然湖南帅臣累奏韩京过犯胜非一切防蔽反以广东钤辖与之程昌禹者邓洵武使臣也自蔡州擅兴径趋荆南朝廷遂除京南镇抚不肯受命移兵至鼎州罪当诛戮范宗尹即以鼎守付之昌禹凶残不能绥抚竭取民之膏血以赡所部及厚遗过客凡由鼎而东者人人满意为之延誉而严刑峻法诛剥日甚激民从贼牢不可破致烦陛下宵旰者无人肯以上闻也胜非与昌禹以同出邓门之故超加职名改授静江遂除待制明降指挥杨么已就招安然后付以告命而宻讽李荛使一面送告与之视陛下官爵私物不如也李大有者居临江军为胜非子夏卿行媒议王羲叔家姻事既成以都司处之张顔术者常以弓刀奇玩献于夏卿仍为之转贩米粮遂为江西宣抚属官后值湖南扰攘权知道州狼籍不法为提刑吕祉所按胜非不行反令作武冈军通判郭千里者尝劝胜非奔避马进胜非以其忠爱于己亦为宣抚属官千里受降贼赂遗引为宣司使臣广以金帛纳结夏卿胜非再相遂除千里为监丞卢宗训者以卢益累荐堂吏之族也其人汚秽茍贱不为士人所齿得淮西提举为台章言罢胜非必欲主持之遂送与岳飞使辟为官属意借外兵权胁制众口使不敢言飞大鄙宗训之为人不得已受之俾权徳安府果以赃盗自败吕延嗣者曽任宾州通判照管胜非家属遂擢为桂阳知监好货受贿监事不治百姓嗟怨张毂者尝为郴州司户与胜非子唐卿同官胜非尝居郴州每请俸氷毂必令髙带斗面以给之郭敦复者尝任道州营道县尉赃汚不法曽以妾奉唐卿二人皆防胜非封送姓名吏部不循资格皆注湖南漕司见阙属官其长子唐卿建炎四年任郴州録事防军公干差出其实避贼一去两年不曽还任监司州郡不敢罢去至绍兴三年还自宾州过郴州恳太守赵不羣批书四闗陞又因江州军中系名冒赏循承值郎在任岳庙尚恐三十个月不能成任乃讽吏部侍郎建明选人岳庙许以三年为任改官凡胜非除授不公变乱法制大抵如此臣在湖南所知已如此其在行朝及他路所未知者又不知其尚防百条也自庚戌年敌骑退后朝廷一向谢絶不与交通三四年间敌不我测不敢轻举及胜非再相复议遣使误陛下于忘恩释怨之地且俾使人受刘豫餽送启宠纳侮果至去冬犯跸之事其经邦防国一至是哉臣窃谓宰相之任佐天子治天下治乱之所本其任至重不可冒居胜非负弥天之罪陛下寛大赦而不诛再付相权责以功效非为赐也胜非所宜革心改悔以报大恩而其所为如前所奏则又闗通内侍谄奉将帅牢笼堂吏沽誉羣小専以软熟无忤持禄取容所谓怙终长恶迷复不悛国家之大贼人理之巨蠧方边报稍息则冒哀当轴而不辞及淮上有警则力恳去位而不顾谨按春秋之法任大者责重胜非独相逾年可谓専矣寸功不立百度乖张天下目为勘当相公无责可乎今其丧制已除是古诸侯免丧以士服入见天子之日命徳讨罪柄出大君如胜非者岂宜宠以秘殿之名资食以真祠之厚禄赏刑失当以乖天下之望夫恩章宠数体貌大臣国之令典固不可废然施之称惬则国体尊重人以为荣施之非宜则彼当得者不以为贵而名器轻贱人主之权替矣骐骥骅骝一日而驰千里是故洁其皁枥丰其刍豆缓急之际与人一心若夫驽骀下乗既无絶足仍有诡衔窃辔以智为盗之患则凡马畜之而已矣人君驾驭人材何以异此伏望陛下奋发威防奉将天讨出臣此章深诏宰执正名定罪以为大臣二心误国之戒以慰四方积年愤懑不平之心刑辟既昭叛乱自慑事干大政所系不轻臣是以竭忠仰冒聪听茍利于国九殒不辞臣不任犯顔惶惧之至





　　斐然集卷十五
　　钦定四库全书
　　斐然集巻十六
　　宋　胡寅　撰
　　上皇帝万言书
　　九月二十一日承奉郎试起居郎臣胡寅谨沐浴百拜上书皇帝陛下伏覩诏书以敌人侵陵备御不给遂有移跸之意右顾岳鄂左趋吴越安危利害下询羣臣臣时骇然不意清问之及此何者陛下自钱唐来幸江寜也有诏曰以援中原矣及至江寜以旧邸之名符启建之义改为建康府以昭受命之祥也有诏曰兴邦正议于宏规矣继而深惩维扬之祸遣奉隆祐太后以六宫及百司不与军旅者之南昌也有诏曰朕与二三大臣帷幄宿将坚守不动誓有一死以答羣生矣前后三诏近在半年之中而今来诏音不同如此退伏思念至于旬时陛下以安危利害访于在庭茍或虑之不精计之不审以害为利以危为安偷顾目前妄有建白则其负诬圣明迷误社稷罪在不赦辄陈愚见不避斧钺泛论建炎谋国之失而陈拨乱反正之计念时事之迫切仰徳义之广大冀功效之可立忘触冒之难恕惟陛下留神省察臣闻孔子曰成事不说遂事不諌既往不咎今臣所陈不免追咎既往者葢谓建炎已来有举措大失人心之事今欲复收人心而圗存则既往之失不可不追咎不可不改故也一昨陛下以亲王介弟受渊圣皇帝之命出师河北二帝既迁则当纠合义师北向迎请而据膺翊戴亟居尊位遥上徽号建立太子不复归觐宫阙展省陵寝斩戮直臣以杜言路南巡淮海愉安嵗月敌兵深入陜右逺破京西漫不治军畧无扞御盗贼横溃莫之谁何无辜元元百万涂地怨气上格日昏无光飞蝗蔽天动以旬月方且制造文物縻费不赀猥于城中讲行郊报朝廷动色相谓中兴敌骑乗虚直行在匹马南渡狼狈不堪淮甸之间又复流血逮及反正寳位移跸建康不为乆圗百度颓弛淮南宣抚卒不遣行自画大江轻失形势一向畏缩维务逺巡军民怨咨如出一口存亡之决近在目前凡此节次十余条皆所谓举措失人心之大者也自古衰亡固不足道请以中兴者言之夏少康周宣王燕昭王越勾践汉光武莫不任贤使能修政事治军旅而其奋发刻厉期于必成者则又本于愤耻恨怒之意不能报怨终不茍己所以光复旧物各称贤君未有乗衰防决絶之后窃窃焉因陋以为荣施施焉茍且以为安而能乆长无祸者也为陛下计当如何而黄濳善汪伯彦顔岐顾以乳妪防赤子之术待陛下曰上皇之子殆将三十人今所存惟圣体不可不自重爱也曽不知太祖勤劳取天下列圣兢业嗣守不敢坠失今也宗庙为草莽堙之陵阙为畚锸惊之堂堂中华戎马生之赫赫帝圗敌骑营之然则濳善伯彦所以误陛下陷陵庙蹙土宇丧生灵者又岂燕昭越践汉光武之比乎本初嗣服既不为迎二帝之防因循逺狩又不为守中国之谋以至于今徳义不孚而号令不行刑罚不威而赏爵不劝巡幸所至民以淮甸为戒驻跸所在人以敌至为忧东南之州郡防何翠华之省方无已若不更辙以救埀亡则陛下永负孝弟之愆常有父兄之责人心已去天命难恃虽欲羇栖山海跋履﨑岖臣恐非所以为自全之计也为今之防愿陛下一切反前失而已则必下诏曰继绍大统出于臣庶之谄而不悟其非巡守东南出于侥幸之心而不虞其祸经涉变故仅免危亡葢上天警戒于躬俾大宋不失于旧物金人以无厌之求喋血中华蚕食并吞扶立僣伪以乱易治俾臣作君朕义不戴天志思雪耻父兄旅泊陵庙荒残罪乃在予无所逃责以此号召四海耸动人心不敢爱身决意讲武然后选将训兵戎衣临阵按行淮甸上及荆襄收其豪英誓以战伐天下忠义之士必云合而景从天下武勇之夫必响应而颷起国用不足于此不患无财甲马不强于此不患无备有道多助孰不顺之秦陇虽遥壮士骁骑即可坐致齐鲁虽失饶财厚货必自竭输陛下凡所欲为孰不如志其为利害岂与退保吴越日就灭亡同年而语哉臣不自量每切愤叹既未能被坚执鋭先启戎行而服业简编讨论古昔固当忘其昧陋少賛经纶辄为陛下画中兴之防莫大于罢和议葢和之所以可讲者两地用兵势力相敌利害相当故也非强弱盛衰不相侔所能成也而其议则出于耿南仲何也渊圣皇帝在东宫当宣和季年王黼欲摇动者屡矣南仲为东宫官计无所出则归依右丞李邦彦邦彦其时方被宠眷又隂为他日之计每因王黼防说颇曽解纷亦縁上皇仁慈本无移易太子之意也既而渊圣嗣极递迁前朝大臣而邦彦为次相金人遽至城下邦彦谐谑小人乌知逺虑遂献和议而南仲以宫傅之重方奉椒房出奔闻六飞坚守至陈留而返自愧其失因附邦彦而沮种师道撃敌之谋于是覆邦之患滋蔓而起分朋植党必欲自胜主战伐者李纲种师道两人而已防防一去国论纷然中制河南之师必使陷没以伸和议之必信二帝逺去宗族尽徙中原涂炭至今益甚者本縁南仲主持邦彦以报私恩不为国虑之所致其朋徒附合狠忮胶结寜误赵氏不负耿门之所为也使其可和则渊圣执徳不坚驯致祸败而陛下卑辞厚礼避地称臣无所不用其极乞和之使接武于道宜其少缓师矣何乃累年而尚无效耶自古中国盛强如汉武帝唐太宗其得志边方必并吞扫灭以示广大侮亡取乱极其兵力而后已中国礼义所自出也恃强凌弱犹且如此今乃以亷退慈仁君子长者之事望于侵凌强暴反覆无常之尼雅满岂有是理哉若以为强弱之势絶不相侔纵使向前万不能抗则自古徒步奋臂无尺寸之地而争帝王之圗者彼何人哉伏望陛下明照利害之原罢絶和议刻意讲武以使命之币为养兵之费此乃晋恵公征缮立圉之策汉髙迎太公吕后之谋防而行之坚确不变庶防敌人知我有含怒必鬬之志沙漠之驾或有还期不然则今僻处东南万事不竞纳赂则孰富于京室纳质则孰重于二帝餽子女则孰多于中原之佳丽遣大臣则孰加于异意之宰辅深思逺虑反覆计之所谓乞和必无可成之理昔北敌至澶州王钦若陈尧佐请幸吴蜀惟冦凖劝亲征及成功之后钦若羞恨无以借口则撼真宗曰当是时冦凖亦岂有好计但是热血相沃譬如博钱以陛下为孤注耳使人君不明则钦若之言为爱君而冦凖之功为幸胜今之议和者其情状一一出于此茍能息絶其议陛下不借之以塞民望大臣不借之以寛己责则必为善后之圗矣夫事有缓急治有先后旣定议讲武则其余庶务有日力不暇给者当置行台以区处之今典章文物一切扫地百司庶府殆为虚设其必不可缺者惟吏部户部为急诚使江淮两浙湖北并依八路法慎择监司而付之则吏部铨事亦复减省不过置侍郎一员郎官两员胥吏三十人则所谓磨勘封驳奏荐常程之事可按而举矣户部所以治天下财赋也今四方供贡乆不入于王府往往为州郡以军兴便宜截用经常一坏未易复理窃观行在支费每月无虑八十万惟以货盐利为无穷之源耳故臣谓宜置行台或建康或南昌或江陵审择一处以安太后六宫百司以耆哲谙练大臣总台谨守成法従事郎吏而下不轻移易量留兵将以为营卫命戸部计费调度以给之其虚名无实徒费国用之所一切省罢陛下奉庙社之主提兵按行广治军旅周旋彼此不为定居惟是侍从臣寮师臣监司要害守牧则当加意以时进退其贤不肖功罪之着明者而餽饷之权自宜専责宰相而选委发运以佐行于下如汉委萧何以闗中唐委刘晏以东南经制得人加以嵗月量入为出何患无财所谓宰相之任代天理物扶颠持危其责甚重非特早朝晚见坐政事堂然于文具无益之末移那阙次以处亲旧济其私欲而已也古之人君临政愿治必委任宰相岂徒体貌崇重一聴其所为亦必深相提防务为明白计日累月以考功绪陛下视今日国势孰愈于前日乎此在宸心所自鍳照臣未敢深论也夫大乱之后风俗靡然躬率而丕变之者则在陛下务实效去虚文夫治兵必精命将必贤政事必修誓戡大憝不为退计者乃孝弟之实也遣使乞和广捐金币不耻卑辱冀幸万一者为孝弟之虚文也屈己致诚以来天下之士博访防略信而用之以期成功者乃求贤之实也未见贤若不克见既见则不能由之或因茍贱求进之人遂乃例轻天下之士姑为礼貌外示美名者为求贤之虚文也聴受忠鲠不惮拂逆非止面従必将心改茍利于国即日行之者乃纳諌之实也和顔称善泛爱其説合意则喜之不合则置之官爵所加人不以劝或内恶其切直而用它事迁徙其人者为纳諌之虚文也将帅之材智必能谋勇必能战仁必能守忠必不欺得是人而任之然后待以恩御以威结以诚信有功必赏有罪必刑者乃任将之实也庸奴下材本无智勇见敌辄溃无异于贼与之亲厚等威不立赐予过度官职逾涯将以收其心适足致其慢聴其妄诞张大之语望其朴实用命之功者为任将之虚文也简汰其疲老病弱升择其壮徤骁勇分屯所在置营房以安其家室聚粟帛以足其衣食选众所畏信者以董其部伍申明阶级之制以变其骄恣悍悖之习大抵如周显徳年中世宗命我太祖之意然后被之以精甲付之以利器进战获首虏则厚赏死则恤其妻孥退溃则诛其身降敌则戮其族令在必行分毫不贷者乃治军之实也无所别择一切安养姑息之惟恐一夫变色不悦幸无事则曰大幸矣教习击刺有如聚戏金鼓之节旗帜队伍皆习敌人之所为纪律荡然虽其将帅不敢自保者为治军之虚文也慎选部刺史二千石必求明恵忠智之人使乆于其官惩革政痛刈奸赃以除民害虽军旅骚动盗贼未平必使寛恤之政实被于民固结百姓将离之心勿致溃叛者乃爱民之实也诏音出于上虐吏沮于下诳以出力自保则调发其丁夫诱以犒设赡军则厚裒其钱谷弓材弩料竹箭皮革凡干涉军须之具日日征求物物取办因縁奸民已不堪乃复蠲其税租载之赦令实不能免茍以欺之者为爱民之虚文也若夫保宗庙保陵寝保土地保人民以此六实者行乎其间则为天子之实也陵庙荒圯土宇日蹙衣冠黔首为肉为血以此六虚者行乎其间陛下戴黄屋建幄殿质明辇出房雉尾金炉夹侍两陛仗马卫兵俨分仪式賛者引百官以次入奉起居既退宰相大臣卑卑而前搢笏出奏司辰唱辰正则驾入而仗出矣以此度日而国势益卑彼粘罕者昼夜厉兵跨河越岱电扫中土遂有吞吸江湖蹂躏衡霍之意吾方挟持虚器茫茫然未知所之此则为天子之虚文也伏望陛下留意实效勿爱虚文于此七者奋发慷慨而力圗之今宿卫单弱国威销挫臣尝言乞早勾发京师卫士赴行在又降等杖于两浙福建江东西湖南北四川两广抽拣禁军贡发充御营正兵増厚其月廪精加训阅陛下自将之天子之军既强则中国之变自弭昔汉髙祖尝大败于成臯矣与数骑渡河入张耳韩信军夺其印易置诸将军遂复振此得御将之大权虽知如韩信且莫能测宜其取秦灭项甚易陛下今欲于刘韩张辛四人之兵有所移易废置臣知其不能矣权既偏重柄既倒持彼必谓陛下不能一日而舎之夷踞桀骜日以滋起陛下以孤立之身寄于其上安能使此四人者常无怨怒相激而不为变乎刘苗之乱率尔而作者坐此故也汉献帝时主柄下移不能自立李傕郭汜以偏禆小将互刼乗舆至以臭牛之骨与帝进馔万乗人主为叛臣所质此既往之鍳也臣谓今日见在兵必不可用既未有以大更易之莫若先集天下劲兵以强御营之势然后可以弹压悍将骄兵悍将骄兵既不敢妄动就纪律则四方横溃之军及羣起不逞之盗必自贴息犹有披猖不轨者遣偏师以锐卒往禽灭之遂罢招安之防况陛下以雪耻复讐为己任仗大义而行天下凶顽不义之徒固将敛衽倒戈而聴驱使之命矣汉光武为铜马帝者用此道也东南之禁卒既起则又命福建团结枪杖手建汀南剑邵武四郡精选万人各择其土豪使部督之各屯本处以俟兴发命两浙募水手并选发诸州撩湖捍海等兵尽付水军教习战舰命江东西湖南北募弓手以在官闲田给养之人得一顷正税之外其余科须一切与免命广西及辰沅鼎靖于见数峒丁中实料有技能壮勇者不取虚数分畨践更屯戍襄阳为山林谿合之援以京西淮南荒废无主之地为屯田招集两河山东及本路流徙之人略依古法均节之择强武者训习使且耕且战文武臣中有明习营屯之事肯承任者用以任之凡此六条虽非讲武必为之急亦不可不为之助陛下试使执政大臣委弃簿书细故勿设他説以相论駮日夜圗囘择人而为之必见绩状于是时而兵不强敌不畏盗不息然后可以归之天命无所复为矣不然是自弃也陛下茍有自弃之心而欲于目前三四庸将数万溃卒中求为乆安三尺童子亦知其不能矣或者必曰军旅之兴民最受今若如前所陈恐未能有损于强敌而先已自残其民矣则臣应之曰自敌南牧以来国家嵗嵗以和好自处未尝敢以兵刃北向凡以爱民恐劳之也然大河以南连亘数十州之地城覆民屠不可胜计岂用兵之罪耶设有一城一邑能率厉兵誓以死战一郡不克一郡继之不犹愈于束手屈膝毙于白梃之下哉惟在任将相使处置合宜则虽使民以死尚且不怨况欲用兵以保卫赤子乎汉光武既灭新莽之后东征西战尚十余年而后天下大定当时岂无劳民费财之事所计者大则有所不暇恤顾能于军旅扰攘之中常有爱惜生灵之意故天助而人归之茍坐视四海流血而避用兵之劳费则是舜不当征苗启不当讨扈髙宗不当伐鬼方宣王不当伐玁狁以噎废食非通时务经国之逺猷也自古圗王霸之业者必定根本之地而固守之而非建都之谓也陛下家世都汴舎汴何都焉今欲用闗中而制山东则力未能至按南渡六朝之遗迹则舎建康不可虽然欲谋进取则非坚坐不动之所能必观进取形势之便用之而圗成臣窃谓惟荆防为胜春秋之世楚尝以是抗衡上国窥周问鼎三国割据曹操闻孙权以荆州假刘备则失箸而骇六朝建立虽南北之形已判亦必増重上流庾亮欲经略中原则先分戍汉沔宋太祖欲伐魏则先广襄阳资力故晋何充谓荆楚国之西门地带赵蜀得人则中原可定失人则社稷可忧今湖北接京西虽无大险然方城为城汉水为池管仲之所不敢轻葢地近中州上下不过千里其要害易守非如淮泗汗漫平原按衍四通五达易入而难备也曹操用兵彷佛孙吴而赤壁败亡防于不救则难易之势可见矣诚能屯唐邓防汉之田以养新兵出广西武陵峒丁并施黔獠军筑坚垒列守汉上阻以水军经以正军纬以弓手民军牵制江黄呼吸庐夀则进取之基立然后陜西声气血脉通达而骑卒可至川广之富皆犹外府易以拱挹其比于漂泊大江之南栖伏东海之濵险易利害相去逺矣建康固是六朝旧都甘守偏隅迁延国祚亦何不可臣独以为不可焉葢为陛下之责与晋元帝不同故也西晋为刘聪吞并无复能立懐愍两君皆以弑殒故元帝自琅邪王又慿王敦専制淮南十年之威起而纉祚然传世十帝享国百年强臣内叛边骑外迫其得仅存犹缀旒耳当时非无谋臣猛将提重兵出入终不能复取中原者非独天运亦势使然也今陛下之父兄在敌中固无恙穹庐蛮帐羁栖杂聚其衣服饮食居处动静岂得比中国民庶中人之奉哉其闻陛下嗣登寳位也必日夕南望曰吾有子弟为中国帝王吾之归庶有日乎痛维愁荒屈辱之中发此念为此言于今三年日迫月切而献谋者方欲导陛下南狩日逺日忘遂无复国之心别求建都之所此臣所深不喻也今河北河东之民知朝廷不复顾思已甘心事敌山东京西淮甸之民犹冀陛下未忍遽弃若更迟延嵗月无以及之则怨恨陛下而为敌国者所至皆然亦何必粘罕邪于此而欲建都非特不可亦必不能矣故臣愿陛下先命吕頥浩杜充分部诸将过江广斥治盗贼自以精兵二三万为舆卫于穏宻州郡速置营屋以安存其所谓老小者陛下提此兵渡江而北缓辔而上遣使巡问父老抚绥挺刃之余民至于荆襄规模措置为根本之地犹汉髙之于闗中光武之于河内虽巡歴往来征伐四出而所固守必争而勿失者以荆襄为重陛下方富于春秋非如昔人白首举事觊万一之成者诚能坚忍耸厉坐薪尝胆悠乆为之而不能济则书传所载周宣王汉光武之事皆为妄言以欺后世无足信矣陛下聪明洞照必不谓然也上世帝王为治之道敦睦宗族强本弱枝所以巩固基扃绍延佑命故三代有天下皆传数十世而周又特为长乆葢以大建宗室以自藩屏故也原其用心葢以天下为公而不以为私分非如后世以智力把持之褊心多忌虽有骨肉懿亲眄眄然不借以尺寸之权而恐其伺便轧已亡秦是已汉以为鍳遂大封同姓非刘氏不王及其乆也光武刘备皆以宗室倡义而起于灭絶之后夫汉髙固欲为乆逺无穷之虑非为其一身也以为不如是不足以大庇子孙万世血食然则封建宗室者乃固守天下之要术也今陛下之族北去者众矣所幸免亦防何而黄濳善郑鼔小人之见本无逺识谓陛下以支子入继又不縁传付之命国步未夷恐肺腑之间不无非望之冀考其行事必曾进言恫疑虚喝以恐动宸心故自南郡以至维扬诛之刑疑忌之意相寻继见虽其罪戾或自贻戚然亦恐未必尽出治亲齐家之美意审如是欲以保国而延厯难矣今宜于同姓中不问亲疎选择贤才布之内外广加任使其望实杰然出众者陛下宜留之宿卫夹辅王室其有克敌戡难之功者宜渐为茅土之制星罗而棊列以慰祖宗在天之灵以续国家如线之绪使仇敌知赵氏之居中国者尚如此其众既失而得复者非独陛下一人而已则其扑炎火之横心立异姓之逆谋庶其少息乎夫创业垂统之君必立纲纪以遗子孙继世承序之君必守纲纪以法祖宗纲纪存则存纲纪亡则亡所系如此夫一君子进众小人未必退一小人进则众君子必退矣势不两立而于君子为难葢其道固如此仁宗皇帝在位最乆得君子最多小人亦时见用然罪着则斥之君子亦或见废然忠显则收之故其成当世之功贻后人之辅者皆君子也至王安石则不然斥絶君子一去则不还崇信小人一任而不改故其败当时之政为后世之害者皆小人也仁宗皇帝所养之君子既乆且逺日以消亡矣安石所教之小人方新而近其蕃息未艾也所以误国破家至毒至烈不知己时然则陛下欲求君子而用之而不爱爵禄以待其人岂非甚不易得者乎君子未得而已试无堪败事显著之小人稍稍类聚其未至则召之惟恐其不来其既至则用之惟恐其不速混然杂进其党必集所谓悔过用贤之意与陛下反正之初絶不侔矣陛下土地金帛能有防何岂堪此辈大言轻舍尽输之敌国耶将以汲引豪杰延致英雄而标的如此是犹却行而求前北辕而适越尔夫以贤治不肖此治平以前陛下之家法以不肖治贤此熈寜以后陛下之家戒矧当今日否塞之气充牣于中原隂长之滋勃兴于兵革非得希世异材上下内外迭任交用泰何由复而否何由倾乎此纲纪国家之一事也右文左武者有国不易之道汉髙祖用韩信彭越不以加于萧曹光武用贾复耿弇不以加于邓禹唐太宗用李靖李勣不以加于房杜蜀先主用闗张二公不以加于诸葛孔明非独其礼文等降不同其诚心所以待遇之亦异今儒学衰息未有巨贤硕徳屹乎朝廷以收运筹指踪之功陛下所深恃以为心膂爪牙者惟三四庸将耳夫此数人者以近时论之曾不足以当种师道之厮役况望古昔名将乎而偃蹇厖然当负重寄使平冦盗尚或未能岂敢冀其向敌人发一矢也自愧无以塞责则大言诡论以上欺睿聴慢辞倨礼以下视朝士谓今日祸乱皆文臣所致耳敌人方强不可与争锋必以退避自保乘时而动又不钤勒其众动则溃溃则盗盗则招招则官反复循环无有穷已其为国家之害岂文臣所敢望哉窃闻陛下推心抚之失于太厚出入内禁不以时节小人不知义理习于所熟以为君臣上下犹朋辈然恃凭威灵无有纪极宠而不骄骄而能降降而不憾憾而能眕者鲜矣臣愿陛下委大臣以心腹待近臣以礼貌当使南衙朝士气势重于此徒天下抱才自爱之人必愿立于左右缓急之际必有能为陛下竭忠尽节不愧古人者矣与樊哙为伍韩信犹羞之况儒士乎臣叅奉内朝班缀之后欲求近臣如汲黯之流气折淮南多得羸驱舆惴惴然于长防大马之中卒伍贱人皆得以恶声谁何之不敢正色忤视少拂其势从臣如此况其下者乎唐制监察御史秩七品衣緑至卑也然衔命出使则节度使且櫜鞬郊迎本朝防此意郎官出使则序位在转运使之上凡此葢欲尊重天朝习民于上下之分也故事宰相坐待漏院三衙管军于帘外倒仗声喏而过吕夷简为相日有管军忽遇于殿廊年老皇遽不及降阶而揖非有悖戾之罪也夷简上表求去以为轻及朝廷其人以此废斥葢守分之严如此今见其分庭抗礼矣推此类非一日长不已陛下不为之别异表着是自削堂陛无复等威亦将何所不至哉此纲纪国家之二事也治天下者必取笃实躬行之士而舎浮华轻薄之人所以美教化善风俗本朝自熈寜以前皆守此道至王安石以佛老之似乱周孔之实絶灭史学倡説虚无以同天下之习其习既同于今五十年士以空言相高而不适于实用以行事为粗迹曰不足道也其或蹈规矩守亷隅稍异于众则羣嘲而族笑之以为异类纷纷肆行以至败国二帝屈辱羿莽擅朝以为是适然耳伏节死难者不过一二人此浮华轻薄之为害也夫欲变风移俗惟系上所好恶韩琦富弼在朝文武两班升朝官以上即不许自陈磨勘皆聴检举所以养劝亷耻恢张四维故当时人知自重风俗忠厚至今乃有身为従臣而自陈磨勘乞覃恩转官不以为耻者矣推而上之见利必忘义贪得必患失遗其亲后其君背叛簒夺便可驯致此明君之所甚畏而深戒者也今万化之原本于陛下茍力行孝弟则天下忠顺者来矣好贤逺佞则天下名节者出矣赏清白则贪污者屏矣崇行义则奔竞者息矣旌能实则谬诞者惩矣贵忠厚则残刻者逺矣茍反此道则頽波日慢必至于糜烂而后已至于文辞之丽言语之工倒置是非移易黑白诚不宜任用以为浮薄之劝也靖康二年著作郎顔博文佞谀张邦昌则曰非汤武之干戈同尧舜之禅让及为邦昌作请罪表则曰仲尼従佛之召本为兴周纪信乗汉王之车固将诳楚博文近世所谓能文之士也其操术反复如此故亷耻道消四维大壊则社稷随之陛下何利焉此纲纪国家之三事也法度者所以治天下之具号令者所以行法度之防而信义者所以出号令之实也孔子曰自古皆有死民无信不立圣人重信至于易死疑若太过鄙夫陋儒以智诈谲诡为术者必忽此言然真宗澶州与契丹结盟契丹守之百有二十年不敢先动宣和宰相王黼一旦败盟举兵结逺夷伐与国取景徳誓书还之天章阁天地鬼神所临重誓自我背之遂使敌人得以借口夫金人何憾于我哉皆契丹惎之假手借兵报灭国之怨耳失信之祸乃至于此孔子之言良不为过而近日以来朝廷失信于民尤甚臣不能徧举其目但如所谓前降指挥更不施行如所谓已差下人别与差遣此等奏语必日闻于冕旒之侧矣陛下何惜不勅大臣俾审熟思虑而直为此反汗之失以欺骇四方之聴乎今外州郡専制不禀朝命者渐多有之所恃以指挥役使惟在号令出之不审则轻守之不固则疑轻而且疑则制命之权不在陛下矣承受既数奉行实难不曰略与应破指挥则谓早晩必又更改近在朝廷尚有此风逺而四方従可知矣陛下纵有真贤实能付之民社仁政恵泽播之黔黎以是之故何由责其功效百姓虽愚然习于知见必谓朝廷之令率皆诳我是心一萌奸雄得以诱之矣此纲纪国家之四事也郡守县令者亲民之官监司者统临州县之长天下之治起于一县县治则州治州无不治则天下治矣明主必慎择居此之人既得其人必乆任之以考功罪之实而施赏罚焉近日已来朝廷移易郡守监司无月无之殆不可胜纪东南路分不过十数何为纷纷如此陛下宜察其故矣谓其不才而罢之耶则曷若考慎于未命之前也頋恐未必然特出于用事者之私意耳民力已困财用已竭溃兵剧贼方羊乎其间戎务军须交制乎其上朝廷忧劳叹息而未能救尚忍不为择忠信之长慈恵之师以抚绥之乎臣愿深诏大臣自今已往于郡守监司县令防以三年为任非有大过勿轻移改县令不许辄従奏辟去官其有贪污为民害者举祖宗法痛惩治之仍许内外侍従官举所知堪为令者嵗一人后不如举贬秩示诫留意此事庶防斯民于鼎沸之中有苏息之望又今吏部无阙以待入官之人士无所得禄一切茍且求权摄以度日见居官者不能胜任逆避患害则求差檄干办之名茍营俸粟无复宿业之志欲事治而民安难矣今欲乞専委诸路帅臣转运提刑不以逺近共限一季申明部内见任及阙官已授未到职位姓名叅三司之实付吏部为案柢以行差注诸有以便宜从事辟置官属者必用曽任令録以上无过犯人其奏补出官及曽以不职无治状罢者不聴奏举奏补人必依旧法试铨无铨则于逐路运司嵗一试之仍增时议问防各一首精其选少其数中格则出官以絶请求贿赂冗食之肃清仕路政在得人此纲纪国家之五事也臣禀赋凡下无大过人然夙夜思之又考之往古揆之公论所得如此于当世之务虽未能尽亦可见其大概矣维陛下动心加虑反复而求之隆寛降意开纳而聴之万一可行则至诚恻怛奋干之徤而速圗之日月逝矣嵗不我与以为今日难于前日安知后日不又难于今日乎往者虽不可复追不当谓无可为者而遂已也天定胜人大福不再深可忧惧今年之春震雷大雪白虹贯日中有黑子钱塘之变实先埀象恭以上天之仁眷顾陛下恳恳至厚所以申命用休者不啻再矣陛下出于屯难侧身怨艾亲近书史引对多士减彻玩好躬亲庶政亦非复维扬之比臣民共知不可诬也然任至重者力必强责至大者忧必深天下万姓以二帝之故所望于陛下者非止如是而已乃闰月金犯大火芒怒赫然九月朔旦日有食之车驾复有思患预防之行明堂遂虚阳徳大弱钱塘受辱之地岂可再枉六飞县名柏人汉祖不宿若趋防稽幸三衢则地形穷僻扈卫益劳贡赋不通财用益窘道路艰阻朝觐益稀邮置迃深命令益隔人知陛下无复兴之志威权日削无可瞻望投戈四逸孰能止之惟有臣区区之言理明事顺思迎父兄誓报讐敌奋志强厉有进无退庶足以感发军情率先将佐于危絶之中求生全之道此非怯懦畏避之所能济也不然而姑恃天命之不庸释是犹不耕于田枵腹以待嘉谷之旅生不绩于麻露肌以待野之成茧事理之必无者矣又惟斯民戴宋无二者徒以祖宗徳泽深厚人未忍忘虽甚涂炭犹未瓦解虽甚怨怒犹未反叛然以比来巡幸所过观之道傍里县之民一切空尽以避兵卒其甚者田畴荒莱室庐破毁生聚不保满目萧条殊非来苏望幸之美传示四方何以彰徳顷在建康已获敌人之觇者以此知敌人虽负十全之势而限以长江不敢轻渡然屯驻山东闻有数路并入之谋陛下不深委将相早为防遏但欲深寻幽逺则囘顾州郡复为虚邑必曰君王尚且畏避何以责我守城民心覩此安能乆忍而无变乱若不望风纳欵以事敌人必将推贤择能以自保治陈胜吴广因民不忍而刘项乘之秦遂灭亡者葢本于此古人称中兴之治者曰拨乱世反之正秦不正而甚乱汉髙祖反之正而兴焉王莽不正而甚乱光武反之正而兴焉隋不正而甚乱唐太宗反之正而兴焉唐末五代不正而甚乱我太祖皇帝反之正而兴焉反之正者反易其道究其败亡之由尽更而去之犹反覆手之易也今之乱亦云甚矣其反正而兴之在陛下其遂陵迟不振亦在陛下敌人虽强暴其亡可待特恐中国豪杰因之而起反我之乱兴彼之治则陛下之大事去矣天下记之野史书之善恶荣辱埀之方来后人观之亦犹今之视昔夫汤以七十里而有天下楚以七千里而为雠人役今粘罕之强未如秦其横行于中国无人不怨则有甚于始皇之于六国也东南形势控带江山兼有吴楚之地坤维岭海提封自如非如汤以七十里而起也而乞怜偷生之势乃甚于楚之为秦役此臣所以日夜愤懑为陛下痛惜而伤大臣之过计也昔宗泽留守京师一老従官耳犹能致诚鼓动羣贼北连懐卫之民誓与同迎二帝皆相聴许克期宻应者无虑数十万人不幸为黄濳善所恶百方沮抑愤悒而死其志不就羣臣亦无敢以泽所谋达于宸聴者以此知人心未厌二帝之徳何况陛下身为子弟责孰加焉诚欲北向而有为臣将见锄耰惨于长铩奋臂威于甲兵举四海惟陛下之用决不为失防惟在陛下防与不防为与不为耳五路事宜张浚已行措置今能使淮南荆襄肘臂相应山东合従则敌人所守者数千里之地兵分势离批亢虚攻其不备多方以误之不厌不退以十年为期陛下必能扫除羣氛一清天步修上京之庙貌拜巩雒之神皋逺迓父兄归安凤阙再亲仪物永固皇圗陛下于时忧责方已巍然南面称宋中兴永永万年欣懐无斁其与惕息遁藏蹈危负耻有如今日岂不天地相絶哉臣本疎外之踪无所知名误防眷求擢侍左右顾睐之温宠遇之荣多士流传以为口实重惟职司记注掌书言动丧乱已来典籍废缺官业不举素餐是愧况覩烽烟未息敌骑凭陵銮辂傍徨民无死所臣于此日得近清光有知不言有言不尽茍非畏祸即是欺君震惧于衷不能自已戅愚抵冒理合诛夷寛仁如天恃以无恐倘或其言可采有补大猷尺寸之功埀名竹帛是古人之所荣防臣之至愿也干渎威严臣无任陨越俟罪之至









　　斐然集巻十六
　　钦定四库全书
　　斐然集巻十七
　　宋　胡寅　撰
　　寄秦防之
　　某顷于丙午之冬屡欲进谒既而不果前年侍家君东行每防相公存问而某时有母丧非惟不敢趋伏屏着亦不敢輙具书尺惟是向慕感激之诚至今何尝不在左右也自相公均逸于外而谋奉亲闲处迨此暇日可以曳裾斋閤少聆道义之诲以自警防而吴楚相望缅焉数千里有志未遂增以驰结是用伸布竿牍少见区区近世以来邪说暴行横骛于天下三纲九法浸以湮灭相公见危授命于二圣北征之日事君以道于羣枉连茹之时主张斯文领袖当世真得古者大臣之义矣其于放淫讵诐正人心息邪説使斯民不沦于异端曲学乃天下所以徯望于相公者也侧闻闭户读书讨论大业动心忍性以承大任之降徳誉日新有识钦叹而某窃有疑焉葢谓相公防信佛说手抄华严经八十巻终嵗而后毕则未知钧意之所存也佛之为道葢以大伦为假合以人世为梦幻其辞善遁而不稽实理従其教者必弃絶君亲扫除人事独以一身处乎山林之下皇皇然以死为一大事凡慈孝忠顺之属杀身成仁舍生取义扶持人纪为生民之大经者自彼观之犹露电泡影空花之过目耳其为世害葢甚于荘老之清谈之晋也自临川王氏以二教之似乱周孔之实天下靡然化之判心迹二言行临难忘义见得忘耻高言大论诋訾名教谓剧秦美新为达权以歴事五代为知道其效至于风俗大壊戎马长驱国君逺行宗庙荒圯中原板荡逆贼乱常学士大夫拱手圜视不以槩于心以为是固然耳至其甚者又或臣敌庭拜仇人废君簒国安行而不顾夷考其平昔则未必非诵经持素归向空门礼佛参禅非笑孔孟之人也此岂非以大伦为假合以人世为梦幻之祸与相公蹈方秉节正色立朝捐一身表万世君臣之义而得政日浅施设未究一日圣上寤想忠赤追锋圗任缙绅之责望者益备圣上之期待者益深则相公于格天之术业当尽明也于遯世之贤材当尽知也于奸慝之情状当尽穷也于恢土宇除讐逆之方略当尽讲也凡此乃皋防伊周所以相其君而邹鲁先生所以诏后世非竺干以寂灭为乐者所能知也是宜求之六经考之前史而相公任重道逺当濳心而措意者也彼香水海妙髙峯徧叅互摄之寓言曾何足进乎往时尝见观文李公与故相吴公书论华严与大易无二其词宏辩固难窥测而某窃欲置议曰三代而上圣贤继出天下大治不以无佛而阙典也及汉魏而后佛说浸淫乎中国聪明才智之士尊而信之者葢有其人矣而拯溺救焚出生灵于涂炭者不在何充谢广王缙之流乃在乎诸葛武侯东山太傅李唐之狄相本朝之冦公葢三纲九法之所恃以存何尝读非法之书而后能也方欲请决于李公而李去长沙某也于心终不释然今又闻相公日进常珍间以异馔窃恐嗜好有以移天下之正味使无父无君者崇尙佛乘益归于性空遗累之习谓蹈方秉节如相公犹有取焉则于自任天下免民涂炭之意毋乃终始本末不相符乎某未获瞻望履舄而輙进瞽言者诚以相公好善虚懐山藏海纳某不敢自以其言为不善怠于轻千里而告也愿毕其辞则俟他日惟相公有以教之敢冒钧严伏深悚惧
　　寄张徳逺
　　窃承大府乆次长沙以重兵厚赏胁降水贼遂通两湖之道絶外连之株悉意防秋无所牵制国势幸甚此本郡县之任一将之功昔者失计耳不足为相公道也然既降之后若给还牛具与之田土得良守令拊循之免三年租赋庶不复为贼而鼎守辈非恺悌之人也其间可为兵者习熟江湖便利宜因其舟楫自作一军付之别将然近世鲜有肯强本制末之势而徇情惮众従而封养疽痈者则有之矣愿相公及此事防改易郡守监司若皆如张觷柴武则非特人无议论必有绥辑之功也昨见程千秋乞不以有无诸般拘碍辟差县令一次所谓诸般拘碍者诈官负犯不敢赴铨者也而使之为民父母某意不谓然即尝奏乞令下千秋慎选及是者左相曰无人愿就处不如是谁肯往且督府已行矣关照而已事遂寝夫以人所不愿往尤宜加意而使有拘碍不可授任之人而委之某以是疑相公欲平贼之速而忽于使民不为平贼之本也民叛与兵叛不同如防贼向来岳飞非不讨杀亦有已见浄尽之言终不能絶尚跨四路出没何也州县非其人归业不可宁为冦耳水冦本縁政烦赋重加以任人速之一日两郡响应所欲杀者五等人以官吏为最独免执耒之夫其心可见矣一叛之后梗塞数路首尾六年涂炭良民失陷嵗入及行师用兵之费不知防何若州县自初一一得人岂其至此已往不可及来者犹可追愿相公加意而圗之自古英豪治残破之后未有不减州县及官吏文书者靖州乆合仍旧为渠阳砦前已具闻盐香常平悉当权废诸司事兼委一漕一宪不啻足矣县止须一令一尉官省则事省而费寡民可安居矣今天下之所共患者外虽有讐敌叛臣内则有握重兵难驭之将帅谋臣防士思所以善后之计未有得也昨来吕相国以私怒减降亲卫之兵迄今不复日以稀少而劲卒利器良马尽归诸大将名为神武军其实恩威不出于天朝诬上行私自植形势其智术不施之于敌仇而施之于朝廷虚增军数以取粮帛诈为北讨以规器甲求无不得言无不聴自副贰而下徧置私人军屯所临尽夺公家之利令之不受禁之不止功小而赏大有赏而无罚政使国有宿储民有余力嵗无水旱之变坐赡大费将何能乆以是为安乎而况加之以师旅因之以饥馑仰食一不足御冦一不胜非倒戈向内则曳甲北走不然散为盗耳必至之理也所幸尚有诸小校分统之兵可以自朝廷指踪今闻祁超一军又为岳飞所并而任士安吴锡郝晸王宗等飞尽欲得之飞本忠义自立初不若是有所效而为之也昨来王讨贼无状其军并之韩世忠夫主将不善易之可也何乃与其众而分之祁任之事则又甚于此矣以是计之水贼之胜兵与其战舰未必全归朝廷而其牛畜未必散之耕种也自建炎初载黄相国用招安之防流毒九年尽变祖宗军政使天子无自将之兵天下岌岌相公不有更制二患仍在则无恶乎议者之纷纷也昨防教赐似以军民为二道厚于军而薄于民欲弃五谷养生之具而日进鸠酒乌喙窃惟精忠逺识四海仰望固非愚者所能窥测而舍己用善以勤攻阙失为平定之方则相公有意于孔明之烈某辱知最旧敢不以董幼宰徐元直自处每事十反期于有补乎
　　寄宣抚枢宻
　　去九月扈従至平江朝廷惩维扬之祸日谋逺徙私窃以为不然夫维扬葢由谋之不臧而非为避之不早也而用事画议者多以宦官宫妾爱君之情揣中上意叨窃美官心实愤耻之遂具囊封疏过失陈今日所当先务者倾展殚尽不敢丝毫有隠于宸聪之聴亦庶防万分有一不辱知遇言虽不效亦不防谴葢主上聴纳之徳裕于昔时而閤下荐引重言虽逺而不替也适縁大人祗命至池州忽得宫祠之请某势不得留遂复丐闲并沐俞防间闗去国敌骑继侵戈甲烟尘弥漫吴楚徯闻麾幢入援张大宋之天声者以日为嵗中外所切兹承搃提秦甲已渡汉南扶持国势天下幸甚閤下忠义大节照冠一时幕府賔僚又多竒俊施设注措动闗存亡某夙已颛防矧复疎逺投机应防又非逆料之所能也古人曰与治同道防不兴与乱同事罔不亡拨乱世反之正者必推原祸败之所従起扫灭而更张之庶其有济然则今日必罢和议必用君子必退小人必慎名器必讲武略必明赏罚必择守令必固本支必建藩辅必讨盗贼此十必者有一不必非所以拨乱而反之正矣然和人用事则此十必者必不行何则其道不同而其身不利故也今欲拨乱反正则以罢和议为本此议不行则此人不用君子必可进小人必可退自余七者亹亹有绪矣夫和人初心非有覆国亡邦之毒也无谋虑则和无才术则和土地非割于其家也金帛非捐于其府也子女非出于其室也姑以偷目前之安悦用事者之意耳其乆而不破则结朋党则迷国论则立异姓则事敌国惟利是従无所不可今嵗不征来嵗不战日防一股月斩一臂刻肤尽肉椎骨及髓虽于敌人得计而于国家最病此议不息虽防外患其祸机隂发不在金敌之下也夫建都立国伏惟閤下既有定论某不敢知窃谓奉迎大驾西幸梁秦以圗闗中者中兴之宏规也屏蔽江淮增重上流定居建康者往古之明騐也可行则行不可则止因时制变者哲人之达识也成败在乎天得失在乎人物有本末事有先后茍为倒置未见其可今缓急之序某既略陈于前矣具瞻所属非閤下其谁任哉某逺迹林壑职当缄黙尚兹喋喋实为知己
　　寄赵相
　　自承白麻播敷登位次辅以直道继庸邪之后以宏才当蛊壊之时天下耸然庆明主之英防知中兴之有日贼臣不道挟敌称兵原其胎祸非朝夕之故相公戡此大难必有成画而得诸道路有可疑者自诏书既下声罪致讨不知革辂今次何都以君避臣古人所辱或传宫省已迈泉南而祠曹告牒之下闽广者数又甚富审有此计非莱公奉章圣亲征之防矣兵交之时自治尤急赏罚号令必有以收人心囘天意者而功罪是非一切含糊未得别白至于去留除授兵马应援命令不一众聴不孚凡此数端恐非保邦制胜之术也顷者廷议燕安江沱但欲南趋不圗北向荆襄要地仅若荒余自岳飞奉扬天威禀受指踪而援师不继复轻召还即今重兵尽聚江浙上流空迥全无保障李成孔彦舟等谙知洪潭利便若或六飞迁幸两越则敌必留兵屯守吴楚诸路财赋粟帛朝廷不得而用之岂闻举国避冦舆轿柁舟烟瘴谿谷百越之外而能再兴王业者乎荆南饥卒不满数千鼎岳二州方困水贼徳安最为要害縁曾妄改守臣今虽再委陈规深恐已失事防武昌名为帅府实则仅能自存惟长沙捍江湖之冲为二广之蔽闗公所为取湘西杜预所为通零桂而孔明所为利尽南海者比于诸处差为完实而所恃者吴锡一军六七千人耳锡至湘中四年屡立战功御众有律人已信服全楚所頼比闻羽檄追赴江西虽帅司有请借留深恐未聴锡之不可离湖南犹往年柴斌之不可去荆门赵宗印之不可去郢西近日陈规之不可去徳安也用人如用马因其服习其功十倍郑之小驷至晋而败故亷颇在赵莫与为敌及为楚将不复有功正此类耳明主不泄迩大臣虑四方孙皓之季虑不及逺彻南郡之备専意下流于是杜预王濬一举取之若必欲移吴锡是弃三湘八桂之地矣切乞庙堂留念所愿者相公启沃主上深发独智克奋神武如光武昆阳之事以三千破贼莽六十万岂云众寡不敌相公集众思广忠益去自贤之意求所受教者虚心而用之如谢太傅淝水之绩以一谢却苻坚九十万岂云强弱不侔再安宋朝永保天命君臣俱显不亦美与某待次山间无縁曳裾东閤终日正言而心之精防又非笔削所能敷叙然愚者千虑大抵如前又于侍读张公亦有咨禀仰惟宏度必赐开纳革辂徂征扈从勤止敢请精调寝餗上副倚毗
　　寄张枢宻
　　近承追锋甚峻天鍳孔昭窃计许国精忠闻命引道不特还事枢之旧宜遂膺爰立之求中外具瞻日徯明制然敌人匪茹蓄谋累年而朝廷燕安不为逺虑一旦祸发所忽举国云扰乃是智者无以善后之际赵公既当致柄閤下复被圗任宗社存亡岂不在两公之手乎昨来反正之初忠臣义士所为裂裳裹足愿立乎朝廷者以主上进幸建康有中原之志其后佞臣谀媚更互取宠但言退避不务恢张用此之人行此之政至乃安然通叛受侮考之古训虽使茍安嵗月戎车不驾必非兴隆之兆矣今事防如此乃是上天警悟圣主深发独智使惩艾既往改纪国政开中兴之运也夫以臣叛君其事固逆而以君避臣其事尤耻此乃胜负之决要在防画坚定不轻退转耳昔苻坚以百万南伐其视晋如石下之卵耳又非有君臣逆顺之説也若如前日诸公所谋小则引避大则屈降彼东山太傅独以何道而谈笑制胜哉閤下与丞相公所当慨然以古人自期必不忍靡靡委委循望实俱丧之覆辙也夫兴衰拨乱全在人材而其难知尧舜犹病人之常情好见其所长而隠其所短好逊志之语而恶逆心之言于是臣其所教友不如己而阿谀求合之士日凑其侧虑有遗防者吾不得知也举有过事者吾不得闻也其心非不以善为之而卒陷于迷缪破毁者无不由此人虽难知而某独谓告之过则喜闻善言则拜集众思广忠益不甘受佞言而貌敬正士者乃知人之本也人无不知则于扶颠持危兴衰拨乱无不如志又何必役其心思劳其耳目区区于事为之末乎今圣上亲御六师两公夹辅王室其当明大义攘羣丑申严赏罚保固上流之大略已具之丞相书中望枢宻一见之而此所陈亦欲丞相兼听而并观也夫不待下问而先自献言诚以荷知素深思効万一耳仰维宏度必赐开纳
　　寄折帅
　　某去秋尝拜短书似闻已尘清览自惟逺迹乆不再渎兹承奉膺重寄分防上流殿此南邦仰寛西顾恭惟神明交相台万福窃以湘中比嵗大劳未艾水冦接境军馈频烦奸吏因之反为民患人材风俗大抵宣和之余习至于每下则有甚焉枝叶既萎本根将蹶如防冦之出没三路如杨么之梗塞两湖非由敌兵实自郡县政烦赋重民生无聊坐使善良化为怨敌兴兵屠剪于此累年贼则未平民祗愈困封疆日蹙和议犹乖虽行聘好之多仪未免营屯之横费势须厚敛以佐大农而此鱼鼎之民又类牛山之木莫逃践履仍厌斧斤月引嵗滋其终可畏若或推行寛政必坐乏兴所以赦令丁寜徒成文具计臣罢软立被谴呵歴攷自昔衰乱之时亦有乘势维持之政而其枢要全在人材维人难知圣哲犹病公抱济时之术业蕴忧国之丹诚固尝叅决万防铺张有叙陟降多士器使具宜方魄兆于中兴尚淹稽于成效敛此大恵施于一方如决江河以润寻尺惟是有识逮彼遗黎式观取舎好恶之端深思注措先后之意将以固宗社灵长之庆岂徒息闾里愁叹之声动干威休当此非易伏惟宏才逺略逰刃有余早乞外庸归秉元化某向奉勅命假守小邦谓官期之尙賖于温凊而无旷继防録用俾复旧班未敢冒承幸防赐罢奉亲屏处涧壑考槃乃值镇临礼当造请路防十舎江隔三津跂望旌麾輙伸竿牍言念着诚去伪乃古人处己之方务实去浮亦今日移风之道独具咨目谨罢烦文尚冀聪明特埀亮察轻寒在序开府之初敢请上副倚毗精调茵鼎
　　寄张徳逺
　　春间防赐钧诲尝有询问之言方其时相公独运庙堂进退赏罚耸动天下凡所举措谅皆安允虽欲进说亦无所及今化钧在手已逾半年以功效考之所以贤于去嵗者固不可掩相公道心髙明世味淡泊于富贵权势必不得已而无所慕羡于仇怨睚眦必务平之而无所报复于异论殊方必虚己考纳而无所嫌忌于亲戚故旧必视才选用而无所党私于谄谀逊志必求诸非道而无所悦着然后诚心果昭公道果辟则所革不待已日而孚又况半年之乆哉孔明废李平廖立没齿无怨必非智与力所能使也今议者或以前五事窥测相公而畏威逐利之风日盛士大夫以结舌相戒虽口不敢言而心未必服人不心服而能成百世之功者振古无之相公无亦少思其故乎惟圣人然后每事尽善虽大贤未免有过相公才髙天下徳冠多士可谓大贤矣独恐道古今而誉盛徳如所谓虑无遗防善不可加之语洋洋乎钧聴所以亏损徳业者为不少也往时人材之不善既已黜逐往时政事之不臧既已更改要使异日相公功成身退之后所用之人所行之事皆无可议不为他人借手犹今之视昔乃尽美矣若曰权在令行适意而已后亦皇恤此非相公自任以天下之重之本意也惟恕其狂愚而取其忠焉
　　寄赵张二相【诗见第一巻】
　　某承乏支郡寻常无事不敢辄以竿牍上勤威览闻之道途既众有不得不以辄千钧聴者或谓二公细故之间薄有相望未知信否若其无之何乃人言籍籍万一有之某窃谓二公不取也自圣主即位以来七年之间命相七人而后及二公宰相佐天子定天下不可数易也易之数者葢圣主欲歴试羣臣择其可属大事然后乆任焉耳二公登庸于今将三年自比年任相未有如是之乆者也圣主既推心天下又属望将责中兴之效于二公今也六师方张事功初起协恭比徳转败而图成二公之相倚犹左右手之不可相无耳与目之不可偏废也何为相望于细故而忽事君许国之大计耶夫权势所在易以移人进取之士有不得于彼而求于此有不得于此而求于彼彼此交间左右掠卖以售其説有郑朋之倾邪隂附无谷永之协和朝廷自非皋防伊周圣哲之资心如明鉴无所偏党鲜不惑矣若不为此然则二公之所由异者何耶右相早登枢府首以左相之贤荐于上其后右相仗钺遐裔谤书流闻独左相不以为然尝力辨白及秉钧之日首乞还右相于退闲之中非相为报也必曰国步方屯祸难未息倘得志同气合之士相与左提而右挈之庶乎其有济耳比年吏员益冗而不加澄清兵将益骄而不加控御财用益匮而不见节省民力益困而裒取未已毁誉益乱真而防巧得志赏罚益失当而功罪反易若此之类未闻庙堂论辨切磋汲汲爱日而行之也而乃以芥蔕肝膈间布于多士夫岂二公相引重之本心哉夫人识虑所到固不能皆同而义理所趋则不容有异不知二公所异其无不公耶抑亦有动乎血气之偏也自顷公卿大臣得志据位恶人异己援引朋党倡和如响及有过失亦不复肯相救正一时所取富贵随即云散烟灭矣而其得失是非至今不可掩犹昨日事是故小人同而不和君子和而不同犹和羮醎酸醯醢不同而和于味同犹以盐济盐梅济梅而不和矣二公以国事而有不同耶则当有君子之和左相曰某人贤右相曰某人不肖其贤不肖在人宰相何喜怒焉则亦广询详覈而用舎之可也左相曰某事不可举右相曰某事可举其可否在理宰相何留情焉则亦反复研究而施置之可也凡此不由乎防譛之人附丽之私离间之道又不动乎血气之暴好恶之偏视聴之蔽扬己矜众轻人重我之所为也直相与推公心行直道以期乎世难之或济而已如此则二公徳度坦然嫌间不开上而使圣主信君子之可用异乎世俗之所为也下而使士大夫无愧勿令小人得以借口也幸而因此贤材益进政事益修攘斥强邻开拓故业垂诸史册照映万年将有光于萧曹而亷蔺不足云矣不然春秋无义战彼善于此愚恐天下有以议二公也某浅识短见不足以知先贤往哲之彷佛独思逢时遇主言聴计従建立功业可以光前范后者皆以道义器识为之本根进为抚世则二人同心各致股肱之助功成身退千里命驾不失平生之欢若其较计于势利之途睚眦于同异之际理屈事乖固无足论倘幸取胜则亦悻悻然小之为丈夫必见笑于大方之家矣二公负俊杰之才抱髙明之识直言正行受万乘非常之知岂其有此必也某聴闻浮浅不诣厥真然而鼓钟于宫声闻于外或者云云未有底止是以欲黙而不敢輙尔布之才非宜僚辩非陆贾念荷眷待有素又方弃外无与人交驰争辙之嫌故敢倾尽而不疑干犯威重不胜惶恐幸恕其狂易而察其区区郡事少闲因得读史书有所感成古诗三篇并以凂呈仰冀采目不宣
　　寄刘致中书【丙辰】
　　致中兄一别二十年世路艰虞好音不嗣每闻博学谋道徳问日休虽相望闽湘千里之外犹足少慰比日毒暑不审起居能好安否缄书累幅为贶荷意虽勤而谓某有以取誉与谤于世此则不敢当也学业未成早被任使不闻善状为家国之光方逺罪不给何誉之有毋乃以告者过而左右又过聴乎至曰恩义未加厚于托体同生则某所未闻也某自婴儿防濵于死先祖妣永夀君鞠育抚养之不啻如己生以至成人永夀君临终它无一言惟以不肖之身属大人使善视之大人长养教诲日厚一日必使有立以不坠祖妣付托之意于今三十有九年矣过庭诗礼资以事君常惧不肖仰辱恩纪他日无以见永夀君于地下此某终身之责也如左右之见责者祖妣不以是语某大人不以是诏某一日无故以左右违经背礼之言従而信之毋乃乱伦而悖徳也乎若夫世父世母以至羣従兄弟里居食货宜有以奉养周赈之此则任门户者之责顾先后缓急之序有所未及非恝然忘之此不待乡党朋友讥议而后知也顷在荆州大人弃官躬耕共为子职比嵗屡稔廪粟渐盈方有买田合族之意而散于盗贼空嚢来湘中食口无虑千指流离漂转略无寜嵗壬子冬又遇刼散亡遂尽某粗守训戒不肯枉道以取世资十年之间三见废黜其于仰事俯育葢有难以语人者若不出情实勉强而为之以要誉于乡党朋友是乡愿而已矣使其力有余足以仁及宗族人子之义不敢有已又必禀命而后行亦无専輙之理也来书盛称仁义礼乐之道夫仁有厚薄义有重轻择义之重则礼由是起居仁之厚则乐自是乐言岂一端而已哉古之人有得乎义理之安虽举世非誉不加劝沮又况治平之公论风化天下山之至徳师表士林徳不孤必有邻矣左右所谓世谤不负无乃以利而言得罪名教乎承晤殊未期惟増懐仰伏冀为道加爱
　　寄秦丞相书【壬戌】
　　近防宠锡钧翰并及二弟所以存问之意虽夐絶千里如载色笑下情感幸无以名言某病朽之质叨窃祠饩无功而食有愧伐檀却扫柴门谢絶賔客指疾日甚裁减书疏惟是玩心典籍用寡悔尤或行或藏均廕徳宇独有议服事累曾具禀后闻吴尚书防郎中皆传及钧意欲使自明乃以未防照悉葢私家本末非外人所知意相公以海行常礼谓某当然也今不免详述尘凂钧听某所为辨论者縁于人情未安重违先训故耳人情未安重违先训者縁过房入继与收养弃遗恩意轻重不侔故耳过房入继礼之正也则当为本生行心丧解官收养弃遗则本生之恩已絶而所养之恩特厚虽不为本生服可也是故福建路有専得条令及近年守臣申请禁约明文而某三伯父没时某官建康叨列记注虽齐衰不杖期先子犹不诏某行之然则何为心丧解官之云夫父之爱子必期其行成名立名与行之成立孰加于孝其不成立孰加于不孝岂有丧纪大伦反使迷缪以陷于五刑莫大之罪曾是以为爱乎先子非有憾于某伯父也揆诸理当然尔某非懐私于先子也反诸心不忍尔先子心源澄静道学精深处事如权衡阅礼如水鉴使其乱命某于先子无能为役犹当奉以周旋不敢失坠况治命丁寜而反复乎其本直守所志亡言可也而向来禫服中须至略陈仰闗朝聴者其説则多矣方某仕未显时人未尝为此言其后通班禁闱入预论思而出守屏翰世人所谓宦官之荣也乡情理分疾胜而忌前乃始交唱迭和暴而短之其下则羣吠所怪聚蚊成雷万分一恐当涂聴来有误焉耳人非甚愚不灵未问义理姑择孰利而孰害巷之人犹能也五刑莫大之罪终身废弃心丧解官厥纪三年寜其三年而仕乎寜其终身而废乎礼者称情而为之节文圣人制母服不敢二斩若父在则齐衰不杖期夫岂欲薄于母哉武后隆兴隂教乃始越典至明皇时贾至等议复古已有制命而习俗不之改以至于今斯礼也仲尼为是则武后为非武后为得则仲尼为失可谓习俗不改而非丧服仪礼之大法哉然当时従武后之政与夫习而不改者必自曰尽孝于母矣今其政与人虽已灭没而得失是非不可移于人心是故君子处礼不可不慎也若夫先王未有此礼则圣人许以义起故叔齐不受父国而孔子贤之韦成不袭世封而汉宣帝嘉之张铿复父之讐而裴耀卿杀之温峤欲奔母丧而晋元帝止之葢自野外绵蕝以来或因时或因俗或因事或因人而变常立制者何可胜数本朝法令备具乆矣申明冲改尚无月无之亦未尝固守礼律胶柱而调瑟也葢有不服所生天下以为不孝而道徳柄臣以为孝任用至八座者矣亦有身姓某后姓某既膴仕矣母贫困扣门逐去不顾而位登将相者矣悖于大伦至是茍见保持非惟不蹈刑辟又且利达况事理之异乎此者反不见容于物议亦独何哉山先生君子之宗也益尹席侯小人之冠也皆过房入继亦未尝解官行心丧三年天下不之罪则弃遗收养者従可知也日者伯氏建州教授録示所上相公书为某别白物议之不然者其说详尽独造端三数语未免婉曲葢伯氏与先伯今为嫡长子当为亲讳不得不尔也如其审然则某所申请为妄议者排击为当投窜诛殛为宜岂可以一经家训文饰私义变海行之礼律私于某之一身哉窃知相公不欲用有司所定冀某早自觉悟决然行之免成大衅相公之所以爱怜是也而过房入继与收养弃遗之殊则恐士大夫未有以达于钧聴者此事葢人伦之变某亦何心诵言之今日披露殆不得已耳伯氏为亲者讳之意正不愿彰此一节然众口龂龂日多一日其究使必父子兄弟乖暌疑阻骨肉之恩同乎路人则某不若直言正论以祈事理之定于一也彼借此为竒货相排掣者诚不足道士大夫立身行己惟义之适义茍不可死且不辞官于何有某虽不肖尝奉令承教于君子矣自乙夘年吕常伯之讥诮宻行丙辰年刘进士之书札显至先子作释谤一篇手泽尚濡然一时羣公随俗毁誉知不出乎拘挛之域有相契爱者则为某忧之而莫能主也幽懐耿耿积有年所仰惟相公学识行义器量事业直配前古宗贤世哲不特俯视近时作者是故旋干转坤閤辟万化旁人视之如扁舟片帆在银山雪障之中莫不胆裂魂丧自失而走而相公处之绰有余裕批郤导窽逰刃恢恢若庖丁之于牛挥斤八极神气不变若伯昏之于射六辔在手控驭如志若王良之于八骏负大任重气力舒徐若乌获之于百钧葢才全而徳不形亦行其所无事故能若是其妙也某于此时不竭其血诚仰扣威聴脱或议者有以见訾则与訾先子无以异某然后真负孝之责虽相公追眷先子一日出入门防道义之契亦何及矣伏乞相公以礼部太常所定将上于议政之暇特出片言谓礼縁人情以义而起某比寻常过房事体不同合为所生服齐衰不杖期如此降防则先子衔恩于九泉某也戴徳于没齿本宗与伯氏两房大义坚定缙绅及乡闾浮言帖息无摇撼簸扬之态天下之如某者皆得安其身为人之后相公之赐可谓深矣逺矣不可以有加矣夫非常之议反经合权非有司之任也故愿相公以道揆之乃能变而不失其正也自尧舜象刑夏后肉辟商周因马汉文帝聴缇萦一言兴仁恤刑易笞钳城旦之法至于今千五百年天下之全躯保体受一女子之恵不知其防何人周勃张苍之徒亲见鄼侯定律不为缇萦防且贱而弃其言也则某之所陈必望相公哀而许之慺慺丹赤不觉词费冒渎威严悚息迟命
　　致黎生书
　　吾友奋自艰苦未及显荣其亲而遽罹大故欲报防极何以堪处然圣人教人欲显其父母者本于立身扬名吾友要须行义日修谤讟日息乃立身扬名之效也往者不可諌来者犹可追谤讟之不止毋乃检身亦有所阙乎试摘三事尤大者为吾友诵之龙防一也鬻爵二也聴乡曲之讼三也夫防市利所入虽厚然放利而行敛怨不少既坐此致富则可以已矣世业有可嗣者有当改者吾友被服儒行而使昆弟习为驵侩不仁孰甚焉今富名既着虽欲深藏若虚不可掩矣曷若使子弟力田敦本取财于天地不为侈靡夸耀恭俭节用仰事俯育必无不足之理也葢尚侈靡以夸耀愚俗之耳目则以客气相尚必求胜于人求胜则广费费广则谋利不得不急利入既厚则公上徭役必重其势遂至于入赀求官以复门户于是多事矣吾友曩逰漳濵见其俗皇皇于财利无复义气每以叹笑今防何时其积货无极入赀得官自足为乡党者亦何在矣由是言之使金玉满堂而人知其有盗跖之行且旋即毁与家无儋石而人称其为善人之门且享之乆安孰得孰失乎夫以厚贿系名军籍以俟奏功侥幸恩命非独法之所禁是亦吾徒平日所疾恶者方军兴时冒滥固多而论事者屡及之朝廷数有戒约一日兵革少弭具数覈实澄斥浮冗即不得遯而皆见矣当是时非特以有官为患又且以失赀为侮商度利害者犹必及此况论义理乎居乡里立门户当与人为矜式至愚无知如梁氏辈亦何足介懐抱而较雌雄乎必欲心竞力争胜而后已没世穷年其有既乎夫分争辨讼小人所不能免聴其词诉而决其是非此乃州县之权非布衣韦带之职也吾友天性疾恶故凡耳目所接必为之区处其意若曰与其使犯于有司或颠倒其曲直有所赇赂曷若善言晓析之使两解而去此固善矣如出位何人之常情喜怒予夺未必能去私意一循公道或智虑所照必有偏蔽则裁处之际岂能尽当受辱者既须积忿得理者又思报恩他日之患有不可胜言者亦非全身保家之道也至其甚不服者或用笞杖以惩之是显用州县之权事之最不得者也不待详述而后知也故愿吾友奋然罢此三事闭户读书脩其天爵脱去卑近力慕髙逺以仁为富以义为荣急于治已缓于攻人不负师友之所期待此于吾友平日刚决一反掌之易耳凡相劝戒者未尝不拂逆其意今由贫窭而致富以白身而得官见信于乡人争讼不决于有司而取决于一言自世俗观之岂非美事然稽之圣人之教则悖矣孔子曰富与贵是人之所欲也不以其道得之不处也龙防之事是不以其道也孟子曰古之人未尝不欲仕也不由其道而往者与鑚穴隙之类也入赀之事是不由其道也中庸曰君子素其位而行不愿乎其外以举于而聴乡曲之讼是出位而有愿乎其外也然则世俗之所美乃君子之所恶必矣礼义诚不愆然后可不恤人言内省诚不疚然后能不忧不惧不然毁言日积安得不少加意拔本塞原冀以弭之岂可藐然勿聴因自隳壊乎古人曰名誉不彰朋友之罪某与吾友逰十有三年矣比来令问少损于前时每一念之事如在己独以吾友自信坚确难于进言亦恐众口无端未可稽据今两年于此诚有疑焉适值吾友居丧更无外事是以告忠或防采择如其不然茍冀见教岂敢强防以取疎絶也
　　寄张教授书
　　某受资不髙才智浅短一自幼童早闻父师余论诲以克己之学汩于场屋冉冉十期见道未明持志弗坚欲取世资登门而覔举其去小人儒特一间尔所少自恃者尚谓平昔槩乎有闻未能忽焉忘去冀得脱迹学校访友寻师或卒相其鄙陋昨从昭武李氏伯仲防已闻有閤下今年识某人云乆依綘帐尤能诵记阁下言动之详独某恨未获瞻际也常谓英雄豪杰何世无之惟道之不明俾斯人莫知所以用已方略足以干八区气干足以兴事为然而识不徧理而诚弗立焉故蹈于自用妄作之愆笃信好善率履不越非特乡人皆好之虽蛮貊之邦行矣然而世变万殊不能执中而并应使各适其当则未免为独善孤徳之隘此伊周事业所以不可多得而后世功葢天下者其平生终始未尝不有遗恨也伏闻閤下学贯百氏才雄万夫明允笃诚克勤小物施设注措独守其宗某虽未尝少窥道徳之光华然妄意藩篱敢谓如此某也仅守其闻未能自得力量又不宏逺夫安能任道乎惟思力求贤者亲炙而扶持之庶防不入自弃之域某人为某言閤下亦知其无状之姓名自念何以得此益见閤下之与人为善厥道甚广也故思自纳于门墙是以因某人而拜书虽未能百舎重趼有愧于心若夫服膺问道尚冀他日辞不谕心敢幸矜亮承閤下方忧居更愿为斯文抑情称理以副善类之望
　　代人上广帅书
　　某尝歴攷在昔隠约成徳之士与进为辅世之人其建立光明盛大不胶一曲者未有不立于中道无过无不及者也所谓过与不及者长于刚而短于柔厚于柔而缺于刚是也夫惟达观万物之情而内鍳气质之偏知事之不可以理揆而不以一概处乃能矫揉而权度之以之为己则柔而立刚而塞以之为人则刚而不怒柔而不慑使彼观我者名之曰此刚人欤则寛厚则従容则裕然其不可澄挠焉名之曰此柔人欤则威严则防制则毅然其不可犯干焉是故有商缀旒于下国者此道也仲山甫补衮于周家者亦此道也毕公保厘于东郊者又此道也是故东京以兵革定天下则世祖以柔道行之刘璋以暗弱失国则武侯以刚克振之若夫子太叔不忍猛而寛则国多盗贼而乳虎屠伯之流専尚刑名则斯人畏而不爱终莫得其适呜呼安得一弛一张圎机之士与之共论此哉伏以某人俊杰足以识时务通达足以周事变精察纎宻总理周尽而不失之于苛慈仁博爱乐易可亲而不失之于泛葢诗人之咏贤才也曰奉璋峩峩髦士攸宜则所以形容其文之徳也又曰周王于迈六师及之则所以表着其武之致也此所谓左之左之君子宜之右之右之君子有之今乃于閤下见矣是以圣主灼见而深知观能而详试二郡承流而岂弟之誉播两道膺使而周爰之职修乃授以岭西之藩既收其千嶂灭烽之效又畀以南海之印益取其万艘输赆之绩葢自偃武以来将明于外施为注措焯焯在人耳目未有如閤下之懿者也惟是广东环十有三郡负山并海而緑林之聚北与章贡相呼吸四民之集东与闽甄相控引风帆浪舶出没乎汪洋浩渺之间者其程次遐迩又孰得而计之而真奸大偷与健家豪举屏匿其间莫不隂交猾吏相为囊槖以勤有官君子之心至于受害而无告者则谨畏之旅隠约之民尔然则牧伯于是者葢不宜师曹叅之治齐愿直法子产之治郑然后得寛猛之分无竞絿之失也窃伏待于下风而聴于道途閤下开府曽未时月而缓急之施无不显仁藏用善良者如防乎慈母狡杰者如惧乎严师譬夫庖丁之技未经肯綮而发硎之刃恢恢乎其有余地矣彼有广孔公之刑徳并流不能専美于前一方之幸何其盛哉上方急贤朝有虚位追锋促召且在旦晚逺方蓬荜之士不于此日争先覩之快而形歌颂之声则亦僻陋愚防将有后时之悔矣是敢斋祓以言跪拜以进惟閤下恕其狂瞽而又加采目焉干冒台严俯伏俟罪









　　斐然集巻十七
　　钦定四库全书
　　斐然集巻十八
　　宋　胡寅　撰
　　寄张相
　　即日秋凉恭惟锋车入觐神天所相钧万福某久违荧座瞻仰实勤去九月縁大人趋召至池阳忽得宫祠之命势当就飬遂复丐闲冬初离去行朝间闗江西道中今夏才达湘潭侍下传闻总师出闗已次襄汉即尝修布尺牍少叙区区道途多艰未知得彻钧听否近有自防稽来者窃承上念忠勲已正爰立之拜遐方幽僻未覩制书然中外倾心为日已久建中兴之茂业今也其时昔三老董公説汉王以灭项籍之道曰明其为贼敌乃可服晋文始伯登有莘以观城濮之众曰少长有礼其可用也立国治军之要不过是二言矣若夫黜邪登正修明百度去乱从治镇抚百姓所以成此者也相公今既当轴处中运动四海切惟成画素定以次施行必有以大慰苍生埀絶之望独恨固陋莫由自近陪东閤后尘终日正言少禆知遇又不敢从事于刀笔未礼重以凂凟依归之诚寔恃鍳照气序向冷徒御逺劳仰兾上副睿精调鼎食
　　寄折叅谋
　　湖南向伯恭提众驻耒水之上仗孤忠以遏犲虎旁无救援日乆情见为贼所执舂陵三路襟喉而贼据之韩京呉锡夲伯恭京屯回鴈锡屯桂阳頋望环睨而不敢进部使者移司逺徙徒以空文诪张列郡例经残破惴然自守谁能合从以解纷难闻宣抚公已体頋忧慨然受命则部分将校扫清冦盗救连帅之危兵所从出当不愆素而逺近侧耳未闻鼔行之声有如緑林知用先人夺人之谋径逾湘源超越峤外以迎请大使为名遂将授人以柄束手遐裔耶以丞相元勲旧徳当此重寄承防嘉谋逺识叅决筹画幕府所置谅多贤才岂其迁延坐取讥议何如速奋威声即日引道以一军出昭贺逼舂陵檄京锡两军严兵俟命以为犄角元戎縂中权之重肃按全城勿使贼锋乘势猖獗然后文告擒纵之势成而救难解纷之功立矣
　　寄张相
　　昨者奸庸乆据要路遂致仇敌乱常干纪警报初传四方深恐朝廷蹈覆辙为退避之计及闻圣主独断登用相公下诏亲征罪状众着人心咸悦士气自倍宗社再安系此一举实天下幸甚然以乆骄不用之兵当蓄谋有援之贼以彼下驷当吾鋭锋则小防未足喜而其前轻后重尚或可虞诸将劲兵尽防升润无他竒道难以立功似闻京西一带空虚岂无精骑可以直捣宣武之巢穴乎窃料庙堂已有胜筭直欲攘却淮泗之聚擒豫馘麟不止列屯据险茍为自守之计而已相公既已任天下之重动干休戚注措非易更望体武侯用心不自满假集众思广忠益誓戡大憝克成中兴之烈乃副人愿
　　某学业未成方幸闲处得以讨论古昔兾他日或有万一可为世用而相公毎加论荐欲使暴其所短近奉堂帖再有柱史之命恭惟圣主宏度欲屈羣防相公旁招俊乂猥及非才艰虞之时不敢避免只潭州差到兵级遵依圣防即日就道但执笔记注清切之地如某已试无状岂敢冐处已具奏牍乞一闲散差遣少効尺寸伏望进呈之际更赐一言俾遂所请下情至愿
　　荆南自唐慤在任日修治城池亦极险固后縁允文千秋二憾携之慤既出兵二部不援以至于败然今险固尚如旧也解潜本合便入居之而留枝江累年是以无成王彦今移襄阳则兵必尽往而所种麦荆南必不得也则薛帅到官日虽有城池而无兵无食民何由归业民不归业则土虽沃衍而财无所生犹无有也窃恐当更出峡中耕牛仍彻瞿塘米禁二物通流民有所资矣襄鄂既皆宿兵则荆南乃是内援岂可无人为薛帅之助宜分监职司一员置治台于城中则缓急谋议有商量处薛既佳士又美才当周旋其事乃可责功效耳千一之虑更在钧念
　　与制置叅政
　　窃以世衰道废公卿不下士乆矣虽其布衣之旧一旦相视絶等矧不逮此者乎昨者麾斾西来所为脩记叅问动静者直以事贵于礼当然固不敢少萌觊觎延伫报赐伏辱钧翰所以慰藉者未忘世好钦戴徳度奉承诲言然后自愧浅之为丈夫也幸甚幸甚冬寒伏惟钧万福谨啓不宣
　　伏防谕以一路之资供一路之费此天下之正理仰服至论所以纾民而足兵者两得其道矣世所以乱縁拂理之事积而不治也以一路之资足以供一路之费推而广之则一世之材可以周一世之用一世之民可以出一世之兵一世之物可以足一世之役而或以人材乏少调度不给兵威不振为今日之患者特于正理不眀焉耳矣頽波冺冺其效可见叅政所存如此不独方隅之幸将天下实頼焉所恨僻居出无仆马无由趋侍仰承余教引领北望不胜拳拳
　　寄叅政
　　自闻追锋入陪大政某以僻处未果修附庆问其于欣慰则与有识同之四月下旬忽奉堂帖防上恩记复俾入侍退省踈逖实自荐论已试不才方且恳免召防严峻亦既就途冐暑饮氷遂感疟疾隂邪内冦正气倾侵欲再露章踌躇未决忽见邸报已防改命在于愚陋则固宜然不敢更前重招讥议輙形奏牍丐从祠馆爰自己酉去国逮兹六年侨寓流离虽获粗定仰事俯育未免食贫自惴无庸敢萌过望眷焉微禄终頼国恩钧照既深必防埀念倘得闲局不弃分隂求所未闻证其已学他日叅政精忠直道深格帝心正位钧衡旁招俊彦其将曵裾东閤诚未为晩干冐威严下情皇恐
　　近闻王师克复襄郢国威稍振志士増气恐须及时收还湖北一路不以分镇置帅司于荆南改付才望重臣仍须兼制防路出其盐米耕牛又通湖南仰其均济粮斛襄郢安峡分屯劲旅仍以襄阳割河北以成自南图北全控上流之势以纾行朝虞虢下阳之虑此诚存亡所系不论安危而已某往屡告当路听者藐藐叅政若不以为然亊几再失无可为者尚何言哉
　　寄张相
　　窃以今日人材最难得未用者则不易知不若于已用者舍短取长犹少失也左相及相公宏才盖世运量固有余矣然周公孔明之心尚欲兼用天下之士终不自以为足而轻盖人材也李丞相心在王室威望已着使当一面则有折冲之势矣秦丞相死生不动社稷臣也还侍经幄时有献纳其功不在汲黯之下矣李端明气畧刚正奋不頋身内之六曹尚书外之藩方要害无施不可局促霅上何用之之浅也致仕向子諲才其通敏有扞卫我宋之赤心为伪臣所忌乆不见用精力未衰正可任使夫此四人者人品各不同皆今世难得者若荐之于上则秋防有十万兵之形隐然在大江之南矣昨日窃闻论使劄子褒借之语尤美不胜皇悚某初论奏时未知相公有请也既上然后知之今兹陈谟显仁藏用非小智所能窥测惟是昧暗于军旅之事犹未之学故于措意尚有未晓焉耳谨俟还朝斋心以请进所不逮也水贼屡谖且复罪大自知不赦人之浅识咸谓无可招之理今闻相公威信已着令之必从则湖南虽宿重兵竭民力所谓一劳永逸亦何不可之有铨量之事在三湘则当以马居中为首某所论特因修城差其亲戚为提举官及多差亲戚在部下权摄耳固未尽百分之一也其人吕丞相所善也相公何从于湖南旬日间而遽知其无过乎钧斾按行一方观听而以马居中为无过某恐逺方自今得以轻议朝廷也愿相公审之大旱嵗事可忧去虐吏逐不才为民害者亦召和气之一防贤于致斋祈佛逺矣自五月四日不雨至今火云烈日殊未有霑霈之意果成旱嵗民力已竭军旅之费不赀于何从出如防贼水妖未平添一两火恐非国家之福惟相公深念深念
　　圣上虚伫相公之朝羣公莫比此千载一时人臣难逢之防也所荐而贤所行而善中兴之基也或有不合众心而相公先入其言拂众而举之成败之决也某区区之心岂有他哉诚以天下之事难成而易壊君子少而小人众邪説炽而正法将防善恶二途无一视同仁之理相公得君当国而失大几于人材进退何足道恐国家之大事自是不复振也好人同己恶人异己王介甫已有成效廓开心量用度外之人志义之士而屏逺议和失节之軰此自古先民所以建立世界垂誉无穷者也未信而言古人所戒相公于某不可谓未信也是以尽其诚
　　人主之职在论相圣上既得之矣宰相之职任进贤退不肖知人而任当其才以坐收其功此则相公所当自勉也或曰孔眀不縂兵乎则将应之曰孔眀自先主在时左右国政而已及刘禅闇庸诸臣又皆不如己闗张相次沦防孔眀安得不以师旅为己任然其治军尚严赏罚相称亦非易及顷在长沙一一禀白相公改容而听之矣若以大江险易及诸将军伍必资歴覧区处固无不可若沿江而上以招安水贼为己任则望实俱防失大计费时月而未必有成非宰相职事亦与孔眀欲事北方先平南蛮之意异也左相居内孝友如张仲其意欲相公早还协恭和衷谋其逺者大者士大夫之望中外一也今国之大势若缀旒然吏员猥多不敢裁损武爵杂遝无縁核实军数汗漫请给不赀科敛百端民力已尽矣用兵之意本何谓哉以卫宗社复境土也宗社有民而后可安全视军如民治民如军倒行逆施之则剥肤次骨日长不已小有水旱虽杀之无所得而赏格给饷一切荡然行煦濡之政谓以此收其心而兾其用窃恐与诘奸刑暴之意异也诸军节次渡江车驾尚驻临安荆襄上流合建大帅分屯兵马亦未有次第前日陈桷尚能言之岂逺谋大虑而不及此耶愿相公自眀职分勿为天下所窥
　　呉锡一军自成次第前年讨曹成尝暂岳飞壮士健马精兵坚甲颇见选取故其心不乐为飞用今若俾听飞节制不独无功而已某昨论平贼利害似可施行望一阅之湖南宪马居中湖北监军董补之以言章汰去无不称快衡守裴廪视民如禽兽已罢新守尚用之宣和间监司之下材也有向子忞者才刃如干将持身如氷蘖累作郡守皆有声绩顷縁取怒吕相无罪而罢若使守衡则一郡之事旬月便举矣向子忞者为一路太守之最然诸司恶之而百姓不恶也揣度事势邢俦赵子岩必按劾以窘之朝廷若主张得定则一郡受赐如不然则子忞以疾恶数遭口语不若遂其所欲与宫祠却令范寅秩守衡亦可了一郡尔吕安老与子岩是亲颇右之子忞又与吕丞相不周旋亦难为也切乞钧念便为更易不尔定致纷纷却欲主张亦无益矣
　　伏承制命登进殊秩以相公劳勚之乆圣主隆异之恩体貎当然矣区区窃有献焉诚以相公自任天下之重方平内冦一意外图身率诸将建立功业若中原未复二圣未还相公必无受赏之心此有识之士窥觇举措贪冐之人倚平凖则非可茍尔也窃计深志逺畧己力上辞不俟愚鄙之説矣近者左相縁史事迁官亦既恳危史馆官属莫不然者二公亷于取赏风动天下以作忠义之气而抑侥幸之习所补非小甚盛甚盛
　　女真废豫文字荷示下事亦可怪但未知彼别有所立耶抑自欲兼制南北也圣驾复还临安恐庙谋未善某自来妄议凡立功立事须上意坚定不为浮议所移不然恐终无所成耳
　　湖南縁大兵大旱之后继以月桩重敛又州郡县道鲜得人故民力大段困乏怨咨日甚村落穷民有私制绯衣巾以俟盗起者今道州之永明有冦未平桂阳之蓝山为贼所据郴州之永兴羣盗方作已犯衡之安仁安仁距衡百二十里耳帅司所遣兵折北不支遂避贼锋过别县帅司縁近年例不得兵州郡縁无钱粮招军不得宪司忧恐计无所出若更无以善后加有桀黠者诱之鼔行而前直至长沙非难事今众谓歩谅一军元在本路若刘资深以事实请于朝暂乞歩军径自吉州过永新永兴茶陵安仁扫除根本犹可及止资深受公厚知重言一发必可济也
　　论语一书自先哲人人为之説昨见李尚书语及此因问以第一句某问何谓时习荅曰诸家説不如先儒言日中时时中时身中时所谓日中时如昏定晨省中夜以兴坐以待旦朝听政昼访问之类时中时如春夏学干戈秋冬学羽籥之类身中时如自十五志学至七十从心之类某曰是固善矣不审方其昏定晨省之时适在春夏则废学干戈乎其学干戈适当三十则废立乎恐有妨碍耳某又问学而时习何所学也曰学圣人之道某曰大道茫茫何处下工如是往复竟未有与决也又窃闻先哲言论语所载皆求仁之方试即其説考之仁凡六十余处大抵言为仁也独答樊迟之问曰爱人而已自韩退之而后皆以爱命仁则恐失之子思传之曰仁者人也孟子传之曰仁人心也此心何处不备独指以为爱可乎汉唐以来名世儒学往往工于训诂度数刑名而未必知此故曰轲之死不得其传道术为天下裂乆矣不识何以幸教之
　　防示乙邜论使劄子某至今思之未晓其理纵使尽归土地及梓宫渊圣母后一无须索只是敌衰大讐不报于义有何荣乎又况王伦軰非忠信之人徃来簸防使者动获厚赏而初去只是请讳日讳日不肯报却设没底之事毕竟恐堕奸计不然只是如某等軰愚防委不通晓而已矣如相公所论机权翕张之道此则宏规逺畧未易窥较也
　　比者诸将防音继上敌益敛退以诱我军深入平地今秋气已冷矣又闻遣杨殿前过淮必是见得可进但黠敌诈谋亦岂可不虞智虑浅短者毎用寒心惟公忧在天下譬如袖手观棊毕见得失一日当局则诸人徃辙决不再蹈扶持兴运逺迹前哲多士有望焉然则稽古谋道访求人物以辅大业者未可恝然而空门寂地异学所归又岂足永烦咨重以少贬盛徳哉
　　闻敌人果有以河南地授我则应接当慎始十余年间凡有诏令必以恢复中原为言所以系百姓心也今乃于临安増修母后渊圣宫殿是不为北迁之讣也然则居杭者乃实情而恢复者乃空言耳一未是也既下赦令免三年租税五年繇役军兵依元年营分招收不知何处运物支给及官吏所请应有从出若取于民则赦令所言是罔新附之民也不取于民何以给之二未是也中原之地一是金人强暴所向凴陵二是为世间人不知有三纲动輙投拜甚则僣叛号令之初要当申明大义以示劝戒而张楚刘齐并以本非获已处之自今而后谁不利此此三未是也不知公以为如何【阙】今闻进十三万缗比之逓年则为加数然防计公私本用及脚运所费则当七八钱而后得一亦恐朝廷未之知耳
　　张相徳逺
　　某四月十八日对于便殿面天防俾列卿贰即心先父乆病未安之状不遑寜处乞一外祠上千宸听圣防隆厚却其劄子惶恐而退欲俟旬月再有奏请不谓祸罚之速以五月四日讣音来仓卒奔归几死道路此月二日仅逹防次慈顔杳邈攀慕无及罪逆至此何用生为伏惟钧慈亦赐轸念先父自崇寕二年任湖南路学事应诏荐遗逸二人蔡氏以为范尧夫之客邹志完所荐委两路提刑司置勘不得情实犹降特防除名勒停夫应诏而荐非自荐也谓之遗逸则非在学之人及趋时之士矣而行遣若此用以卜政治乱可知由是絶意仕宦经歴观政重宣一任宫祠两年侍飬及二亲终事即便挂冠靖康之初多士云集用人迅速立致公卿先父时居荆门去京师才半月程正月被召六月到阙七月除祠掖辞免至十月在职三十日不敢取容遍触羣公之怒而去建炎绍兴六年之间三命闱最后入觐五旬省闼又以罪斥四十年仕途兴废如此非特世味淡泊忘懐轩冕亦圆凿方枘必不可行故甘就岑寂修葺遗文证明斯道以待后学乱离以来世途益隘喜怒轩轾寜可复道虽晩节抱疚不享遐夀所切幸者不蹈骇机获没牖下而已先父韬晦潜耀举世不知相公畴昔信爱于未识之前尝有汲引使进为当世之意今而已矣岂特嗣子孱弱无所防頼在于门防桃李萎落人物之念寜不防伤无由诉陈但切零泪
　　某归伏防次视吊慰之问伏防相公钧慈以先君捐馆特遣使人贶致奠礼自致祭文发明其道所以期属者甚重而伤悼之良切三复摧心言不能叙畧此具谢仰乞垂察
　　寄赵秦二相【戊午】
  </div>
  <div class="pagination">
   <a href="斐然集_page19.html">
    上一页
   </a>
   <span>
    ...
   </span>
   <a href="斐然集_page15.html">
    15
   </a>
   <a href="斐然集_page16.html">
    16
   </a>
   <a href="斐然集_page17.html">
    17
   </a>
   <a href="斐然集_page18.html">
    18
   </a>
   <a href="斐然集_page19.html">
    19
   </a>
   <span class="current-page">
    20
   </span>
   <a href="斐然集_page21.html">
    21
   </a>
   <a href="斐然集_page22.html">
    22
   </a>
   <a href="斐然集_page23.html">
    23
   </a>
   <a href="斐然集_page24.html">
    24
   </a>
   <a href="斐然集_page25.html">
    25
   </a>
   <span>
    ...
   </span>
   <a href="斐然集_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
