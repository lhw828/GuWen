<!DOCTYPE html>
<html>
<head>
    <meta charset="UTF-8">
    <title>西山文集 - 第 19 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西山文集 - 第 19 页/共 41 页</h1>
    <div class="content">







　　敬思斋记
　　予友曹晋伯取曲礼首章之义命其斋曰敬思而属予为记予惟此章之约不过数言而修身治国之事略备其与大学中庸盖异篇而同指也今吾晋伯能掇其大要书而揭之以当槃盂之铭非有志于学畴克尔然敬一也而贯乎动静故有思不思之异焉七情未发天理浑然此心之存惟有持养当是时也无所事乎思情之既发淑慝以分几防弗察毫末千里当是时也始不容不思矣无思所以立本有思所以致用动静相须其功一也然圣贤所严尤在于静深居燕处怠肆易萌操存之功莫此为要曰毋不敬者兼动静而言也曰俨若思则专以静言矣方静之时何思何虑而曰若思何也犹鉴之明虽未炤物能炤之理无时不存心之虚灵洞逹内外思虑未作其理具全正襟肃容俨焉弗动而神明昭彻若有思然以身体之意象自见彼防庄氏之说则曰形可使如槁木心可使如死灰夫吾之不思所以为有思之地而彼之不思则欲委其心于无用焉异端误人毎每如此使心而无用则参赞化育贯通神明何所本之弥纶万化利泽千祀何所发之故曰寂然不动感而遂通天下之故论至圣人然后亡晋伯其尚实体于兹动静循环无往非敬则其有思者寂之感其无思者感之寂涵养功深久将自熟空言亡补其尚戒之
　　浦城县防壁记
　　浦城主簿防由中兴至今无壁记长乐陈公来廼记之夫簿卑职也自汉人以枳棘喻谓非鸾凤所宜栖则其轻也久矣陈君以文鸣天子学擢太常第由吏部选居是官宜若不屑为而君孶孶所职弗少懈埀代矣且朝夕自立若始至然夫官无崇卑顾所以居之者何如耳茍得人焉虽斗食吏犹能尽其职即非其人虽山岳之任亦轻姑即吾邑观之自宋兴以来仕于斯者不知其几而寥寥数百祀惟古灵陈公之名独传是亦一主簿耳或曰公去而通显故传是不然夫公之登谏垣侍讲席争新法荐正人宏论峻节固表表一世然邑之民弗知也所知者主簿时事尔使公去是弗大显其名亦传故可传在人不在官若职今陈君书此石也将使后之人指石而议曰孰清如氷孰洿如泥孰伟然特立孰汩焉突梯【楚辞突梯脂韦】是不可畏矣乎是何不谨其所以传者乎君名逢寅字某其居与古灵同氏又同盖企前修而愿学者也记之所书起建炎迄寳庆凡三十四人云
　　昌黎濓溪二先生祠记
　　天地能自立乎曰防圣贤则天地之经不正乌乎立生民能自安乎曰防圣贤则生民之极不建乌乎安天之生圣贤也其意固有在也若为老氏之学者曰天有柱地有维若皆依形而立者吁天地果以形而立其不以形而壊乎夫人性之有五常人道之有五品此即所以天之柱地之维而有生之类所恃以为安者也一柱倾则垫一维弛则堕若昔圣贤所谓更相扶植而不敢后者以是焉尔尧舜至于周公扶植之功见于事孔子至于孟子扶植之功见于言言之与事若或不同然春秋成而乱贼之祸熄杨墨距而禽兽之道消其有功于天地生民则一而已矣乌乎此圣贤之统纪所以不可不续与自孟子没而圣学失传汉儒若董仲舒氏扬雄氏皆尝以道自鸣而性命之源则有所未究然赖其言而世之学者犹知尊道谊尚名教天理民彞未尽泯絶则亦不可谓非其力也乡使申苏庄墨之徒独行乎中国其不胥为夷者几希故尝谓尧舜周孔之开皇极创造勋也汉世诸儒则区区持守而已自汉至唐而有韩子自唐至本朝而有周子其斯道之中兴乎盖昔者圣人言道必及器言器必及道尽性至命而非虚也洒扫应对而非末也自清净寂防之教行乃始以日用为粃糠天伦为疣赘韩子忧之于是原道诸篇相继而作其语道徳也必本于仁义而其分不离父子君臣之间其法不过礼乐刑政之际饮食裘葛即正理所存斗斛权衡亦至教所寓道之大用粲然复明者韩子之功也自汤诰论降诗人赋物则人知性之出于天而未知其为善也继善成性见于系易性无不善述于七篇人知性之善而未知所以善也周子因羣圣之已言而推其所未言者于图发无极二五之妙于书阐诚源诚立之指昔也太极自为太极今知吾身有太极矣昔也乾元自为乾元今知吾身即乾元矣有一性则有五常有五常则有百善循源而流不假人力道之全体焕然益明者周子之功也二子之学虽所造不同而其扶持天常植立人极要皆有功于百世者绍定元年长乐朱侯令袁之万载谓昌黎公在唐实自潮移守袁而濓溪先生亦尝摄县之泸溪镇遗风余韵在人未泯廼即学宫讲堂之东为堂三楹绘其象以祠书来曰愿有识某惟韩子之于是邦虽善政良法有以及人而世之相去盖已甚逺若周子则暂涖焉治教所施有不得而闻者然则侯之祠之也果何为耶意者天经地义之所存一或失政则民有不得其生者二子之道施之是邦者有限而播之天下者无穷此其祠之之指也学于斯者盍味其言而思其人屹乎若泰山北斗之瞻粹乎若光风霁月之挹知道之大用常流行乎天下而其全体具于吾心则知所以用力之地矣盖韩子言其用而体未尝不存周子言其体而用亦不外是也察体用之一源合知行于一致学者其思所以用其力哉若夫惟笔舌谈说是工而亡反躬践履之实甚者以惑世贾利焉是则二君子之罪人也有志之士其尚戒诸侯名起章字章之予之畏友云
　　矩堂记
　　予友祝君士表取大学絜矩之义名其堂而属予以记予不佞然用力于此则有年矣始吾恶于已者之不忠也故其立朝寜以尽言获辠而不敢不以父事吾君恶长人者之不仁也故其居官寜以捄菑获谤而不敢不以子视吾民尝以掾属事台府矣其情不吾察吾患焉故为长吏必思所以通其下之情尝以监司临所部矣其令不吾行吾病焉故虽为一道帅而于使者之命未尝忽私居而挠公府吾尝不平之故于其所寓不敢以毫髪干焉大家而朘细民吾尝弗直之故于乡党隣里虽无以厚之而亦不敢伤之也凡若是者盖廪廪焉犹惧其弗蔇今君乃能揭于其居而铭之以自警乡之儒先长者又为旉析其义至矣尽矣而尚奚予言之求虽然斯道之难也久矣昔者子贡问一言可以终身行之者夫子告之曰其恕乎已所不欲勿施于人他日又问我不欲人之加诸我吾亦欲无加诸人则告之曰非尔所及也夫以己度人而不敢施之以所恶此恕之事而仁之方所谓絜矩者也物我并观造化同量公平周溥出于自然是则仁者之事不待絜而无不矩矣此浅深髙下之分非独以励子贡而已仲弓之贤亚于顔子至其问仁必以是语之自非圣人未有不由恕而至仁者故孟子亦曰强恕而行求仁莫近焉恕必以强言盖明用力之难学者当以强矫自励云尔夫恕之所以难者何也道心惟防物欲易锢私见一立人已异观天理之公于是遏絶而不行矣有志于仁者当知穹壤之间与吾并生莫非同体体同则性同性同则情同公其心平其施有均齐而毋偏吝有方正而毋颇邪帅是以往将亡一物不获者此所谓絜矩之道也然大道既言絜矩而继以义利者岂异指哉利则惟已是营义则与人同利世之君子平居论说孰不以平物我公好恶为当然而私意横生莫能自克者以利焉尔利也者其本心之螟蟊正涂之榛莽欤大学丁寜于絶简孟子貇激于首章圣贤深切为人未有先乎此者然则士之求仁当自絜矩始而推其端又自明义利之分始吾子以为如何祝君曰然请以是为记
　　径山三塔记
　　佛行禅师主径山之六年道法兴行缁素归仰百尔废坠莫不具修乃立丛塔三以为蜕于此者归藏之所有自众而出者曰浮屠氏以人世为泡幻以死生为梦觉以躯殻为罣碍委而去之不趐敝屣岂其死也乃顾已腐之骸冀窀穸之奉邪师曰不然吾之法翳蓬以居今崇大宫宇矣持鉢以食今坐飨珍芳矣凡若是者皆与昔异独死而葬葬而塔其可已乎然死生亡穷冈陇有限多为之塔久将无地以容观今之葬者人人异穴彼世间法不得不然吾之为法本出世间况形由感生体非实有权形虽谢真体不迁方其示寂秉畀炎火视此妄躯一如无物何为瘗藏乃欲自异我今为此决破籓篱生同一堂殁共一塔不分彼我无有差殊此广大心乃佛知见于时大众闻师此言莫不忻喜师又言曰我佛之教慈悯为宗故常以救苦以利人非欲役民以自奉也晋魏而降惟佛是崇世人钦依犹水之壑睛脑可捐亦莫之惜况金钱寳货乎以故居处膳羞至于薶葬日趋于靡昧者或矜吾教之盛具眼观之适为佛法之衰何者未胜则本防养隆则道薄为吾徒者可不惧邪必也体佛之心行佛之行勇猛精进知慧光明则生而宫居死而塔葬庻乎其无愧若夫三业弗除万行俱冺非直生民之蠧实吾佛之罪人也众闻斯言且喜且惧乃属宗上人谒予请记予不得辞师名妙崧浦城人歴主净慈灵隐诸山又主双径道价为当世第一
　　定轩记
　　震泽扬公以定名轩而诒书于某曰盍为之记予谓定一也而有儒者之定有老氏浮屠氏之定未知公之志果奚所属也自儒者言之则大学自定而静静而安安而虑虑而得其寂然不动者正所以为感通之体也自二氏言之则其所谓泰定所谓禅定者兀然枯槁而已尔漠然清虚而已尔人之一心与造化侔大者以其往来阖辟之不穷动静出入之俱妙也今以兀然漠然者为定则是无用之体不感之寂也其可乎公以敏逹果锐之材而为明天子所任属盖尝屏上游防天堑开大幙府制置长淮今又以法从近臣而总六师之赋其志存乎立功其谊专乎报主固非栖心无用者比也则其所属必儒者而非二氏奚疑虽然定之难能也久矣自穷居独善之士捐百事息万虑以求之有终其身而弗获者况于履功名之涂践富贵之境凡为吾耳目之螣心志之蜮者坌至错立于前菀枯荣丑可喜可骇者日百千变其亟疾若破山之霆其震荡若发屋之风其乱反覆又若一叶之艇而舞翻空之涛甚矣哉定之难能也若是者其患焉在曰心无主而已矣窃尝闻之敬则心有主而物聴命不敬则物为主而我从之古之君子对妻子犹君师之临处幽室甚十目之睹所以养吾心而为万物之主也心有定主然后有定见有定见然后有定立酬酢万变无不可者是则儒者之定而公之所志也夫理有定而事无方随事以应之使各适其可即所谓定也若乃处义未精而猥曰吾守之不可易是直私意之锢尔乌足语定乎哉故主敬穷理交相为用东鲁西洛之正传有不可诬者公之大父紫防公受学于伊川之门人为先朝名侍从公之所学自其家世且方婴繁剧而不乱遭变故而不慑其于定之一言用力深矣顾予何足以发公之志姑诵所闻以复命云
　　全行可度牒田记
　　予里人全何孙字行可少放浪不自羁束俄悔且悼谓老氏之学可全生而引年于是摆弃尘累受道家法为黄冠师以仙游有林岭之胜丹台剑池之故迹遂籍焉而时往来于天庆道院举先畴之入悉归诸二宫从祖西岳公曰汝之背嚣哗而乡虚寂美矣然田者汝受之先人而共其祀者也今若是得无使汝祖考为若敖氏鬼乎行可曰不然何孙此举所以深为祖考地也观今之人积金钱恐不多占田宅恐不广皆曰吾将世其蒸尝使万世子孙毋变也然一传焉而弗失者寡矣再传三传焉而弗失则又寡矣其来也尘积其去也川溃若是者何邪子孙不能皆贤而盈虚相代者天之道也今吾悉归之二宫二宫常存则吾之田亦存吾之田存则吾先人之祀亦与之俱存其为虑顾不逺邪西岳弗能止遂以谂于有司明年行可迁去西岳属予为之记予谓天下之可恃者理而不可豫期者事行可讥世人嗣守之不能长亦焉知常住之必可常也哉虽然行可不娶无子则其为此固有所不得已也惟主是宫者受其托而毋负其约飨其利而毋爽于谊于不可常之中期于可常岂非行可之志哉故书以授知观事张日隆周道珍俾刻之田之入二宫者各有籍岁修其先之祀凡十六余则以助其徒之求为道士者焉主其约者从祖某今以训武郎主管华州西岳庙云
　　福建招捕使陈公生祠记
　　绍定三年某月诏以南劒太守陈公韡兼福建招捕使先是盗起汀之潭飞磜童牛之触乳狗之搏尺棰可驯也有司始而玩中而畏玩则养之以滋大畏则媚之以求安奸人黠子见可侮而动于是环地数百里莫非盗矣汀之诸县最先破未几蔓延于邵而浸淫于劒既防将乐窥延平甚急公时执防卧三山自中外荐绅以及布韦士相与族谈者必曰非陈公不能办此贼上从民望起公为镡川守时逺近汹骇公不忍以家事辞星言就道始至疲兵不满三百府藏赤立亡余徒以至公大义感激人心而羸者张懦者奋从贼者亦幡然効顺甫浃辰间精采立变盗相顾不敢窥上知公之可倚也遂颛付使事居数月又命提防本道刑岳公案防乞师于朝及是来者日众而淮西将王侯祖忠以三千五百人至侯沈勇有谋所将士皆一当百公明方略信知赏旌票锐警惰媮号令赫然戎行禀畏乃亲提师以出布置有方指纵适宜兵威所加如斸枯由是三郡悉平上嘉公之功命进秩三等论譔右文殿镇建安领使如故延平之士若民聚而谋曰公之功徳被于七闽而吾州最其先者也更生之恩其可弭忘乃卜郡城之东龙津驿故地为生祠以奉公像取唐狄梁公故事名其堂曰爱仰为剑人之爱公如魏人之爱狄公也又取鲜于谏议故事名其阁曰福星谓公之福劒人如鲜于之福青社也公闻之蹙然曰予奉天子命使殄冦而靖民廪廪焉惧亡以塞责何功之敢云矧诸使者兆其谋而僚佐效其策淮西侯资其兵而诸将奋其勇予何功之有哉郡人闻公言乃绘提举常平史公弥忠之像于堂之左淮西制置使曾公式中之像于堂之右而通守黄君桴赵君以夫侑焉绘王侯之像于中堂扁其额曰壮烈而诸将侑焉转运副使陈公汶不幸卒官则筑室别祠以昭羣贤协济之美成公谦退不自居之志四年某月某日安奉礼成乡贡进士范荀龙等诒书属记本末某尝考论古今人物非诚与才合不能任天下之大事非人与天合则不能成天下之大功公清明英特得之于天自少慨然以圯下隆中事业自许侍亲海陵年仅三十已能出竒决策揃东淮十万之冦是其材素有过人者及乡部云扰公移孝而忠为时一出慨慷激烈言发俱涕誓以一身赎数十万生灵之命其诚与才合如此宜其能当大事也先儒有言天于世变之将作必豫出其人以拟之盗发于闽而公生于闽是天实属公以弭其变也而公之精忠烱然上贯皦日是天心属公公心契天天人之相合又如此宜其能成大功也呜呼是岂偶然者邪今郡国虎争中原幅裂内绥外御之事方厪宵旰忧天之属公意盖有在而公于任重致逺之学方日楙不已焉维今之功特其发轫云尔某既不获辞劒人之请姑叙其大略使着于石上后虖此者又将秉笔以俟
　　毅堂记
　　果山游侯景仁名堂曰毅而属予记之始予于侯闻其徳性之美问学之力心诚乡之而欲记其未能也既又闻其立朝之盛节劲挺贯金石皦厉逾氷霜则竦然曰是真有志于且毅矣可无记乎维人之生具天地之性而为天地之心仁如尧舜皆可能也道如周孔皆可至也顾安有限量哉自其执徳之不则志小而弗至于大曰吾非乌获不能以举百钧也用心之不刚则力近而弗力于逺曰吾非騄骥不可以致千里也噫之人也不几于自弃乎是故圣门之学必以毅为主顔子在陋巷退然一臞生尔其问仁也得克已复礼之传闻视聴言动之目则奋然请事而弗辞仰钻瞻忽未领其要虽既竭吾才曽不少懈其立心之大进道之勇为何如耶继顔者曾若出一揆故其言曰士不可以不毅其见诸力行则躬三省于前不茍怠也悟一贯于后不茍止也以能问于不能以多问于寡有若无实若虚虽曰属其友实以之自任也托六尺之孤寄百里之命临大节而不可夺虽泛语君子实以之自许也迨夫手足既啓之余知战兢之可免矣一闻隅坐执烛者之言即不安于大夫之箦必欲得正而后已在人有一毫可取之善虽童子不敢忽也在巳有一毫未至于圣人虽埀没弗肯已也吁此其所以能任重而致逺欤此其所以独传洙泗之道欤后之记礼者袭其辞而异其指曰仁之为器重其为道逺举者莫能胜也行者莫能致也呜呼为仁由己欲之斯至未见用力有不足者以此质彼殆非夫子之言乎士之为士茍能深味顔曾气象以广大强果自期毋安于小成毋画于中道俛焉孳孳弗毙弗止则重可胜也逺可至也景仁之于斯道益信乎其有志矣虽然为山戒一篑之亏九十居百里之半景仁其尚敬之而尚楙之笃信践行必期底于顔曾之域则吾将举手而贺曰圣门有人天下有人
　　共极堂记
　　粤山之居故无堂岁单阏始作堂南乡又对为小堂命之曰共极焉夜气澄彻干文烂然缅瞻辰极若在咫尺则整襟肃容而再拜曰此吾先圣所谓居其所而众星拱之者也按天官书中宫天极星其一明者太乙常居三公侍旁藩臣环翊璇玑玉衡髙揭衡峙文昌泰阶森布辉映其垣为紫防其象为枢纽在人则广朝路寝造命出政之廷万邦之所内面而观仰也苍龙主东赤鸟司南于莵神俨列西北其舍二十有八其度三百六十有五在人则九畿五服庻邦庻尹之位上之所赖以榦方而作屏也昊穹无言示人以象在上者欲其宅心正徳秉纲执要以为四方之极在下者欲其叶恭和并志壹虑以同尊乎五位之极昔之君子廸简在庭则惟主阙是裨受任于外则惟王室是卫出入不同同此心也不幸退而闲处则虽白驹空谷而毋金玉其音考槃在陆而永矢弗告斯谊也惟邹孟氏知之故迟迟于出昼屈大夫知之故离骚之作一篇三致意焉用舍不同同此心也仆虽甚愚其敢忘诸嗟夫在天之极隔层霄在我之极炳焉方寸端其在我即所以对乎在天故无愧吾心斯无愧吾君无愧吾君斯无愧上帝然则共极之义岂外求哉继自今惟朝夕钦钦犹师保是临志于斯堂庸以自箴
　　上饶县善济桥记
　　昔者生民之病涉也圣人忧之取象于涣以济不通于是舟楫之利兴而桥则未闻也迨周人造舟为梁厥制畧具又其后也有徒杠以通徒行有舆梁以便车载而桥之制备矣其始本于天地之自然而成于圣人之心思其终则济天下而利万世考诸春秋外传与孟子之书盖以是为先王之政而非民之事也呜呼王政之弗行也久矣溱渭济人虽未及于政然与民同患之意犹切切然非若后世官与民为二凡有司之所当任者悉使吾民自为之也民于斯时以其仰事俯育之余又代任有司之责可谓难矣幸而贤有力者出于其间以众人之所共任者任诸已虽其事有异于古而其义实可称于今此予之所喜闻者也距信城二里许有溪焉其源发于闽建旧为浮梁以渡遇春夏间甚雨淫潦防絶舻解对岸千里招招舟子覆溺相寻里人叶君泽目击斯害毅然以为已忧廼相形势庀工徒叠文石以砋之架巨木以梁之经始于嘉定辛巳至寳庆丁亥告成凡为屋五十有四楹枕溪百余丈靡金钱几十万缗旁为僧庐以职守视割田立墅以备缮修县大夫陶侯木浓墨大书扁以美济美其利之博也呜呼世习媮薄夫人以浚利自营豪宗右族巧渔横猎其不为州里大螙者鲜矣况能心于济物乎以济物为心者鲜况能发其家之积以去州里之所甚病者乎叶君此役其可谓贤也已昔阳虎谓为富不仁为仁不富盖仁之与富不相为谋有富者之力而无仁者之心不暇以济物有仁者之心而无富者之力不能以济物叶氏之在上饶未得以甚富称惟其笃于好仁故能尽力以既厥事其不尤贤矣乎天之于人无私覆也顾独有富与贫之异者财出于天而寓于人犹吏受藏于官司其出纳非能专而有之锢而守之也心仁而施公其受任也必久享报也必丰否则获戻于天转而他属亦犹吏之私其藏而废僇随之也故万金之家有一再传而流为饿者其不以是欤推君用心其泽可及百世故予喜为之书君字润卿终将仕郎子孙多且贤其兴殆未艾云
　　溪山伟观记
　　延平据山为州军事判官防处其山之半后枕崇阜前挹大溪溪之南九峯森罗雄峙天表聴事之西故有小亭对溪山最佳处予之为判官也因而葺焉时方习词学科规进取退自幙府輙兀坐亭中繙阅古今书口不辍吟笔不停缀间一举首则澄光秀气歕入几席令人肺肝醒然去之垂三十年囬忆旧游未尝不炯焉心目间也比岁杨君修来为此官扁其亭曰宏博旧观陈君传祖继至顾眡西偏老屋十数楹岌岌将压独旧观稍加葺余皆撤而新之为堂曰见山楼其上曰溪山伟观楼之前为台即旧观之北为轩轩有小池剖竹引泉淙潺可爱则以聴雨名之又为亭曰仰髙环其四旁植梅与桂间以修竹循坡登山结茅古樟之下于是镡川胜槩尽在目中矣然君为此未几则从元戎以出汛扫汀樵之遗孽及改镇富沙君又从焉其居于是财数月尔而发挥山川之胜如恐不及盖贤者之心于事之当为亟起而图之不必为巳凡皆若是也柳子尝言气烦则虑乱视壅则志滞君子必有游息之物髙明之具使清寜平夷然后理逹而事成世以为名言以予观之讵止是哉天壤之间横陈错布莫非至理虽体道者不待窥牖而粲焉毕覩然自学者言之则见山而悟静夀观水而知有本风雨霜露接乎吾前而天道至教亦昭昭焉可识也盖尝升髙而寓目焉仰太虚之无尽俯长川之不息则吾之徳业非日新不可以言盛非富有不足以言大非干干终日不能与道为一其登览也所以为进修之地岂独涤烦防壅而已邪若予之区区于科目则既陋矣陈君廼存其旧而表章之可无愧乎故尝谓天下有甚宏且博者而非是之谓也予老矣久有子云之悔方痛自澡磨以庻几万一而君于斯道尤所谓有志焉者安得相从伟观之上笑谈竟日以想像春风沂水之乐乎是役也起绍定四年二月之庚申而成于四月之甲子君字清卿三山人以州从事兼招捕使司属官于幕画与为多云
　　乐安县治记
　　乐安之为县百四十有余年于今斯民防累圣涵濡之泽休养生息日庻以蕃为令者得与田野相安于无事绍定之三年不幸盗发邻壤燬雩都蹂宜黄乘间捣虚出吾不意于是信安张侯渭叟之为宰未阅月也报始闻侯命励射士纠民兵未集而冦大至吏与民四出以避其锋冦退侯自悼至官晚不得豫饬守备以全吾民则请于州丐罢去邑人闻之者皆曰吾邑之令贤令也其可舎诸则相与白州求侯还故官侯曰民不能舍吾吾亦不忍忘吾民也顾无屋以居奈何邑之士陈氏曰吾令贤者也令而还吾请任营建之责侯又曰有屋矣无财奈何曾氏曰吾令贤者也令而还吾请致饩粟之助郡太守黄公叹曰民之爱令一至此乎然非兵无以卫吾民则命简锐卒五百戍其境以壮境之形势侯乃还治其人遗民之脱于锋镝者亦扶老携防以归侯疚心拊摩若已瘝恫凡若干月里庐之残毁者浸复呻吟者息而县防事之堂若燕私之室亦相踵告成盖靡钱缗若干其凡出于某氏而众又恊助焉方侯之遇盗也县民有系于狱者盗问之民绐曰非令也侯遂免昔髙柴尝刖人既而以难出奔而其免已者即前之所刖也盖因辠用刑吾无心焉此髙柴之所以免而孔子之所以叹也张侯之释于难其亦若是乎至官寺之营建又一惟民是頼呜呼观乎此则知民之秉彞好是懿徳今未尝有异乎古也雨我公田遂及我私古未尝不可复于今也然则谓礼乐教化不足善其民者固谬而以弭笔之名丑江右之俗者又益谬也县治故有室名不欺侯复其旧扁日处于中思所以答其民之望而书来请识本末予谓侯之至官属尔民何以知其贤而免之又何以知其贤而经营其居若不及传曰防之显诚之不可揜如此夫侯天资懿实履践素笃故未施信而民信之今将有以答其民亦曰尽吾诚而已尔先儒有言无妄者诚而不欺其次也盖无妄天之道不欺者人之道悠久不息则人而天矣侯其免乎哉不欺于已斯不欺于民不忍欺其民民亦不忍欺其上矣此予之所望也若曰发擿以为明鸷击以为威而欲民之不我欺侯固弗忍为继侯者亦当知所择也陈氏名某以恩授某官曾氏名某以恩授某官侯今为奉议郎姓黄名炳今以提举常平兼知抚州
　　存斋记
　　墨庄叶清父以存名斋而属予发其义予谓存一也而易以性言曰成性存存是也孟子以心言曰操则存存其心是也二者同乎否乎曰性即理也而主是理者心也其心存则其理存易与孟子之言一而二二而一者也然易言存性者一而孟子于存心盖屡言之夫不以操舎存亡之机为甚可畏乎尧舜性之不待操而存者也然曰兢兢焉业业焉不敢少肆也汤武身之则不能无事乎操矣故曰以礼制心惧一念之非礼而不能存也曰无贰尔心惧一念之或贰而不能存也圣犹如此学者其可以自放乎敬者所以保吾之存中庸之戒不睹曲礼之俨若思所当深体也欲者所以害吾之存孟子之寡周子之无所当渐进也虽然有儒者之存有老氏之存儒者之存存吾之实理也而老氏之为说则曰绵绵若存用之不穷其末流又有所谓存想之法则皆以气为本而非主乎理矣清父顾兼取之予惧清父之贰而失其所存也夫学莫恶于多岐莫贵于主一清父其姑舍是而颛求于吾儒之学持守之坚涵养之熟未闻心存而气不与俱者也清父其思焉
　　东莱大愚二先生祠记
　　东莱吕成公淳熙中讲道婺之明招山其季大愚实从学者入则受业于长公退即少公而切磋焉四方之士頼以淑艾者甚众二先生殁又皆窀穸于此而故未有祠祠之自盱江处士呉定夫始绍定初予屏居粤山之麓定夫布衣芒屩惠然见临问其所从来曰吾东访漫塘刘聘君南过赵傁章泉上遂以见君也亟进与语命酒而觞之曰吾不饮为设羮胾曰吾不肉食累年矣眡其色一无所求独曰吾为二先生祠幸既就而无文以记君傥有意乎予曰嘻子不趋权门骛势途而歴游于寂寞之濵不媚示鬼不謟老佛而汲汲于二先生之祠何其好恶与俗异也且子亦知二先生所以当祠者乎成公所传中原之文献也其所阐绎河洛之防言也扶持絶学有千载之功教育英材有数世之泽及庆元初孽臣始窃大柄大愚以一太府丞抗防显斥其奸孤忠凛然之死不悔迨其晚年义精仁熟有成公之风焉二先生所立如此其祠之固宜然自定夫言之非有平生师友之恩又非居官任风教之责而贸衣营之若不可已者何耶吁此其谓无所为而为之者也无所为而为之者义也吾子以义请予敢不从居数年未及为而定夫卒垂絶犹语其子曰明招祠未记吾死不目祥老奉遗命以来为之蹙然曰此予之罪也乃次其本末而书之定夫名应贤不深于学而能知天下之正理饥寒穷厄弗自恤而以当世善士失职为已忧方别予时将北之渠阳省迁客未果而王去非守樵川豺虎满道无敢从行者定夫独负一布嚢与俱予尝评其人盖古所谓特立独行者近世巢无修之徒未足多也始定夫将立祠住山森公实左右之又序以赠其归味其词磊磊不凡岂昌黎所谓魁竒忠信没溺者邪故并着之
　　养正堂记
　　予友莆田王实之名其读书之堂曰养正朝夕处而思焉尝以语西山真某曰在易有之防以养正圣功也又曰頥贞吉养正则吉也天之予我者未尝不正而所以养之者则在乎人焉故合二卦之义当楹席之铭敢请一言以发其指予谓防之为义取物之穉而言泉之涓涓始出于山其流未达在人则善端之萌有动于中不可以不养也养之以正天理于是乎周流一有间之其不壅阏焉寡矣此学者作圣之功终身由之而不可斯须舎者若頥之为义在天地则养万物在圣人则养贤以及万民功用至愽大也而象独以言语饮食为言盖已得其养然后可推以及人未有不先成吾身而能达之天下者也白圭有诗南容复之金人有铭孔门识之可不谨乎三爵之过犹为非礼万钱之奉适以贾祸可不节乎曰谨曰节云者凡皆养之之事也即二卦而言则防之养也察乎防頥之养也先乎近始于学终于成徳则防者着矣修之身被之万物则近者逺矣虽然自内卦求之则一险一动者防頥之所以异也自外卦求之则皆止者防頥之所以同也夫泉之出不已而山之性自若雷之动有时而山之体弗摇善学者即斯而玩焉则知寂为感之本感为寂之用动静以时循环无间操存省察交致其功则体立用行两弗相悖川流厚化源源无穷矣抑实之之为人清明刚果盖不待习而能若疑乎静止之象尤当深玩而黙体也敬哉实之勉用其力视彼卦徳以进吾徳然后为有得于易
　　重建太守倪公祠记
　　呉兴倪公守泉余一年而去去而民祠之祠三十年而燬于火燬三年而民复祠之方其未复也有书而揭之者曰此故倪公祠也揭之谓何以愧夫为郡者与其为民者之不能复也泉之旧守得祠者众矣有岁久而废者有能今存焉者废者民不知其废幸而存者化为翁媪膜拜之室像设故在人不知其为谁盖感之者不以心报之者不以情虽祠犹未尝祠也而于其中有三人焉不求祠而民祠之曰忠惠蔡公忠文王公而公其继也万安东城芗火百世曾谓公祠而可废也然则公之得此于人何也曰心也心藏于中窈不可测而人之视之若辨白黒然夫圣贤之泽岂皆歴千古而不斩民之所以不能忘者以其心尔癸辛跖蹻之恶亦然赐之而恩赐竭则已暴之而怨暴止则衰惟是心为亡穷公之政留于泉者其迹有几而心之在人则愈久而常存故祠虽燬此不可燬为郡者不能复真有媿焉而某之愧为尤甚某之初守泉也公方燕处月河之上不能躬问以政而以书公睠焉还答以温陵赤子为寄而毋崇宴觞毋艳琛货民以安静俗以俭化则其教之之目也在郡三年虽防铢髪足纪而以公之心为心则凛不敢渝頼是得亡获辠于泉之父老公之赐我厚矣而其再至也视祠之废不能复过其地輙慼然汗出以惭顾郡方贫而人甚病土木之役不敢遽兴而士之知义者能劝民使为民之好义者能以役自任月再朏而工告成民之媿于是乎免而某之愧终不可涤矣绍定初郡修忠文祠某为之记谓因民之思王公而知其性之本善由今騐之信然夫祠之废若复何与民事始而蹙然已而忻然是忻与蹙何所徃来性也性之善故于为政之善者爱之若亲于其不善者疾之若讐此天理之公而非人情之私也然为政者亦岂乐夫人之疾已哉心不存而欲为主宫室之美妻妾之奉日憧憧乎其中陷溺焉而弗自知尔是祠之复将使人悚然自悟以失本心为耻其益顾岂少耶其成实六年十二月甲申劝民使为者郡学録黄龚为之者承节郎满开宗也
　　政和县修学记
　　绍定五年秋九月政和县修学成令括苍徐君来请识予按古教法起于家而成于乡所习不过闺门子弟之职用之则为公卿大夫之材是何也闾有塾族有师亡驰骛之累以贼其良心孝友以为行中和以为徳有践修之实以保其正性心存而性得故推其自成者皆足以成物后世乡里之学废士之干时蹈利者浮游四出而为战国之从衡章句文辞之学兴则又穿凿竒伪为汉之经生雕镂华靡为唐之进士昔以存心者今以荡心昔以养性者今以害性吁由后世之法而冀俗化成人材出不亦左乎故尝谓必放古之制自闾里皆置学使惟土之安而无慕乎外必损今之使相懋以徳而不相角以文庻乎成周之意可渐而复然岂有司所得为哉幸而有令之贤能崇其邑之学士之肄业者得无违亲去家而失其所以学之本盖在今世已有足书予于徐君之请所以屡歉也始县学地废久士无所于业君之至自门而殿堂而庑皆新之像设显严藻缋辉焕东西为斋四以处生徒中间阁一以藏奎画射有圃先贤有祠藏修息游无一或缺又有余力稽其粮储之入吏不得干没君于是信乎其可书矣虽然士之于学岂直处庠序为然哉鸡鸣夙兴向晦宴息皆学之时防而暗室屋漏显而乡党朝廷皆学之地动容周旋洒扫应对皆学之事知无时之非学则昼而有为夜而计过者其敢懈知无地之非学则警于防防惕于未形者其敢忽知无事之非学则矜细行勤小物者其敢或遗教虽非古而吾之存心养性以希圣贤者未尝不古也若夫足践黉舍之阈口吟课试之文而曰吾之学如是而止则非愚所敢知




　　西山文集巻二十五
　　钦定四库全书
　　西山文集巻二十六
　　宋　真徳秀　撰
　　记
　　建寜府重修学记
　　寳庆纪元之初年天官尚书叶公以显谟阁学士出牧建安清心劬躬以治以教期年民各遂于里顾瞻頖宫寔惟本原风化之地繇庆元后旷弗克修垂三十祀予奉天子命实来固将为国毓材以竢举选如寳璧玉如防椅桐惟厥攸居其可弗饬廼命属役于僚吏之能者而以郡愽士董之先葺大成殿次及十六斋又次及于三贤堂然后增辟小学起孟秋甲辰迄九月甲寅功用成于是府学正叶端甫等书来俾识厥事某于乡邦为后进谊不可以先长者请固辞而端甫等书再至谕勉逾力既弗获终辞则诵所闻以告曰诸君所为命仆者岂欲相与讲明为学之大指欤夫格物以致知昔者圣贤示人之正法也请以缮修之役明之今之学校非昔之学校乎昔之圮陋者今屹焉以完昔之闇郁者今焕焉以新非以修之之力故耶学者之于学亦若是而已矣盖受中以生万善咸备犹此宇之本闳且丽也私欲汩焉邪说滑焉犹其漂摇于风雨漫漶于垢氛而浸杇以也一日自克私胜而仁存一念知悔善章而咎泯又如圮陋者之可以复完闇郁者之可以复新也夫忠信笃敬学者立徳之基刚毅木讷学者任重之实而辞章华缛特藻饰之靡尔圣门教人具有本末故曰行有余力则以学文亦何异基址之固而后栋梁可施栋梁之安而后丹雘可设也盖缮修一役耳而为学之理具焉自是推之则凡天下之事事物物即器而道已存由粗而精可见知至之功不难进矣虽然学岂徒知而已盖学聚问辨而必以居行继之愽学审问而必以笃行终焉断断乎不易之序也易中庸之指不明学者始以口耳为学讲论践履析为二致至其甚也以利欲之心求理义之学以理义之说文利欲之私而去道愈邈矣然则致知力行交勉并进岂非学者用功之至要哉又岂非贤邦君所望于吾州之士者哉若夫赋役之凡调度之目在故府可覆此不书公名时字秀发括苍人三年春三月甲寅郡人真某记
　　龙山书院记
　　龙山书院者永丰黄君之所建也君自少以愽习修防为乡党所称名卿逹人争致以诲其子弟既连蹇场屋志弗克施则慨然曰吾幸有薄田畴与其私吾子孙曷若举而为义塾聚英材教育之以乐吾志于是诹地于团源获吉壤焉五山辐凑蜿蜒如龙溪横其前清澈可镜前望灵峯懐玉秀峙天表君曰是宜为学者藏修之地矣廼悉其力载经载营中为堂一旁列斋六起嘉定十四年六月粤十月告成君捐产之半以奉之禀给课试悉放州县法春秋校艺以礼屈邑佐或乡人之中第者司其衡尺日讲月肄则君自王之青衿来游莫不竞劝君思久其事也命族子从龙来谒予记予未果作又使其从子曰宏曰应豪者实来屡请而不厌予惟周官大司徒以乡三物教万民而六徳实居其首故为名其堂曰成徳而以徳之目名其斋且传以进修之义焉古昔圣人以君师为己任故其修道之教无一弗备先之以智者欲其讲学穷理以发良心之知也继之以仁者欲其笃志力行以充本心之徳也而又圣以极其成义以逹诸用立心以忠而制行以和道之全体具在是矣后世圣人阐教洙泗亦必以知及仁守为先与大司徒之法若合符节然孔门之训知仁而已周官又益以四者或详或畧岂无意耶盖多为之目所以使人各因其材而入独举其要又所以该众善之始终其义则一而已尔于后顔曾思舆更相授受其语成徳之方必曰愽文约礼也明善诚身也格物而诚其意也盖致知以为智力行以为仁千载源流同出一贯有志于学者其可不以圣贤为师哉始书院之兴从龙实董其役未几遂擢上第以去自是举于有司者前后相望人物彬彬方盛未艾非惟山川之灵于此振发其亦教育之验欤虽然君之所期于士者不止是也盖尝思之三代而上未有科目进取之涂士之自修果为何事天之命我万善具全一毫有亏是旷天职古之君子俛焉孳孳毙而后已者以是焉尔世逺教失士知荣身而不知修身知求利而不知求道良心蠧蚀皆原于此君之是举其将以人材世道为意乎要必有讲于此如曰辞艺而已尔科级而已尔郡县有学已弗趐足其尚以赘为哉吾知君之志非止于是也故为推本圣贤所以教者使与学者共讲焉若夫忠和之云则子程子尝举斯语笔之曰中和盖与礼乐防民之指胥叶然非愚所敢质也学者姑即尽已之义而求之则体立用行所谓大本达道者从可识矣然子程子之意亦所当知也故并志于末云君名惟直字徳申
　　建阳县学四君子祠记
　　寳庆三年知建阳县事莆田刘侯修晦庵祠以其髙弟勉斋黄公配食既又谓朱范二太史刘魏二聘君皆法当得祠遂命奉祠于学八月上丁工告备妥侑如礼则揖其学之士而语之曰诸君亦知予置祠之意乎古之君子称人之善必求其父兄师友厚之至也维我文公先生髙明光大之学得之于天然遡其渊源所自则吏部府君首以河洛绪论淑之于家庭比其长也出从诸儒先游则有若草堂刘公者实告之以圣贤讲学门戸虽其徳业之大成犹待后日而阖端正始之功有不可诬者至若秘阁范公则吏部之友而先生尝从之考疑质义焉艮斋魏公则又草堂之门人而先生之所友也今也新先生之祠而遂及于四君子是亦古人推本之义也虽然岂独是哉当绍兴间秦丞相始颛国实倡邪议屈君父而事仇讐朱范二公以史官连名入奏显斥其非至摈绌流落而弗悔刘公用从臣荐给札后省属桧方深讐正论亦浩然引疾以归艮斋起布衣遭明天子一见合指径官儒宫埀用矣顾拜防閤门亡虚日竟以是弗容于朝是四君子者其学同其道同其出处大致又同合而祠之使为士者有所观法岂不休哉继自今学于斯者茍能潜心文公诸书以致其濬源培本之功而又考于四君子之风流以警其媮作其懦则静而体动而用穷所养达所施具于此矣此余所以并祠之意也西山真某闻而叹曰伟哉刘侯之斯举乎方侯年盛志壮时天材逸发词笔凌厉盖自眡如李谪仙之流意其不屑州县间事也一旦为令防民隐重教道恳恳焉有两汉循吏风至其饬考亭祠表四君子尤世俗指目以为迂者吁使侯病迂之名而循世吏之所急则其俗之同者廼道之所弃也然则侯之于趋舍岂不甚明矣哉侯名克庄字潜夫世以正学传其家云
　　南雄州学四先生祠堂记
　　寳庆三年某月南雄州始立周子二程子朱子之祠于学教授三山陈应龙以书属建人真某为之记某曰四先生之道髙矣美矣抑某之愚未能闚其藩也将何词以记之虽然昔尝闻其畧矣道之大原出于天其用在天下其传在圣贤此子思子之中庸所以有性道教之别也盖性者智愚所同得道者今古之共由而明道阐教以觉斯人则非圣贤莫能与故自尧舜至于孔子率五百岁而圣人出孔子既没曾子子思与邹孟子复先后而推明之百有余岁之间一圣三贤更相授受然后尧舜禹汤文武周公之所以开天常立人纪者粲焉昭陈埀示罔极然则天之生圣贤也夫岂茍然哉不幸战国嬴秦以后学术泮散无所统盟虽以董相韩文公之贤相望于汉唐而于渊源之正体用之全犹有未究其极者故仅能着卫道之功于一时而无以任传道之责于万世天啓圣朝文治休洽于是天禧明道以来迄于中兴之世大儒继出以主张斯文为己任盖孔孟之道至周子而复明周子之道至二程子而益明二程之道至朱子而大明其视曾子子思邹孟氏之传若合符节岂人所能为也哉天也然四先生之学岂若世之立竒见尚新说求出乎前人所未及耶凡亦因乎天而已盖自荀杨氏以恶与混为性而不知天命之本然老庄氏以虚无为道而不知天理之至实佛氏以刬灭彞伦为教而不知天叙之不可易周子生乎絶学之后乃独深探本原阐发幽秘二程子见而知之朱子又闻而知之述作相承本末具备自是人知性不外乎仁义礼智而恶与混非性也道不离乎日用事物而虚无非道也教必本于君臣父子夫妇昆弟而刬防彛伦非教也阐圣学之戸庭袪世人之蒙瞆千载相传之正统其不在兹乎呜呼天之幸斯文也其亦至矣南雄为郡邈在峤南士习视中州号称近厚夫以近厚之资廸之以至正之学必将有俛焉自力者然陈君之所望于学者果焉属耶天之命我万善具全一毫有亏是旷天职昔之君子凛然渊氷没世弗懈者凡以全吾所受焉耳嗟后之世何其与古戾也利欲之风深入肺腑理义之习目为阔迂已之良贵弃置如弁髦而轩裳外物则决性命以求之弗舎也吁是可不谓之大惑乎志于道者其将奚所用力乎缅观徃昔百圣相传敬之一言实其心法盖天下之理惟中为至正惟诚为至极然敬所以中不敬则无中也敬而后能诚非敬则无以为诚也气之决骤轶于奔驷敬则其衔辔也情之横放甚于溃川敬则其隄防也故周子主静之言程子主一之训皆其为人最切者而子朱子又丁寜反覆之学者傥于是而知勉焉思虑未萌必戒必惧事物既接必恭必敬动静相因无少间断则天徳全而人欲冺大本之所以立逹道之所以行其不由此欤陈君幸以为然则愿以此刻于祠之壁为学者观省之助若夫诵其言而不反诸躬惟其名之趍而匪实之践是岂四先生立教之意哉又岂陈君所望于南邦之士者哉
　　杨文庄公书堂记
　　浦城梦笔山等觉院邑人礼部侍郎杨公澄为本县令日所建也侍郎之子文庄公少读书于此山既去以文学节义擅声中朝为荐绅标式后人即其处为书堂绘公父子祠之嘉定中郡守李公大异作五大字表其额按公名徽之字仲猷甫冠通羣经尤刻意于诗得骚人之趣时李氏王江表公耻官伪廷杖策走中原以显徳三年进士髙第入文馆升谏垣尝论太祖有人望不可典禁兵国初出司征于方城继为大兴峨眉二县令开寳中召还寖以登用太宗尤深器之青宫俶建命为首僚付以羽翼之寄世谓帝以能诗知公而不知公之受知圣明者不专在是也昔丁公二心于汉髙祖戮之姚思亷尽节于隋文皇宠以髙位前世大度之主率常以是观人况我太祖太宗之圣哉夫放麑小善尔推其仁犹可以拄国公之忠于所事如此以之事人何徃而非忠此二帝之所以知公而以遗后圣也然则公之事君固万世臣子之法而二帝之用人岂非万世帝王之法欤当公之去国也一迁而楚再徙而秦又再转而蜀山川益寥逺风物益凄凉昔之词人墨客悲伤顦顇若不可以生者也而公嘉阳诸咏皆翛然自得亡秋毫陨获意胷中所存其亦逺矣入侍禁中新承圣至摘其诗隽语笔之御屏中词章翰墨同时岂乏其人而公独得此者非重其诗重其节也晚事定陵尤被宠渥初置翰林讲读学士公与邢昺首与其选虽未及大用以终而平生所立凛凛玉雪亡一节可疵从孙文公亿少依公以学既皆以文章名天下而清风雅操奕奕相望浦城人物之盛自二公始绍定改元七世孙震荣将新其书堂之旧族之显人淮东制置使绍云朝议大夫圭皆捐赀相之震荣谓某盍为之记藐是晚出匪工于辞独念前辈风流相去日逺后生小子鲜或闻知故为推迹本末刻之堂中使吾党之士闻而慕之平居讲学以淬磨志行自期有位于时以扶植世道自许则公之遗风庻几复见而吾邦之人物其亦有兴乎若夫卑陬淟涊志于荣宠利事温饱而已岂惟重桑梓之羞过公之堂当必有泚其颡者矣呜呼死者可作防公吾谁与归
　　居思堂记
　　寳庆三年莆阳叶侯日新剖吉阳之符既驱南迈矣涂未半三径之思有动于中喟然曰吾与其縻于印韨而胶胶焉营营焉于是非得防之境也曷若返吾初服与耘夫荛叟相从于陇亩之上磵谷之中以全吾志之为乐哉且吾先世以来策勲文章之箓伯父正简公以忠直相阜陵号称名辅弼今予不幸堕身右列然少好学虽老而未衰吾家有居思堂水心叶公诗之复斋陈公又书其扁吾将日处于斯以读吾书教吾子续吾先世之绪业不亦可乎于是拜疏于朝匄祠官之秩以归且诒书建安真某曰吾之志如是子其为我述之予谓侯之名堂善矣然思之名一而义有二焉盖洪范之曰睿中庸之弗措诚其思也易之憧憧往来邪其思也诚其思者壹于道者也邪其思者汩于欲者也故圣人于咸之九四深致其戒者非恶夫思也恶夫思之不以正也若夫天地之纯全圣贤之蕴奥非竭吾心思其庸有得乎故学必原于思而思必本于诚此理之不可易者也然则思诚之学果何所自入耶盖尝闻之诚即天也敬者人之所以天也学而求至于诚其必由敬乎昔之君子对妻子如君师之临处幽室如十目之视凡以立吾敬也敬立而诚存矣然予于此亦习闻而未烛者也必将深研其义以啓侯之未悟则复斋其人绍定元年六月壬子真某记
　　建阳县复赈粜仓记
　　环邑皆有社仓岁贷民为种食自朱文公始也独县无耕农不可贷故弗置仓旧仰籴常平常平法久壊吏徒持空钥相授岁五六月旧谷没新谷未升邑人妇子盻盻然无所于籴县大夫熟视亡策则旉配之令出焉吏舞智其间细民未遽饱而中家以上先病矣庆元二年诸侯用始置仓藏米几四千石市直翔则粜平则止民歌舞之诸侯既去十余年弊日甚闗侯稍修复之未几又大寳庆元年刘侯克庄实来覈旧藏不能五之一叹曰此文公之意诸侯之泽可使壊不修至是乎越明年政成惠浃岁以大穰则斥经费之余财凡三千余缗为籴本始诸侯之籴也先期予钱至秋获乃入侯曰此致弊之本也夫富民不愿请而愿请多贫民输不以时则有督索之烦召呼之扰甚者钱有出而米无偿夫焉得不速弊则为更故约以见缗贸见米若时俗所宜有未尽叶者亦变通之要以便民而止不茍异也按春秋庄公二十八年书大无麦禾臧孙辰告籴于齐传者曰一年不艾而百姓饥君子非之盖昔之为国者大抵父母其民故常先事豫图使虽水旱不得病吾赤子庄公在位久不储之素而籴于既饥固春秋之罪人矣后世为吏者益茍平居视民欢慼漠焉不以槩诸心至旱干水溢之弗时死者相枕藉则诿曰非吾责是又庄公之罪人也侯之尹是邑朝夕汲汲如防其私一物失理居为之弗寜一夫丽罚馈为之弗饱故昼而庭空夜而圄寂四境之内疾痛必察皆若亲临其家侯方以为未也窈然之虑且及于数世百年之外此其用心岂不甚仁矣哉夫今之县亦昔之县尔前乎为令者急民赋不肯失毫芒犹戚叹苦弗给侯书生无孔桒术鞭笞束不用独饬吾政聴民自乐输下贫戸挂逋籍者蠲弛动十计而公家未常以匮告余力犹能及是仓顾岂有他智巧哉夫不以利私其身故能以利公于人其本固有在也仓之栋楹阶序皆因诸侯之旧一新之起丁亥冬迄明年秋积米凡四千斛有竒侯惧来者莫之继也以书属予志其事予闻侯书其仓之两扉曰聊为吾民留饭盌岂无来者续心灯呜呼此父母之心仁人之言也予虽累千百语其能有加乎孟子曰恻隐之心人皆有之夫必秉彛尽亡然后是仓可废若犹未也后之君子必有以侯之心为心者以似以续虽至于无穷可也若夫施置纎悉则有两侯规约在此弗书
　　潭州重修大成殿记
　　资政殿学士清源曾公以廊庙之旧作牧于星沙厚重镇俗如岳之弗摇清明鉴物如湘之不波岁未期而百度修众志服环九郡五十城既帖帖无事则思所以驱其人于礼乐之域者顾瞻黉舎先贤先师之位在焉而庙殿规摹殆类浮屠氏公为蹙然弗寜廼属郡学职诒书于南宫舍人钟君震考辟雍制度为图以来命掾吏之才者眡其役撤去陪厦敞为新宫凡二十有六楹昔之闇郁倐焉亢爽于严奉祀事为宜又谓列防之门学扁揭焉亦眡礼弗恊则别为大门徙扁其上于是宫墙外内巍然焕然应图合法既又斥其嬴财甓旧路于学门之左复射圃于学门之南起寳庆三年冬某月讫明夏某月告成州学正廸功郎钟景仁等以书来谂曰自侯之涖吾土也尝一新其学矣而斯独未之及意者其有待乎今虽成于公固亦侯之志愿有以识之某惟畴昔之役盖尝自诡尽心矣而堂皇门闼之易见者皆莫之察而重以累公况于休戚情伪之窈防其不属耳目者何限然则前日之政所不获辠湘民也几希某于是窃有感焉而又以自媿也故不复辞而书其事然惟公之斯举也徒以儒者之宫而杂浮屠之制犹思所以正之况今之世华居而貊道儒名而墨习者滔滔皆是其可熟视而莫之捄乎推公之志使一日尽行其学于天下必将息邪距诐而杨墨贼仁义无君父之教不得骋也必将尊王黜伯而筦商申韩矜权智骛功利之说不得施也儒者之功必至于是而后有以为天常人纪之重非公其孰任之若夫学于斯学者亦曰审其所趋之涂谨其所择之术使粹然一出于正而已呜呼屏翳撤而虚明出岂独斯学为然哉人之一心广大如天地清明如日月者其本体也而或弗然者物有以障之也去其障则本者复矣夫问铸金得铸人扬雄氏所以为善啓发也因缮修之事而告之以修身之法非予所望于学者乎内外一源也精粗一致也善学者虚其心以体天下之物何往非吾进徳之地又岂独是乎哉诸君幸以为然则愿告于公而刻之公以庆元伦魁常陪辅先帝大政令名粹徳荐绅宗之其治潭之政多可书今皆不书独书所以幸乎潭之士者
　　勿斋记
　　江西方士杨休文谒予记所谓勿斋者予曰老子不云乎礼者忠信之薄而乱之首也吾子道乎老氏者也而以是名斋何居且孔氏患人之非礼而使勿之子之师恶人之为礼而欲絶之二氏之道其不同也尚矣而吾子彊欲同之可乎休文曰不然昔者吾师之学盖深于礼其曰忠信之薄而乱之首者其殆激于周之末造文防质伪防真思有以返之欤不然何孔子即之而问礼也夫礼本天秩而具于人心虽覆载之大不能舍是以立况囿乎两间而能出范围之外哉使为吾徒者无所事乎礼则凡曰宫曰观云者虽母为之主可也主焉而弗统乎属属焉而弗聴命于主亦可也冠裳巾屦褫弃而体居攫呶鬬夺恣睢而罔禁亦可也夫既不能外是以为安而曰吾将絶防乎礼其谁欺吾故曰吾师之说其殆有激云尔吾之少也尝学乎孔氏矣今虽寄迹于此吾之心不能以一日安也夫文畅浮屠师尔昌黎韩子犹以墨名儒行而乐告之况吾之于孔氏其所素学者乎是顾愿一言以记之也呜呼世教之衰自儒者鲜知谨乎礼今道家者流乃有志于斯夫如是焉得而弗记虽然勿之为义吾子亦当深味之乎夫视聴言貎思五者相因而不相离者也而孔氏之告顔渊廼独弗及乎思何哉盖视聴言动身之用也而主之者心也心有所主然后四者之发惟吾之为聴不然则耳目口体纷然用事其能合乎礼者几希然则勿云者正即心而言也心之官而物聴命则非礼弗得而干之斯其为求仁之枢要欤尝考鲁论之言浑融涵蓄独于胜私窒欲之际其辞严焉故曰己所不欲勿施于人曰过则勿惮改及是四言皆断以勿廪廪乎不可犯也盖去恶弗力则为善弗勇勿之一辞所以为鏖强敌之五兵破横流之巨檝也休文而诚有志于此其可不思所以实用其力哉其又可不勇于自抜也哉休文名至质今为阁皁讲师其文雅趣操有诸君子品题在绍定戊子十月甲子建安真某记
　　观莳园记
　　繇衡岳而南亘大江东西穹山崇巘靡迤相属而庐阜为之最泯江西来至大别与汉合洪涛掀天吞吐日月荡漾万里而宫亭扬澜左里为之最夫是二最者东南山川之巨丽也而南康曹公之别墅实当之中为所性堂次为岿然堂又为冲佑阁汇泽观八景亭凡三湖五岳之胜揽之几席间无留藏者公曰湖庄之观伟矣然吾先君崇本务实之意则不可忘也嗟惟先君奋迹农亩志在及人自其始仕也创小亭于居第之园命曰观莳焉以示不忘民事之囏盖将发其所蕴以泽斯世而连蹇弗耦志不获伸今吾幸得承绪业袭世科其始念不过服厪州县尽瘁为民以醻先志而已逢辰休嘉出藩入从防明天子垂精问学俾执经侍左右方将毣毣焉日効忠益而疾病夺之奉身来归得复与农圃为伍躬自课督萃众芳而列之梅先人所甚爱故园一种号千叶者廼其手植益求数百本藂而为小山防白芬馨若挹遗烈自余四时之花实有未备者搜求增益亡一阙焉乡也园圃之趣少而江湖之思多今其二者始畧相称然观游之乐具则本实之意衰吾惧吾子孙不复识先人之志也于是蓺麦与菽间以畦蔬仿旧规作小亭以临眡之而总名其园曰观莳夫天壤间一卉一木无非造化生生之妙而吾之寓目于此所以养吾胷中之仁使盎然常有生意非如小儿女翫华悦芳以荒嬉媮乐为事也若夫嘉谷良稷则民命所闗周公作七月召公赋公刘孟子陈农桑皆以是为王政之本学士大夫其可一日忘诸乎吾之揭是名也盖以不违先志又将使后之人不违吾志也未仕不以躬耕为耻既仕必啬民力必重民时谷禄受于已当思耘耔之勤劳政令加诸人毋忽田埜之利病幸而立于朝则以周召孟子之言廸其君夫如是则吾父母再世之心庻乎有弗坠不然名园别馆廼纵佚之区竒葩异植特奢靡之玩秪以为损而非以为益也既以诏子孙且诒书某俾为之记某曰公之志则美矣然闻公之得请也盖上重以事父烦耆艾曷尝少忘黄发之咨哉撷东篱之孤芳赋南畴之嘉穟虽有渊明之雅趣而恐不得以遂斯乐也顾其所以名园者有补世教故不辞而书之若乃湖庄旧观已见于西州刘公所志者此不复书
　　重建王忠文公祠堂记
　　忠文王公之守泉期年余四月尔泉人思之愈久而弗忘祠故在郡东郭某年太守某公修之某之为郡也亦稍修焉今太守建安游公某廼始撤而新之盖公之去郡六十年于兹矣或谓公何以得此于民哉某曰记礼者不云乎有斐君子终不可諠兮道盛徳至善民之不能忘也而本其所繇致者道学与自修而已尔古之君子讲学以明善修身以成徳非有愿乎其外也然由义之精而致用由已之正而及物其积之有源其推之有序故虽没世而人弗忘夫岂豫期至是哉憧憧往来者有心于感也使民驩虞者有意于恱也后世虽有循良之吏去而为人所思要非无心之感其视王民之皥皥有间矣若忠文公之于泉其庻几徳之盛善之至而民自不忘者乎盖公之学以诚身为主资本刚劲而能切劘涵漫以卒归之中和其出言有章其制行有法以之治家则慈顺雍睦之风形于州里以之立朝则蹇蹇谔谔言人之所难言至其治饶与防以及于泉又皆穆然如春风之解隂凌霈然如暑雨之苏枯渴人见其施之异也而不知其本之一也观公治泉之政非嘘濡姑息阉然自媚于民者也哀痌惨怛有父母之心戒令饬正有师长之教仁义之相须也刚柔之不偏用也未尝蕲民之思而民自不能不思者也自荀卿子性恶之说行为政者大抵刍狗其人而鬼魅其俗谓不可以理义化吁使民性而果恶也则凡暴君汚吏之所为亦将思之矣弗彼之思而此焉思有以知民性之至善而卿之言所谓贼其民者也然公所临凡四郡去辄见思而泉人思公特深岂非诗书文献之旧俗其知理者众尤易以诚感乎游公之新此祠也虽顺其民之欲然非心之同道之一其能及是耶观其志之所慕足以知其政之所法后之思游公者又当如今之思公也乌虖懿哉是役也董之者南安征官赵崇端盖生忠文之乡而学其学者也发其议者揭阳尉林彬彬泉之善信士也祠成游公大书而揭之宗正赵公某又书其堂之扁尊仁贤以树风教二公志也亦某之志也故乐为之书绍定二年九月辛未真某记
　　孝友堂记
　　绍定己丑眉丹棱程君叔运以对策擢甲科被命佐洋川幕府将西归迂途而过我焉居一日从容言曰掌之先以诗书为耘耔礼义为屋庐其家虽贫而其行甚富其身虽不偶而其心可燕于无穷初曾伯祖亡子以曾大父之子为之子是为先大父大父之事亲也□□如有畏廪廪若不及虽壮有室矣耘之杖且弗免焉拱揖而受不敢怨也所生母郭晚防明甚贫无兼侍大父日聚徒营龠合间则走数十里而省问焉躬致澣濯遗以甘防其父晚而举子大父惟所欲推逊不少校昆弟相与始卒无间言先君子克承先志其事吾大父也如大父之养其亲其事吾伯父又如大父之笃其爱也父没每祭必涕泣休澣扫墓上率徬徨弗能归伯父晚婴末疾家徒四壁立先君子举其所有以赡之女兄嫁而贫言之辄流涕曰少小共饥寒姊最怜我奈何弗之防岁时伏腊必致助焉吁此吾祖吾父之至行也掌不佞其曷敢有忘岁丁亥先庐以圮告因即旧址筑为一堂扁之曰孝友悦斋李公为书三大字以揭继自今仰瞻题榜惕然有动于中若慈训之在耳也子以好善闻当世敢蕲一言记之何如予为之叹曰书云惟孝友于兄弟盖言惟孝者必能友也天下万善同出一源爱敬之心随寓而见施之亲则曰孝施之昆弟则曰友其实非二道也曾子论事君不忠交友不信皆以为非孝盖孝者之心慈祥恻怛推之于君臣朋友无不尽者近而天伦之戚抑又可知世固有知厚其亲而此或昧焉者是特未诚于孝而已茍诚孝矣虽一髪肤之防且不敢忽况同气而生者乎父母之所爱爱之虽犬马犹然况亲之遗体乎此孝之所以必友也中庸之引诗云兄弟既翕和乐且耽子曰父母其顺矣乎世未有兄弟和洽而亲之心弗顺者亦未有兄弟乖刺而能顺其亲者此孝友之所以必相因也予观程氏祖考之所为其可谓兼尽乎此然非君之贤其孰能推明之以诏无穷乎虽然孝友之性得之于天有不待学而能致其所以为孝友者非学亦莫之识也姑举其概言之能养矣而敬为难不辱矣而尊亲为难从令者或防于不义能课者未必有谕道之功父母之蛊一也而所以干之者不同凯风小弁其处变均也而怨不怨有异养生送死无不尽矣茍未至于事亡如存犹为非孝也战兢临履终其身矣茍未至于得正而毙犹为非孝也不深于学者能之乎不知夷齐之仁则锥刀之必争何有于推逊不明伋夀之义则纎防利患之必计何况于死生又非深于学者不能也然则孝友者固立身之本而学也者又孝友之本欤圣贤之教智之崇必欲其效天义之精必欲其入神盖知有秋毫之隔则行有千里之谬学之所以不可已也以君之聪明超轶诚能于理义之大原圣贤之正法惟日孳孳弗极弗止则蕴之为道心发之为徳行将无往而非善此非先君子所期于后者乎若夫妻子具而孝衰于亲异姓之妇入门或能贼同气之爱此虽世俗浅事然其为将来之戒者亦不得而畧君之曾伯祖讳防字养正大父讳炎字徳和先君子讳士龙字天用其潜徳隐行见于鹤山所志者今不书绍定二年十月丙申建安真某记
　　建安县学田记
　　建安县故无学韩公元吉昉立庙以祀先圣王侯元应又立讲堂二斋学之制畧具矣而亡以廪士犹未始有学也寳庆丙戌秋清源留侯来谒欵于庙顾学虽颇具而未完则命撤其蔽垣其阙植以丛桂气象一新矣独廪给之费莫知所自出每春秋舍菜先期补弟子员赋以餐钱俾与厥事事已散去惕焉为弗寜下车余二年毕力经营得在官之田若干岁租仅百石悉举而归之学于是学之有田侯实始之书来谂予愿有志予为之叹曰道二仁与不仁而已矣仁者视物由己不仁者反是盖凡与吾并生天壤间者皆同类也于其同类之中有位以为之长饥焉而哺寒焉而衣夫孰非吾责况士者又同类之秀乎悯士之穷而无以养此即恻隐之心而仁之端也且公卿大夫者士之积耳养之以成其材励其节使善人众多而当世有所赖其仁不既大矣乎世之为吏者鲜克知之故常以学政为弗急虽养士之田素具或转而他用或漫不訾省聴其侵牟于吏而夺壤于豪民今建安有学无田议者初不以咎今留侯于此廼独惄焉由已隐忧朝思夕谋必如所志而后已推此念也其忍四境之内有一民弗获其养乎予故曰此恻隐之心而仁之端也虽然侯之于士厚矣士之所以自厚者当何如耶昔邹孟氏之门人有以不耕而食疑其为素餐者孟子曰君子之居是国也其君用之则安富尊荣子弟从之则孝悌忠信不素餐兮莫大于是今士之廪于官者优游自佚不几于无事而食欤吁养之厚所以责之深也夫用之则国安君荣虽既往者之任然培其可用之本独不在今乎本者何孝悌忠信是也盖四者人之所以为人而士之所以为士者也一或失是且有愧于人而况士哉故圣门之教曰行有余力则以学文操觚吮墨汲汲焉以徼利逹为事而本焉之莫知是则真素餐矣有志之士盖亦竦然自厉修之身以刑于家有位焉则推之以及于国使人知君亲臣子大义大殒而弗渝是则侯置田廪士本指侯名元圭字某实三朝贤相卫国忠宣公之孙云绍定二年十月壬寅浦城真某记
　　宜兴县先贤祠堂记
　　古者乡先生没而祭于社夫社者报本之事也乡先生何功而祭于此耶盖尝深思社之为羣祀首者以其产嘉谷育蒸民而乡先生之重于乡亦以其蹈道秉徳而牖民于善也育之以保正命牖之以全正性其功一尔然圣门所论必不得已寜去食以存信而君臣父子或失其正虽有粟不得而食焉教导开明之功若是其重此所以祭于社而亡惭欤后世先贤有祠亦古之遗意盖不独躬受教如师弟子然后可祠其人逺矣而言行风迹廪廪且存乡人子弟犹有所观法则虽歴千百祀不可忘也阳羡自晋以来世有显人若周孝侯迁善之勇死国之忠卓然有百代标表繇梁而唐文章事业亦或闻见可观迨至国朝则有若乐安蒋公者以儒术为时所宗虽王金陵犹推尊不敢后若古灵陈公则尝守郡而卒葬于此东坡苏公则买田筑室而终于此二公之学行节守要皆一世伟人茔域所藏寝庙所寄虽非其乡而谓之乡人可也若道乡邹公则归自岭南一寄宿于道流之舘尔而邑之人至今曰吾邹公也呜呼民之秉彛好是懿徳若是者非耶然自昔迄今维周侯实有庙飨余未闻尸而祝之者寳庆某年浚仪赵侯与悊来宰宜兴以扶教导人为首政居二年民用化服廼大辟祠室以尊先贤自周侯而下咸秩于位又惟内翰汪公兵部侍郎王公简惠文忠二周公亦近世鸿硕或窆或寓皆用故事以祀某月某日妥侑如礼侯于斯举其欲邦人士君子相与奋发为道徳之归乎瞻言数公同我桑梓有为若是今岂昔殊吝心茍亡何过弗可改壮志一立何事弗可成虽然是非必徒袭其迹也昔吾先圣之数自春秋贤大夫如史鱼之直子产之惠举以告羣弟子者非一至其亲切传授则曰仁而已茍仁矣天下万善莫不具于其中以之事君而直以之养民而惠何者非仁之功用耶学者审能服膺洙泗之训而以囘雍所从事者为指归则于前修之言行风迹虽不规规求合吾见其无不合也祠在县山川最胜处甫成而瑞木叶符异材奋兴此其兆矣侯于此邑多美政今皆不书独书所以幸乎宜兴之士者是年十月乙未建安真某记
　　碑
　　福州长乐县显应庙碑
　　福之南山转而东行二百里为义泉岭盖长乐福清之脊其中支益北萦纡盘礴凡三十里积水二十四陂至参溪其山为魁山其水为龙潭面山临流有庙焉即渊肃孚济广佑侯也潭之深不可测而穹山杰立于其上澄光秀气交相囘薄故其神聪明正直以功徳芘生人屡膺明天子丕显休命长乐庙祀凡百数命秩之崇惟侯为第一自唐开元以来焯着灵异闽中记长乐志具焉世传洪氏女浣纱于潭没不出其家愬于神不崇朝迅霆甚雨潭石破而蛟龙毙抵今余五百祀邑之官民以神为依敬之如父兄师长信之如衡石度量绍兴间海冦朱聪炽甚既迫境见神兵如云不敢前连岁旱滂复应祷部使者上其功诏赐庙额曰显应隆兴中封渊肃侯淳熈中加封孚济嘉定十七年又加封广佑邑人既皆悦甚于是具官陈某录其灵迹本末以告曰愿有述某按祭法有功于民若捍大患御大难则祀之若侯之有大造于兹土其得爵号实甚宜乃摭其事俾刻于丽牲之石且为歌道上帝之命与明天子之意冀胙邦人于亡穷其辞曰
　　魁山兮崇崇奫沦亡极兮鱼龙之宫皇皇后帝兮睠此南土俾神宅兹兮有众尔主嘘吸雨旸兮指嘑风雨荡涤乖沴兮攘除妖灾有蛟婪婪兮血人以自饱是震是悼兮奋厥天讨有凶额额兮犹蠭之羣恍瞻灵旗兮悸若兽犇民之恃神兮曰我父母神虽不言兮信若寒暑明明我后兮子视万方曰民尔恩兮我岂尔忘既贲之以鸿名兮又申之以显号中兴百年兮三焜煌其紫诰民事神兮何穷神报上兮焉从异材出兮栋王国氓安居兮稼滋植公衮兮王圭将便藩兮神之锡










　　西山文集巻二十六
　　钦定四库全书
　　西山文集巻二十七
　　宋　真徳秀　撰
　　序
</div>
    <div class="pagination">
<a href="西山文集_page18.html">上一页</a><span>...</span><a href="西山文集_page14.html">14</a><a href="西山文集_page15.html">15</a><a href="西山文集_page16.html">16</a><a href="西山文集_page17.html">17</a><a href="西山文集_page18.html">18</a><span class="current-page">19</span><a href="西山文集_page20.html">20</a><a href="西山文集_page21.html">21</a><a href="西山文集_page22.html">22</a><a href="西山文集_page23.html">23</a><a href="西山文集_page24.html">24</a><span>...</span><a href="西山文集_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
