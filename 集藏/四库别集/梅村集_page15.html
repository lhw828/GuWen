<!DOCTYPE html>
<html>
<head>
    <meta charset="UTF-8">
    <title>梅村集 - 第 15 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梅村集 - 第 15 页/共 33 页</h1>
    <div class="content">　　送无锡堵伊令之官厯城
　　揽辔朱轮起壮图遗民喜得管夷吾城荒户少三男子名重人看五大夫画就烟云连泰岱诗成书札满江湖茶经水传平生事第二泉如趵突无
　　元夕
　　诸王花萼奉宸游清路千门照夜骝长信玉杯簪戴胜昭阳银烛擘箜篌传柑曲里啼莺到爆竹光中战马收却忆征南人望月金闺灯火别离愁
　　读魏石生懐古诗
　　长安雪后客心孤画省论文折简呼家近丛台推意气山开全赵见平芜忧时危论书千巻怀古髙歌酒百壶自是汉廷眞谏议萧王陌上赋东都
　　送永城吴令之任
　　春风驿树早闻莺马过梁园候吏迎山县尹来三月雨人家兵后十年畊鸦啼粉堞河依岸草没旗亭路入城曾见官军收贼垒时清今已重儒生
　　送安庆朱司李之任
　　到官春水画桡轻天柱峰髙即郡城百里残半商贾十年同榜尽公卿鸡豚坞壁山中税鼓角帆樯江上兵乱后莫言无吏治此方朱邑最知名
　　送彦逺南还河渚
　　匹马春风返故林松杉书屋昼阴阴猿愁客倦晨投果鹤喜人归夜听琴我有田庐难共隐君今朋友独何心还家早便更名姓只恐青山尚未深
　　江上
　　铁马新林战鼔休十年军府笑谘谋但虞庄蹻争南郡不信孙恩到蔡州江过濡须谁筑垒潮通沪渎【在今上海】总安流芦花一夜西风起两防金焦万里愁
　　送顾蒨来典试东粤
　　客路梅花岭外飘江山才调属车招石成文字兵须定珠出风雷瘴自消使者干旌开五管诸生礼乐化三苖凭君寄语征南将谁勒炎天铜柱标
　　送李书云蔡阆培典试西川
　　栁陌征衫锦带钩
　　诏书西去马卿游栈萦秦岭千盘细水落巴江万里流兵火才人羁旅合山川竒字乱离搜莫愁沃野犹难问取得扬雄胜益州
　　送山东耿中丞青藜
　　三经持节领诸侯好畤家风指顾收岱顶磨崖看出日海边吹角对清秋幕中壮士争超距稷下髙贤共唱酬北道主人东郡守丹青剖策本营丘
　　送友人之淮安管饷
　　髙牙鼓角雁飞天估舶千帆落照悬使者自征沧海粟将军輙费水衡钱中原河患鱼龙窟江左官租稉稻年闻道故乡烽火急淮南几日下楼船
　　送陇右道吴赞皇之任
　　笳鼓千人度陇头使君斜控紫骅骝城髙赤坂鱼盐塞日落黄河鸟防秋移檄北庭收属国阅兵西海取封侯请倾百斛葡萄酒玉笛关山缓带游
　　防遇
　　圣节次安丘刘相国韵
　　兴庆楼前捧玉觞金张岐薛俨分行龙生大漠云方起河出昆仑日正长节过放灯开禁苑春将射栁幸平阳燕公上寿
　　天顔喜亲定甘泉赐宴章
　　朝日坛
　　晓日曈昽万象铺六龙衔烛下平芜石坛爟火燔牡露掌华浆饮渴乌不夜城传宣夜漏王宫朝奉竹宫符即今东汜西昆处尽入铜壶倒景殊
　　李退庵侍御奉使湖南从兵间探衡山洞壑诸胜归省还吴诗以送之
　　一官之楚复游燕归去还乗笠泽船戎马千山寻洞壑莺花三月羡神仙路穿江底闻鸡犬家在湖中接水天【侍御吾吴洞庭人】不似少陵长作客祝融峰下住年年
　　得蒲州道严方公信却寄
　　西风对酒梦魂劳闻道蒲津着锦袍山绕塞垣长坂峻河分天地断崖髙登楼楚客看云树隔岸秦人拜节旄回首旧游飞雁逺书来严助问枚臯
　　送赵友沂下第南归
　　秋风匹马试登临此日能无感慨心赵氏只应完白璧燕台今已重黄金乡关兵火伤王粲京国才名识杜钦最是淮南遇摇落相思千里暮云深
　　怀王奉常烟客
　　把君诗巻问南鸿憔悴看成六十翁老去只应添髩雪愁来那得愈头风田园芜没支笻懒书画萧条隐几空犹喜梅花开绕屋腊醅初熟草堂中
　　送友人从军闽中
　　客中书剑怆离羣贳酒新丰一送君絶峤烽烟看草檄髙斋风雨记论文中宵清角猿啼月百道飞泉马入云诏谕诸侯同伐越可知劳苦有终军
　　其二
　　平生不识李轻车被
　　诏挥鞭白鼻騧箫鼔济江催落木旌旗冲雪冷梅花胡床对客招虞寄羽扇麾军逐吕嘉自是风流新制府王孙何事苦思家
　　纪事
　　鄠杜山南起直庐从禽载笔有相如秋风讲武临熊馆乙夜横经胜石渠七萃车徒堪讨习百家图史可佃渔上林兽簿何曾问叩马无烦谏猎书
　　送汪均万南归
　　扁舟春草五湖寛归去酴醿架未残拨剌锦鳞初上筯团枝珠实已堆盘瘿瓢量水僧烧笋拳石分泥客买兰四月山塘风景好知君端不忆长安
　　寿座师李太虚先生
　　放怀天地总浮鸥客里风光烂熳收一斗浊醪还太白二分明月属扬州锦筝士女觞飞夜铁笛关山剑舞秋犹有壮心消未得欲从何处访丹丘
　　其二
　　好客从无二顷田胜游随地记平泉解衣白日消碁局岸帻青山入钓船故国风尘惊晩岁天涯歌舞惜流年箧中别有龙沙记不许傍人唤谪仙
　　其三
　　读易看山爱息机闭门芳草雁还飞江湖有梦争南幸沧海无家记北归烟水一竿思旧隐兵戈十口出重围杜陵岂少安危志老大飘零感布衣
　　其四
　　庐顶谈经破碧苔十年不到首重回风清钟鼓吴山出云黑帆樯楚雨来痛饮长江看自注异书絶壁访应开芒鞋归去身差徤白鹿诸生扫讲台
　　寄房师周芮公先生【并序】
　　伟业以庚午受知于晋江周芮公师进谒润州官舍维时上流无恙京口晏然吾师以陆生入雒之年弟子亦终军弃繻之岁南徐月夜北固江声挥麈论文登楼置酒笑谭甚适賔从皆贤已而入主铨衡地当清切周旋禁近提挈声华拜别河梁十有八载沧桑兵火万事都非伟业负耒躬畊誓终没齿不谓推迁尘事潦倒浮生病苦穷愁覊縻煎迫师以同征独得不至方推周党共羡管宁而家居穷海身受重围羽檄时闻音尘莫及虽然江南近信已泊楼船京岘旧游皆非乐土何必无诸台上始接烽烟欧冶城边才开壁垒也既知援师南下山郡依然郑樵居第可保图书杨仆军营惟闻笳吹欣故人之杖屦致远道之邮筒爰作短章聊存微尚抒平生于慷慨写尽日之覊愁庶几同经防乱识此襟情虽隔山川无殊防面云尔
　　惆怅平生负所知尺书难到雁来迟桄榔月暗严城闭鶗鴂风髙画角悲湖里逢仙占昔梦洞中遇叟看残碁脱身衰白干戈际笋屐寻山话后期
　　其二
　　北府风流坐啸清萧郎白帢爱将迎蒜山望断江干月荔浦愁看海上城刘寄关河虽险塞卢循楼舰正纵横莫嫌战鼓乡园急歩年来已用兵【晋江黄东崖先生和予此诗中一聨曰徴书郑重眠飡损法曲凄凉涕泪横知已之言读之感叹】
　　其三
　　但若桓便见收
　　诏书趋迫敢淹留始知处士青门里须傍仙人白石楼晋室衣冠依岭峤越王刀劒闭林丘少微却炤南天远榕树峰髙隐故侯
　　其四
　　白鹤青猿呌晩风苦将身世诉飘蓬千滩水恶盘涡险九曲云迷絶磴空广武登临狂阮籍承明寂寞老扬雄巨源旧日称知已误玷名贤啓事中
　　即事
　　夹城朝日渐台风玉树青葱起桂宫【时乾清宫成】谒者北衙新掌节【初设内监】郎官西府旧乗骢【新选部郎爲廵方】叔孙礼在终应复萧相功成固不同百战可怜诸将帅几人髙防未央中
　　其二
　　六龙初幸晾莺台千骑从官帐殿开南苑车声穿碧栁西山驰道夹青槐繙书夜半移灯召敎射楼头走马来闻道上林亲试士即今谁是长卿才
　　其三
　　元僚白髪领槐防风度须看似九龄疏乞江湖陈老病诏传容貌写丹青【曹村相公乞休不允画其像赐之】从游西苑花初放侍宴南台酒半醒最是御书房下过赐茶清燕共谈经
　　其四
　　列卿严谴赴三韩贳酒悲歌行路难妻子几随关外去都人争拥路旁看乐浪有吏崔亭伯辽海无家管防安尽说日南多瘴疠如君絶域是流官
　　其五
　　黄河东注出潼关本济漕渠竟北还淮水独流空到海【淮水爲黄河所逼始于清口济漕河去则淮竟入海此清江闸所以涸也】汴堤横啮不逢山天心岂爲投圭璧民力何堪弃草菅瓠子未成淇竹尽龙门逺挂白云间【金龙口决用栁梢作土牛塞河功竟不就悼两河民力之尽也】
　　其六
　　西山盗贼尚纵横白昼畿南桴鼓鸣谁道尽提龙武将翻敎逺过阖闾城军需苦给嫖姚骑节制难逢仆射营斥堠但严三辅靖愿消兵甲罢长征
　　其七
　　新传使者出皇都十道飞车算国租故事已除将作监他年须尚执金吾主持朝论垂鱼袋料理军书下虎符始信萧曹务休息太平良防未全无
　　其八
　　栁营江上羽书传白马三郎被酒眠无意漫提欧冶劒有心长放吕嘉船金钱北去縁求印铁劵南来再控庙算只今勤逺略伏波横海已经年
　　其九
　　秋尽黄陵对落晖长沙西去不能归甘宁旧垒潮初落陶侃新营树几围五岭烽烟城郭改三湘征调吏人稀老臣裹革平生志往事伤心尚铁衣
　　其十
　　巴山千丈擘云根节使征西入剑门蜀相军营犹石壁汉髙原庙自江村【驻兵南郑分阃阆州两地皆有髙祖庙】全家故国空从难异姓眞王独拜恩回首十年成败事笛声哀怨起黄昏
　　长安杂咏
　　玉泉秋防鼎湖龙世庙都閟御容绛节久销金灶火青词长防石坛松运移梅福身难去道向麻姑使未逢重过竹宫闻夜祭徐无仙客话干封
　　其二
　　石门秋耸妙髙台慈圣金轮寺榜开龙苑树荒香界壊鹿园花尽塔铃哀灯传初地中峰变经过流沙万里来代有异人爲敎出鸠摩天付不凡材
　　其三
　　鼓角鸣鞘下建章平明猎火照咸阳黄山走马开新埓青海求鹰出大荒奉辔射生新宿卫带刀行炙旧名王侍臣献赋思遗事指防先朝说豹房
　　其四
　　百战关山马槊髙耻将阶级鬬萧曹两河子弟能谈剑一矢
　　君王已赐袍此日大家亲较武他时年少定分茅功成老将无人识看取征南带血刀
　　哭苍雪法师
　　忆昔穿云到上方飞泉夹路笋舆忙孤峰半榻霜顚白清磬一声山叶黄得道好穷诗正变观心难遣世兴亡汰公塔在今同传无着天亲共影堂【汰如住华山与师爲法侣最相得灭度已十六载矣】
　　其二
　　说法中峰语句眞沧桑阅尽剰闲身宗风实处都成敎慧业通来不碍尘白社老应空世相青山我自哭诗人纵敎落得江南梦万树梅花孰比邻
　　送友人出塞
</div>
    <div class="pagination">
<a href="梅村集_page14.html">上一页</a><span>...</span><a href="梅村集_page10.html">10</a><a href="梅村集_page11.html">11</a><a href="梅村集_page12.html">12</a><a href="梅村集_page13.html">13</a><a href="梅村集_page14.html">14</a><span class="current-page">15</span><a href="梅村集_page16.html">16</a><a href="梅村集_page17.html">17</a><a href="梅村集_page18.html">18</a><a href="梅村集_page19.html">19</a><a href="梅村集_page20.html">20</a><span>...</span><a href="梅村集_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
