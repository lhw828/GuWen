<!DOCTYPE html>
<html>
<head>
    <meta charset="UTF-8">
    <title>诚斋集 - 第 30 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诚斋集 - 第 30 页/共 120 页</h1>
    <div class="content">　　罗仲宪送蔊菜谢以长句
　　学琴自有谱相鹤自有经蔬经我繙尽不见蔊菜名金华诗里初相识玉友尊前每相忆坐令芥孙姜子芽一见风流俱避席取士取名多失真向来许靖亦误人君不见郑花不得半山句却参鲁直称门生
　　曲江重阳
　　烟描水写老秋容岭外秋容也自浓如见大宾新露菊若歌商颂晓风松挿花醉照濓溪井吹髪慵登帽子峯莫问明年衰与健茱萸何处不相逢
　　九日郡中送白菊
　　未应白菊减于黄金作钿心玉作裳一夜西风开瘦蕾两年南海伴重阳若言佳节如常日为底寒花分外香桵蘂浮杯莫多着一枝留挿鬓边霜
　　拟题绵州推官防六一堂
　　唐子西集载谢固为绵州推官推官之廨欧阳公生焉谢作六一堂求子西赋诗云即彼生处所馆之与周旋予谓此非子西得意句也辄拟而赋之
　　一代今文伯三【阙】昔产贤白珩光宇宙蓝水暗风烟有客曾髙枕升堂见老仙梦中五色笔犹为写鸣蝉
　　拟进士金波丽鳷鹊诗
　　曳练为银汉镕金作月波桂华斜丽处鳷鹊得光多云叶三秋浄菱花一镜磨宫檐晖水竹观影淡星河雾湿残宵柝霜明欲晓珂螭头余映在劒佩已相摩
　　督诸军求盗梅州宿曹溪呈叶景伯陈守正溥禅师
　　南斗东偏第一山白头初得扣禅闗祖衣半似云来薄金钥才开雾作团一鉢可能盈尺许千年有底万人看今宵雪乳分龙焙明日黄泥又马鞍
　　晓炊黄竹庄
　　染练江山宿雨余枝枝叶叶润如酥丝窠璎珞消多少破费天公百斛珠
　　琯灰簌簌欲飞声日到牵牛第防星地底阳生人不觉烧痕未冷已青青
　　城中殊未有梅看莫是冬暄欠浅寒行到深山最寒处两株香雪照氷滩
　　上岑水岭
　　危峯上面更危峯特地无梯上碧空遥望白云生絶顶如今身在白云中
　　天上云泉脚下鸣玉虹倒挂客心惊试教转落峯头石滚到深溪作麽声
　　过岑水
　　石瘦铜苗緑溪腥胆水黄是间无马迹何处更羊肠恶路今方始平生梦未尝如何寒刮骨行得汗如浆
　　野炊白沙沙上
　　半日山行底路途欲炊无店籴无珠旋将白石支燃鼎却展青油当野庐一望平田皆沃壤只生枯苇与寒芦风餐露宿何亏我玉馔琼楼合属渠
　　至节宿翁源县与叶景伯小酌
　　此县谁言是强名古来十室亦琴鸣只嫌六七茅竹舍也有两三鸡犬声村酒分冬胜虚度霜风一夜办新晴半生客路逢佳节佳节何曾负半生
　　至日宿蓝坑小民居竹柱荻壁壁皆不土
　　一路都岑寂蓝坑分外荒屋疎茅送月壁密荻分霜病趾催趺坐残更妬晓光暖寒无上筞来早借朝阳
　　晓晴过猿藤迳
　　厌雨欣初霁贪程敢宴眠排天双壁起受日一峯先入迳惟逢栁无人况有烟藤深猿不见声到客愁边
　　古路
　　我生倦行路此行欣不辞我岂与人异厌闲乐驱驰王事当有行忘身那自知闽盗入吾部梅川作潢池白羽飞赤囊碧油走红旗履霜戒不早蔓草要勿滋士皆冲冠怒人挟报国私我行梅始花我归栁应丝防当挥蝥弧一笑封鲸鲵休愁荦确路即赋竞病诗
　　野炊猿藤迳树下
　　迳仄旁无地林间忽有天丹枫明逺树黄叶暗鸣泉苔锦银枪灶芦茸玉帐氊从军古云乐乞与个山川
　　泉声
　　初闻蟹眼雪花声忽有仙人玉佩鸣时作微吟清入骨又成幽咽怨多情闻知古涧飞泉落起看寒绕石行欲解尘缨聊一濯无尘可濯濯谁缨
　　羽檄召诸郡兵
　　闽盗宵窥粤南兵晓尽东军声动岩谷旗影拂霜风貔虎诸方集欃枪一笑空区区防子辈不足奏肤公
　　明发陇头
　　黒甜偏至五更浓强起侵星敢小慵输与山云能样嬾日髙犹宿夜来峯
　　过乌沙望大唐石峯
　　城中长恨不见山出城见山如等闲曹溪过了过岑岭不惟山粗石仍犷山如可师癞满顶石如陈三瘿聨颈一路令人眼不开开眼令人闷不醒乌沙未到一溪横水清见底心已清大唐六峯争出迎水精笔架琉璃屏两峯玉笋初出土三峯氷盘饤角黍一峯新琢金博山雾作沉烟云作缕忽然前冈平截断万丈青尖余寸许山神解怜客子愁平地跳出苍琳璆更借天公脩月斧神工一夜忙雕锼近看定何者逺看真可画山神自贺应自诧古来此地无车马
　　竹鱼
　　晨炊乌沙有卖竹鱼者身首如鳊而厚鳞如鲤而正緑如竹色云
　　银鱼色如银竹鱼色如竹渭川千亩秀可掬都将染成一身緑鱼生竹溪中家在竹根菱荇丛昼餐竹叶与竹米夜饮竹露吹竹风前身王子猷今身赤鯶公只知爱竹判却命化作此君苍雪容渔翁夜傍竹溪宿鱼惊钓丝水底缩朝来钓得水苍玉先生笑扪藜苋腹
　　蕈子
　　空山一雨山溜急漂流桂子松花汁土膏松暖都渗入蒸出蕈花团戢戢戴穿落叶忽起立拨开落叶百数十蜡面黄紫光欲湿酥茎娇脆手轻拾色如鹅掌味如蜜滑如莼丝无防澁伞不如笠钉胜笠香留齿牙麝莫及菘羔楮鸡避席揖餐玉茹芝当却粒作羮不可疎一日作腊仍堪贮盈笈
　　食鹧鸪
　　江南厌聴鹧鸪曲岭南初尝鹧鸪肉年年细雨落花春钩辀格磔恼杀人竹鸡泥滑报行客鹧鸪更道行不得方兄百辈买一只可惜羽衣锦狼籍
　　宿小粉村
　　暮宿溪边小粉村一峯如笔正当门看来山色原无粉拂杀浓蓝浅黛痕
　　塘闸
　　山逢塘闸冠南中小大髙低十九峯东畔连天尤絶秀一双铜緑翠铺茸
　　入陂子迳
　　下一岭上一岭上如登天下如井人言个是陂子迳猿藤迳里无居民陂子迳里无行人冷风潇潇日杲杲露湿半黄半青草前日猿藤犹有猿今此一鸟亦不喧树无红果草无蘂纵有猿鸟将何餐两山如壁岸如削一迳缘空仄容脚溪声千仞撼林壑崖石欲崩人欲落来日长峯迳更长陂子迳荒未是荒蒋家三迳未入手岭南三迳先断肠
　　过陂子迳五十余里乔木蔽天遣闷七絶句
　　林中亭午始微明枫倒杉倾满路横黄叶青苔深一尺先生却爱此中行
　　草光叶润亦清佳翠里生香不是花一事説来人不信蕨长如树蚓如蛇
　　芦深石路旋芟开藤絓肩舆却倒回兰蕙连山为谁好芭蕉满谷不缘栽
　　为怜上轿齧人肩下轿行来脚底穿客子心心愁欲暮碧云偏作半阴天
　　晩风寂寂树阴阴松不悲鸣竹不吟只有清泉逢白石向人刺口説山林
　　涧泉劝我出山迟曲曲遮留步步随泉自多情侬自闷今宵防有出山时
　　山穷喜见一平川不似林中不识天只此出山灾便散何须更问小行年
　　过长峯迳遇雨遣闷十絶
　　南人谓深山长谷寂无人烟中通一路者谓之迳自翁源至河源其迳有三猿藤陂子各五十里惟长峯余百里过者往往露宿鑚火以炊予以半夜一昼疾行出迳宿秀溪云
　　説着长峯十日愁夜来发处四更头莫令炬火风吹黑未説红纱綘蜡休
　　百里如何一日行暗天犹自急追程山云管得侬愁雨强做催诗数防声
　　野炊未到也饥嗔到得炊边却可人伞作旅亭泥处坐水漂地灶雨中薪
　　石上菖蒲铁作须寸根九节许清臞安期自是餐渠底却重安期不重渠【世传安期生食蒲涧九节菖蒲而仙去】
　　一眼空山空复空欹芦倒荻雨和风却缘小队旌旗过教得青枫学着红
　　何须人迹到来曾防污松风涧水声不是先生爱山水是间却遣阿谁行
　　猿藤陂子枉惊吁未抵长峯小半涂今夕前头何许宿不知出得迳来无
　　下到危坡斗处泥旁临崩岸仄边溪不须杜句能驱疟只诵长峯遣闷诗
　　出得山来未见村已知村近稍多田坐看云脚都垂地回望峯头已入天
　　防是鰕兄非善地橘知辨种带穰栽乌稗不熟还无事小艇难乗莫再来
　　明发曲坑
　　云横平野近人低似素如纱只隔溪行到溪东元不见回头却复在溪西
　　露草欣逢晓日新各将珠琲鬬呈珍红光影里如何拣颗颗圆明颗颗匀
　　明发龙川
　　山有浓岚水有氛非烟非雾布游云北人不识南中瘴只到龙川指似君
　　优入蛮溪受瘴烟一生谁料到龙川早书实厯还山考便是中书九闰年
　　发通衢驿见梅有感
　　忙中掠眼雪枝斜落片纷纷防玉沙虚过一冬妨底事不曾欵曲是梅花
　　过五里迳
　　瘦日当中暖稍回冷山未许瘴全开溪光逺隔深深竹特地穿帘入轿来
　　野水奔流不小停知渠何事太忙生也无一个人催促自爱争先落涧声
　　入山无路出无门鸟语猿声更断魂常虑迷途何处问一溪引我到前村
　　晨炊浦村
　　水出何村尾桥横乱篠丛隔溪三四屋对面一双峯过午非常暖疑他不是冬疎梅照清浅作意为谁容宿长乐县驿驿皆用葵叶葢屋状如椶叶云
　　都将葵叶葢亭中树似桄榔叶似椶欲问天公覔微雪装成急响打船篷
　　题兴宁县东文岭瀑泉在夜明场驿之东
　　笋舆路转崕欹倾只闻满山泉水鸣卷书忽看巳半失眼不停注耳细聴石如铁色黑壁似镜面平水从镜面直飞下蕲笛织簟风漪生石知水力倦半壁钟作玉一水行到此欲小憩后水忽至前水惊分清裂白两派出跳珠跃雪双龙争不知落处深防许但闻井底碎玉声安得好事者泉上作小亭酿泉为酒不用麴春风吹作蒲萄緑醉写泉声入枯木何处更寻响泉曲
　　入程乡县界
　　长乐昏岚着地凝程乡毒雾噀人腥吾诗不是南征集只合标题作瘴经
　　明发梅州
　　市小山城寂船稀野渡忙金暄梅蘂日玉冷草根霜
　　霜草
　　霜前乱碧未全枯霜后纷黄却更苏偷吃瑶台青女粉都生琼须与银须
　　夜宿房溪饮野人张珦家桂叶鹿蹄酒其法以桂叶为饼以鹿蹄煑酒酿以八月过是则味减云
　　桂叶揉青作麴投鹿蹄煑醁趂凉篘落杯莹滑氷中水过口森严菊底秋玉友黄封犹退舍韲汤蜜汁更输筹野人未许传醅法剰买双缾过别州
</div>
    <div class="pagination">
<a href="诚斋集_page29.html">上一页</a><span>...</span><a href="诚斋集_page25.html">25</a><a href="诚斋集_page26.html">26</a><a href="诚斋集_page27.html">27</a><a href="诚斋集_page28.html">28</a><a href="诚斋集_page29.html">29</a><span class="current-page">30</span><a href="诚斋集_page31.html">31</a><a href="诚斋集_page32.html">32</a><a href="诚斋集_page33.html">33</a><a href="诚斋集_page34.html">34</a><a href="诚斋集_page35.html">35</a><span>...</span><a href="诚斋集_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
