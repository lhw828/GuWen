<!DOCTYPE html>
<html>
<head>
    <meta charset="UTF-8">
    <title>眉庵集 - 第 7 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>眉庵集 - 第 7 页/共 26 页</h1>
    <div class="content">






　　眉庵集巻四
　　钦定四库全书
　　眉庵集巻五
　　明　杨基　撰
　　长短句体
　　梅边读易
　　世言麋鹿野我更野于鹿呦呦山岭间未聴人声先退缩行随桃花饮流水白石清泉谐所欲落日双松薜荔青东风百草防芜緑赤山山下飬亲处【赤山在呉县天平山南五里许义曰仰天葢范文穆慕文正公而名也先生之家在焉】五母鸡豚三畆菽不愁女子识韩休但恐相知非鲍叔朝来扫叶绕树吟仰见寒梅破香玉腊意犹封雪后山春光已到溪南屋信知物理互消长徃徃天心见于复自取羲文一巻书茒坐对梅花读
　　观眠松有感呈醉樵内史【饶参政介之也松在鳯现岭】
　　朝廷无遗材而我观蟠松松高仅寻丈足当高景山之雄外惟英华发内实神秀钟气食白额虎势挟苍精龙鳞张角折甲爪露兎丝纒络苔花封轮菌磥砢踞数十亩叶拥车葢万个青童童东柯西柯尤不同隠若云鹏离溟渤六翮始举扶揺风防欲飞上天椎碎霹雳锋魑魅魍魉莫敢近上帝素有生生衷丰姿森森凛鐡石灵响殷殷来笙镛膏流茯苓成琥珀屡起凋瘵苏疲癃胡乃尚尔局束中吴中手持美酒玻瓈红三酹再拜十八公今之拳挛突兀世不容公其正身直节以答上帝忠三辰复朗耀四海无困穷野夫献颂蓬莱宫
　　覇王丘和杨亷夫
　　朝上亚夫塜暮上覇王丘君臣两丘土千古同悠悠谷城西来河水浏浏塟以鲁公其礼已优王勿悲王自仇于乎天意非移刘
　　过陈湖赠寄周明府
　　兰苕参差桑柘緑细雨冈头啼布谷人家破产给丁夫麦未上塲蚕未熟无蚕催丝绵无麦督税钱民间此愁谁见怜君侯为我解倒悬
　　送孙照庵徃松江
　　呉门花似雪适与佳人别别离苦不逺相防寸心絶前年送君去练川花满树今年送君游吴淞江水头呉江三百里青苹涵白芷楼船五色旗煌煌照江水潮来江水明潮回江水平江头两啼鸟劝君莫登程君家高堂亲已老为子不宜长在道归来为问渡江人旧时杨桞今多少
　　七贤过关图
　　前乗骏后乗犊牛行何迟马行速关山雪深及马腹手披牛经马上读七名贤五童仆怆惶出关非所欲关东鼔鼙民夜哭
　　李嵩画宋宫观潮图
　　十五湖上月十八江上潮君王连日醉伐鼔更吹箫箫声忽如天上落大内临江起飞阁碧瓦朱甍十二阑嫔娥嵗嵗观潮乐潮水信可定日夕来朝宗人心独不如而不思两宫两宫未雪耻屡下班师防白马素车神何不令天吴折食大奸髓奸髓不可食国耻不可涤嗟尔江上潮虽雄竟何益潮无益于人防潮徒损神横江鐡骑来三日飞埃尘厯数固有归尔潮胡不仁遂令鸾鳯雏戚戚悲残春春光浩无主落花随暮雨回首防秋风旌旗又如许又如许君勿悲古来在徳不在险一杯之潮安足竒
　　渔樵问话图
　　君収纶我停斧且向谿头话今古屈宋文章防下薪彭韩事业庖中鲋世上功名贱如土何须了了文兼武君贯鱼我负刍有酒可换不可沽青山满眼同一醉勿论区区荣与枯
　　七图
　　牡蹲牝坐二子就乳三子卧茒北风吹壁破羣饥号愁雪堕君不见东家韩卢逞防足朝逐狡兎夜食肉
　　春捕雀图
　　棘针红尖竹袅袅一双春禽戱春艸狞何处忽飞来利嘴如钩破禽脑春禽引雏肌骨瘦不彀春一朝饱一朝饱寻复饥春山鸱枭如瓠肥何如搏枭饱终日留取春禽引子飞
　　夫织蒲
　　夫织蒲妻辟纑田中种豆田下蒲编穣上箔苎脱轴卖席与布未了官家租重门髙楼切云齐盈仓豆给廐中骊银鞍鐡甲十万蹄楼高高马騑騑居民无庐食无糜嗟君之牧能勿悲
　　麦田高
　　麦田高稻田低低田年年高筑堤田家茆屋近江水筑堤直取江心泥今年雨多不伤糓高田得沾低亦熟百箔春蚕五母鸡全家衣帛兼食肉君不见咸阳东来如掌平间田自多人不畊
　　休采花词
　　休采花采花蝴蝶飞休扑蝶扑蝶伤花枝花枝娟娟戱双蝶临风对花不忍折平生爱蝶仍爱花只恐伤花复惊蝶君似蝶妾如花花开能防日蝴蝶过西家
　　云樵
　　朝出云在野暮归云在山十年事樵采朝暮云中间空山无人云漭泱斧声丁丁四山响曽防仙人石上棊千嵗桃花才反掌白石砺我斧丹枫裁我柯浮云去尽青山晚奈此猿声鹤梦多
　　画鴈
　　春渚别未乆秋风来有期年年燕归日是汝度关时玉关万里音书絶八月寒风三尺雪何以飞来汉水头湘浦芦花洞庭月花满寒汀月满塘鸳鸯两相忘啼晴杜若藂边雨卧冷蒹葭叶上霜
　　送安定书院山长张宗武
　　溪头梅花氷雪妍弟子送师张别筵緑莎为茵桞为幕次第再拜春风前春风东来吹马耳马蹄咫尺长安市尽道先生自此升君不见三鳣堂中杨伯起
　　挂剑台和黄子邕
　　生诺诺尚浅死诺诺更深当时季子意即是徐君心嗟嗟徐君骨已朽寳剑摩挲在吾手正拟临岐解赠君不意挂君坟上桞挂剑果何益聊以明不欺当时让国心肯使徐君疑于乎剑可折台可隳死生之诺不可戱
　　狼山青为许光禄赋
　　狼山青山前慈乌终夜鸣儿闻乌声忆慈母母今逺矣儿心苦三见江南秋草黄泪珠不到坟头土有母寿且康有弟垂金章胡不买船归故乡故乡介母寿外孙拜姑姑拜舅甥已成翁姑白首团栾且共樽前酒酒醒月斜思早归江南更有糟糠妻
　　霜叶红赠友还华亭幕官
　　霜叶红霜叶红霜叶照人如酒浓青袍幕宾上官去挂防开船江水东江边小娃年十五临江踏歌对君舞淮音呉语总销魂不是璚花旧时谱忆君折桞西湖曲湖上诸峯为君緑一夜江南春信通画舫银鞍竞相逐东风一分手去酌华亭酒华亭白鹤不归来二陆文章亦何有江边鳬鹥毛羽稀慎勿惊人撩乱飞
　　君莫疑赠薛起宗
　　有弓莫朝射有剑莫夜舞舞剑空惊半夜鸡射弓须射南山虎当年意气双白虹三尺寳剑两石弓平沙软草马蹄疾仰面射落南飞鸿归来面皱头雪白鱼皮包剑弓挂壁逢君一笑杯酒空怜我衰顔手无力手无力眼有眵作歌赠君君莫疑英雄老去众所薄何独区区杨去非【先生年五十更名曰去非】
　　赋得归防泾送夏仲信之江北
　　客舟不肯停相送锦防泾泾边数株桞株株落秋声当时种栁临泾水桞叶参差间桃李君王日暮防花回一色锦防三十里朝从泾上出暮从泾上归吴謌聴未了花落鹧鸪飞鸟散春无迹泾上丛丛春草碧自是君王爱捧心美人那得倾城国古来奢丽那能乆菲衣恶食传不朽君过长淮向汴河请君更防隋堤桞
　　送葛仲行逺游
　　子有逺行役我有逺行诗逺游防万里山川浩无期青山盘盘日欲暮车轮高随飞鸟度笑杀东家白面郎一生不识城头路
　　七色荼蘼花
　　朝出月在牖暮归星撒沙今朝下马日未晚见此七色荼防花千葩万蕚春无价绮雪湘云堆满架题品当居芍药前温柔岂在蔷薇下我爱名花天下无中泠之水四腮鲈谁将十様天孙锦织取徐熈没骨图
　　双椿堂
　　大椿叶青青小椿叶薿薿堂中两眉寿共坐春风里春风揺揺吹紫荆两翁白头亲弟兄兄当有孙弟有子两翁之寿从此始
　　庚戌元日立春试笔【二首】
　　桞暖已破眼梅寒尚含腮腊随除夜尽春逐嵗朝来鳯凰台下春归早龙池桞色瀛洲草一夜东风雪尽消十年南国人空老富贵非吾愿文章非我能且沽白下桥边酒来防金陵市上灯
　　其二
　　南山雪已消北山雪盈尺信知南枝花早得春风力帝城回首春光近桞上梅边见春信白玉椒盘内史传红罗彩帖词臣进贫贱何足防功名非可夸且沽白下桥边酒来防金陵市上花
　　白云书舎
　　我家住山深白云满长林爱云如珙璧友云似同襟去年辞云向城市云亦相随渡江水我留城市云还山梦里时时防云起君家茆屋鉴湖西屋上青云作队飞爽气每沾毛义檄晴光长映老莱衣祗今薇垣畨夜直咫尺蓬莱云五色郤向升州望越州呉山万防呉云白
　　九日袁賛府宅赏菊
　　自我离姑苏已负两重九不独无钱对菊花白酒黄花总无有前年九月吴城破廿口仓黄惊窜走去年重九客荥阳泪眼西风盻衰桞那知此日来句曲秋水自佳惭白首到处逢人索佳菊预恐无花孤此酒东隣送我青两株细蕋含苞香未剖耐何无花亦无酒不愤有酒成不偶丞家数本花正繁秀色幽香照窻牖入门一见清兴发乱挿乌巾笑开口主人抵掌怪我狂我自有得忘老丑三年仅逢一饷乐此后宁知不愧负便须筑室满山田种菊循篱秋百亩年年酿酒荐秋菊笑引妻孥寿慈母世事茫茫未可期聊作长歌示佳友
　　苎隠为句曲山人翟好问作
　　种桑百箔蚕种苎千疋布先生种苎不种桑布作衣裳布为袴桃花雨晴水满塘乌纱白苎春风香野蕉山葛不敢并越罗川锦争辉光儿童漾纱妇纺织卖布得钱还买帛黄绵大袄一冬温白雪中单半襟窄今年苎好亩百觔堆场积圃长轮囷床头白酒夜来熟杀鸡煮鸭邀比隣东家种桑青绕屋官绢未输空杼轴妇姑相对难无衣先生饭饱方扪腹
　　送汲县主簿朱孟仁
　　我耕蘓台云君钓苕溪月万里西来始识君相逢未乆俄相别梁园十月万树稀北风满地尘沙飞客中送客未忍别感慨握手临大堤问君此行向何所大河之北汲县古桑柘遥连晋都邑牛羊近接曺风土县民出郭迎县官苦酒味薄柤梨酸道傍再拜劝官饮礼数朴畧诚堪观知君下马人争爱白栏乌防红鞓带百年华夏总戎衣【中原方治】忽防中古威仪在父老喜极复涙垂廿年兵燹悲疮痍儿孙汨没骨已朽老眼复得逢雍熈人心如此亦难治要在从寛布君惠犬足生牦户不扄牛租减额人长醉嗟我前月除荣阳入门野蒿如屋长日斜吏散公宇静时有雊雉来飞翔方除瓦砾治官道已见居民归稍稍自愧才疎抚字劳嗟君年少蜚腾早清霜一夜满河氷此别怜余白髪生主簿官卑君莫厌程九万自兹升
　　彭蠡阻风
　　昨日南风颠轻舟挂席如飞仙又如快马走空阔造父王良相先后今朝北风吼白浪飞天大如斗舟人劝客莫忩忩君不见世间快意那能久
　　舟抵南康望庐山
　　春山如春草春来无不好况是香炉峯百叠屏风围五老嘤嘤厯厯谷鸟哀朱朱粉粉山花开芙蓉削出紫雾上瀑布倒防青天来船头春山重回首世上虚名一杯酒李白雄豪妙絶诗同与徐凝传不朽明日移舟过洞庭兰花斑竹绕沙汀摩挲老子双愁眼细防君山一防青
　　登绳金塔望庐山
　　过鲁必谒岱入洛须望嵩嗟余夜半入彭蠡月黒不见香炉峯明登望湖亭雨气何空蒙山僧指防笑五老五老正在烟云中今朝蹑层梯髙标揭晴空匡庐逺出百里外紫翠映带春霞红虽云彷佛见顔色巳觉浩荡开心胸在山防青山佳处未尽逢不如逈立万仭表一日览尽千玲珑何当生羽翰两腋乗天风不论雨雪与晴霁回翔下上饱玩八面青芙蓉
　　过剑江闻岸上鸡声
　　劔江光似劔霜月寒灔灔轻舟载月江上归半夜鸡声起茒店寒鸡自啼人自寝鸡声不到黄公枕
　　癸丑元日
　　霏霏元日雪脉脉人日雨春来无日不轻隂薄雾寒云满南浦常年有雨复新晴淑气韶光淡绕城草色未迎金勒马桞条先映玉楼莺今年风雨兼氷雪忘却春幡庆春节野杏缄愁待酒催江梅索笑邀人折谁与观云卜大通且须祈谷问年丰相期十二楼前月賸防花灯万防红
　　忆省掖千叶桃花
　　秾李积皓雪繁桃炫朝霞江边日日见春色尽是寻常儿女花东阑一树能倾国千瓣玲珑谁剪刻半吐疑红却胜红全开似白元非白旁观浅淡正复浓雅丽称月开宜风隂晴晚午各异态嗔喜笑嚬无不工嗟我匆匆簿书急时复微吟对花立白苎犹沾夕露香青鞋不怕苍苔湿而今漂泊楚江滨想像丰仪一怆神惆怅当时防花客对花还説去年人
　　水云居为刘文丙赋时予有山西按察司副使之命故末语及之
　　我本山中人防云三十年白云如故旧入我秋堂眠去年辞云向城市云亦相随渡江水我留城市云还山梦里时时见云起明日驱车上太行山青云白树苍苍忆君茆屋潇湘上云满衣裾水满塘
　　为山西李叅政题红竹
　　山西无竹防认竹竹不真翛然山泽古君子忽作年少如花人想应血雨潇湘渚洗如琅玕碧如许翠华莫睹覩霓旌泪洒红氷啼二女口脂香容未老望入霞光九疑小鹧鸪声喑緑烟消丹穴朝阳鸣鳯鸟尔不知此外虽异心恒虚赧顔诉向谁人道












</div>
    <div class="pagination">
<a href="眉庵集_page6.html">上一页</a><span>...</span><a href="眉庵集_page2.html">2</a><a href="眉庵集_page3.html">3</a><a href="眉庵集_page4.html">4</a><a href="眉庵集_page5.html">5</a><a href="眉庵集_page6.html">6</a><span class="current-page">7</span><a href="眉庵集_page8.html">8</a><a href="眉庵集_page9.html">9</a><a href="眉庵集_page10.html">10</a><a href="眉庵集_page11.html">11</a><a href="眉庵集_page12.html">12</a><span>...</span><a href="眉庵集_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
