<!DOCTYPE html>
<html>
<head>
    <meta charset="UTF-8">
    <title>汲古堂集 - 第 36 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汲古堂集 - 第 36 页/共 64 页</h1>
    <div class="content">　　○同潘司理王司谏登玉甑峯 

　　登磴真疑落紫氛冥冥风雨夜深闻天门呼吸中峯近日月苍茫半壁分沧海使君黄鹤驭赤城仙吏碧鸡文最怜政攴多幽事跌坐来分石上云 

　　○严濑夜泊 

　　万峯回合古祠幽烟外蘼芜入暝愁山月清秋县古树客星残夜带渔舟郡名犹借严家姓江色空余汉水流明发王程南北路几人能解问羊裘 

　　○春莫书褱寄山中项季舆 

　　江上春云处处生绿阴山阁听残莺如新自古悲交态求旧何人不世情烟径蜀葵苞渐放雨墙天棘蔓初萦鹿门有地能相假不用修琴更入城 

　　○酌酒与友人 

　　浊酒浇它气未平穷愁无乃太劳生氷融阴壑争嘘沫春尽阳林自落英却笑雕虫为长物看来野马是浮名五湖烟月能赊客醉和沧浪且濯缨 

　　○寄曹子念隐君 

　　菰芦散发送归鸿潮落娄江进晚风旧集芙蓉为楚服新成月露教秦宫箧间一字贫堪卖镜里双蛾老自工雨后莼丝霜后脍中宵呼酒更谁同 

　　○送朱光禄在明道由天台会稽还吴 

　　尔从三泖下三溪归向天台入会稽华顶建标通帝座阳乌出海唱天鸡探符定有金庭閟沿月将无夜雪迷一帧布颿青不断峭峰雨岸听猿啼 

　　○陈公衡明府招集同社泛舟阳湖得云字 

　　秋色南湖恼令君扁舟狎长白鸥羣千峯青送萧萧月四野寒飞莽莽云客有苏门舒凤啸剑从又甫合龙文无论象纬关今古此夕风期未易闻 

　　○姚龙文归自两都诗以讯之 

　　十年辛苦赋三都万里归来草一区但使风期还尔辈无论踪迹混屠沽匣中秋水千金剑杖底云霞五岳图却笑雄心消不得夜深犹自读阴符 

　　○春日李君益携酒集王谢祠对雪席上同姚龙文赋雪后见新月得临字 

　　雪融碧瓦开残霭月下空庭破夕阴金镜半规初试匣瑶华万树欲辞林光回积素寒无影春泄流澌夜有音觞昔贤曾此地往来兴嘅一登临 

　　○翼之席上同杨木父咏秋莺得尘字 

　　丹枫瑟瑟树萧晨深树流莺较暮春几度忆从南陌听一声翻讶后时新清商绕指弹筝涩落叶回歌按节频绝胜灞陵花底度日高马踏芳尘 

　　○忠父避仇吴中 

　　一官顦顇最怜渠托迹初从广柳车拙宦自堪卑燕雀避风尔且学鶢鶋谈锋拟续齐谐志说剑曾传越绝书日暮思君撷芳芷苍茫今古独踌躇 

　　○王昭文读书半罗山房以诗见怀赋此奉畣 

　　十畮青林半畮宫淋漓云气坐烟空忽传寄远题椷至信是登赋草工霞发碧潭寒濯绮日交阴壑晚生虹欲寻缑岭吹笙侣一借浮邱鹤背风 

　　○灵峯洞 

　　积翠中天竦处幽侵云飞磴蹑空游直疑帝子鱼凫国幻作僊人十二楼日落烟霞金碧晚夜深风雨石林秋便堪并驾双鸾 【 洞山峯名】 濡足何烦望十洲 

　　○夜宿玉虹洞同国方城隐君林翼之林仲一兄弟晓起观海上出日分韵得前字 

　　杖底星河树杪县石床清听落风泉日华残夜生沧海寒色中峯散紫烟僧在翠微谭往事客从灌莽探遗筌风尘一片骁腾意消尽钟声五夜前 

　　○同刘忠父将军膪龙君御广文斋中分得官字 

　　坐拥青毡夜欲阑迕添列炬不知寒刘生任侠倾三辅曼倩浮沈寄一官变征歌声回海月袭予香泽泛秋兰雕龙炙毂还吾党千载齐盟稷下坛 

　　○同周文美杨木父黎从典王季中刘忠父集君御广文席上各赋一物刀得笋韵得十四寒 

　　烟芽始茁檀栾种风味初登苜蓿盘潜颖巳舒零雨夜蛰龙犹抱湿云寒玉分白社禅僧供箨解青林处士冠嘘拂漫教回暖律碧霄千尺见琅玕 

　　○刘比部争青宫事左迁诗以却寄 

　　僊郎蹔下白云司封事嶙峋尚赤墀吏议渐明霄汉际政声初洽瘴江垂君王自起歌鸿鹄黄绮终焉咏紫芝迁客由来深托思漫将孤愤寄江蓠 

　　○送龙君超孝廉还武陵君超试南宫不第趣装过四明觐其尊公载访仲氏于永嘉因览天台鴈宕诸胜君超雅名理故好黄白之术 

　　沅湘公子佩江篱皎皎风前玉树枝燕市浪闻收骏骨楚宫犹自贮蛾眉侧身转觉烟霄阔失意翻寻海岳期孤屿四明堪一苇宁亲访弟信吾之 
　　拓落怜予病鹤身相逢呼尔谪仙人琼台石髓三时滴玉室金芝几度新汗漫总忘频甲子闭关猫记守庚申武陵敻绝人间世花底渔舟许问津 
　　中山日日酒如泉太玉容成古洞天雷雨春回龙卧后 【 时仲氏君御方有国博之擢】 弟兄期及鴈来先歌逢郢客??羽?贝?流征心挑周郎误拂纟??口吃嗟予深自晦中宵对尔蜀?蝉联 
　　布颿无恙汉阳舟两岸桃花碧水流托迹间从诸少饮拍肩时挟化人游枕函鸿宝销金薤匣锈龙文落蒯缑莫遣明朝重惜别直??一醉卧沧洲 

　　○姚龙文重游燕市 

　　燕市重过问酒家五陵年少慕声华素霓跃日流双刃紫马嘶云散五花即有雕龙称稷下争如飞兔诎田巴无媒可念东邻子日日寒波自浣纱 

　　○君御先生迁成均北上 

　　一诏重闻起谪居江南岁安独膏车长门竉夺人言后宣室恩新帝悟初柳覆堂阶春系马火分藜杖夜摊书明时莫拟成宾戏奇赋行看奏子虚 

　　○夜坐寄秀公 

　　树杪凉云曳素阴閴然羣动一披襟有涯宁狥无涯知住世长怀出世心风外乱萤纷积水天垂纤月半平林曾同惠远题诗处行踏空山听梵音 

　　○吴将军双寿诗 

　　青鬓初辞灞上军寻仙早逐大茅君席前举案行青玉月下吹箫驻彩云三径巳驯鱼鸟阵六花不动鹤鹅羣尉迟半部清商乐多属琼筵醉里闻 

　　○同张郡丞王明府集陈光禄绮园二首 

　　绮湖一曲抱名园水榭波楼翠紫繁山近女墙疑背郭鸟驯人境不归村夕飙初起林光乱凉雨初销海气昏愿向今朝歌以永平台斜日更移尊 
　　万木苍苍水上楼暮天众籁尽鸣秋荷侵野径留霜叶波落寒塘响洑流裘马巳醒槐穴梦壶觞犹忆竹林游看君用意同张邴始信青门有故侯 

　　○望仙台望太和绝顶 

　　风泉松籁昼泠泠徙倚崇台思窅冥云叶晚蒸西日紫岳莲晴扑太霄青帝居似见标双阙峯劫如看拥万灵后夜石林明月满卧听仙客蕋珠经 

</div>
    <div class="pagination">
<a href="汲古堂集_page35.html">上一页</a><span>...</span><a href="汲古堂集_page31.html">31</a><a href="汲古堂集_page32.html">32</a><a href="汲古堂集_page33.html">33</a><a href="汲古堂集_page34.html">34</a><a href="汲古堂集_page35.html">35</a><span class="current-page">36</span><a href="汲古堂集_page37.html">37</a><a href="汲古堂集_page38.html">38</a><a href="汲古堂集_page39.html">39</a><a href="汲古堂集_page40.html">40</a><a href="汲古堂集_page41.html">41</a><span>...</span><a href="汲古堂集_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
