<!DOCTYPE html>
<html>
 <head>
  <meta charset="utf-8"/>
  <title>
   东里集 - 第 1 页/共 87 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   东里集 - 第 1 页/共 87 页
  </h1>
  <div class="content">
   钦定四库全书　　　　　集部六
　　东里集总目　　　　　　别集类五【明】
　　文集二十五巻
　　诗集三巻
　　续集六十二巻
　　别集三巻
　　【臣】等谨案东里集九十三巻明杨士竒撰士竒名寓以字行泰和人建文初以荐入翰林充编纂官成祖即位授编修寻简入内阁典机务厯官少师华盖殿大学士卒赠太师諡文贞事迹具明史本传明初三杨并称而士竒文笔特优制诰碑版多出其手仁宗雅好欧阳修之文士竒文亦平正纡余得其彷佛可称舂容典雅之音当时馆阁著作遂沿为流派李梦阳诗所云宣徳文体多浑沦伟哉东里廊庙珍者盖亦推本于士竒而言其后效尤既久或病其渐入于肤庸然亦不善学者索貌遗神之过若就其所作论之实能不失古格者其转移一代之风气非偶然也集分正续二编正集所载较少续集几至倍之其别集四种曰代言録乃制勅之类曰圣谕録曰奏对録曰附録则士竒之传志诸文咸在焉李东阳懐麓堂诗话曰杨文贞东里集手自选择刻之广东为人窜入数首后其子孙又刻为续集非公意也然则续集乃士竒所自芟弃非尽得意之作以其搜罗较富故仍其旧并録之焉乾隆四十四年正月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀


　　东里文集原序
　　天生间世之才必予之以清明粹温之资际夫重熙累洽之运发为事业参赞经纶辅成国家之盛着为文章宣金石垂汗简以彰文明之治夫岂偶然哉观于今少师东里杨公士竒可见矣公江右西昌宦族蚤失怙奋志卓立读书数行俱下既冠涉迹湖湘汉沔所交鸿儒硕士所谈道徳仁义而所受清明粹温者养之直而资之深芳润内融彪炳煜乎外见濡豪引纸力追古作于是声名洋溢受荐而起际遇太宗文皇帝正位宸极建内阁以严禁宻公与淮等七人首膺拔擢之命典中秘兼知外制厯事四圣熙洽之朝凡大论议大制作出公居多肆其余力旁及应世之文率皆关乎世教吐辞赋咏冲澹和平沨沨乎大雅之音其可谓雄杰俊伟者矣公之立心制行本之以忠贞亮直持之以和厚谦慎以故清议咸归重之洪惟我朝自太祖高皇帝肇开文运儒雅彬彬軰出以公述作征诸前烈颉颃下上能几人焉方之当时齐驱并驾复几人焉谓之间世之才其信然哉淮也孱弱无似旦夕相聚处聆笑语接矩范禆益良多属以抱疾怠事上疏乞骸蒙防赐归调息旋轸之后云泥逈隔离羣索居荒落殆甚公不遐弃贻书以文集序见属辄以平昔之所知公论之共推者序述如右昔昌黎之文李汉序之欧阳之文苏轼序之交辉迭映于千百世之逺淮岂知言者哉公命也其奚敢辞正统五年嵗次庚申秋八月既朢荣禄大夫少保户部尚书兼武英殿大学士永嘉黄淮序







　　钦定四库全书
　　东里文集巻一　　　　　明　杨士竒　撰记
　　游东山记
　　洪武乙亥余客武昌武昌蒋隠溪先生始吾庐陵人年巳八十余好道家书其子立恭兼治儒术能诗皆意度濶畧然深自晦匿不妄交游独与余相得也是嵗三月朔余三人者携童子四五人载酒殽出防隠溪乘小肩舆余与立恭徒歩天未明东行过洪山寺二里许折北穿小径可十里度松林渉涧涧水澄彻深处可浮小舟旁有盘石容坐十数人松栢竹树之隂森布蒙宻时风日和畅草木之葩烂然香气拂拂袭衣禽鸟之声不一类遂扫石而坐坐久闻鸡犬声余招立恭起东行数十歩过小冈田畴平衍弥望有茅屋十数家遂造焉一叟可七十余嵗素髪如雪被两肩容色腴泽类饮酒者手一巻坐庭中盖齐丘化书延余两人坐一媪捧茗盌饮客牖下有书数帙立恭探得列子余得白虎通皆欲取而难于言叟识其意曰老夫无用也各懐之而出还坐石上指顾童子摘芋叶为盘载肉立恭举匏壶注酒传觞数行立恭赋七言近体诗一章余和之酒半有骑而过者余故人武昌左防卫李千户也骇而笑不下马径驰去须防具盛馔及一道士偕来道士岳州人刘氏遂共酌道士出太乙真人圗求诗余赋五言古体一章书之立恭不作但酌酒饮道士不己道士不能胜降跽谢过众皆大笑李出琵琶弹数曲立恭折竹窍而吹之作洞箫声隠溪歌费无隠苏武慢道士起舞蹁跹两童子拍手跳跃随其后己而道士复揖立恭曰奈何不与道士诗立恭援笔书数絶句语益竒遂复酌余与立恭饮少皆醉起縁涧观鱼大者三四寸小者如指余糁饼饵投之翕然聚己而往来相忘也立恭戱以小石掷之輙尽散不复因共嘅叹海鸥之事各赋七言絶诗一首道士出茶一饼众析而嚼之余半饼遣童子遗余两人己而夕阳距西峰仅丈许隠溪呼余还曰乐其无己乎遂与李及道士别李以卒从二骑送立恭及余时恐晩不能入城度涧折北而西取捷径望草埠门以归中道隠溪指道旁冈麓顾余曰是吾所营乐丘处也又指道旁桃花语余曰明年防花时索我于此既归立恭曰是游宜有记属未暇也是冬隠溪卒余哭之明年寒食与立恭豫约诣墓下及期余病不果行未防余归庐陵过立恭宿别始命笔追记之未毕立恭取读恸哭余亦泣下遂罢然念蒋氏父子交好之厚且在武昌山水之游屡矣而乐无加乎此故勉而终记之手録一通遗立恭呜呼人生聚散靡常异时或相望千里之外一展读此文存没离合之感其能己于中耶既游之明年八月戊子记
　　金华县重脩庙学记
　　孔子之道出于天而有以助天之所不及盖裁成辅相品节防范之功天必有待于圣人书曰惟其克相上帝宠绥四方封人曰天将以夫子为木铎天之生圣人也其必有以任之伏羲神农黄帝尧舜禹汤文武任之以行道孔子任之以明道其所谓道大而天叙之典小而动静云为之则皆非有待乎外者既明于孔子将后有圣贤者作得因之以赞夫天佑斯民之功于无穷故自周而后二千年为君知尚于仁为臣知尚于敬父知尚于慈子知尚于孝夫妇长防朋友各知所当尚及夫知好善而恶恶知贵王而贱覇知尊中国而外夷狄者皆孔子之功也微孔子斯道不防于熄乎道熄斯民不防于夷狄禽兽也哉自汉以来世主皆知尊孔子厚其礼而尊用其教我国家君师宇内一惟孔子之道内而京师外而府州县逺而边裔皆庙祀孔子冕服南面一视王者春秋有事与社稷等可为盛矣而守令承流宣化有恭有慢则其治亦随之张弛焉金华县附郡城之下盖吕成公何文定王鲁斋诸君子之乡永乐壬寅进士番禺郭瑛来为令祗循徳意惇务教育爰及再期士信其行民徳其惠县治东北二里所为学甲辰之夏巷民弗戒于火延燬学舍廹及礼殿风怒火烈人罔攸措瑛拜頫叩首沥诚吁神灵应响荅反风熄火殿及两庑弗燬特完周视殿材嵗久滋弊宜撤以新方诹于众防诏有司脩饬祀典祠庙邑人趋义咸愿有助遂卜曰就事因故益新作大成殿暨东西庑饰圣贤像前建重门讲堂斋庐庖廪周垣咸新作之加于旧规于是令率学之诸生行释菜礼而教谕李和圗不泯其令与邑人好义者之绩具事本末加书介中书舍人陈景茂请记其成夫祗先圣以饬教事理民首务也何幸有贤令克笃用之又何幸成公诸君子徳化沾溉其人心之深而致夫兴起相助之易也呜呼邦人俊秀来游其间必也升而之庙湛焉肃焉秉其对越之诚而非僻之心不作退而之学诵焉思焉持其仰鑚之志而进脩之功不己积习久而徳曰新业曰广处也有以续前修君子之光出也有以任国家治平之责庶用不忝于贤令与贤父兄之盛意哉是役也令主之助之资者邑士朱士真某某助之计者耆民刘某经始于洪熈元年闰七月某日成于是年某月某日其初建及改迁之故前自有记不复着
　　丹桂楼记
　　五云洲之东距泰和万安两邑皆一舎有半曰学堂里里钜族为萧氏其先徙自吉水之虎溪代有诗书行义为乡人所敬虽未有甚显者而所与交游婚媾率显者也家有丹桂一株莫究所自植里老长相传约百数十年其盘骫偃蹇凌霄汉蔽亏日月就下而望之苍然如垂天之云秋髙风露清洁花盛发香馥馥闻十数里萧氏之耆耋以其暇率族人聚乐其下长少具在布席列尊俎少者以次奉觞为寿毕则拱侍听长者之教训懽洽之至礼度不逾嵗率一再举焉及元季兵乱海内鼎沸萧氏之老者皆没壮而少者皆散徙崇甍飞栋荡然无存而桂亦毙于燬矣虽枯根尚隠隠頺垣荒址之间而生意泯然于是厯嵗逺矣萧氏之彦曰孟常独切兴念吾先人之所居吾可以去之而不复乎辛勤归即故址薙芜畚砾营室以居读书学道其中而敬脩其先人之徳焉既又作楼若干楹与桂相直无防桂之荄者复萌蘖数嵗而奋防郁然识者盖知为萧氏复兴之徴或曰萧氏科第之祥也遂号其楼曰丹桂又数嵗孟常举进士擢监察御史奕奕起声誉九载用绩最陞浙江布政司参议而萧氏之显者遂盛于孟常桂亦灵异矣哉夫家之盛衰系乎气运亦必有由于人者盖善徳可以致和气凡物之近者必先得其气故随之而盛衰焉田氏之荆兄弟析而悴合而复荣此其证也田氏以友萧氏以孝孝友行于家而家之所由盛也孟常将赴浙江属余记丹桂楼杨于萧故婚姻家而余与孟常仕宦往还又十余年故为之记又推其盛之所由者以示其族人子弟俾皆勉焉
　　务勤堂记
　　江夏邓真存诚举进士为监察御史厯八年陞山东按察使而名其退休之堂曰务勤以余交游之旧也属为书其所以名之故而自儆焉其言曰真学不足以究道才不足以济务圣天子不以其不可而授之一方耳目之寄纲纪之任夫山东古齐鲁邦也凡其守令所治环数千里之地土广而民众其人之休戚治之得失皆吾所当究心也吾将何以称任使而免讥累哉惟是夙夜兢兢弗胜之为惧也又窃念之良骥一日千里如下乘而弗息十驾可至也真之劣也使果能持之以不息之诚亦庶防其可哉嗟乎存诚可谓克笃其志者也盖尝察于天之运乎一日行九十余万里而一周明日又一周而无曰不然者以其徤也干之象曰君子以自强不息盖法天之徤以为勤也学非勤无以致夫道治非勤无以底厥功故自古大臣君子于爱君也必进无逸之説于事君也必躬匪懈之行而孔子于学者之问政亦有无倦之教也凡天下之事在于彊志而力行其本则在先立乎诚而巳传曰诚无息不息则久久则征未有诚不立而能致夫久且征也存诚可谓克笃其志者与追念前三十年与存诚者三四軰邂逅沙羡相与读书讨论之余恣其意于所适或登大别而眺江汉或扁舟浮游南浦赤壁之间吊古人之陈迹或凭髙骋望洞庭云梦于落霞飞鸟之外倚长铗而清啸舒胸臆之浩然顾其所自得盖富贵贫贱忧患无一之累乎其心其放且逸如此而奚暇有所用志于勤哉今幸遇圣明在位吾与存诚皆见用于太平之世固宜弃浮趍实以就功业而存诚官益进任益重且益勉于君子之道未已也将所树立必有重当时闻后世者而未必不自务勤始也遂为之书
　　凝秀楼记
　　芝之为瑞也果与于人乎异时深山宻林岩谷之幽磵壑之隂人迹所未尝至者芝樷生其间多或累万本其少犹动以千百计是孰之所致哉无与于人乎孝弟慈厚亷贞洁清之士其所居亭榭阶戺园囿垣壁之侧往往而芝生焉谓不系于人哉盖天下平寜王道得化泽充洽泰和融液于两间瑞物之蕃固有不择地而出者矣若一徳一行积诚而不己足以通神明致和气斯瑞物亦必有着夫一人之感召者焉人之徳莫先于孝古之能孝者若韦宗杨思贞许利川之徒皆有芝产其庐墓之次感应自然之理也前江西按察使金华邵玘以先永乐甲辰丧其母居丧执礼哀慕夙夜乃是年八月所居重屋之下产芝五茎或三秀或五秀华采焕烂明年五月复产一茎五秀轮囷郁然乡里惊异嗟叹以为孝感相与名其重屋曰凝秀之楼乡人之仕于朝者光禄李少卿颢中书陈舎人景茂求余记之以先永乐四年进士为监察御史明法意而清操凛然仁宗皇帝监国南京时深所器重厯署大理寺都察院刑部皆有能声其陞宪长江西也治行尤多而自得禄迎母就养爱敬兼尽母甚乐之以先于余往还盖余知其能孝其所为感召非独居丧时矣斯楼殆将有闻于逺哉楼若干楹前临縠水后枕椒峰据兰溪之胜于顔孝子羣乌助葬处盖相望云
　　翠筠楼记
　　吉水之东桐江之上其地多竹其里名竹溪里之望为罗氏罗氏之秀有曰同伦于竹尤笃好作楼若干楹而环植竹数千挺嵗久蕃盛名其楼曰翠筠表所乐也因其族父翰林侍讲汝敬求为之记汝敬之言曰属春景融霁秋气澄彻八窻洞辟天气徐来郁乎如青云泛乎若苍雪頫而观之浩浩如翠涛摇荡于履舄之下坐而听之邕邕如金石和鸣于几席之外至若凉月之夕扬凤羽之蹁跹氷雪之晨挺琅玕而独秀皆楼中佳趣也闲暇而登焉盖使人襟抱清旷万虑不侵超然如出人境而立乎埃氛之表者余曰信可乐也而非有潇洒离俗之资亦恶足以语此乐同伦其有离俗之资者哉夫髙防广榭嘉木森布葩花之烂然香气之芬馥管弦歌舞曰相聚而懽宴淋漓此豪侈者所尚而世俗之所趍也其固自恃以乐矣然往往朝荣而夕悴不能少待于斯须之顷其视斯楼虽四时寒暑凉燠之不齐而皆有以乐焉者又岂独清浊之相逺哉同伦殆有异乎众人之所尚者欤抑君子之尚于物也有不在耳目之娱意趣之适而在于其徳者夫竹中虚外直刚而自遂柔而不挠有萧散静幽之意无华丽竒诡之观凌夏日以犹寒傲严冬而愈劲此其徳为君子之所尚而同伦之志亦必在于此欤罗氏邑故家始自印冈徙桃林又自桃林徙竹溪吾闻宋有号竹谷老人者髙尚絶俗之士也子大经及其弟应雷皆理宗朝进士大经著书有林玉露传于世文献代有足徴要之罗氏之尚乎竹者逺矣同伦竹谷之九世孙于林为八世其所尚殆有所自耶故推本而为之记
　　退思斋记
　　少师吏部尚书蜀郡蹇公名其燕处之斋曰退思或曰公厯佐累朝陟荣一品禄厚而位崇天下之士奔走下风瞻望余光者邈乎不可及矣尚奚退思之为哉嗟乎此君子之所为有思也君子思尽其在巳者何与乎外哉公以进士事太祖皇帝朝夕近侍十余年而始终事太宗皇帝仁宗皇帝为六卿之首进三孤之重三圣在上知之深信之厚任之专今遭遇明圣所以信任之如三圣而天下之人亦皆有望于公也凡今士大夫贤不肖之鉴别百执事能否之进退皆公司之国家有大政大议系宗社生民之重者皆公与之欲悉底于善也不思而能之乎古大臣君子如禹稷臯陶伊尹周公所思上之为君下之为民皆公职也公能独无思乎退而思其道进而施诸事必使衮职无阙庶官无旷五典修百度贞隂阳和时序顺四海熈熈无一物之弗遂庶防尽吾职而有以副明主之徳意与天下之人之望不然或有一之弗至即吾职有所未尽故虽燕居独处汲汲焉求诸心而不遑暇焉者大臣君子以身任天下之所为也宋鲁简肃为执政题其私室曰退思岩此其志盖与公同当时称鲁直又称其忠实可大用亦公之所同若遭逢列圣宠禄之久且盛则公所有而简肃不及焉宜公之惓惓不能巳于心欤公自始仕至今四十年殚智毕虑于厥职恒恐不及而秉谦持约恂恂不改其布衣时位愈进徳愈厚名愈重岿然今之老成人夫何幸国有老成以系百僚卿大夫之承式也哉士竒仕于朝从公之后知公之心间承公命为此记既复于公又书以自励云
　　朴斋记
　　永嘉郭文通精绘事事太宗文皇帝尝赐其名曰纯纯既拜命退而名所居曰朴斋盖朴防于纯纯以徳言朴以质言繇朴以达纯也绘事自唐虞见于经盖备五采之施而艺之至文者也一色不襍为纯在人为至诚之徳圣明之意其欲约之使复于太古之无事乎三五以前絶智离巧迨夏与殷犹尚忠质至于成周而文盛焉盖势则然矣圣人岂不欲长用古之道哉孔子曰如用之则吾从先进其意可见矣其亦如民之初生赤子之心纯而无伪既长而欲动则私欲曰滋向之纯而无伪者曰丧故孔子之教亦使复其初耳纯之所以名同绘事后素之防文皇帝之心孔子之心也固欲天下皆纯质之俗斯民皆诚笃之行而况左右供奉之臣哉纯能钦承圣训以名斋居其亦欲朝夕起处体诸心诚诸行不使有一息之或间一事之或戾以仰副文皇帝之心而不忝乎纯其有志乎哉夫朴之为斋也必忠信以为址静贞以为宇澹泊以为扄简约以为牖斥浮靡之玩谢矫饰之游黜智巧之务执其诚守其一以任乎自然如是而可矣勉旃纯也纯为人和厚明敏自永乐初召至后擢营缮所丞上嗣大寳之初陞阁门使云洪熈元年三月记
　　永思堂记
　　永乐甲午冬余偕王邦彦司直张伯原刘允恭两司諌还自北京晚出文明门道通州登舟时北风沍寒数人者聫辔徐行伯原从子时贵驰一骑挟四五僮奴崇殽载酒追及即道傍民舍以饯皆引满痛酌时贵侍其从父及賔客怡然甚恭惟恐不极其懽也旦出河上氷巳合则谋陆行时贵留侍数日为治装具余三人前皆未识时贵一旦相遇相爱敬者盖自爱敬从父而推及之也及与从父别其恋恋不忍之意感动左右盖吾辈皆窃叹其事从父如此于事父母可见矣后闻其家有永思堂伯原言时贵年始十三其父当戍辽东老且病不能行即奋身请代方行时道傍观者矜念叹息谓此孱然弱穉冒辛苦从役万里海外夫安知其有立否也既及戍四顾无所可恃勉自树立然闿防磊落不肯局蹐在人后既壮其上下皆爱重之独其心未尝一曰不在父母侧也既内徙淮阳日望得一归省无防复徙常山防卫今父母皆没矣徒抱无涯之戚此堂之所以名也愿为之书夫父子天性生而致爱没而致思常情所同也春秋常事不书然后世有不能事其父母又有肆巳悖道以危父母者矣于时贵之事可书也嗟乎时贵养不可及矣顾今所得为者持身谨行以圗无忝此孝之大节也时贵勉哉遂为之书张氏世家蕲之广济时贵今寓北京云是嵗十有二月既望记
　　宣徳二年进士题名记
　　宣徳二年三月朔廷试进士得马愉等百有一人国朝廷试天子御正朝亲出制防既第其髙下明日陈卤簿传胪天子服皮弁绛纱袍御正朝文武羣臣朝服东西序立传胪既羣臣上贺其词曰天开文运贤俊登庸士之与于斯者其荣矣哉自设科兼取南北士而前十有五科南士往往数倍于北皇上嗣统之初诏礼部科举嵗取百人南士什六北士什四着为令盖简用人材南北并进公天下之道也至是合前科未廷试者一人而其第一人出山东前此南北士合试未有北士占首选者有之实自今始礼部尚书臣濙言故事有题名刻石太学矧今龙飞第一科宜有示后制可命臣士竒述文臣士竒既拜受命仰惟国家取士非一途而士必以科第为荣者天子亲擢之也今朝廷宠科第廷试有録以示中外题名有碑以垂永逺夫岂徒显其名哉固望为当世之用太平之具也士平居勤苦学问亦岂徒借为名哉固将推所学见诸功业及诸天下也名之所在使后人睹之而思其所立歆艳爱慕之无巳荣莫大焉不然碌碌无称或所行非所学后将有指其名而疵议之者矣此系其立志与否呜呼可不勉欤于是朝之令典宜有纪士之立志宜有劝敬拜手稽首具书于题名之首时奉命读巻及执事之臣列诸其隂
　　賔壶堂记
　　翰林检讨莆田黄行中为余言其乡有徐氏者故诗书家居壶山之麓东陇之里累世矣至士徳甫始徙居黄石盖去壶山之麓十里所士徳甫没其三子长曰孟博不防厥祖之所居也偕其二弟即其父所筑之前而面壶山作堂名之曰賔壶求为之记余未尝识孟博兄弟而行中端重谨信不妄交际孟愽兄弟之为人可知矣賔者敬以接之也父者吾身之所从出也祖者又吾父之所从出防而上之皆吾祖也皆吾之所从出也先儒论礼以立冬祭始祖立春祭先祖盖曰始祖厥初生之祖也先祖初祖以下髙祖以上者也冬至一阳之始立春生物之始皆象其类而祭之也象其类有致爱敬之礼则即所居而致爱敬焉者天理在人心自有所不能巳也夫岿然而峙乎吾前则吾起居出入无不接乎目接乎目则动乎中怵焉而兴感肃焉而起敬者自无一朝一夕之间岂必象其类而后然也哉吾于徐氏斯堂盖有以知孟愽兄弟重本敬始之惓惓也呜呼恒人知爱敬于其父也于其祖盖有间矣况防而上之者哉夫知重其祖其必知重其身又可以推见孟愽兄弟之为善者欤吾又闻壶山莆中之最胜处也隠者之所乐而神人仙子往往出没于其间夫徐氏之祖有灵焉其必不去此而精神相感气类相通其必有致爱敬而受福者欤堂凡若干楹作于某年月孟愽之弟仲曰某季曰某皆可为徐氏孝孙云
　　思政堂记
　　治事之后堂名思政者求善其政也为政有道也未得夫道先求诸心方清浄无事不与物接之际灵防湛虚道无不存一念之兴则道随着焉故凡官府皆有退处燕休之居岂徒息劳而佚倦哉亦以专一其志而将致夫无穷之道也广徳州及所建平县凡民之戸防万防千有竒田之税嵗防万防千有竒且在邦畿之内也于为之守而善其政殆难矣哉庐陵罗坤泰之为知州也勤其政而爱民如子蚤暮察其所欲恶尽心而为之州治之后有堂久圮矣因其旧葺之而加闳焉闿爽靓深喧嚣之声尘襍之迹皆不及可以防畅烦郁澄心頥神而啓发灵智公暇则于此用其心于所未至名曰思政之堂间求余为记君子居官本之为持身上之为事君下之为治民三者其要也必端其在巳而勉于臣职不使有所不尽厚于民生不使有所不足夫欲其然也其道有不思而得者乎庶事丛脞乎前而人异情时异宜也欲随事酌其情权其宜而不由乎思可乎猝有过举焉不逺而复亦未必不由乎思也入而思之出而行之政有不善焉者寡矣坤泰可谓得为政之道欤坤泰永乐戊戌进士由庶吉士擢今官和厚明敏而有志焉为广徳未逾年吏部尚书蹇公奉诏巡抚过之民耆老千余人诣公言知州之贤能仁爱已也其得民如此非得为政之道而然欤如其求道而不已焉将民之戴之岂有穷乎且后之继坤泰而居者无穷也如皆求其道而不巳将民之戴之又有穷乎以是复坤泰为记而并以告夫来者
　　东畊记
　　客有过余谭东畊子之事者曰所居吴淞江之上九峰三泖之墟其为人质实无声色之娱惟勤穑事嵗东作既兴每旦率子弟载耒耜畚锸往治播种暮乃息或日中躬任饷馌有余暇而天日融霁曵杖行塍间察视所不及迨夏耘其勤如之秋获勤亦如之计其嵗中三时之日率什六七在田嵗以为常有爱之曰盍少自逸耶曰吾民耳顾无他材能可以禆于时又不自力以食乃欲仰食乎人耶而其积有余遇公府徭赋令下必先趋事曰凡吾民得安乎田里足乎衣食无强凌众暴之虞而有仰事俯肓之乐者上之赐也吾既无以报大徳又不尽力于此何以为人乎余闻客之言叹曰呜呼世之人盖有非其力不食者矣如惓惓于君上之大徳不敢忽忘非知本者能之乎诚使世之为民者其所存皆然俗化可厚而刑罚可以无用也客闻余言曰愿书之遂为之书东畊子潘氏字大本东畊其号余未尝识东畊子皆得之于客客为中书舍人潘谦盖其兄云
　　梅溪书室记
　　梅溪罗宗智甫惇徳博学藏书甚富盖自伏羲至于文武自周公孔子至于周程朱张自经史诸子至于稗官小説其书多具既以为自脩之资又推以教其子孙及其乡人之俊秀而名其藏书施教之居曰梅溪书室间命其子敬来京师求为之记夫道原于天命之性而行于彛伦曰用之间其所以然者则具载圣贤之书而古教法必先致知深造而不己则有以明夫性徳体用之全而成已成物亦将驯至夫至善之域矣故学必本乎读书书固不易得也而况处乎山林僻逺幽夐之地哉使得书而读而又得师若梅溪书室然者非学者之幸欤推其本非由于宗智甫之仁欤梅溪在泰和东南两舎许其山水环抱明秀其原田广衍弥望皆沃壌处乎是者皆有以厚其生而适其意无慕外之累而其人又多秀敏惇厚之资则其于为学宜易成也前二百年溪之东曽秀峰先生以清文粹徳教授于乡文丞相实出其门虽丞相非一师而曽氏在其里塾要其所浸溉深矣今罗氏积书以教将无继昔人而起者乎罗族出清湖故庐陵世家有科第于宋元其徙梅溪至宗智甫盖七世云














　　东里文集巻一
　　钦定四库全书
　　东里文集巻二　　　　　明　杨士竒　撰记
　　石田茅屋记
　　石田茅屋者刑部尚书大梁赵公以名其宴休之居也士之有道也不以贵富贱贫而易其所守盖道内也贵富贱贫外也主乎内者既定则凡其外者举不足以夺之故穷不加损焉达不加益焉顔子有王佐之才使得时而行之其心固不改箪瓢陋巷之时而孟子亦称栁下惠不以三公易其介盖惟中之所守确乎不可拔而以之遇则可以建功不遇亦可以自乐非志于道者不足语此公少尝乐于耕读而有志用世既发身科目事太祖皇帝为夏官属超迁浙江参政太宗皇帝临御征为少秋官改冬官又改春官遂进大宗伯改大司马仁宗皇帝嗣位惓惓于慎刑罚又改大司冦遭逢列圣敭厯中外三十余年预大议辅大政位髙而防厚自恒情观之则向之韦布所乐岂复有一毫尚留念虑哉然此非可以论公也公学愽而识逺志髙而才大推其心盖惟天下寜谧朝廷尊安生民乐业边境无事公之乐也矧今圣明在位方圗任老成公宜益摅嘉猷以辅建太平安得慕彼而违此哉而平昔亩之不忘于以见其心非酣溺于富贵其风可以亷贪而敦薄者盖于士俗有警焉士竒与公同朝二十余年相知为旧间尝属余记其石田茅屋余重其可有警也遂为之记
　　常州府庙学重脩记
　　学校王政之大端民有养而无教则不可与圗治故建国君民教学为先教道行民知务徳斯风俗可厚人材可兴而治效可得自昔为天下盖未有去学校而能为治者我国家自祖宗之世崇重学政皇上纉承大统益敦饬励而郡县奉承有祗有怠故学之振举有能有否常有学数百年中厯兵革屡燬屡复洪武初庙学一新加于旧观嵗久而敝永乐初撤而再新益加其旧既二十年庙学复敝时郡守贰咸阙推官杨谊自监察御史来独署郡事进谒先师退就学舘顾瞻嗟咨曰是可后乎即谋脩葺而计费甚钜方事营度郡之好义咸愿有助出赀市材诹日鸠工仆者植之倾者正之撤壊去腐易之以新工善材良既坚既好庙自大成殿东西序防门灵星门学自明伦堂志道据德依仁游艺四斋及賔客之位防馔之舎至于庖廪靡不具完彩绘焕然不浮于度是役也费不出公顾为之有道民争劝义经始于某年月成于某年月盖始终皆谊之勤而后知府于文自山西按察佥事来同知张宗琏自大理寺丞来同志恊赞用克讫事时大理寺卿胡公槩奉命廵抚苏常诸郡亦勤助相盖政之张弛存乎人郡县吏有不知究大体祗德意而旦暮案牍期防以为能趍走迎饯以为贤者固不能知养民为何事其能知学校教化之为重哉之数君子皆起家进士知所先务宜其克恊于斯举也常自太伯延陵相继譲大利其人至于今知捐利为义也自子游亲承孔子之教而率人于学道其遗化犹在乡也矧今为畿内郡涵濡圣化之宻且久宜其兴起于善之易也则防学于斯必有仰惟圣朝之徳意及诸君子之用心乡人长老之劳勤而作其自励之志将见教化益行贤才不乏乡闾礼逊骎骎乎治平之盛者皆自兹始于是府学教授余学奭等谋记其成而属江隂县学教谕陈孟旦来求文而能道脩学之详者今礼部尚书郡人胡公郡人之助义者众周孟敬朱善庆其巨擘欤
　　稼轩记
　　夫务适乎巳而无天下生民之思者凡民耳士以及人为道道明于已而或退食其力于幽闲无用之地以自适焉者盖安命守义不得已者之为而非士之素志也古之君子往往皆然泰和王行敏通春秋大义志髙才愽喜谭当世事稠人广防行敏出论説娓娓于视今富贵有位人当其意者无防评泊是非髙下持礼义曲直人不少贷然人以义正过行敏率能屈服甚或加之横逆亦不校也此非其能明于内而岂茍为自髙也哉其父伯贞先生尝佥藩宪典大郡有惠利于民弟行俭今为学士于翰林掌制命天子左右誉望蔚然行敏独家食澹泊自适曰士各有命安吾义与命耳买田百余亩于邑西半舎许作庐舍田间躬率僮奴治耕堰水为塘备旱干其用力勤嵗获常厚鸡豚之畜曰蕃而塘兼鱼鳖菱芰之利曰用所需悉具饱食无事读书茅檐之下声闻林外天气晴煦不之舎南之舎北与老农相娱嬉或数月一入城就其素所知已晤语少顷掉臂遽去其宴息之居数楹质朴闿爽题曰稼轩轩之前天柱三顾诸峰苍然秀拔而大江横其下啓北户而望则武姥之山巉峭竒特而吏胥一迹不及门嘉客时至野服出迓相与坐轩中必具酒酒酣击瓦缶歌古人田园之诗乐客客或问平居所侣指塘下白鸥及窓外脩竹数千挺曰何莫非吾侣也盖终嵗悠然忘世荣辱行俭在京师闻之跃跃有欣艳之意巳而其同寮君子闻之皆有欣艳意相与赋稼轩之诗余窃叹曰士知命而乐非贤者不能然命岂一于穷与达哉贤者亦岂自弃夫天之所予巳者而终不用哉观行敏所用于巳责于人又岂幽人处士可以终其身也哉盖昔人有稼名其轩者矣彼未必有行敏一日之乐而其惓惓当世之心未尝巳也亦其不忍自弃夫天之予巳者也古今人岂相下行敏有不反而思作而跂乎行俭既稡稼轩之诗寄行敏余于行敏非交游一世之好故请以余言书诸轩中使勉焉
　　滁州重建醉翁亭记
　　三代而下以仁厚为治者莫逾于宋宋三百年其民安于仁厚之治者莫逾昭陵之世当时君臣一徳若韩范富欧号称人杰皆以国家生民为心以太平为巳任盖至于今天下士大夫想其时论其功景仰歆慕之无巳也而当时同朝有君子焉小人焉君子不容于小人不能久安于中或暂黜而遽还或屡摈而复用而终能显其功名者由其君之明也欧阳文忠公以古文奥学直言正行卓卓当时其凛然忠义之气知有君而已知有道而巳身不暇恤其暇恤小人哉而小人皆不便之故一斥夷陵再斥于滁既复起厯践清华从容庙堂与诸君子坐致国家于磐石之安者非由君之明乎考公在夷陵嵗余在滁阅三嵗皆无防微迁谪之意方曰务保民而与民旦莫相亲相娱乐若父子然者君子之道固无往不自得也我仁宗皇帝在东宫览公奏议爱重不已有生不同时之叹尝举公所以事君者勉羣臣又曰三代以下之文惟欧阳文忠有雍容醇厚气象既尽取公文集命儒臣校定刻之永乐庚子冬被召赴北京过滁登琅琊山问醉翁亭伹见寒芜荒址惟醉翁亭二贤堂六字隐隠岩石间顾时滁之守臣无足语者顾其从臣曰邦先贤之迹弃不治如此其政可知矣太息去之后六年太仆寺卿赵君至赵君素慕公之贤又知滁之人思公不忘也出俸倡其寮及滁人复作醉翁亭而刻公所为记寘亭中亭后作堂以祀二贤二贤者王元之及公也元之至道二年自翰林学士出知滁州其文章及立朝大节与公相望合而祀之因滁之旧也醉翁亭之前旧有六一泉防导加石甃焉百费所需不出于公而加于旧规于是滁人嵗时谒拜二贤退而歌咏公之文章又徘徊泉上如亲见公之乐乎此也而有以慰其不忘君子之心焉昔召公布政南国后人思之至不忍伤其所息之木而况公尝乐于此者乎君子之感人心固自有不能已者而非有贤者倡率于上则亦莫能遂所欲为此滁人所以有待于赵君也赵君名次进字孝礼天台人发身科第累任显官自广东布政司叅政迁太仆卿于滁岂弟敦厚明达大体所至为所当为以贤能称相斯举者太仆少卿苏实厐埙丞杨文达孙暠宋载刘璧主簿舒伯治及滁人褚士良等十人经始于洪熙元年四月成于宣徳元年正月于是士良等请文记嵗月其成之又明年二月甲子记
　　夀征庵记
　　永嘉黄思恭先生始春秋七十有二将营夀藏于郡城之东大罗山先茔之次卜曰之良先生与其族姻故旧咸往视工先事之夕甘露降兹山凝积松栢之上有钜松直所营之竁其积特厚弥布柯叶皎如雪霜掇而食之甘若饴蜜其姻王止中曰此国家养老之祥殆先生之夀征欤或曰瑞图不云耆老得敬则松栢受甘露意者国家将致礼先生者欤止中赋七言长律一章歌以为先生夀夀藏成之三年先生之子淮时为右春坊大学士兼翰林侍读防太宗皇帝恩封先生为奉政大夫右春坊大学士后十有三年淮积官至荣禄大夫少保户部尚书兼武英殿大学士又防仁宗皇帝恩以其所受散官及三职封先生又从淮奏以少保禄归养于是先生春秋九十有三康徤和豫聪明不衰所谓养与敬者备之矣然后其乡之人忻悦嗟叹谓止中与或者之言之明且信也夫可欲之物凡出乎人者可以力致惟出乎天者非人力所能天盖可以诚动焉人夀富康寜诸福皆出于天而备于一人之身鲜矣人夀臻于耄期百有一二焉耄期而兼富康寜盖千之一二加有两朝之荣命龙章褒拂秩荣一品朱衣玉带坐享厚禄之养为天下所歆艳者求一于万不易得而黄先生备之何其盛福也哉易曰视履考祥于以见先生好义之诚恒久不巳欤诗曰永锡尔极时万时亿又以见福之于善人且未尝不豫定之欤黄氏之祥可征巳其夀藏之侧作新室若干楹先生所时嬉游者也尝取止中之言名其中室曰夀征之庵淮属士竒记其嵗月士竒与淮聫官视先生父执也窃喜闻夀徴事故敬为之记甘露降于永乐庚寅十月已未庵建于明年辛夘七月甲戌记作于宣徳丁未七月甲午云
　　竹林清隐后记
　　士能安乎其内而不为外物动即其身所处不间于贵富贱贫夷险靡不得焉若是者非其察之审养之素定不能也西昌陈一敬君其防于是哉君防达爽朗耿耿负气义髫齓时丧其父巳有志务尚曰挟册从先生学士讲説且学为文章传道理弱冠出为里塾师以资养母所居在邑东有竹数万竿中作小轩为藏脩宴游之处然少所往来独深与邑中陈孟省好孟省为人狷介刻厉学问其疾流俗人不直魑魅鬼魊独与君交披肝胆相向莫逆也两人者或一曰不见即其意不释时孟省大父海桑先生以道徳为江以西学者所尊亦甚爱重君时来其家留坐小轩中为启析性道或瀹茗或取酒相酌为乐因名所居曰竹林清隠先生既为文记之居十余年平川大夫闻君之贤辟为学博士使者奉书币就其家起之西昌之大夫闻平川使者来曰吾邑之贤者吾不能举顾令见举于他邑之大夫吾何名为邑即躬诣其家请见状其行义举送之于朝遂以为荔波丞又改贺县丞两县皆在广右其民杂夷獠不尽驯服君抚之皆得其意至今民意或有所不适即喟然以思曰安得复见陈侯抚我也君既仕有民人社稷之寄食有禄出入有舆马防而其所自处泊然盖不异昔之在竹林时也既厯佐两县輙罢罢輙复穷归视其家萧然操畚锸治园田布衣蔬食暇则取古人书诗涵泳其中休休自足视乡之宦达所得意非有加乎是也夫能不侈于达者亦不戚于穷世之人一得一失忽而为虎忽而为防不能不动乎中者要皆无所见有所见或无所养养之而久久而定定而安则凡触于外者举不足挠乎中也如陈一敬君可谓不挠者欤君尝与余交其女兄之子翰林庶吉士余学防告余曰舅氏所存如此不为之书可乎故书所知者以附陈先生记竹林清隠之后
　　樵雪斋记
　　樵雪斋者吾邑王伯彰藏脩之所也藏脩之所而名樵雪者着其志也其言曰人之生皆有所业农业于耕将厚获丰敛裕于身而足于家士业于学将徳脩才达声誉流而爵位显推于其他业无不各极其所得也然耕稼或有水旱之虞富贵或有忧患之干夫为民之业随其力所至无大得亦无不得蚤而作夕而休无虞乎水旱忧患超然而独乐者其惟樵乎故樵吾之所乐为也吾又耻夫世之人汨处淟涊溷浊辱其身而不知侈然以为得故窃有慕乎贞素清节之士而常寡遇焉吾所居在澄江之东一舎许梅花冈之麓每嵗晏闲暇空山大雪上下皎然一色独处斋中静而玩之以为极天下之洁清无以逾此盖有以契乎余心此樵雪所以名吾斋也于是可以见其志矣夫天下之事茍处之能不戾乎道不役乎物无不可以安其身而适其心然士之蹈髙懐洁者往往巻其所畜处众人之所弃泰然自足视众人之所趣不啻一秋毫之轻此虽未必当乎大中然其所自贵重视夫恌焉窃冒无禆益于时与辱巳而枉道皆卒之为天下后世僇笑者其相去岂直倍蓰什伯哉孟氏有言人有不为也而后可以有为则世欲简求贤才以为用者必在此而不在彼伯彰磊磊负气义愽渉书史有才具尤工于诗歌其果久于在下者耶伯彰名某王氏居梅冈若干世盖邑着姓云
　　石冈书院记
　　吾邑萧自诚先生来京师属余记其石冈书院余与先生之子翰林庶吉士省身交尝闻书院兴壊始末石冈在邑东南半舎许仙槎江之西梁萧子云十七世孙讳逊者始自峡江徙居之逊七世孙讳仪凤宋举漕贡始即其居之近作书院聚宗族乡人子弟而教之仪凤之子子安为王府掌计从文丞相举义事败覆其家书院亦废掌计之从子福可明经擅为古文诗赋复作书院又废于元季之兵国朝混一海宇福可之孙则善复继作之而隠居教授其中盖先生之父云吾尝窃谓吾郡之俗所为可重非他郡所及者其民务义脩礼尚气节虽至贫不肯弃诗书不习至贱者能诵孝经论语晓知其大义凡城郭闾巷山溪林谷之中无不有学富贵者遇逢掖士必敬礼之不敢慢易而尤重世族茍其世贱后虽贵盛人固不愿与齿而彼亦不敢以其贵盛加人吾乡之俗如此吾何以知其可重也吾尝下彭蠡泝大江浮洞庭防乎楚郢之间又渉淮道舒而东上下数千余里或行数日不闻弦诵声观其人之所务朴者事渔稼智者趍贾贩以逐什一之利率资大势厚者为雄长不务乎诗书礼义不重乎逢掖之士也不辨乎世族也吾未尝遍厯于天下而齐鲁古称诗书礼义之国今闻其俗犹不戾于古昔然则论风俗之善恶必由乎教学之废兴故先王治天下皆拳拳兴学于家塾党庠术序亦各有制焉石冈书院固古人家塾党庠之制考其创建以来虽屡废之亦随有贤者起而复之不至乎终废吾郡之不废其学类此故其风俗所以可重者有由也呜呼一郡一邑之中不废其学而俗有可重况于为天下之拳拳于学也哉是不可以不记
　　齐夀堂记
　　齐夀堂者翰林庶吉士欧阳俊奉其祖三峯先生祖母韦孺人之堂也先生生元皇庆初元今九十有八年孺人生元延祐六年今八十有九矣皆耳目聪明康徤和豫孙曽绕膝屡受国家养老之泽光荣甚盛此堂之所以名也后登第授官与脩永乐大典书成请于朝乞归省焉且行求余为记其从兄国子助教贤乂为余言三峰先生及孺人之善曰宜为之记欧阳氏居泰和之西蜀江之里其先与宋少保文忠公同出吉州刺史琮其居蜀江十数世积善累仁其族姓之衍赀产之畜诗书礼义之习愈逺而愈盛至先生濶达亷重言动率依于礼法而忠厚以为主恒戒其子孙及其族人曰必饬行为儒者以无忝我欧阳氏处乡人必本于忠信盖欧阳氏之族有三峯先生而后益敦于徳义文学乡人有三峰先生而后益劝于善邑大夫嵗举乡饮谋賔必曰三峰先生孺人归欧阳氏七十有六年以孝敬事舅姑以勤俭佐君子以雍睦处族姻以仁善导子孙此其所由夀康也欤洪范五福夀为之首礼八十九十曰耄百年曰期皆夀之至也夫耄期环百里之地有一人焉以为至异鲜能以两见也或有之不皆出于一乡一里也而况出于一家之间又共牢而合者哉盖考其初生皆当天下无事之时其本所钟己清寜纯固既壮而未老又遭我国家太平熙洽之运淳厚灵长之气被于人物固宜光润绵永而先生夫妇又承之以和平贞静寛裕乐善斯以独得其厚弥夀弥康聮芳荣于晚嵗沐天泽于无穷此虽先生伉俪同徳合庆盖亦国家之泽矣先生字以忠三峰其别号云
　　顔乐堂记
　　庐陵胡则顔名其所居堂曰顔乐其志固望希于大贤君子之地乎间求记于余嗟乎其可以易言哉夫顔之乐极其学之所至心与道一而于出处动静从容安适无往而不得斯其所为乐也其可以易言乎然顔之乐虽乐其在巳者其心盖未尝一日而忘利民也孟子称禹稷顔子同道道在是即心在是得其心而后可以言其乐也则顔诗书故家其为人敦厚详慎外和而内夷志在利人善医闻人有急虽风雨寒暑昏莫趋赴恐不及比以名医征诣京师京师士大夫家闻则顔善医奔走迎致无虚日则顔为医不局于一科其所治无不良效其或一见曰此不可治即不治而去虽更他良医治终不治翰林沈脩撰一弟甚爱之忽病目求诸专科之医一医曰疾本深矣不可责近效药之半嵗其或庶防也一医曰当施大药非百缗直不可言巳皆竟去不顾沈脩撰惧遍求医之良得则顔则顔视之曰此风毒所侵耳即治不过五曰愈药之五曰愈胡学士女兄之夫病伤寒时在舟中求他医往治医问所病证曰此殆死也不肯行胡公百方强之且约厚赀谢始行明日还报曰其果死也更求则顔则顔往脉之曰此病欲觧矣施两剂而愈继复病数剂愈司经芮洗马病目其剧如沈氏往求则顔则顔曰此可三日愈药之三日愈翰林周编脩得痿疾剧初朝廷命蒋御医治未防蒋有使命出外他医弗能继也则顔继之竟愈既而周之家人皆疾他医皆难之迎则顔则顔皆愈之庶吉士刘孟铎暴病亟甚恒所往还亲爱者环视之悚然则顔素厚孟铎脉之摇手曰易易耳无怪也施数剂愈进士曽用常两足肿则顔曰当急扶元气肿不足治也他医曰当急治肿曽信他医则顔争不得数日卒翰林庶吉士陈孟京始得疾则顔视之怆然曰不及矣众未信之走致数医治卒不治余在京师目见其治效彰彰如此每瘉一疾輙自喜而人徳之与否不计也即知其不可治輙忧形于面此其心之所存可知矣夫其心之所存与志之所慕者茍不相倍因是勉勉自脩积诚而不已则大贤君子之地未有不可防及焉者孟子曰顔何人哉则顔归而求之可也则顔与余同郡故为记其所能与其所存者如此使勉焉
　　江隂县先圣庙学重建记
　　太祖髙皇帝正大统之三年诏岳镇海渎封号如古制以山水称忠臣烈士称当时初封出于厯代所加者一切罢去孔子明先王之要道为天下师以济后世非有功一方一时者比封爵宜如厯代所尊崇着于令典垂之千万年而定鼎之初首建学立庙京师亲临释奠又诏通祀于郡县又诏罢从祀之戾于孔氏者所以揆前圣之大中而垂永代之洪范也夫孔子之道天之道也国家生民不可一曰以无者伏羲神农黄帝尧舜禹汤文武行斯道于上孔子明斯道于下皆圣人也而使后之继伏羲神农黄帝尧舜禹汤文武之位得以行斯道者孔子之功也论其功而隆其礼明圣之心也列圣相承益钦益至繇是自京师至于海隅郡县皆有庙学其人皆知孔子之道尊且大而况邦畿之内且延陵采邑先贤礼譲之化未泯其人心向慕兴起为何如哉江隂县学嵗久而弊侍郎周君巡抚过之慨然兴叹曰庙不饬何以妥明灵致诚敬学不饬何以兴教化成贤才忱奉朝命来事寜有重于此乎谋撤而新之为县者闻之悚然曰此吾职也敢不祗承民耆老闻之跃然曰此以善吾民也吾其可坐视于是相与合谋赁工市材易故以新作大成殿十有六楹前作东西两庑各若干楹殿之后为明伦堂若干楹左右为两斋各若干楹庖廪门垣咸备以固髙敞丽加于旧规由是县长贰学官诸生嵗春秋行礼庙廷对越有严秉防将事用称朝廷崇祀先师之意而诸生退即于学敬脩所业以求无怍于古圣贤将上以光国家之用下以厚邦邑之俗所系岂细故哉训导严頥书来请记庙学之成夫受命在政教之任而能知本源之意有倡有随恊志毕力不费于公不劳于众以底成功可为无忝而为民父兄于义事奋起趍赴皆如当然又以见人性之善而王化之被皆可书也肇斯举者周君名忱永乐甲申进士累官工部右侍郎其巡抚江南诸郡适嵗荒歉劳心赈恤民頼以济而所至勤于学事相斯举者知县朱应祖主簿胡忠而忠始终効勤耆民周孟敬朱善庆等皆助资曹宏黄惇等分董役事经始于宣徳六年二月成于明年六月记作于十年十有一月呜呼后之有政教之任于斯为民父兄于斯者可以鉴矣
　　文丞相祠重脩记
　　孟子曰我知言我善养吾浩然之气知言者尽心知性而有以究极天下之理浩然之气即天地之正气具于吾身至大而不可屈挠者知之至养之充而后足以任天下之大事天下之事莫大于君父文丞相甫冠奉廷对即极口论国家大计未防元兵渡江又上书乞斩嬖近之主迁幸议者以一人心安社稷固巳气盖天下矣自是而断断焉殚力竭谋扶防持危以兴复为己任虽险阻艰难百挫千折有进而无退不幸国亡身执而大义愈明盖公志正而才广识逺而器闳浩然之气以为之主而卒之其志弗遂者盖以天命去宋也虽天命去宋而天理在公必不可已故宋亡其臣之杀身成仁者不少论者必以公为称首公事具宋史而公乡人刘岳申抚公所着目録吟啸集指南録集杜二百首及宋礼部郎官邓光荐所述督府忠义传以作公传视史加详实焉北京之有公祠洪武九年前北平按察副使刘崧始建于教忠坊今顺天府学之右而作塑像焉永乐六年太常博士刘履节奉命正祀典始有春秋之祭于有司嵗以顺天府尹行事宣徳四年府尹李庸始至谒公祠下顾瞻祠宇陋弗称遵用诏防葺而新之而凡祀神之器靡不备具又求刘传刻石将使人人皆知世之为臣者光明震动焜焜烈烈有公也于乎忠孝人道之大节治化所先而崇礼先贤表励后人尤守令之急务庸其达为政之本欤庸字执中保定唐县人寛厚明敏自太学生授工科给事中上亲擢为顺天府尹爱人之心剸繁之才上下皆称之而尽心学校敬贤尚徳如饬昌平之狄梁公刘谏议祠而严其祀事之类皆其知本之务皆可书也因并书之以示来者
　　杨氏祠堂复建记
　　士竒一嵗而孤上赖祖考之佑母夫人之保育教训用克成立然素窭既壮而仕积其防入始稍理田庐盖先庐悉燬于元季之兵而故址在邑之学宫之北者诸父兄以窭而售之人矣仁宗皇帝临御进士竒官秩防赐加厚始克以五十余年寝食不忘之心五倍元售之直而复故址乃命稷治居焉居之右故有祠堂亦燬于兵遗弊室数楹则族父之窭者假息其中厯三世矣族父之先有故址在邑西为横民所据巳久力不能复至是代厚赀内据者为复之而使其孙归治居焉遂命稷循故复作祠堂古知礼君子营宫室必先祠堂士竒之不能盖复之于人者有先后也吾髙祖以前居邑东清溪之上暨曽祖始徙学宫之北居与祠并作焉作四十年而燬于兵又二十年而沦于异姓又五十有余年而余始克复之既失而得既燬而完虽辛勤积累而非祖宗仁厚之泽何以能致哉祠成祀四代嵗时行事悉遵朱氏礼杨氏繇吉水徙泰和清徳正学代有绍续逮吾曽祖发而益有惠及民有传在史祖考以来或仕或处履道执行清白之节靡有间焉覆被及余夙夜懔乎荒坠之惧而今春秋七十矣顾吾之子若孙其可一曰忽忘先徳而不图惟敬承之哉承先之道仁与义其要也学以明之诚以行之而持不息之功若是者岂惟无沗祭将受福焉盖明徳者格神之道也父子祖孙本同一气幽明相通不相违也惠之则神歆而福降悖之则否而皆隂鉴潜察于平居曰用之际矣匪直奠荐灌献之顷也凡后之有事于斯堂者不俛思而笃行可乎故书所以复建祠堂之故而又书所以感格神明之道以示吾后人堂不易旧规经始于宣徳八年正月成于是年八月明年正月壬午谨记

　　东里文集巻二
　　钦定四库全书
　　东里文集巻三　　　　　明　杨士竒　撰序
　　赠医士陈名道序
　　江汉间其俗尚巫有疾不事医唯走巫求祷焉徼幸以治载醪牲实篚造谢巫之庭唯恐后即不治不咎巫必自反曰我之弗防不敢懐纎毫怨憝且虑复有求也间有知巫之妄而从事于医又罕遭乎良焉素不明隂阳表里脉治之説而称医之师医之师其治或投数十剂不效而又増剧者故虽什伯中复有一二精其术人弗信之矣江夏宋惟宪其弟病且殆凡与惟宪闗忻戚者皆强之祷巫惟宪不应方博求为医之良者有进陈名道既至诊而药之旬浃遂瘳惟宪谒之谢焉夫医圣人之教也圣人忧民伤于寒暑饥饱劳欲有至乎夭死故为医之教使得保终乎天年者也巫者古以事神非有盗神之号以欺人也今盗神之号以欺人人亦安其欺虽百死不悔于乎先王之治天下有假于鬼神时日卜筮以疑众者一拘杀于司冦巫所为疑不既甚矣乎故巫不诛医不行民得保终乎天年者幸也然使今之信医者皆惟宪为医者皆名道巫不足诛也而一惟宪一名道巫其可胜矣乎吾喜名道有成又重叹乎圣人之教也于是乎言洪武廿二年冬十有二月既望庐陵杨士竒序
　　赠蒋医士序
  </div>
  <div class="pagination">
   <span class="current-page">
    1
   </span>
   <a href="东里集_page2.html">
    2
   </a>
   <a href="东里集_page3.html">
    3
   </a>
   <a href="东里集_page4.html">
    4
   </a>
   <a href="东里集_page5.html">
    5
   </a>
   <a href="东里集_page6.html">
    6
   </a>
   <span>
    ...
   </span>
   <a href="东里集_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
