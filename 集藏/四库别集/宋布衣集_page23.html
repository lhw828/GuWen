<!DOCTYPE html>
<html>
<head>
    <meta charset="UTF-8">
    <title>宋布衣集 - 第 23 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋布衣集 - 第 23 页/共 47 页</h1>
    <div class="content">　　言访高人庐。聿在古城濮。落日衔远山。归禽集乔木。楚童叩深扉。猧儿吠丛竹。梅花冻愈馨。瑶草寒仍绿。前厨办旨蓄。后庭征丝肉。谈咏古交编。绪论南华录。达生贵自我。君子知止足。 

　　○和（北山） 

　　北山 
　　至后气稍暖。言访山中屋。柴扉昼常掩。小犬声喔喔。黄叶覆苔阶。苍烟散花坞。速我好酒伴。□此慰幽独。腊梅吐新蕚。暝雀啅深竹。徙倚不知寒。天风在林木。 

　　○赠宋鹅池 

　　楚人不识玉。掉臂下江陵。湖海无名氏。乾坤有发僧。一瓢随乞食。千里独担簦。余亦逃禅客。相将谛大乘。 

　　○答赠（鹅池） 

　　鹅池 
　　白首无家别。青鞋掉臂行。屠龙空有技。歌鳯竟何成。濮上寻真隐。山中问达生。天涯岁欲暮。徒结紫兰情。 

　　○清平阁饮宋山人二首（北山） 

　　北山 
　　东阁峥嵘烟雾开。洞中日月隐蓬莱。龙蛇载笔供诗草。鹦鹉呼童劝酒杯。时有名姬能度曲。相从野老共登台。不知黄发催迟暮。自许凭高作赋才。 
　　小酌西堂意不尽。期君更上夕阳楼。斜飞宿鸟窥书幌。半落晴霞荡酒瓯。来为小山攀桂树。转看明月挂帘钩。庾公不浅登临兴。况是卢家有莫愁。 

　　○同赋二首（鹅池） 

　　鹅池 
　　寒日下江蒲。池山列画图。凭阑来野色。极目入虚无。兰茁春方浅。梅花岁欲徂。当垆歌正好。留醉酒家胡。 
　　雾树河源里。寒城濮水间。星云低绮席。灯烛媚朱颜。美酒淹长夜。纤腰姤小蛮。他乡有游子。留滞小重山。 

　　○附峄山晚眺 

　　侧迭石梁倾。高原邾子城。幽泉花覆响。秘洞药长生。秋草秦碑没。白云汉畤平。鸟还山欲冥。无限旅人情。 

　　○山中书事寄怀濮阳李北山符卿 

　　秦汉残书乱不收。笑看双剑倚床头。岳云南渡凫山晓。海气西连汶水秋。去楚谁怜和玉泣。卧岩无复贯珠求。凭高不尽哀歌断。何处逢人问帝丘。 

　　○寄答二首（北山） 

　　北山 
　　鲁甸开仙窟。秦碑表镇山。弄瓦成大块。累石结重关。世远□机息。云深鹤梦闲。囊中有灵药。寄我驻颓颜。 
　　我忆荆州宋海翁。读书峄阳古洞中。傲岸君平还。弃世。颠狂阮籍自高风。眼底阅人尔不少。天下论诗谁最工。闻道山房多丽句。何如疏雨滴梧桐。 

　　○附自峄山来访李北山（鹅池） 

　　鹅池 
　　山居亦自好。忽动美人思。秋水将同赋。停云敢滞期。方云心匪石。复念发成丝。蹙膝华轩下。一尊共我特。 

　　○喜宋鹅池至自峄山见访（时六月十五日　北山） 

　　北山 
　　山中怜独卧。濮上喜相寻。咳唾烟霞气。团圞明月心。别来儿女长。老至鬓毛侵。握手炎蒸候。清风满竹林。 

　　○题仙人白鹿图为北山公寿（鹅池） 

　　鹅池 
　　东华仙人夸白鹿。手持节旄握宝箓。羽扇霞衣风摇摇。须臾万里何神速。韩众翩翩前致辞。青莲居士六旬六。五娥鳞次进蟠桃。瑶函丹简纪五福。寿筵高张濮水滨。华轩乐奏南熏曲。常棣园中庆连枝。儿孙膝下走羣玉。箨冠道士捧琼觞。金粟谪仙抚玄鹄。醉中同咏五岳歌。为君舞情如何。千秋万岁意不尽。门下报恩谁最多。座中更有齐貌辩。三言为主生荣那。意气从来我不少。披图赋诗何草草。待君千岁炼精魄。相随还访东华道。 

　　○和答宋鹅池山人见赠寿词（北山） 

　　北山 
　　老大今年六十六。日日搔头卧空谷。看花常与春作伴。居家但愿平为福。箨冠道士忽相访。腰系诗瓢骑白鹿。酌我北平白玉浆。赠我南山紫芝曲。嗟嗟岁月苦无多。童颜不驻如我何。握手别君忽四载。向来忧喜何纷那。别日常多见日少。一回相见一回老。白云回首似君稀。中怀当为知者道。有子宁论纸笔知。无官最爱清贫好。饮君酒。欲倾倒。银烛煌煌彻昏晓。君家何在青山杳。丁令一去人民非。涧畔长松独矫矫。我有东皇太乙图。借君彩笔任挥扫。诗成夜半风雨来。庭前处处生芳草。 

　　○送宋鹅池还赵 

　　燕赵产名士。壮游荆楚西。依刘成阻绝。御李费攀跻。掉臂寻东道。看山过别蹊。抱璆心自媚。完璧手长携。久客身将老。思归路转迷。剑临南斗合。马为北风嘶。来自灵岩下。因逢珠树栖。到关占紫气。开卷拂虹霓。岂少绨袍赠。相留翰墨题。停云怀故国。落日渡清溪。人似丁令往。秋多蟪蝈啼。家贫怜壁立。囊被问诗奚。有安难成业。无妻更守闺。乡园惟鸟雀。城郭半蒿藜。待了庄周梦。还应入会稽。 

　　○将还赵郡留别李北翁（鹅池） 

　　鹅池 
　　挟书出鲁关。高揖谢名山。湖海寻同调。烟霞尚在颜。才名元度外。辞赋且人闲。客人囊频涩。秋深鬓益斑。白鸥依水宿。鸿鹄何云攀。自笑身如矢。谁知刀有环。居将伤岁暮。去不为途艰。旧业花三径。新河水一湾。首丘狐自恋。遶树鸟空还。璧在心犹壮。珠投泪欲潸。平原不可作。肝胆向谁扳。 

　　○再送宋山人四首（北山） 

　　北山 
　　君乘濠濮兴。北游燕赵间。燕赵多佳人。能不重跻攀。 
　　西风吹角巾。飘飘望桑梓。举头见青山。莫道无知巳。 
　　与君如落叶。偶被秋风聚。聚散随秋风。寸心金石固。 
　　曰归复曰归。十年归未得。人不生空桑。谁不念乡国。 

　　○留别再赋四首（鹅池） 

　　鹅池 
　　长揖辞所知。去去濮水上。执手两无言。秋风为惆怅。 
　　自识浮生理。羞歌行路难。饮君一斗酒。醑此百年欢。 
　　天地蘧□庐。何人不是客。浮云本无心。游子念将夕。 
　　不佩千金剑。不乘五花马。出祖皆名流。结交多长者。 

　　○附再游濮上饮李理卿第感今怀昔因而有赠（鹅池） 

　　鹅池 
　　昔别是何日。重来情更亲。春游尊尚在。夜醉榻犹陈。有子能传业。无金不是贫。十年漂泊意。老去向谁论。 

　　○答别宋鹅池山人还赵（连山） 

　　连山 
　　鸿鹄奋高举。宁随燕雀游。狂来双眼阔。老去壮心留。落日淹行骑。秋风忆故丘。青山看憩迹。何处结搜裘。 

　　○留别李连山三首（鹅池） 

　　鹅池 
</div>
    <div class="pagination">
<a href="宋布衣集_page22.html">上一页</a><span>...</span><a href="宋布衣集_page18.html">18</a><a href="宋布衣集_page19.html">19</a><a href="宋布衣集_page20.html">20</a><a href="宋布衣集_page21.html">21</a><a href="宋布衣集_page22.html">22</a><span class="current-page">23</span><a href="宋布衣集_page24.html">24</a><a href="宋布衣集_page25.html">25</a><a href="宋布衣集_page26.html">26</a><a href="宋布衣集_page27.html">27</a><a href="宋布衣集_page28.html">28</a><span>...</span><a href="宋布衣集_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
