<!DOCTYPE html>
<html>
<head>
    <meta charset="UTF-8">
    <title>本堂集 - 第 34 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本堂集 - 第 34 页/共 53 页</h1>
    <div class="content">　　悠然轩记
　　余为王得淦记梅矣其右小轩曰悠然并以记请因语之曰人莫患于有意有意则窒莫乐于无心无心即化湛湛融融忽焉而俯忽焉而仰忽焉而竚忽焉而行天寛地大心旷神不物而适与物遇无我而适与我契者人莫之能喻自亦不能名也世降俗漓憧憧往来役役念虑惟名与利安知有此乐独渊明于宇宙间了无系累门外南山坐卧饮食固熟见之者而今于采菊之际悠然之处见之于诗山一也而趣不同岂时时焉见所见盼盼焉山其山者比哉而家里之南山之趾而轩受其景摘其诗中之语而扁之可也特年方盛气方鋭求交者方未能尽谢去视渊明为何如然知所以扁则趣以动矣顔子坐忘曽防之舞咏则未易到而喜吟姑自吟入亦惟勇以决其壮静以虚其舍熟读渊明诗以豁达其门户他如明道之傍花随栁康节之击壤集东坡之挂起西浪接天等作是皆与造物者游朝夕涵泳久当自得得则自有悠然之时此趣难言而不能无言也后日而固有所得则所言又在悠然之外矣本堂老人陈着记
　　奉化县学记
　　吾道为天地立心学校为吾道司命有天下国家者所先务而邑于化民最近奉川一邑秀于民为多而诸老先生诗书礼义之泽犹未与流俗澜倒一变可以近古其机在邑尹嵗己丑丁君之来殿谒既览学宫诸生进而告其故邑之学凡几更革大成殿则百年之遗训堂仪门左右廊及诚身明善观光利宾志道率性六斋则十余年之近所营建旧或玩于未脩新或病于未完尹之心若有不慊者越明年鸠工防梓而补苴而墁瓮而防垩丹漆之亦可矣而曰未也又明年正文庙门使知有师剏天夀殿使知有尊辟养正堂而小学知有所向至于闶以入出于学之西揭以森严于学之南南有池池有亭曰前衿佩游息以畼昔所未有而大备于今吏不弛劳民不知役有政化者如此夫阖议属余述其概以诏方来且谂于余曰尹为吾道计将以邹孟吾邑而吾籍适成户也而役不吾及赋也而科不吾泛章甫摓掖也而佩珥腰鞬而茅蒲防苙不吾劳若是士皆得为今之幸民然心无所用身无所事不荡而偷者几希此又幸不幸之几尹为此惧急于学校可谓知本大厦连云羣居终日非欲茍便安徒呫毕逺取诸顔孟近取证诸周程朱张诚于心践于身行于家庭信于宗族乡党朋友贵其所自贵乐其所自乐穷途命也有性焉行藏性也有命焉其相与勉防庶免为学校辱余闻之喜因为果能尔当聫其语于末以坚尹之心以报尹之徳咸曰诺故并书之尹襄贲人名济字既之直而宻敏而勤廉平而强毅意所欲为不遗余力而丞王君泽白君黾主簿李君大用皆乐于恊助百废具兴学校其一也【至元壬辰七月旦】
　　叅前亭记【依谢志较】
　　襄贲丁君济尹奉化以学校为第一义葺旧营新倥偬间顾学前有池池之中可亭藏脩者可游息然学宫渐完邑之士恊相居多此役又将谁赖壬辰四月朔揖而谋诸长明善斋汪日宾诺而退经工饬材是月己夘亭成扁以前尹意则有在也人之为学所学何事亦惟言必有物行必有常而忠信笃敬为本吾夫子告子张以此且申以叅前之语今余于诸生宫以居之又为此亭盖欲其优游涵泳乐其所以学然虚闲之地虚则易放闲则易怠因摘二字以警子张为圣门高弟犹书诸绅诸生自视子张为何如登斯亭也翼翼然若常在目庶乎久而安安而化不自其在忠信笃敬之中而言行为有成否则妄而已如扁何彼南山防翠平野输秀风清日美莲净植而芹藻香天高地下鸢之飞鱼之跃各有适不物于物何见非理何着非情亦足以畅吾心而融吾性若山隂之叙情零陵之燕好云龙山人之皷琴放鹤则非名亭本意诸生领已进而曰昔子张书绅止于一已此以名亭则与诸生共所以表章夫子之训淑后学大矣敢以记请尹退然不自居曰于余奚记为特承余之心者是可嘉盍有以劝后时着因贺成适至辱使之书辞以耄不获姑笔其实使来者知尹之用心而用力又有若而人将有以日葺为事而斯亭为学者助百世一日也具官陈着记
　　训堂记【依谢志较】
　　彞训堂奉化县学讲肄之所也初有堂已久逮宋庆元间废而复且百年至元乙酉秋压于埃瓦砾中惟文元杨公所书扁与进士题名六碑全观者惊异知斯文有相必有兴其仆者时公家方多故未遑臯比无所于寄里士卢漕贡震龙勇捐私蓄鸠工募材植楹为间五后楹以石代木使风雨不可病涂塈甃甓迄无阙事特旧址前逼大成殿翼左右屋皆隈陋不称后六年尹丁君济来乃规置堂北地迁之且坛其阳植卉木相照映以全其成以畅其隘鼓而讲音节振越佩而趋意气舒迟一转移间面势风景殆天设也他日余于尹接谓余曰子记学矣堂于学为重敢并以请余闻之师天下之理一常非常而已则非教故箕子表其义曰彞训古道邈人心漓过者不及者自弃自暴者而迂而诞而茍且放肆滔滔非彞曽不知之本外铄我斯固学者之罪亦必有任其责者矣今堂之建之迁岂徒曰人事正以为人心地学者于此当何如哉吁世方事于无益之奉殚极而未餍教化所自出之宫虽芜废不治过者谁肯顾之此余于斯堂也见其卓卓其见非流俗人之所及其有关于世道甚大不能不重有感焉于是乎记具官陈着记
　　清隠山房记
　　林公辅国器生名家于吾防为俊拔挟五色笔题万里桥久间忽邂逅藤冠羽衣口诵老庄语若将忘世者讶而叩其故曰人生及壮嵗无所遇则已今余已四十有一姑以七十希有之年自诳已为过半忽忽余光去崦嵫能几尚欲与尘镜争梦岂不为种菜蕨耕谷口钓烟波诸人地下笑寂寂由是决于东吴先墓庐左右小筑山房名以清隠而息焉子以为何如余谓世之患在不知止功名其网罗富贵其机阱得势不知有九霄失势则一落千丈老死而莫悟滔滔皆是夫几豁然见几不待嵗晩身蜕蝉心过鹤吾山吾水吾风吾月可以舟可以屐可以琴棋诗酒有趣者不得擅而专有力者不得负而去自适其适自全其全为计得之矣若曰投龙虎山授凝和号皆寓也非其所欲言亦非余所知然贺知章岂果四明狂客轩辕弥明岂果衡山怪士固自有知者在嵗昭阳大荒落孟春丹霞遗耄陈着记
　　奉化县洞真观记
　　道家者流自老庄氏儒而托以自逸今之世为多里中卢竹溪其一也竹溪以声律学荐于漕以簿领职试于乡青云路方拾级时适多故尘埃棰楚中与踈散性不相宜谢而退余夙有连他日防间自言人生能几天下事奚既茍不勇拔尚欲何为俯仰宇宙仍姓名存衣冠无官府之及有山林之适惟入道其庶乎嵗丙戌授处士号越明年劄差提举绍兴千秋鸿禧观乃度地虚白观之北筑屋焚脩像殿中严法堂后蔽廊序左右翼以抱而舘其西以休息而门其南以出入四周而寛百需者备己丑秋讫工给观额曰洞真住持从的沠直下他不与焉入田若干畆为常住公供若干畆为袭传世业见之榜据甚悉观于境为胜佳山秀野青溪緑树挟隂晴寒暑为无穷光景梵钟寺鼓渔榔牧笛风往来之与吟啸琴棋声清交物表亦曰优哉游哉聊以卒嵗余因谓由儒入道非俗子比身计外亦有不慊于心否乎厥先所培植所委属者何一举而化归九泉下将有若敖氏之鬼且老庄立言虽于儒有未契而妻若子孙则自如至于弃家絶人伦此彼所谓虚为道家者之流也子于此当何如矍然而拱曰吾有子二某携以嗣吾教某留以嗣吾宗事亦既审处正为此惧然岂期至于此哉余闻其所言为之三叹故为书其入道建观之始末并及其本意云竹溪名震龙字致逺年七十有一具官陈着记
　　允斋记
　　史氏以相叶望四明余与其云来接为多彭卿景耽其一也别且久书来谓近于所庐偏闲地规为小圃中架数椽扁曰允斋敢以记请吁允之为义大矣允信也于已于人于事于物凿凿乎慥慥乎无一而不信则得所谓允不然则为佞为妄为诡谲为诞其机甚危也古道散人心漓方且驾虚翼伪出入鬼神与流俗世变澎湃掀舞允者安在况乎阀阅连狃于声利酣于豢养而他不暇问有善于此又率以王谢风流自命求其代有象贤能几屈指子乃独有斋焉揭允之一字而名之将日与目接收其本心瞬有养息有存其诸异于人乎夫以方盛之年前乎纷纷可悦若将终身者忽如荣华飃风潦水归壑一转移间其于学也孰御然学而不知允之为要则非所以为学允而不知择其所入则非所以为允差之毫厘缪以千里正恐如告子之不动心锢于自信之过子既有见于允而主于其中所性则有四端所证则有六经所师则有圣贤所友则有端人正士外物可絶也末习可叱也惟佛老之乱真虽贤者有不能免而今之人为甚余闻昔九六子居碧沚不与时谐以道自任所著书曰世学辟异端为第一义熟复其先训而折衷以周程朱张子而有志非子谁属而允未易一旦诣也尚俟他日有指其斋曰是能自力而无媿于名者也则九六子之学有传而余之所以勉子者庶乎亦无媿矣可不敬哉嵗昭阳大荒落嵩溪遗耄陈着记所友则端人正士下改曰外物将自屏末习将自逺矣昔在八行先生之诚身忠定越王之得君用此道也子而有志于此舍而奚从其自今熟复其先训而折衷于周程朱张子以求所为允而未易一旦诣也尚俟他日有指其斋曰是能自力而无愧于名者也则家传有光余之所以勉子者庶乎亦无愧矣









　　本堂集巻四十九
　　钦定四库全书
　　本堂集巻五十
　　宋　陈着　撰
　　记
　　王氏舍田入定明寺记
　　万竹王立孙徙居斗门遵其祖治命也追惟先世其来也逺子孙昌繁松楸霜露之感族居而袭时节展省固不乏人而立孙之祖之父两世丘陇距今所徙六十里能无隠忧焉月峯定明寺实与墓隣将托以为安而徒言不足盟嵗庚寅始获置田若干畆归之寺而告之曰其为谨防两世墓域勿我愧也其为严奉一室香火勿我寒也其为于四忌日随所脩梵事勿我违也主僧某与其徒某某咸曰如约然不可无始末诏永久因以记属余吁佛者以空为宗身且亡矣于人乎何有顾欲以抔土之遗累其顾念斯未之能信奚书为而请之固曰立孙不孝则有辞矣家之兴废子孙之贤不肖自古所难必况年来公私交迫以刻为嵗虽欲庐墓势有不可无已则委之寺不犹愈于他委乎今田为墓而舍则墓与寺相为无穷是施报两得之若曰如流俗之溺于所谓空徼福于茫昧之表非吾事也世变日薄礼义纲维所不及而权之以便利不于其迹不于其心其在子乎余闻其言为之动焉乃书昭阳大荒落嘉平日嵩溪遗耄陈着记
　　梅逸林隠君祠堂记
　　墓庐有祠礼乎礼士以上皆有庙下此则鬼考寝荐世降或祠于墓权也然余于所知林隠君之祠则重有感焉隠君讳泽字坚叔世四明仕族癸未四月八日生防頴悟愽学多闻居公丧致毁濒死遂絶意进取惟杜门教子犹自力家本仅足口未尝言利而以周急为乐创惠生道院延良医受病告者药随需不少靳至粥产营蓄以给里人赖之乙亥冬时事孔棘人皆劝入深宻独谓青山去城一舍而近祖父墓在焉必此乎依明年三月十六日游骑猝至执胁首剽路骂不屈以死年五十有六洞中治敛既殡谋塟一夕梦执公辅手曰我之归当于山之柿木隂翌日得其地穿圹土五色白者乳甘可食众异其应以是年月襄事画像在祠青巾野服如梦中见有手抄六帖三十巻瓦釜雷鸣集一十巻和陶诗一巻皆燬无全存雅好梅自号梅逸公辅公弼其子也呜呼人莫难乎死生取与之际隠君于财无茍得于难无茍免命义所在防防无他世方波頽风靡有若而人卓然自拔是可敬矣塟已十有八年而公辅抱难言之痛一语及则泣继以血由是委其家公弼逃而之虚庐墓下奉祠事且以记属余既为书隠君大节观公辅用心姑畧其迹殆亦今之所谓孝者夫此余所以重有感也夫昭阳大荒落仲夏朔前进士陈着记
　　岩栖记
　　余屏居嵩溪门外事如隔世一日有客岩栖者谒意谓山林之人揖而入气昂昂语落落与其所以自号不契讯之则曰吾蜀产也今为鄞人谱端平相家后西遡防巫数千里桑梓之恭蓼莪之感无所于寄每诵白巽江山堂诗至燕寝傍岩栖则乡闗恍其在目因取句中字以志其心余闻其所言为之三叹谢太傅于丹阳筑东山周元公于庐阜名濂溪司马文正居洛而称洓水君子之不忘旧防如此吁家山之念天理人伦所在本无间防彼溺于已私荡于世变一毫便利路视骨肉如奴役亲戚乡党滔滔皆是子而以阀阅之贵独立不随存其所自来与岷山之江源流一脉相为无穷驾言岩栖警发不知本者甚切闗系世教甚大他日如司马长卿以使节归蜀乗驷马车县令负弩矢前驱未足多羡待子彯缨早退时游故曲父老欢迎咸曰是孝义两全岩栖翁也斯则无余赞矣岩栖氏郑雄飞名也嵗昭阳大荒落仲秋奉川陈着记
　　梅山记
　　梅山陈楚秀自号也北山之阳有阿焉土宻而水防筑屋三间手植梅数株凡卉木映带左右而山为梅所擅故曰梅山闲而质之余余谓物之受变足莫如梅老而后状拔枯而后生意见寒栗洌而后神定而色应如端士烈丈夫面目古雅肝胆明白粉儿乳子所惊走交之者难为人虽浣花叟于此动兴犹未竟底蕴孤山处士诗以收名亦不过太平隠趣卓哉玉局翁登大庾岭寄罗浮村链成氷防雪骨世之人一追想及毛髪森洒吁止矣今乃命以自况其称乎否因索言以告而为贫糊口于外风雨霜露玉之久瘦棱棱淡寂寂去桃李已逺盍归而猿鹤相劳苦藜藿与朝夕坚忍以厉其操静黙以全其真瞬养息存以夀其根本于以共嵗寒其殆庶乎夫然则余虽耄尚能自力时至梅下披香蹈影把酒赋诗乐其有梅山矣余族兄本堂老人也嵗旃防恊洽中和节记并书
　　敏求斋记
　　贾哲甫养晦来正乡学与人接虚无厓壁挹其气聼其言春日之雨也一见余如平生懽从容及其家面江腋溪万竹襟带偏西临池筑读书斋静洁自便庶于为学有助扁敏求诸君子而铭而説精意互见今将列而揭之幸为申其説以为记余谓夫子圣也而好古敏求可非圣则不可潜庵辅先生谓生而知之者义理好古敏求者事实理与事一贯知与行相资世之人未能知理而有所好吾恐求非所求差毫厘缪千里其机甚危夫然则学将奚入孟子曰学问之道无他求其放心而已矣于此知欲学夫子之敏求当学孟子之所谓求放心始矣养晦拱而曰愿学焉养晦婺义乌洋川人余四明陈着也嵗乙未夏五月记
　　交翠记
　　万物一太极草其一也生生之妙若隠而显而心防者鲜三代以上朱草蓂荚乃圣人精神中物及丰芑菁莪芹藻托之歌咏到今见其天趣流动世降而楚骚虽兰亦为时人憔悴郁结然则草亦有遇与否耶卓哉周元公谓前草与我意思同想其有见于形色皆性终始皆诚相契于不言之表融融黙黙与物为春如仁者乐山智者乐水如树交花禽对语一邂逅间自相畅洽皆此意也朱文公赞公遗像曰风月无邉庭草皆翠发越气象至于交翠愈莫能名矣余西朝夕见草辄取二字为扁庶万一有得焉而或者议其僣然士希贤分内事也如余何嵗旃防恊洽闰月庚午本堂老人记
　　重脩净慈寺记
　　余家西莲叶峯下有禅刹曰净慈林麓茂悦风月清美擅里中游观胜地比饕者狎尸丈室茍旦暮餍率飏去山空屋压惟殿一阁二钟楼仅完古佛残僧几与狐兔争席嵗辛巳法椿以公选住持周视奋誓迹其旧而经而营量其力而缓而急谓寺初兴山君发灵日用饮食实徼福以赡而祠庭老且隘所以尊本妥神依未称首撤而新之既次第重建祖堂斋堂库院库阁皆高亢轩豁众寮客舘浴院西廊皆深而敞回而便库堂庖若溷则缮修覆甓必坚必致四十年来过者谁目规复不十年頽立废兴于前有光寺产素薄非施助奚给自忝窃者居神罔惠顾昔所谓世俗祈求一经凄其扫影况遗逋山积执劵索偿踵相接如承乏办事何法椿乃斥巾鉢储开人信向冥冥与知相其来源源孰御调度土木时节钟鼔屡更饥馑一如平日胷中无私百需自应神固弗能违也间且并溪隄田寛为众计栽松补竹环四山葱翠秀擢精神运量有余如此古道散夫人随所入用心安问殊归成皆可纪法椿功等开山将纪其迹不以他属而属之余然余所欲言已有宋绍兴熙乡先生端宪沈公记在奚庸赘特为书其志立事成之概云前进士陈着记并书
　　信州龙虎山象元观记
　　凝妙师林元素鄞人也本儒家子少负逸气为喜方外游既而出家为道士辈行多所推许尝提防二道教事未几谢去主越之龙瑞宫意欲托老子祠为翛然逺引计裔其徒者吴禹锡为于信之龙虎山西买旧隠者址相与悉心毕力审面势以崇栋宇开林壑以纳光景嵗戊子经始乙未讫工曰殿曰方丈曰仓库若廊庑庖湢皆具取老子所谓象元之义以名其观将直下甲乙而传之间因里中旧以状来请记诏永久余谓道家者流门户一立规揭至严虽百世谁何于余文奚赖辞焉而请益固乃为书其概况闻观左右济潭水清而激琵琶峯峭而秀风恬云闲日与娱乐而吾陆先生文安公书堂实在招真岩下或时信步瞻忽之顷家世初心能无动乎吁使元素不为彼之归而惟此之傃其所成就必有见于世一观云乎哉前进士四明陈着记
　　新创望云院记
　　四明望云院比丘尼净心所建也其地负城之西左城右隍先是居士吴觉清于嚣尘中庐寻丈地施汤茶既而舍与净心以基创院于是周视谋惟勇为贸易计寛示价偿相先乐售深之广之既乃剪乃涤搜良材乃鸠良工嵗庚寅经始阅三年而正殿成明年山门成迄壬辰而法堂僧堂若库院方丈圆通阁下至廊庑庖湢皆成于是因桥名院奉大士以主之初院之建已资有限费用无涯本道宣慰使左承公同夫人陈氏懽然施舍赖其助居多于是于阁之上像之为祠以报其徳越十有三年间金碧云连有山林风日梵家百需种种具足谷有田菜有圃樵采有山撞钟击鼔巾鉢辏集度其可者为徒甲乙住持以图永终不废将志其本末转以状请吁世逺道散浮屠氏之教如净心者有志操有识畧亦胥而为彼之归一念真纯不馁不跲精神所到功用自见卓卓乎与其徒异使其生于三代之前相从于汉广汝坟之际安知其不有见于彤管之书而所见止于空门而已邪此余于净心犹有取焉而重为之感故并书之前进士陈着记
　　转以状请之下改云净心鄞人父陈氏母叶氏生而凝静茹不及荤八嵗而梦白衣大士授之药而愈感焉发愿出家投寳叶源禅师祝受具严持戒律且精神足以发用识畧所成就者固如此故并书之












　　本堂集巻五十
　　钦定四库全书
　　本堂集巻五十一
　　宋　陈着　撰
　　记
　　天井山报济庵记
　　四明天井山有庵名报济主僧师锡以记请曰庵建于宋淳佑间师祖祖诏其嗣文素中遭讼舋有力者乗之空所有庵几废文素誓复其旧而规新益力屋日以辟具日以备田积至六十亩有竒外有其徒祖可者死捐田数亩庵以托塟所久而其后取以去此其概也余因念于师锡今天下形胜山林巾鉢如云宅之以金碧声之以钟鼓朝夕熙恬于四明之外亦云足矣顾欲退然自为一庵计殆未之喻答曰庵吾祖祖诏创之甚劳文素复之甚难师锡寔为之孙负荷之甚重亦曰茍不自力殆弃厥先之遗惟便安之自择人其谓我何故拳拳以守庵为是以记庵为急非有他也嗟乎浮屠者流稽天沃日世之人方倾投艳向而乃欲假吾儒天伦之説家其业而子孙其传又欲托余之文书庵之始末以诏方来是亦自有见也不可尚乎余又安得不有感于师锡之心哉乃为之记前进士陈着记
　　识全轩记
　　天台陈行之恕可游杭为西湖留于钱塘门外折而南不百武负城筑轩坐而面其胜因坡公寄晁美叔诗云西湖天下景谁能识其全扁曰识全而属余以记景物之在天下惟人所取胸中有山则天下无余山胸中有水则天下无余水盖物于物者不足以见物不物于物则物无不见子虽家西湖而西湖本不足以家我一开轩卷帘若迫而寛若近而逺若平接而寔俯临之子必有得坡公超出见外之妙因歌以赞其全之识气之清而上兮天吾与之为葢心之寛以平兮地吾与之为载局于形而不化兮将自同于蝇蚋旷然而达观兮殆几收百衲于破碎吾退然不与之争兮惟见其物之小而我大坡仙尚其如见兮其相与神交于湖之表诗之外也嵗柔兆涒滩陬月四明遗耄陈着记
　　婺州浦江县龙德寺记
　　龙德寺旧名乾元宋祥符戊申改今名其地南则溪而江而山如揖如抱北则仙姑岩伏龙二十里而昂其首冠之以塔塔有院院之前即寺寺始于邑人陈公誉舍墓与田碑坏失其嵗月尔后随经随营由山门而廊而殿而堂与凡寺之重且要之屋咸具嘉定辛巳僧坦奏请金书寺额及桂堂扁而寺以重塔始于天圣乙丑胡贰卿则捐银五十万缗创造公誉且乐助其成中遭冦燬邑人朱氏与僧某修出力重建至寳祐甲寅僧文豪重脩久而僧文启率其徒妙资文富文广元悟与公誉之后今岳教公举又大脩之梯其层而升高阑其廉而防险丹雘金碧而后其绘事邑人娄荣孙凌兰吴防敏随施有差而朱君章捐银以饰其表于是建圆通阁榜曰多寳佛塔小山门榜曰龙峰塔院自至元癸巳迄元贞乙未毕岳教又捐田嵗累所入以待续用而塔以备塔院与寺昔为二今合为一为教门甲乙住持有田一千五百余亩众日不下千指规模寛衍气势聫络钟鱼斋粥如时寔浦江甲刹妙资不逺千里状且图来请记余辞焉越两载请益固乃阅状按图而书之并及余之所欲言吁世之四民之家莫不欲为子孙久逺地或不旋踵篓不自振滔滔也而过者谁顾浮屠氏宫居粒食一有未办则旁询侧睨咨嗟太息相先扶植不极则不止夫以寺之徒竭其力为寺之计分也邑之豪斥其有余应接缘募流俗之情也至于达官膴仕禄廪之所俭积章甫缝掖韲盐之所苦节亦皆欢喜倾倒以相其后此岂偶然之故要必自有以动其中而莫之外耶数百年间屋与塔屡废而屡脩至此而益以展拓益以壮观山川井邑之形胜寺则擅之矣亦曰人也有时焉彼教之盛极于今日岂特此寺也哉余故备书其始末庶后之观世道者有考与前进士四明陈着记
　　新升奉化州记
　　黄唐疆理天下至周之职方而大备降而秦而郡县之随时防革势也元贞改元朝廷以诸县地广民稠者升而州中下其等明之奉化为户四万而赢州为下官视州设员五宣授者二勅授者三明年月正元日达噜噶齐察罕公知州事李公炳同知星公粲判官赵公秉李公居安各以其职视事余与学宫诸生旅贺于庭揖余而语之曰州为路附庸壤地褊小犹故邑也为民社而重其任盍广咨焉以求所称古者问政必于其耄幸毋隠于我余谓吾夫子之言为政道之以徳齐之以礼有耻且格孟子曰善政不如善教之得民也圣贤格言如日月如金石断断乎不可易教化者狱讼徭赋末也盖教化行则习俗美狱讼将自简而徭赋又易易耳夫然则吾事毕矣况仕也以义方六七十如五六十皆可行志蕞尔之鲁有周礼在虽齐之大莫能抗蜀虽僻逺文翁以学化之当时至以齐鲁比为地小不足回旋儒术近于迂濶可乎况兹邑之旧诸先生典刑之遗章甫缝掖甲于一路皆傃分而自重农工商贾之家畏法而专业循循然惟长民者所休戚薰之以诗书浃之以礼义教亦政也和平而不流于弱简易而不失之疎政亦教也三代而上之化民亦若是而已此之谓知本于从政乎何有咸曰善是吾心也其以是刻之石
　　州为下之下改云官视州设七明年月正元日宣授达噜噶齐察罕公知州事李公炳勅授同知星公粲判官赵公秉李公居安省授吏目臧滑郑元均各以其职视事既而以记属余谓吾夫子之言以下如前
　　庆元路治中贝降奉议徳政记
　　明故东南大藩事任非轻自昔选用贤良为首为贰有以福泽其民民亦义于必报纪去思颂遗爱多矣今奉议大夫贝降公自至元壬辰来领郡治中事阅数年间郡以材望丛委休称籍籍秩满行有日士庶送者祖帐载道犹曰未也且将勒碑诏永久谓余山林朴直于乡闾年又最高状其实以示曰公之于从事也剖滞讼则人称其平董仓储则户乐其寛盐海之征兵革之需受给所惠皆不动声色吏不能为私民不以为病闗决之地固曰有职分在然公之始也防朝廷有问罪岛蛮之役治艨艟练甲兵峙糗粮身任其难而从容暇豫一无不办亦曰军旅之事明习有素分一郡忧责有余材也至于嵗甲午忧民苦艰食市无千斛大家无盖蔵郡无发粟旧址公恻然以奋曰赤子垂为沟中瘠抚字谓何亟启长吏驰诣省府白之得请出粟四万石平其价随处所便其籴鹄菜色转而歌舞公之施者千里如一今年夏无麦饥尤甚公时适留省府授比以请民以不饥乐及秋熟振籴有规天时不可必而郡民无凶嵗之虞可以百世矣余尝谓三代以上人物淳厚施于有政形迹冺然功用自大世降而吏治日以茍间有事涯岸出锋锷以声名自负而非元气之福此余于公深有感焉忠实之中精神流行涉厯之久知虑详练不施劳不辞难获乎上而无言不酬信乎下而无令不顺有得于平易近民之道者固如此及其为民立命如机发矢徃必济而后已此又仁者之勇也古语有云活千人者其子孙必封况全活至数万众等而上之又岂止敛惠于一郡而已哉集风謡铭徳政儒者事也不敢辞特书以谂于太史氏
　　庆元路达噜噶齐伊噜通议徳政记
　　东南负海之郡明其一也邑于海之岛者其一曰象山沮洳斥卤土而宜稻不三之一故其民贫正供之米视所出而输水行则渡东宿沿而北寄命于一苇之航风涛盗贼俄顷不测山行则道寕海迂而东扶服数日之程倾厓峭壁与豺虎出入幸而达则注香沥酒相贺不幸而厄有司抵其巇而罪之其难有如此者通议大夫伊噜公之来阅郡乗察地险谋及同僚严禁苛取痛挞冗费听民随米直凖上送于路官自任责民不与焉方且钩摭吏欺籍之以补来嵗之入审于上司得请既揭示邑市数百年夙一朝而革旄倪聚观懽心泉涌向也艰阻之间期防之下生死罪戾凛乎在前今而衽席之以子孙百世亦仁矣哉古者甸内之地所纳总铚秸服以至粟米量逺近酌重轻无毫厘不遂其情自唐虞而三代所以为生民计一用此道然事有因革地有险易物有懋迁泥乎古则窒因乎今则茍权其宜以便安其民其殆庶乎此近民之官所急先务而公力行之公私不交病古道在其中矣盖公为政本之以仁畅之以智专心一力亦曰吾尽吾职而已而民自不能忘也一仁剂量环千里六邑咸被其惠斯邑也徳之为甚邑宰高君珪采士民意状其实属余曰仁政大人所乐闻山林遗老其言必公敢以记请余谓贤守贰有徳于此邦也孔厚是不可不书奚敢辞闻高君之入仕积有善政今宰斯邑仁闻益都是能以贤守贰之心为心成其美于下其亦可书也夫
　　重建西夀昌院记
　　郡乗于城南一里而遥有院曰西夀昌甲乙住持宋嘉定间废于火而民家其基近六十年淳祐初僧慧通于篠城北隅结庵曰西来而揭以夀昌遗额意则有在今至元已丑凡废刹皆复此其一也于是民徙之去基如旧嗣慧通者志坚领庵之僧志西如鉴善乗汝州分庵之田半资以办事乃薅乃涤筑垣以正限界度地定规模首建方丈次法堂阅八年佛有殿僧有堂懴有所门高而敞廊深而静庖帑湢溷皆具而庵以其额复于院初意得矣志坚耄而志西承之力状其本末求记吁天下事创之非难守之为难复之尤为难世之人连云栋宇厥先祖父之所经营所付托天变人事之不测不幸而瓦砾而萧艾至有委之不顾况于复乎慧通越人也于夀昌非有巾鉢旧游之恋而恻其久废属其意于方来甚于天伦宗嫡之传授遗继志安问艰难劳苦必复而后已然则学佛而如此用心岂徒空也哉王荆公谓失之此而彼得之亦有感于斯云前进士陈着记














　　本堂集巻五十一
　　钦定四库全书
　　本堂集巻五十二
　　宋　陈着　撰
　　记
　　天夀保国接待院记
　　佛氏教今为最盛明素多甲刹而次第剏建者星罗棊布聫络诸山气脉以便其徒之居之游为无穷地天夀保国接待院住持大逵其一也大逵越之上虞人俗姓竺受业于里中澄然院来明挂单万夀寺初其家拨水田五十亩资其行积之久有筑庵志周游至鄞塘得王姓屋数十楹并基地一十二亩面势爽豁山川平逺为香火道塲可矣听所欲售直以酬乃扁曰积庆像诸佛起三浮图近逺归向凡百祈求萃焉因所自有之资推而广之为田三百七十亩有竒内舍一百亩入万夀助经用余则为本院直下子孙甲乙住持接待徃来之计既而大逵上其事僧録司而总统所总统所从所请而改今额其有公文作证吁天下事其用力也一则立二则跲其计虑也宻则周疏则慊大逵自祝髪不以已自挟即志于创建而竟其成不忘所本即乐于施舍而无难色以若所为日以恢拓其事正未可量是可记已书来以记属曰大逵本儒家子而从释斯请也幸勿辞余亦感其言外之意乃为书其概
</div>
    <div class="pagination">
<a href="本堂集_page33.html">上一页</a><span>...</span><a href="本堂集_page29.html">29</a><a href="本堂集_page30.html">30</a><a href="本堂集_page31.html">31</a><a href="本堂集_page32.html">32</a><a href="本堂集_page33.html">33</a><span class="current-page">34</span><a href="本堂集_page35.html">35</a><a href="本堂集_page36.html">36</a><a href="本堂集_page37.html">37</a><a href="本堂集_page38.html">38</a><a href="本堂集_page39.html">39</a><span>...</span><a href="本堂集_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
