<!DOCTYPE html>
<html>
 <head>
  <meta charset="utf-8"/>
  <title>
   栾城集 - 第 68 页/共 114 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   栾城集 - 第 68 页/共 114 页
  </h1>
  <div class="content">
   右臣伏见二月九日三省枢密院札子节文：“应天下免役钱一切并罢，其诸色役人，并依熙宁元年以前旧法人数定差。更乞指挥诸县官吏看详。若依今来指挥，别无妨碍，即便依此施行。若有妨碍，致施行未得，限敕到五日内，具利害擘画申本州。本州限一季闻奏。奏到，各随宜修改，奉圣旨依奏。”

　　臣看详上件指挥，大纲已得允当，其间节目颇有疏略差误，未易一一具言，全在有司节次修完。近见开封府奏：开、祥两县于数日之内，依旧役法人数差到役人。臣窃惟自罢差役至今仅二十年，乍此施行，吏民皆未习贯，兼差役之法，关涉众事，根牙盘错，行之徐缓，乃得详审。若不穷究首尾，忽遽便行，但恐既行之后，别生诸弊。臣窃见州县役钱，所在例有积年余剩。今年夏料虽已放罢，旧余剩钱犹足支数年。欲乞朝廷指挥，将见在役钱，且依旧雇役，尽今年而止。却于今年之内，催督诸处审议差役，令的确可行，更无弊害，然后于今冬迤逦差拨，起自来年役使乡户。一则差役条贯既得审详，既行之后，无复人言，二则将已纳役钱，一年雇役，民力纾缓，进退皆便。臣深恐诸道以为朝廷已行之命，降到即行，虽有妨碍，更不陈述，致差役之条，未尽其利。若朝廷以臣此言可用，欲乞下三省，疾速施行。谨录奏闻，伏候敕旨。

　　贴黄：新法已来，减定役人皆是的确数目，行之十余年，并无阙事，则旧法人数决为冗长，天下共知。况近降指挥明使州县相度有无妨碍，至于揭簿定差亦无日限。今来开封府官吏更不相度申请，于数日之间，一依旧法人数差拨了绝。如坛子之类，近年以剩员充者，一例差拨役人，监勒开、祥两县，迅若兵火，显是故欲扰民，必害成法。尚赖百姓久苦役钱，乍获复旧，更无词说，不尔必须争讼纷纭，为害不小。乞下所司，取问开封官吏，明知有上件妨碍，更不相度申请，及似此火急催督，是何情意。特赐行遣，以戒天下挟邪坏兴之人。

　　【乞选用执政状〈二十七日。〉】

　　右臣闻唐柳伉，一太常博士耳，犹能上疏乞斩程元振；郇谟，一布衣耳，犹能哭市以论元载。今臣备位谏省，逢时艰危，若隐忍不言，实负天下。谨冒斧钺之诛，以论其大者。惟陛下哀怜则幸。今皇帝富于春秋，太皇太后陛下以女主称制，四夷未服，积弊如麻。陛下以为此何时也，贾谊有言：“抱火措之积薪之下，而寝其上，火未及然，因谓之安。”正今时之谓也。自先帝以雄才大略躬揽万几，而西北二虏、交趾、泸蛮，尝扰边境以劳王师，京东、河北、福建等路，奸猾巨盗常杀官吏以谋不轨。今二圣拱默恭己无为，责成于执政大臣。大臣又皆偷合苟容无足赖者。昔淮南王反，独畏卫青、汲黯，至公孙丞相若发蒙耳。臣观今之大臣，尚未及公孙丞相远甚。陛下以为蛮夷戎狄所服者何事，奸猾巨盗所畏者何人，万一有之，将何以待。谨按左仆射蔡确，忄佥佞刻深，以狱吏进，右仆射韩缜，识ウ性暴，才疏行，枢密使章，虽有应务之才，而其为人难以独任，门下侍郎司马光、尚书左丞吕公著，虽有忧国之志，而才不逮心。至若张ロ、李清臣、安焘，皆斗筲之人，持禄固位，安能为有，安能为无。陛下必谓此等皆先帝旧臣，不欲罢去。然不知先帝以绝人之资独运天下，特使此等行文书、赴期会而已。至于大政事、大议论，此等何尝与闻。小有罪犯辄罚铜门谢，为天下笑。先帝若以股肱待之，不应如此。今陛下深居帷幄之中，不自任事，而以天下之大付之此等，其为祸福，未可与先帝同日而语也。昔汉武帝以车千秋为丞相，至于受遗诏辅少主，则不以属千秋，必得霍光、金日而后可。先帝若自知降年止此，岂肯以王圭、蔡确之流受顾命之托乎？陛下新临天下，人才衰少。此数人者，未可一朝而去也，则愿择其任最重而罪最大者去之。臣以为莫如蔡确、韩缜者也。陛下即位以来，罢市易、堆垛场及盐茶铁法，此蔡确之所赞成也。放散修城人夫、罢保甲保马等事，此韩缜与宋用臣、张诚一等所共建也。先帝之所是，确等亦是之，陛下之所否，确等亦否之，随时翻复，略无愧耻。天下传笑以为口实，而朝廷轻矣。先帝时，有司屡言缜等赃罪有状，先帝隐忍未发。不谓陛下即位，拔擢至此。天下有识，所共疑怪。近者每发一政，三省、密院议论纷然，至忿争殿上，无所适从，皆由大臣才短望轻，以至于此。所有确、缜其余罪恶，臣未敢细陈，先论其大体。伏愿陛下思祖宗付嘱之重，深察方今事势，为至艰至危之时，早赐免罢确、缜二人。别择大臣、负天下之重望、有过人之高才而忠于社稷、有死无二者以代之，上以肃正群臣异同之论，下以弹压四海奸雄之心。然后陛下高枕而卧，天下无事矣。臣位卑言深，罪当万死。若蒙降黜，其甘如荠，如其未也，则当节次奏请，伏阁力争，以决去就。非独臣如此，凡在台谏莫不当然。必无备礼一言不行而止者。此天下公议，非臣私意。惟陛下裁酌，早赐施行。谨录奏闻，伏候敕旨。

　　【乞罢左右仆射蔡确韩缜状〈闰二月一日。〉】

　　右臣顷论奏蔡确、韩缜才不足用及多过恶，乞赐罢免，至今未见施行。确近已上章求退，而缜安然未有去意。臣恐陛下隐忍不决，久失天下之望。窃惟先帝在位仅二十年，励精政事，变更法度，将以力致太平，追复三代。是以擢任臣庶，至有起于屑，十余年间致位公相。用人之速，近世无与比者。究观圣意，本欲求贤自助，以利安生民，为社稷长久之计。夫岂欲使左右大臣偷合苟容，出入唯唯，危而不持，颠而不扶，窃取利禄以奉养妻子而已哉！然自法行已来，民力困敝，海内愁怨。先帝晚年，寝疾弥留，照知前事之失，亲发德音，将洗心自新以合天意，而此志不遂，奄弃万国。天下闻之，知前日敝事皆先帝之所欲改，思慕圣德，继之以泣。是以皇帝践阼，圣母临政，奉承遗旨，罢道洛，废市易，损青苗，止助役，宽保甲，免买马，放修城池之役，复茶盐铁之旧，黜吴居厚、吕孝廉、宋用臣、贾青、王子京、张诚一、吕嘉问、蹇周辅等。命令所至，细民鼓舞相贺。臣愚不知朝廷以为此数事者谁之过也。上则大臣蔽塞聪明，逢君于恶，下则屑贪冒荣利，奔竞无耻。二者均皆有罪，则大臣以任重责重，屑以任轻责轻，虽三尺童子所共知也。今朝廷既以罢黜屑，至于大臣则因而任之，将复使燮和阴阳，陶冶民物，臣窃惑矣。窃惟朝廷之意，将以体貌大臣，待其愧耻自去，以全国体。今确、缜自山陵已后，犹端然在职，不宜引咎辞位以谢天下？臣谨案确、缜受恩最深，任事最久，据位最尊，获罪最重，而有面目，曾不知愧。确等诚以昔之所行为是耶，则今日安得不争。以昔之所行为非耶，则昔日安得不言。窃究其心，所以安而不去者，不过以为是皆先帝所为而非吾罪也。夫为大臣，忘君徇己，不以身任罪戾，而归咎先帝，不忠不孝，宁有过此。臣窃不忍千载之后书之简策，大臣既自处无过之地，则先帝独被恶名，此臣所以痛心疾首，尝食不饱，至于涕泗之横流也。确等皆碌碌常才，无过人之实。朝廷将取其德，则不闻其孝弟可称，将取其才，则不闻其功业可纪，将取其学，则不闻其经术可师。徒以悦媚上下，坚固宠禄。陛下何不正确、缜之罪，上以为先帝分谤，下以慰天下之望。今独以法绳治屑，而置确、缜，大则无以显扬圣考之遗意，小则无以安反侧之心。故臣窃谓大臣诚退，则屑非建议造事之人可一切不治，使得革面从君，竭力自效，以洗前恶。臣不胜狂愚，忘身为国，乞宣示此疏，使确、缜自处进退之分，臣虽万死，不以为恨。谨录奏闻，伏候敕旨。

　　贴黄：臣窃观蔡确所上表，虽外迫人言，若欲求退，而论功攘善，实图自安。所云“收拔当世之耆艾以陪辅王室”者，臣谓当世之耆艾，乃确昔日之所抑远者也，所谓“蠲省有司之烦碎以慰安民心”，臣谓有司之烦碎，乃确昔日之所创造者也。此二事皆确为相无状，以累先帝之明。非陛下卓然独见，孰能行此。确既不自引咎，又反以为功，著之表疏，传之天下，则是确等所造之恶，皆归先帝，而陛下所行之善，皆归于确。臣不胜愤懑，乞赐详酌施行。

　　【乞罢蔡京开封府状〈二日。〉】

　　右臣近奏：“乞取问开封府官吏明知熙宁以前旧法役人数目显有冗长，并不依近降指挥相度申请，便尽数差拨。及朝旨本无日限，辄敢差人监勒，于数日内蹙迫了当，故意扰民，以坏成法。乞赐行遣，以戒天下挟邪坏法之人。”至今未蒙施行。谨按权知开封府蔡京，职在近侍，身为民害，若不知旧法人数之冗，是不才，若知而不请，是不忠。京，新进小生，学行无闻，徒以王安石姻戚，蔡确族从，因缘幸会，以至于此。近者段继隆公事，道路皆知其私徇，继脉于胥史，兄弟数人布列三省。京尝为检正官，与此辈狎昵。继隆赃污显露，理在不疑，而大理寺官吏畏避观望，数月不决。今者方欲推行差役旧法，王畿之政为天下表仪，而使怀私之人窃据首善之地，四方瞻望，何所取法。乞赐指挥，先罢京开封府，仍敕大理寺疾速结绝前件公事。所贵官吏不至观望首鼠，以长奸私，谨录奏闻，伏候敕旨。

　　【乞罢右仆射韩缜扎子〈六日上殿。〉】

　　臣伏见陛下采听群言，罢左仆射蔡确，中外释然。具知朝廷清明，邪正曲直不可复欺。而右仆射韩缜，独端然据位，略无动意，众情疑惑。臣忝备谏官，不敢默已。谨按韩缜才质凡鄙，性气粗暴，文学政事举无寸长，比之蔡确，远所不及。陛下圣明，必无贤缜之理，特以先帝新弃天下，未欲从外别擢宰相，不免循例，以次迁补。今已逾年，即位改元，政令一新，确既已罢去，而缜任遇如故，是以众议纷纷，未肯弭服。臣闻韩缜家法不正，虽其父子不能相安，莅官猛暴，至以酣酗鞭杀指使，过恶虽著而无与国事，臣不敢一一烦言。至如缜昔奉使定契丹地界，举祖宗山河七百余里以资敌国，坐使中华之俗陷没戎狄。虏得乘高以瞰并、代，朝廷虽有劲兵良将，无所复施。其后擢为枢密使，职在安边，而西戎无衅，用兵深入，至使诸将败衄，前后丧师数十万众，天下疲弊，帑廪空竭。虽得兰州及安疆、米脂等五塞地，而厉阶一生，至今为梗。存之则耗蠹中国，为祸日深，弃之则戎人不请，无缘强与。遂使朝廷皇皇，议论经年，不知所出。而缜曾无计以救前失。据缜二罪，虽伏斧质以谢天下，不为过也。而况备位宰相以来，怙势作威，任情不法，群下汹汹，侧目畏之。宗道、宗古皆缜之亲侄，缜任在中书，职当进拟，并引二侄同升列卿，因台官弹奏，始自举觉，各与降等差遣。朝廷知其不可信任，遂令三省自此同书进拟。缜之兄绛，移守北京，知父子无同领帅权之理，而乞以其子宗师同管句安抚司公事知转运判官以按察。已而乞以所亲信人杜纯为之，坏法乱纪，莫斯为甚。缜公行私意，废法徇兄，以行其言。父子同领大权，古无此事。惟东晋之衰，司马道子与其子元显共执国政。自非季世，安有此例。赖陛下圣明，抽回指挥。若其不然，遂为四方口实。臣又窃观言事之官，每有论奏缜事，缜阴怀忮恨，不拘久近，或罢其言职，或因事责降，必报而后已。先帝朝翟思为台官，言缜在枢府，令所辖边将买马亏价自群牧司迁官盗取，公使家事不还，先帝隐忍不行。翟思近以司业作诗失韵，非有大过，而缜逐思止知军差遣。缜初相，台官黄降言缜平生过恶不堪大用，陛下业已用缜，未欲即罢。缜畏其复言，除降国子司业，虽似迁擢，实夺其言事之权。是以群臣震摄，不敢牾缜。臣知今日言缜，异日缜必报臣，然自念起于迁逐之余，误蒙圣恩收拔至此，不敢上负朝廷，下辜公议。是以为国排奸，有死无二，惟陛下裁察，取进止。

　　【乞招河北保甲充军以消贼状〈十四日。〉】

　　右臣闻薄赋敛，散蓄聚，若以致贫，而民安其生，盗贼不作，县官食租衣税，廪有余粟，帑有余布，久而不胜其富也，厚赋敛，夺民利，若以致富，而所入有限，所害无穷，大者亡国，小者致寇，寇盗一起，尽所得之利，不偿所费之十一，久而不胜其贫也。臣未敢远引陈胜、吴广、庞勋、黄巢之类，只如淳化中李顺、庆历中张海等、熙宁中廖恩，此数火盗贼，计其燔烧官寺，劫略仓库，以至发兵命将，转输粮食，耗失兵械，募士赏功之费。大率不下数百万贯。但得事了，岂敢言费。然方其未发，有能建言乞捐数十万贯以消其变，则上下争执，如惜支体不肯割截。此天下之大迷，古今通患也。故臣愿于元丰库或内藏库乞钱三十万，上以为先帝收恩于既往，下以为社稷消患于未萌。伏愿陛下权福祸之重轻，较得丧之多少，断而行之，毋使有司吝于出纳以害大计。河北之民喜为剽劫，所从来尚矣。近岁创为保甲，驱之使离南亩，教之使习凶器。一夫在官，同家资送，穷苦无聊，靡所不至，推理为奸，十人而九，号为保甲，莫敢谁保。若更一年不罢，则胜、广之事可立而待也。今虽已罢，而弓刀之手不可以复执锄，酒肉之口不可以复茹蔬。既无所归，势必为盗。今河北寇贼成群，访闻皆是保甲余党。若因之以饥馑，则变故之作不可复知。近岁富弼知青州，是时河北流民百万，转从京东。弼既设方略振活其老幼，而招其壮悍者为军，不待朝旨皆刺“指挥”二字，其后皆为劲兵，百万之众无一人为盗者。弼，人臣，便宜行事，犹能若此，况陛下富有四海，而元丰及内库钱物山积，莫可计数。只如近日内降睿思殿金银一色令别库收贮者，自约及百余万贯，皆是先帝多方收拾，以备缓急支用，不取于民。圣算深远，非凡所及。若积而不用，则与东汉西园钱，唐之琼林、大盈二库何异，于先帝圣德不为无损。故臣愿乞三十万贯，为招军例物，选文武臣僚有才干者一二人，分往河北，逐路于保甲中招其强勇精悍者为禁军，随其人才以定军分。本州无阙，则自近及远，或押上京，不过一二万人，则河北豪杰略尽矣。其间武艺绝伦，旧日以补班行者，押赴阙试验有实，即以补内六班之阙，或以补本贯及邻近阙额军员。但当严赐指挥，候了日当遣人复按，有不如法，重坐官吏。臣闻先帝本谓保甲可用，故欲隐兵于农，以渐消正兵，是以禁军多有阙额。今保甲既罢，正使无事犹合补填，况如前所陈者。惟陛下深察，果断而力行之。今冬春大旱，二麦不熟，事势如此，恐不可缓。谨录奏闻，伏候敕旨。 
　

　



　

　
●栾城集卷三十七
◆右司谏论时事十八首
　　【乞责降成都提刑郭概状〈十四日。〉】

　　右臣窃见朝廷近日察知蜀中卖盐、榷茶及市易比较收息，为远人所苦，委成都提点刑狱郭概，体量事实。臣观此三事，利害易见，甚于黑白，凡有耳目莫不闻知，而郭概观望阿附，公行欺罔，其所奏报，并不指言实弊。见今西川数州，卖邛州、蒲江井官盐，每斤一百二十支。为近年咸泉减耗，多夹杂沙土，而梓夔路客盐及民间小井白盐，贩入遂州，其价止七八十。以此官中须至抑配，深为民害。概不念民间朝夕食此贵盐出钱不易，却言限内难以报应。只此一事，已见情弊，至于榷茶之法，以贱价大秤侵损园户，以重辇峻限虐害递铺，以折博兴贩搅扰平民，其余百端非理，难以遍举。臣近已一一奏闻，乞委所差官体量诣实。概畏惮茶官陆师闵，事势不敢依限体量。此又足以见其意在拖延，观望附会。至于市易比较收息，始因提举官韩以灵泉小县收息增羡，遂督责诸县，以灵泉为比，务令多得息钱。概以韩叔祖缜见任右仆射，意欲趋附，不敢体量实状，妄言韩不曾以户口比较息钱，又代韩巧说词理，言诸路推行市易之法，不独成都，不可独治一路及事已在三赦前。概以监司被命，相度逐事利害。朝廷元不令概定夺韩罪名。概之职分，但当具的确事实奏闻。至于韩，或行遣，或释放，或原赦，或不原赦，自是临时圣旨指挥，非概人臣所当预定。今既不依朝旨相度，却于职分之外擅引三赦，意谓朝廷不合相度赦前之事，附下罔上，肆行胸臆，情理难恕。况概资品鄙陋，尝通判凤翔，坐失入死罪，去官系监，当资叙。因缘权幸致位监司，而附会欺谩略无顾惮。其韩缜系韩有服之亲，显有妨碍。臣未委缜如何进呈，作何行遣。臣乞降圣旨，先行罢黜郭概，所有卖盐，榷茶、市易等事，乞别委官体量施行。谨录奏闻，伏候敕旨。

　　【论差役五事状〈十五日。〉】

　　臣近奏言：“二月六日，三省枢密院札子，同奉圣旨，罢免役钱行差役事。大纲已得允当，其间小节疏略差误，乞令诸处审议，候的确可行，然后行下。”近日已蒙圣旨，差韩维等四人置局看详。臣前所谓疏略差误，其事有五，谨具条件如左：一、衙前之害，自熙宁以前，破败人家，甚如兵火，天下同苦之久矣。先帝知之，故创立免役法，勾收坊场，官自出卖，以免役钱雇投名人，以坊场钱为重难酬奖，及以召募官员军员押纲。自是天下不复知有衙前之患。而近岁所以民日贫困，天下共苦免役法者，乃是庄农之家，岁出役钱不易，及出卖坊场，许人添价争划，致送纳不前之弊也。向使先帝只行官自出卖坊场一事，自可了却衙前色役有余。其余役人且依旧法，则天下之利较然无疑。独有一弊，所雇衙前，或是浮浪，不如乡差税户可以委信。然行之十余年，浮浪之害无大败阙，不足以易乡差衙前搔扰之患。今来略计天下坊场钱，一岁所得共四百二十余万贯，若立定酌中价例，不许添价划买，亦不过三分减一，尚有二百八十余万贯。而衙前支费及召募非泛纲运，一岁共不过一百五十余万贯。虽诸路多少不齐，或足或否，而折长补短，移用可足。由此言之，将坊场钱了衙前一役，灼然有余，何用更差乡户。今年二月六日所降指挥，但云诸公使库设厨酒库、茶酒司，并差将校勾当诸纲运，并召得替官员，或差使臣军大将、将校管押。衙前若无差遣，不闻有破产之人。以此欲差乡户，至于坊场，元无明文处置，不知官自出卖为复，却依旧法，酬奖衙前。若官自出卖，即如川蜀、京东、淮浙等路，旧来坊场优厚，人人愿为长名，元不差乡户去处，今来却须创差，民情必是大段惊扰。若依旧法，用坊酬奖衙前，即未委召募官员、军员、将校等押纲，用何钱支遣。若无钱支遣，即诸般重难，还是乡户衙前管认，为害不小。一、坊郭人户，熙宁以前，常有科配之劳。自新法以来，始与乡户并出役钱，而免科配，其法甚便。但所出役钱太重，未为经久之法。今若全不令出，即比农民反为侥幸。若依熙宁以前科配，则取之无艺，人未必安。今来二月六日指挥，并不言及坊郭一项。欲乞指挥并官户、寺观、单丁、女户，并据见今所出役钱，裁减酌中数目，与前项卖坊场钱，除支雇衙前及召募非泛纲运外，常切椿留准备下项支遣。所有月掠房钱十五千及岁收斛斗百石以上出钱，指挥恐难施行。一、新法以来，减定诸色役人，皆是的确合用数目。行之十余年，并无阙事。即熙宁以前旧法人数显是冗长，虚烦民力。今来二月六日指挥，却令依旧人数定差，未为允当。欲乞只依见今役人数目差拨，若自前元差乡户充役，后来却用剩员抵替，如场子、坛子之类，其剩员所费，请受合还运司者，即乞于前项坊场、坊郭等钱内支还。一、熙宁以前，散从、弓手、手力等役人，常苦接送之劳，远者至四五千里，极为疲弊。自新法以来，官吏皆请雇钱，役人既以为便，官吏亦不阙事。今民力凋残，比之熙宁以前尤当悯恤，若不免接送，必有逃窜流离之忧。欲乞依新法，官吏并请雇钱，仍于前项坊场、坊郭等钱内支。一、州县胥吏并募，情愿充役不请雇钱。如不情愿，即量支雇钱，仍罢重法，亦以前项坊场、坊郭等钱支。如支用不足，即差乡户。仍许指射旧人，官为差雇代役。其乡户所出雇钱，不得过官雇数目。右件乞降付看详役法所详酌施行。谨录奏闻，伏候敕旨。

　　【乞黜降韩缜状〈十六日〉】

　　右臣近三上章，乞罢免右仆射韩缜，至今未蒙施行。窃谓缜奸邪无状，略与蔡确等。而确犹颇有吏干，粗知经史，缜为枢密，与宋用臣、张诚一等共建修城养马之议，迷国误朝，罪与确均，而不学无术，去确远甚。又河东定地界一事，独擅其责。臣闻缜定地界时，多与边人燕复者商议，复劝成其事，举祖宗七百里之地，以资寇仇，复有力焉。复本河东两界首人，亲戚多在北虏，其心不可知。而缜与狎昵，至不持一钱托令买马，及至事发，乃云方欲还钱。如此而可，则凡天下犯赃之人，无事恣意受赃，有事则云方欲还主，便不书罪，则是天下更无赃吏矣。复之心迹，众所疑畏。缜为大臣，曾不为国深虑，私相往还，至受赂遗。正使缜先将金钱令人买马，亦须托良善士人，不当及复，而况不持一钱，将何证明知是欲还而未及。欺谩苟免，略不知愧。访闻河东当日割地与虏，边民数千家坟墓、田业皆入异域，驱迫内徙，哭声振天，至今父老痛入骨髓。而沿边险要，举以资敌，此乃万世之深患，缜以一死为谢，犹未塞责。今蔡确已罢相，而缜尚未动。臣愚窃意陛下欲令缜自引避如确之去，臣窃以为过矣。缜之罪恶，与确未可同日而语，当正其罪，以告四方。乞下臣前后章疏，令三省两制杂议。有不如臣言，甘伏讪上之罪。若臣言不妄，亦乞稍正典刑，以谢天下。谨录奏闻，伏候敕旨。

　　贴黄：乞下河东提转安抚使，密切体量燕复久远可以保任，不至作过，已否，令结罪保明闻奏。如不敢保明，即乞指挥，今后更不与沿边兵以去处差遣。先帝初使吕大忠商量地界，大忠果悍有谋，坚执不与，虏使自知别无的确证验，已似慑服。而缜暗懦，遂坏此事。乞取问大忠及当时知次第人，即见诣实。

　　【乞罢章知枢密院状〈十八日〉】

　　右臣闻朝廷进退大臣与屑异。屑无罪则用，有罪则逐，至于大臣不然，虽罪名未著，而意有不善，辄不可留。何者，朝廷大政出于其口，而行于其手，小有龃龉，贻患四方。势之必然，法不可缓。臣窃见知枢密院章，始与三省同议司马光论差役事，明知光所言事节有疏略差误，而不推公心，即加详议，待修完成法然后施行，而乃雷同众人，连书札子，一切依奏。及其既已行下，然后论列可否，至纷争殿上，无复君臣之礼。然使因此究穷利害，立成条约，使州县推行更无疑阻，则之情状犹或可恕。今乃不候修完，便乞再行指挥，使诸路一依前件札子施行，却令被差人分户具利害实封闻奏。臣不知陛下谓此举其意安在，不过欲使被差之人有所不便，人人与司马光为敌，但得光言不效，则朝廷利害更不复顾。用心如此，而陛下置之枢府，臣窃惑矣。尚赖陛下明圣，觉其深意，中止不行。若其不然，必害良法。且差役之利，天下所愿，贤愚共知，行未逾月，四方鼓舞，犹巧加智数，力欲破坏。臣窃恐朝廷缓急有边防之事，战守之机，人命所存，社稷所系。使用心一一如此，岂不深误国计。故臣乞陛下，早赐裁断，特行罢免，无使得行巧智以害国事。谨录奏闻，伏候敕旨。

　　【乞牵复英州别驾郑侠状〈十八日〉】

　　右臣窃见英州别驾郑侠，昔以言事获罪，投窜南荒。侠有父年老，方将献言，自知必遭屏斥，取决于父。父慨然许侠，誓不以死生为恨。而流放以来，迨今十年，屡经赦，终不得牵复。父日益老，而侠无还期。有志之士，为之涕泣。况自陛下临御，一新庶政，凡侠所言，青苗、助役、市易、保甲等事，改更略尽。而侠以孤远，终无一人为言其冤者。臣与侠生平未尝识面，独不忍当陛下之世，有一夫不获其所。是以区区为侠一言，伏望圣慈，特赐录用，使其父子生得相见，以慰天下忠直之望。谨录奏闻，伏候敕旨。

　　【乞擢任刘状】

　　右臣等伏见朝议大夫、知襄州刘，多闻直谅，文有师法，才力通敏，所至称治，流落外官，众所嗟叹。访闻顷者将漕京东，安靖不扰，偶以前官财用窘乏，尝称贷朝廷，继其后，未能即还，奏乞展限，适会吴居厚以聚敛进擢，遂以不才黜退。安于荣辱，不自辩明，虽蒙圣恩召还近郡，而臣等窃谓才术有余，用之未尽。陛下方网罗遗滞以助大化，如之贤，不可多得，伏乞擢置侍从，观其所长。臣等职在献纳，知贤不荐，实负愧责。谨录奏闻，伏候敕旨。

　　【再乞责降蔡京状】

　　右臣近奏言：“知开封府蔡京施行差役事故意扰民以败成法，及曲法庇盖段继隆赃污公事，乞先罢京差遣，及催督大理寺结绝断遣。”至今多日，并不蒙施行。京文学、政事一无所长，人品至微，士论不与。若不因缘蔡卞与王安石亲戚，无缘兄弟并窃美官。今卞已自迫于公议求退，而京独昂然久据要地，众所不平。臣窃见左正言朱光庭言御史中丞黄履言事不称职，乞罢履侍读。履即时罢免，曾不旋踵。臣窃惟臣与朱光庭并系谏官，论奏群臣得失皆是本职。而蔡京罪犯明著，甚于黄履。陛下明圣，以至公御下，而谏官之言，皆系其罪，或行或否，众所不喻。皆谓韩缜初除仆射日，黄履言缜过恶不任宰相，而蔡京不曾牾缜。是致行遣，有此同异。伏维朝廷本设谏官以几察奸恶，为人主耳目之用。今臣等所言之人，韩缜欲行即行，欲止即止，则是谏官之职，乃所以为缜公报私怨，非复陛下耳目之官也。伏乞陛下检臣累奏，早赐降黜韩缜，仍先罢免蔡京差遣，及催大理寺结绝段继隆公事。无使谏官失职，宰相恣横，为吏民所共非笑。谨录奏闻，伏候敕旨。

　　贴黄：访闻近日诸路监司州郡，多以二月六日所降差役指挥，有不便事节，未敢便行，各具利害奏闻，显见事理明白，人情不远。苟无挟邪坏法之意，谁不论列。独蔡京以侍从之臣，居首善之地，更无一言，只于数日之内，催迫了当。用意不臧，深可忿疾。况京治段继隆事不公外，又曲庇僧录司公事。窃闻台谏官，并已曾劾奏，似此专务私徇，岂可复任京尹。

　　【乞废官水磨状〈二十三日〉】

　　右臣窃见近岁京城外创置水磨，因此汴水浅涩，阻隔官私舟船。其东门外水磨下流，汗漫无归，浸损民田二百里，几败汉高祖坟。赖陛下仁圣闵恻，亲发德音，令执政议救其苦。寻蒙指挥畿县于黄河春夫外，更调夫四万人，开自明河以疏泄水患，计一月毕功。然以水磨供给京城内外食茶等，其水只得五日闭断。以此功役重大，民间每夫日雇二百钱，一月之费，计二百四十万贯。而汴水浑浊，易得填淤，明年又须开淘，民间岁岁不免此费。访闻水磨所入，一岁不过四十万贯。朝廷顷来改更敝法，凡与民争利者，一切革去。水磨之事，本亦系废罢。前户部侍郎李定，以邪谄进用，不知朝廷大体，猥以四十万贯课利，惑误朝听，依旧存留。且水磨兴置未久，自前未有此钱，国计何尝有阙。而小人浅陋，妄有靳惜，伤民辱国，不以为愧。况今水患近在国门，而恬不为怪，甚非陛下勤恤民物之意。而又减耗汴水，行船不便。臣乞废罢官磨，令民间任便磨茶，其利甚溥。伏乞指挥，疾速施行。谨录奏闻，伏候敕旨。

　　【乞葬埋城外白骨状〈二十三日〉】

　　右臣访闻京城四门外，所在白骨如麻，多是昔日筑城开濠死损人夫。东门外又为茶磨弃水所浸，虽其间已埋瘗者，土薄水深，亦皆发露，狼籍臭腐，不忍闻见。陛下躬行仁政，罢去苛法，民心稍安。而京畿及诸路久旱，近日虽稍得雨，终未沾洽，未必非积骸暴露冤气致此。况方春长养，正是月令掩骼埋之时。臣欲乞选差一二廉干内臣，计会两赤县官吏，相度于闲隙地上，以砖作数大坟，如法藏掩。其合破费用，仍特支赐内藏库钱。诚使仁泽施及枯朽，或能感召和气，卒致丰岁。谨录奏闻，伏候敕旨。

　　【乞赈救淮南饥民状〈二十四日〉】

　　右臣访闻淮南久旱，雨全未足，二麦并已枯死。浙中米价虽贱，而运河无水，客旅不至。米斗直一百七十以来，民间阙食，甚觉不易。而所在官吏，并未见赈济及奏请别作处置。臣窃见顷立义仓，至今已将十年，所聚粮斛数目甚多，每遇灾伤，未尝支散一粒，民情深所不悦。臣欲乞指挥淮南官司，先将所管义仓米数，随处支与阙食人户，兼将常平米减价出卖，及取问监司州县，因何并不曾申请擘划。兼乞体访诸路，如有似此阙食去处，一例施行。谨录奏闻，伏候敕旨。

　　【乞废忻州马城盐池状】

　　右臣访闻河东除晋、绛、慈、隰州旧卖解盐外，其余州县尽只卖永利东西两监盐，民间未尝阙盐食用。自元丰三年后来，前宰相蔡确兄砺等，始议创添忻州马城池盐。其盐夹硝，味苦，人不愿买。故自四五年来，作分数抑卖与铺户，多有诉免。去年转运司以此申乞住收马城池盐，而虞部李闳畏避蔡砺权势，曲生问难。自去年六月以来，行遣未了，却符下提举司相度，意在观望，不肯依实定夺。臣欲乞下河东转运司，结罪保明，只将永利东西两监盐供卖本路诸州有无阙事。如委无妨阙，即乞依所请住收马城池盐，依旧只卖永利东西两监盐，仍乞取问蔡砺等建议害民及虞部官吏希合权要故作拖延情罪，依法施行。谨录奏闻，伏候敕旨。

　　贴黄：访闻忻州曾申本路转运司，乞枷锢铺户前来买盐，以此显见人情不愿。

　　【再乞放积欠状】

　　窃见三省同进呈臣前奏“乞将民间官本债负出限役钱及酒坊元额罚钱，见今资产耗竭实不能出者，令州县监司保明除放”事。奉圣旨节文，“令户部勘会应系诸色欠负科名数目，仍契勘欠户见今各有无抵当物力，开具保明闻奏”。臣窃谓朝廷将施舍己责，救民于沟壑之中，其施行节次当如救焚，不可少缓。前件指挥令户部开具欠户见今抵当物力，此事不在户部，惟州县可见。若令户部取之州县，文字往来动经岁月，反复问难，何时了绝。救民之急不当如此。此乃有司出纳之常度，而非朝廷救灾之体。如陛下将布德施仁以收民心，答天意，但使惠泽滂流，虽民间小有侥幸，何损于德。况此积欠，经涉久远，凶岁疲民，空烦鞭，必无所得，纵获毫末，无补国计。乞特降朝旨，直下诸路监司与州县，一面依下项除放结罪，保明闻奏。所贵小民早被圣恩，不至失所，别致生事。谨具条件如后：一、官本债负，在京乞委提点司与府县及市易官，外道委转运司与州县，同取索逐户元请官本若干，经今多少年月合出息钱若干，逐户从请出官钱后来已纳到官本若干，息钱若干，通计本息已纳及元请官本之数，即便与放免。如通计本息未及官本而家业荡尽者，亦与除放；如尚有些小家业而见今孤贫不济者，即权住催理。官吏结罪保明奏闻，听候敕裁。一、拖欠坊场钱，〈所委官司前项。〉乞取索逐户元认净利钱若干，自开沽以来违欠月分合纳罚钱若干，将本户已纳到净利及罚钱通计若干。如已通及元认净利之数即与放免；如通计未及元认净利之数而家业荡尽者，亦与除放；如尚有些小家业而见今孤贫不济者，即权住催理。官吏结罪保明闻奏，听候敕裁。一、出限拖欠役钱，今来朝廷已行差役之法，即免役钱别无支用。虽使差役未了，间时暂留旧雇人执役，自有从来宽剩役钱支遣，其拖欠役钱，乞与一切放免。右臣前奏系二月十五日，及今已四十日，而行遣迂缓，未知何时恩泽可以及下。伏乞陛下深念欠负人户枷锢已久，衣食不继，父子离散，其愁苦无聊，甚可哀闵，断自圣心，依臣所乞，特与除放。无使有司争执细故，迁延岁月，所得无几，而民间穷困，小则病瘁怨苦感动阴阳，大则计较死生起为盗贼。所失转大，虽悔无及。臣不胜区区，为国深虑。谨录奏闻，伏候敕旨。

　　【乞罢蔡京知真定府状〈闰二月二十六日〉】

　　右臣近奏论：“蔡京施行差役事，督迫诸县于数日了当，不依朝旨申请妨碍事件，挟邪坏法，用意切害。及治段继隆、僧录司等公事，私徇不公。乞先罢京知开封府。”访闻台谏，亦并有劾奏。京因此奏乞外任，而宰相曲加庇盖，臣等所言皆不施行，独行京陈乞文字，除京知真定府。窃缘真定，天下重镇，旧来多择久历边任、晓练军政之人，然后除授。今京资任至浅，才力无闻，见有私徇公事未经结绝，台谏交章至今未已。而宰相特加奖助，授以名藩，意欲以此凌压言事之官，使之不敢复言。臣窃见前者台官论朱复不孝事迹，复因此乞外官，宰相除复直龙图阁知润州。又论王说党附吴居厚，说亦因此乞外官，宰相除说知密州。直龙图，要职也，润、密，名郡也。复、说皆因人言，乃获美命。盖宰相上欺朝廷，下困台谏，习用此术，久已成例，不可不察。臣等若言京不当，自当显被黜责。若所言稍当，则宰相岂得公然恣横，略无顾惮。伏乞圣明，稍加详察，追罢京新命，使以本官听候大理寺断遣，以弭中外疑惑。谨录奏闻，伏候敕旨。

　　【乞罢安焘知枢密院状〈月同前〉】

　　右臣近奏论诸执政才力长短，以谓张ロ、李清臣、安焘皆斗筲之人，持禄固位，安能为有，安能为无，但陛下新临天下，人才衰少，此数人者未可一朝尽去，故且存而勿论。若陛下必欲镇抚夷夏，弹压将帅，如此三人皆不足用。臣窃见近日李清臣，自尚书右丞为左丞，虽号稍迁，而职位相近，未至超擢。臣是以不敢复言。今者安焘自同知枢密院为知院，度越四人，直出其上，中外惊怪，不知陛下何以取之而遽至此。臣观焘之为人，才气凡近，学术空虚，不迨中人，仅免过失。先帝特以焘万里涉海，故酬其劳，置之侍徒。焘谨默自守，遂至枢府，既忝重任，略无建明。与张诚一同事，则随诚一；与章同事，则随。高下俯仰，惟强有力者是从。奈何举天下兵革之重全以付之。若陛下怜焘，未忍罢去，臣愿令且守旧职，与范纯仁共事。如此则枢密院与三省，俱无长官，亦无关于事。至于躐等用人，非众人共称其贤，于义不可。谨录奏闻，伏候敕旨。
  </div>
  <div class="pagination">
   <a href="栾城集_page67.html">
    上一页
   </a>
   <span>
    ...
   </span>
   <a href="栾城集_page63.html">
    63
   </a>
   <a href="栾城集_page64.html">
    64
   </a>
   <a href="栾城集_page65.html">
    65
   </a>
   <a href="栾城集_page66.html">
    66
   </a>
   <a href="栾城集_page67.html">
    67
   </a>
   <span class="current-page">
    68
   </span>
   <a href="栾城集_page69.html">
    69
   </a>
   <a href="栾城集_page70.html">
    70
   </a>
   <a href="栾城集_page71.html">
    71
   </a>
   <a href="栾城集_page72.html">
    72
   </a>
   <a href="栾城集_page73.html">
    73
   </a>
   <span>
    ...
   </span>
   <a href="栾城集_page69.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
