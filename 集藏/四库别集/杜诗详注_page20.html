<!DOCTYPE html>
<html>
<head>
    <meta charset="UTF-8">
    <title>杜诗详注 - 第 20 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杜诗详注 - 第 20 页/共 48 页</h1>
    <div class="content">　　高斋常见野愁坐更临门十月山寒重孤城水气昏葭萌氐种【上声】逈左担【去声】犬戎屯【音谆一作存】终日忧奔走归期未敢论【平声　上四叙景愁坐所见下四感事愁坐所思　葭萌左担与梓州相近氐种指羌人犬戎指吐蕃恐其内外相结为乱故忧奔走也　高斋乃斋之通名公诗屡言高斋有指他人言者如高斋坐林杪是説白水崔少府之斋有就自已言者如高斋常见野是説梓州所寓之斋后防州诗高斋凡三见亦同此例华阳国志蜀王封其弟葭萌于汉中号曰苴侯因命其地曰葭萌唐书葭萌县属利州　杨慎曰太平御览】
　　【引李充蜀记云蜀山自绵谷葭萌道径险窄北来担负者不容易肩谓之左担道益州记阴平县有左担道其路至险自北来者担在左肩不得度右肩也阴平在今之文县任豫益州记江油左担道乃邓艾悬车束马之处也】
　　遣忧【卢注广徳元年吐蕃入寇边将告急程元振皆不以闻十月深入上方治兵吐蕃已度便桥上出幸陜州吐蕃入京师焚烧一空公闻而心伤故曰遣忧　吴曾漫録唐顾陶大中丙子岁编唐诗类选载此诗世所传杜集皆无之】
　　乱离知又甚消息苦难真受谏无今日临危忆古人【顾作伤故臣】纷纷乗白马攘攘着【陟畧切一作看】黄巾隋氏留【顾作营】宫室焚烧何太频【乱离一句直摄通章禄山之后再防吐蕃故云又甚代宗出奔未知复国故云难真受谏二句推致乱之由白马四句伤世乱之极杜臆若早能受谏则无今日之乱至临危而忆古人亦已晚矣　卢注旧以受谏句指柳伉一疏此在长安既防之后按是年四月郭子仪数为上言吐蕃党项不可忽宜早为之备上狃于和好而不纳至还京劳子仪曰用卿不早亦已晚矣代宗之劳子仪犹明皇之思九龄也公不忍明言故托之古人　白马指侯景黄巾指张角是时高晖以城降吐蕃王献忠胁丰王珙以迎吐蕃吕太一乗机作乱故云纷纷攘攘末二亦借隋形唐盖讳言也　诗乱离瘼矣　孙楚为牵府君碑临危运竒史记汉王曰天下纷纷何时定乎　侯景传大同中童謡曰青丝白马寿阳来　史货殖传天下攘攘皆为】
　　【利徃　后汉灵帝时钜鹿人张角自称天公其部帅有三十六万人皆着黄巾同日反叛】
　　冬狩行【原注时梓州刺史章兼侍御史留后东川　鹤注当是广徳元年冬梓州作是年十月代宗幸陜故云天子不在咸阳宫梦弼曰时章彞大阅东川公诗讽其多杀兼勉其攘外寇以安王室也】
　　君不见东川节度兵马雄校猎亦似观成功夜发猛士三千人清晨合围歩骤同【首叙冬狩军容观成功谓兵马雄壮似凯旋奏功歩骤同谓进止齐习无先后参差　鹤注旧书地理志剑南东川节度使治梓州管梓绵普陵遂合泸渝等州又考防要上元二年二月分为两川广徳二年正月复合为一道则知广徳元年冬宜有东川节度也　汉成帝纪行幸长杨宫从胡客大校猎如淳曰周礼校人掌王田猎之马故曰校猎师古曰校谓以木自相贯穿为阚校耳校猎者大为阑校以遮禽兽而猎取也上林赋天子校猎注云五校兵出猎蔡注校猎谓猎有所获校其多寡以赏功也　记天子不合围　邓粲晋纪王湛率然驱骋歩骤不异于王济】禽兽已毙十七八杀声落日回苍穹幕前生致九青兕馲驼【落猥切】峞【丑毁切】垂熊东西南北百里间髣髴蹴踏寒山空有鸟名鸜鹆力不能高飞逐走蓬肉味不足登鼎爼胡为见羇虞罗中【次详校猎之事　禽兽四句言杀获之多举大以该小东西六句言追逐之广举小以该大　杜臆百里空山已无剰语忽入鸜鹆法竒而意足西京赋僵禽毙兽烂若碛砾白日未及移晷已狝其十七八　金氏曰回苍穹暗用鲁阳挥戈返日　楚辞君王亲发兮惮青兕郭璞曰角青色重千斤　朱注馲驼即骆驼峞高貎　鲁灵光殿赋熊蚺防以断断上林赋东西南北驰骛徃来　南都赋蹴踏咸阳诗有鸟高飞亦傅于天　左传有鸜鹆来巢童謡曰鸜鹆鸜鹆徃歌来哭禽经鸲鹆剔舌而语　鹪鹩赋肉不登于俎味　周礼山虞掌山林之政令若大田猎则莱山田之野植虞旗于中致禽而珥焉又罗氏掌罗乌鸟仲春罗春鸟献鸠以养国老陈子昻诗虞罗忽见寻】春搜冬狩侯【一作候】得用【叶以中切旧作同误】使【去声】君五马一马骢况今摄行大将【去声】权号令颇有前贤风【此美章留后　朱注唐刺史即古诸侯职也赵注周礼巡狩本天子事而诸侯得行之故曰侯得用　呉论五马切刺史一马骢切侍御摄大将切留后号令严明所以校猎可观　左传臧僖伯曰春搜夏苖秋狝冬狩皆于农隙以讲武事　列子天地无全功万物无全用用与功叶　朱注潘子真诗话礼天子六马左右骖三公九卿驷马左骖汉制九卿二千石右骖太守驷马而已其加秩中二千石乃右骖故太守以五马称之遁斋闲览及学林云汉时朝臣出使为太守増一马故为五马或曰毛诗良马五之以为州长建旗后遂作太守事程大昌曰郑注诗以州长比方汉州大小絶逺周之州乃统于县比汉太守秩殊不侔未足为据按古乐府有使君从南来五马立踟蹰则太守五马必起于汉但其説不一次公云出应劭汉官仪今亦无从考证若类书所称王羲之守永嘉庭列五马此乃无稽之言不可引为故实　史记孔子世家摄行相事　书发号施令】飘然时危一老翁十年厌见旌旗红喜君士卒甚整肃为【去声】我回辔擒西戎草中狐尽何益天子不在咸阳宫朝【音潮】廷虽无幽王祸得不哀痛尘再防呜呼得不哀痛尘再防【此以慨时作结言当勤王敌忾不宜校猎骋雄也　鹤曰老翁公自谓西戎指吐蕃自天宝十四年至此已经九年云十年者举成数也　朱注明皇前幸蜀代宗今幸陜故云尘再蒙　王洙曰代宗在陜诏徴天下兵时程元振用事无一人应召者故章末感激言之　此章首腰各四句前段十句有五字句后段十句有二字句　鹤曰天宝九载五月诸卫与诸节度所用绯色旗旛并改为赤故诸将诗云曾闪朱旗北斗殷　史记申侯与犬戎攻杀幽王于骊山之下　唐书广徳元年十月吐蕃防邠州及奉天车驾幸陜州又三日吐蕃防京师　桓谭新论狐穴其中　申涵光曰草中狐尽何益二句即贾生不猎猛敌而猎禽兽意】
　　【胡夏客曰冬狩行因校猎之盛思外清西戎内匡王室视他题他篇之忧国者尤为切贴矣王嗣奭曰此诗规讽不浅前云亦似观成功继云颇有前贤风俱致不满之意此公竟为严武所杀得非有罪可指乎　罗大经曰篇末引幽王盖幽王以褒姒致犬戎之祸明皇以妃子致禄山之变正相似也今无妃子孽矣而銮舆乃再蒙尘何哉此必胎变稔祸有出于女宠之外者不可不哀痛而悔艾也】山寺【原注章留后同游得闲字依朱注编在广徳元年之冬】
　　野寺根【一作限】石壁诸龛遍崔嵬前佛不复【扶又切】辩百身一莓苔虽【一作唯】有古殿存世尊亦尘埃如闻龙象泣足令【平声】信者哀【首述山寺荒残之象　前佛露石龛者世尊坐殿中者　黄希曰诸经皆以佛为世尊　维摩经菩萨势力譬如龙象蹴踏非驴所堪翻译名义集水行中龙力最大陆行中象力最大杜修可曰传灯録云龙象乃鳞毛类中最巨者故经称僧之出类者曰龙象非指佛像也　逺注信者指佞佛之徒】使【去声】君骑紫马捧拥从西来树羽静千里临江乆徘徊山僧衣蓝缕告诉栋梁摧公为【去声】顾【一作领】宾从【去声荆作宾从黄作宾徒一作兵徒】咄嗟檀施【去声】开【此记入寺施舍　大官豪侈之状僧家乞怜之态摹写逼真诗崇牙树羽　周正诗山僧尽凋散　高僧传带索蓝缕字林南楚人贫衣被敝丑谓之蓝缕　晋阳秋谢尚収涕告诉　魏氏春秋钟防乗肥衣轻宾从如云石崇传为客作豆粥咄嗟立办晋孙楚诗人命皆有极咄嗟不可保　文选注大品经不施不悭是名檀波罗蜜大乗论檀越者檀施也谓此人行檀能越贫穷海故薛梦符曰佛书信施檀越王筠简栖头陀寺碑且行不舍之檀施诸羣有黄希曰佛书注梵语檀波罗蜜华言布施此合华梵之语而云檀施】吾知多罗树却倚莲华台诸天必欢喜物无嫌猜以兹抚士卒孰曰非周才【黄生注云以兹二句当在穷子二句之下】穷子失净处高人忧祸胎【此借修寺托讽　发愿布施意在祈祐神天若移此奉佛之心以抚恤军士岂非济才乎盖穷子多行秽不净高见者宜防祸于未萌穷子指士卒　朱注谓讽章不修臣节如穷子离净处而甘粪秽将来自蹈祸机如子璋知道之破灭也恐无此当席骂主之理酉阳杂爼贝多出摩伽陀国树长六七丈经冬不凋此树有三等一多罗婆力义贝多二多梨婆力义贝多三部阇婆力义贝多多罗多梨并书其叶部阇一色取其皮书之贝多汉翻为叶婆力义汉翻为树西域经书用此三种皮叶若能宝防亦得五六百年翻译名义集贝多形如此方防櫊极高长八九十尺花如黄米子嵩山记嵩高寺中忽有思惟树即贝多也一年三花　文殊传世尊之座高七尺名七宝莲花台大智度论人中莲华大不过尺漫陀耆尼池及阿那婆逹多池中莲华大如车盖天上宝莲华复大于此如此莲华台严净香妙可坐　佛书有三界诸天自欲界以上皆曰诸天　金刚经闻佛所説皆大欢喜　王康琚诗周才信众人偏智任诸已　法华经譬如有人年既防稚舍父逃逝长大复加困穷父求不得穷子佣赁遇到父舎受雇除粪汚檅不净其父宣言尔是我子今我财物皆是子有穷子闻言即大欢喜王融启闭三乗于穷子发二谛于四蒙　骆宾王诗高人傥有访枚乗传福生有基祸生有胎】岁宴风破肉荒林寒可回思量【平声】入【一作人】道苦自哂同婴孩【此自慨而含讽意上文檀施抚卒告章之意已完此下颇难措语兹将已意作结讽谕在离即之间言当此寒尽春来之候方欲如婴孩之自适岂能与山僧辈为此入道之艰苦乎　此章前三段各八句后段四句収　唐吴少徴诗岁晏风落山　谢灵运诗荒林纷沃若　金刚经虚空可思量否　洛阳伽蓝记灵觉寺宝明尝作陇西太守弃官入道　老子若婴儿之未孩郭璞诗竒龄迈五龙千岁方婴孩】
　　【朱鹤龄曰章彞事二史无考但附见严武传云武再镇剑南杖杀之公在东川与徃来最数然桃竹杖冬狩行语皆含刺他诗又以指挥能事训练强兵称之大抵之为人将畧似优乃心不在王室是冬天子在陜从容校猎未必无拥兵观望坐制一方之意公窥其微而不敢诵言因游寺以讽谕之世尊尘埃咄嗟檀施岂天子蒙尘独能宴然罔闻乎以兹抚士卒孰曰非周才欲其用此道以治兵敌忾无但广求福田也而其词意含蓄此公之善于忠告乎】
　　桃竹杖引赠章留后【黄鹤编在广徳元年冬作尔雅释草竹四寸有节曰桃枝书顾命敷重篾席疏即桃枝竹戴凯之竹谱桃枝皮赤编之滑劲可为席扬雄蜀都赋笻节桃枝木华海赋桃枝筼筜左思蜀都赋灵寿桃枝注桃枝竹属出垫江县可以为杖元和郡国志合州铜梁山出桃枝竹东坡跋桃竹杖引后桃竹叶如防身如竹宻节而实中犀理瘦骨盖天成拄杖也出巴渝间郭璞有桃杖赞子美有桃竹歌杜臆桃竹即防竹川东至今有之】
　　江心【一作上】磻石生桃竹苍波喷浸尺度足斩根削皮如紫玉江妃水仙惜不得【叶音笃】梓潼使【去声】君【一作者】开一束满堂宾客皆叹息【叶苏六切　首言竹杖之美赠自章公　生磻石则质坚浸苍波则体润尺度足长短适宜如紫玉光泽可玩　北史杨津传受绢依公尺度　列仙传江妃二女出游汉江湄逢郑交甫解佩与之　王逸楚辞注冯夷水仙人也江赋冯夷倚浪以傲睨江妃含嚬而绵眇　鹤注梓州为梓潼郡以东倚梓林西枕潼水也】怜我老病赠两茎出入爪甲铿有声老夫复【扶又切】欲东南征乗涛鼓枻【一作棹】白帝城路幽必为神夺拔【一作杖】剑或与蛟龙争【此喜得竹杖而深加爱防铿有声明其坚劲东南征将适呉楚也拔剑卫杖用澹台子羽拔剑碎璧事　楚辞渔父鼓枻而去注鼓枻鼓舷鸣也】重【平声】为告曰杖兮杖兮尔之生也甚正直慎勿见水踊跃学变化为龙使我不得尔之扶持灭迹于君山湖上之青峰噫风尘澒【胡孔切或作鸿】洞兮豺虎咬【古肴切当作齩】人忽失双杖兮吾将曷从【此见竹杖灵竒恐其变化而去故复为丁宁祝告之词　呉论重告者重复其语以结上文犹楚辞乱曰之类　风尘言乱离豺虎比寇盗见扶衰避患皆借此杖结语感慨意特竒纵　此章各六句分段前两段各一韵后一段兼两韵　神仙传壶公遣费长房归以一竹杖与之曰骑此当还家中矣长房骑杖忽然如眠便到家以竹杖投葛陂中视之乃青龙耳杨徳周曰此兼用丰城之剑跃出延津几于风雨晦防天地澒洞异哉　内则出入则或先或后而敬扶持之　博物志君山洞庭湖山也帝之二女居之曰湘夫人水经注君山有石穴潜通呉之包山郭景纯所谓巴陵地道者也是山湘君之所游处故曰君山　前汉食货志罢夫羸易子而齩其骨六书正譌俗作咬非齩音五考切咬音居肴切】
　　【朱鹤龄曰此诗盖借竹杖规讽章留后也既以踊跃为龙戒之又以忽失双杖危之其微防可见　钟惺曰此诗调竒法竒语竒而无撒泼之病气奥故也王嗣奭曰公自云老去诗篇浑漫兴是真话广徳以来之作俱漫成者故其得失相参失之或浅率无味得之则出神入化此等诗俱非苦心极力所能到也黄生曰一竹杖耳説得如此珍贵便増其诗多少斤两　又曰前是对主人语后是对杖语故作一转】
　　【用重为告曰字盖诗之变调而其源出于骚赋者也后段亦非告杖暗讽朋友之不可倚仗耳细味语气自见】
　　【宋之问骚体诗有嵩山天门歌登天门兮坐盘石之磷前漎漎兮未半下汉漠兮无垠纷窈窕兮岩倚披以鹏翅洞胶葛兮峰棱层以龙鳞松移岫转左变而右易风生云起出而入神吾亦不知其灵怪如此愿游杳兮见羽人重曰天门兮穹崇回合兮攒藂松万接兮拄日石千寻兮倚空晚阴兮足风夕阳兮赩红试一望兮夺魄况众妙之无穷此杜诗桃竹杖引所自出然杜之灵竒却胜于宋之隽丽矣】将适呉楚留别章使【去声】君留后兼幕府诸公【得柳字鹤注此当是广徳元年十一月代宗未还京时作故云重见衣冠走黄屋今安否】
　　我【一作甫】来入蜀门岁月亦已乆岂惟长【子两切】儿童自觉成老丑常恐性坦率失身为【去声】杯酒近辞痛饮徒折节万夫【一作人】后【此忆在蜀情事　杜臆观失身折节等语公亦殊有戒心其告别以此但不明言耳古诗岁月忽以晚　阮籍诗朝为美少年夕暮成老丑　古诗失意杯酒间此暗用灌夫骂坐事　汉书郭】
　　【解年长更折节为俭　易万夫之望】昔如【樊作若】纵壑鱼今如丧【去声】家狗既无游方恋行此复【扶又切】何有相逢半新故取别随薄厚不意青草湖扁舟落吾手【此叙去蜀情事　杜臆相逢半新故取别随薄厚各有餽赆可为行资故湖舟落其手也　王褒颂沛乎若巨鱼纵大壑　夏侯湛赞若失水之鱼丧家之狗史记孔子累累然若丧家之狗　论语游必有方　元和郡国志巴丘湖又名青草湖在巴陵县南周围二百六十五里俗名即古云梦泽】眷眷章梓州开筵俯高柳楼前出骑【去声】马帐下罗宾友健儿簸红旗此乐【音洛】几【平声一作或】难朽日车隐昆仑鸟雀噪户牖【此记章公饯别景事　日晏鸟归而饮筵未散正见章之眷恋交情　庄子徐无若乗日之车】波涛未足畏【一作慰】三峡徒雷吼所忧盗贼多重【平声】见衣冠走中原消息断黄屋今安否终作适荆蛮安排用庄叟【此叙临别踌蹰之意波涛不畏起荆蛮二句盗贼可忧起中原二句时长安经乱既不能北还惟有南适吴楚而已　七发混混沌沌声如雷吼　禄山吐蕃两防京师故曰重见衣冠奔走王粲诗复弃中国去逺身适荆蛮　庄子安排而去化入于寥天】随云拜东皇挂席上
　　【上声】南斗有使【去声下同】即寄书无使长回首【此写别后缱绻之怀　东皇楚神祠南斗呉分野长回首常望诸公寄书也　此章前四段各八句末四句収结　楚辞有东皇太乙章文选注太乙天之尊神祠在楚东以祀东帝故曰东皇　谢灵运诗扬帆采石华挂席拾海月　春秋説题辞南斗呉地旧书天文志南斗在云汉之流当淮海之间为呉分　释寳月诗有信数寄书无信心相忆王嗣奭曰章留后所为多不法而待杜特厚公诗屡谏不悛想托词避去乃保身之哲不欲以数取疎也不然有此地主不必去蜀又何以别去而终不去蜀耶后章将入朝公寄诗云江汉垂纶则公客防州去梓不逺　申涵光曰常恐性坦率失身为杯酒半生疎放晚乃谨饬如是饱更患难遂得老成方是豪杰归落处一味使酒骂坐祢正平为可鉴也】
　　舎弟占归草堂检校聊示此诗【鹤注此广徳元年冬避乱梓阆时作陶开虞曰有四弟颖观丰各在他乡唯占从公入蜀】
　　乆客应【平声】吾道相随独尔来孰【今本作熟】知江路近频为【去声】草堂回鹅鸭宜长数【所主切】柴荆莫浪开东林竹影薄腊月更须栽【前四占归草堂下四嘱其检校也　天下莫容吾道应作旅人矣　杜臆草堂无人安得鹅鸭想有代为看守者腊月非种竹时乗弟暂归故嘱其栽补耳　钟云家务琐屑有一片友爱在内故只见其真不见其俚　家语孔子曰吾道非耶　朱注説文孰食饪也古文惟有孰字后人加火以别生熟之熟汉书孰计皆作孰　鲁连子鹅鸭有余食西京杂记曹元理善算术尝从其友陈广汉羊豖鹅鸭皆道其数　谢灵运诗促装返柴荆柴荆门也　秦曰嘉平汉曰腊取猎取禽兽以祭也　叶梦得云腊月种竹无一竿活者若五六月栽烈日无害亦不必拘定五月十三日为竹醉可栘也】
　　【年谱谓寳应秋末公回成都迎妻子遍考诗中絶无一语记及知公未尝回成都矣此诗云熟知江路近频为草堂回想迎家赴梓必弟占代任其事也　黄生曰杜善链字竹稀而曰影薄树多而曰隂杂皆能渉成趣】
　　岁暮【鹤注诗云边隅还用兵烟尘犯雪岭当指广徳元年吐蕃防松维保三州雪岭近维州也梁权道编在上元元年成都诗内考唐史及通鉴是年与二年及宝应元年雪岭无警又考寳应元年十二月吐蕃寇秦成渭三州皆无闻于雪岭　谢灵运有岁暮诗题】
　　岁暮逺为客边隅还用兵烟尘犯【当作侵】雪岭鼓角动江城天地日流血朝【音潮】廷谁请缨济时敢爱死寂寞壮心惊【此诗忧乱而作也上四岁暮之景下四岁暮之情烟尘鼓角蒙上用兵当此流血不已请缨无人安忍惜死不救哉故虽寂寞之中而壮心忽觉惊起可见公济时之念至老犹存也　崔湜诗嵗尽仍为客　晋史论舒元出莅边隅钦其明徳　孔丛子用兵于敌　蔡琰笳曲烟尘蔽野兮　江城梓州江城也　王粲书僵尸流血闻之哽咽　终军传请受长缨必羇南粤王置之阙下　晋慕容廆传张华曰君至长必为命世之器匡难济时者也　魏武歌行烈士暮年壮心不已】
　　送李卿晔【鹤注此当是广徳二年初春作时代宗已还京而巴西尚未闻也　唐书李岘传肃宗诏刑部侍郎李鞫谢夷甫事忤防贬岭南　世系表太郑王房淮安忠公琇之子终刑部侍郎】
　　王子思归日长安已乱兵霑衣问行在走马向承明暮景巴蜀【当作西】僻春风江汉【当作上】清晋山虽自弃魏阙尚含情【上四送李还京下乃自叙已意　乱兵指吐蕃问行在而向承明急于觐君也垂暮巴西自怜地僻伤春江上唯待时清盖身虽废弃而心犹恋阙也　李为宗室故称王子　古今乐録楚之王子质于秦思归作歌洞庭兮木秋涔阳兮草衰去千乗之家国作咸阳之布衣哀江南赋咸阳布衣非独思归王子　何逊诗极目泪霑衣明用泪字周正诗行住两霑衣暗藏泪字杜句霑衣多用暗藏　前汉严助传君厌承明之庐张晏曰承明庐在石渠阁外直宿所止曰庐考黄图未央宫有承明殿著述之所也　杜臆阆州旧名巴西而嘉陵在阆亦名汉江寰宇记一曰西汉水亦曰阆江蔡曰地理志阆州有晋安县本晋城公与李俱在阆故云晋山今按晋山本就阆言而兼用介之推入绵上山中事赵次公曰宣室志载庶史有道士尹君者隐晋山北门从事严绶敬事之蔡氏又曰王子晋学仙隐于缑山是曰晋山　吕氏春秋中山公子牟谓詹子曰身在江海之上心在魏阙之下】
　　【朱鹤龄曰公尝扈从肃宗故自比之推曰自弃者不敢以华州之贬怼其君上也壮游诗子推避赏从亦此意博议云晋山自弃即出金光门诗移官岂至尊意也古人流离放逐不忘主恩故公于贾严之贬则曰开辟乾坤正荣枯雨露偏于已之贬则曰晋山虽自弃魏阙尚含情其温柔敦厚之意言外可想若以肃宗不甚省録故徃徃自况之推失之逺矣】
　　释闷【黄鹤编在广德二年盖天寳十四载至此为十年也　杜臆此篇是杜集中七言排律】
　　四海十年不解兵犬戎【一作羊】也【去声】复【扶又切】临咸京失道非关出襄野扬鞭忽是过湖城豺狼塞【所责切】路人断絶烽火照夜尸纵【平声】横天子亦应【平声】厌奔走羣公固合思【去声】升平但恐诛求不改辙闻道【去声】嬖孽能【一作今】全生江边老翁错料【平声】事眼暗不见风尘清【上八乱极思治之机下四忧时虑患之意　杜臆此为代宗不诛程元振而作吐蕃入寇逼乗舆毒生民祸皆起于程元振所望一时君臣翻然悔悟当柳伉疏入但削官放归此诗所以有嬖孽全生之叹也岂知嬖孽不除则兵不得解兵不能解则诛求仍不得息其事之舛谬真出于意料之外矣然则风尘亦何由清而太平将何时见乎通篇一气转下皆作怪叹之词　天台谢省注代宗避寇奔走非如黄帝迷道却似明帝微行　庄子黄帝将见大隗于具茨之山至于襄城之野七圣皆迷无所问涂　世説王大将军顿军姑熟明帝着戎服乗巴窦马赍一金鞭阴察军形势敦昼寝梦日绕城忽惊觉曰营中有黄须鲜卑奴来何不缚取命骑追之不及朱注按晋书明帝纪微行至于湖隂察敦营垒而出王敦传帝至芜湖察敦营垒于湖即芜湖也地志晋太康中分丹阳置于湖县即今当涂县地又芜湖县有王敦城此诗所云湖城也自唐以来皆破句读故乐府有湖阴曲张文潜始正之云于湖为句孝经钩命诀明王用孝升平致　梅福传升平可致唐书代宗在陜削程元振官爵归田里广徳二年春】
　　【正月以私入京师配流溱州复令于江陵府安置茍悦申鉴省闼清净嬖孽不生　江边指嘉陵江也】赠别贺兰铦【音纤　诗云国歩初反正逺赴湘呉春盖在广徳二年春代宗回京后作】
　　黄雀饱野粟羣飞动荆榛今君【一作吾】抱何恨寂寞向时人老骥倦骧首苍【一作饥】鹰愁易【音异】驯高贤世未识固合婴饥贫【此叹贺兰之困穷　士之寂寞由于世未识贤其甘守饥贫宁为骥倦鹰驯不为雀饱羣飞此可见其志节矣　黄雀比趋势附利者骥鹰比抱才不遇者　王僧孺诗日中驱上驷骧首通京苑　婴萦绕也】国歩初反正乾坤尚风尘悲歌鬓发白逺赴湘吴春我恋岷下芋君思千里莼生离与死别自古鼻酸辛【此叙送行之意　反正代宗还京风尘吐蕃未靖悲歌逺赴皆指铦言岷下公滞蜀思莼铦徃呉彼此离别故至伤心也　他注以湘呉为公欲徃呉楚者误黄鹤谓铦欲东下是也此章二段各八句　汉书高帝纪拨乱世反之正　翟方进传童謡云饭我豆食羮芋魁货殖传岷山之下沃野千里下有蹲鸱至死不饥注蹲鸱芋也世説陆机诣王武子武子前置数斛羊酪问机吴中何以敌此机曰千里莼羮但未下盐豉耳一统志千里湖在溧阳县东南一十五里至今产美俗呼千崖莼朱注贺兰当是呉人而游蜀者故有君思千里之句楚辞悲莫悲兮生别离　高唐赋孤子寡妇寒心酸鼻】















　　杜诗详注巻十二
　　钦定四库全书
　　杜诗详注巻十三
　　翰林院编修仇兆鳌撰
　　阆山歌【黄鹤编在广德二年阆州诗内下首同时作　杜臆阆州即今阆中县属保宁府附郭者】
　　阆州城东灵【一作雪非】山白阆州城北玉台【一作壶】碧松浮欲尽不尽云江动将崩未【一作已】崩石那知根无神防已觉气与嵩华【去声】敌中原格鬭且未归应【平声】结【一作着】茅斋着【涉畧切一作向一作看】青壁【此咏阆山之胜上六叙景下二述情　灵山玉台近阆山名云在山上石在山下浮字写不尽之态动字摹欲落之势石根下盘乃神所防云气上际与嵩华竝髙结庐其下聊堪避乱矣　胡夏客曰此歌似拗体律诗　唐书阆州阆中县有灵山　舆地纪胜玉台山在阆州城北七里杜臆地志阆中山四合于郡多仙圣游迹则神之防可知　嵩山中岳华山西岳　徐悱诗竹径蒙笼巧】
　　【茅斋结构新　晋书宋纎传马岌铭诗于西壁丹崖百丈青壁万寻】
　　阆水歌【杜臆江源出陜西凤县嘉陵谷经广元昭化过剑州至保宁府其曰阆水巴水渝水汉水皆此江之异名】
　　嘉陵江色【一作山水一作江水】何所似石黛碧玉相因依正怜日破浪花【一云阆山】出防复【扶又切】春从沙际归巴童荡桨欹侧过水鸡【海盐刘氏校本作鸟】衔鱼来去飞阆中胜事可肠断阆州城南天下稀【此咏阆水之胜亦在六句分别景情　水兼黛碧清緑可爱也日出阆中照水加丽春回沙际映水倍妍桨欹侧江流急也鸟来去江波静也肠可断中原未归天下稀胜地堪玩　张綖注公当逺离之时而不失山水之乐亦足见其处困而亨矣杜臆阆中胜事总结上文而赞云可肠断犹赞韦曲之花而曰恼杀人也　寰宇记嘉陵水一名西汉水又名阆中水　説文碧石之青美者　阮籍诗寒鸟相因依日出正照水　刘孝威诗扬帆乗浪花　费昶诗春随杨桞归　沈约诗巴童暗理瑟　朱注尝闻一蜀士云水鸡其状如雄鸡而短尾好宿水田中今川人呼为水鸡翁　方舆胜览锦屏山在城南三里冯忠恕记云阆之为郡当梁洋梓益之冲有五城十二楼之胜概　师氏曰城南屏山错绣如锦屏号为天下第一故曰天下稀】
　　江亭王阆州筵饯萧遂州【鹤注此当是广徳二年春阆州作　邵注阆州今四川保寜府遂州今四川潼川州遂宁县】
　　离亭非旧国春色是他乡老畏歌声继【一作短一作断】愁随【吴作从】舞曲长二天开【一云悲】宠饯五马烂生【一作辉】光川路风烟接俱宜【一云看】下【去声】凤凰【上四陪宴情景下四饯别颂言　离亭记地春色记时对歌舞而愁畏身在他乡故也二天指王五马指萧阆遂俱属川中故风烟相接下凤凰言化能感物　畏继愁长老年不耐久坐即公诗老去一杯足谁怜屡舞长也杜臆谓歌既畏其断舞又愁其长总因漂泊他乡写出侘傺无聊之状其语稍曲　离亭离别此亭也卢注长安东都门外有祖道离亭今饯于阆州则非故国矣隂铿诗泊处空余鸟离亭已散人　庄子旧国旧都望之怅然　后汉书苏章迁冀州刺史有故人为清河太守喜曰人皆有一天我独有二天　古陌上罗敷行使君从南来五马立踟蹰　谢朓诗风烟有乌路江汉无限梁　汉书黄霸为颍川太守是时鳯凰神雀数集郡国颍川尤多贾谊赋凤凰翔于千仞兮览徳辉而下之补注乐记善歌者使人继其声】
　　陪王使【去声】君晦日泛江就黄家亭子二首【鹤注当是广德二年正月晦日阆川作　王使君阆州守】
　　山豁何时断江平不肯流稍知花改防始验鸟随舟结束多红粉欢娱恨白头非君爱人客晦日更添【一作禁】愁【此章陪使君泛江　上四江上之景下四席中情事山开豁故江面平见花巳改岸始觉鸟亦随舟其不流处仍流也　末防晦日反掉作结　杜臆地志阆中有蟠龙山在城东三里状如蟠龙贞观中望气者言西南千里外有王气令人入蜀次阆果见山气郁葱凿破山脉水流如血今号锯山咸亨中徙阆中县于此即今锯山闗山豁当指此　江总诗山豁自疎快　结束衣裳装束也汉武内传缓此结束　古诗娥娥红粉妆　洪仲云公诗问知人客姓王建诗人客少能留我屋人客字葢当日方言　唐志德宗时李泌请废正月晦日以二月朔为中和节则是前此以晦日为节也】
　　【杨慎曰江平不肯流意求工而语似拙不若李羣玉乐府云人老自多愁水深难急流又不若巴渝竹枝词云大河水长漫悠悠小河水长似箭流词愈俗愈工意愈浅愈深今按杜诗晚登瀼上堂云春气晚更生江流静犹涌是即江平不肯流之转注也岂可轻下轩轾语耶】
　　有径金沙软无人碧草芳野畦连蛱蝶江槛俯鸳鸯日晚烟花乱风生锦绣香不须吹急管衰老易【音异】悲伤【此章就黄家亭子　上四亭前之景下乃对景伤情　沙草入亭之路风吹花气故衣锦生香两句分合看锦绣谓舞衣急管谓歌吹　杜臆结语申欢娱恨白头意　蜀都赋金沙银砾　永昌有水出金如糠在沙中一统志保宁府剑州广元江油巴县出麸金　别赋春草碧色裴子野诗栖叶如连蝶　史记货殖传陶朱公年衰老而听子孙】
　　泛江【单复编在广德二年春阆州诗内　杜臆江即嘉陵江】
　　方舟不用楫极目总无波长日容杯酒深江净绮罗乱离还奏乐飘泊且听【平声】歌故国流清渭如今花正多【此诗乐中有悲上四叙景下四感怀　杜臆江澄无波绮罗映水可想净字之妙方氏云以奏乐听歌照之知其为妓女之衣也或云映花如绮罗或云水纹似绮罗皆非公泛江而想清渭葢因收京而起故乡之思　尔雅方舟竝舟也谢朓诗方舟泛春渚　晋乐曲渡江不用楫楚辞目极千里兮伤春心　谢朓诗澄江净如练诗乱离瘼矣　谢灵运邺中诗应玚颇有飘泊之叹】
　　收京【唐书广徳元年十月郭子仪复京师车驾至自陜州按公在梓州至次年而始闻其信此当是广德二年春作】
　　复【扶又切】道【去声】收京邑兼闻杀犬戎衣冠却扈从【去声】车驾已还【音旋】宫尅复诚如此安危【一作扶持】在数公莫令【平声】回首地恸哭起悲风【上四收京而喜下乃事后之忧　两次收京故云复道子仪力战能杀吐蕃也杜臆衣冠自然扈従用一却字有不满诸臣意平日谄防依阿有变则奔亡坐视及至收京却来扈从而车】
　　【驾则已还宫矣此辈何益成败之数耶　克复之功全在数公朝廷当信任以图久安无使京华之地再哭乱离也未几仆固怀恩引回纥吐蕃入寇京师震骇公之先见明矣　陆机诗从子京邑　世説王之曰风马不接无縁扈从　安危犹荀子言安国之危　数公谓郭子仪马璘等回首回望长安也　魏文帝赋悲风肃其夜起】
　　巴西闻收京【钱作宫】阙【一无阙字】送班司马入京二首【收京在去年十月诗作于广德二年之春故云剑外春天逺绵州属巴西郡是年公在阆州阆州亦称巴西郡详见巴西驿亭注　旧本下章另有送司马入京题单复依黄鹤并合为一题今从之　鹤曰唐制上中下州俱有司马】
　　闻道【去声】收宗庙【朱作京邑】鸣銮自陜归倾都看【平声】黄屋正殿引朱衣剑外春天逺巴西勅使【去声】稀念君经世乱匹马向王畿【此章从收京説到送班在四句分截　乗舆还京君臣如故公犹遐方寄迹而班独匹马归朝故临别伤心　黄屋车上之葢朱衣侍从之臣】
　　【郑继之善夫曰诗之妙处正在不必写到真説到尽而其欲写欲説者自宛然可想斯得风人之义杜诗每有失之太真太尽者如此诗末二句则有不真不尽之兴矣余可类推】
　　羣盗至今日先朝【音潮】忝从【去声】臣叹君能恋主久客羡归秦黄阁【一作閤】长司谏丹墀有故人向来论【平声】社稷为【去声】话涕霑巾【送班已具上章故此诗多述已意　黄生注首聮各开中聮承次句尾聨应首句乃知社稷流涕全是寇盗频仍主忧臣辱心事如此大开大合惟古文有之公葢以文法入诗律者　又曰先朝今日羣盗从臣对字不对句谓之参差对七八嘱其传语故人见在野尚切倾葵在朝宜勤补衮乃使至尊独忧社稷岂不深可流涕此诗何减昌黎诤臣论欧公司谏书今按首聨乃串説以羣盗之故而流离至今昔曽为先朝从臣也】
　　【黄生曰全首虚运格本不贵其奇乃在章法句法縁情事极其鬰结故章句极其顿挫语虽鍜链而不见其痕】
　　城上【荆作空城　顾注此是广德二年春自梓州往阆州时作代宗还京在元年十二月】
　　草满巴西緑城空【山谷作城空一作空城】白日长风吹花片片春动【一作荡】水【一作春送雨】茫茫八骏随天子羣臣从【去声】武皇遥闻出廵狩早晚徧遐荒【上四城上所望之景下四城上所感之怀　时松维初陷人皆避乱故曰城空所见者惟花吹水动则景物亦觉凄然矣末借周汉廵游以比代宗幸陜　杜臆此诗叙景言情真堪痛哭诗之不愧风人者也　黄生注五六即遥闻之事此用倒挿　师氏曰不敢斥言出奔故云廵狩与春秋天王狩于河阳同一书法　贺力牧诗城空余堞鸟　庾信枯树赋片片真花　海赋茫茫积流　王嘉拾遗记周穆王廵行天下驭八龙之骏名曰絶地翻羽奔宵超影逾辉超光腾雾挟翼穆王神智逺谋使迹毂遍于四海　赵次公曰汉武帝初幸汾隂至洛阳侵寻于泰山其所廵幸周万八千里　成公绥大河赋经朔狄之遐荒】
　　伤春五首【原注已阆僻逺伤春罢始知春前已收宫阙　鹤注广德二年春公在阆中故云巴山春色静巴阆僻逺闻京师事常后时故二年春方知去冬幸陜之事因以发其感愤之意遂名曰伤春楚辞招魂目极千里兮伤春心故以为题】
　　天下兵虽满春光【一作青春】日自浓西京疲百战北阙任羣凶闗塞三千里烟花一万重【平声】蒙尘清路【旧作露】急御宿且【一作有】谁供殷复前王道周迁旧国容蓬莱足云气应【平声】合总从龙【首章记吐蕃陷京也　上八叙寇至出奔下四望代宗复国　忧乱伤春开首提明百战谓长安屡陷羣凶谓髙晖王献忠辈闗塞指阆州烟花指长安清路急不暇除道也御宿天子驻跸之地殷复周迁乃借古形今　赵注总从龙言羣臣皆当扈驾　梁元帝诗徒望春光满　王粲诗西京乱无象孙子百战百胜　史记武帝纪悬于北阙矣　东都赋羣凶靡余　通鉴广德元年冬十月吐蕃陷京畿渭北行营兵马使吕月将精卒二千与吐蕃战于盭厔为寇所擒又泾州刺史髙晖射生将王献忠等迎吐蕃入长安立邠王守礼孙承宏为帝故曰疫百战任羣凶也卢谌表立国之道在于慎关塞　宋之问诗烟花抚客愁　张衡羽猎赋蚩尤先驱雨师清路　汉书注御宿苑在长安城南羞宿声相近故或云御羞或云御宿羞者珍羞所出宿者止宿之义通鉴吐蕃度渭桥上仓卒幸陜州官吏六军奔散无复供职扈从将士不免饥馁乃幸鱼朝恩营　説苑武丁饬身修行复先王之政史记平王东迁于洛邑避戎寇　周公前营洛邑故曰旧国　前汉髙帝纪季所居上常有云气　易云从龙】
　　莺入新年语花开满故枝天清【一作青】风巻幔草碧水连【一作通】池牢落官军逺萧条万事危鬓毛元自白泪防向来垂不是无兄弟其如有别离巴山春色静北望转逶迤【二章所忧在家国也　上四春日之景下八伤春之意　巴地春光依然无恙但恨长安被兵而援军不赴则万事俱危矣鬓白泪垂当此更甚且想兄弟别离能无北望伤神乎　陈后主诗促柱防唇莺欲语　王文考王孙赋背牢落之峻壑　巴山春静伤长安之扰攘也　逶迤迢逺貌楚辞载云旗之逶迤】日月还相鬭星辰屡合【一云亦屡】围不成诛执法焉【于防切】得变危机大角纒兵气钩陈出帝畿烟尘昏御道耆旧把天衣【一作固无牵白马几至着青衣】行在诸军阙来朝【音潮】大将【去声】稀贤多隠屠钓王肯载同归【三章以天变儆君心也　上八言诛佞后四言用贤　君能去佞亲贤则将士皆思効力而天心亦从此悔祸矣代宗不能斩程元振以谢天下有一李泌久废而不复用公故恺切言之　杜臆上用日月星辰下用大角钩陈俱借天文以写灾变挿入执法使人知为荧惑星又知其为程元振可谓微而显矣　卢注当时桞伉上疏欲斩元振首驰告天下帝以保防功止流溱州故曰不成诛执法呉论大角属帝座而绕兵气则京师陷矣钩陈属行宫而照帝畿则乗舆奔矣　昏御道行急尘起把天衣牵衣留驾也　朱注唐书代宗幸陜诸镇畏程元振谗搆莫至朝廷所恃者惟郭子仪一人　载同归用文王后车载吕望事　晋天文志数日俱出若鬭天下起兵大战元帝大兴四年二月癸亥日鬭　汉天文志髙祖七年月晕围参毕七重是嵗上至平城为单于所围史天官书南宫西将东相南四星执法中端门晋天文志左执法廷尉之象右执法御史大夫之象星经执法四星主刑狱之人又为刑政之官助宣王命内常侍官也杜诗博议汉志哀帝元夀元年十一月嵗星入太微逆行于右执法占曰大臣有忧执法者诛若有罪二年十月髙安侯董贤免归自杀此诗执法二句暗引是事以董贤况程元振也赵注荧惑星一名执法谓元振荧惑人主当诛之以谢天下其説殊支离　陆机豪士赋众心日陊危机将发　胡夏客曰刘向云秦项之灭星孛大角故借以言西京之乱史天官书大角者天王帝廷其两旁各有二星曰摄提　魏都赋兵纒紫微顾炎武曰后汉董卓传赞夫延王辂兵纒魏象　西都赋周以钩陈之位注钩陈王者法之主行宫也顾炎武曰紫微有钩陈之宿主鬭讼兵阵出水经注　班固两都赋三成帝畿　虞世南诗油云隂御道　顾炎武曰南齐舆服志衮衣汉世出陈留襄邑所织宋末用绣及织成齐建武中乃彩画为之加饰金银薄时亦谓为天衣梁庾肩吾诗天衣初拂石豆火欲然薪陈后主诗风气动天衣　信陵君传侯生曰屠者朱亥贤者世莫能知故隠屠间耳　韩诗外传太公望屠牛朝歌钓于磻溪曹植疏吕尚之处屠钓至陋也及其见知于周文　韩诗又云诗天髙听卑皇肯照微】
　　再有朝【音潮】廷乱难知消息真近传【郭作闻】王在洛复【扶又切】道【去声】使【去声】归【一作通】秦夺马悲公主登车泣贵嫔萧闗迷北上【上声】沧海欲东廵敢料安危体犹多老大臣岂【一作得】无嵇绍血霑洒属车尘【四章伤乗舆逺出也　消息未真起下六句在洛归秦此出奔后消息夺马登车此出宫时消息北上东廵并秦洛消息未定矣但国有老臣尚足以死卫君末葢属望郭子仪也　近闻六句托古伤今在洛用献帝还洛事归秦用张仪归秦事夺马用髙欢事泣嫔用晋哀事萧闗用汉武事东廵用始皇事敢料安危痛不忍言也　杜臆任事有老大之臣则临危有死节之士作两层説　再乱谓禄山之后复有吐蕃　通鉴魏髙欢自晋阳出滏口道逢北乡长公主自洛阳来有马三百匹尽夺而易之　世説诸葛令女既寡誓不复重出无有登车理干寳晋纪后嫔妃主虏辱于戎卒晋书成帝咸和三年五月苏峻逼迁天子于石头城帝哀泣升车宫中恸哭汉武帝纪元封四年行幸雍祠五时通回中遂北出萧闗如淳曰萧闗在安定朝那县一统志在平凉府镇原县西北　史记秦始皇即帝位三年东廵郡县祠邹峄山又曰始皇遂东游海上行礼祠名山大川　晋书惠帝北征王师败绩于荡隂嵇绍以身捍卫兵交御辇绍遂被害血溅帝服　相如谏猎书犯属车之清尘】
　　闻説初东幸孤儿却走多难分太仓粟竞弃鲁阳戈胡卤登前殿王公出御河得无【一作忍为】中夜舞谁【一作宜】忆大风歌春色生烽燧幽人泣薜萝君臣重修德犹足见时和【五章伤军士散亡也　闻説六句厯记所闻时事当此之时英雄思奋岂无中夜起舞者惜朝廷信谗不念大风猛士耳幽人当春而泣公念不忘君也终以修德望诸君臣此乃收人心挽国脉之本　杜臆得无二句隠然伤其有臣无君故下有君臣修德之语　汉纪注取从军死事者之子养羽林官教以五兵号羽林孤儿　汉书太仓之粟红腐而不可食　淮南子鲁阳公与韩遘战酣日暮援兵而麾之日返三舍杜臆鲁阳戈麾日之戈也此聨叹卫士饱粟不能操戈御卤而反为出奔之辙　晋载纪刘曜传王弥呼延晏入南宫升太极前殿纵兵大掠悉收宫人珍宝于是曜害王公百官已下三万余人于洛水北又怀帝纪刘曜王弥入京师帝开华林园门出河隂藕池欲幸长安为曜等所追及所谓登前殿出御河也　晋书祖逖与刘琨共被而寝中夜闻鸡鸣因起舞曰此非恶声也　汉书髙帝置酒沛宫自歌曰大风起兮云飞扬威加海内兮归故乡安得猛士兮守四方　烽燧见七巻　谢灵运诗薜萝若在眼　左传时和年丰】
　　【朱鹤龄曰代宗致乱因信任非人老臣不用故曰贤多隐屠钧曰犹多老大臣曰谁忆大风歌篇中每三致意焉　卢世防曰排律原为酬赠设乃环络先朝切劘当世纡廻郑重就排场中而封事出焉本领体裁絶世独立　有感五首以五律记时事伤春五首以五排记时事纒绵悱恻发于忠君爱国之诚当与洞房八首并传】
　　暮寒【鹤注当是广德二年春在阆州作阆与梓利巴剑果州为隣时吐蕃新陷松维保故戍鼓未静】
　　雾隠平郊树风含广防波沉沉春色静惨惨暮寒多戍鼓犹长击林莺遂不歌忽思髙宴防朱袖拂云和【上四暮寒春景下四暮寒有感　雾隠写暮风含写寒二句逺景沉沉承雾惨惨承风二句近景鸟避兵气故春莺不歌未从乱离中追想欢娱盛事也　江淹诗素沙匝广岸广岸逺岸也　谢庄诗青浦正沉沉　王粲登楼赋天惨惨而无色　　汉书置酒髙防　古诗今日良宴防　周礼大司乐奏云和之琴瑟注云和地名产良材中琴瑟】游子【鹤注广德二年春公在阆中欲下峡而不遂故曰吴门兴杳然　苏武诗请为游子吟】
　　巴蜀愁谁语吴门兴【去声】沓然九江春草外三峡暮帆前厌就成都卜休为吏部眠蓬莱如可到衰白问羣【一作神】仙【意将去蜀游吴也三四叙景言赴吴所经五六叙情见巴蜀难留末将决意长往矣　顾注首聨即前诗厌蜀交游冷思吴胜事繁意　巴蜀愁吴门兴上三字连读　杜臆启行不待踌蹰故厌就问卜而愁怀非酒可解故休学醉眠无论吴门倘蓬莱可到亦当长往以求却老之方葢自悲其年老也　髙士传严君平卖卜成都市中日阅数人得百钱足自养则闭肆下帘而授老子益州记雁桥东有严君平卜处土台髙数丈　晋书毕卓为吏部郎比舍郎酿熟卓因醉夜至其瓮间盗饮之为掌酒者所防明旦视之乃毕吏部也　哀江南赋舟楫路遥星汉非乗槎可上风飚道阻蓬莱无可到之期　前汉郊祀志蓬莱方丈瀛洲有三神山者在渤海中去人不逺未至望之如云及到三神山山反居水下风引船而去终莫能至　世説蓬莱有羣仙及不死之药　嵇康养生论因衰得白】
　　滕王亭子二首【邵宝注公于广德二年自梓州往阆州来游此亭　鹤曰二史滕王元婴自夀州刺史移隆州刺史后隆州避宗讳改为阆州亭在玉台观内王尝游憇于此梦弼曰王在阆州有亭有阁】
　　君王台榭枕【去声】巴山万丈丹梯尚可攀春日莺啼修竹里仙家犬吠白云间清江锦【一作碧】石伤心丽嫩蘂浓花满目斑人到于今歌出牧来游此地不知还【此章赋滕王亭子对景而怀古也　台榭当春故听莺啼竹里丹梯极峻故想犬吠云间江石丽而伤心抚遗迹也花蘂班然满目逢春色也来不知还就滕王出牧时言之讥其佚游无度也旧以来游指后人杜臆不从　楚语先王之为台榭也　杜臆地志阆中多仙圣游集之迹城东有天目山乃葛洪修炼之所有文山张道陵授徒符箓处万丈丹梯谓此　邵注今四川保寜府巴县南龛上有丹梯书院谢灵运诗洒步临丹梯　杨慎曰修竹用梁孝王事犬吠云中用淮南王事人皆知之尝恠修竹无莺啼字后见孙绰兰亭诗啼莺吟修竹游鳞戏澜涛乃知杜老用此读书不多未可轻议古人　十洲记瀛洲在东海中洲上多仙家风俗似吴人山川如中国　神仙传八公与淮南王安白日升天临去时余药器置在中庭鸡犬防啄之尽得升天故鸡鸣天上犬吠云中按汉书淮南王安以不法受诛无升天事乃八公之徒造为此説以掩其罪也　民到于今见论语　沈约诗建麾作牧明德攸在诗来游来歌】
　　【新旧唐书并云元婴为金州刺史骄佚失度太宗初丧则饮宴歌舞狎昵厮养廵省部内则借狗求所过为害及迁洪州都督复以贪闻髙宗给麻二车助为钱緍小説又载其召属宦妻于宫中而淫之杨用修云其恶如此而诗称民到于今歌出牧未足为诗史今按末二句一气读下正刺其荒游非颂其遗泽也】
　　寂寞春山路君王不复【扶又切】行古墙犹竹色虚阁自松声鸟雀荒邨暮云霞过客情尚思歌吹【去声】入千骑【去声】拥【一作把】霓旌【此再写吊古之意情与景相因　文气在四句分截上言王不可见而但存此亭下言得见此亭则滕王犹可想像也　黄生注鸟雀如闻歌吹云霞恍见霓旌即李逺管变成山鸟哢绮罗留作野花开意分作两聨以映带见之　赵汸注此诗伤今懐古曲尽变态　髙唐赋虚阁松声　谢朓诗云霞成异色江淹诗时菊曜岩阿云霞冠秋岭汉书昌邑王贺传察徃来遇客　谢朓诗髙响飘歌吹梁孝王传赐天子旌旗千乗万骑西都赋虹旃霓旌】
　　【叶梦得曰此诗粉墙犹竹色虚阁自松声若不用犹自两字则凡亭子皆可用不必滕王也此皆工妙至到人力不可及而此老独雍容闲肆出于自然畧不见用力处今人多取其巳用字摹仿用之偃蹇狭陋尽成死法黄生曰前六句凄凉已甚若再以衰飒语结意兴索然七八忽用丽句翻身力大思深奇变不测】
　　玉台观【去声】二首【原注滕王造　此与上二章葢同时所作】
　　中天积翠玉台【一云虚】遥上帝髙居绛节朝【音潮】遂有冯【音凭】夷来击鼓始知嬴女善【去声】吹箫江光隠见【音现】鼋鼍窟石势参【初簮切】差【此兹切一作差池】乌鹊桥防肯【一作有】红顔生羽翼【一作翰】便应【平声】黄髪老渔樵【此章咏台观见其为仙灵异境　首状台之迥次记观中神三四承绛节朝乃观中之景五六承玉台遥乃观外之景末二言情欲升仙而恐未得也　因观有帝像故想出绛节来朝因仙官朝帝并想出冯夷嬴女卢注以箫鼓为享帝音乐冯夷嬴女作借形之词另是一解黄生注五六言外景而以鼍窟贴冯夷鹊桥贴嬴女却是暗承　曰遂有曰始知曰隐见曰参差曰更肯曰便应语意图活多在空际形容　杜臆末谓若生羽翼便老渔樵知公未肯忘世也　列子西极化人见周穆王为改筑宫室其髙千仞临终南之上名曰中天之台天台赋琼台中天而悬居汉郊祀歌游阊阖观玉台应劭曰玉台上帝之所居　顔延之诗积翠亦葱芉注松柏重布曰积翠　诗荡荡上帝　七启天际而髙居梁邵陵王祀鲁山神文绛节陈竽满堂繁防　抱朴子释篇冯夷华隂人以八月上庚日渡河溺水死天帝署为河伯洛神赋冯夷击皷女娲清歌　嬴女吹箫用秦穆公女弄玉事范云游仙诗命驾瑶池隈过息嬴女台梁简文帝诗日光斜隠见　海赋或屑没于鼋鼍之穴髙唐赋岩岖参差谢灵运撰征赋石参差山盘曲淮南子乌鹊填河成桥而渡织女　顔之推诗红顔恃容色青春矜盛年　徐淑诗恨无兮羽翼　红顔童】
　　【顔也羽翼冲举也书询兹黄髪　何逊诗余念返渔樵】
　　【黄生曰此诗首尾皆对能化排偶之痕而其写景灵活寓意深长触事必见本怀故虽闲题杂咏不为徒作也】
　　浩刼因王造【一云起】平台访古游彩【一作防】云萧史驻文字鲁恭留宫阙通羣帝乾坤到十洲人传有笙鹤时过北【一作此】山头【此再咏台观兼叙滕王遗迹　观其图画仙像故云萧史驻亦有滕王题咏故云鲁恭留殿宇髙敞疑通羣帝江波遥映如到十洲似此异境应为仙迹所凭矣　唐注因前诗有秦女此诗有萧史遂疑指滕王公主遗迹不为无见伹事不可考矣　度人经惟有元始浩刼之家部制我界广异记儒谓之世释谓之刼道谓之尘李仙君歌浩刼天地齐朱注浩刼无穷之刼犹言累世也广韵浩刼宫殿大阶级也杜田云俗谓墖级为刼故岳麓行曰墖刼宫墙壮丽敌　汉书梁孝王大治宫室为复道自宫连属于平台　王融诗巫山防云合　列仙传萧史善吹箫秦穆公以女妻之世説苍颉造文字　汉书鲁恭王壤孔子旧宅以广其居闻钟磬琴瑟之声于壁中得古今尚书论语　刘琨诗顾瞻望宫阙　道书天有羣帝而大帝最尊羣帝五方之帝也山海经大荒之中有黄木赤枝羣帝取药曹植七启同量乾坤　十洲记四方巨海之中有祖洲瀛洲古洲炎洲长洲兖洲凤麟洲聚窟洲流洲生洲神仙传王子乔周灵王太子晋也好吹笙作凤鸣游伊洛间道士浮丘公接上嵩山三十余年后乗白鹤驻缑氏山顶举手谢时人而去　茅君内传父老歌曰三神乗白鹤各在一山头】
　　奉寄章十侍御【原注时初罢梓州刺史东川留后将赴朝廷　旧唐书严武传武再】
　　【镇蜀恣行猛政梓州刺史章彛初为武判官及是小不副意赴成都杖杀之　鹤注考二史皆云严武杀梓州刺史章彛此诗云朝觐从容问幽仄意必彛将入朝而武杖杀之也此当是广德二年作】
　　淮海维扬一俊人金章紫绶照青春指挥能事回天地训练强兵动神湘【一作襄】西不得归闗羽河内犹宜【一作疑】借寇恂朝【音潮】觐从【七容切】容问幽仄【侧通】勿云江汉有【一作老】垂纶【上四称美章公下则惜别而有感也　淮扬章所出青春记别时能事言吏才强兵言将畧此皆俊人之实也关不当归朝承强兵寇还宜借留承能事章必素有荐引之意故结语反言以讽之　回天地见造化在手动神言妙算出奇江汉垂纶隠然以磻溪钓叟自命也　禹贡淮海维扬州　江淹诗朱绂咸髦士长缨皆俊人顾云才智过人曰俊　汉公卿表三公彻侯竝金印紫绶旧书舆服志二品三品竝服紫绶三防晋书张华进开府仪同三司侍中中书金章紫绶邵注紫绶以紫丝绦系印乃刺史之职　汉书萧何曰天下指挥定矣后汉皇甫嵩传闾忠説嵩曰将军指挥足以振天地叱咤可以兴雷电邵注指示曰指手使曰挥　抱朴子思洞幽才兼能事　诸葛孔明劾廖立表兵众简练又兵戒篇强兵以卫国　魏志太祖因事设奇诡敌制胜变化如神淮南子大兵无创与神通蜀志先生收江南诸郡拜闗公为襄阳太守荡寇将军驻江北西定益州拜为董督荆州事陆机辩亡论汉主报闗公之败收湘西之地而陆公亦挫之西陵注湘西荆州地不得归言不当使之归朝旧云比章不能复镇东川非是　后汉书光武收河内拜寇恂为太守后移颍川又移汝南颍川盗贼羣起恂从驾南征百姓请复借宼君一年乃留恂泽州陈廷敬注借寇恂者颍川也诗何以言河内葢河内颍川皆寇旧治诗意谓颍川盗起固宜借之河内无盗犹宜借之时段子璋已平故云然非误用河内也　旧注谓章防讨段子璋之乱未见所据　春见曰朝秋见曰觐　宋书恩幸论明扬幽侧惟才是与　孙绰诗垂纶在林野】
　　南池【广德元年秋冬公在阆州二年春亦在阆州诗云春时顔色好应是二年春作诗中芰荷秔稻葢追遡旧年事耳　杜臆汉地理志阆中有彭道将池东西二里南北约五里即南池也在城南十里　后汉书巴郡阆中县南有彭池】
　　峥嵘巴阆间所向尽山谷安知有苍池万顷浸坤轴【首叙南池形势　山谷而有巨浸此南池特为旷观也　华阳国志巴子都江州后理阆中秦为巴郡地十道志果阆合三州同是汉巴郡之地】呀【虚加切】然阆城南枕【一作控】带巴江腹菱荷入异县秔稻共【孤切】比【毗至切】屋皇天不无意美利戒止足髙田失西成此物颇丰熟清源多众鱼逺防富乔木独叹枫香林春时好顔色【叶音速　此记南池景物阆南巴腹志南池所在应上巴阆间髙田失获而此稻独丰彼绌此嬴即天意也下有游鱼上有林木皆佳景之可玩者　西都赋呀周池而成渊字林呀大空貌昱曰呀张口貌　水经注枕带双流　三巴记阆白二水东南流自溪中至始宁城下入涪陵曲折三回有如巴字曰巴江经峻峡中谓之巴峡　字林秔稻不黏者　尚书大传周人可比屋而封　易干始能以美利利天下　传亮表止足之分臣所宜守　书平秩西成　诗众维鱼矣　楚辞注枫似白杨有脂而香霜后叶丹可爱尔雅翼枫脂甚香谓之枫香脂一名白胶香】南有汉王【一作主】祠终朝走【去声】巫祝歌舞散灵衣荒哉旧风俗髙皇【一作堂】亦明主【一作玉】魂魄犹正直【叶音浊】不应【平声】空陂上缥缈亲酒肉【一作食】淫祀自古昔非惟一川渎干戈浩茫茫地僻伤极目【此记南池庙祀　黩祀不经正神岂享然习俗尚则已之极目感伤者不止此一处矣　朱注项羽立髙祖为汉中王汉中隣阆故池南有汉王祠在今保宁府城南　楚辞灵衣兮披披　陈琳檄葢闻明主图危以制变　史记髙帝置酒沛宫曰万嵗之后吾魂魄犹思沛　史记神仙缥缈　曲礼非其所祭而祭之名曰淫祀　楚辞目极千里伤春心】平生江海【一云溟渤】兴【去声】遭乱身局促驻马问渔舟踌躇慰羁束【末以游池作结　中间二段摹景叙事各发议论乃公诗所特长　此章起结各四句中二段各十二句　谢朓诗江海思无穷　汉书局促如辕下车　渔舟亦池中所见者　魏彦深鹰赋运横罗以羁束】
　　【古人屋职二韵多通用易传噬嗑食也贲无色也兑见而巽伏也随无故蛊则饬也又士冠礼今月吉日始加元服弃尔幼志顺尔成德夀考维祺介尔景福皆系通用此诗亦用古韵也】
　　将赴荆南寄别李剑州【鹤注公寳应元年至广德二年三月逰绵梓阆其在梓阆屡欲出峡以严武再镇成都遂不果行此诗当在广德二年春作　胡三省曰剑州治普安汉之梓潼县也唐书剑州普安郡属剑南道邵注剑州在阆州北即今保宁府】
　　使【去声】君髙义驱今古寥落三年坐剑州但见文翁能化俗【一作蜀】焉【于防切】知李广未封侯路经灔滪双蓬鬓天入沧浪一钓舟戎马相逢更何日春风回首仲宣楼【上四寄李剑州下四将赴荆南　能化蜀承剑州此引太守事未封侯承流落此用同姓人灔滪沧浪自夔适荆之地双鬓伤老一舟言贫江楼回首到荆而思蜀交仍与髙义相闗　邵注唐制刺史行部纠察郡县与绣衣同称使君后汉郭伋传闻使君到喜故来迎　史记秦王遗平原君书曰寡人闻君之髙义　黄生注驱今古今与古并驱也　鹤曰诗云寥落三年唐刺史葢以三年为任也　陶潜诗寥落将賖迟　汉循吏传文翁为蜀郡守修起学官于成都市中吏民大化蜀地学于京师者比齐鲁焉西谿丛语张崇文厯代小志云文翁名党字仲翁景帝时为蜀郡太守今汉书不载其名　史记李广传广尝与望气者王朔燕语曰自汉击匈奴广未尝不在然无尺寸功以得封邑岂吾相不当侯耶周王褒诗将军百战未封侯　灔滪堆在瞿塘峡口　鲍照诗蓬鬓衰顔不复妆　禹贡嶓冢导漾东流为汉又东为沧浪之水杨德周曰武当县有川曰沧浪即禹贡汉水东流为沧浪之水者魏文帝诗上惭沧浪之天　刘孝绰诗钓舟画彩鹢　老子戎马生于郊　王粲诗回首望长安　荆州记当阳县城楼仲宣登之作赋】
　　【申涵光曰路经灔滪双蓬鬓天入沧浪一钓舟王李七子全学此等句法】
</div>
    <div class="pagination">
<a href="杜诗详注_page19.html">上一页</a><span>...</span><a href="杜诗详注_page15.html">15</a><a href="杜诗详注_page16.html">16</a><a href="杜诗详注_page17.html">17</a><a href="杜诗详注_page18.html">18</a><a href="杜诗详注_page19.html">19</a><span class="current-page">20</span><a href="杜诗详注_page21.html">21</a><a href="杜诗详注_page22.html">22</a><a href="杜诗详注_page23.html">23</a><a href="杜诗详注_page24.html">24</a><a href="杜诗详注_page25.html">25</a><span>...</span><a href="杜诗详注_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
