<!DOCTYPE html>
<html>
<head>
    <meta charset="UTF-8">
    <title>空同集 - 第 87 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>空同集 - 第 87 页/共 102 页</h1>
    <div class="content">
博平王教授萧君雅字惟正其先长沙人也后徙庐陵泸源遂为庐陵人已复自泸源徙冲头于是为冲头萧氏然冲头有环溪二乃人又多称双溪萧云君高祖萧以信保宁提举以信生文宝南安教授文宝生桂望桂望生萧佑号居易子着梅竹山房槀二十卷称居易先生居易聚彭氏生两男子矣一夕梦社坛树彩帜巳而复生君君生而颖特既长为县学生立文饬行诸生莫先也乃诸生顾易第君乃犹弗第乃独贡而训导松江学训导六年丁居易忧归服阕改英德学仍训导三年满代去至京师会　周惠王诸子封又河南抚臣奏诸　新王乞择人辅之便于是君升教授辅　博平王君乃谏　王曰臣闻之前事不忘后事之师故往者来之矩也古者今之鉴也是以易申往行书着有获诗严率由之训礼发琢王之譬皆言人以修成也故舜称好问禹拜昌言由闻过则喜师书言于绅何也罔自圣厥乃圣罔自贤厥乃浿也故曰甘我者贼逆我者德夫圣贤未有不由师而成者而况其它乎故岐伯卞随务光熊鬻之伦以微加贵而不谓之过轩尧舜文诸人以尊卜卑而靡谓之诎故曰非师曷质非学曷能夫经史者道之寓而迹之昭也　王诚欲不失其令名必书焉事矣王闻之起谢曰善善于是建书堂积书日与教授君游而听其讲说　王父　惠王闻之则复大喜曰令萧教授东书堂与　世子暨　诸王讲说　世子暨诸王乃咸敬礼君称先生而　王出阁也君复条修身检行尊德乐善数事上焉　王生日则作养正轩箴　王号思诚子则上思诚子说号述古道人君则作述古道人序咸托讽云初　王议请增君俸秩不行会君九年任于是　王特为请赐之勑阶登仕佐郎云正德甲戍君见　王曰臣今年八十岁矣愿辞王归骸骨　王瞿然止之曰孤自与先生游幸日听道论讲说今二十年余矣乃今忍遽舍我去邪居无何君病　王亲临视致医起君竟不君起也是年九月十八日也先是　王业遣内使营后事至是复遣官来视其殡敛三日　王亲临奠焉周自　定宪来率死讳凡丧葬事无敢　王闻也死则曰老曰干甚则其宫中人亡也炮以骇鬼若　博平者亦谓修义慕彰克厥终始者矣萧君生于宣德乙卯五月二十三日娶尹氏先君卒继娶杨氏君有男子二长曰霁娶戴氏次曰方两娶皆刘氏女曰爵贞妻刘爱孙男子四尚文尚忠尚贤尚鲁有孙女二人云君着有平轩存稾冲头八景双溪十咏萧氏家规暨岭南纂修杂录二卷萧方来言曰明年奉父柩归葬于冲头细坑口原与母尹氏合李子曰嗟乃予观汉诸王国相则咸名流云乃其最贾长沙董江都张河间斯亦极一代之推矣今周　诸王辅善终始无疵跌则有萧君然予先大夫亦甞为封丘辅终始犹萧也铭曰柔自取束强自取柱我视其遇无细无巨巨细之来展予斯安展而罔安斯云素餐譬玉为玦为琏为环王门盘桓卑尊窘宽优焉游焉彼谓我隐而我则官归宁于故山 

明故奉政大夫山西按察司佥事贾公合葬志铭 

此墓葬奉政大夫山西按察司佥事贾公者也贾公通许人也墓在其县东三里冈子羽墓南盖贾氏此园自铅山知县赟始违贾公葬四世矣知县生封监察御史麒御史生山东参议恪参议生贾公贾公生正统十二年十月戊辰以进士为綘州知州改易州寻升前官弘治十年正月壬申卒年五十一岁厥妻刘氏正统十三年十二月辛未生年十七归于贾成化十一年二月甲申卒年二十八岁继妻娄氏天顺四年五月乙巳生年十七归于贾正德十一年正月庚戍卒年五十七岁二人者赠封皆宜人于是葬二妻贾公一墓刘一乳双男一曰希朱一夭巳复乳女曰咸英娄乳布文希尚亦乳女曰彩英希朱今为府学生希文阴阳训术先娄亡矣希尚引礼舍人学生娶于韩训术娶于杜舍人娶于杨女咸者适时植植知县也夫妇以节死旌彩者适李永晖永晖监生彩亦先娄亡而贾公以卒之年四月丁酉合刘氏娄以卒之年九月丙午合贾氏刘氏而娄之合也希朱者始征铭李子李子曰嗟贾氏贤哉羣哉然予业铭其兄宏墓矣乃今复铭贾公墓贾公名定字仲一自称一庵子语人曰吾一庵足矣或诘之曰君之一独庵乎公笑而不荅巳而曰吾仲一也安得庵不一或又诘之公曰吾读易人也庵得不一乎于是高者退谓人曰贾之一谓太极耳公知绛也绛有屠人诱人出而杀诸谷中归而私其妻妻不从屠又杀其妻而搂其女鬻之跳事久弗白公廉诛屠者事竟白会大饥疫公在绛绛独活王者以绛独活也于是求策于公公则上救荒八事是年又平坦曲之盗京之北迁也偶有献枣栗者岁例征枣栗公知易州则条园林登耗之状以闻得半减焉谚曰谷要自长言时之者人成之者巳也夫州县之吏不之为世之怿也尚矣以今贾公观之则所谓矮屋跛足者然乎弗然乎大同卒魏旺者忮富人郝贤仇之而挟其族愚嗾之使与郝殴才相竖拳便扶之归夜计杀愚者诬郝郝破家然犹不得脱竟诬服狱具且行刑矣会公为佥事覆按竟白其事于是郝礼天曰吾无以报贾君愿出锦幕孔子像公为佥事又有时政之书其畧曰绛有积薪逋者破家糜躯而逋弗完也定知绛也甞通一州丁户足其逋自是绛薪岁无逋又曰知绛时甞为善恶二籍岁终则句稽诛赏之又曰山西土狭而险有三王国禄入盐粟均输便而论者则又谓公之二配皆名家克配公刘通许三刘家女褛则都御史良孙也初参议君园居榴花开会刘聪携其小女来参议君见其女喜之即手花绾其髻后以婚贾公往有盗入贾氏刘俾公语盗簪珥所曰母扰恐老姑也贾知绛时绛有蔬园姑曰蔬多烂无益市之娄曰诺退则阴积俸金如蔬直跪进姑曰蔬市矣此其□也页公出按守备官张赟赟赂无由通乃诈书曰贾令□冬衣娄闻之惊曰渠出冬衣固备斯诈也二氏者可谓有相夫之才者矣娄抚刘子女如巳出人尤称之云铭曰苟逾其纪虽璧亦毁有陨而妍有沉而辉渊于美此公而埋此坎中二媛式从许原窿窿望之光虹黄栋之旁考君子藏 



【卷第四十六】 

【墓志一十一篇 】封丘　僖顺王墓志铭慱平　恭裕王墓志铭镇平府大辅国将军墓志铭鄢陵府四辅国将军墓志铭梁夫人墓志铭 妃刘氏墓志铭 夫人贾氏墓志铭赵妻氏墓志铭 明故申宜人墓志铭 明故封太安人裵母张氏墓志铭明故奉训大夫代州知州边公合葬志铭 Titlebar 【卷第四十六/ 墓志一十一篇 / 封丘　僖顺王墓志铭】 



空同集卷第四十六 北邵李梦阳撰 　墓志一十一篇 

封丘　僖顺王墓志铭 

僖□王者封丘　温和王子也温和父曰　康王康懿父曰　周定王周定父是为　　太祖高皇帝初　温和年四十余无子忧之时先大夫为　王教授　王问教授何以能子先大夫对曰仁者必后于是　温和戒严刻务宽惠削谋计断酒省欲已而连生四子　僖顺其四也独肖某父父虬髯乃诸兄不虬髯独　僖顺虬髯先大夫退而私谓人曰　王之传四镇国乎吾奇其貌已而长男夭二三以花生废而　僖顺果王　王讳同铭母梁夫人也以弘治元年闰正月二日生生二十三年为王　王十四年是为嘉靖三年十二月七日而　王薨年三十有七耳计闻　　今皇帝惊悼遣祭议谥营葬乃嘉靖五年七月十有九日葬汴城南四十里小黄河北实行人边彦骆奉　勑经营之者　王为人英雄有材略然心怕上人业豢僮媵征声乐交豪贵结势权收置木石将大治宫室未竟而殂初　王好夜宴钟鼓管钥阗喧彻宵鸡鸣月坠香粉销落舄履杂糅而其兴愈酣或劝焉　王弗之从也竟以此殂妃刘氏六子三女皆嫡出长子先卒次安湜袭其爵次安汀次安澄次安泖余未名也铭曰　大明建侯同姓者　王强支碁布周则蕃昌封丘三传　僖顺逾扬御下以严宾友用礼内获贤助外有任使　温和捐馆廪无余米库鲜剩钱朱殿芜圮　僖顺承之蹶然而起锦筝宝瑟玉斚珠履享厚中夺斯也常理三世并庶今嗣则嫡　国祚无疆袭继绵逖生气是乘而祉永锡 

慱平　恭裕王墓志铭 

博平　恭裕王者　周惠王第十三子也讳安泧自称思诚子又号述古道人母曰苏夫人以成化十二年正月廿七日生嘉靖四年六月十六日薨年五十一岁计于　朝辍钟鼓一日遣行人杨东祭而营其葬事竣乃复又　勑议谥令书之旌颁焉导之葬咸典也　王卒之明年是为丙戌乃葬　王汴城东之边村其月七日其日十七日也　王长男封镇国者贤而孝豫窽其父墓垩石坚于是为封为树为飨堂丧戚而易礼敬而文君子谓　恭裕有后矣初　惠王生男子二十余汴老曰气分则漓即其寿德其索乎会　世子暴殂而　平乐义宁诸王讦获罪人益以德难独　恭裕读书亲友忘势嗜善修补东书堂集帖校诚斋录辑贻后录养正录着锦囊诗对诸书教授萧雅张鳯等辅之也例初封　郡王米二千石及　恭裕为王裁如袭封止千石　恭裕则勤心治生起宫室置田园备车马盛宾客饶童仆褒然为诸王首而台省之官缙绅之夫湖海之客鲜有不造其门者次第名德必首曰　博平博平云　王有四男子妃邓氏兵马钺女无出宫人戴氏生长镇国曰睦柯娶都夫人张氏生次镇国曰睦扩娶刘夫人又二子未名封而生女子十二长曰金县县主仪宾盛时升次曰泾阳县主仪宾扬汝舟次曰单县县主仪宾王恪次曰上蔡县主未婚余者幼铭曰用物精多爽之神明　王七世　祖配天作京大邦奠中建侯于周　定宪简静懿惠承休弘本茂支积厚发光年啬德丰厥后之昌龙旗葆羽惊虬骖凰冯风御气英灵辉煌 

镇平府大辅国将军墓志铭 

大辅国将军者三镇国将军之长子而镇平　恭靖王之孙也讳同鉒　周定王系有子同安睦则同者于　定王为曾孙矣初镇国娶于杨生两辅国暨广武遂宁二郡君而广武郡君生左宜人左宜人配按察副使李某则大辅国者于吾妻实母舅而为之甥之夫者义弗得铭辞矣辅国生天顺元年七月廿五日十岁　　宪宗皇帝赐名十三封辅国将军禄八百石长而婚于贾贾封夫人夫人二年无何卒初镇国慈柔罔理于厥家缁人丹士又日来绐破费之以是镇国虽千石然怕贫及辅国则自立产巨万金起官房长廊曲榭巍楼置钟鼓美人凡宴二八代进更歌递舞系竹之音谐比亮浏泛蕙流桂回雪驻日明灯既入乐及徧舞鸡鸣月落香粉杂嚃屣履沓如是者四十余年会　累朝明圣四海平宴岁稔时和正德十六年正月九日辅国卒年六十五矣先是贾夫人卒　勑修北冈之茔辅国以卒之明年月日葬与夫人合生子一十二人安沑安澈安渺安池安含安休安汀安雷安涿安澬安泷安浨俱封奉国将军女五人长平陆县君配仪宾张辅次陇西县君配仪宾赵璋三尚幼孙男十俱幼孙女长襄垣乡君四尚幼铭曰北冈之南古河之平崇而干窽而金棺载栖载安 

鄢陵府四辅国将军墓志铭 

四辅国将军者鄢陵　安僖王孙也　安僖王四子四曰某封镇国将军而娶王夫人镇国亦四子四者四辅国云四辅国十岁以例封禄岁八百石贵矣然纯慎不以地高人而好诗书乐与衣冠徒游尝读前史览功名之会辄抚卷慨然而叹曰嗟诚使某备一官更生普鼎敢多吾哉又见豪贵人千金饰狗马衣裘聚名姝罔费惜及义施顾一钱忍弗能与则又叹曰双火一膏两斤独木是速灭之道耳且贫富命也孰有义而损者邪于是婚丧弗举者辅国见之辄与鹅酒或棺人曰辅国寿揆厥心行永之占也居无何辅国病殂矣年四十一耳于是豪贵人反以辅国为口实相语曰匪火自焚匪斤自椔辅国生成化丙申九月十八日卒正德丙子十一月十九日以戊寅年十二月廿六日葬繁台之东　　今上遣官祭　勑有司茔焉辅国亦四子某某某某俱封奉国将军四子咸好文下人士有父风云女一未封铭曰初 帝天造法屯建侯厥子次五俾　王于周实维　文昭翰垣中州　定王既殂　宪也则立贤而无后简以弟及是生　鄢陵枯敷叶分由镇而辅父子将军于穆辅国年缩操芬贱货远奢钦贤怿文于恭宗藩周也实蕃众绚验色羣羽知鶱繁台东垠修阡槚枌于中者坟辅国将军 

梁夫人墓志铭 

梁夫人者封丘　温和王夫人也父曰梁升母曰杜氏夫人生顺天八年十一月甲子年十四入　王宫有姿才多能少言　王异之礼焉入宫十余年而生子子十五岁而　温和王薨十余年于是梁氏之子立为　王王立乃母梁氏请　　皇帝若曰母以子贵封梁氏封丘　温和王夫人是时夫人年五十矣鳯冠云帔坐于上于是　王暨诸将军跽奉觞称寿退而　王纪暨诸将军夫人进奉觞寿岁时常而王问寝视膳日惕惕得夫人欢夫人顾乃病于是王惶惧涕泣选医慎药祷神祈祗冀夫人瘳乃夫人病愈益增久之痰痿失音　王涕泣跽问张目颔之而已正德十二年八月廿二日竟卒受封四年矣今制王夫人卒　　皇帝遣官祭而有葬异先是温和王薨与妃赵氏合葬洪福冈冈在汴城南四十余里而梁夫人葬则穿穴　温和王冢傍而祭与葬皆如制葬之日卒之明年五月李某曰往予先大夫为教授辅　温和王以是先母高宜人岁时朝于 

王宫归盖数称梁夫人云彼予尚童稚然今犹历历记先宜人言梁夫人盖贤嫔云　温和王隆凖而虬髯躯不甚修然声吐者钟焉先大夫甞私语曰　王必寿　温和五十余生　今王果六十七岁而薨今王娶刘氏妃生子二女三皆嫡　温和王父曰康懿王康懿王父曰　周定王周定王　　高皇帝第五子也以是　今王年甫壮而行不卑于它　王铭曰有都者嫔淑慎且仁厥美用振始微终伸以获于天以育以延蕃锡翩翩贲于丘阡 



妃刘氏墓志铭 

妃刘氏者镇平　端裕王妃也妃祥符人祖安监察御史父珣以妃授南城兵马副指挥初妃以名家聘王王尚孺成化甲午　王十岁矣例当封然父在又庶也于是封镇国将军而明年刘氏封夫人封夫人五年是为成化庚子夫人始归于将军又五年乙巳将军进封　王刘氏封亦进妃然妃罔乃育顾弗妬育于是盛氏育子某封镇国将军夭王夫人育子某今为　王何氏育子某封镇国将军张氏育贵池县王配仪宾陈中云君子曰螽以和繁樛木咏言摘则稀黄台是思故宽惠斯贤多嗣国延女非兹有它善咸后也　端裕王薨弘治乙丑薨十二年为正德丁丑而妃氏卒　王之薨也　勑墓汴城东红舩湾矣及是　遣官妃祭　勑有司开　王圹合焉　王薨之年十一月十有六日得年四十一妃卒其年七月廿三日得年五十六合之日正德戊寅十一月六日也　端裕王父曰　荣庄王荣庄王父曰　恭靖王恭靖王父曰　周定王往闻诸父老曰　定王之蒙化时　恭靖王襁褓示间关夷蛮万里往旋乃竟名寿显轩绵繁多贤斯所谓裁者培之邪　今王事母妃谨无殊离于里其终也哀由衷也兹宗之巨欤铭曰殊根并蔕齐之义珠洎玉翳双乃备拓灵播黁衍所昆承哉绳哉生气乘 

夫人贾氏墓志铭 

夫人贾氏者辅国将军辖夫人也夫人盖通许人父曰贾宏沧州判官母曰王氏判官父恪布政司参议参议父麒封监察御史监察父赟铅山知县判官弟安按察司佥事定弟宗宗人府仪宾贾氏盖四世甲郡中而夫人者会又辅国辅国者镇平　恭靖王孙而七镇国者子也七镇国女弟又配仪宾宗接姻重戚贾氏贵盛矣而夫人乃顾谦约孝敬沉慧姑田夫人者严人也杖人不百不止夫人事之顾事事当姑夫人意　其心辅国者见夫人事事当姑夫人意也于是悉　事委夫人夫人即又事事当辅国意欢其心于辅国优游日以书史酒食与学士游及有子女夫人视诸妾子女无殊巳子□是又尽当诸妾意欢其心而夫人子河诗书文雅谦约孝敬洎慧又尽如夫人故君子谓辅国有子贾氏有甥谚曰胡荽不结菽根不产麻言物必有种也今以贾夫人观之信哉初夫人童时面盆中尝见軿幢华盖之形惊指谓人及长家人梦人途夫人以霞帔而佥事定时知绛州亦梦之故贾氏诸女无如夫人贵者然天固定之矣夫人生成化十六年十二月廿二日以弘治七年十二月归辅国正德元年奉　　今皇帝诰封夫人正德十五年正月廿九日卒年四十一岁夫人疾革也犹力起颒栉坐子河曁诸子女侍涕泣问夫人弗荅也徐而曰吁予侍汝父二十七年矣今幸全而终吾目瞑矣夫吾伯叔姊妹者八也支离而夭折者多矣而吾幸而为夫人有子若孙吾尚有憾邪河闻之愈益恸有声夫人曰河毋恸也人孰非死者已而曰取我服用珍绮诸物来于是尽散诸子女妾者会辅国亦旁涕泣问夫人曰终事慎而已永久之徒事观美无益也辅国又问夫人笑而曰君虑闵损单衣邪何问之数也竟无凄色哀鸣焉将绝曰取命冠服来　此国典也吾冠服之见祖宗于地下君子曰夫死者人之大闲也今观贾夫人临绝而不乱女之君子邪而辅国昨见予则曰夫人盖名琼英云曰咸英者佥事定女也为时知县妻时知县死贼也其妻见贼而后死之夫人闻之曰吁吾姊见贼而后死乎不如不见贼而死之为愈也李子曰予读书女传见其捃摭贤淑六种是分未尝不叹妇材之难也今观贾夫人生平之懿临终之音不为全乎虽然其寿啬矣与之角者将去其齿乎辅国与其子河诣李子请曰夫人以卒之年十二月一日葬城东白塔原愿先生铭之李子曰予往闻夫人而尝叹妇材之难也铭乌乎辞乃铭之铭曰坎而封者同邪贞而淑者独邪沉而辉者珠邪藏而润者玉邪呀夫人吁夫人 

赵妻氏墓志铭 

温氏者予友赵泽妻也正德十年赵君拜开封府儒学训导挈其妻暨诸子来曰五年是为正德已卯而其妻温氏卒自温之病迄其卒赵君周旋郁悒踰礼而过情其敛也有鹊立棺首唶唶鸣赵君曰嗟匪妻之灵孰为斯鸣于是仰天大恸顿地哭已而为异鹊之歌曰鹊之来尔毛毰毸亡人孔哀鹊唶唶入我户厯我筵式裂我肝已又为悼亡诗数百言歌之闻之鲜不泣数行下者或问李子知友者友赵为斯何也李子曰礼缘情踰情以贤过昔者予也居赵同巷焉游同学焉谋同道焉寝尝同榻焉又嫂呼温以是知温之贤稔赵千户者赵君之父也守御安边营而赵君来游于郡学于是温事其父母其父若母安焉温 

生五男子一女赵君学弗能时归看诸子温咸育之俾成人赵君往告予曰微吾妻吾奚免于离忧离忧则中曲乱中曲乱则学弗成及赵训导也俸薄而屋隘日逐逐热官送迎归衙也尘埃满面目衣振之簌簌土下赵或惭而忧温笑而慰解之曰君惭学成而官卑邪忧在人下逐逐苦也然命也于是旋旋奔具颒器更其土衣或手造嘉饮食劳其夫日为尝于乎若是者足谓之贤不邪贤之则情必过情过则礼必踰礼踰则歌必哀故曰赵之温也贤之也非独妻也温延安卫指挥之侄女父曰温某母某氏以成化丁亥十月生卒年五十有三矣其仲子惇奉其衬西葬安边营古寺山赵千户墓次铭曰尔夫弗杨行而有彰矣尔年弗长育而五郎矣尔死异乡丘首故疆矣 

明故申宜人墓志铭 

中宜人者河南右参政董公妻也父曰申洁洁兄申洪锦衣卫千户初董娶于李病而无子乃更娶陈氏居无几李卒于是继娶于申而陈氏则大不平闹曰吾儒门女也父兄谓李病无子乃始副室于君然怕日夜念曰李或不幸卒吾女其继之矣乃今继申氏女邪于是宗族乡党闻之私为董忧曰申入门二女必鬬争董之家其索乎暨入门申氏孝敬慈婉言动循矩家人有过盖之不以彰背而密训之曰汝过幸官人弗知也知之不挞汝邪久之家人悦虽陈氏亦悦于是以嫡之礼奉申而申乃又不敢以嫡加之陈恩义若姊妹然于是宗族乡党闻之则咸喜相语曰董中书福人也获斯二贤年□陈生子澜申抱之育为已子已又生子润暨女申又咸抱之育为已子诸子女乃咸亦不自知其非申出或唆之曰汝曹实非申出诸子女不信也已而知之乃顾益母申弗替董之中书也李尝封孺人矣暨为户部员外郎李申并进宜人于是宗族乡党乃又咸喜曰贤者必福董为参议副使四品一十二年弗迁往来逢路申处之无戚容然怕语董第清苦自励暨董升今官申亦不为动嘉靖元年董觐挈家北次郎暨其女婚还也申徧探眷属徘徊第宅巷陌靡忍去是时厥父年七十余矣揽衣泣而诀闻者业颇讶之曰申夫人今年三十九耳何得凄楚如此暨抵汴痰发遽卒是年十二月廿一日也明日李子造吊焉二子哭之甚形容摧毁李董通家同进士同寮然犹不知二子非申出董于是始涕泣道故以墓铭云李问申生之年董曰申生成化甲辰正月十有一日小名七姐然前李氏生成化已丑亦正月十一日小名亦七姐申卒之明年是为嘉靖癸未澜扶母之衬归五月三日葬邑南薥秫务祖茔之次与李氏同云董名锐字抑之玉田人也澜娶王氏　周府左长史春女润娶方氏少卿某女女适栾旸指挥某长子也铭曰贵匪尽智寿岂无愚修短者天人或昧诸冠冕佩玉岂无非才哲人其萎于圣攸哀是之谓命君子俟之夭有流馨永有取嗤蕙霜夙零孤雄鸣悲我铭我伤夜台或知 

明故封太安人裵母张氏墓志铭 

轧州裵君为户部主事时迎其母张氏养于官三年封太安人已而裵君进郎中升卫辉府知府乃奉其母行抵卫辉居无何母病寻卒君号哭使使再拜稽颡以币状走大梁而见北郡李子曰子故寮也又乡人尚襄我铭事俾有耀于幽李子乃再拜受之曰嘻是余乡人之母又故寮也厥胡可辞按状太安人其先醴泉人也徙为轧州人父曰张忠母曰周氏太安人之归于裵也逮事其祖父母父母祖父母见其克妇道也喜顾谓其父母曰孙媳妇贤而善事我必兴吾家其父母退而私又相庆曰父母谓媳妇贤必兴吾家乃后裵公中举为知县有美服食太安人对之辄泣曰往祖父母父母谓裵氏必兴也今即弗大兴也然足以养之乃胥弗逮矣知县公感其言于是鸣唈相对泣矢曰余决不忝于先人未几知县公卒太安人每对裵君语辄又泣曰汝父以不逮汝曾祖父母暨汝祖父母也怕矢曰余决不忝于先人然卒弗大兴也所不赍恨以殁者谓有汝也裵君感其言卒中进士有今官及其拜今封也太安人则辄又泣曰汝父往虽谓有汝然不及见汝官也言既鸣唈泪数行下于是裵君益感泣砥砺名行是用有绩于官盖其封太安人时而知县公亦赠如其子初官云李子曰余往来道轧州轧州人谓予曰佑县公盖故有兄弟云然胥异居而蚤亡太安人收其孤养之俾各有妻成家铭曰正统辛酉二月二十六太安人育正德庚午八月十日太安人卒夫讳曰伦字曰秉彛子名曰卿扶衬西归合葬于故山厥宫是安 

明故奉训大夫代州知州边公合葬志铭 

奉训大夫代州知州边公既卒之四年是为正德甲戍而其子贡复按察副使提学于河南而奉其母董孺人者来居无何董孺人卒于是边子仰天大恸绝而苏曰吁天天乃使母不见贡举子邪已而曰天天使章上而弗予遏也而母胡死于客所已而边子果举一子而愤母之不及其子见也则益复大恸绝而苏曰吁天天乃独不使母百日延也乃又靡使贡子举而及母存于是抱其子告之母名边羽云边子奉其母丧还将合之奉训公墓而诣李子再拜请曰于乎微子孰志微子孰铭于是李子再拜而受之曰于乎微边氏人其谓予文谀文曰边氏者故淮阴人也曰朝用者元未避乱走历城而赘历城王家称王朝用朝用生王一诚一诚生王文质文质有二子长曰安次曰宁宁□□异稍长扬言曰我边氏也呼我边宁曰大边氏必我后其官果至应天府治中乃治中罔金畜书也辄倍金获之久之书万起万卷楼谓人曰吾子孙必有以文兴者治中生边节边节者奉训公也字时中号介庵子奉训公生而更异英特即六七岁时见者业识其非常儿云董杰者厯城豪也故善治中及见治中郎异则益敬治中思与昏一日治中大置酒会有董公边郎立偶傍董公董公抱之起坐膝上曰呼我舅边郎应声曰舅我呼汝甥边郎应声曰甥如是者三董公顾治中大笑满堂皆笑于是客尽起觞两公贺而交其襟割之盟两公复笑客各复笑醉乃罢散去奉训公年二十董公女归焉生十有七年矣是为董孺人云董公女归会治中亡厥金求焉治中母万太君者叱止之曰新妇贤不愈获金乎于是名新妇金而明年奉训公为学官子弟为学官子弟人谓必立取第顾久不第第也乃会试又不第于是可立第者久不第或竟不第也必曰边时中边时中云边公坎坷者复二十年始有代州之命而州故称多豪家罔时役公至州则徧召其长老而集之廷语之曰若民也柰何弗役于是布诚申约陈说分义言意恳怛诸长老无不感动泣下者自是无敢弗役公检狱簿囚伙以问吏吏曰此逋租者尔曰胡不少宽之吏曰脱则挈家亡矣边公嘅然而叹曰吁未孚而责之暴未期而逆其亡兹岂父母之道哉于是与囚期而释之使归已而囚果如期至如是者三年代州大治会中官瑾用事天下以赂行公执古独不以赂行而忤中谒者已又与御史者拗也坐是免官归人有咎公执者闻之董孺人董孺人大惊而密解边公曰斯时何时渠谓归不官若邪于是日治具佐边公与乡人醉游客至则瞿瞿手自办具然尚惴惴惧不意边意而边亦每加礼于孺人每呼曰孺人孺人而其子贡则泣涕告我曰孺人事万太君敬如其夫事王宜人如事万太君王宜人者治中妻也兹亦其天性云贡又曰孺□俭稔不理于绮华往受封也有命服矣拜封不复服有时贡请服孺人笑曰孺人卑阶尔俟汝大封我则服之此虽其细小然巨者可推矣边公卒之年为正德辛未六月乙未距其生景泰庚午四月已卯得年六十二孺人卒于正德丁丑闰十二月壬申距其生景泰癸酉正月乙亥得年六十五初治中以子孤也取王宜人弟之子城子之孺人即弟城犹弟也城有妇孺人即又娣城妇犹娣也治中殁也城求去城有私畜孺人知之竟不发亦不以语边公后孺人病且死会城妇自历城来匍匐于终事孺人生二男子长贡也始官博士孺人封贡为给事中其父母历城大常丞其父母在代知荆州府父卒历成次曰赋夭无子一女子曰刘嫁而寡寻亦夭贡取柴氏继胡氏妾冯氏生羽者赋取赵氏边子谓李子曰贡以母卒之明年月日合母于奉训公墓墓在祖墓之次祖墓在历城东二里地曰莲渠墓皆枕离而趾坎铭曰谓天无知治中肇之允兹蹈兹谓天有知代州则厔华陨辉沕怀贞遽毕故材有众损苞贵时达硕果之延祺至如掇孺人乃梦垂榴圞如生我所觎殁匪罔愉厥园有杨修阡实良五世爰利二魂妥是 



【卷第四十七】 

【记一十二篇】游庐山记 三渠陈氏家园一览图记 宾贡图记 方山精舍记潜虬山人记潜庵记华池杂记 游辉县杂记述征集后记国相寺重修记 宗老会记【缺】诚孝堂记 



空同集卷第四十七 北郡李梦阳撰 　记一十二篇 

游庐山记 

自白鹿洞书院陟岭东北行并五老峰数里至寻真观观今废然有石桥自观后西北行里许并石涧入大壑路旁有石刻一宋嘉定间刻剥落难识一元大德间吕师中刻也入壑行并涧路石渐巉巗数里至白鹿洞此锁涧口者也羣峰夹涧峭立而巨石怒撑交加涧口水湍泪石鬬旁有罅人伛偻穿之行此所谓白鹿洞云过洞复并涧转北行数里则至水帘水帘者俗所谓三级泉也然路过洞愈崄涩行蛇径鸟道石罅间人迹罕至矣水帘挂五老峰背悬崖而直下三级而后至地势如游龙飞虹架空击霆雪翻谷鸣此庐山第一观也然李白朱子怕莫之至而人遂亦莫知其洞所顾辄以书院旁鹿眠场者当之可恨也斯虽畧见于王祎游记然渠亦得之传闻又以寻真观列之白鹿洞后误矣自书院陟岭西北行至五老峰下并木崖西行则至折桂寺石桥有涧朱子尝游此自折桂寺循岭而南下则至白鹤观观刘混成栖处也观背峰曰丹砂峰自观西北行数里至栖贤桥桥跨涧孤危宋祥符间桥也润曰三峡涧涧石肝烂而巍怪罅处渊潭碧黛激则砰湃桥旁有石亭亭旁崖劖钱闻诗诗自桥西并涧行则至玉渊路旁草间有石鲜不劖也今莫能尽记玉渊葢其涧喷涌来至此而穴石悬注窅昧声如迅雷亦天下壮观也石上有劖字云过此为栖贤寺今废李白尝寓此自栖贤寺西行至万寿寺有路通庐山绝顶可至天池逾润北行则太平寺路也然卧龙潭则在五乳峰下路仍自栖贤桥出阔口西行数里北逾重岭入大壑始见潭潭亦瀑布注而成者潭口有长石鳞鳞起伏犹龙也朱子尝欲结庵潭今崖有其劖字然岚重昼日常黯黯出卧龙潭西行数里至万杉寺程史云宋仁宗建寺当庆云峰下崖间劖龙虎岚庆四大字又西至开先寺寺有瀑布李白诗者有龙潭黄巗双剑鹤鸣香炉诸峰又有萧统读书台李煜亦尝寓此亦庐山一大观也自开先西行十数里至归宗寺寺有马尾泉亦瀑布抱紫霄峰而下王羲之尝寓此洗墨养鹅皆有池其南有温泉焉自归宗寺西北行则至灵溪观观西为陶渊明栗里今有桥桥西北谷口有巨石上有劖字言陶公醉则卧此旁有醉石馆过醉石入谷有濯缨池崖有诗刻则自醉石馆并山南折有通书院有天生碁盘石上有劖字自通书院入谷西北行则至康王坂有景德观今废观旁石刻谷廉泉三大字自观东行十数里则谷帘泉也亦瀑布与开先瀑布同源而分下陆羽尝品其水自康王坂又西北行则古柴桑地曰鹿子坂面阳山者陶公宅与墓处也自面阳山北行可至圆通寺此一路予未之行予则有德安县西并山北东行至圆通寺寺对石耳峰前有猴溪元欧阳玄有记宋黄庭坚亦寓此自圆通东东行度石门涧登庐山寻天池寺度锦润旁有锦亭路虽攀奺上然修整又林木鲜伐掘问僧曰禁山也路以曳　御制碑开云行一里辄有亭路旁崖平处皆字刻也葢五亭而后抵寺寺据庐山绝顶奉　勑建者也铁瓦而画廊有铜钟象鼓悉毁于火殿前有池仰出而弗竭称天池焉是日晴昼秋高下视四海环云若屯絮望岷峨江南北诸山皆见然江与湖益细小难观矣僧为指石镜铁船狮子芙蓉诸峰乃东至白鹿台观　高皇帝自制周颠碑高古浑雄真　帝王之文然碑亭渐崩裂又东观竹林寺刻非篆非隶周颠手迹也又东观佛手巗然皆绝顶下游东林寺观虎溪又至西林观塔东又观太平宫太平宫者即御制碑物色周颠处也又东至濂溪书院又东十余里至周子墓墓对莲花峰自莲花峰东行至吴障山过山逾石子相思二涧并五老峰行则至白鹿洞书院相思涧者水帘下流也此庐山南北之大槩也按志庐山有大岭与九迭屏风号奇绝李白诗不云屏风九迭云锦张今问人咸莫谙其处惟开先寺前有锦屏铺云又按王祎记是山也洪武初长林蔽阻虎豹交于蹊路虽十余里非羣数百人莫敢往今其山童童赤崖耳樵夫非探绝顶不能得径寸薪也是山名迹则肇自惠远在山北至李渤始有白鹿洞在南后又有周颠其迹则绝顶正德八年夏六月李梦阳记 

三渠陈氏家园一览图记 

三渠陈氏者莆人也举进士官至户部郎中无何谪钧州同知寻升汝州知州以留滞不能归葢梦魂常游于家园于是作家图一览图曰吾览之即犹见家园尔其友人李子叩之陈君曰直吾宅而南三里许突然而倚空者莆之壶公山也其山蟠踞数十里高踰十丈状端士搢笏而立而一攴蜿蜿蜒蜒奔而西尽处稍突为穴则先大夫赠户部郎中毅庵先生先妣赠宜人吴氏坟也前有峰对峙面溪溪之源有二一自宝胜溪西来一自龙潭溪南来合流于坟之西南半里许是为南溪口北行三百余步汇为潭坟亦面之潭蓄复流折而东行亦三百余步北面有峻山石坳则葬我先太母黄氏太叔母张氏而其坟亦面溪二坟隔水畧相朝拱故曰夹溪先陇溪东流折而西北行里许又折而东有石山岸北俗呼龙臂岭又东二百步夹溪皆田以供墓祭者南有屋十余间此所谓龙臂南庄也庄有二水磨粉麦获微息亦以供祭至是而溪始曲折东北行四五里又折而西有石桥名壶公桥今图内边桥夹溪苍苍郁郁者皆荔枝树也岸北稍东荔枝树中故有屋数间今圯矣不图溪又西北行半里许始入大渠葢永春德化仙游三县之水迤逦三百里入莆至木兰山下通海号木兰溪而宋时有李姓者筑陂凿渠以溉田今图内邅延左行者是也渠绕山东行四里一股分而北名曰横渠又二里许又一小股分而北名曰西渠又三里许又一股分而北名曰下渠是为三渠今予窃之为号西渠北行二里许亦岐为二俗呼双又沟一东流里许汇为池可以亩池北筑田为地植荔枝与杂树池蓄而复流东行百步则先兄庶吉士五瑞与弟今刑部员外郎邦器居之又东又折而北二百步许有通衢甃小桥通水于田田之东吾宅焉旅聚凡百余家其林森森即前所谓直南对壶公者也宅西有杰坊则予中乡试所树双又沟一北流二里许折而东而南复折而东绕宅后里许与下渠水会东北曲折行十余里入于海葢图之大槩如此而予曩与兄弟辈展墓而游林登夹溪之陇宴龙臂之庄跻壶公之桥逍遥于荔枝之圃翱翔乎三渠之径瞻岭望海陟崇泛深酌浓割鲜敦朋叙族坐咏行歌葢旬浃不究其巅委今是图一览而即见其首末故凡绕家园而峙者流者植者缭而直者通而曲者浮者凸者潴者蔚而离离者次而峭隅者望之若翔就之若伏者凡予故所钓所采所舟所骑所坐所卧所行者皆列吾前也故予览之未始不豁然喜也已又郁然而戚焉李子曰子之戚者何也陈君曰传曰君子过其故丘则黯然以悲予行年五十余矣宦情落落钧汝去故乡又八千里音信罕往来今一览而见吾家园有能不戚者乎陈君又曰莆有四山北曰陈岩东曰成山西曰紫帽与壶公均敌而对峙高耸如四柱海潮自东北入莆莆人分之为南北洋西南行曲折数十里至木兰山下与木兰溪会故曰壶公兰溪莆之望也今不能尽图亦畧见其彷佛李子曰夫形家者流君子所不道也然述者奚取焉予读汉唐史至艺文志见其载堪舆金柜葬经青乌子等书而牛眠马跑亦时时见于他说陈君曰邑人相传宋朱子赴司安簿时一见壶公即曰莆田多人物乃此公作怪于乎信斯言也则岳降尼祷之说不虚矣余曩立朝着葢数见莆缙绅于户部又见三渠陈子与其弟五器已又见其子举人窃谓陈氏更多贤今览是图则陈氏多贤有以哉有以哉 

宾贡图记 

河南按察司佥事吴君有宾贡图一卷吴君曰此物传自我高祖子其记焉记曰宾贡图长五尺有奇阔一尺画蛮夷人十一一人擎宝珊瑚托一人臂鹘其一牵兽似鹿其一人牵狻猊一人则抱狻猊子一抱獒子一又擎宝珊瑚托又一人牵獒八人者皆左而趋至肃也而一人独右而立而胥八人者来知其首长也一人背行婉娩抱乐挈器一人两手捧一物二人者则右而趋其首长十一人者貎固人人殊也乃冠佩物属亦人自殊异今不能尽考识识其气象为宾贡者云按图后题志曰冶城陈龢曰永嘉王漙曰徐谅曰林本清曰缙云朱惟嘉曰永嘉张谦曰鄱阳周厚性曰林仲勋曰云窝郑道曰乐清赵新曰西江李衡亦十一人云然皆不谓图作于进民今图角明有赵氏子昂印而十一人者皆不之及也惟嘉谓周景元作谦谓胡瓌辈五人作诚使二人者见子昂印不应如是道矣予故曰子昂□后人加之也今江南人善摸搨膺本刻古印记诳世此图色色精巧狞动自足传亦奚取于子昂印焉郑道曰朱主近从何得之则知此图又本朱氏物而传吴氏语曰永厥传视子孙今吴氏传五世矣而有佥事君此图不落他氏手矣图首篆广平程氏笔也正德四年冬十一月李梦阳寓大梁记 

方山精舍记 

郑生将归方山结精舍于山阳以修周孔颜孟之业问于李子曰夫子何以教焉李子嘅然而叹曰大哉有是乎且子所居之山非方山邪对曰然子所居之舍精舍乎曰是也曰子归而求之有余师矣予又何教焉又问李子不答郑生退而问于李子之门人门人曰夫子之意或欲其则坤之道以达于天乎郑生曰此何谓也门人曰窃闻之方圆者阴阳之形也精粗者形而上下之名也昔者圣人之赞坤也曰至静而德方焉其赞干也曰纯粹精焉故方者义之隅也精者奥之区也故曰阳不独成迹不深造言圆与粗之不足恃也夫子之意无欲子则坤之道以达于天乎明日郑生以其言质诸李子李子曰吁有是哉虽然务大而遗本矣不曰下学而上达乎不曰敬以直内义以方外乎此周孔颜孟之所由也吾子勉哉 

潜虬山人记 

潜虬山人者歙潜虬山人也山人少商宋梁间然商非剧廛不售也非交豪官势人即售受侮压夫售未有不賖者也非豪势人力賖鲜有还也山人寓剧廛则治静屋日闲关诵苦吟弗豪势人交及终岁算息盈缩则固与他商埒他商怪问之山人曰商亦有道焉夫价之昂卑岂一人容力哉君既靡力吾随其昂昂卑卑焉已是以吾身处剧廛而心怕闲也夫争起于上人吾既随其昂昂卑卑息与诸埒也侮压又胡从至矣吾是以弗势豪交而息罔独缩故曰商亦有道焉此尔乃后山人有子矣于是始弃商而归潜虬山云山人既归山则于山间构潜虬书院以馆四方交游暨来学者而收训其族子弟于中又构屋数十以居其族无屋者云厥费不赀矣或谓山人曰夫商出入风波盗贼中远父母兄弟之亲而生尺寸于千万里之外亦难矣宜若是费乎山人笑而不荅退谓其族子弟曰夫散者圣贤之懿而聚者啬夫之琐行也若以为金帛果足使子孙守哉山人在山则又日闭关诵吟更苦尝夜吟独绕庭行侵旦不休或又病之曰山人年五十余耳发须皤尽矣山人曰朝闻道夕死可矣子诚不能以百岁之劬而易一日苟生山人商宋梁时犹学宋人诗会李子客梁谓之曰宋无诗山人于是遂弃宋而学唐已问唐所无曰唐无赋哉问汉曰无骚哉山人于是则又究心赋骚于唐汉之上山人尝以其诗视李子李子曰夫诗有七难格古调逸气舒句浑者圆思冲情以发之七者备而后诗昌也然非色弗神宋人遗兹矣故曰无诗山人曰仆不佞然窃尝闻君子绪言矣三百篇色商彛周敦乎苔渍古润矣汉魏佩玉冠冕乎六朝落花丰草乎初唐色如朱薨而绣闼盛者苍然野眺乎中微阳古松乎晚幽岩积雪乎李子曰夫周道如砥其直如矢谁能出不由户何莫由斯道也山人之诗其昌矣夫山人名育字养浩号邻菊居士其父存修者亦诗人也有音刻行矣 

潜庵记 

歙鲍光庭氏字以潜行矣晚修先墓而筑庵于横塘之上复号潜庵云语人曰庵吾将老焉其姻人郑生者述其庵实请予记阐厥名义将贻诸鲍君予曰大哉庵渊濳哉夫名以实立义由警获易不首潜乎然继之见焉跃焉飞焉诗不曰潜乎然继之昭焉故潜者违时以藏之名也寒冱之鱼掺处以含俟时征也纶钓惊焉泼刺以沉缩身沕穆澒洞之壑以完生也故陶遘革命而更名符甘隐约以着论皆志欲昭而弗昭欲飞弗飞跃弗跃见弗见者也夫鲍君者显华崇骋少不经志者也老弃江湖栖迟丘壑声色戏玩弗婴于心车马罔侈服食俭约无干进谋仕之事飞缨跃马之心而折槛靡怀操瑟弗至者也胡潜其字而以名庵斯所谓专乎心者警诸物欤故瑟弗操而闻好竽热中槛不折而谈旌直为荣虽无干进谋仕之事飞缨跃马之心而见轩驷冕葢者动容非心潜者也且今一食一服一马一车一戏玩奇者有不矜而耀者乎此身丘壑而心市朝托江湖之放而垂涎于显华崇骋者流耳故君子有吾有耳而不敢骄人之无能吾能耳而不敢傲人之拙实吾实耳而不敢乘人之虚良贾深藏盛德若愚凡以扩吾潜焉已耳然犹因心以立名循名以思义号其物以存警岂非专于心然后绝外慕哉问鲍君日何为郑生曰君诲于家曰不勤身不立不俭家不守又诲其子弟曰吾闻一善言必记诸心见一善行必体诸身即是而观 
</div>
    <div class="pagination">
<a href="空同集_page86.html">上一页</a><span>...</span><a href="空同集_page82.html">82</a><a href="空同集_page83.html">83</a><a href="空同集_page84.html">84</a><a href="空同集_page85.html">85</a><a href="空同集_page86.html">86</a><span class="current-page">87</span><a href="空同集_page88.html">88</a><a href="空同集_page89.html">89</a><a href="空同集_page90.html">90</a><a href="空同集_page91.html">91</a><a href="空同集_page92.html">92</a><span>...</span><a href="空同集_page88.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
