<!DOCTYPE html>
<html>
<head>
    <meta charset="UTF-8">
    <title>弇州续稿 - 第 124 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 124 页/共 228 页</h1>
    <div class="content">　　
　　弇州续稿巻七十
　　
　　（明）王世贞 撰
　　
　　○文部
　　
　　△传
　　
　　霍先生传
　　
　　霍先生讳羡资字汝学真定之井陉人也霍之先于春秋为侯国至汉而有去病光者大着将相之业其后寖微散处燕晋间而居井陉者歴英及朝用至岱而始以髙年赐爵一级髙年公之子为先生先生生有异质始习章句通朱氏易遂纵览诸子史百家言为文有竒气又多发其所自得总角补博士弟子试辄髙等廪于学宫诸生从游者恒以十数然数竒至省试辄不利而久之先生之子鹏甫踰冠则褎然荐矣乃叹曰老骥厄于盐车而汗血者先之岂尽材角也然自是意稍舒间从二三知巳选胜命觞酒酣为燕歌羽声慷慨长啸见者异之又三载而鹏成进士矣其授潞城令以任繁调长子所至必迎先生先生戒毋遽闻令阴伺物情之向令也而后入趣举三大白曰吾不忧汝矣然至令奏三载绩当封先生以请先生固不肯受谓吾泚笔而纵之若下瞿塘三峡岂其以强弩之末而畏鲁缟一日忽谓长子令日者言吾阨在壬吾去令归矣归无何猝中风不言三日卒得年五十有二时万厯之壬午二月也先生性孝友其事髙年公及母张媪甚谨张先卒先生昼夜咷号水浆不入口者三日蔬素竟禫服弗改事继母某如事张也念髙年公老日置酒呼所善与之酣畅葢髙年公毕生无皱眉时诸仲季有不能谋身者先生悉出其橐藏饩贽资之使营什一自给而从子鹤能胜读则教授之诸膏油楮墨衿裾修脯之费皆取资先生弗恡也里有诈为人立后而攘其产者以情告先生求居闲先生奋袂大言曰去吾必不翼汝虎邻少年苏孝娶妇不给而贷先生金以为装过期不能偿将鬻妇焉先生就谓曰毋尔也出劵对而焚之其耿介隠恻质有其仁若此丈夫子二鹏今为刑部郎中以循吏文苑起家鹏少桀黠先生严绳之始折节读书负诸生间声
　　
　　弇州生曰霍先生行成而文髙矣乃其着则以子贵故不然而阎井之节章缝之学何限焉能一一声施于后哉虽然始先生豪不肯就长子令封以布衣终令今为比部郎满考佹赠矣乃且缓而汲汲焉蕲不佞传者华衮之荣时而朝时而野不偏废也郎真孝子哉
　　
　　赠文林郎陈次公传
　　
　　世有厚德而才不副计不获自致通贵者或为之贤其子孙以显融光大之曰天所报也天不能违才不得志于其身而能得志于其子孙亦巧矣虽然乃有德厚而才又足以配之大者可以致君而泽民小亦卓荦树立而或苦于不能治经术以趣时好即经术治矣于时好靡不恊矣而或沮于病或格于他故而卒不获以其身通贵天之扼之几无复毫髪培栽之意于其间而度其究也乃亦复有贤子孙以显融光大之俾之伸于后将无扼者其定数而伸者以报德耶斯事也吾于陈珍明先生见之先生筠之荷山人也其得姓自虞帝后之能树德者为颍川之太丘能睦族者为江州之义门宋景定中有游于荷山之下而乐其土风者因遂家焉曰一龙自是代有闻人通显不絶至公之王父教授公用以经术举于乡两为大府师弟子多知名士教授公之伯子曰御史中丞公祥中丞敡歴中外所至有威惠而独于三吴尤着余燥发时公来抚吾吴今余六十余年矣而吴人尚能道之则先生之世父也先生父曰莲庄公裘尤有隐德举仲子曰先生讳琥珍明其字别号曰念斋生而明颖秀发儿时巳嶷然不与羣稚子伍中丞公爱之摩其顶曰受吾书者必此儿也十三能属辞藻思郁发学使者得其文揭于壁而读之遂补愽士弟子既微知先生发尚角也益异之无何饩于学宫而是时学使者为蜀人胡汝霖越人王宗沐御史为宣城人徐绅见赏异至刻其辞以式博士家言而江以西亡不知有先生者然至大试于乡往往不得所欲士子试出诵其文以语人人亡不下先生即先生亦自谓可芥取也巳而梦火焚其所坐席乃主司之卧室火所取巻百余皆毁而先生之文在毁中又六岁为戊午提调康方伯得先生文而异之曰天下才也拟以为第一人而御史他有所主康争之不能得咈然袖其巻出曰吾不忍此生牛后出呼先生语之故久之莲庄公病剧先生不释衣而侍者竟月目眦为烂既公不起而先生之痛可知也近小祥犹中夜起伏棺而恸以故目疾日弥甚渐不能睹物而谢诸生矣先生乃仰天叹曰天乎岂亦火厄我与御史沮我哉会有子今侍御君俊卿少而材后先生之谢诸生二年而即补诸生巳试多冠其曹复如先生先生乃喜曰不食吾世父祝者是儿也亦何必我于是益笃为善始莲庄公有兄曰绂曰衮绂夭无子中丞公检其橐得数百金以予先生谓资若膏油费先生弗取也而籍其数箧之会衮之室毁于讼先生悉以反衮不毛发私也己中丞公卒亦亡子夫人抱他姒之子为子已而弗爱也欲征后先生先生谢曰吾父老而吾兄复痼不任子我安得他子人或以中丞帑艳之先生曰此吾所以益不敢当也嫡母黄母刘嫠而共居者十五年先生共奉之若一子姓十余人皆出自刘黄不自知其亡所出刘亦不知子姓之非黄出也友爱兄弟分甘割荣终其身无间言其待妇徐孺人若宾友诲育诸子则严君明师门以内蒸蒸如也口不挂人过失稍遇一善事辄津津齿牙间且以朂其子周人之乏急人之困甚于己既以为诸生有声纳履盈戸修脯之羡裁而息之稍饶即以应贷者遇不能应悯黙而遣之其仁慈发于天性非偶然也里黠有狎先生之寛者故为不能偿先生不问亦不以沮其意他日遇贷者复应之如恒人以是益服先生尤好为义举陈故名族然各为宗祠飨祀不相通先生曰果尔胡以报始而敦睦也乃议建一祠而公祀之且合馂焉约族之有科第者饶而遘家庆者以差次捐赀而俊卿连举进士先生首捐百金为倡喜曰吾事济矣于是从子邦赡弟汝锡相继以科贡显而他助亦如之祠成而诸族始一俊卿之成进士时先生贻书勉之曰昔眉山子瞻谓文潞公佹九十而敏壮如少年不知其成进士时年甚少而老成如六七十人也若以潞公之少之老成而为老之敏壮张本则善矣先生虽夙以文辞着然不专为占毕之学而沈深于理性时有各奉朱陆之教以相倾者先生笑之曰之燕者有水陆而皆北首何相倾也后读释老二氏之书以为与吾道有相证者因更号曰三一居士先生善养生素鲜疾而一旦冒寒遂至困时俊卿巳就选得桐乡令至真州忽心动亟归而北风佐之抵家公疾益亟见俊卿辈泣正色谓之曰吾哭先人而至盲几死不死又尝遘疠几死不死今见汝贵有诸孙而乃恨死耶且吾更一岁即辞夭矣或谓善人不死者公曰子渊氏宁有未尽善耶胡以死也又曰善事若曹母母在犹吾在也遂瞑年仅四十有九有三子而敏卿其仲详具状志中
　　
　　弇州生曰陈先生以盲废自是好习静间作语类谶者久而应之如响夫以陈先生之才而身不遇若变以陈先生之德而遇之子孙则又恒其变与恒皆吾侪小人之识而以窥造化之粗寻先生所称三一之旨则又洒然失矣
　　
　　张隐君传
　　
　　张隐君者讳弼字汝能其先楚之麻城人避兵徙蜀得蜀之内江家焉定为内江之椑木里人世隐约不仕至数世而有自守者以明经举起家耒阳丞为人公廉不帑于官所察见幽隐毋能欺者然不纯任之以惠利为吏民所敬爱数入台使剡天子异之为特迁常宁令甫命下而卒贫不能殓与归耒阳之人又相与出赀治后事以丧归内江而奉其主祀之名宦祠内江之人亦曰此吾乡之笃行君子没而可社者也亦祀之乡贤祠常宁公有一子洪化洪化有五子长即隐君儿时以敏颖得大父意从之官塾师为偶语使隐君属对皆警隐君更出警语难师使属不能也逡巡引避谓常宁公儿必能绳祖武常宁公笑曰祖武不难绳也寻奉公丧归而家渐薄父洪化不任治生会隐君稍长即委之家秉隐君不敢辞学为之夺遂不仕然其聪明无所发以心计行之于治生甚工中岁尝一出行贾贾大振以至有家抚诸弟皆成立始而严隐君若父既而感又既而相煦沬如一身也天性朴俭帻衣恒至三澣食不重簋与臧获同甘苦然至急人之困甚于巳即有以缓急告者亡弗应也尝赍赋金抵邑将渡江拯一溺者好女子也苏而叩之曰夫为小贾汉州而有传死于水者巨室之资与焉遂欲强室妾妾谊不忍故溺公何自起之隐君阳谓曰吾而夫友也而夫故有赢金在吾所可持归以俟而夫耗此女子归夫未水死也及还而妻以实告日夜物色隐君不得隐君亦絶不以语人至病革而与子孙偶及之夫妇始知为隐君相与持齐衰服诵佛为祈福终其身里中儿多逋赋邑令欲遴富人长之因责以赔偿咸自匿避且百方求解隐君独挺身见邑令曰兹役民请先任之富人者虚得名耳计无能踰胜民令大喜谓隐君毋以名应隐君之帑半耗以完中下人产而义声隆隆丛集矣隐君为人坦易无他肠其学固夺于治生然其所闻见即老博士弗及也嗜酒酒深辄慷慨抵掌谈说里闬中不平事诸少年有过举辄自匿曰吾畏张公酒中掌也得隐君一褒许欣然谓可终身矣隐君直而和既老益更事尝手书忍字数百于壁时时翫之又书壁戒其子孙曰男务耕女务织儿不习书犬彘食巳而谓吾已矣若曹勉之异日得一官毋愧大王父清白当是时郡邑以隐君躬行谊予冠带隐君弗屑也生平鲜疾一日与配刘同日而逝人咸异之隐君寿七十五刘七十八葬邑南之飞凤山葬日始发圹有金鱼数十头跃而飞遂速入窆而闭之隐君故尝畜一白臝甚鲜洁其出则跪而受乘返则跪而受下若愿仆然邑人大异之曰公得非梓潼神耶何以张姓而恒御白臝也隐君有男子三曰琼瓒俱从事贵藩以隐君老俱不仕瑶为诸生有文行十上皆屈归而以诗自娱所谓方塘钓叟者也琼有子一而瑶子六曰应登者举进士为彰德司理封瑶如其官今为吏科给事中所上封事称天下尤以文事善余
　　
　　弇州生曰蜀故多隐君子若严君平折象涪江老人之流皆有髙行竒识挫名匿影不与世涉若张翁者孝弟力田人耳何以当隐君焉乃其拯溺而不名恩往役而不名义庶几能自挫而匿者虽然易世之后有文采自显见贵且及张翁矣安能终称隐君哉
　　
　　林节妇陈氏传
　　
　　林节妇者泉人陈某女也十八而归同邑林知言六年而举今乡进士乔木又二年而知言夭节妇恸哭不食且死之其舅敬轩公姑黄孺人强之食曰汝一死之为快计欲以报汝夫耳汝死谁为存汝孤者汝孤死何以报汝夫节妇乃稍稍食然才使余气息耳时知言兄弟五人而长者业前夭节妇次当治舅姑饔精心力而为之不继则资之■〈糹辟〉纑受机又不继簪珥时时寓质库矣诸叔咸有家室内愧节妇而怜之谋逓迎养孺人不怿曰伯氏夭吾夫代之长固分吾夫复夭未亡人代之子亦分且治饔非外政也辞不可葢十余年而舅姑恬然于匕箸者如一日然节妇以乔木长故资之就傅塾产益挫而会有岛冦警展转徙箸舅姑伺其隐则半菽至数粒矣乃复强之逓养节妇不恒得鲜毳间一得之不忍独御也苍头仆仆走之二尊人所未尝不欣欣为竟至于悬弧设帨之辰若岁时伏腊又可知矣黄孺人有女弟在节妇居恒迎之与姑处处必踰月冀以得姑欢敬轩公女弟适陈而嫠老矣节妇与诸叔亦逓迎之所以奉侍几如舅姑久之舅姑病先后剧节妇忧皇甚夜分抟颡礼斗祈以身代所遗污中裠牏厕手自浣濯妯娌间微风之曰幸有婢子足任何自苦乃尔节妇泫然曰吾非乏任者念吾所可自致仅此耳葢舅姑圽而节妇之慎终非他妇所敢望也巳而姑之女弟病节妇奉之如姑知言之庶祖母病其奉之亦如姑其圽也咸叩颡于床乌乌语无以报节妇愿生世为节妇媳奉朝晡耳节妇甚慈于乔木而能训乔木为诸生廪学宫教授弟子得束修以供节妇节妇不归橐而急中外族属之困者以是贤孝声籍籍里中至年六十法当得旌有司以非所急不即上乔木乃行求天下之有文行者于其邑得今少司马王公用汲为之传曰征矣又三年乔木举于乡又四年走金陵绍少司马公而谒余曰必得公一言而后王公之传信即余有言胡能加于王公也
　　
　　外史氏曰陈之奉舅姑笃而恒抚孤慈而明禔身慎而经理家肃而成于诸德备矣其独称节者何举所重也嗟乎陈之去当旌者十有七年矣吾不能问有司之终举与否然以乔木之骎骎向显庸矣而犹难之若此即下而里闬逺而岩穴其湮没偕草木无闻者可胜数也独何恨于蔽贤者哉
　　
　　博士髙先生传
　　
　　髙先生者名举字伯鹏别号淞阳学者称之曰淞阳先生先生为松之上海人去吾州百里而遥长于余一纪而故同时为诸生同试于学使者杨公宜而先生所试下安南策见赏独为第一亡何余成进士而先生尚以诸生试后使者胡公植复以论封建见赏试复第一当是时先生名称籍籍与其邑之儁少角非甲亦乙而至就留都试亦不利而分试者为进士李某得先生巻而竒之数以荐于主司卒见格先生乃仰天叹曰命也吾如之何始就吏部选人得分教京兆庠转谕皖城久之而余以纳郧镇节归且五载矣属岁在壬午余子士骐领应天解而先生之子洪谟以拔贡至礼部亦领顺天解会先生转天津卫教授遂以年至乞归余既杜门缮性寻老氏谷神不死之旨然阔疎无所得而先生自髫时即好披叅同悟真云笈宝箓诸书往往有冥契独会者其为诸生膺贡再更儒官还往数千里间不以须臾易其功力晩岁有道流常山人者以秘诀授先生巳复有萧渔隐者以所得与先生相证多合先生遂敇洪谟断公私事毋更溷乃公为当其杜关久可一载少亦百余日收视却听宛然若有覩于致虚极守静笃之真倪绵绵若存用之不勤其在陈希夷晁文元之间乎哉先生之先居东海世世力啬田亩而大父竹窓翁独好文念其里俗椎朴厌之谓丈夫安能龊龊饱死顾其子乐琴君能任家而晩岁乐琴君举先生生而颖爽异凡儿竹窓翁抚而喜曰是儿非东海里可老者因委家乐琴君而身与媍胡媪携先生之邑俾从师读书先生之学日益进而竹窓翁大出其橐中装日酿醲击鲜与邑之贤豪长者髙会争愿交驩翁而有王翁者女以若淑闻翁谋之胡媪委禽焉有婚期矣而翁忽■〈歹盍〉然逝乐琴君方坐东海大猾讼系于狱丧皆先生主之或谓俗有乘凶而暂为吉者可婚也先生左顾而唾曰奈何以俗窘我会乐琴君系得白持服至朞或又谓先生服除可婚也先生辞于乐琴君谁为主婚者必君禫服而先生始有室当竹窓翁之橐以好客损而乐琴君虽善为家然数困徭役又困讼不自振属先生之籍籍名诸生守令折节而礼之乐琴君得自寛东海上鱼陂十亩竹木千个鸡豚孳育时竹窓翁死而胡媪尚无恙就乐琴君之鲜脆甚甘然时时之邑从先生辄不忍去欲以舒其爱也如是者十五年而后用髙寿终又久之岛宼起乐琴君不安故里先生亟迎之邑养是时先生之母倪业先逝矣先生悴于哭母而修颜于乐琴君忘亡而君久之亦逝先生戚易衷礼于生死靡憾其分教京兆也衙舍苫耳而壁四顾怡然寄声洪谟曰若无以苜蓿盘而念我浊酒可巳渴菊可饱目也尝从禫祀昭陵纵观久之叹曰蕞尔广文而与此巨丽观大官片胔亦何异三臡九葅也其善自寛如此为皖城谕以材见识上官尝署望江令篆者半岁许吏人称之前后课肄诸生有恩礼去而流思满学宫先生为人伉直无他肠遇不可义形于色若不知有人间儇巧者而性恒依于仁当（阙）季弱不任治生割腴以资之（阙）弟之夫死为之治棺殓抚其孤至成立而后巳待外家中表亡不任其厚者然非自有余而后推之也其为文章汪洋宏放于诗亦能逹其所欲言教授诸生多显者方伯潘君仲履其最也乡后进既严重先生争欲一覩见为快既閟不出望其居若道山蓬莱云
　　
　　弇州生曰太史公尊道家以为使人精神专一动合无形赡足万物而抑诎儒者谓博而寡要劳而少功当是时儒者亦抑诎之若胡越不并立者此皆误也夫治世之与度世虽小间其造则精诚之极同符于眇忽间而去欲去忮去扰即粗迹亦何以异哉髙先生儒者也而不挟其重以抑诎道家得之深矣而亦不至废儒知其所以同也余故幸与先生同好然阔疎而无所得今且不能坚而出縻世网即旦夕归何以不先生弃哉洪谟以通家子乞余传先生余至今不识先生然而不敢辞者欲以见先生之贤而志余愧
　　
　　来节妇金氏生传
　　
　　来节妇者金姓萧山人其父俊故农家子也而有隐德节妇生十九年而归里中来仲康仲康亦农家子也恂恂以器业称瑟琴鼓矣凡十年而有一子甫襁褓而仲康骤中寒疾死节妇方妊身始而日夜吁天求代不得则大恸投体于地欲自裁姑倪止之曰吾老无论若不为若夫计耶若死是死若襁褓儿也且又死若腹中儿若一死而死夫之二子胡以见地下节妇乃强食息既及期腹中儿举矣亦丈夫子于是请于倪名襁褓儿曰五经而遗腹者曰五伦节妇故精女红因日夜勤力作以辅农之阙而共孀姑哺二孺时节妇方盛年丽姿族属之黠亡赖者利其它适以为己橐强之不可乃使邻妪诱之阳为入视工作者曰夫人好手胡不袖之锦绣家而刺促自苦乃尔节妇怒骂曰未亡人役此手以养吾姑而留此心以畀逝者若何得妄言囓指指破含血以噀妪面皇恐退去黠亡赖者恚甚谓节妇所恃以坚两雏耳两雏死安能独守夜因风纵火焚其舍节妇仓皇掖姑倪起跪而祝天立熄黠亡赖者益恚曰是孤雏不可死耶适溪水涨乃以晨候舍傍曰儿必相携出观涨得间即溺之水节妇夜梦神语曰勿令儿出观涨也节妇心知所谓中夜抱儿而泣声达于外久之黠亡赖者谋泄避徙去而节妇始获赡养姑及抚二孺矣五经长颖敏而文节妇遣之从塾师受经以至补博士弟子而以五伦善心计委之家家粗立矣节妇即谓五经幸以儒起毋忘其本建家祠具祭器伏臈烝尝之典秩然而姑倪安节妇以老节妇亦且老矣而恭事之不少衰用寛乐终及其终也节妇之哭之犹哭夫也五伦壮未有子市妾入门而有涕容节妇恠问之曰妾夫贫不能食妾故见鬻适与所生子别故耳节妇谓五伦亟返之而欲有子而孤人之子也返之不复问直后五经虽不第而三子长行志荐于公交车次行学继补博士第子皆通经术工古文辞次行政十余岁己能属文有竒气五伦后亦自有子曰行德弱冠亦补博士弟子郡邑守令上节妇事御史御史上尚书得旌表门闾赐束帛薪粲如甲令而节妇年八十四尚强匕箸诸子孙偕其妇起居侍左右节妇含饴噉炙欣欣如也巳忽泫然指二子曰微神之力而曹巳委水火安得有今日且吾苟生为吾姑与而曹耳今可以报而父矣夫不奉而父者五十五年而犹弗克往甚矣吾之恋恋而曹也
　　
　　弇州生曰吾徒有周元孚武选者业已论著节妇行矣元孚为人慷慨有气槩上书再论天下大计百挫而不悔乃于妇德独谓死殉之易不若生守之难彼葢有深感而能辨之于实际者也夫以节妇之所为守者襁褓一孺子耳其一犹未卜而能毅然持之亦百挫而不悔兹其所以合哉嗟乎节妇之节成而天子旌之二子有上寿子孙绳绳既蕃且贤天人之用媺矣彼朝梁而暮齐名与身俱失者视此宁不颡泚也
　　
　　玉洲子传
　　
　　玉洲子者栗其姓旺其名希颜其字河间之任丘人也尝自号玉洲诸公卿与游者咸称玉洲子云玉洲子有弟七人而皆渊着饶识行其仲叔游太学而季遂举乡荐第四弟以武功起官锦衣百戸第五弟补博士弟子余尚幼然皆习通经术而诸从子凡十五人半亦补弟子员葢俱用玉洲子教而受室授餐无论矣当世宗朝之癸丑玉洲子甫十八而以选入内廷事故太监梁公某为嫡长而梁则故司礼太监黄公之嫡长也黄公得玉洲子而竒之毎出入殿陛延见僚属皆挟以从玉洲子既朗俊而又善为容唯诺之余澹辞琅琅见者咸目属之矣俄复以选入内书堂师事故翰林某公益以博洽称累迁至某监太监戊辰今上为皇太子当受册玉洲子将命用币周府诸王廉靖不扰壬申赐蟒衣再赐玉带今上初即位玉洲子复将命用币于楚府诸王不扰如前玉洲子之再奉使皆司礼所选推也戊寅奉敇谕提督孝陵兼领神宫监事益自毖饬晨昏飨祀孔严启闭唯谨顾负气矻矻时守备某者恃其权勒玉洲子避道玉洲子弗肯避曰吾非而属也用是积不相能遂疏讦玉洲子应之辞甚衷然竟为某所中置狱狱甚急顾玉洲子实洁廉无他可擿指遂流寓金陵矣玉洲子乃仰天而笑曰吾岂非夫哉上之不能矫矫出其忠力以自结于上有帷帐之筹策下之不能媕阿求媚宫掖以巧取富贵语不云乎君行命臣行志吾知行志而巳优游杜门自适足迹不及阃外中庭立数竒石杂莳花木客过之者三事以下多旧游与吴楚竒士相酣畅竟夕玉洲子能诗歌尤善行草兴至辄挥洒醉墨淋漓客辄持去以为快人或谓玉洲子上念之行召补禁闼不则且北归玉洲子摇首弗顾曰吾何北即以南寄也北亦寄也以北归也南亦归也今年玉洲子五十五矣而谓不佞吾佹得七十不佞恠问之曰吾嗜酒而好月月之魄以至垂晦未有不呼酒与相终始者也且吾如是者三十五年矣取夕之赢以补日不可更得十五年乎子谓我七十可也
　　
　　弇州生曰以玉洲子之材其为吕强张承业固易然有不为彼者彼能进而不能退也夫生长富贵之中且耳目日与之接而一旦失之脱然无复系此其胸次不亦廓落潇洒哉不佞长于玉洲子十年卧弇中且一纪矣而晩出就吏有茂先拘迫之叹即旦夕归愧玉洲子多矣故为之传而论著之
　　
　　弇州续稿巻七十
　　
　　●钦定四库全书
　　
　　弇州续稿巻七十一
　　
　　（明）王世贞 撰
　　
　　○文部
　　
　　△传
　　
　　太傅吕文安公传
　　
　　太傅吕文安公者讳本字汝立吕之先自四岳而至太公望为周师尚父其氏或吕或姜而氏吕者至唐浙东节度使延之而始显至宋丞相赠太师端諌议大夫御史中丞诲以宏业直气重天下乃益显诲之孙亿从南渡居绍兴之新昌又八传而为贵义始徙余姚当其子德玉时髙皇帝下绍兴悉更定其版籍而籍吕者讹为李遂仍之不复德玉生原实原实生友直友直生琼琼无子以弟珍之子懋嗣生醉梦公改公之父也自改上遡懋至琼皆以公贵赠少保太子太傅礼部尚书武英殿大学士又得推恩赠珍亦如之其配皆一品夫人而公之母杨独称太夫人则及公之养也公生而端颖异凡儿稍长颀而白晳眉目秀朗醉梦公尝携以谒故太傅谢文正公迁谢公一见竒之抚而叹曰异日名位差胜我属其子学士丕善诲之毋失此儿当是时有邹绚诸燮者皆名士公与之下上其文遂灼然有声学士摄公至京师俾贽所业于故太保费文宪公宏费公复竒之如谢公俾与其子游寻归就试于浙不利补博士弟子而醉梦公尚客学士所以疾卒丧归公踊而哭几絶者数矣竟除服不能兴巳荐于乡明年游北雍祭酒魏恭简公校慎许可独称公为贤遂上公交车擢同进士出身改翰林庶吉士时故相李文康公时司其事凡再试而始得公久之益重公以为宰辅器世宗猝问李公诸吉士谁可大用者李公独以公对公遂授检讨寻分校礼部士得十六人持节册封汝宁颍川二王以善为礼称还充经筵展书官校对列圣文集再充廷试受巻官南京国子司业缺时翰林以南国子为外僚多不欲行乃间公于文康公谓公欲得之文康公恠而问公公谢曰非敢欲之唯上命耳何择遂迁而南公所佐祭酒马公汝骥邹公守益黄公佐程公文德四五公天下所称贤者然缓急异用公剂而衷之皆得其平至公之所自立条教皆凿凿中窽其得士心逾于前四五公矣公守南司业可七载澹然无几微留滞色始迁右春坊右中允掌南翰林院巳迁左中允领左春坊事主顺天试时上心不欲权下移而公试题用礼乐征伐自天子出而其文又最精剀大得上意手以丹铅标之中外籍籍传公且大用而明年复迁南国子祭酒甫至召领国子祭酒公素以寛平得士心其任两都国子士争颂称之时分宜独相久上谋置贰令廷臣羣推太宰闻公渊南太宰张公治少宰徐公阶南大司马韩公邦竒少宗伯欧阳公德并公而六公以资序居末上得公名意若曰是故能尊君者耶持之十日而宻采国子诸生称公若一口于是特简公与张公并命而公为少詹事兼翰林学士疏辞不允当公之少时谢文正公引自拟而文正公之大拜其廷推与李公东阳同日亦以少詹事入而年亦相埒人始归知人于文正公时上居西苑斋宫独分宜直侍机政咸趣之公日入文渊阁黙黙无所为则手録国史之有关于馆阁者凡十余帙居久之上始召公与张公偕入直赐金帛酒馔甚备于是机政稍稍与矣寻续修明伦大典充总裁明年廷试当赐宴礼部分宜拟公坐三品上特命次尚书葢异数也万寿节进吏部左侍郎兼东阁大学士俄北兵阑入至都门内外戒严时徐公为大宗伯而公与之偕分宜召对于永寿宫上顾公与徐公曰二卿久失相见礼徐公顿首谢因颇陈战守之筴而分宜请视朝公皆推言之上称善敌退公上章请收瘗三辅暴骨而赈其生者严饬营兵以图善后悉下所司行之上颇急边事问公公言日风霾不巳此兵象不可不预防而咸宁侯鸾方握兵柄挟上宠横甚欲并都御史商大节兵大节疑其不轨不可上怒逮下狱欲坐以领兵官己承调遣不依期策应失误军机律斩公谓大节事方在议非有所调遣也且无失误不当坐之不纳鸾又言敌入冦请发糒饷从军又不给则民禾固敌食也听卒自食之便公言业设督饷大臣所至有伏食而复载糒于军过费且古之善将者卒拉取人一物即斩而故纵之食田禾非所敢闻也鸾又议开市与敌和公又持不可鸾以是衔公切骨数上宻疏诋欺公上不为动而鸾竟败公前后所草疏或自上或偕其僚长咸伉直无所依徇而其于裕邸事尤切始上以巳酉春立庄敬皇太子冠出阁亡何皇太子薨上疑之而二王生同岁次长在裕大宗伯请册东宫上以问公对曰自古帝王莫不蚤建元良以正国本甲令皇太子年十五则选婚东宫与诸王礼异今二王皆巳长选婚读书其期也宜亟正名如礼臣请旨谓不鉴巳酉春事耶公又对巳酉春事何足虑天所授之必不以册累也亡何大宗伯复上请婚期迫矣以东宫未定不敢议出府乞暂于宫中举之旨谓诸王婚于其府例也何宫中为公又言先年五王婚于府故名位等又当各之国今册立礼特未行耳于婚府未便且礼不可不别上竟不肯别礼听以明年三月冠八月出阁讲读九月议选婚公又言婚必当在大内先朝有太后有中宫有东宫故天子尊而羽翼壮上骨肉唯二王耳而骤逺之顾上跫然处空宫臣等不胜寒心上又不听二王既就邸隔一垣而居岁时不复召见宿卫单薄人心汹汹谓上有所适莫各欲自为地者中允郭希颜久巳废奏书请出景王之国以安裕王而他辞谬有建帝立储语上怒甚促寘之大辟公从容为上言希颜狂悖死固当第所云出景王以安储意似可采果尔则东宫可无册而物情自定觊觎亦息上大感悟卒如公言时创边筹筑外城而燕之士庶财贿南关独当其大半上欲尽城其四垂公请并力以城南关俟竣事有余力而更三之报可光禄岁费至三十万金上疑其有干没以问公等具陈光禄岁额二十四万先年费省可十三四万余以资匪颁好用之需而今倍之而更不足者岂尽上所用也乃条上四弊曰傅取钱粮之费曰关支酒食之费曰门禁之费曰磁器之费上乃责寺臣陈状而令给事御史岁籍以闻公又与同官疏谓入直诸臣有常禄有大官餐钱而又日三饭于费尤甚上为停二饭时分宜久贵为上所亲礼雏视其僚而子蕃挟之横甚所颐指诸司无不披靡者巨珰勋臣缇骑大帅靡不托姻娅相结纳顾以徐公地逼百方批根之徐公惴惴不自保公起东海孤生无丝毫瓜葛其间不亲不疎坦坦行意自若分宜亦无以难也上多祠厘甘泉竹宫应制之作咸以称旨自喜公独不为意听客裁上而巳有所奏对因心而发即不能尽合亦不至忤人以为公遘每得天盛德所假葢亦有之自为东阁大学士以来进兼礼部尚书再加太子太保兼文渊阁大学士上有所怒于故太宰见法而命公出署之俾差次六卿以下堂上官有所登斥事竣称旨进少保兼武英殿大学士加太子太傅再加少傅阶为光禄大夫勲为柱国其荫则一子入胄监两子拜中书舍人主会试考者一读巻者四所得皆天下知名士其赐若麒麟飞鱼蟒衣他金银钱帛不可胜数赐俘奴如功臣而他若遣永明殿释奠先师皆儒臣所稀覩者公以为恒公丰采如峙玉既以盛年居大位出入朝行咸目属之谓轩轩朝霞举如会稽王抚接士大夫有情礼而性又至孝其居官太夫人未尝一日不在养昆从子姓俱以公故为京朝官聚室私邸公毎下直休沐辄帅而进谒太夫人择甘毳而荐之退则呼酒觞酌谈笑融融如也太夫人以寿考终公己踰艾矣哀毁如丧醉梦公若不胜上欲慰留公而不得则为之遣行人护行给邮繻驰急传以归上书摧谢既服除念受上恩遇深不敢自同于去国者遇大庆则贺大工则助而上亦时时念之谓旧人唯某在辅职阙辄意属公而误闻公病乃寝公家余姚余姚之故城小在姚江北而江南之人十倍之其人多逼江而居公念岛冦方讧卒有警无噍类矣请之督臣胡宗宪谋城江南公聚材数十以倡而其民惮兴且逼江之人之虑有侵室也哗而夜焚公材公叹曰我斥帑以卫彼民而彼乃雠我复令其子元与邑之士大夫疏请于朝下胡公所官为给直城成其伟亦数倍于北城冦至亡所掠徒睥睨去其民乃大德公为生祠祀之公归以牢醴上寿与祀祠者踵相半矣公端居自维姚故饶邑也以赋役两困其赋额轻于三吴而苦奷胥黠豪之飞诡田与赋恒相失田去而赋留不得不取偿于里甲白于邑丈而清之伏田出矣又力主均其赋则吏不得以下上其手而役之困则重于十年两徭虽名为逸四而劳一然当其劳则加派猬出力疲而不可支吾又邑多贵官科第优免过当于中产益束湿白于邑尽徭其民民岁出钱以予县官官为召佣又请以身先之不得名一亩徭士大夫信公亡敢违者赋与徭俱不困民益德公而御史推行之全浙及他省皆称便公家新城中迭石穿池颇有亭馆花竹之胜而诸子皆能事公悉其鲜毳以从客至则留留必尽兴公頺然其间竟夕不示倦色人以为裴晋公白香山之在洛不是过也公居相位仍李姓而即其所居水自号曰南渠天下熟其为李南渠先生者而至是始疏复姓吕而更其号曰期斋谓吾虽耄敢忘以圣贤自期天下乃亦更称曰吕期斋先生当是时王文成公倡良知之学于海内而乡人乃有不能悉者公构书院与文成之髙弟王君畿今宫保赵君锦相与讲明其学邑人人向风矣乃曰公所自谓期也公年八十而抚按臣以故事请上命彩币饩酒即家称贺且命有司月给米四石岁给夫六人公顿首曰上不忘老臣老臣乃以丘壑之腹累县官帑因上书谢优诏报闻且録一子中书舍人公出岁米具醪糒日召其从弟舍人某饮曰吾与汝共之又斥以召戚执故人曰不尔吾且愧疏太傅公素强少疾饮食不衰又四年而卒天子闻之为咨嗟叹息赐祭自闻丧以至葬凡九坛行人王阶治葬赠太傅谥文安仍予一子中书舍人其官与恩礼于谢公无所不埒而公加二龄焉其在政与林下之年亦畧相等人益相诧谢公真神人也哉公所著有期斋先生集奏谢稿为文典畅平直如其人所娶夏夫人有女德结髪至老而始前卒前后所置贰皆有子子六人曰祠部主事元中书舍人允石阡知府兖膳部主事兊太学生觉光禄署丞魁女三一适兴都正留守管海一字举人谢用模即文正公孙也十五死于公交车字者以死殉之一适陈镳而夭诸孙二十二人多为博士弟子有文名而胤昌成进士时少于公以司理最拜吏部主事孙女十人曽孙男四女一婚字皆搢绅大家
　　
　　弇州生曰公之谥曰文安文者其官也安之谊则好和不争云公在政府日余守尚书郎见严徐二公若水火严之焰日炽而为忮日益甚徐公日自危所以防之者百端即大僚往来两家亦惴惴而公坦然其间信心而行冲口而决人人自谓得公欢也所谓好和不争者非耶然公于上有所论执不曲意阿徇上亦有听有不听然卒无所疑至于出景以安裕不惮逆鳞之后虽严之亲重十倍公不敢言而公言之卒以见信宗社乂安公既不自明人亦无能明之者至葢棺而事始着公胡长者乃尔大耋令终显融昭明固隐功之报哉安之谊似不足以尽公矣
　　
　　沈母孝节传
　　
　　余以嘉靖癸卯荐于应天而闻同年有沈颐贞者质文君子也沈君卒于公交车竟不之识而至万厯戊子葢四十有五年矣而识君之子鳯翔每谒余而谈及其父事辄汍澜者久之既而曰父巳矣小人有母夙夜拮据代吾父终而抚不肖始葢四十余年如一日也为乡进士妇也者恭己为乡进士母也者慈而俱不获沾一命之荣且今犹未辞菽水也则不肖之衷葢惄如调饥焉母廖姓金陵世家女也十七而父失元配闻母之贤而纳之父虽巳领乡荐有声实然食贫自守母竭心力而精事之王母丧偕吾父以戚易着己而举不肖父再上公交车试未毕以病捐馆母闻之痛欲絶者数矣独王父在强之食曰若不忍于夫欲从之地下而忍于若夫之上有父而下有孤乎母久之始一就食母时春秋二十有四矣晨而治饔羞以供舅恒至夕夕而抚不肖泣而乳哺之恒至晨不肖稍长能识字督就外傅曰而父之所未竟乎哉葢不久王父卒母自是始操内外政矣然迹未尝出中庭有邻媪者见母少美而怜其茕然也母揣其意頩颜视之遂絶不复相接其葬王父也不以不肖孺子而贫废礼内外吊送者亦不知不肖之孺子且贫也则在母一身矣孤自外塾归母必坐跰澼洸而听读尝读至论语注父在子不得自专母谓曰児误矣不得专者势也不敢专者礼也取注示之乃巳虽然自是心服母当矣不肖始补博士弟子母快然自适曰而父业庶几不坠矣然所以课励之不少寛又数年不肖荐于乡私念母当益快及拜乃愀然曰吾不意而之遽及此也虽然而犹未练事吾尝耳若读而得夫子制锦之说吾窃忧之不肖再拜受教然自是娄上公交车辄不利归而有惭色母辄迎慰之穷达故有时毋戚戚也是穮是蓘必有丰年忧在苦倦耳不肖时自恨以窭故不能有加簋母觉之辄曰而父亡而尚幼我日一食或并日食今者不告阙老人所得逾矣不然若进食未尝有覆盌也葢又一载所而凤翔来再拜请曰母今六十矣既不获徼天子之一命则唯伯氏华衮在夫叙而张之壁非母意也毋乃赐之传以示久大乎因出何大夫之纪诵之曰信又征之姚大夫朱大夫亦曰信
　　
　　弇州生曰三大夫者皆笃论君子也其口与凤翔若一夫金陵故髙皇帝建都地也五方之俗错焉得无有沃土之思乎哉沈母矢志以报夫竭瘁以奉舅秉义以诲子于妇德备矣传之志风也又曰余尝过沈生家不益父时一椽养母以志不以物亦可称孝廉矣
　　
　　张司直先生传
　　
　　张先生者讳寅字仲明其先世曰鸣珂里张后徙荆州之江陵至髙皇帝时而有福安者从起兵因隶籍太仓其子道旺能拓其业以令终寿九十有九道旺子洪洪子赠文选郎中玉世世不废为长者至玉而业益饶雅尚善吟咏有二丈夫子伯曰辰乡贡进士蚤卒先生其仲也生而警敏有大人志稍长父使受伯氏经属文辄工然试于有司辄不利至二十四而补博士弟子俄丁母燕宜人忧服除荐于乡与伯氏偕试公交车伯氏读其文吐舌曰吾不能争骥子先也果屈而先生独褎然前列属天子有事于留都明年晏驾新天子即位而先生始射策甲第就吏部选人得江西髙安令归省觐里中将奉赠公之任而忽病卒服除起补宜春令先生因俗为政去其烦细而爬搔其弊属大水不辨畎甽先生躬行灾所移文两台请蠲岁租尤虑期会不待乃自具疏以请果得许自是宜春之水不见灾以治理闻巡抚武陵公荐先生材堪任剧调吉安之泰和泰和地广而俗嚚赋讼十倍于宜春先生悉心力而应之精彩亦自倍其它兴学校清滞狱擿黠吏抑豪右毁淫祠惩左道治状不可指数又以邑最所苦者徭役先生广询而得其平着为絜令上下宜之太宰罗文庄公论笃君子也为先生作平政叙勒之石两台荐剡腾上既入考绩见推择为南京河南道监察御史时上方下礼官议欲分祀南北郊社先生独抗章谓郊社之礼不当分祖宗之制不可易且周正建子则以十一月为岁首故冬至之郊先于夏至之社今以建寅为岁首则社先于郊矣夫先社而后郊是尊地而卑天也是故从旧便上虽不用先生议然识者韪之时有礼部侍郎黄者以请尊崇献皇深得上意纵横九卿间颇蚕食士民先生时督视南城列其十罪奏之侍郎辨之强上虽为两解而意恒右先生明年以院札巡视留都仓场又明年奉敇按核凤阳诸处仓粮所至申明职守绳贪墨吏风裁大着时元辅张者先生同年也亦以议尊崇献皇骤贵宠冠百僚御史大夫汪附丽之举朝倾此两人者无所不披靡张虽以横甚暂失上指勒归而阴示且复用昼夜南驰十七日而抵钱唐役夫顚踣相踵先生露章劾之谓其悻悻无人臣礼且訾及其生平而于汪不才之迹尤详上恚下吏部谪先生判髙唐州先生意恬如也州守心仪之请于台别构宇以居先生引诸弟子茂才相与讲艺订学时髙唐为南北孔道其民困于逢迎且弗支而监司顾檄益邮夫五百人咸汹汹巷閧先生言之守守孱弗敢应乃自言之监司得毋益御史逺宜学使者釴修山东通志开局聘先生与二三才有司董之十月而成书以精洽名量移知安州自是始为政安虽三辅地而当下流为九河汇故独多水患先生探其源自易水而下至容城逮新安以为牙家港请于台浚之仍厚其堤以御漫溢身杂行版锸间与役卒分功而治既毕事父老争叩头言微使君吾曹其鱼鳖矣问护田几何曰东西可一千四百顷岁入粟余三万石皆使君赐也相与立碑纪其事先生之治安种种皆善状时与祁州比壌而祁守为孔天胤先生亦以善谳断闻台司大狱几事必以属两守时人为之语曰有所疑问安祁莫忧悚有张孔时先生浮沈外僚可四五载会张汪巳物故乃始入为南京文选司郎中当治行安人号泣追送醵金以赆先生力辞之其人曰刘宠不受一钱乎先生曰我何敢希前贤且以不受为受耳其人乃立祠生祀先生先生至选部部尚书为湛文简公他曹郎则邹文庄公周简肃公皆天下所称以师道士行表表者先生皆与之下上其议论以故学益精而益以有闻湛公尝有疏请复部规以肃羣同凡十余欵皆属先生草满三载入考绩吏部当是时册立皇太子上博选青宫僚属辅臣夏公等有所登进往往多其私人见擿于台省上乃改属吏部而许文简公为尚书雅知先生遂举故霍文敏毛太保吕文恪邹文庄徐文贞等十二人皆一时选而先生与焉遂改右春坊右司直郎兼翰林院检讨仍以五品服俸供职夏公以非其意颇不怿而翰林中故事六品而下以科第叙坐次先生成进士十九年矣同列多后进执谓序坐者非科第岁也乃授官翰林岁也岸然不肯坐先生下先生不自得上书执政极论之未定而给事御史入诸翰林言捃摭他事论先生罢归自是中外有荐先生者皆不报凡岩居十九年而卒寿六十四嗟乎以先生其才用直道谪而积资簿至深且久即不登青宫选而不为卿寺佐当亦佐藩臬以至六卿大僚无难者彼所云青宫选名为伸之而其究乃抑之也且所争持者坐次一小节耳岂亦有点于考功令而肮脏终其身天耶吾所不能知人耶当必有任其责者然先生絶不以介意方课督家众力耕自给衣食稍奇羡则辟舍后地累石而山依竹而屋甫成而有飞鹤来下驯扰不肯去遂名其园曰来鹤结亭山椒曰九皋其左有台曰问月浚渠而西曰九曲溪又西筑室曰岁寒居暇日合交游之工咏能饮者时■〈彳昌〉徉其间相与倡和甚适所著诸集中有称来鹤园岁寒居七赏编者是也人或谓先生有园有诗何必减白香山先生逡巡辞谢曰吾园不能当履道里诗何敢望长庆集所不甚愧者方寸耳然先生入仕之岁与居台日论谏侃侃其左降收用俱与白公同先生一斥不复召而白公数出数入优游八坐先生寿止易卦而白公加一纪先生之没在围城中拮据兵戎之事而白公优游令终乃有逾于先生者然先生有佳子孙而白公阙焉先生故当胜之先生有至性先后二尊人殁哀毁过礼出入必以像偕语及必泫然伤其不逮禄养也伯子逝哭而为之经纪其丧葬不以累其孤幼力为之抚教以至成立不以累其家虽其歴官久顾垂槖萧然至于强自力为赒恤于族党戚执之间寛如也所著有晓川诗文集奏议若干巻山东通志安州太仓二志行于世先生有子五人孙九人而和州学正用中与其子元征锡征最能受先生书其请传先生也亦学正与二子偕云
　　
　　弇州生曰吾犹及从张先生游先生质而不俚泰而不骄居然有前辈长者风今不可复得矣所歴州邑俱有惠政着去后思论建侃侃为时所称述青宫之选庶几晩际矣所坐至微小奈何弃之而不为复也夫一弃而不复余故归责于世之人虽然亦可以观先生矣
　　
　　弇州续稿巻七十一
　　
　　●钦定四库全书
　　
　　弇州续稿巻七十二
　　
　　（明）王世贞 撰
　　
　　○文部
　　
　　△传
　　
　　陈司冦传
　　
　　陈司冦公者讳尧字敬甫世为扬之通州人公幼而颕异就外塾日诵千余言即他儿所受书耳之亦成诵甫髫工属文通州守高君鹏者得其经生业异之巳偕诸生试文益竒为饭斋中高君间谓媪有宁馨儿可念也苍头出薆语是且入见夫人见必一叩首公怒叱之曰唉吾岂汝曹抑项人耶高君问而得其故愈益异之抚曰生自爱必为国器公自是补博士弟子数试高等廪上庠葢弱冠而举于乡名声骤起谓一第毋足溷者然数困公交车久而顾其于文益工寻从故侍郎吕文庄公柟游反而求之身心之间纯如也遂成进士隶事工部时议为献皇帝立庙于大内世世勿迁部尚书以试公公乃上议谓礼縁情者也而制于法夫所谓勿迁者德祖也太祖成祖而三也献皇帝之世次则孝宗也其庙宜以孝宗祧则亦祧而藏诸夹室俟大祫则并出之当尚书弗能用然心韪公议而以其岁授都水主事当治清江厂选部郎林君春内贤公欲引以自近而不得公既之任有亷勤声好读书思以著述自见其所论白改凿黄河之上游避灌口以达清江而阻于都御史不果后都御史检故牍行之世世受河利满三岁为虞衡员外郎再以才转营缮郎中时上方勇于宫室之事无虚岁而将作诸大僚且縁以博功赏公独务为节省建沙河行宫公与一主事监之主事欲征商公争之不可乃曰事畏相挠请得分半而任之可乎公所任独不征商主事亦不敢征也事视公迄工毕而所省金钱以数十万计巳复建大高玄殿公入视工籍曰何多也汰其十之三巳又视工直籍曰又何多也汰如之所汰率多中贵人之私人与虚直度无如公何则更目公陈古人陈古人云而公所省义以数十万计工完当上功籍公独避之他室尚书意甚憾之比奏上独不迁仅得赐镒金而已久之擢知台州府公至埽去一切供亿所谳决以情衷三尺而行吏抱案堂皇受成事伍伯持挺両庑惴惴至日晏不得一饱然率以善满去竟公任无訾陬者公暇则延见诸儒生讲说经义所识指如王司冦宗沐呉中丞时来辈后先为隆万间名臣遇旱祷雨辄澍岁比稔士民争颂之治状为浙第一而以不能事一乡贵臣中飞语调知南安府公之治南安无异治台其称公于南安者亦无异台而所最着郡当岭南孔道香药象犀之类故守之市之若讥税者公并不复市前后公所领郡多佳山水数从其贤士大夫游以公不好饮相与称公为醒翁作醒翁亭配公于欧阳永叔公亦因自号以寓意云踰岁转长芦转运盐使时盐课岁不登公白其御史曰私盐禁不厉则亡鬻官盐者不为官盐利便则驱而入私盐其要莫若严私而寛公所谓严者若而条寛者若而条御史是之课骤增至万余而商不病公之为长芦复五载人意公不能无望公笑曰我何望为即薄我而以中大夫佐人主急哉然太宰万公镗微公之曹事饬公署整庀而器之遂迁广西右叅政公所治粮储务在于摉伏田革滥费吏不得侵牟其间民不病岁踰二载为贵州按察使时三殿灾所采木倚贵州兵民不胜力公为更畨之议以纾其攰布政使用苛法采丹砂贡都御史议开永宁银池公皆力持之三载以入觐行道迁云南右布政使未上移广西为左公之再至广西也其吏民皷舞相庆时靖江宗人无虑千计率童而禄于官公曰天禄也非朝命不可他郡兵岁五百戍会城寖溢而倍者三公悉勒令如原数诸降卤徙粤者世廪已别子则以报効世半廪已又其别子则又以报効世半廪公第令廪及身而已公所裁省帑赋复以万计而公之在贵也以持宣慰安万铨事与巡按御史左在广西复以持知县康建勋狱与巡按御史左両御史同乡人衘公刺骨谋中公以阴事竟不能为地而公用积劳拜右副都御史抚四川分宜相以非其意谓客曰彼何人也而亦蜀帅公闻之曰吾有归而已既而分宜相以论罢公乃叹曰衘人者何为哉夫人三衘我而吾三如故也于是益自信六畨招讨杨氏死二子争立势且用兵公曰毋庸也移檄授其长嫡符遂定野人妄相习为白莲教至聚千人有欲借以为功者公第捕其首恶抵罪众皆解散滇大酋凤继祖跳之建昌滇抚臣檄公擒之公曰建昌去滇一水而兵不渡将嫁祸蜀也急之则穷兽且挺缓之一夫力耳继祖觇知公亡他意束身归公抚蜀号为不贪功名先大体类如此迁南京户部右侍郎未上改工部兼右佥都御史总理河道尝议修高邮湖堤当用石公曰石所从远而湖力薄不至囓多树木隔以板而茭土实之费率省半又蠲淮徐之河负三万金召为刑部右侍郎未代而景恭王自楚返葬辎重干艘而漕艘复入之黄河徙道者百二十里公忧之甚选一大校探刁阳湖得故漕道舟自溃口入转而达胡陵无所亡失公既已得代即移疾归再请不允转左侍郎而公请益力许即家调理公少而失父恒依其母邵太淑人而自其转徙岭外度不可偕则留其妇朱淑人共养至是念太淑人益老矣以故坚不起而当事大臣如徐公阶李公春芳郭公朴辈挽留之甚切即剡荐无虚岁公夷然不屑也日侍太淑人为婴孺慕者七年而始背公公痛毁如少年服除当隆万之际天下日望公之出而公以疾不起矣公孝友故天性尝以余俸置两舍负郭数顷既而念其仲冠叔完孺悉畀之冠有子大壮成进士得封员外郎完亦举乡贡成立矣居恒谓微伯氏吾安能家公又给其从弟元母钱数百缗俾岁収其子息以给公于一切亡所好顾独好书虽老持一巻不废乡人间以私谒公居间如弗闻者也而度其枉或有急则立应之矣治河副使梁巡盐御史张者皆公门故谓公得无有所托乎公谢无有则为梁言通夫役苦第寛之可活数十百人命为张言通有盐舍而领眞州盐不便任之可岁减民数百千缗二君唯唯故公殁而其乡人非宗戚而为之恻涕咨嗟也公之后先持宪以嫉恶闻然尝奏记徐公阶曰天之生大贤大不肖厪厪耳即中人伙而中人者有志而未练则见欺有才而暴施则见忌此两者器使之近贤苛责之近不肖姑置而观其后可也徐公善之以故天下称公亷能以指数而不废为长者公之殁有司闻于朝赐祭葬如故事诸生相率状公行请提学使者祀学官公有子大科亦成进士为河南郡司理文学政事有世风余见碑志中
　　
　　赞曰当嘉靖中政府方急私而陈公不以私请竟能完其用以显迨其末而政府方急才陈公以才进而竟能完其志以归何也贤者固非人所可测也国家用陈公所至常为县官节财用牧养小民兴吉士节即古所称贤能臣何间焉然至典郡不进秩滞盐官五载其不中考功法者几希葢余传陈公事而慡然若有警秉衡者其毋事名而责实于耳目哉
　　
　　陈布政公传
</div>
    <div class="pagination">
<a href="弇州续稿_page123.html">上一页</a><span>...</span><a href="弇州续稿_page119.html">119</a><a href="弇州续稿_page120.html">120</a><a href="弇州续稿_page121.html">121</a><a href="弇州续稿_page122.html">122</a><a href="弇州续稿_page123.html">123</a><span class="current-page">124</span><a href="弇州续稿_page125.html">125</a><a href="弇州续稿_page126.html">126</a><a href="弇州续稿_page127.html">127</a><a href="弇州续稿_page128.html">128</a><a href="弇州续稿_page129.html">129</a><span>...</span><a href="弇州续稿_page125.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
