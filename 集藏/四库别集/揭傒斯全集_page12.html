<!DOCTYPE html>
<html>
<head>
    <meta charset="UTF-8">
    <title>揭傒斯全集 - 第 12 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>揭傒斯全集 - 第 12 页/共 41 页</h1>
    <div class="content">　　○送筦录事赴东平走笔作 
　　十月燕地冻，原野何萧条。征车临长途，行子去中朝。济济同舍生，载酒集河桥。子当抚惸嫠，行役在晨朝。脱叶辞高林 【辞高林，原作「醉高林」，依四部丛刊本改。】 ，散漫复风飙。离鸿别枉渚，嘹唳空层霄。一觞不尽倾，何处相招邀。东鲁非远邦，录事非冗僚。矧宅夫子地，余风谅未遥 【未遥，四部丛刊本作「非遥」。】 。眷言懋殊绩，夙昔伫嘉招 【夙昔，四部丛刊本作「夙夕」。】 。

　　○燕氏救兄诗 
　　千金之子不死市，楚人竟杀陶朱子。生者可杀死可生，千金为重骨肉轻。谁谓平阳有燕氏，倾家乃出而兄死。弟再有兄兄见弟，闾里惊嗟官吏喜 【闾里，四部丛刊本、海山仙馆本作「里闾」。】 。呜呼，安得天下之吏廉且循，庶政如水无寃民！

　　○送人归蜀赴官云南
　　君子恭时命，乍觏遽伤离。寒冬去上国，远适西南夷。山河万余里，飘若乘风飞。驱车越关陕，霜雪皓陇坻。危栈如登天，疲马入云嘶。峡水冻犹怒，哀猿恒夜啼。跂足望故乡，歘已临郊圻。过家虽云乐，终当有所之。志士激千载，所贵在当时。大道天地开，侧耳声教驰。临期愧所赠，殊俗勿为卑。

　　○答胡明远述怀见示 
　　念子贫踰剧，残年逆旅中。箧衣寒尽典，廪粟贱常空。对客谈终日，题诗疾若风。如何知己者，憔悴每相同。

　　○送华尊师以天寿节奉诏祀武当 【祀，原作「赐」，误。依四部丛刊本、海山仙馆本改。】 
　　灵畤严汉祠 【灵畤，四部丛刊本、海山仙馆本作「灵时」，误。】 ，神峯标楚甸。羽人丹丘伯，承诏驰嘉荐。华渚曜玉虹，条风舞玄燕。长淮雨中泻，乔岳云间献。涉甸历峻址，梯空答弘愿。授简香始升，揭虔帝如眷。天清翼轸动，地肃玄武见。飞响逈更闻，奇祥静逾绚。是中有真侣，早接诸方援。胼胝负畚锸，凿翠蓄雷电。金芝产斋房，璚云冠岩殿。祈褫无岁年，会节方纷衍。既协时君降，又乐明祀徧。圣历齐堪舆，丰泽周宇县。还归报天子，独往奚所羡。 【真侣谓张真人，有道行。】 

　　○送客省冷副使归豫章觐省 
　　始违山林赏，复作远游客。忽兴慈母念，辞帝去京国。杨柳河上春，飘然就行役。闻者为惊喜，朋俦皆叹息。昔为禁树枝 【昔为，四部丛刊本作「昔依」。】 ，今为山巅柏。世俗更推荡，日月如有迫。归鴈羣响哀，遥云孤飞白。都门一尊酒，落景澹行色。以我留滞心，送君南征翮。

　　○杜从事元美戏彩堂 
　　杜君江海士，早从吴楚游。结交尽文士，所历皆名州。弹琴大江月，读书匡山秋。岂知天地间，复有公与侯。歘恐岁月暮，携家渡江去。买屋天子都，清流带芳树。朝趋玉堂里，夕侍阿母前。彩衣奉甘旨，五色何鲜鲜。君臣义既尽，父子道亦全。未知千载下，老莱谁独贤。

　　○庐山郭教授数相觅不见忽闻归省却赴官云南寄五言一首为别以答愿交之意 【相觅，四部丛刊本作「见觅」。】 
　　芜谬忝词馆，晨出归恒夕。亲友犹自疎，况乃未尝觌。误蒙君子赏，驱车数相觅。暮见门间题，中夜犹怵惕。反愧应门子，时奉冰玉色。云何心所欢，万里西南役。终乖携手好，同是思亲客。过家君已先，淹泊谁复识。东风动杨柳，河水流不息。何以展所怀，中心着金石。

　　○寄题卢沟桥符氏雅集亭 
　　卢沟桥西符氏家，孤亭高敞对烟霞。青山拥座催行酒，白鸟垂檐看煑茶。北去南来俱过客，朝吟暮醉即生涯。门前三十京华路，莫怪游尘涴落花。

　　○和酬马伯庸供奉史馆闲题见示 【四部丛刊本题下有「二首」二字。】 
　　阴沉閟华馆，窈窕冥芳树 【冥芳树，四部丛刊本作「宜芳树」。】 。秋日透清辉，晨飙翼轻雾。飞文尽威凤，擢质皆振鹭。平生寡俦匹，及此同散聚。云胡感覊游，对酒恒不御。羡君蹑高第，早听传胪句。时从鸳鸿侣，纵辔骅骝路。紬史吾岂堪，读书君不误。
　　飞叶满京华，青松临广筵。连翩集轩盖，卓荦皆时贤。青松岂不高，众草自芊芊。感此理文翰，恒恐迷所先。搜猎残缺间，终岁不成编。矫情或伤直，含辞非取妍。宣尼万世标，斯道庶昭宣。元功既森列，羣策咸牵联。终焉惧菲才 【菲才，四部丛刊本作「非才」。】 ，申旦长惕然。

　　○送秦从事岩卿赴迁安令 
　　声名籍籍秦著作，不见郎君出宰时。路入北平黄叶尽，梦回西掖白云移。罢氓旧塞犹耕种，野老深村几乱离。遥想此行前未有，来时嗟晚去思迟。

　　○集贤王大学士生朝 
　　地峻官闲白发深，天寒退食解朝簪。方悬肘后长忧病，易在床头自洗心。壮日何曾轻岁月，中年已觉负山林。老人星对长生酒，唯有梅花可共斟。

　　○送马雍古御史抚谕河西 【皇元风雅题作送马雍古祖常御史使江西。江西，误。】 
　　我皇属忧顾，君子得安居？孟春风且寒，遗子以修途。四牡何翩翩，回首睇神都。我怀正纡郁，殽函忽已逾。积雪被长峦 【积雪，原作「积云」，依四部丛刊本、海山仙馆本改。】 ，萎者何时苏。岿彼莲华峯，上出浮云衢。白日皦以县，下视若玄虚 【玄虚，四部丛刊本、海山仙馆本作「玄墟」。】 。烟尘起西北，原野无定株。行者中顾怀，居者念其庐。黄河涌东流 【涌，四部丛刊本、海山仙馆本作「汹」。】 ，乃自昆仑渠。四海岂不旷，切若肌与肤。亲贤远谗人，古以致康娱。君子诚多材，乃用在驰驱。秦陇阻关塞，岁月浩已徂。鞠躬尽明义，足为世所模。

　　○送周山人之辽东 
　　物变风已暄，庭虚雪犹在。每与君子违，偏惊岁年改。名山先梦到，灵药随方采。明日望行人，云槎隔辽海。

　　○李宫人琵琶引 
　　鄠县亢主簿言有李宫人者，善琵琶，至元十九年以良家子入宫，得幸，上比之昭君。至大中，入事兴圣宫。比以足疾，乃得赐归侍母，给内俸如故。因亢且乞诗于予，遂作李宫人琵琶引，其词曰：
　　茫茫青冢春风里，岁岁春风吹不起。传得琵琶马上声，古今只有王与李。李氏昔在至元中，少小辞家来入宫 【少小，元文类作「十九」。】 。一见世皇称艺绝，珠歌翠舞忽如空。君王岂为红颜惜，自是众人弹不得。玉觞未举乐未停 【未停，四部丛刊本作「乍停」。】 ，一曲便觉千金值。广寒殿里月流辉 【广寒殿，原作「广寒宫」，依四部丛刊本、海山仙馆本改。辍耕录：「万寿山在大内西北太液池之阳，......广寒殿在山顶。」】 ，太液池头花发时。旧曲半存犹解谱，新声万变总相宜。三十六年如一日，长得君王赐颜色。形容渐改病相寻，独抱琵琶空叹息。兴圣宫中爱更深，承恩始得遂归心。时时尚被宫中召，强理琵琶弦上音。琵琶转调声转涩，堂上慈亲还伫立。回看旧赐满床头，落花飞絮春风急。

　　○高隐君诗 
　　燕赵有一士，八十发垂素。少年遭乱离，家因晋州住。结屋蔽风雨，寒暑但韦布。读书力农作，此外一无慕。儿孙各成长，甘旨亦已具。朝游清溪滨，暮息阶下树。过从止邻老，言笑若童孺。自谓与世远，无喜亦无惧。春花与秋月，岁岁还如故。舍下有长孙，早登青云路。问之惟颔首，且尽尊中酤。

　　○题上都崇真宫陈真人屋壁李学士所画墨竹 
　　玉京滦水上，仙馆白云乡。虚壁数竿竹，清风生满堂。微吟弄寒影，静坐伫幽香。有客仍无事，澹然方两忘。

　　○大驾既还独候驿传未得和陈真人见示 
　　供奉关山远，淹留日月长。乡书迷楚越，邻笛乱伊凉。秋水流成字，晴云去作行。寸心县帐殿，应似鴈随阳。

　　○题邢先辈西壁山水图 【此诗四部丛刊本重见于卷五及补遗。】 
　　邢家苍苍西屋壁，万壑千崖动寒色 【千崖，四部丛刊本补遗作「千峯」。】 。大江忽转天地回，浮云孤飞日月白。参差楼观照林红 【楼观，四部丛刊本卷五作「楼殿」。】 ，松桧凄迷起朔风。昆仑蓬莱不可到，赤城白帝遥相通。贱子平生尚奇伟，南极衡湘北幽冀。复从大驾上滦京 【上，四部丛刊本补遗作「卜」。】 ，始投邢君多意气 【始投，四部丛刊本卷五作「始接」。】 。君昔扈从戎马间，少壮不知行路难。月明饮马长城窟，雪深射虎祁连山。万里归来太平日，坐我江山忧百失 【忧百失，四部丛刊本卷五作「百忧失」。】 。平明万骑出天门，又驾官车就行役。

　　○送李掾还泰山 
　　词林有贤士，泰岳分天英。气直秋月白，心与朱弦清。从军大漠北，执笔承明庭。父兄事官长，饮食怀忠贞。靡靡岁年逝，凄凄霜露零。雄才局曹掾，逸兴浮林垧。过家谁暂住，脱落如秋鹰。临歧忽有别，对子愧簪缨。

　　○集贤大学士赵国公王开府庆八十应制 
　　昭代雍熙日，词林赋颂时。紫宸丹诏出，甲第五云垂。裕庙青宫里 【青宫，原作「清宫」，误，依四部丛刊本、海山仙馆本改。裕宗真金，为世祖太子，未继位而死。】 ，王公玉树枝。朝趋陪绮甪，夕侍接龙夔。际会真难及，飞腾已在兹。暴公初绣斧，方叔更藩维。霜简惊风采 【风采，四部丛刊本作「风裁」。】 ，天官肃羽仪。还迎代邸入，竟被汉文知。位望跻三少，权衡俯百司。每蒙天黼黻，直许国蓍龟。凤吹广寒殿，龙舟太液池。羽觞春侍宴，玉座夜观碁。德业前贤继，辞华后进推。高情希广受 【希，四部丛刊本作「晞」。】 ，余事拟征珪。全赵山河富，瀛洲日月迟。九卿看彩服，八袠表庞眉。皇览逢初度，殊恩介寿祺。黄封中使出，玉食尚饔移。国老陈家庆 【家庆，四部丛刊本、海山仙馆本作「嘉庆」。】 ， 【李韩公作序。】 羣公播盛辞 【羣公，四部丛刊本作「羣工」。】 。礼非前代有，施及老臣宜。福禄何人并，忠贞百世期。圣心诚念旧，政用作臣规。

　　○陵阳牟景阳以名祖父之子孙负奇才劲气而与世抹摋自台州教授入掾翰林一语不合竟弃去不顾以诗为别 【台州，四部丛刊本作「合州」，误。袁桷清容居士集卷三有送牟景阳教授天台诗可证。　弃去，海山仙馆本无「去」字。】 
　　奇璞刖之媒，蛾眉妬之具。悄悄君子心，皇皇百王度。高风集大木，日夜如吼怒。不畏枝叶残，但恐本根蠧。晓登崇台上 【崇台，四部丛刊本作「荣台」。】 ，天地一何巨。白日光未吐，羣星烂无数。仙人五云车，缥缈玉清露 【缥缈，原作「缥纱」，依四部丛刊本、海山仙馆本改。】 。区区阴阳中 【阴阳中，四部丛刊本、海山仙馆本作「阴阳忠」。】 ，可望那可遇。忽闻金銮客，岁暮仍南去。不得与之同，顿足毛发竖。

　　○结羊肠辞 
　　正月十六好风光，京城女儿结羊肠 【京城，四部丛刊本、海山仙馆本作「京师」。】 。焚香再拜礼神毕，剪纸九道尺许长。捻成对绾双双结，心有所期口难说 【所期，四部丛刊本、海山仙馆本作「所祈」。】 。为轮为镫恒苦多，忽作羊肠心自别。邻家女儿闻总至，未辨吉凶忧且畏。须臾结罢起送神，满座欢欣杂憔悴。但愿年年逢此日，儿结羊肠神降吉。

　　○刘承旨父大司徒邢国公庆九十应制 
　　圣主尊贤遂及亲，邢公盛事更无伦。身跻九袠瞳方碧，儿过耆年鬓未银。鸠杖乍颁宁畏噎，龙章洊拜欲忘身。上公建土山河富，光禄分壶雨露频。析木天清云五色，梁园花发月重轮。 【锡宴梁氏园 【此注原无，依四部丛刊本、海山仙馆本补。】 。】 三宫宠锡惊殊数，四座称觞半老臣。瑞锦斓斒迎花日 【花日，原作「化日」，海山仙馆本同，此依四部丛刊本改。】 ，兼金条脱照芳春。素烟冉冉晴熏上，白雪泠泠艳曲新。先世勋庸归琬琰，名家父子映冠绅。三槐已验移居日，五柳翻如寄傲人。涧底桃花曾阅世，枕中鸿宝自颐神。词臣欲继庄生作，才薄何堪论大椿。

　　○送周待制奉母归番阳勒碑却赴官池州 
　　贰车初拜列仙曹，旆指名藩梦已劳。三峡西来江势转，九华东出翠微高。风云长护昭明庙，草木犹含太白毫。日奉安舆思致乐，暂因民吏枉时髦。 【公有堂曰致乐。】 
　　奉教迎亲日，承恩去国时。圣贤千载遇，来往十年期。家有封君号，人传勅赐碑。光荣一如此，报效敢辞迟？

　　○题吴越王答周克俭谢赐物及陈事宜状帖
　　吴越山川画不如，古今人物半能书。从容霸国君臣义，犹见钱王翰墨余。

　　○题胡氏茂清亭 
　　肥遯非傲世，所居在云林。云林非一趣，苍然迥且深。矧兹结构余，欢然谐素心。撰杖无迷径，开门有名岑。蓍树多美荫，流泉交远音。日闻道者言，复承达土箴。窃喻潭中鳞，譬彼高飞禽。讵识尘外赏，而为轩冕淫。轩冕虽可縻，要殊夙所歆。四序更相尚，变化安可寻。戚戚狥微禄，怀哉独能任。

　　○砚山诗 
　　山石出灵璧，其大不盈尺，高半之；中隔绝涧 【中隔，四部丛刊本无「隔」字。】 ，前后五十五峯，东南有飞磴横出，方平可二寸许，凿以为砚，号曰砚山。在唐已有名，后归于李后主。主亡，归于宋米芾元章，刻其下，述所由来甚详。宋之季，归于天台戴运使觉民。后又归其族人。宰相贾似道求之弗与，携持兵乱间，寝处与俱，遂获全 【遂获，四部丛刊本作「乃获」。】 。大都太乙崇福宫张真人，本戴氏子，今年春贻书得之，请予赋诗。其辞曰：
　　何年灵璧一拳石 【一拳，原作「一卷」，依四部丛刊本改。】 ，五十五峯不盈尺。峯峯相向如削铁，祝融紫盖前后列。东南一泓尤可爱，白昼玄云生霮■〈雨上对下〉。在唐已着羣玉赋，入宋更受元章拜。天台澒洞云海连，戴氏藏之余百年。护持不污权贵手 【不污，四部丛刊本作「不涴」。】 ，离乱独与身俱全。帝旁真人乘紫霞，尺书招之若还家。阴崖洞壑寒谽谺，宛转细路通褒斜。昆仑蓬莱与方壶，坐卧相对神仙居。硬黄从写黄庭帖，汗青或抄鸿宝书。秦淮咽咽金陵道，此物幸不随秋草。愿君谷神长不老，净几明窗永相保。

　　○题集贤商学士所画太乙崇福宫东西壁山水图为张真人作 
　　东壁山连西壁山，东西相望几孱颜。浮云晓散分楼观，流水晴闻隐佩环。鴈荡天台明镜里，琴床碁局翠微间。集贤学士烟霞笔，写向仙家意自闲。

　　○读于潜谢氏三世圹记皆自作石柱桃花二塟处 
　　今古于潜县，衣冠谢氏家。青山围石柱，芳坞暗桃花。三世松楸接，千年福祉遐。墓文堪志远，安用溢词夸。

　　○送黄道士 
　　崇仁县西玉清观，下临清川上云汉。昔人入蜀独得师，今子京华非汗漫。 【观昔有唐澹然、黄石老从尚书何异、中书李刘镇蜀，遇异人得道。】 蓬莱坊里崇真宫，八方荡荡玄教宗。已将符祝置余事，直以清净追淳风。淳风遥遥不可还，中夜忘寝昼忘飱。却恨金华牧羊者，坐看人世似波澜。谁识道人心更苦，今日幽燕明日楚。学仙自属英雄人，独善何裨圣明主。道人已分老清门，何处将身卧白云。尽说萧曹好黄老，谁将黄老致吾君。

　　○渊明归去来图 
　　晨兴闻吏言，督邮当行县。束带非所恡，久怀山林愿。知归道所贵，即事心已倦。好风从东来，扬帆疾于箭。倐忽百余里，衡门坐中见。青松殊未高，黄菊聊可荐。去家遽经时，感此羣物变。田园虽芜没，邻曲谐欢燕。劳生狥所欲，徒为识者叹。种秫足酒醪，谁云厌贫贱。

</div>
    <div class="pagination">
<a href="揭傒斯全集_page11.html">上一页</a><span>...</span><a href="揭傒斯全集_page7.html">7</a><a href="揭傒斯全集_page8.html">8</a><a href="揭傒斯全集_page9.html">9</a><a href="揭傒斯全集_page10.html">10</a><a href="揭傒斯全集_page11.html">11</a><span class="current-page">12</span><a href="揭傒斯全集_page13.html">13</a><a href="揭傒斯全集_page14.html">14</a><a href="揭傒斯全集_page15.html">15</a><a href="揭傒斯全集_page16.html">16</a><a href="揭傒斯全集_page17.html">17</a><span>...</span><a href="揭傒斯全集_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
