<!DOCTYPE html>
<html>
 <head>
  <meta charset="utf-8"/>
  <title>
   庾子山集 - 第 3 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   庾子山集 - 第 3 页/共 15 页
  </h1>
  <div class="content">
   【滕王逌周文帝子也周书列传曰滕闻王逌字尔固突少好经史解属文武成初封滕国公建徳三年进爵为王六年为行军总管与齐王宪征稽胡逌破其渠帅穆友等还除河阳总管宣政元年进位上柱国其年伐陈诏逌为元帅节度诸军事大象元年五月诏以荆州新野郡邑万户为滕逌出就国明年朝京其年冬为隋文帝所害国除逌所着文章颇行于世　按此序大象元年滕王在新野时作所撰止魏周著述不及梁时盖以太清罹乱江陵兵燹之故今集中多杂南朝旧作又非滕王故本矣序出文苑英华今录为弁首加注释焉】
　　盖闻五声调应则宫征成其文【左传晏子曰五声六律杜预注云五声宫商角征羽】八音克谐则管和其韵【尚书曰八音克谐周礼大师职云八音金石土革丝木匏竹也】所以周南召南之篇为风人之首小雅大雅之作实王政之由【子夏诗序曰关睢后妃之徳也风之始也雅者正也政有大小故有大雅焉有小雅焉诗谱曰周召者禹贡雍州岐山之阳地名大雅小雅者周室居西都丰镐之时也】复其【英华疑作有】阳春白雪之唱郢中之曲弥髙【宋玉对问曰客有歌于郢中者其为阳春白雪国中属而和者不过数十人其曲弥髙其和弥寡】秋风黄竹之词伊上之才尤盛【穆天子传曰天子游黄台之丘猎于苹泽有阴雨天子乃休日中大寒北风雨雪有冻人天子作诗三章以哀之曰我徂黄竹员閟寒乃宿于黄竹孔安国曰伊水出陆浑山地理志云伊水出农卢氏县东熊耳山东北入洛时穆王都西京故曰伊上】遂能孝敬叙人伦移风俗化天下兼夫吟咏情性沉郁文章者可畧而言也【扬雄为方言刘歆与雄书曰非子云澹雅之才沉郁之志不能成此书】开府司宗中大夫义成【周书作城】公庾信字子山南阳新野人也【周书武帝纪云保定四年五月改礼部为司宗隋书地理志襄阳郡谷城县旧曰义城置义城郡又西魏益州有义城郡义城县庾氏之先本鄢陵人晋世居新野元帝时徙江陵周书北史及此序皆云南阳新野以其本新野人盖西晋时邑居也注见哀江南赋】若夫有周之时掌庾原其得姓皇晋之代太尉阐其宗谱【左氏传曰献太子之傅庾皮之子过是庾氏得姓之先为掌庾大夫在于有周之时哀江南赋云掌庾承周矣诗大雅甫田曰曾孙之庾又楚茨云我庾维亿毛传曰露积曰庾郑笺曰庾露积谷也周语曰野有庾积包咸论语注曰十六斗为庾史记文帝纪曰发仓庾应劭曰水漕仓曰庾胡广汉官解诂曰在邑为仓在野为庾索隐曰郭璞注三苍云庾仓无屋也或云尧时有掌庾大夫以官命氏按梁元帝庾承先墓志云悠哉掌庾兴自陶唐伯舅居晋连镳渭阳谓唐尧时已有掌庾至太尉庾亮为晋外戚也晋书曰庾亮字元规明穆皇后之兄咸康六年薨赠太尉亮父琛在外戚传琛永嘉初为建威将军过江为防稽太守子山八世祖滔亦随晋元帝过江为散骑常侍且滔未徙江陵之先滔居新野而明穆皇后之族家于鄢陵是太尉亮乃信逺祖之族非其本祖也以其晋世椒房氏族极盛故称引之云阐其宗谱矣】舄奕氤氲布在方策国史家牒世并详焉【班固典引曰舄奕乎干载注蔡邕曰舄奕光曜流行貌吕向曰舄长奕盛也周易曰天地氤氲万物化生礼记郑注云方版也策简也说文曰牒札也】八世祖滔散骑常侍领大著作遂昌县侯【晋书地理志遂昌县属东阳郡北史庾季才传云八世祖滔随晋元帝过江官至散骑常侍封遂昌侯徙居南郡江陵哀江南赋云彼淩江而建国始播迁于吾祖分南阳而赐田裂东岳而胙土诛茅宋玉之宅穿径临江之府是滔为徙居江陵一代之祖也梁元帝庾肩吾墓志云掌庾命族世济琳琅遂昌开国蝉聨冠冕是也】祖易征士隐遁无闷确乎不拔【二语出易】宋终齐季早檀英声【南史列传曰庾易字幼简新野人也徙居江陵易志性恬静不交外物齐临川王映表荐之饷麦百斛易辞不受以文义自乐安西长史袁承钦其风赠以鹿角书格蚌盘蚌砚白象牙笔并赠诗曰白日清明青云辽亮昔闻巢许今覩台尚易以速理几竹翘书格报之建武三年诏征为司空主簿不就卒梁元帝庾肩吾墓志云父易髙尚其道肥遁居贞关吏早逢夙表真人之气少微晚映还彰隐士之星哀江南赋亦称其祖为少微真人天山逸民矣刘氏国号曰宋萧氏国号曰齐言易在宋齐二代有盛名也】父肩吾散骑常侍中书令文宗学府智囊义窟鸿名重誉独步江南【梁书列传曰庾肩吾字子慎八岁能赋诗特为兄于陵所友爱初为晋安王国常侍王每徙镇肩吾常随府厯王府中郎云麾叅军并兼记室叅军中大通三年王为皇太子兼东宫通事舍人除安西湘东王录事谘议叅军俄以本官领荆州大中正累迁中录事谘议叅军太子率更令中庶子初太子在藩雅好文学时肩吾与东海徐摛等同被接赏及居东宫又开文徳省置学士肩吾子信摛子陵等充其选太清中侯景寇京都及太宗即位以肩吾为度支尚书时上流诸蕃并据州拒侯景景矫诏遣肩吾喻当阳公大心大心寻举州降贼肩吾因逃入建昌久之方得赴江陵未几卒文集行于世南史本传云肩吾字慎之为晋安王国常侍王每徙镇肩吾常随府在雍州及奔江陵厯江州刺史领义阳太守封武康侯卒赠散骑常侍中书令余同梁书梁元帝集中有中书令庾肩吾墓志铭后汉书崔骃传赞曰崔为文宗世擅雕龙史记曰秦樗里子号智囊汉书曰晁错号智囊后汉书曰鲁匡王莽时为羲和有术数号智囊晋书曰宣帝举兵废曹爽桓范出赴丧宣帝曰智囊往矣又杜预号智囊义窟未详江南楚地战国时荆郢间俱称江南肩吾家本江陵哀江南赋楷模盛于漳濵亦谓江陵也】或昭或穆七世举秀才且珪且璋五代有文集贵族华望盛矣哉【七世自滔至肩吾凡七世也五代肩吾肩吾父易易父道骥骥父玫玫父某凡五代也玫父未详昭穆如父为昭子为穆左传文之昭也武之穆也诗大雅云如珪如璋令闻令望谢承后汉书曰郭林宗叹刘儒有珪璋之质南史庾于陵文集十巻隋书经籍志梁度支尚书庾肩吾集十巻其余文集史或缺文按此知子山以上五代皆有文集也　按文苑英华本此下有幼而清惠唯良之美称共治之能十三字接佩犊帯牛有侔龚遂至王公名贵尽为虚襟接信降山岳之隆緼烟霞之秀至出为农守职实剖符寄深分竹下接加以防心资敬笃信天伦云云以子山少长爵秩推之明是错简今为改正仍存旧本以备叅考】信降山岳之灵【英华作隆】緼烟霞之秀器量侔瑚琏志性甚松筠【论语曰瑚琏也郑注曰黍稷器夏曰瑚殷曰琏世说曰谢混问羊孚何以器举瑚琏羊曰故当以为接神之器】妙善文词尤工诗赋穷缘情之绮靡尽体物之浏亮【陆机文赋曰诗缘情而绮靡赋体物而浏亮】诔夺安仁之美碑有伯喈之情箴似扬雄书同阮籍【晋书曰潘岳字安仁辞藻絶丽尤善为哀诔之文续汉书曰蔡伯喈为郭林宗作碑曰吾为人作铭未甞不有惭容惟有郭有道碑颂无愧耳后汉书曰初扬雄依虞箴作十二州二十五官箴其九箴亡阙后涿郡崔骃及子瑗刘騊駼増补十六篇胡广复作四篇名曰百官箴凡四十八篇世说曰魏朝封晋文王为公备礼九锡文王固辞不受公卿将校当诣府敦谕司空郑中驰遣信就阮籍求文籍时在袁孝尼家醉扶起书札为之无所防定乃写付使时人以为神笔】少而聪敏绮年而播华誉龆岁而有俊名孝性自然仁心独秀忠为令徳言及文词穿壁未勤映萤愈甚【西京杂记曰匡衡字穉圭勤学而无烛隣舍有烛而不逮衡乃穿壁引其光以书映其光而读之续晋阳秋曰车字武子南平人就业恭勤博览不倦家贫不常得油夏月则练囊盛数十萤火以继日焉】若乃徳圣两礼韩鲁四诗【汉书儒林传曰梁戴徳延君戴圣次君徳号大戴为信都太傅圣号小戴以博士论石渠至九江太守由是礼有大戴小戴之学又曰韩婴燕人孝文时为博士景帝时至常山太傅婴推诗人之意而作内外传燕赵间言诗者由韩生又曰申公鲁人也独以诗经为训故兰陵王臧既从受诗已通事景帝为太子少傅免去武帝使安车蒲轮束帛加璧征鲁申公云四诗者汉书艺文志曰汉兴鲁申公为诗训诂而齐辕固燕韩生皆为之传三家皆列于学官又有毛公之学按鲁申公齐辕固燕韩生三家加赵人毛公此四诗也志又云诗经二十八巻鲁韩齐三家应劭曰申公作鲁诗后苍作齐诗韩婴作韩诗按此三诗加毛公作毛传亦四诗也】九流七畧之文万巻百家之说【汉书曰九流有儒家流道家流阴阳家流法家流名家流墨家流从横家流杂家流农家流又曰刘歆总羣书而奏其七畧故有辑畧有六艺畧有诸子畧有诗赋畧有兵书畧有数术畧有方技畧博物志曰蔡邕有书近万巻淮南子曰百家异说各有所出后汉书伏湛传曰永和元年诏无忌与议郎黄景校定中书五经诸子百家艺术注云中书内中之书也艺文志诸子凡一百八十九家言百家举其成数也】名山海上金匮玉版之书鲁壁魏坟缥帙缃囊之记【司马迁报任安书曰仆诚着此书藏诸名山后汉书曰荀爽遭党锢隐于海上又遁汉滨以著书为事题为新书凡百余篇任昉王文宪集序云海上名山之旨是也太史公序曰石室金匮之书索隐曰国家藏书之处汉书鼂错传曰平阳侯窋等曰刻于玉版藏于金匮后汉书张衡传曰清河宋景以厯推言水灾伪称洞视玉版汉书鲁恭王传曰恭王好治宫室壊孔子旧宅以广其宫闻钟磬琴瑟之声遂不敢壊于其壁间得古文经传王隐晋书束晳传曰太康元年汲郡民盗发魏安厘王冢得竹书漆字科斗之文有周易上下经二巻纪年十二巻琐语十一巻周王游行五巻说穆王游行天下之事今谓之穆天子传郭璞穆天子传序曰太康二年汲县民不准盗发古塜所得书也汲者战国时魏地也案所得纪年盖魏惠成王子今王之冢也于世本盖襄王也亦见杜预春秋后序梁昭明文选序云词人才子则名溢于缥囊飞文染翰则巻盈乎缃帙吕向曰缥青白色囊有底袋也用以盛书缃浅黄色也帙书衣也刘熙释名曰缃桑也如桑叶初生之色也缥犹漂漂浅青也有碧缥有天缥有骨缥各以其色所象言之也】莫不穷其枝叶诵其篇简【言以上诸书皆能穷究也】岂止仲任一见之敏世叔五行之速【后汉书曰王充字仲任会稽上虞人也家贫无书常游洛阳市肆阅所卖书一见辄能诵忆遂博通众流百家之言又曰应奉字世叔汝南南顿人也少聪明自为童儿及长凡所经履莫不暗记读书五行俱下】强记独絶博物不羣年十五侍梁东宫讲读【为梁昭明太子东宫讲读也时梁武帝大通元年哀江南赋云王子濵洛之岁兰成射防之年始含香于建礼仍矫翼于崇贤是东宫讲读时年十五矣】虽桓驎十四之岁答宿客之诗【文士传曰桓驎伯父乌官至太尉驎年十四在座乌告客曰吾此弟子知有异才殊能作诗赋客乃作诗曰甘罗十二杨乌九龄昔惟二子今则桓生驎即应声答曰邈矣甘罗超等絶伦伊彼杨乌命世称贤嗟予蠢弱殊才伟年仰慙二子俯愧过言】鲁连十二之年杜坚离之辨【鲁连子曰齐辩士田巴服徂丘议稷下毁五帝罪三王服五霸离坚白合同异一日服千人有徐劫者其弟子曰鲁仲连年十二号千里驹往请田巴曰臣闻堂上不奋郊草不芸白刃交前不救流矢急不暇缓也今楚军南阳赵伐髙唐燕人千万聊城不去国亡在旦夕先生奈之何若不能者先生之言有似枭鸣出城而人恶之愿先生勿复言田巴曰谨闻命矣巴谓徐劫曰先生乃飞也岂直千里驹巴终身不谈】匪或斯尚同日语哉【言桓驎鲁连二子不是过也】玉墀射防髙等甲科公孙金马之时仲舒鸿渐之日未能连类曾何足云【汉书曰匡衡射策甲科以不应令除为太常掌故师古曰儒林传说岁课甲科为郎中乙科为太子舍人丙科补文学掌故又汉书曰公孙拜为博士待诏金马门扬雄解嘲云公孙创业于金马是也汉书赞曰公孙卜式儿寛皆以鸿渐之翼困于燕雀又云儒雅则公孙董仲舒儿寛】解褐授安南府行防军尺木未阶髙衢方骋【呉志太史慈传注云孙策出教曰龙欲腾翥先阶尺木王粲登楼赋曰假髙衢而骋力】寻转尚书度支郎中壮岁精练必以吏能上象列宿非因忿气【汉官典职云尚书郎初从三署诣台试初上台称守尚书郎中岁满称尚书郎三年称侍郎凡三十三人选吏能者为之华峤后汉书曰馆陶公主为子求郎不许赐钱千万明帝谓羣臣曰夫郎中上应列宿出守百里茍非其人则民受其殃】夜不离阁无愧于黄香开雾覩天有同于乐广【后汉书曰黄香字文彊江夏安陆人也甞独止宿台上昼夜不离省闼王隐晋书曰乐广字彦辅南阳淯人也为尚书令衞瓘见而奇之命诸子造焉曰每见此人莹然若开云雾覩青天】仍为郢州别驾刺史之半骥足斯展【郢州汉之江夏吴曰武昌是也隋志江夏郡旧置郢州庾亮答郭豫书曰别驾旧与刺史别乗同宣王化于万里者其任居刺史之半安可任非其人蜀志呉将鲁肃遗先主书曰厐士元非百里才也使处治中别驾之任始当展其骥足耳】于时江路有贼梁先主使信与湘东王论中流水战事丑徒闻其名徳遂即散奔深为梁主所赏【南史武帝纪云大同八年春安城郡人刘敬躬挟左道以反江州刺史湘东王绎遣中兵曹子郢讨擒之送于都斩之建康市哀江南赋云论兵于江汉之君是也先主梁武帝也梁书云天监十三年立皇子绎为湘东王】盖善战者不阵此之谓乎【谷梁传曰善师者不阵善阵者不战注云帅众素严不须耀军列阵也】兼通直常侍使于魏土接对有才辩【本传聘于东魏文章辞令甚为邺下所称赋云拭玉于西河之主是也】虽子贡之旗鼓陈说仲山之专对智谋无以加也【史记曰端木赐卫人字子贡利口巧辞一出存鲁乱齐破吴彊晋而霸越韩诗外传曰孔子逰于景山之上子路子贡顔渊从孔子曰登髙必赋小子愿言者何其愿丘将啓汝子贡曰两国构难壮士列阵尘埃涨天赐不持一尺之兵一斗之粮解两国之难用赐者存不用赐者亡孔子曰辩士哉诗大雅蒸民云保兹天子生仲山甫又曰王命仲山甫式是百辟出纳王命王之喉舌赋政于外四方爰发肃肃王命仲山甫将之邦国若否仲山甫明之毛传曰仲山甫樊侯也】还本国为正员郎职位清显以望以实又为东宫领直春宫兵马竝受节度龙楼兰锜宠寄逾隆【本传云为东宫学士哀江南赋云遂崇文而防武又有掌兵典午之词知东宫领直节度兵马故简文帝命信率宫中文武千余人是其任兼文武者也汉书成帝纪曰上常急召太子出龙楼门张晏曰门楼上有铜龙若白鹤飞廉之为名也西京赋曰武库禁兵设在兰锜】值侯景簒逆攻围淮海建康宫殿非无流矢之兵丹阳帝居遂有生荆之痛【梁书武帝纪云太清二年侯景陷建业三年台城陷五月武帝崩简文帝即位改元为大寳元年冬十月侯景逼帝幸西州曲宴自加宇宙大将军都督六合诸军事二年废帝为晋安王矫帝诏以为次当支庶宜归正嫡禅位于豫章王栋使吕季畧令帝写之帝书至先皇念神器之重思社稷之固越升非次遂主震方呜咽不能自止贼众皆为掩泣乃幽帝于永福省冬十月帝崩景以辛未年十一月十九日簒位建康梁之所都汉之丹阳郡也隋志丹阳郡江宁梁置丹阳郡及南丹阳郡有秣陵建康同夏三县礼记曰鲁庄公及宋人战于乗丘县贲父御马惊败绩县贲父死之圉人浴马有流矢在白肉公曰非其罪也遂诔之淮南子曰白刃合流矢接吕氏春秋云子胥曰嗟乎吴朝必生荆棘矣汉书伍被曰臣今见宫中生荆棘】出徃上流来归全楚【本传侯景作乱梁简文帝命信率宫中文武千余人营于朱雀航及景至信以众先退台城陷后信奔于江陵江陵楚地汉书项籍传曰古之王者地方千里必据上防文頴曰水之流上防或作流汉书音义曰旧名江陵为南楚吴为东楚彭城为西楚时元帝承制江陵统属三楚故云来归全楚】于时州后即湘东王【梁元帝也时元帝承制江陵】其后封豕既诛长蛇受戮湘东有雪耻之功淮海有勤王之旅同少康之复夏若太戊之绍殷即于荆江骤置文物【梁书元帝纪云大宝二年十月简文帝崩王僧辩等奉表劝进帝不许而四方表劝前后相属乃下令断表承圣元年二月王僧辩众军发自浔阳帝驰檄四方购获景封万戸开国公绢布五万疋三月僧辩等平景传首江陵斩贼左仆射王伟于江陵市四方征旗王公卿士复劝进乃许之即位于江陵左氏传曰吴为封豕长蛇流灾上国封豕喻侯景也湘东雪耻谓平侯景也淮海勤王谓王僧辩等军也左传狐偃曰求诸侯莫如勤王又哀元年伍员谓吴子曰昔有过浇灭夏后相后缗方娠逃出自窦归于有仍生少康焉逃奔有虞有田一成有众一旅以收夏众遂灭过戈复禹之绩史记曰殷道衰诸侯或不至帝太戊伊陟为相殷复兴诸侯归之故称中宗】复为梁后主萧绎御史中丞【绎梁元帝讳也本传元帝承制除御史中丞晋书职官志曰御史中丞本秦官也秦时御史大夫有二丞其一御史丞其一为中丞中丞外督部刺史内领侍御史受公卿奏事举劾按章汉因之元夀二年御史中丞为台主厯汉东京至晋因其制以中丞为台主】中兴司直具瞻斯在【诗云邦之司直又云民具尔瞻】贵戚敛手豪族屏气【后汉书曰鲍永为司校尉鲍恢为都官从事帝曰贵戚且宜敛手以避二鲍谢承后汉书曰吴郡王闳为冀州刺史不畏豪族后汉书曰李膺拜司校尉诸黄门常侍皆鞠躬屏气】迁散骑常侍右卫将军丰貂右弭戎章再徙【应劭汉官仪曰侍中金蝉右貂貂取内劲悍而外温润王隐晋书曰顾凯之拜散骑常侍表云不悟陛下圣思所加登之常伯之列饰以貂珰之晖戎章再徙谓为右卫将军也】阮籍非好之职郑黙参乗之官【晋书阮籍传曰髙贵乡公即位封关内侯散骑常侍籍本有济世志属晋魏之际天下多故名士少有全者籍由是不与世事遂酣饮为常又郑黙传曰黙为散骑常侍武帝出祀南郊诏使郑黙骖乗】着徳廊庙切问近对【史记曰贤人深谋于廊庙尔雅曰室有东西厢曰庙犍为舍人曰殿有东西小堂也蔡质汉仪曰侍中常伯切问近对喻防公卿】拜武康县开国侯【晋书地理志云吴兴郡武康县故防风氏国】开国承家信圭是执河带山砺贻厥于后【谓肩吾封武康县侯子山袭父爵也周易师卦云大君有命开国承家周礼诸侯之礼执信圭汉书功臣表封爵之誓曰使黄河如带泰山若砺国以永存爰及苗裔应劭曰带衣带也砺砥砺也】即以本官奉使大国【谓聘西魏也】光华重出原隰再来【诗云皇皇者华于彼原隰】太祖夹辅魏朝作相关右【太祖周太祖宇文泰魏之安定公也髙欢之乱太祖奉帝都长安故曰作相关右】三分有二九合一匡【出论语】徳迈晋宣雄逾魏武【晋宣帝司马懿魏武帝曹操也谓周太祖将有魏室功业过于晋魏二君也】功髙网地道映在田【吕氏春秋曰汤见祝网者置四面汤收其三面置其一面汉南之国闻之曰汤之徳及禽兽矣四十之国归之人置四面未必得鸟汤去其三面以网其国四十非徒网鸟也易曰见龙在田利见大人君徳也】亦见子山赐职如旧属我太祖献策魏帝命将荆衡【谓平江陵也元帝纪云先是魏使宇文仁恕来聘帝接仁恕有阙魏相安定公憾焉使于谨来攻是江陵之师为周太祖献防也安定公周太祖也】寻值本朝青盖入洛【续汉志曰王车朱班轮青盖左右騑驾三马本朝谓周也时未受禅爲王爵故曰青盖】于是拾节入仕乃沐霸恩改授使持节车骑大将军仪同三司戎号光隆比仪台铉【天文志有三台周易云鼎玉铉】髙官美宦有逾旧国【旧国谓梁也庄子曰旧都旧国】又迁骠骑大将军开府义城公王沉晋代始受此荣黄权魏时首膺斯命【晋书曰王沉字处道太原晋阳人也武帝受禅以使命之勲转骠骑将军进爵为公蜀志曰黄权字公衡巴西阆中人也先主以权为镇北将军督江北军以防魏师先主自在江南及吴将军陆议乗流断围南军败绩先主引退而道隔絶权不得还故率将所领降于魏景初三年权迁为车骑将军仪同三司】降在季世秩居上品爵为五等荣贵两朝【晋书职官志曰开府仪同三司汉官也殇帝延平元年邓骘为车骑将军仪同三司仪同之名始自此也及魏黄权以车骑将军开府仪同三司开府之名起于此也骠骑车骑将军开府者皆为位从公诸公及开府位从公者品秩第一五等公侯伯子男也两朝谓魏周也】出为农郡守职实剖符寄深分竹【本传云周孝闵践阼封临清县子除司水下大夫出为农郡守隋志云河南陜县后魏置陜州农郡又志称农郡农旧置西恒农郡后周废汉书文帝纪曰初与郡守为铜虎符竹使符张晏曰符以代古之圭璋从简易也师古曰与郡守为符者谓各分其半右留京师左以与之】佩犊带牛有侔龚遂【汉书曰龚遂为渤海太守躬率以俭约劝民务农桑民有带持刀剑者使卖剑买牛卖刀买犊曰何为带牛佩犊春夏不得不趋田畆秋冬课收敛益畜果实菱芡劳来循行郡中皆有畜积吏民皆富实讼狱息止】桑枝麦穗无谢张堪【后汉书曰张堪字君游光武时为渔阳太守捕击奸猾赏罚必信吏民皆乐为用乃于狐奴开稻田八千余顷劝民耕种以致殷富百姓歌之曰桑无附枝麦穗两岐张君为政乐不可支】入为司宪中大夫帅掌三勑之法助宣五禁之书秋府得人于斯为盛【易曰君子以明罚勑法三勑疑作三刺礼记曰司寇正刑明辟以听狱讼必三刺郑注一曰讯羣臣二曰讯羣吏三曰讯万民周礼司刺掌三刺三宥三赦之法又曰士师掌国之五禁之法以左右刑罚一曰宫禁二曰官禁三曰国禁四曰野禁五曰军禁皆以木铎狥之于朝书而悬于门闾秋府谓司宪大夫即古秋官司寇之职也】尝正旦上府赋诗曰诘旦啓门阑繁辞拥笔端苍鹰下狱吏獬豸饰刑官司朝引玊节盟载捧珠盘穷纪星移次归余律未殚雪髙三尺厚冰深一丈【英华作寸】寒短笋犹埋竹香心未起兰孟门久失路扶摇忽上抟栖乌还得府弃马复归栏荣华名义重虚薄报恩难枚乗还起疾贡禹遂弹冠方垂莲叶剑未用竹根丹一知悬象法讵思垂钓竿【注见第四巻诗集】其王事之中优游如此出为洛州刺史【隋志河南洛阳后魏置司州东魏置洛州后周置东京六府总管】徳茂褰帷才膺刺举【后汉书曰贾琮为冀州刺史旧典传车骖驾垂赤帷裳迎于州界及琮之部升车言曰刺史当逺视广听纠察美恶何有反垂帷裳以自掩塞乎乃命御者褰之百城闻风自然竦震其诸臧过者望风解印绶去汉官仪曰刺举州事】吏不敢贿人不忍欺【后汉书曰杨震为荆州刺史知其民王密举为茂才除昌邑县令震改为东莱太守路经旧径密夜懐金十金奉公公不受密曰无知莫若夜公曰天知神知我知汝知何谓无知汉书曰韩延夀为束郡守民不忍欺】上洛童儿如逢郭伋商山故老似值刘【后汉书曰郭伋在并州素结恩徳及后入界所到县邑老防相携始至行部到西河美稷有儿童数百各骑竹马道次迎拜伋辞谢之及事讫诸儿复送至郭外问使君何日当还伋谓别驾从事计日当告之行部既还先期一日伋为违信于诸儿遂止于野亭须期乃入晋书曰刘字和季沛国相人也有干畧政事之才太安中使持节南蛮校尉荆州刺史又为镇南将军都督荆州诸军事讨斩张昌悉降其众劝课农桑寛刑省赋嵗用有年百姓爱悦位至车骑将军开府子璠为顺阳内史江汉之间翕然归心父老追思虽甘棠之咏召伯无以过也言子山在洛如郭伋之治并州刘之镇襄阳也上洛商山皆洛州地汉书农郡有上洛县四皓隐于商山】复为司宗中大夫总辖礼府佐治春卿辨九拜之仪教六诗之义【周礼宗伯礼官之职云辨九一曰稽首二曰顿首三曰空首四曰振动五曰吉六曰凶七曰竒八曰褎九曰肃以享右祭祀音拜又云教六诗曰风曰赋曰比曰兴曰雅曰颂谓司宗大夫即古宗伯礼官之职是为春官故云礼府春卿矣】自梁朝筮仕周世驱驰至今嵗在屠维龙居渊献春秋六十有七【尔雅曰太嵗在已曰屠维在亥曰大渊献盖巳亥年也嵗阳在已谓嵗干也嵗阴在亥谓嵗支也时周静帝大象元年已亥嵗也隋开皇元年辛丑信卒年六十九嵗】齿虽耆宿文更新竒才子词人莫不师教王公名贵尽为虚襟加以防心资敬笃信天伦孝实人师刑推士则【世说曰陈仲举言为士则行为世范】愠喜不形于色忠恕不离于懐【世说王戎云与嵇康居二十年未尝见其喜愠之色忠恕见论语】矜简俨然师心独往似陆机之爱弟若韩康之养甥【晋书曰陆机字士衡弟云字士龙又曰韩伯字康伯颍川长社人为殷浩甥浩素赏爱之小园赋云韩康则舅甥不别是也此云韩康养甥当是康伯之甥按康甥卞鞠世说曰韩康伯母殷卞鞠是其外孙又曰韩康伯母隐古几毁壊卞鞠见几恶欲易之答曰我若不隐此女何以得见古物以韩伯字康伯故曰韩康与后汉逸民韩伯休为异也】环堵之间怡怡如也【礼记曰环堵之室】屡聘上国特为太祖所知江陵名士惟信而巳绸缪礼遇造次推恩明帝守文偏加引接武皇英主弥相委寄【本传世宗髙祖竝雅好文学信特防恩礼】密勿王事多厯嵗年自携老入关亟移灰琯【晋书乐志曰取农宜阳金门竹为琯河内葭莩为灰以候气气至者灰去】烝烝色养勤同扇席【尚书曰克谐以孝烝烝又弗格奸潘岳闲居赋曰尚能违膝下色养而屑屑从斗筲之役乎晋书曰王延事亲尽色养夏则扇席冬则以身温被】及丁母忧杖而后起病不胜哀青鸾降宿树之祥白雉有依栏之感【谢承后汉书曰方储字圣明防丧父事母母终自负土成坟种竒树千株鸾鸟止其上续汉书曰申屠蟠陈留外黄人九嵗丧父哀毁过礼庐于冢侧致甘露白雉之祥】晋国公庙期受托为世贤辅【周书云晋荡公防字萨保太祖之兄邵惠公颢之少子也太祖西巡至牵屯山遇疾驰驿召防防至泾州见太祖而太祖疾已绵笃谓防曰吾形容若此必是不济诸子幼小寇贼未宁天下之事属之于汝宜勉力以成吾志防涕泣奉行至云阳而太祖崩防秘之至长安乃发丧时嗣子冲弱彊寇在近人情不安防纲纪内外抚循文武于是众心乃定孝闵践阼拜大司马封晋国公】见信孝情毁至毎日悯嗟尝语人曰庾信南人羁士至孝天然居丧过礼殆将灭性【礼记丧服制曰毁不灭性不以死伤生也孝经曰毁不灭性圣人之教也】寡人一见遂不忍看其至徳如此被知亦如此昔在扬都有集十四巻值太清罹乱百不一存及到江陵又有三巻即重遭军火一字无遗今之所撰止入魏巳来爰洎皇代凡所著述合二十巻分成两帙附之后尔【按此及北史皆云文集二十巻惟隋书经籍志称二十一巻集中诗赋多杂梁时旧作疑是平陈后所得増多一巻且今所贻留亦非滕王故本大抵建业之文犹有存者而江陵军火无遗一字矣】余与子山夙期欵密【本传滕赵诸王周旋欵至知滕王与子山其交最为欵密也】情均缟纻契比金兰【左氏传曰吴公子札聘于郑见子产如旧相识与之缟带子产献纻衣焉易系辞曰二人同心其利断金同心之言其臭如兰】欲予制序聊命翰札幸无愧色非有绚章方当贻范搢绅悬诸日月焉【后汉书曰郭泰卒同志者乃共刻石立碑蔡邕为文既而谓涿郡卢植曰吾为碑铭多矣皆有慙徳惟郭有道无愧色耳马融论语注曰绚文貌司马相如封禅书曰因杂搢绅先生之畧术臣瓒曰搢赤白色绅大带扬雄答刘歆书曰张伯松不诵雄之文然亦有以竒之曰是悬诸日月不刋之书也】





　　庾子山集巻首下
　　钦定四库全书
　　庾子山集巻一　　　　　　周　庾信　撰
　　钱唐倪璠纂注
　　赋
　　三月三日华林园马射赋【并序】
　　【华林园起自魏明帝名芳林园齐王芳改为华林干宝晋纪泰始四年二月上幸芳林园与羣臣宴赋诗观志应贞有晋武帝华林园集诗按周书明帝时防羣公及突厥使者于芳林园魏在邺都晋在洛阳后周承其名或名华林或名芳林其为长安别舘洛下旧宫是所未详　又按本序暂离北阙聊宴西城赋云日下泽宫筵阑相圃怅徙跸之留欢眷廻銮之余舞知华林园是长安城西别苑可以朝出暮归者也幸华林园当是武帝事注见序文】
　　臣闻尧以仲春之月刻玉而游河【尚书中曰帝尧即政七十载脩坛河洛仲月辛日礼备至于日稷荣光出河龙马衔甲赤文緑色临坛吐河论语考比谶曰仲尼云吾闻尧率舜等游首山观河渚乃有五老游渚五老曰河图将浮龙衔玉苞刻版题命可巻金泥玉检封书成知我者重瞳黄姚视五老飞为流星上入昴】舜以甲子之朝披图而廵洛【顾野王玉符瑞图虞舜时黄龙洛水出诣舜鳞甲成字舜即位与三公临观黄龙五采负图出舜前】夏后瑶台之上或御二龙【易归藏曰昔者夏后启筮享神于晋之虚作为璿台于水之阳瑶台璿台也山海经曰大乐之野夏后啓于此舞九代马乗两龙】周王圃之前犹骖八骏【穆天子传舂山之泽清水出泉温和无风飞鸟百兽之所聚先王所谓县圃又曰天子之骏赤骥盗骊白义逾轮山子渠黄骅骝绿耳八骏之乘是也亦见列子郭璞纪年曰穆王十七年西征于昆仑见西王母淮南子曰昆仑去地一万一千里上有曾城九重或上倍之是谓阆风或上倍之是谓圃】我大周之创业也【宇文氏国号曰周】南正司天北正司地平九黎之乱定三危之罪【楚语曰少昊氏之衰九黎乱徳人神杂扰不可方物颛顼受之乃命南正重司天以属神火正黎司地以属民使复旧常无相侵凟其后三苗复九黎之德尧复育重黎之后不忘者使复典之以至于夏商故重黎氏世序天地唐尚书云火当为北北隂位也尚书窜三苖于三危】云纪御官鸟司从职【左传郯子曰昔黄帝氏以云纪故为云师而云名少皥摰之立也鳯凰适至故为鸟师而鸟名鳯鸟氏厯正也鸟氏司分者也伯赵氏司至者也青鸟氏司啓者也丹鸟氏司闭者也祝鸠司徒也鴡鸠司马也鸤鸠氏司空也爽鸠氏司寇也鹘鸠氏司事也】皇王有秉厯之符珪有成功之瑞【庄子广成子谓黄帝曰得吾道者上为皇而下为王郭象注皇王殊迹随世异名尚书曰禹钖圭告厥成功】岂直天地合德日月光华而已哉【易曰夫大人者与天地合其徳日月合其明】皇帝以上圣之姿膺下武之运【皇帝谓周武帝也赋云嵗在昭阳盖嵗阳为辛而不详其嵗隂按子山入魏而后两厯辛年武帝保定元年为辛巳天和六年为辛卯幸华林园马射于史不载以意推之当为武帝也墨子曰上圣立于天子其次立于三公毛诗序曰下武嗣文也王元长曲水诗序皇帝体膺上圣运钟下武】通乾象之灵啓神明之徳夷典秩宗见之三礼防为乐正闻之九成【尚书帝曰咨四岳有能典朕三礼佥曰伯夷帝曰俞咨伯汝作秩宗防命汝典乐教胄子又箫韶九成】克巳备于礼容威风总于戎政【左传曰古也有志克已复礼仁也史记曰孔子陈爼豆设礼容】加以卑宫菲食【见论语】皂帐绨衣【贾谊治安策曰且帝之身自衣皁绨师古曰绨厚缯也】百姓为心四海为念西郊不雨即动皇情东作未登弥廻天眷【易云宻云不雨自我西郊尧典平秩东作孔传曰嵗起于东而始就耕谓之东作】兵革无会非有待于丹乌【尚书帝验曰太子发渡河中流火流为乌其色赤又王子年拾遗记越王入呉国有丹乌夹王飞故句践之霸也起望乌台言丹乌之瑞也】宫观不移故无劳于白鷰【王子年拾遗记魏禅晋之嵗北阙下有白光如鸟雀之状时飞翔来去有司奏闻帝使罗之得一白鷰以为神物于是以金为樊置于宫中旬日不知所在论者云金徳之瑞昔师旷时有白鷰来巢捡瑞应图果如所论白色叶于金徳师旷晋时人也古今之议相符焉】银瓮金船【顾野王瑞应图曰王者宴不及醉则银瓮出庄子音义瓮乌送反同瓮礼运郑注器谓若银瓮丹甑也瑞应图曰王者徳盛则金人下乘金船游王后池】山车泽马【礼记山出器车礼斗威仪曰其政太平山车垂钩孝经援神契曰徳至山陵则山出根车泽出神马】岂止竹苇两草共垂甘露青赤三气同为景星【晋中兴书曰甘露降耆老得敬则松柏受之尊贤容众则竹苇受之史记天官书曰天精而见景星景星者徳星也其状无常常出于有道之国精汉书作腥孟康曰腥精明也有赤方气与青方气相连赤方中有两黄星青方中有一黄星凡三星共为景星也】雕题凿齿识海水而来王【山海经雕题国在郁水南又曰大荒之中有山名曰融天海水南入焉有人曰凿齿羿与凿齿战于夀华之野羿射杀之羿持弓凿齿持盾郭璞曰凿齿亦人也齿如凿长五六尺因以为名】乌弋黄支验东风而受吏【汉书西域传自玉门阳闗出南道厯鄯善而南行至乌弋山离南道极矣服防曰三十六国乌弋最在西地理志曰自天甘都卢国船行可二月余有黄支国民俗略与珠厓相类其州广大戸口多多异物自武帝以来有译长属黄门应劭曰黄支在曰南之南去京师三万里顔延年曲水诗序云廻面受吏向曰谓受郡县之化】于时鸟司厯苍龙御行【左传曰鸟氏司分者也正义曰说文云燕鸟也释鸟云燕燕鳦郭璞曰诗云燕燕于飞一名鸟齐人呼鳦诗云天命鸟月令云鸟至之日是一名鸟也或单呼燕或重名燕燕异方语也此鸟以春分来秋分去故以名官使之主二分天官书曰东宫苍龙文耀钩曰东宫苍帝其精为龙周礼马八尺巳上为龙月令天子居青阳左个乘鸾路驾苍龙】羔献冰开桐华萍生【月令献羔开冰在仲春之月又曰仲春之月桐始华淮南子曰季春之月桐始华萍始生诗义疏曰澹水上浮萍麤大者谓之苹小者为萍季春始生可糁蒸为茹又可苦酒淹就酒也】皇帝幸于华林之园玉衡正而泰阶平阊阖开而勾陈转【尚书璿玑玉衡以齐七政汉书曰愿陈泰阶六符孟康曰泰阶三阶也应劭引黄帝泰阶六符经曰泰阶者天子之三阶上阶上星为男主下星为女主中阶上星为诸侯三公下星为卿大夫下阶上星为士下星为庶人三阶平则隂阳和风雨时不平则稼穑不成冬雷夏霜天行暴令好兴甲兵脩宫榭广苑囿则上阶为之坼也应劭曰阊阖天门也三辅黄图宫之正门曰阊阖天文志曰钩陈六星在紫宫中钩陈口中一星曰天皇大帝其神曰耀廹宝主御神灵执万神图星经后句四星为四辅其句陈六星为六宫亦主六军】千乘雷动万骑云屯【东都赋千乘雷动万骑纷纭】落花与芝盖同飞杨栁共春旗一色【张衡西京赋云芝盖九葩春旗青旗也月令载青旂衣青衣服苍玉淮南子云建青旗注熊虎曰旗言杨桞与春旗皆青色也】乃命羣臣陈大射之礼【周礼宗伯礼官曰大射王出入令奏王夏及射令奏驺虞释云大射谓将祭祀择士而射于西郊虞庠学中】虽行祓禊之饮即同春搜之仪【风俗通曰周礼女巫掌祓除疾病禊者洁也于水上洁也已者祉也邪疾已去祈介祉也韩诗外传郑国上已于溱洧两水上祓除不祥裴子野宋畧曰文帝元嘉十一年三月禊饮乐游苑作诗诏顔延年作序萧子显齐书曰武帝永明九年三月三日幸芳林园禊饮朝臣勑王融为序文三月三日祓禊之饮旧有之矣今用马射合古春搜也周礼大司马职中春教师旅遂以搜田左氏传曰春搜夏苖秋狝冬狩杜预云搜索择取不孕者】止立行宫裁舒帐殿【天子行所在名曰行宫帐殿天子行幸所在以帐为殿也】阶无玉璧既异河间之碑户不金铺殊非许昌之赋【河间碑汉灵帝事艺文类聚载后汉张超灵帝河间旧庐碑云树中天之双阙崇冠山之华堂通楼间道丹阶紫房金葱鬰律玉璧内珰许昌地名鱼豢典略曰魏明帝将东廵恐夏热故许昌作殿名曰景福既成命人赋之何晏赋云青琐银铺是为闺闼注银铺以银铺首也长门赋云排玉户而撼金铺洛阳宫殿簿曰许昌景福殿七间言此行宫帐殿不必有金玉之丽也】洞庭既张承云乃奏【庄子黄帝张乐于洞庭之野淮南子有虞氏其乐咸池承云九韶】驺虞九节貍首七章【驺虞乐章名在召南之卒章周礼射人职曰王射乐以驺虞九节诸侯射乐以貍首七章郑司农曰驺虞圣兽也】正绘五采之云壶寜百福之酒【礼记曰失诸正鹄郑注画布曰正栖皮曰鹄疏云正鹄皆鸟名也正音征绘画文也考工记曰绘画之事杂五色诗公尸来燕来寜尔酒既清公尸燕饮福禄来成又曰干禄百福壶盛酒器也】唐弓九合冬干春胶【周礼唐弓以授学射者使者劳者又曰天子之弓合九而成规又弓人曰冬析干则易春液角则合上云鹿胶青白马胶赤白牛胶火赤防胶黒鱼胶饵犀胶黄郑注皆谓煑用其皮或用角】夏箭三成青茎赤羽【子虚赋曰右夏服之劲箭索隐曰按夏羿善射者又服箭之室故云夏服又夏后氏有良弓其矢亦良六韬曰陷坚阵攻强敌以大黄防连弩飞凫电景矢自副注云电景青茎赤羽以钢为首韩诗外传曰赤羽如日】于是选朱汗之马校黄金之埒【汉书武帝神马出渥洼水中为太一歌云霑赤汗兮沫流赭应劭曰大宛马汗血霑濡也世说王武子好马买地作埒编钱匝地竟埒时人号曰黄金埒】红阳飞鹊紫鷰晨风【皆良马名张协七命曰驾红阳之飞燕李善注或云骏马图有含阳即红声之悮铣曰红阳人也有良马名飞燕尸子曰我得而治民则马有紫鷰兰池西京杂记文帝有紫鷰骝等名刘劭赵都赋良马则飞兔奚斯常骊紫鷰黄子曰骏马有晨风黄鹄皆取鸟名马言疾走若飞也晨风鹞属】唐成公之肃爽海西侯之千里【左氏传曰唐成公如楚有两肃爽马子常欲之弗与三年止之唐人窃马而献之子常子常归唐侯贾逵云色如霜纨马融说肃爽雁也其羽如练高首而脩颈马似之天下希有故子常欲之爽音霜或作骕骦汉书上以李夫人兄李广利为贰师将军封海西侯又曰贰师将军斩大宛王获汗血马应劭曰大宛旧有天马种蹋石汗血号一日千里】莫不饮羽衔竿吟猿落雁【韩诗外传楚熊渠子夜行见寝石以为伏虎弯弓而射之没金饮羽竿箭榦衔竿亦没矢也吟猿飬由基事落雁更嬴事皆言其善射也注详见下文】钟鼓震地尘埃涨天酒以罍行肴由鼎进【罍酒器诗曰我姑酌彼金罍毛传金罍酒器也周礼王旦举鼎十有二物皆有爼郑注杀牲盛馔曰举鼎十有二牢鼎九陪鼎三】采则锦市俱移钱则铜山合徙【益州记锦里在益州南筰桥东流江南岸以锦为市汉书文帝赐邓通蜀道铜山得自铸钱邓氏钱布天下其富如此又呉王濞传云呉有豫章郡铜山濞招致天下之亡命者益铸钱有两铜山故云合徙也西京杂记并载其事】太史聴鼓而论功司马张旃而赏获【周礼鼓人职云掌教六鼓之音声以节音乐以和军旅以正田役教为鼓而辨其声用又司马云中春教振旅司马以旗致民平列陈如战之陈辨鼓铎镯铙之用尔雅因章曰旃郭璞曰以白练为旒因其文章不复画之周礼云通帛为旃】上则云布雨施下则山藏海纳【上林赋云绿林流泽云布雨施郭璞曰言徧山野也山藏海纳即上林赋所谓江河为阹泰山为橹者也师古曰因江河以遮禽登泰山而望获言田猎之广逺耳阹音袪】实天下之至乐景福之欢欣者也【诗曰君子万年以介景福】既若木将低金波欲上【若木日也金波月也楚辞折若木以拂日汉书乐章云月穆穆以金波师古曰言月光穆穆若金之流波也】天顾惟穆賔歌惟醉【诗天子穆穆诗序既醉太平也醉酒饱徳人有士君子之行焉笺云旅酬下徧羣臣至于无算爵故云醉焉】虽复暂离北阙聊宴西城【按此知华林园是长安城西别舘也】即同酆水之朝更是岐山之防【左传椒举曰成有岐阳之防康有酆宫之朝杜预曰酆在始平鄠县东有云台康王于是防诸侯周成王归自奄大搜于岐山之阳岐山在扶风美阳县西北】小臣不举奉诏为文以管窥天以蠡酌海盛徳形容岂陈梗槩【东方朔客难曰以管窥天以蠡测海注管竹管也蠡蚌蛤也东京赋曰其梗槩如此薛综注梗槩不纤密言粗举大纲也】
　　嵗次昭阳月在大梁【史记厯书云昭阳作噩四年索隐曰昭阳辛也尔雅作重光作噩酉也辛酉嵗今云昭阳盖辛年也而嵗支不详尔雅曰大梁昴也西陆昴也昭四年左传曰古者日在北陆而藏冰西陆朝觌而出之杜元凯以西陆为三月日在大梁之次汉书律厯志大梁初胃七度谷雨中昴八度清明终于毕十一度知大梁为三月也】其日上巳其时少阳【西京杂记三月上已张乐于流水上已即三月三日也汉书丙吉传云方春少阳用事】春史司职青祗效祥【春史谓太史也青祗谓青帝也其神勾芒晋张协诗云春郊礼青祗】徴万骑于平乐开千门于建章【西京赋大驾幸乎平乐之舘汉书曰建章宫度为千门万户】属车酾酒复道焚香【扬雄酒箴曰鸱夷滑稽腹大如壶尽日盛酒人复借酤常为国器载于属车师古曰天子属车常载酒食故有鸱夷也属音之欲反小雅伐木云酾酒有藇毛传云以筐曰酾正义曰酾酒者或用筐或用草于今犹然左传曰尔贡苞茅不入无以缩酒是也汉书注云上下有道故曰复音复三辅旧事曰桂宫周廻四十里内有复道横度西至神明台】皇帝翊四校于仙园【一作翊四围于帝闲】廻六龙于天苑【上林赋云扈从横行出乎四校之中文颖曰凡五校今言四者一随天子乘舆也一作帝闲者周礼校人云天子十有二闲马六种楚辞曰维六龙于扶桑曹子建与呉质书曰抑六龙之首翰曰六龙日车也史记天官书参西有勾曲九星三处罗一曰天旗二曰天苑三曰九斿正义曰天苑十六星如环状在毕南天子养禽兽之所稀暗则多死亡汉仪注太仆牧师诸苑三十六所师古曰养鸟兽通名为苑故谓牧马处为苑】对宣曲之平林望甘泉之长坂【上林赋曰西驰宣曲三辅黄图宣曲宫在昆明池西孝宣帝晓音律常于此度曲因以为名甘泉宫有长平坂司马相如赋曰登陂陀之长坂兮】华盖平飞风乌细转路直城遥林长骑逺【崔豹古今注华盖黄帝所作也与蚩尤战于涿鹿之野常有五色云气金枝玉叶止于帝上有花葩之象故因而作华盖也西京赋曰华盖承辰天毕前驱注云华盖星覆北斗王者法而作之晋天文志华盖九星所以蔽覆帝座天子之华盖象之郭延生述征记长安宫南灵台有相风铜乌遇风乃动一曰长安灵台上有相风铜乌千里风至此乌乃动】帷宫宿设帐殿开筵旁临细柳斜界宜年【周礼为帷宫设旌门郑注谓王行昼止有所展肆若食息张帷为宫则树旌以表门王融曲水诗序缇帷宿置善曰周礼注云在旁曰帷在上曰幕帐殿注见前三辅黄图细桞观在长安西北三辅旧事汉文帝大将军周亚夫军于细桞今呼古檄是也上林赋云掩细桞郭璞曰细桞观名在昆明池南宜年疑蕲年黄图云蕲年宫在雍】开鹳【一作鹤】列之阵靡鱼须之旃【左氏传曰郑翩愿为其鹳其御愿为其鹅杜注鹳鹅皆阵名一作鹤列庄子君必无盛鹤列于丽谯之间鹤列陈兵也子虚赋曰靡鱼须之桡旃郭璞曰以鱼须为旒旌通帛为旃也】行漏抱刻前旌载鸢【续汉书曰孔壶为漏浮箭为刻下漏数刻以考中星昏明星焉张衡漏水转浑天仪制曰铸金铜人为胥徒居壶之左右以左手抱箭右手指刻以别天时之早晚也礼记曰前有尘埃则载鸣鸢鸢防也言画于旌旗之上以取象焉】河湄薙草渭口浇泉【尔雅曰水草交曰湄释名曰湄眉也临水如眉临目也周礼有薙氏掌山泽芟除草菅郑注掌杀草谓除道也渭口浇泉者言取渭水荡涤也】堋云五色的晕重圆【堋射埒也的晕谓射之中如月晕也】阳管既调春实抚【律厯志竹曰管律有十二阳六为律隂六为吕丝曰】总章协律成均树羽【三辅黄图明堂之制舜曰总章薛综曰舜明堂以草盖之名曰总章魏志曰明帝立总章魏荀氏传曰勗为光禄大夫公以魏杜防所定律品检校大乐总章鼓吹八音与律吕吕向曰总章礼官也汉书李延年为协律都尉周礼大司乐掌成均之法以教建国之学校而合国之子弟焉诗曰崇牙树羽】翔鳯为林灵芝为圃【白虎通云黄帝时鳯凰蔽日而至食常竹实栖常梧桐终身不去景福殿赋翔岐阳之鸣鳯水经注天目山上有霜木皆是数百年物谓之翔鳯林虽非其地翔鳯之名古有之矣汉书武帝纪甘泉宫芝九茎连叶作芝房歌】草衔长帯桐垂细乳鸟啭歌来花浓雪聚【三齐记曰郑教授不期山山下生草大如防叶长一尺余坚刃异常土人名曰康成书帯庄子桐乳致巢司马彪曰桐子似乳着其叶而生其巢似箕鸟喜巢其中也鸟啭歌来花浓雪聚言游此林圃啼鸟成歌落花如雪也】玉律调钟金錞节鼓【玉律用玉琯吹之有十二律阳六黄钟太簇姑洗蕤賔夷则无射隂六林钟南吕应钟大吕夹钟中吕也孟康汉书注律得风气而成声风和乃律调也周礼鼓人职云以金錞和鼓以金镯节鼓郑注錞錞于也圜如雄头大上小下乐作鸣之与鼓相和】于是咀衔拉铁逐日追风【顔师古汉书注衔马衔也说文马勒口中衔行马者咀含味也拾遗记周穆王八骏四超影逐日而行崔豹古今注始皇有马名追风王融曲水诗序云逐景追风之骑逐日逐景也说文景日光也即俗影字】并试长楸之埒俱下兰池之宫【曹植诗云走马长楸间翰曰古人种楸于道故曰长楸三辅黄图籣池宫始皇三十一年为防行咸阳与武士四人俱夜出逢盗兰池渭城县有兰池宫又尸子云马有兰池之名矣】鸣鞭则汗赭入埒则尘红【乐志霑赤汗兮沫流赭顔延年赭白马赋膺门沫赭汗沟走血】既观贤于大射乃颁政于司弓【毛苌诗传曰射礼有三有大射有賔射有燕射正义曰大射者将祭择士于射宫也周礼司弓矢掌六弓四弩八矢之法辨其名物而掌其守藏与其出入中春献弓弩中秋献矢箙及其颁之有王弧夹庾唐大六者矣】变三驱而画鹿登百尺而悬熊【画鹿麋侯也悬熊熊侯也周礼天官司裘职曰王大射则共虎侯熊侯豹侯设其鹄诸侯则共熊侯豹侯卿大夫则共麋侯皆设其鹄】繁弱振地铁骊蹋空【繁弱弓名左氏传曰封父之繁弱王逸楚辞注曰纯黒为骊吕氏春秋曰驾铁骊穆天子传八骏有盗骊郭注盗骊为马细颈骊黒色也蹋空谓腾虚空而行也】礼正六耦诗歌九节【周礼射人职云王以六耦射三侯三获三容乐以驺虞九节五正郑注九节析羽九重设于长杠也言节者容侯道之数也乐记曰明乎其节之志不失其事则徳成而功立九节者九十弓大射礼曰大侯九十】七札俱穿五豝同穴【左氏传曰养由基蹲甲而射之穿七札焉召南卒章云一发五豝毛传豕牝曰豝】弓如明月对堋马似浮云向埒【刘熈释名曰月半之名也其形一旁曲一旁直若张弓弛也西京杂记曰文帝自代还有良马九匹一名浮云】雁失羣而行断猿求林而路絶【战国策更嬴与魏王处京台之下更嬴谓魏王曰臣能虚发而下鸟魏王曰然则射可至此乎更嬴曰可有鸿雁从东方来更嬴以虚弓发而下之王曰射之精可至此乎更嬴曰此孽也王曰先生何以知之对曰其飞徐者其创痛也悲鸣者久失羣也故创未发而惊心未忘闻音烈而高飞故创怯也淮南子曰楚有白猿王自射之则搏矢而顾使养由基射之始调弓矫矢未发而猿抱树号矣】控玉勒而揺星跨金鞍而动月【玉勒金鞍以金玉为之揺星挟矢也动月张弓也谓乘马上而挟矢张弓也周礼考工记盖弓二十有八以象星也又云弧旌枉矢以象弧也动月注见上文】乃有六郡良家五陵豪选【汉书曰汉兴六郡良家子选给羽林期门师古曰六郡谓陇西天水安定北地上郡西河又高祖都长安徙诸齐田楚屈昭景及诸功臣于长陵后世世徙吏二千石高赀富人及豪杰兼并之家于诸陵强本弱末以制天下西都赋北眺五陵谓长安阳茂平此五陵也】新廻马邑之兵始罢龙城之战【汉书曰汉兵约单于入马邑而纵兵单于不至遂絶和亲自马邑军后五嵗之秋汉使四将各万骑击胡关市下将军卫青出上谷至龙城龙城单于祭天处】将军戎服来叅武防尚带流星犹乘奔电【将军之称起于左传魏舒梗阳之狱阎没女寛曰岂将军食之而有不足杜预曰魏子中军帅故谓之将军正义曰晋使卿为军将谓之将中军将上军此以魏子将中军故呼为将军及六国以来遂以将军为官名盖其元起于此左传郑子产献防于晋戎服将事杜元凯云戎服军旅之衣异于朝服周礼司服云凡兵事韦弁服郑注云韦弁以韎韦为弁又以为衣裳也武防者谓射行燕礼也毛苌诗传云有燕射之礼也流星奔电神骏也陈琳答东阿王牋曰譬犹飞兔流星超山越海龙骥所不能追崔豹古今注秦始皇有七名马追风白兔蹑景奔电飞翮铜爵神凫】始听鼓而唱筹即移竿而标箭马喷沾衣尘惊洒面石堰水而浇园花乘风而绕殿熊耳刻杯飞云画罍【熊耳按礼器爵上有两柱取饮不尽之义戒其过也言其竞举象两熊耳也周礼郑注山罍刻而画之为山云之形史记梁孝王有罍樽直千金郑徳曰上盖刻为云雷象应劭曰诗云我姑酌彼金罍罍有云雷之象以金饰之】水衡之钱山积织室之锦霞开【汉书宣帝纪本始二年以水衡为平陵徙民起第宅注云水衡与少府皆天子私藏也三辅黄图织室在未央宫又有东西织室织作文绣郊庙之服有令史】司筵赏至酒正杯来【周礼春官宗伯云司几筵下士二人郑注筵亦席也铺陈曰筵借之曰席又云掌五几五席之名物辨其用与其位释曰大射席在虞庠又天官冢宰有酒正之官郑注酒正酒官之长又曰酒正掌酒之政令以式法授酒材辨五齐之名三酒之物马融广成颂曰酒正按队】至乐则贤乎秋水欢笑则胜上春台【庄子有至乐篇秋水篇老子曰众人熈熈如享太牢如登春台秋兴赋云登春台之熈熈是也】既而日下泽宫筵阑相圃【毛诗疏射义曰天子将祭必先习射于泽宫泽者所以择士也已射于泽宫然后于射宫射中者得与于祭不中者不得与是先王将祭必射以择士也泽宫是习射射宫乃行大射云毛苌诗传孔子射于矍相之圃观者如堵墙】怅徙跸之留欢眷廻銮之余舞【崔豹古今注警跸所以戒行徒也周礼跸而不警秦制出警入跸谓出军者皆警戒入国者皆跸止也一曰跸路也谓行者皆警于涂路也銮铃也楚辞鸣玉銮之啾啾廻銮谓驾旋也舞一作武】欲使石梁衔箭铜山饮羽【阚子曰宋景公使弓人为弓九年乃成公曰何其迟也弓人对曰臣不复见矣臣之精尽于此矣献弓而归三日而死景公登虎圏之台援弓而射之矢逾于西霜之山集于彭城之东其余力犹饮羽于石梁水经注泗水之上有石梁焉故曰吕梁昔宋景公以弓工之弓弯弧东射矢集彭城之东饮羽于石梁即斯梁也】横弧于楚水之蛟飞镞于呉亭之虎【孔丛子曰楚王张繁弱之弓载忘归之矢以射蛟于云梦又汉书武帝南廵狩至于盛唐望祀虞舜于九疑登天柱山自寻阳江亲射蛟中之亦楚地也呉亭即庱亭呉志建安二十三年孙权将如呉亲乗马射虎于庱亭马为虎所伤权投以双防虎却废常从张世击以戈获之庱音摅陵反四子讲徳论曰走箭飞镞释器云金镞翦羽之镞方言云关西曰箭江淮谓之镞则镞者防镞之矢名也】况复防已无为【出论语】南风在斯【乐记云昔者舜作五之琴以歌南风】非有心于蜓翼岂留情于防枝惟观揖让之礼盖取威雄之仪【尸子曰楚庄王命养由基射蜻蛉曰吾愿生得之养由基援弓射之拂左翼尔雅曰虰蛵负劳郭云即蜻蛉也江东呼狐黎字林云一名桑根陶注本草云一名蜻蜓是也后汉书吕布传曰袁术遣将纪灵等歩骑三万以攻备备求救于布布率歩骑千余徃趋之乃令军侯植防于营门布弯弓顾曰诸君观布射防小支中者当各解兵不中可留决鬭布即一发五中防支等皆惊言将军天威也言志不在于技艺之末惟取揖让威雄之礼仪耳】
　　小园赋
　　【小园赋者伤其屈体魏周愿为隐居而不可得也其文既异潘岳之闲居亦非仲长之乐志以乡关之思发为哀怨之辞者也】
　　若夫一枝之上巢父得安巢之所【巢父山父也谯周古史考曰许由夏常居巢故一号巢父琴操曰许由夏则居巢冬则穴处饥则仍山而食渴则仍河而饮尧大其志禅为天子放发优游可以安已不惧非以贪天下也庄子曰鹪鹩巢林不过一枝】一壶之中壶公有容身之地【神仙传曰壶公常悬一壶空屋上日入之后公跳入壶中人莫能见惟费长房楼上见之知非凡人也赋之发端言一枝一巢犹可栖迟游息已本长安羁旅之人结庐容身而已不必有高堂邃宇也】况乎管寜藜牀虽穿而可坐【髙士传曰管寜字幼安北海朱虚人常坐一木榻积五十年未常箕踞榻上当膝皆穿】康鍜灶既煗而堪眠【文士传曰康性絶巧能鍜铁家有盛桞树激水以园之夏天甚清凉恒居其下傲戯乃身自鍜家虽贫有人说鍜者康不受直惟亲旧以鸡酒徃与啖清谈而已】岂必连闼洞房南阳樊重之第【后汉书曰樊宏南阳湖人父重其所起庐舎皆有重堂髙阁陂池灌注西都赋门闼洞开说文闼门也薛综西京赋注宫门小者曰闼枚乘七发云洞房清宫连闼谓门闼相连属也洞通也谓相当也】绿墀青琐西汉王根之宅【汉书元后传曲阳侯王根骄奢僣上赤墀青琐孟康曰以青画戸边镂中天子制也师古曰青琐刻为连环文而青涂之也说文墀涂地也礼天子赤墀】余有数亩敝庐寂寞人外聊以拟伏腊聊以避风霜虽复晏婴近市不求朝夕之利【左传昭三年曰景公欲更晏子之宅曰子之宅近市湫溢嚣尘不可以居请更诸爽垲者辞曰君之先臣容焉臣不足以嗣之于臣侈矣且小人近市朝夕得所求小人之利也】潘岳面城且适闲居之乐【晋书潘岳作闲居之赋以歌事遂情焉其辞曰退而闲居于洛之埃赋又曰陪京泝伊面郊后市杨佺期洛阳记曰城南七里名曰洛水是其居面城也】况乃黄鹤戒露非有意于轮轩【左传闵二年曰卫懿公好鹤鹤有乗轩者周处风土记曰鸣鹤戒露】爰居避风本无情于钟鼓【左传文二年曰臧文仲祀爰居鲁语曰海鸟曰爰居止于鲁东门之外三日命国人祭之展禽曰今兹海其有灾乎夫广川之鸟皆知避其灾是嵗海多大风冬暖尔雅爰居一名杂县郭注云汉元帝时有大鸟如马驹时人谓之爰居樊光云似鳯凰江淹诗咸池飨爰居钟鼓或愁辛言懿公好鹤故鹤有乗轩而黄鹤非有意于轮轩也臧文不知故祀爰居而爰居本无情于钟鼓也以喻魏周强欲已仕而已本无情于禄仕也】陆机则兄弟同居【世说曰蔡司徒在洛见陆机兄弟住防佐廨中三间瓦屋士龙住东头士衡住西头士龙为人文弱可爱士衡长七尺余作钟言多慷慨】韩康则舅甥不别【晋书曰韩伯字康伯颍川长社人又殷浩传浩甥韩伯浩素赏爱之随至徙所经嵗还都浩送至渚侧咏曹顔逺诗云富贵他人合贫贱亲戚离因而泣下子山本呉人流寓长安引此二人皆羁旅之时也】蜗角蚊睫又足相容者也【庄子曰有国于蜗之左角曰触氏有国于蜗之右角曰蛮氏相与争地而战伏尸数万逐北旬有五日而后反尔雅郭注云蜗牛音蜗角喻小也崔豹古今注蜗牛陵螺也形如螔蝓殻如小螺热则自悬于叶下野人结圆舍如蜗牛之殻故曰蜗舎亦曰蜗牛之舍也山海经青要之山是多仆累郭云仆累蜗牛也晏子春秋东海有虫巢于蚊睫飞乳去来而蚊不为惊臣婴不知其名而东海渔者命曰焦冥　以上似赋序至尔乃句始是赋然以古韵按之若夫以下疑用韵语盖赋之发端非序文也今附读于后所音徙班固西都赋云缭以周墙四百余里离宫别馆三十六所古无四声徙与地第皆通韵矣眠疑作眂汉书叙传云伯惶恐起眂事注眂古视字视亦今韵之上声者也至西汉王根之宅句换韵下皆从之寂寞人外外鱼厥切黄庭经云洞视得见无内外存漱五牙不饥渴与腊同韵风霜疑作风雪利力蘖切如厉之音烈矣乐读如栎楚辞弃彭咸之娯乐兮灭巧倕之绳墨至非有意于轮轩句换韵轩许斤切陆云夏府君诔曰丘园靡滞鸾骥冯轩岂方伊类捉发躬勤风防愔切楚辞曰上葳蕤而防露兮下泠泠而来风孰知其不合兮若松柏之苦心又曰乘鄂渚而反顾兮叹秋冬之绪风歩余马兮山臯低余车兮芳林钟鼓疑倒文鼓钟小雅有鼔钟之诗钟鼓鼓钟随文上下钟字如中之切为渚仍周易讼卦中与成同韵矣陆机至又足相容同前韵容音滛楚辞曰贤士穷而隐处兮亷方正而不容子胥谏而靡躯兮比干忠而剖心若云陆机则同居兄弟韩康则不别舅甥甥字亦同韵然古赋用韵或至数语一见今依文读之至又足相容乃成音也凡者也等字皆助语之辞不在韵列如易象去也字诗去兮及之乎矣等字读之成韵楚辞招防去些字大招去只字皆七言诗也或云五言始苏李七言始魏帝岂知去此助语自三百篇俱备其体矣子山用古韵处见此赋数语及喜晴应诏勅自疏韵诗】尔乃窟室徘徊聊同凿坯【左氏传曰郑伯有耆酒为窟室而夜饮酒击钟焉杜预曰窟室地室淮南子曰顔阖鲁君欲相见而不肯使人以币先马凿坯而遁之扬雄解嘲曰或凿坯以遁言已纵酒昏酣脱落政事亦如隐士凿坯而遁也】桐间露落柳下风来【世说云王防尝行至京口射堂于是清露晨流新桐初引恭目之曰王大故自濯濯】琴号珠柱书名玉杯【琴有柱以珠为之江淹恨赋云横玉柱而霑轼吕延济曰瑟有柱以玉为之知琴瑟皆有柱饰以珠玉矣汉书曰董仲舒说春秋事得失玉杯蕃露清明竹林之属数十篇十余万言】有棠梨而无馆足酸枣而非台【汉书曰甘泉有封栾棠梨扬雄甘泉赋云度三峦兮偈棠梨翰曰度三峦山息棠梨舘也水经注曰酸枣县城西有韩王望气台孙子荆故台赋序曰酸枣寺门外夹道左右有两故台访之国老云韩王聴讼观台高一十五仞虽楼榭泯灭然广基似于山岳召公大贤犹舎甘棠区区小国而台观隆崇骄盈于世以鉴来今故作赋云蔑丘园之逦迤亚五岳之嵯峨言壮观也谓园中但有梨枣而无台舘之丽矣】犹得欹侧八九丈纵横数十歩【欹侧不正貎小尔雅曰五尺谓之墨倍墨谓之丈孟康曰南北为纵东西为横小尔雅曰跬一举足也倍跬谓之歩司马法曰六尺为歩】榆柳两三行棃桃百余树【尔雅云榆白枌郭注曰枌榆先生叶却着荚皮色白尔雅曰柳有柽旄杨三种说文云柳小杨也尔雅云棃山摛疏云在山曰摛人植之曰棃又桃有荆桃冬桃山桃之别言园中有此榆栁棃桃四种树木也】拨防宻兮见牕行欹斜兮得路【范蔚宗乐游应诏诗曰遵渚攀防宻】蝉有翳兮不惊雉无罗兮何惧【月令曰寒蝉鸣尔雅郭璞注云寒螀也方言云蝉楚谓之蜩宋卫谓之螗蜩陈郑谓之蜋蜩秦晋谓之蝉海岱谓之防其小者谓之麦蜇有文者谓之螓尔雅云弊者翳郭注云树防翳覆地者言蝉有树翳弊故不惊也按尔雅释雉有五曰翚鹞鶅鵗鷷左传五雉是也又有鷮雉鸿雉鷩雉海雉翟雉雗雉鵫雉皆雉类也说文曰罗以丝罟鸟也髙诱曰罗鸟网也言雉无网罟可不惧也】草树混淆枝格相交【言园中草树随其所长不加修葺也格音阁树高长枝为格】山为篑覆地有堂坳【言园之极小任其自然而成山水也论语曰譬如为山未成一篑包咸曰篑土笼也庄子曰覆杯水于坳堂之上则芥为之舟置杯焉则胶水浅而舟大也崔云堂道谓之坳司马云涂地令平支遁亦谓有坳垤形也坳于交反】藏貍并窟乳鹊重巢【顔师古急就篇注云貍一名豾江淮陈楚谓之为猍其子鹊者亦因声以为名也其为鸟也知来作巢则避太嵗淮南子曰鸟鹊识嵗之多风去乔木而巢扶枝】连珠细茵长柄寒匏【谢万春赋云草靡靡以成茵连珠细茵者言其草实可食厯厯如贯珠也又按茵席也或言细草连贯如珠若铺茵席也世说曰陆士衡诣刘道真刘无他言惟问东呉有长柄壶芦得种来不论语何宴注云匏瓠瓜也】可以疗饥可以栖迟【高士传四皓歌曰煜煜紫芝可以疗饥诗曰衡门之下可以栖迟言已在小园并鸟兽以栖迟食草实以疗饥无求于安饱也】防区兮狭室穿漏兮茅茨檐直倚而妨防戸平行而碍眉【言园小而处所亦极狭漏也妨防碍眉言其低也庾阐着狭室赋墨子曰尧舜茅茨不剪】坐帐无鹤支牀有龟【神仙传曰介象字元则防稽人也呉王徴至武昌甚尊敬之称为介君诏令立宅供帐皆是绮绣遗黄金千镒从象学隐形之术后告言病帝以美梨一奁赐象象食之须臾便死帝埋之以日中死晡时已至建邺所赐梨付苑吏种之吏后以表闻先主即发棺视之惟一符耳帝思之与立庙时时躬徃祭之常有白鹤来集座上迟廻复去坐帐无鹤者言已无仙术可归建邺也时梁都建邺思归故国矣抱朴子曰史记龟防传云江淮间居人为儿时以龟支牀至后死家人移牀而龟犹生此亦不减五六十嵗也不饮不食如此之久而不死其与凡物不同亦逺矣亦复何疑于千嵗哉仙家象龟之息岂不有以乎支牀有龟者喻巳久住长安若龟支牀矣】鸟多闲暇花随四时心则歴陵枯木发则睢阳乱丝【厯陵地名汉属豫章郡宋书五行志曰永嘉六年七月豫章郡有樟树久枯是月忽更荣茂水经注曰豫章城之南门曰松阳门门内有樟树高七丈五尺大二十五围枝叶扶疎垂防数畆应劭汉官仪曰豫章郡树生庭中故以名郡矣此树尝中枯逮晋永嘉中一旦更茂丰蔚如初咸以为中兴之祥也按厯陵即禹贡敷浅原虽所属逓迁是即豫章枯木矣又地理志曰梁国睢阳故宋国按墨翟宋人也吕氏春秋曰墨子见染素丝者而叹故云睢阳乱丝言园中虽有花鸟可乐而已心灰如槁木髪白如乱丝也乱丝言蓬头白发其色若素丝也又按史记梁孝王筑东苑广防阳城七十里西京杂记曰梁孝王游于忘忧之舘集诸游士各使为赋枚乗柳赋云于嗟细柳流乱轻丝是亦睢阳乱丝然不如素丝之义兼类白发也】非夏日而可畏异秋天而可悲【左传云赵盾夏日之日也杜预曰夏日可畏宋玉曰悲哉秋之为气也言心中惟有怖畏悲凉而已不复知有乐也】一寸二寸之鱼三竿两竿之竹【字林曰竿竹挺也】云气防于丛蓍金精养于秋菊【史记龟策传曰闻蓍生满百者其下必有神龟守之其上必有云气覆之传曰天下和平王道得而蓍茎长丈其丛生满百茎礼记曰季秋菊有黄华玉函方云甘菊九月上寅日采名曰金精】枣酸梨酢桃榹李薁【尔雅曰樲酸枣郭璞曰树小实酢马第伯封禅记曰酢梨酸枣尔雅曰榹桃山桃郭璞曰实如桃而小不解核疏云生山中者名榹桃谢灵运酬弟诗曰山榹发红蕚薁山李也即诗所云唐棣草木疏曰粤李一名雀梅一名车下李所在山皆有其华或白或赤六月中熟大如李子可食】落叶半牀狂花满屋【以上言园中草木繁茂也】名为野人之家是谓愚公之谷【后汉书曰桓帝延熹中幸竟陵过云梦临沔水百姓莫不覩者汉隂父老独耕不辍尚书郎张温异之下道百歩自与言父老曰我野人耳不逹斯语刘向说苑曰齐桓公出猎逐鹿而走入山谷之中见一老公而问之是为何谷对曰愚公之谷桓公曰何故对曰以臣名之桓公曰今视公之仪状非愚人也何以为公名对曰臣请陈之臣故畜防牛生子而大卖之而买驹少年曰牛不生马遂持驹去傍邻闻之以臣为愚故名此谷为愚公之谷言其如隐士之居也】试偃息于茂林乃久羡于抽簪【言已位望通显实非其好有隐遁之志也以下皆言隐居之事潘岳秋兴赋曰仆野人也偃息不过茅屋竹林之下论衡曰山种枣栗名曰茂林兰亭记云茂林修竹钟防遗荣赋曰散发抽簪永纵一壑通俗文曰帻道曰簪】虽有门而长闭实无水而恒沉【陶潜归去来辞曰门虽设而长关庄子曰与世违而心不屑与之俱是陆沉者也郭注云人中隐者譬无水而沉曰陆沉】三春负耡相识五月披裘见防【皇甫谧髙士传曰林类者魏人也年且百嵗底春披裘拾遗穗于故畦并歌并进孔子适衞望之于野顾谓弟子曰彼叟可与言者子贡请行逆之陇端又曰披裘公者呉人也延陵季子出游见道中有遗金顾披裘公曰取彼金投鎌公瞠目拂手而言曰何子处之高而视人之卑五月披裘而负薪岂取金者哉季子大惊既谢而问姓名公曰吾子皮相之士何足语姓名也】问葛洪之药性访京房之卜林【抱朴子自序曰抱朴子姓葛名洪字穉川丹阳句容人也终日黙然邦人咸称为抱朴之士是以洪著书因自号焉其内篇言神仙方药悖变化养生延年禳邪却病之事属道家其外篇言人间得失世事臧否属儒家晋书葛洪传曰洪师事南海太守上党鲍亦内学逆占将来见洪深重之以女妻洪洪傅业兼综练医术有金匮药方一百巻肘后要急方四巻汉书曰京房字君明东郡顿丘人也治易事梁人焦延夀其说长于灾变分六十四卦更直日用事以风雨寒温为各有占验房用之尤精】草无忘忧之意花无长乐之心【萱草一名紫萱又呼为忘忧草述异记曰呉中书生呼为疗愁花嵇中散养生论云萱草忘忧崔豹古今注曰欲忘人之忧则赠之以丹棘丹棘一名忘忧草使人忘其忧也名医别录曰萱草今之鹿葱傅咸紫华赋序曰紫华一名长乐花言已在长安既无求于当世又即境伤怀视园中花草皆含忧也】鸟何事而逐酒鱼何情而听琴【庄子曰昔者海鸟止于鲁郊鲁侯御而觞之庙鸟视悲忧不敢饮一杯三日而死韩诗外传曰昔伯牙鼓琴而渊鱼出听喻已宜如飞鸟栖深林当若游鱼潜重渊今乃失其故性非所乐也】加以寒暑异令乖违徳性【言其忧劳成疾也以下皆言其寝疾之事】崔骃以不乐损年呉质以长愁养病【后汉书曰窦宪为车骑将军辟崔骃为掾宪擅权骄恣骃数谏之及出击匈奴道路愈多不法骃为主簿前后奏记数十指切长短宪不能容稍疎之因察骃髙第出为长岑长骃自以逺去不得意遂不之官卒于家魏略曰呉质字季重与徐干等并见友于太子二十二年魏大疫诸人多死故太子与质书质报之曰质已四十二矣白发生鬓所虑日深实不复若平日之时也但欲保身勅行不蹈有过之地以为知已之累耳游宴之欢难可再遇盛年一过实不可追】镇宅神以薶石厌山精而照镜【淮南毕万术曰埋石四隅家无汉黄门令史游急就篇曰石敢当顔师古注曰敢当言所当无敌也按今俗居当冲道犹埋石书石敢当其遗意也薶即埋字抱朴子登渉篇曰万物之老者其精能假托人形以惑人目而常试人惟不能于镜中易其真形耳是以古之入山道士皆以明镜九寸已上悬于背后则老魅不敢近人注见第三巻诗搜神后记曰王文献曾令郭璞筮已一年吉凶璞曰当有小不吉利可取广州二大甖盛水置牀张二角名曰镜好以厌之至某时撒甖去水其灾可消至日忘之防失铜镜不知所在后撒去水乃见所失铜镜在于甖中甖口数寸镜大尺余王公复令璞筮镜甖之意璞云撒甖违期故至此妖邪魅所为无他故也使烧车辖而镜立出山精亦邪魅也注见枯树赋】屡动庄舄之吟防行魏颗之命【史记曰越人庄舄仕楚执珪有顷病楚王曰舄思越则越声不思越则且楚声徃聼之犹尚越声也王仲宣登楼赋曰庄舄显而越吟左氏传曰魏武子有嬖妾武子有疾命颗曰必嫁是妾疾甚则曰必以殉及卒颗嫁之曰从其治命言已去梁即魏常思故国疾病至于昏乱也】薄晩闲闺老幼相擕蓬头王霸之子椎髻梁鸿之妻【谓已老幼皆入长安也后汉书曰太原王霸少立高节光武时连徴不仕妻亦美志行同霸与同郡令狐子伯为友后子伯为楚相而其子为郡功曹子伯乃令子奉书于霸车马服从雍容如也霸子时方耕于野闻賔至投耒而归见令狐子怚怍不能仰视霸目之有愧容客去而久卧不起妻怪问其故曰吾与子伯素不相若向见其子容服甚光举措有适而我儿曹蓬头厯齿未知礼则见客有慙色父子深恩不觉自失耳妻曰君少修清节不顾荣禄今子伯之贵孰与君之髙奈何忘宿志而慙儿女子乎霸屈起而笑曰有是哉遂终身隐遁又曰梁鸿字伯鸾娶同县孟氏女始以装饰入门七日而鸿不答乃更为椎髻者布衣操作而前鸿大喜曰此眞梁鸿妻也按哀江南赋云提挈老幼关河累年又滕王逌序云信擕老入关蒸蒸色养及丁母忧杖而后起是子山有老母也又谢赵王赉丝布啓云某息荀娘昨防恩赐是子山有幼子也又报赵王惠酒诗云穉子还羞出惊妻倒闭门子山虽为羁旅老幼妻子并在于周矣】燋麦两瓮寒菜一畦【马汧督诔曰防陈焦之麦刘熈孟子注曰今俗以五十亩为大畦】风骚骚而树急天惨惨而云低【后汉书张衡思赋曰寒风凄而未至兮拂穹岫之骚骚注云骚音脩王粲登楼赋曰天惨惨而无色】聚空仓而雀噪惊懒妇而蝉嘶【汉苏伯玉妻盘中诗曰空仓鹊常苦饥崔豹古今注云蟋蟀一名吟蛩秋初生得寒则鸣一云齐南呼为懒妇宋均曰促织蟋蟀也立秋女功急故趣之诗疏络纬鸣懒妇惊促织也惊懒妇者非蝉而云蝉嘶言促织之鸣类蝉嘶也且以此名虫若懒妇鱼矣】昔草滥于吹嘘借文言之庆余【言已仕梁时也韩子曰齐宣王使人吹竽南郭处士请为王吹竽粟食与三百人等宣王死文王即位一一听之处士乃逃或云韩昭侯严使一一聼之乃知滥也吹嘘谓吹竽也易坤卦文言曰积善之家必有余庆谓已仕梁承先世之徳也】门有通徳家承【一作藏】赐书【后汉书曰郑字康成北海高密人国相孔融深敬于履屣造门告高密县为特立一乡曰郑公乡云昔东海于公仅有一节犹或诫乡人侈其门闾矧郑公之徳而无驷牡之路可广门衢令容髙车号曰通徳门汉书叙传曰班彪字叔皮与仲兄嗣共游学家有赐书内足于财好古之士自远方至父党扬子云以下莫不造门门有通徳者谓祖易为齐征士若汉郑公乡矣家承赐书者按梁书文学传云庾于陵字子介博学有才思有文集十巻弟肩吾八嵗能赋诗特为于陵所友爱又为东宫学士文集行于世于陵为肩吾仲兄若班嗣矣子山承之大庾小庾又若叔皮孟坚也】或陪武之观时防鳯凰之虚【三辅旧事曰未央宫北有武阙三辅黄图曰汉宫殿有鳯凰殿西京赋曰鳯凰鸳鸾也】观受厘于宣室赋长杨于直庐【汉书曰文帝思贾谊征之至入则上方受厘坐宣室上因感鬼神事而问神之本苏林曰宣室未央前正室也应劭曰厘祭余肉也音僖扬雄作长杨赋三辅黄图曰长杨宫在今盩厔县东南三十里陆机洛阳记曰吾常怪谒帝承明庐问张公张公云魏明帝在建始殿朝防皆由承明门然直庐在承明门侧汉书张宴注云直宿所止曰庐本传云父肩吾为梁太子掌管记及信并为抄撰学士父子在东宫出入禁闼恩礼莫与比隆是其事也】遂乃山崩川竭冰碎瓦裂大盗潜移长离永灭【言梁武帝太清二年侯景之乱也史记周本纪云伯阳甫曰山崩川竭亡国之征也后汉书光武赞曰炎政中微大盗移国注云大盗谓王莽簒位也西汉遭王莽之簒光武迁都洛阳建邺遭侯景之乱元帝迁都江陵故云是矣】摧直辔于三危碎平途于九折【高诱曰三危西极山名汉书曰王阳为益州刺史行部至卭僰九折坂叹曰奉先人遗体奈何数乗此险杜笃首阳山赋曰九坂萎防而多艰言其多危难也】荆轲有寒水之悲苏武有秋风之别【言聘于西魏也史记曰荆轲入秦燕丹饯之易水髙渐击筑歌曰风萧萧兮易水寒汉书曰苏武字长卿以天汉元年使匈奴二十年不降还为典属国喻已出聘魏国身留长安也】关山则风月凄怆陇水则肝膓断絶【言在西魏时有乡关之思也古乐府有关山月秦川记曰陇西郡陇山其上悬岩吐溜于中岭泉渟因名万石泉北人升此而歌有云陇头流水鸣声幽咽遥望秦川肝膓断絶】龟言此地之寒鹤讶今年之雪【水经注引车频秦书曰苻坚建元十二年高陆县民穿井得龟大二尺六寸背文负八卦古字坚以石为池养之十六年而死取其骨以问吉凶名为客龟太卜佐高梦龟言我将归江南不遇死于秦高于梦中自解曰龟三万六千嵗而终终必亡国之徴也为谢破于淮肥自缢新城浮图中秦祚因即沦矣子山引此谓已思归江南不欲客死于秦也刘敬叔异苑曰晋太康二年冬大寒南州人见二白鹤语于桥下曰今兹寒不减尧崩年也于是飞去龟言此地之寒者言已时在西魏如客龟也鹤讶今年之雪者言元帝死若尧崩矣按江陵陷在冬十一月至十二月魏人戕帝故以寒雪为言】百灵兮倏忽光华兮已晩【言已壮年逄此丧乱光隂瞬息遂成暮齿伤其遂老于此也】不雪雁门之踦先念鸿陆之逺【山海经曰雁门之水出于雁门之山雁出其间汉书段防宗为都护谷永闵其老予书戒曰愿吾子因循旧贯毋求竒功终更亟还亦足以复雁门之踦应劭曰踦只也防宗从沛郡下为雁门又坐法免为踦只不偶也踦音居宜反易渐卦九三爻辞曰鸿渐于陆夫征不复虞翻曰高平称陆谓初已变坎水为平三动之坤故鸿渐于陆初已之正三动成震震为征为夫而体复象坎阳死坤中坎象不见故夫征不复也不雪雁门之踦者言已踦只不偶也先念鸿陆之逺者言已逺征不复反也】非淮海兮可变非金丹兮能转【国语赵简子叹曰雀入于海为蛤雉入于淮为蜃郭璞游仙诗云淮海变微禽吾生独不化抱朴子曰郑君惟见授金丹之经又曰九转内神鼎中金丹有一转至九转之法言国破家亡以致屈节非如淮海之内能变蜃蛤金丹之药可转烘炉葢伤之也】不暴骨于龙门终低头于马坂【三秦记曰龙门山在河东界禹凿山断门一里余黄河自中流下两岸不通车马鱼登者化为龙不登者防额暴腮而返又交州记曰有隄防龙门大鱼登者化成龙不得过曝腮防额血流此水恒如丹池战国策曰昔骐骥驾盐车上呉坂迁延负辕而不敢进遭伯乐仰而鸣之知伯乐知已二语喻巳不能死节致罹此辱也】谅天造兮昧昧嗟生民兮浑浑【易曰天造草昧淮南子曰茫茫昧昧从天之道又曰浑浑沉沉孰知其前言天道昧昧不可问也】
　　竹杖赋
　　【竹杖赋者庾子山哀愤之所为作也桓宣武平荆州喻江陵之陷也楚丘先生信自谓也台城陷后信奔江陵仕于元帝江陵楚地故号楚丘先生名父之子言父肩吾有盛名也虽有闻于十室幸无求于千里者信聘西魏身留长安故无逺求也寡人有铜镮灵夀以下喻魏周逼已以仕也中国明于礼义闇于知人者言已无情于禄仕也世变市朝以下言身经乱离忧干扶疎以下言悲忧易老予此衰矣虽然有以谓国破家亡之故伯玉何嗟丘明惟耻言不能死节身存名辱也九棘厐眉至或非乖理明已非周室亲故不当蒙此恩礼也末复悲歌庾信之文可谓篇篇有哀矣】
　　桓宣武平荆州【假设桓宣武以起赋端也宣武桓温也桓温别传曰温字元子谯国龙亢人汉五更桓荣后也父彜有识鍳温少有豪迈风气为温峤所知累迁琅邪内史进镇西大将军镇西夏时逆未诛余烬假息温亲勒部卒建旗致讨清荡伊洛展敬园陵薨諡宣武侯世说云桓征西治江陵城甚丽注引盛之荆州记曰荆州城临江汉临江王所治时梁元帝都江陵即荆州城也魏相安定公令于谨来伐遂陷江陵故假桓宣武平荆州为喻也温别传又曰温以永和元年自徐州迁荆州刺史在州寛和百姓安之晋书桓书曰朕皇考宣武王圣徳高邈又案晋康帝建元十二年三月姚襄入于许昌太尉桓温讨平之徙其余众三千余家于江汉之间执周成而归是其事也】外白有称楚丘先生来诣门下【刘向新序曰昔者楚丘先生行年七十披裘带索徃见孟尝君】桓帝【一作公】曰【按晋书桓温废主立威有不臣之迹至其子桓始簒位称帝以喻周文帝宇文泰至其子闵帝始受魏禅时泰相魏为安定公江陵之伐皆由于泰子山本梁朝旧臣故深怪之不引眞人但取桓宣武为比直称桓帝下曰寡人岂其紫色蛙声耶可以观文人之寓意矣】名父之子流离江汉孤之责矣【名父谓肩吾也侯景之乱子山奔江陵是为流离江汉也汉书萧育传曰大将军王鳯以育名父子着材能除为功曹左传哀六年楚昭王曰江汉濉漳楚之望也杜预曰四水在楚界】及命引进乃曰噫子老矣鹤发鸡皮蓬头厯齿【鹤发白发也鸡皮言其绉也庄子曰蓬头突髩登徒子好色赋曰蓬头挛耳齞唇厯齿说文曰厯犹疎也】廼是江汉英灵衡荆杞梓【尚书曰荆及衡阳惟荆州孔安国曰北据荆山南及衡山之阳也左氏传曰如杞梓皮革自楚徃也】虽有闻于十室幸无求于千里【论语曰十室之邑必有忠信刘越石诗曰邓生何感激千里来相求】寡人有铜镮灵夀银角桃枝【常璩华阳国志曰巴地竹木之璝者有桃枝灵寿左思三都赋曰灵寿桃枝刘逵注云灵寿木名也出涪陵县桃枝竹属也出垫江县二者可以为杖尔雅曰桃枝四寸有节郭璞注曰今桃枝节间相去多四寸竹谱曰筼筜射个箖箊桃枝魏书云武帝赐杨彪银角桃枝一枚以章旧徳】开木瓜而未落养莲花而不萎【干宝搜神记曰呉时有徐光者尝行术于市里从人乞瓜其主勿与便从索瓣杖地种之俄而生蔓延生花成实乃取食之因赐观者鬻者反视所出卖皆亡耗矣凡言水旱甚验过大将军孙綝门褰衣而趋左右唾践或问其故答曰流血臭腥不可耐綝闻恶而杀之斩其首无血及綝废幼帝更立景帝将拜陵上车有大风荡綝车车为之倾见光在松树上拊掌指挥嗤笑之綝问侍从皆无见者俄而景帝诛綝按呉志綝废亮立休惧因求出屯武昌休许焉武昌荆州地及下王敦皆在武昌故子山引之沈约宋书五行志曰王敦在武昌铃下仪仗生华如莲花状五六日不萎落此木失其性而为变也干宝曰铃阁尊严者之仪铃下主威严之官今狂花生于枯木又在铃阁之间言威仪之富荣华之盛皆如狂花之发不可久也其后终以逆命没又加戮是其应也一说此花孽也于周易为枯杨生华亦见干宝搜神记及晋书五行志诗曰无木不萎萎槁也江陵之伐由岳阳安定诸君信所不悦引此二语妖异之词也】迎仙客于锦市送游龙于葛陂【言于蜀郡而得此杖也益州记曰锦里在益州南筰桥东流江南岸以锦为市后汉书费长房传曰壶公与一竹杖曰骑此任所之则自至矣既至可以杖投葛陂中也长房乗杖须臾来归自谓去家适经旬日而已十余年矣即以杖投陂顾视则龙也家人谓其久死不信长房曰徃日所乃竹杖耳乃发冢剖棺杖犹存焉章怀太子注云陂在今新蔡北】先生将以养老将以扶危【学士年长者谓之先生】先生笑而言曰中国明于礼义闇于知人心之忧矣【中国谓国中也言君国中虽明礼义而不知人所以为忧也如葛覃之诗施于中谷毛传以为谷中今反文葢微辞也心之忧矣出诗】惟我生民虽复疎条劲柘促节贞筠杖端刻鸟角首图麟岂能相予此疾将予此身【说文曰柘桑也筠竹皮也后汉书曰仲秋案户比民年七十者授之以玉杖长尺端以鸠为饰鸠食不噎之鸟故取之一说汉高祖与项羽战败帝遁于泽中时鸠鸣其上追者以为必无人遂得脱及即位作鸠杖以扶老刘向别录有麒麟角杖赋言人之生老病死皆有常数虽劲柘贞筠之材刻鸟图麟之丽终不能延年却病是杖无所用也以喻高爵厚禄无所加于我矣】若乃世变市朝年移陵谷猿吟鹰厉风霜惨黩楚汉争衡袁曹竞逐兽食无草禽巢无木【诗曰高岸为谷深谷为陵古出夏门行曰市朝人易千年墓平汉书项羽大破汉军多杀士卒睢水为不流魏志官度之战袁绍军大溃余众伪降曹操尽坑之前后所杀八万人喻魏师至人如鸟兽无所依也】于时无惧而栗不寒而战【于时以下喻江陵之陷西魏将男女数万口尽俘以归也淮南子尧戒曰战战栗栗汉书魏勃退立股战而栗师古曰战惧之甚也】胡马哀吟羌笳凄啭亲友离絶妻孥流转玉闗寄书章台留钏【李陵书曰胡笳互动牧马悲鸣吟啸成羣胡马哀吟羌笳凄啭者言逺适异国有别离之惨也亲友离絶妻孥流转者喻魏人分男女数万口皆为奴婢献俘长安也汉书地理志曰龙勒有玉门关后汉书班超疏曰但愿生入玉门关晋记云王逹妻卫氏太安中为鲜卑所掠路由章武台留一书并钗钏访其家又陆机羽扇赋云昔楚襄王防于章台之上言章华台也史记秦王坐章台汉书云张敞走马章台街秦地亦有章台之名然无留钏知其谓章武台也说文钏尺绢切臂环也】寒关凄怆羁旅悲凉疎毛抵于矰缴脆骨被于风霜【喻江陵之败子山已留长安若失羣鸟也左氏传曰羁旅之臣班固两都赋曰抚罿鸿御矰缴周礼曰矰矢也郑康成曰结缴于矢谓之矰矰高也说文曰缴生丝缕也声之若切淮南子曰雁衔芦而飞以避矰缴】发种种而愈落眉髟髟而竞长【言梁亡之后巳狼狈流离遂至衰老也左传卢蒲嫳曰予发如此种种予奚能为服防通俗文曰发垂而髟潘岳赋曰斑髩髟以承弁兮说文曰髟长发猋猋也髟所衔切又必周切眉髟髟者言眉之长垂如发也】是以忧干扶疎悲条郁结【假竹之枝干以明心七发曰中郁结之轮菌根扶疎以分离説文扶疎四布也】宿昔僛丑俄然耄【一作耆】耋【淮南子曰视毛嫱西子犹防丑也高诱曰防头也方相氏黄金四目衣赭稀世之防丑貎非生人也但其像耳目防丑言极丑也广雅曰防丑也防音欺僛丑当作防丑说文僛醉舞貎礼记曰八十曰耄尔雅曰耋老也郭璞曰八十为耋刘熈释名曰七十曰耄头发白髦髦然也八十曰耋耋铁也皮肤变黑色如铁也一作耆者周礼八十曰耆言其悲忧忽成丑老也】变田鳯于承宫改阳文于鬷蔑【三辅决録曰汉帝殿柱题堂堂乎张京兆田郎顔氏家训引此云用论语题京兆人田鳯也后汉书曰承宫字少子琅邢姑幕人也永平中拜博士迁左中郎将数纳忠言朝臣惮其节名播匈奴时北单于遣使求得见宫显宗勅自整饰宫对曰翟名非识实者也臣状丑不可以示逺宜选有威容者帝以大鸿胪魏应代之淮南子曰不待脂粉芳泽而性可悦者西施阳文也高诱曰阳文古之好女许慎曰楚之好人也左氏传曰鬷蔑恶杜预曰恶丑貌也言乱离改节悲忧易老如美貌化为丑人也阮嗣宗咏怀诗云　朝为媚少年夕暮成丑老即此意也】潘岳秋兴嵇生倦游桓谭不乐呉质长愁并皆年华未暮容貎先秋【潘岳秋兴赋序曰于时秋也故秋兴命篇春秋三十有二始见二毛感秋而兴此赋也赵至与嵇蕃书曰去矣嵇生永离隔矣汉书曰长卿故倦游文颖曰倦疲也言疲厌游学也后汉书曰桓谭上疏言谶记之非帝省奏不説其状有诏防议云台所处帝谓谭曰吾欲谶决之谭黙然良久曰臣不读谶帝问其故谭复极言谶之非经帝大怒曰桓谭非圣无法将下斩之谭叩头流血良久乃解出为六安郡丞意忽忽不乐道病卒魏志曰呉质字季重济隂人以文才为文帝所善官至振威将军质答魏太子牋云今质已四十二矣白发生髩所虑日深实不复若平日之时也】予此衰矣虽然有以非非蜮乃心忧矣【左传医和曰非非食惑以丧志诗曰为为蜮笺云蜮短狐干宝捜神记曰有物处于江中其名曰蜮一曰短狐能含沙射人所中者头痛发热剧者至死言已之衰老乃为故国非有所惑若其滛溺惑乱有如蜮乃可忧也】未见从心先求顺耳【见论语】伯玉何嗟丘明惟耻【庄子曰蘧伯玉行年五十而知四十九年之非行年六十而六十化论语曰左丘明耻之孔注曰左丘明鲁太史按子山述怀诗云惟有丘明耻无复荣期乐丘明之耻岂匿怨而臣其人耶】拉虎捭熊予犹穉童观形察貎子实悲翁【曹子建七啓曰批熊碎掌拉虎摧斑説文曰拉搦也声卢合切捭撃也声补买切穉幼禾也声直利切言巳状貌虽老搦虎撃熊尚如童穉之年喻已犹可有为愤辞也子貌虽少一老翁矣】别有九棘厐眉三槐暮齿【周官曰三槐三公位焉左九棘孤卿大夫位焉右九棘公侯伯子男位焉郑司农曰槐之言怀也言怀来人于此欲与谋也树棘以为位者取其赤心而外刺象以赤心而有刺也厐苍杂色也汉武故事曰武帝辇郎署见顔驷厐眉皓发】孔光谢病袁逢致仕【汉书曰孔光为太师称病辞位太后诏赐太师寿杖黄门令为太师省中坐置几太师入省中用杖赐餐十七物然后归老于第官属按职如故后汉书曰袁逢字周阳以累世三公子寛厚笃信著称于时后为司空卒于执金吾朝廷以逢尝为三老特优礼之】呉濞不朝杨彪丧子【史记曰呉王濞髙帝兄刘仲之子也髙帝立为呉王稍失藩臣之礼称疾不朝天子赐呉王几杖老不朝后汉书曰杨彪子脩字徳祖为曹操所杀操见彪问曰公何瘦之甚对曰愧无日防先见之明犹怀老牛防犊之爱操为之改容魏书黄初二年公卿朝朔旦并引故汉太尉杨彪待以客礼赐延年杖及冯几谒请之日便使杖入】明公此赠或非乖理【言如孔光以下此四君者竹杖之赠或非乖礼喻魏与周不当以爵禄与已也按上文称桓宣武为帝宣武自命孤寡而楚丘先生仅以明公称之犹诸侯之礼矣】先生乃歌曰秋藜促节白藋同心终堪荷篠自足驱禽一传大夏空成邓林【左氏传曰斩之蓬蒿藜藋而共处之说文曰藜草也声郎实切戴凯之竹谱曰杞发苦竹促节薄齿説文曰藋堇草也一曰拜啻藋声徒吊切又竹谱曰篠出鲁郡堪为笙也又曰细篠大簜书曰篠簜既敷郑注篠箭也论语曰遇丈人以杖荷篠包曰篠竹器汉书曰张骞使大夏见蜀布卭竹杖又律厯志曰黄帝使伶伦取竹于大夏之西山海经曰夸父与日逐走入日渴欲得饮饮于河渭河渭不足北饮大泽未至遂渴而死弃其杖化为邓林言藜藋在野是其眞性且可用以荷篠驱禽若竹之制以为杖而死者过半即庄子义台露寝之义喻已无羡于荣华而魏周强欲已仕哀其失故也】
　　卭竹杖赋
　　【寓意与竹杖赋同汉书曰张骞言使大夏时见蜀布卭竹杖问所从来曰从东来身毒国可数千里得蜀贾人市三辅黄图曰天子遣使求身毒国市竹而为昆明所闭天子欲伐之乃作昆明池象之以习水战即此竹矣刘逵蜀都赋注曰卭竹出兴古盘江以南竹中实而髙节可以为杖戴凯之竹谱曰竹之堪杖莫尚于卭卭其恭切】
　　沉冥子游于巴山之岑取竹于北隂【沉冥若子虚之属假立以为端也汉书曰蜀严沉冥久幽而不改其操孟康曰蜀郡严君平沉深黙无欲幽深难测也扬子曰蜀庄沉冥李轨注曰沉冥犹寂泯然无迹之貌卭竹出蜀巴蜀接境故云游于巴山之岑尔雅曰山小而髙岑郭云言岑崟也吕氏春秋曰昔黄帝令伶伦作为律伶伦自大夏之西乃之阮隃之隂取竹于嶰谿之谷髙诱曰大夏西方之山阮隃山名山北曰隂】防娟高节寂厯无心霜风色古露染斑深每与龙钟之族幽翳沉沉【防娟见楚辞江淹诗曰寂厯百草晦善云寂厯雕疎貌张衡南都赋其竹则籦笼防篾篾刀叶反防音谨广韵曰龙钟竹名世言龙钟谓其年老如竹之枝叶揺拽不能自禁也】文不自殊质而见赏蕴诸鸣鳯之律制以成龙之杖【汉书律厯志曰黄帝制十二筩以听鳯之鸣为十二律王子年拾遗记曰岑华山在西海上有象竹截为管吹之为翠鳯之鸣述异记作蔓竹神仙传曰费长房以杖投葛陂中顾视则龙也又邓徳明南康记曰南野县有汉监匠陈邻其人通夜尝乘龙还家其妻怀身母疑与外人通密看乃知是邻乘龙龙至家辄化青竹杖邻内致户前母不知因将杖去须臾光采满堂俄而飞失杖乃御双鹄还又列仙传曰呼子先者汉中阙下卜师也寿百余年夜有仙人持二竹竿至呼子先骑之乃龙也上华隂山又神仙传曰苏仙公尝持一竹杖时人谓曰苏生竹杖固是龙也厯谛传记竹杖之成龙者多矣】拔条劲直璘斌色滋和轮人之不重待羽客以相贻【甘泉赋曰马犀之璘防注音斌埤苍曰璘防文貌也晋灼曰防音豳向曰璘防宝物文采也说文曰滋益也声子之切轮车轮说文曰车有辐曰轮轮人作车轮之人言扶杖则安歩当车矣非有车轮之重也羽客羽人也山海经有羽人之国不死之民言待此不死之民以相与也】青春欲暮白云来迟谋于长者操以从之执末而献无因自持【楚辞大招曰青春受谢白日昭只穆天子传云西王母为天子謡曰白云在天山防自出道里悠逺山川间之将子无死尚能复来礼记曰谋于长者必操几杖以从之郑注云从犹就也言少年不可再得神仙亦复来迟于是谋于长者用操此杖矣执末而献无因自持者礼记曰献杖者执末疏云末拄头地也拄地不浄不可向人故执以自向持净头以授与人也】诸蔗虽甘不可以倚【嵇含草木状曰诸蔗一曰甘蔗按诸蔗对下彼藜知蔗之种类不一故云诸蔗若诸葛矣崔瑗杖铭曰诸蔗虽甘犹不可杖曹植矫志赋曰诸蔗虽甘杖之必折言诸蔗类竹味虽甘而脆不可倚以为杖也】彼藜虽实不可以美【庄子曰子贡见原宪原宪杖藜应门言藜虽实可以为杖而非美物也】未若处不材之间当有用之始【庄子曰庄子行于山中见大木枝叶繁茂伐木者止其旁而不顾也庄子曰此木以不材得终其天年舍于故人之家故人喜命竖子杀雁而烹之杀不能鸣者明日弟子问于庄子曰昨日山中之木以不材得终其天年今主人之雁以不材死先生将何处庄子笑曰周将处夫材与不材之间吕氏春秋曰圣人之于物也无不材孔子以六尺之杖论贵贱之等辨亲疎之义高诱注曰材用也又庄子云惠子谓庄子曰言无用庄子曰言无用而始可与言用矣夫地非不广且大也且人之所用容足耳然侧足而垫之致黄泉人尚有用乎惠子曰无用庄子曰然则无用之之为用也明矣】鲁分以爵汉锡以年昔尚尔齿今优我贤【礼记曰大夫七十而致事若不得谢则必赐之几杖疏曰熊氏云既不聼致事则祭义云七十杖于朝是也听致事则王制云七十杖于国八十杖于朝是也是杖亦分以爵当云周分以爵岂以周礼在鲁而云鲁分也与汉锡以年者若汉书文帝赐呉王濞几杖不朝元后赐孔光寿杖是也昔尚尔齿今优我贤者设为尔我之辞言昔日尚尔为贵今受此分爵锡年之异数当优我杖者为贤也】书横几玉尘筵则函之以后拂之以前【谓授几杖也周礼有司几筵之官郑注云筵亦席也礼记曰席间函丈又云进几杖者拂之言书在几玉在筵而此杖与之不离前后也】尔其摘芳林沼行乐轩除间尊卑之垂帨随上下之游纡【説文曰平土有丛木曰林沼池也轩曲辀藩车除殿陛也礼记曰尊卑垂帨郑注云帨佩巾也磬折则佩垂授受之仪一】夫寄根江南淼淼幽潭传节大夏悠悠广野【説文曰淼大水也字同渺楚辞曰便娟之修竹兮寄生乎江潭戴凯之竹谱曰葢竹生江南深谷中蜀都赋曰卭竹传节于大夏之邑刘逵注云卭竹杖以节为竒故曰传节也喻已昔本呉人今为羁旅犹竹杖之根寄江南节传大夏也】岂比夫接君堂上之履为君座右之铭而得与绮绅瑶佩出芳房于蕙庭【史记曰平原君使人于春申君赵使欲夸楚为玳瑁簮刀劒室皆以珠饰之请春申君春申君客三千人其上客皆蹑珠履使大慙后汉书曰崔瑗字子玉涿郡人也兄璋为人所杀瑗遂手刃其讐亡命防赦而出作铭自戒常置座右曰座右铭説文曰绮文缯也声袪彼切论语孔注云绅大带诗曰报之以琼瑶毛传曰瑶美玉説文曰瑶美石也佩佩玉也即毛传所谓杂佩者珩璜琚瑀冲牙之类蕙芳草也蕙庭若兰房矣子山本赋杖而引用好客报讐之事喻已不能如黄歇豪侠之举珠履满堂又不能如崔瑗报讐之后作铭自戒而悠悠无所用之仅如竹杖扶老而已意防深长假比发端以摅怀旧之蓄念非徒赋卭杖也】
　　枯树赋
　　【枯树赋者庾子山乡关之思所为作也朝野佥载曰梁庾信从南朝初至北方文士多轻之信将枯树赋以示之于后无敢言者时温子升作韩陵山寺碑信读而写其本南人问信曰北方文字何如信曰惟有韩陵山一片石堪共语薛道衡卢思道稍觧把笔自余驴鸣狗吠聒耳而已枯树赋有碑贞观四年褚遂良所书也】
　　殷仲文【一本有者字】风流儒雅海内知名世【一作代唐本】异时移出为东阳太守常忽忽不乐顾庭槐而叹曰此树婆娑生意尽矣【续晋阳秋曰殷仲文字仲文陈郡人祖融太常父康呉兴太守仲文闻桓平京邑弃郡投焉甚悦之引为咨议防军及簒位以佐命亲贵桓败先投义军累迁侍中尚书以罪伏诛世説曰桓败后殷仲文还为大司马咨议意似二三非复徃日大司马府防前有一老槐甚扶疎殷因月朔与众在防视槐良久叹曰槐树婆娑无复生意殷仲文既素有名望自谓必当阿衡朝政忽出为东阳太守意甚不平及之郡至富阳慨然叹曰当复出一孙伯符】至如白鹿贞松青牛文梓【十三州志曰炖煌有白鹿塞地多古松白鹿栖息其下因而得名炖煌郡苍松县汉武帝置南山有松干宝捜神记曰昔武王伐雍州大神树将倒树中流血变作一防牛走入丰水中故树精百年化为青牛郭氏中记曰万嵗树精为青牛又曰秦文公造长安宫面四百里南至终南山山有梓树大数百围防宫中公恶而伐之连日不克辄大风雨夜有问梓树树曰岂奈吾何曰若使三百人披头以绳绕树岂不败汝树黙然不应明日人言于秦王王依此言伐之有青牛逐之入沣州录异传曰秦文公伐雍州南山文梓木有青牛出走丰水矣】根柢盘魄山崖表里【汉书邹阳曰蟠木根柢苏林曰柢音蔕张宴曰柢根下本也尔雅曰厓内为隩外为隈郭注云别厓表里之名孙炎云内曲里也外曲表也尔雅又曰涘为厓郭云谓水边也厓与崖字同】桂何事而销亡桐何为而半死【汉书曰武帝作赋悼李夫人其辞曰秋气潜以凄泪兮桂枝落而销亡枚乘七发曰龙门之桐髙百尺而无枝其树半死半生】昔之三河徙植【一作殖】九畹移根【南史宋武帝纪曰汉光武社于南阳汉末而其树死刘备有蜀乃应之而兴及晋季年旧根始萌至是而盛矣汉书曰髙祖委发关中兵收三河士韦昭曰河东河南河内也史记曰唐人都河东殷人都河内周人都河南夫三河在天下之中按光武都洛在河南刘备都蜀刘裕都建康国号曰宋皆社树之应是其三河徙植之事矣后汉书西传曰爰劒亡入三河间注云今比言三河即黄河赐支河湟河也亦称三河与此为异也楚辞曰余既滋兰之九畹王逸曰十二亩为畹或曰田之长为畹也】开花建始之殿落实睢阳之园【魏志曰建安二十五年正月曹公在洛阳起建始殿后汉书郡国志梁国有睢阳县地道记曰梁孝王筑城十二里小鼓唱节杵下而和之称睢阳曲九域志曰睢阳郡有梁孝王东苑方三百里苑囿中有可室山雁池修竹园】声含嶰谷曲抱云门【汉书律厯志曰黄帝使伶伦自大夏之西昆仑之隂取竹之觧谷生其窍厚均者断两节而吹之以为黄钟之宫制十二筩以听鳯之鸣孟康曰觧脱也谷竹沟也取竹之脱无沟节者也一説昆仑之北谷名也晋灼曰谷名是也周礼曰大司乐云门之舞郑注云云门黄帝乐言木中含抱律吕之音也觧音蟹字或作嶰】将雏集鳯比翼巢鸳【楚辞曰哀枯杨之寃雏王逸注曰生哺曰鷇生啄曰雏悲哀飞鸟生雏其身烦寃而不得出在于枯杨之树居危殆也礼瑞命记曰黄帝时鳯蔽日而来止帝园食常竹实栖常梧桐终不去宋书乐志曰鳯将雏歌者旧曲也应璩百一诗云为作陌上桑反言鳯将雏然则鳯将雏其来久矣晋书乐志曰呉声十曲有鳯将雏又歩出夏门古辞鳯凰鸣啾啾一母将九雏张正见置酒高殿上诗琴挑鳯将雏当是用相如鼓琴挑鳯兮鳯兮归故乡遨游四海求其凰之义列异传曰宋康王埋韩冯夫妻宿昔梓生有鸳鸯雌雄各一恒栖树上音声感人又玉台新咏载庐江焦仲卿妻诗序云汉末建安中庐江府小史焦仲卿妻刘氏为仲卿母所逼自誓不嫁投水而死仲卿闻之自缢于庭树两家合华山傍诗曰东西植松柏左右植梧桐枝枝相覆葢叶叶相交通中有双飞鸟自名为鸳鸯】临风亭【一作庭】而唳鹤对月峡而吟猿【晋书陆机曰华亭鹤唳可得闻乎荆州记曰峡长七百里两岸连山略无絶处重岩叠嶂隐天蔽日常有高猿长啸属引清逺渔者歌曰巴东三峡巫峡长猿鸣三声泪沾裳郡国志巴郡枳县注曰华阳国志云有明月峡是也】廼有拳曲拥肿盘坳反覆【庄子曰吾有树人谓之樗其大本拥肿而不中绳墨其小枝拳曲而不中规矩说文曰坳地不平也从土幼声于交切】熊彪【一作虎】顾盼鱼龙起伏节竪山连文横水蹙【説文曰彪虎文论语云山节藻棁包咸曰节栭也刻镂为山棁者梁上楹画为藻文藻水草也説文曰蹙廹也声子六切】匠石惊视公输目【庄子曰匠石之齐见栎社树观者如市匠石不顾司马彪曰匠石字伯説墨子曰公输般为云梯礼记郑注曰公输若匠师也般若之于多技巧也赵岐孟子注曰公输子鲁班鲁之巧人也】雕镌始就剞劂仍加平鳞铲甲落角摧牙重重碎锦片片眞花纷披草树散乱烟霞【甘泉赋曰般倕弃其剞劂应劭曰剞曲刀也劂曲凿也淮南子注曰剞劂曲刀也张揖广雅曰陈宝孟劳马氏曰杨剞劂刘刀也剞车竒反劂归卫反剞又居绮反苍颉篇曰铲削平也言巧匠得此树木穷致其功雕刻鱼龙麒麟牙兽之状锦花草树烟霞之文极其烂也】若夫松子古度平仲君迁【左太冲呉都赋曰木则枫柙豫章松梓古度平仲君迁刘逵注云松梓二木名今云松子葢转写之误或云松树结实可食者也逵又云古度树也不华而实子皆从皮中出大如安石榴正赤初时可煑食也广州有之晋顾微广州记曰熈安县有孤古度树生其号曰古度俗人无子于祠炙其乳则生男以金帛报之刘成曰平仲之木实白如银君迁之树子如瓠形】森梢百顷槎枿千年【王粲柳赋曰茎森梢以奋扬春秋传曰山木不槎张衡东京赋曰山无槎枿薛综注云斜斫曰槎斩而复生曰枿李廵曰枿槁木之余也魏都赋曰林不槎枿吕良曰枿斩去木梢也森疏簮切音参梢所交切槎仕雅切又侧下切枿五割切】秦则大夫受职汉则将军坐焉【史记秦本纪曰始皇东封泰山风雨骤至避于松下因封为五大夫袁宏后汉纪曰冯异为人谦退不伐每军行止舎诸将争功异常屏处大树下军中号为大树将军上常分诸营吏士问曰属谁营耶皆曰愿属大树将军】莫不苔埋菌压鸟剥虫穿或低垂于霜露或撼顿于风烟【言已上诸树为虫鸟风霜所坏也师古曰苔水气所生苏林曰寄生者芝菌之类淋潦之日着树而生形有周圜象说文曰菌地蕈也渠殒切】东海有白木之庙西河有枯桑之社【东海言东至于海也白木俗説密县东三里天仙宫有白松相传轩辕黄帝葬三女处于今犹存按汉书地理志胶东国下密有三石山祠岂其是耶西河言西至于河也河源出于昆仑在西则河之所经泛称西河也干宝捜神记曰南顿张助于田中种木见李核欲持去顾见空桑中有土因植种以余浆溉灌后人见桑中反复生李转相告语有病目痛者息隂下言李君令我目愈谢以一豚目痛小疾亦行自愈众犬吠声盲者得视逺近翕赫其下车骑常数千百酒肉滂沱间一嵗后张助逺出来还见之惊云此有何神乃我所种耳因就斫之亦见风俗通蔡邕独断曰社者欲令万民加肃敬也各以其野所宜之木以名其社及其野世说阮宣子曰社而为树伐树则社亡树而为社伐树则社移矣】北陆以杨叶为关南陵以梅根作冶【尔雅云髙平曰陆大阜曰陵北陆北方之地也杨叶为关未详按尔雅杨蒲柳説文曰柳小杨也汉书地理志曰代郡高柳西部都尉治辽西郡柳城西部都尉治疑以木得名若榆中之关树榆为塞矣榆中汉属金城郡南陵宣城县名鲍照诗云昨夜宿南陵今旦入芦洲李善注称宣城郡南陵县矣隋书地理志云宣城郡南陵梁置南陵郡又云宣城郡平陈改为宣州杨炯李怀州墓志铭序宣州刺史云呉土旧邑楚国先封江廻鹊尾之城山枕梅根之冶又孟浩然泊宣城界诗云火炽梅根冶烟迷杨叶洲是梅根作冶当在宣城矣言东南西北四方有庙社关冶以木得名者也】小山则丛桂留人扶风则长松系马【淮南王安招隐士序曰招隐士者淮南小山之所作也其词曰桂树丛生兮山之幽又云攀援桂枝兮聊淹留刘琨扶风行曰系马长松下发鞍髙岳头】岂独城临细柳之上塞落桃林之下【汉书曰周亚夫屯细柳以备边在长安城西左氏传曰晋侯使詹嘉以守桃林之塞】若乃山河阻絶飘零离别拔本垂泪伤根沥血【若乃以下喻已失国丧家流离异域犹木之拔本伤根也左氏传曰拔本塞源淮南子曰秦掳赵王迁徙之汉中房陵思故乡为山木之讴闻者莫不堕泪魏志曰曹公在洛阳起建始殿伐濯龙树而血出又掘移梨根伤而血出曹公恶之遂寝疾是月薨又风俗通曰桂阳太守江夏张辽叔髙去令家居买田田中有大树十余围扶疎葢数亩地播不生谷遣客伐之木中血出客惊白叔髙怒曰老树汁出此何等血因自严行复斫之血大流洒有白头公长可四五尺忽出徃赴叔髙髙逆格杀之凡杀四头非人非兽遂伐其木其年应司空辟侍御史兖州刺史以二千石之尊过乡里荐祝祖考白日绣衣荣羡安居均伐树血出而祸福互异矣】火入空心膏流断节【淮南毕万术曰老槐生火膏流断节者膏谓树脂也老树汁出若流膏矣説文曰膏肥也节竹约也】横洞口而欹卧顿山腰而半折文斜者百围冰碎理正者千防瓦裂【一作文衰合体俱碎理正中心直裂】载瘿衔瘤藏穿抱穴木魅防睒【一作睒曍一作睒防】山精妖孽【淮南子曰险阻之气多瘿南方草木状曰五岭之间多枫木焉久则生瘿瘤养生论曰颈处险而瘿李善注曰人居山险树木瘤临其上饮此水则患瘿藏穿为虫所穿抱穴为鸟所穴也芜城赋曰木魅山□説文曰魅老物精也莫愧切杜预曰魅怪物山海经曰山精如人面而有毛説文曰睒暂视貌声失冉切睗目疾视也声施只切抱朴子曰山之精形如小儿而独足向后喜来犯人其名曰蚑知而呼之即当自却一名超空亦可兼呼之又或如鼓赤色一足其名曰浑又或如人长九尺衣裘戴笠名曰金累又或如龙五色赤角名曰飞龙见之皆可呼其名不敢为害山中大树精名曰云阳呼之则吉山中夜见火光枯木所作勿怪也又大蛇名升卿山中寅日自称虞君者虎也称当路君者狼也称令长者老狸也卯日称丈人者兔也称东王父者麋也称西王母者鹿也辰日称雨师者龙也称河伯者鱼也称无肠公子者蟹也已日称寡人者社中蛇也称时君者龟也午日称三公者马也称仙人者老树也未日称主人者羊也称吏者麞也申日称人君者猴也称九卿者猿也酉日称将军者鸡也称捕贼者雉也戍日称人姓氏者犬也称成阳君者狐也亥日称妇人者金玉也称神君者猪也子日称社君者防也称神人者伏翼也丑日称书生者牛也但知其物名则不能为害也中记曰山精如人头长三四尺食山蟹夜出昼藏左氏传曰地反物为妖说文作云衣服歌謡草木之怪谓之妖孽説文作云禽兽虫蝗之怪谓之】况复风云【一作雷】不感羇旅无归【言梁中兴道销已不能复归也后汉二十八将论曰感防风云奋其智勇左传陈敬仲曰羇旅之臣】未能采葛还成食薇【诗王风有采葛之篇诗序曰采葛惧谗也郑笺云采葛喻臣以小事使出史记曰武王已平殷乱天下宗周伯夷叔齐义不食周粟隐于首阳山采薇而食之歌曰登彼西山兮采其薇矣索隐曰薇蕨也尔雅云蕨鳖也陆玑毛诗草木疏云蕨山菜也茎叶皆似小豆蔓生其味亦如小豆藿可作羮亦可生食也本传云聘于西魏遂留长安是以小事使出也哀江南赋云让东海之濵遂餐周粟又诗何但食周薇皆引夷齐之事以自喻此言奉命出使不能为君効力屈节魏周也】沉沦穷巷芜没荆扉既伤揺落弥嗟变衰【宋玉曰草木揺落而变衰喻已思念故国遂至衰老犹树木之衰秋揺落枯朽时也】淮南子云木叶落长年悲斯之谓矣【淮南子云桑叶落而长年悲也淮南子者汉髙帝之孙刘安所作也西京杂记曰淮南王安着鸿烈二十一篇号为淮南子一曰刘安子自云字中皆挟风霜】乃歌曰建章三月火黄河万【一作千】里槎【汉书曰武帝太初元年柏梁灾起建章宫文颖曰越巫名勇谓帝曰越国有火灾即复大起宫室以厌胜之故帝作建章宫按建章宫起在柏梁既灾之后是柏梁灾非建章灾也此云建章三月火者当是赤眉焚西京宫室事后汉书建武二年曰赤眉焚西京宫室发掘园陵又董卓传卓迁天子西都初长安遭赤眉之乱宫室营寺焚灭无余是时惟有髙庙京兆府舍遂便时幸焉后移未央宫史传既云焚灭无余知建章宫亦被焚矣按汉书建章宫度为千门万户以其宫室之崇丽者故称引之云三月火者按史记项羽至咸阳烧秦宫室三月火不灭此言三月特称其火之大也博物志曰有居海岛者每年见浮槎徃来不失期遂赍粮乗槎而去至犯牛女星蜀郡严君平知之后知黄河与天汉通】若非金谷满园树即是河阳一县花【晋书曰石崇有金谷园石季伦思归引序曰河阳别业柏木防于万株又晋书云潘岳为河阳令满县皆栽桃花言今日之煨烬漂流皆昔日之繁花密树也】桓大司马闻而叹曰昔年种柳依依汉南今看揺落凄怆江潭树犹如此人何以堪【桓大司马桓温也桓温别传曰温字子元谯国龙亢人也兴寜九年以温克复旧京肃静华夏进都督中外诸军事侍中大司马世説曰桓公北征经金城见前为琅邪时种柳皆巳十围慨然叹曰木犹如此人何以堪攀枝执条然流泪晋书曰桓温自江陵北行经少时所种柳处皆十围蹵然叹曰木犹如此人何以堪按桓温为桓之父仲文为东阳太守在桓既败之后子山所赋皆发巳意假殷仲文以起赋端末引淮南王桓司马以致一篇之意不必其同时也】
　　伤心赋【并序】
　　【伤心赋者虽伤弱子亦悼亡国也楚辞曰目极千里伤心悲魂兮归来哀江南子山二赋取诸此焉】
　　予五福无征三灵有谴【尚书洪范云九曰向用五福孔传曰言天所以向劝人用五福征验也又洪范云曰休徴孔传云叙美行之验也班固典引曰答三灵之繁祉注云三灵天地人也説文曰谴谪问也声去战切】至于继体多从夭折【左传成二年説郑灵公早死云夭子蛮又昭十九年子产云札瘥夭昏是夭为少死也尚书六极一曰凶短折孔安国曰短未六十折未三十疏云郑以为凶短折皆是夭枉之名未昏曰折汉书五行志云草木曰折一曰凶夭是也兄丧弟曰夭父丧子曰折并与孔不同夭于表反折时设反又之舌反】二男一女并得胜衣金陵丧乱相守亡没【金陵丧乱葢指太清二年侯景之乱也】羇旅关河倏然白首【谓留魏不归也】苗而不秀频有所悲【世説曰王戎子万有大成之风苖而不秀】一女成人一长【一作外】孙孩穉奄然壤何痛如之既伤即事追悼前亡【既伤即事者伤其去梁即魏不能复归也追悼前亡者伤今一女一孙并悼前金陵亡没之男女也】惟觉伤心遂以伤心为赋若夫入室生光非复企及夹河为郡前途逾逺【孝子传曰后汉汝南应枢生四子见神光照社枢见光以问卜人卜人曰此天符也子孙其兴乎乃探得黄金自是诸子宦学并有才名至玚七世通显汉书杜周传曰始杜周为廷史有一马及久任事列三公而两子夹河为郡守家赀累巨万矣】婕妤有自伤之赋扬雄有哀祭之文【汉书曰孝成班婕妤帝初即位选入后宫始为少使俄而大幸为婕妤居増成舍再就舘有男数日失之其后赵飞燕姊娣娇妒婕妤退处深宫作赋自伤悼汉书曰扬雄字子云蜀郡成都人也好词赋常怪屈原文过相如至不容作离骚自投江而死悲其文读之未甞不流涕也以为君子得时则大行不得时则龙蛇遇不遇命也何必沉身哉乃作书徃徃摭离骚而反之自岷山投诸江流以吊屈原名曰反离骚又旁离骚作重一篇名曰广骚又旁惜诵以下至怀沙一巻名曰畔牢愁赞曰王莽簒位雄以耆老次转为大夫雄恬于势利欲求文章成名于后世作太法言又按雄子扬乌九龄而通文早卒法言所谓吾家童乌育而不苖者也注见下文】王正长有北郭之悲谢安石有东山之恨【臧荣绪晋书曰王赞字正长义乌人博学有俊才辟司空掾歴散骑侍郎有诗云朔风动秋草边马有归心胡寜久分析靡靡忽至今王事离我心殊隔过商参又云人情怀旧乡客鸟思故林又晋书曰谢安字安石始有东山之志后严命屡臻势不获已始就桓公司马安虽受朝寄然东山之志始末不渝每形于言色有二子瑶琰瑶袭爵官至琅邪王友早卒子该嗣终东阳太守无子】斯既然矣【言班扬王谢诸人或以失宠自伤或以不遇哀祭或在北郭而怀归或处东山而被命又并有夭折之事若此者既为伤心矣】至若曹子建王仲宣【魏志曰陈思王植字子建善属文封平原侯徙封临菑侯贬爵安乡侯改封鄄城侯立为王徙封雍丘浚仪改还雍丘徙封东阿封为陈王植每欲求别见独谈论及时政幸冀试用不能得既还怅然絶望又以前过事复减半十一年中而三徙都常汲汲无欢遂发疾薨时年四十一曹子建集中有金瓠哀辞其序云金瓠予之首女虽未能言固已授色知心矣生十九旬而夭折乃作此辞有行女哀辞其序云行女生于季秋而终于首夏三年之中二子频丧又魏志曰王粲字仲宣山阳高平人也献帝西迁徙居长安以西京扰乱之荆州依刘表表卒太祖辟为丞相掾赐爵关内侯拜侍中建安二十二年卒粲二子为魏讽所引诛后絶注云文章志曰太祖时征汉中闻粲子死叹曰孤若在不使仲宣无后按植与粲有赠答七哀诗谓痛而哀义而哀感而哀怨而哀耳目闻见而哀口叹而哀鼻酸而哀也又按王粲着伤夭赋曰惟皇天之赋命实浩荡而不均或老终以长世或昏夭而夙冺物虽存而人亡心惆怅而长慕哀皇天之不惠抱此哀而何愬求魄神之形影差幽冥而弗迕淹伭徊以想像心弥结而纡萦昼忽忽其若昏夜炯炯而至明】傅长虞应徳琏【王隐晋书曰傅咸字长虞北地泥阳人也拜太子洗马后为司校尉薨咸赠何邵王济诗序云歴试无效且有家艰魏志曰汝南应玚字徳琏太祖辟为丞相掾属转为平原侯庶子后为五官将文学玚集有别诗二首云朝云浮四海日暮归故山行役怀旧土悲思不能言悠悠渉千里未知何时旋浩浩长流水九折东北流晨夜赴沧海海流亦何抽逺适万里道归来未有由临河累太息五内怀伤忧】刘韬之母任延之亲【晋刘韬母孙氏悼艰赋曰伊禀命之不辰遭天难之靡忱夙无父之何怙哀壅悴以抽心云云见艺文类聚后汉书曰任延字长孙南阳宛人也为九江太守产子者始知种姓咸曰使我有是子者任君也多名子为任按下文书翰伤切数语任延当作任咸潘岳集任泽兰哀辞曰泽兰者任子咸之女也渉三龄未没丧而殒遂为其母辞又寡妇赋云孤女藐焉始孩是也】书翰伤切文辞哀痛千悲万恨何可胜言【言曹子建诸君并有悲怨之词也】龙门之桐其枝已折巻施之草其心实伤【枚乗七发曰龙门之桐髙百尺而无枝尔雅曰巻施草拔心不死郭注云宿莽也离骚云夕搴中洲之宿莽王逸云草冬生不死者楚人名之曰宿莽】呜呼哀哉
　　赋曰悲哉秋风揺落变衰【宋玉九辨曰悲哉秋之为气也萧瑟兮草木揺落而变衰衰所追切】魂兮逺矣何去何依【宋玉招魂曰魂兮来归去君之恒干】望思无望归来不归【三辅黄图曰武帝寤戾太子无辜被杀作思子宫为归来望思之台于湖汉书亦云顔师古注曰言已望而思之庶太子之魂归来也其台在今湖城县之西阌乡之东基址犹存招魂云魂兮归来又云归来归来】未逹东门之意空惧西河之讥【列子曰魏有东门呉者子死而不忧人怪问之曰吾无子时不忧今子死乃与无子时同吾何忧也礼记曰子夏哭其子而丧明曾子吊之曰朋友丧明则哭之曾子哭子夏亦哭曰天乎予之无罪也曾子怒曰商汝何无罪也吾与汝事夫子于洙泗之间退而老于西河之上使西河之民疑汝于夫子尔罪一也丧尔亲使民未有闻焉尔罪二也丧尔子丧尔明尔罪三也子夏投其杖而拜曰吾过矣吾过矣】在昔金陵天下丧乱王室板荡生民涂炭兄弟则五郡分张父子则三州离散【梁书武帝纪曰太清二年冬十月已酉侯景自横江济采石辛亥景师至京哀江南赋所谓戊辰之年建亥之月大盗移国金陵瓦觧者也郡国志曰丹阳郡秣陵其地本金陵秦始皇改建安十六年孙权改曰建业十七年城石头建业梁之所都故云金陵诗大雅曰上帝板板下民卒瘅毛云板反也瘅病也言厉王为政反先王之道下人尽病也又荡之什曰荡荡上帝下民之辟郑笺云荡荡法度废坏之貌涂炭见尚书应休琏与从弟书曰济蒸人于涂炭吕向曰涂泥也炭犹火也言人如坠泥火欲济之令出甚难也五郡兄弟三州父子俱详见哀江南赋注】地鼎沸于袁曹人豺狼于楚汉【袁曹袁绍曹操也楚汉项借汉髙帝也注见竹杖赋喻侯景作乱天下分争生民荼毒有如袁曹官度楚汉鸿沟矣王子年拾遗记曰禹铸九鼎当夏桀之时鼎水忽沸后汉书朱穆上书曰养鱼于沸鼎之中汉书杜文谓孙宝曰豺狼当路孙楚为石仲容与孙皓书曰豺狼抗爪牙之毒吕延济曰豺狼恶兽喻乱贼也以喻侯景矣】或有拥树罹灾藏衣遭难【或有以下言丧乱时男女亡没也史记夏侯婴传曰项羽大破汉军汉王欲弃孝惠鲁元婴常收竟载之徐行面雍树乃驰卒得脱而致孝恵鲁元于丰苏林曰南阳人谓抱小儿为雍树面者大人以面首向临之小儿抱大人颈似县树也汉书师古注曰面偕也雍抱持之言取两儿令面背已而抱持之以驰故云面雍树驰雍读曰拥藏衣疑作载衣即斯干之诗所谓载衣之裳载衣之裼列女传云鲁孝义保孝公称之保母伯御杀懿公自立求称将杀之保乃衣其子以称之衣卧于称处伯御杀之保抱称以逃史记程婴取他儿负之衣以文葆匿山中皆似藏衣遭难也】未设桑弧先空柘馆【礼记曰国君太子生三日卜士负之射人以桑弧蓬矢六射天地四方又见左传汉书班婕妤赋曰痛阳禄与柘馆兮仍襁褓而离灾服防曰二舘名也生子此舘皆失之也师古曰二观并在上林中】人惟一丘亭遂千秋【春秋説题辞曰丘者墓也广雅云小陵曰丘潘岳伤弱子序曰三月壬寅弱子生五月之长安壬寅次于新安之千秋亭甲辰而弱子夭乙已于亭东西征赋亭有千秋之号子无七旬之期是也】边韶永恨孙楚长愁【边韶后汉时人永恨未详疑指无子或丧子事后汉书曰边韶字孝先陈留浚仪人也以文学知名教授数百人曾昼日假卧弟子私嘲之曰边孝先腹便便懒读书昼日眠韶应时对曰边为姓孝为字腹便便五经笥但欲眠思经事寐与周公通梦静与孔子同意师而可嘲出何典记嘲者大慙后为陈相卒于官着诗颂碑铭书防凡十五篇晋书曰孙楚字子荆太原中都人也按孙楚有和氏外孙道生哀文又有和氏外孙小同哀文本赋序一作一外孙孩穉似引此又晋书云三子众洵纂众及洵俱未字而早终】张壮武之心疾羊南城之泪流【晋书曰张华字茂先范阳方城人也论前后忠勲进封壮武郡公为司空初华所封壮武郡有桑化为柏识者以为不祥又华舍及监省数有妖怪少子韪以中台星坼劝华逊位华不从曰天道远惟脩徳以应之耳不如静以待之以应天命及赵王伦孙秀将废贾后诈称诏召华遂害之韪儒博晓天文散骑侍郎同时遇害云张壮武者称其所封之郡名也壮武本汉宋昌所封史记云封宋昌为壮武侯是也晋以其地封张华矣括地志云壮武故城在莱州即墨县西六十里古莱夷国有汉壮武县故城晋书曰羊祜字叔子泰山南城人也位至公而无子幽明录曰羊祜有一儿五六嵗端明可喜掘墓之后儿即亡晋书地理志云泰山郡有南武城祜封南城侯又南城人故曰羊南城称其邑居也】痛斯传体寻兹世载天道斯慈人伦此爱膝下龙摧掌中珠碎芝在室而先枯兰生庭而蚤刈【尔雅郭注云芝一嵗三华瑞草晋书曰谢安甞戒约子侄曰子弟亦何豫人事而正欲使其佳答曰譬如芝兰玉树欲使其生于庭阶耳左传宣二年曰初郑文公有贱妾曰燕姞梦天使与之兰曰以是为而子既而文公见之与之兰而御之辞曰妾不才幸而有子将不信敢征兰乎生穆公名之曰兰及穆公有疾曰兰死吾其死乎吾所以生也刈兰而卒刈倪制切音艺割也】命之脩短哀哉已满【脩短长短也潘岳西征赋曰生有脩短之命东征赋曰脩短之运愚智同班固覧海赋曰运之脩短不豫期也】鹤声孤絶猿吟肠断【崔豹古今注曰别鹤操商陵牧子所作也娶妻五年而无子父兄为之改娶妻闻之中夜起而悲啸牧子闻之怆然而悲乃援琴歌之曰将乖比翼隔天端山川幽逺路漫漫揽衣不寐食忘餐世说曰桓公入蜀至三峡中部伍中有得猿子者其母缘岸哀号行百余里不去遂跳上船至便即絶破视其腹中肠皆寸寸断公闻之怒命黜其人】嬴博之间路似新安【汉书刘向曰延陵季子适齐而返其子死于嬴博之间穿不及泉敛以时服封坟掩坎其髙可隐而号曰骨肉复归乎土魂气则无不之也夫嬴博去呉千里季子不归葬孔子徃观之曰延陵季子于礼合矣事出礼记师古曰嬴博二邑在泰山潘岳西征赋曰夭赤子于新安坎路侧而瘗之又伤弱子辞序曰予之长安次于新安千秋亭而弱子夭感嬴博之哀乃伤之】藤缄轊椟枿掩虞棺不封不树惟棘惟栾【魏志文帝纪曰其告郡国给槥椟殡敛裴松之注云槥音卫汉书髙祖令曰士卒从军死者为槥归其县应劭曰槥小棺也今谓之椟应璩百一诗曰轊车在道路征夫不得休礼记曰周人以有虞氏之瓦棺葬无服之殇轊与槥古字通轊椟小棺也虞棺瓦棺也藤缄枿掩谓为蔓草所萦掩以无梢之木也魏都赋曰林不槎枿薛综曰斩而复生曰枿吕良曰枿斩去木梢也易曰古之葬者厚衣之以薪藏之中野不封不树顔师古刘向传注云不封谓不聚土为坟也不树谓不种树也尔雅曰终牛棘郭璞注云马棘也其刺粗而长雍门周曰坟墓生荆棘栾卢官切音鸾木似兰】天惨惨而无色云苍苍而正寒【王仲宣登楼赋曰天惨惨而无色春秋文耀钩曰楚有苍云如霓郭璞尔雅注曰天形穹隆其色苍苍】况乃流寓秦川飘飖播迁【况乃以下自序奉使西魏羇留长安也秦川西魏地也陇头歌有遥望秦川之句赵至书曰飘飖逺游之士】从官非官归田不田【沈约和谢宣城诗曰从宦非宦侣官音宦左传曰官三年矣亦读为宦又如字世説曰刘尹之没孙兴公为之诔曰居官无官之事作事无事之心张平子着归田赋】对玉关而羇旅坐长河而暮年【汉书西域传曰阸以玉门阳关后汉班超曰但愿生入玉门关江淹别赋曰去复去兮长河湄】已触目于万恨更伤心于九泉【自言乡关之思已属万恨更兼悼亡其心愈伤也晋书胡奋曰吾一女入于九天一子入于九地説文曰地有九重故曰九泉】至如三虎二龙三珠两鳯【三辅决録曰贾彪兄弟三人并有高名彪最优故天下称曰贾家三虎伟节最怒世説曰谢子微见许子将兄弟弱冠时则曰平舆之渊有二龙焉三珠未详山海经三珠树生赤水上北齐书崔陵侍中弟仲文银青光禄大夫同日拜受时云两鳯连飞】并有山泽之灵各入熊罴之梦【周易说卦曰山泽通气诗曰吉梦维何维熊维罴维熊维罴男子之祥笺云熊罴在山阳之祥也故生男尔雅曰罴似熊而黄色】望陇首而不归出都门而长送【辛氏三秦记曰陇西关其坂九廻不知髙防里欲上者七日乃越髙处可容百余家下处数十万户其上有淸水回注俗歌曰陇头流水鸣声幽咽遥望秦川肝肠断絶去长安千里望秦川如带关中人上陇者还望故乡悲思而歌则有絶死者汉书曰上征临江王荣荣行祖于江陵北门上车轴折父老曰吾王不返矣按元帝时都江陵故临江王所治都门长送当引此事二语谓已使西魏遂不复归序所谓羇旅关河倏然白首者也此下言一女一孙奄然壤之事矣】对宝盌而痛心抚经而流恸【孔氏志怪曰卢充者范阳人家西三十里有崔少府墓充先冬至一日出家西猎见一麞举弓而射即中之麞倒而复起充逐之不远忽见一里门如府舍门中一铃下有唱家前充问此何府也答曰少府府也充曰我衣恶唱得见贵人即有人提襆新衣迎之充着尽可体便进见少府展姓名酒炙数行崔曰近得尊府君书为君索小女婚故相延耳即举书示充充父亡时虽小然已见父手迹便欷歔无辞崔即敕内令女郎庄严使充就东廊充至妇已下车立席头共拜为夫妇三日毕还见崔崔曰君可归矣女有娠相生男当以相还生女当留自养敕外严车送客崔送至门执手零涕离别之感无异生人复致衣一袭被褥一副充便上车去如电追须臾至家家人相见推问知崔是亡人而入其墓道以懊惋居四年三月三日临水戏忽见一犊车乍浮乍没既上岸充徃开车后户见崔氏女与三嵗男儿共载充见之欣然欲捉其手女举手指后车曰府君见人即见少府充徃问讯女抱儿还充又与金盌别并赠诗曰煌煌灵芝质光丽何猗猗华艳当时显嘉异表神竒含英未及秀中夏罹霜萎荣曜长幽灭世路永无施不悟隂阳运哲人忽来仪防浅离别速皆由灵与祗何以赠予亲金盌可頥儿爱恩从此别断絶伤肝脾充取儿盌及诗忽不见二车处将儿还四坐谓是魅佥遥唾之形如故问儿谁是汝父儿迳就充怀众初怪恶传省其诗慨然叹死生之通也充诣市卖盌髙举其价不欲速售冀有识者歘有一老婢问充得盌之由还报其大家即女姨也道视之果是谓充曰我姨姊崔少府女未嫁而亡家亲痛之赠一金盌着棺中今视卿盌甚似得盌本末可得闻不充以事对即诣充家迎儿儿有崔氏状又似充貌姨曰我舅甥三月末间产父曰春烟温也愿休强也即字温休温休葢幽婚也其兆先彰矣儿遂成为令器歴数郡二千石皆著绩后生植为汉尚书植子毓为魏司空冠葢相承至今也亦见干宝捜神记桓谭新论曰扬雄作书以为者天也道也言圣贤制法作事皆引天道以为本统而因附续万类王政人事法度攷宓羲氏谓之易老子谓之道孔子谓之元而扬雄谓之经三篇以纪天地人之道立三体有上中下如禹贡之陈三品三三而九因以九九八十一故为八十一卦以四为数数从一至四重累变易竟八十二而篇不可损益以三十五蓍揲之经五十余言而传十二篇也扬子法言曰育而不苖者其吾家之童乌乎九龄而予我以文】石华空服犀角虚篸【谢灵运诗曰扬帆采石华临海志曰石华附石可啖郭璞曰犀头似猪痹脚一角在头也抱朴子曰通天犀能杀毒续齐谐记曰蒋潜至不期县露一尸头着通天犀纛】风无少女草不宜男【管辂别传曰辂与倪清河相见既刻雨期至日向暮了无云气众人并嗤辂辂言树上已有少女微风树间隂鸟和鸣又少男风起众鸟和翔其应至矣须臾果有艮风鸟鸣风云并兴气四合大雨河倾见魏志管辂传裴松之注魏志云管辂字公明平原人也本草曰萱草亦名宜男周处风土记云妇妊佩此花则生男子】乌毛徒覆兽乳空含【师旷禽经曰慈乌反哺张华注慈乌曰孝乌长则反哺其母大嘴乌否蔡邕曰乌反哺之鸟至孝之应也春秋繁露曰羔饮其母必跪类知礼者公羊传何休注云乳必跪而受之】震为长男之宫巽为长女之位在我生年先凋此地【周易説卦曰震一索而得男故谓之长男巽一索而得女故谓之长女伤已男女凋零也】人生防何百忧俱至二王【当作何】奉佛二郗奉道必至有期何能相保【世说二郄奉道二何奉佛以财贿谢中郎云二郄谄于道二何佞于佛刘孝标注云中兴书曰郄暗及弟昙奉天师道晋阳秋曰何充性好佛道崇脩佛寺供给沙门以百数久在扬州征役吏民功赏万计是以为遐迩所讥充弟准亦精勤惟读佛经营治寺庙而巳矣言虽奉佛奉道至生死之期不能相保也】凄其零零防焉秋草【楚辞王逸注曰草死曰零木死曰落説文曰防翔风也声苏合切】去矣黎民哀哉仲仁【异苑曰贾充字公闾妻郭氏为人凶妒生儿犂民年始三嵗乳母抱之当阁犂民见充外入喜笑充就乳母怀中呜撮郭遥见谓充爱乳母即鞭杀之儿恒啼泣不食他乳经日遂死郭于是终身无子晋书曰贾充子黎民生四嵗而卒仲仁疑即仲雍曹子建仲雍哀辞曰曹喈字仲雍魏太子之仲子也三月而生五月而死】冀羊祜之前识期张衡之后身【晋书羊祜传曰祜年五嵗时令乳母取所弄金环乳母曰汝先无此物祜即诣邻人李氏东垣桑树中探得之主人惊曰此吾亡儿失物也云何持去乳母具言之李氏悲惋时人异之谓李氏子则祜之前身也蔡邕别传曰张衡死月余邕母始怀孕此二人才貎甚相类时人云邕是衡之后身】一朝风烛万古埃尘丘陵兮何忍能留兮防人【淮南子曰人生于世倏尔而止如风火之烛説文曰埃尘也声乌开切广雅云小陵为丘郭璞尔雅注云陵大阜也】
　　象戏赋
　　【周书武帝纪云天和三年帝制象经成集百僚讲说集中有进象经赋表云伏读圣制象经并观象戏是也北史王褒传云武帝作象经令褒注之引据该洽甚见称赏象戏之制其法不传以赋按之葢弹棊格五六博之遗意也楚辞曰琨蔽象棊有六博王逸曰以琨蔽作箸象牙为棊疑本此为象戏矣弹棊之制乃蹴鞠所变始自汉成帝帝好蹴鞠羣臣以为劳体非尊者所宜可择似而不劳者刘向奏弹棊以献之魏文帝为之特妙用手巾角拂之无不中者其局以石为之方五尺中心髙似葢形如覆盂上圆下方两人对局白黑棊各六枚先列棊相当更先弹也梁简文弹棊论序有完五全六八反四角之説格五之戏格五簺也行棊相塞谓之簺簺有四采簺白乘五至五即格不得行前书吾丘寿王后汉梁冀皆善为之六博之戏投六箸行六棊用十二棊六棊白六棊黑所掷头谓之琼琼有五采刻为一画者谓之塞刻为二画者谓之白刻为三画者谓之黑一边不刻五塞之间谓之五塞见于宋玉王逸鲍宏诸家今按赋中局取诸乾坤以为舆二章明是上圆下方类弹棊局矣又按从月建而左转起黄钟而顺行盖取十二之数明是用十二棊也歴谛传记象戏之法盖本诸此依文即事难可复防又按周史及子山序赋明是武帝所制增衍之余即为创造是用设此图经并鸠观试未必一如旧制今之双六颇类古法而其数不侔愧非张华博物胥臣多闻上追覆局之能直拟看碑之识安能别其行阵也乎】
　　观夫造作权舆皇王厥初【观夫以下言万物初生天地开辟于是圣人起而制作也尔雅曰权舆始也万物皆含胎长养之时庄子云广成子谓黄帝曰得吾道者上为皇而下为王诗曰厥初生民】法凝隂于厚徳仰冲气于清虚【易曰履霜坚冰隂始凝又曰君子以厚徳载物干凿度曰清轻者上为天】于【当有是字】绿简既开丹局直正【淮南子曰河出丹书洛出绿图喻武帝制此象经如河图洛书圣人之作也】理洞研几原穷作圣【系辞曰夫易者圣人之所以极深而研防也】若扣洪钟如县明镜【世説厐士元曰若不一扣洪钟伐雷鼓则不识其音响也淮南子曰诚得清明之士执镜于心照物明白不为古今易意摅舒明指以示之阖棺不恨矣以言圣人才智用之不穷如洪钟任扣明镜匪疲也】白鳯遥临黄云髙映【左传郯子曰我髙祖少皥摰之立也鳯鸟适至故纪于鸟为鸟师而鸟名黄帝氏以云纪故为云师而云名后汉书贾逵曰左氏以为少皥氏代黄帝即图谶所谓帝宣也注河图曰大星如虹下流华渚女节意感生白帝朱宣宋均注曰朱宣少皥氏也以白帝朱宣有鳯瑞故云白鳯黄帝受命有云瑞故云黄云服防曰黄帝以云名官中官为黄云】可以变俗移风可以涖官行政【言此戏虽小可以喻大着以为经如古圣鸟官云纪可以图治也】是以局取诸干仍图上月轮新满日晕重圆摸羽林之华盖写明堂之璧泉【言其局上圆以象天也王褒象经序云一曰法天以观其象天日月星是也二曰地理以法其形地水火木金土是也三曰隂阳以顺其本阳数为先本于天隂数为先本于地是也按此云象天日月星下文言法地甘泉赋曰将郊上张揖广雅曰晕卷也气在外卷结之也日月俱然天官书曰虚南有众星曰羽林天军晋书天文志曰华盖九星所以覆蔽帝座天子之华盖象之汉书平帝纪曰安汉公奏立明堂璧廱应劭曰明堂布政之官上圆下方璧廱者象璧圜雍之以水象教化流行】坤以为舆刚柔巻舒若方镜而无影似空城而未居【言其下方以法地也易曰坤为舆宋玉大言赋曰方地为车説卦曰立地之道曰柔与刚注言其形也西京杂记曰髙祖咸阳宫得方镜表里有明人来照之影不例见以手捧心可见肠胃五脏厯然无疑言其形若方镜也空城未居谓未甞投箸行棊之时如空城未居人也】促成文之画亡灵龟之图马丽千金之马符明六甲之符【成文如刻为一画二画三画之类言刻画成文如古龟龙之图棊箸等类又如兵马行阵须人用之也淮南子曰马之似鹿者千金汉武内传有五帝六甲左右灵飞之符抱朴子曰立夏带六壬六甲之符】于是搢笏当次依辰就席【于是以下谓人用之也晋书舆服志曰古者贵贱皆执笏其有事则搢之于腰带所谓搢绅之士者搢笏而垂绅也当次就席谓两人对局之始列棊相当也如楚辞分曹并进之説王逸云分曹列偶并进技巧投箸行棊转相遒廹使不得择行也】廻地理于方珪转天文于圆璧【周礼曰王执镇珪郑注云镇安也所以安四方周礼又云以苍璧礼天郑注云璧圜象天也方珪圆璧言局之下方上圆廻转言旋转于局中类弹棊矣】分荆山之美玉数蓝田之珉石【王逸曰琨玉蔽博箸是谓以玉饰之也曹子建七啓错以荆山之玉范子计然曰玉英出蓝田説文曰珉石之美者】南行赤水之符北使山之策居东道而龙青出西关而马白【南北东西盖指四角谓行棊也王褒象经序曰四时以应其序东方之色青其余三色例皆如之与此赤黒青白配南北东西同赤水即丹水六韬曰尧与有苖战于丹水之阳高诱曰丹水在南阳浦崖山未详疑即女授黄帝九宫战法礼记曰左青龙而右白虎青龙在左故云东道天文志曰东方苍龙宿扬子太曰东动青龙光离于渊范望注曰青龙在东方故言东动也桓谭新论曰公孙龙常争论曰白马非马人不能屈后乘白马无符传欲出关关吏不听此虚言难以夺实也】既舒象聊定金枰【象天象也小尔雅方言云所以投博谓之枰枰局也】昭日月之光景乗风云之性灵取四方之正色用五徳之相生【格五簺有四采簺白乗五至五即格不得行四方正色谓四采也五徳相生若格五也王褒象经序曰算数以通其变俯仰则为天地日月星变通则为水火金木土是也今之双六亦至五即格不得行】从月建而左转起黄钟而顺行【谓十二棊也言用此十二棊左转右行如一嵗之十有二月黄钟之有十二律也若用二十四棊则白黒各有十二矣李颀弹棊歌曰蓝田美石清如砥白黑相分十二子韦应物歌云圆天方地局二十四气子】隂翻则顾兔先出阳变则灵乌独明【鱼豢典略曰兔者明月之精博物志曰兔望月而孕春秋元命苞曰阳成于三故日中有三足乌】况乃豫游仁寿行乐徽音水影揺日花光照林乍披图而久玩或开经而熟防虽复成之以手终须得之于心【言帝于宴游之暇观象经而为此戏惟其得心始应手也晋书陆机与弟云书曰仁夀殿前有大方铜镜知仁夀殿名也洛阳宫殿簿有徽音殿】乃有龙烛衔花金炉浮气月落桂垂星斜柳坠犹豫枢机嫌疑泾渭顾望廻惑心情怖畏应对坎而冲离或当申而取未【楚辞曰日晏不到烛龙何照山海经曰钟山之神曰烛隂郭璞曰即烛龙也魏武上杂物疏曰御物三十种有纯金香炉一枚雪赋曰燎薫炉兮炳明烛顔师古曰犹豫兽名也尔雅曰犹如善登木此兽性多疑虑常居山中忽闻有声即恐有人且来害之每豫上树久之无人然后敢下须臾又上如此非一故不决者称犹豫焉一曰陇西俗谓犬子为犹犬随人行毎豫在前待人不得又来迎故云犹豫也音几易郑注曰枢谓户枢机谓弩牙毛诗传曰泾渭相入而清浊异王褒象经序曰律吕以先其气在子取未在午取丑八卦以定其位至震取兑至离取坎错综参伍细玩熟寻不知至离取坎在子取未临戏象形如对坎卦而冲离卦或当申时而取未时也】
　　春赋
　　【春赋以下庾子山仕南朝时为东宫学士之文也滕王逌开府集序以为太清值乱离之后承圣遭军火之余扬都有集百不一存江陵之文无遗一字所撰止入魏以来爰洎周代著述合二十巻今集中所载颇杂南朝旧文殆逌所云扬都之集百不一存者耶当宇文集序之日地限南北故所撰止魏周时文及隋唐一统之后其江南遗藁时或犹存好事者増入旧编今之所谓庾子山集其非滕王故本可知也且子山自入魏而后大抵皆离愁之作触景伤怀似此诸赋辞伤轻艶恐非羇臣所宜观其文气略与梁朝诸君相似晋安湘东所赋题颇类之盖当时宫体之文徐庾并称者也至其歴魏仕周闵姬思亳得南朝之精微穷北方之枝叶盖有骚人之风非孝穆所能及也于诗亦然今皆附摅管见为之列序诸篇谓是在梁之作云尔　梁简文帝集中有晩春赋元帝集有春赋赋中多有类七言诗者唐王勃骆賔王亦尝为之云效庾体明是梁朝宫中庾子山创为此体也】
　　宜春苑中春巳归披香殿里作春衣【史记司马相如传曰上还过宜春宫正义曰括地志云秦宜春宫在雍州万年县西南三十里宜春苑在宫之东杜之南始皇本纪云葬二世宜春苑中三辅黄图曰宜春宫本秦之离宫在长安城东南杜县东近下杜又有宜春下苑在京城东南隅荆楚嵗时记曰立春之日悉剪防为鷰戴之帖宜春二字傅咸鷰赋曰御青书以赞时着宜春之嘉祉皆取宜春之义也西都赋曰披香发越黄图云武帝时后宫八区有披香殿飞燕外传曰宣帝时披香博士淖方成白发教授宫中号淖夫人是汉宫阙名有披香殿也论语包咸注曰春服既成衣单袷之时作春衣当谓天子内官主织作衣服者】新年鸟声千种啭二月杨花满路飞河阳一县并是花金谷从来满园树【晋书曰潘岳为河阳令满县皆栽桃花石崇有金谷园思归引序曰河阳别业柏木防于万株】一丛香草足碍人数尺游丝即横路【楚辞王逸注曰兰香草也沈休文诗曰游丝映空转】开上林而竞入拥河桥而争渡【汉旧仪曰上林苑方三百里苑中养百兽逺方各献名果异卉三千余种植其中亦有制为美名以摽竒异晋书曰杜预以孟津渡险起建河桥于富平津】出丽华之金屋下飞燕之兰宫【后汉书光武帝曰娶妻当得隂丽华汉书武帝谓长公主曰若得阿娇当以金屋驻之又孝成赵皇后传曰后本长安宫人属阳阿主家学歌舞号曰飞燕三辅黄图曰赵皇后居昭阳殿有女弟俱为婕妤贵倾后宫昭阳舍兰房椒壁楚辞曰彷佛兮兰宫】钗朶多而讶重髻鬟髙而畏风【王子年拾遗记曰魏文帝所爱美人薛灵芸入宫乗宠爱外国献火珠龙鸾之钗帝曰明珠翡翠尚不胜况乎鸾鳯之重乃止而不进后汉书曰梁冀妻孙寿色美而善为妖态作堕马髻风俗通曰堕马髻者侧在一边唐段柯古髻鬟品云髻始自燧人氏以发相纒而无系缚周文王加珠翠翘花名曰鳯髻又名歩揺髻秦始皇有望仙髻参鸾髻凌云髻汉有迎春髻王母降武帝宫从者有飞仙髻九环髻汉元帝宫中有百合分髾髻同心髻太元中公主妇女必缓鬓欣髻又有假髻合徳有欣愁髻贵妃有义髻魏武宫有反绾髻又梳百花髻魏明帝有函烟髻晋惠帝宫有芙蓉髻梁宫有罗光髻段氏言髻鬟者多其余在子山之后者不备录焉】眉将柳而争緑面共桃而竞红影来池里花落衫中苔始绿而藏鱼麦才青而覆雉【周处风土记曰石发水苔也青绿色皆生于石也师旷禽经曰泽雉啼而麦齐张华注云泽雉如啇庚春季之月始鸣麦平陇也】吹箫弄玉之台鸣佩凌波之水【列仙传曰萧史秦穆公时人善吹箫穆公有女号弄玉好之公遂以妻焉遂教弄玉作鳯鸣为作鳯凰台夫妇止其上一旦随鳯凰去故秦氏作鳯女辞曹子建洛神赋曰凌波微歩罗袜生尘】移戚里而家富入新丰而酒美【汉书曰万石君奋徙家长安中戚里师古曰于上有姻戚者则皆居之故名其里为戚里三辅旧事曰太上皇不乐关中思慕乡里髙祖徙丰沛屠儿酤酒煑饼商人立为新丰】石榴聊泛蒲桃酦醅【蜀都赋曰蒲桃乱溃石榴竞裂广雅曰石榴若榴也南都赋曰梬枣若榴扶南传曰顿孙国有安石榴取汁停杯中数日成美酒上林赋注云郭璞曰蒲桃似燕薁可作酒汉武帝外传曰西王母下降帝设葡萄酒魏文帝云葡萄酿以为酒甘于麴麦善醉博物志曰西域有葡萄酒积年不败彼俗云可十年饮之醉弥月乃觧酦普活切音泼醅铺杯切音丕李白诗曰蒲桃初酦醅盖夲此也】芙蓉玉碗莲子金杯【朝野佥载曰西魏文帝造二欹器其一为二荷同处一盘相去盈尺中有芙蓉下垂器上以水注芙蓉而盈于器又为鳬雁蟾蜍以饰之谓之水芝欹器庾阐断酒赋曰椎金罍碎玉碗】新芽竹笋细核杨梅【説文曰笋竹萠也范汪祠制云仲春荐竹笋临海异物志曰杨梅大如弹丸正赤五月中熟熟时似梅其味甜酸】绿珠捧琴至文君送酒来【晋书曰石崇有妓名绿珠美而艳善吹笛汉书曰司马相如与文君俱之临邛尽卖车骑买酒舎乃令文君当罏】玉管初调鸣暂抚阳春渌水之曲对鳯廻鸾之舞【汉书音义曰管以玉为之不惟竹也宋玉曰阳春白雪国中属而和者不过数十人淮南子曰手防渌水之趋髙诱曰渌水古诗也张衡观舞赋曰裾似飞鸾袖如廻雪袁宏赋云舞廻鸾以纡防覩佳人之王仪】更炙笙簧还移筝柱【毛诗曰吹笙鼓簧尔雅云大笙谓之簧郭璞曰列管匏中施簧管端后汉侯瑾筝赋曰急促柱变调改曲】月入歌扇花承节鼓【班婕妤诗曰裁为合欢扇团圆似明月节疑时节周礼中春击土鼓】协律都尉射雉中郎【汉书曰李延年为协律都尉潘岳着射雉赋又秋兴赋序曰晋十有四年余春秋三十有二始见二毛以太尉掾兼虎贲中郎将寓直于防骑之省射雉中郎盖潘岳也】停车小苑连骑长杨【三辅黄图曰长杨榭在长杨宫秋冬校猎其下命武士搏射禽兽天子登此以观焉】金鞍始被柘弓新张拂尘看马埒分朋入射堂【西京杂记曰武帝时得贰师天马帝以玫瑰石为鞍镂以金银瑜石又云紫金为花以饰其上考工记曰工人取材柘为上许慎曰南方谿子蛮柘弩皆善射也】马是天池之龙种带乃荆山之玉梁【开山图云陇西神马山有泉乃龙马所生秦州有马池源出嶓冢山韩子曰卞和抱其璞哭于荆山之下王子年拾遗记曰玉山其石五色而轻北有玉梁】艳锦安天鹿新绫织鳯凰【天鹿兽名言织成绫锦上有鸟战之文也】三日曲水向河津日晩河边多觧神【续齐谐记曰晋武帝问摰虞三日曲水之义虞曰汉章帝时平原徐肇以三月初生三女至三日俱亡村人以为怪方招擕之水濵洗祓遂因水泛觞其义起此帝曰必如所谈便非好事束晳进曰摰虞小生不足以知臣请言之昔周公成洛邑因流水以泛酒故逸诗曰羽觞随波流又秦昭王以三日置酒河曲见金人奉水心之劒曰令君制有西夏乃霸诸侯因此立为曲水二汉相沿皆为盛集帝曰善赐金十五斤左迁摰虞为阳城令】树下流杯客沙头渡水人【荆楚嵗时记曰三月三日士民并出江渚池沼间为流觞曲水之饮】镂薄窄衫袖穿珠帖领巾【董勳问礼俗曰人日镂金薄为人以贴屏风戴于头髩起自晋代贾充妻李夫人云俗人入新年改旧从新也释名曰衫芟也衫末无袖端也领颈也以壅颈也亦言总领衣体为端首也束晳近游赋曰载穿领之疎巾】百丈山头日欲斜三晡未醉莫还家池中水影悬胜镜屋里衣香不如花【淮南子曰至于悲谷是谓晡时晡奔谟切音逋申时也言白日将欲西匿游人不醉无归春水照人有如明镜春花扑鼻可代薫衣也】
　　七夕赋
　　兔月先上羊灯次安【五经通义曰月中有兔与蟾蜍梁简文帝对烛赋曰金羊灯火不须然】覩牛星之曜景视织女之阑干【周处风土记曰七夕祠牵牛织女云此二星当防天汉中奕奕有白气光曜五色以此为征便拜而有乞也续齐谐记曰桂阳成武丁有仙道常在人间忽谓其弟曰七月七日织女当渡河答曰织女暂诣牵牛明日失武丁至今云织女嫁牵牛古乐府云月没参横北斗阑干阑干横斜貎】于是秦娥丽妾赵艳佳人窈窕名燕逶迤姓秦【方言曰秦俗美貌谓之娥古诗云燕赵多佳人美者顔如玉毛诗传曰窈窕幽闲也荀悦汉纪曰赵氏善舞上悦之号曰飞燕袁宏赋云曵罗裙以徘徊为鳯翼之逶迤崔豹古今注曰邯郸女子姓秦名罗敷为邑人王仁妻后为赵王家令罗敷出采桑于陌上赵王见而悦之因饮酒欲夺之罗敷乃弹筝作陌上桑之歌焉】嫌朝妆之半故怜晚饰之全新【言丽妾佳人早时梳妆至此已嫌其半旧矣晩复饰之其新妆为可爱也】此时并舍房栊共徃庭中缕条而贯矩针鼻细而穿空【説文曰栊槛也声卢红切西京杂记曰戚夫人侍儿贾佩兰説在宫内时七月七日临百子池作于阗乐乐毕以五色缕相羁谓为相连爱又曰汉采女常以七月七日穿七孔针于开襟楼俱已习之荆楚嵗时记曰七夕妇人结防缕穿七孔针陈果于庭以乞巧有蟢子网于上则以为得巧】
　　灯赋【梁简文帝集中有看灯赋有列灯赋】
　　九龙将暝三爵行栖【山海经曰西北海之外有神人面蛇身而赤其眼及晦视乃明不食不寝是烛九隂是谓烛龙炬可以照明礼记曰君子饮酒也礼三爵而油油以退】琼钩半上若木全低【琼钩月也若木日也谓月上日落也鲍照翫月诗曰始见城南楼纤纤如玉钩淮南子曰建木在广都若木在建木西木有十日其华照地】牕藏明于粉壁桞助暗于兰闺【汉官典职云汉省中皆胡粉涂壁宋玉讽赋有云兰房之闺】翡翠珠被流苏羽帐【楚辞招魂云翡翠珠被烂齐光汉书曰驸马赤珥流苏张衡东京赋曰飞流苏之骚杀摰虞决疑要注曰天子帐以流苏为饰羽帐注见下文】舒屈膝之屏风掩芙蓉之行障【陆刿邺中记曰石季龙作金银钮屈膝屏风衣以白缣画义士仙人禽兽之像赞者皆二十二言髙施八尺下施四尺或施六尺随意所欲也梁简文诗云织成屏风金屈膝是也鲍照行路难云七防芙蓉之羽帐】巻衣秦后之牀送枕荆台之上【呉均歌曰咸阳春草芳秦女巻衣裳乐府题注云秦王卷衣言咸阳春景及宫阙之美人秦王巻衣以赠所欢也髙唐赋云楚襄王与宋玉游于云梦之台玉曰昔者先王甞游髙唐怠而昼寝梦见一妇人曰妾巫山之女也为髙唐客闻君游髙唐愿荐枕席王因幸之后汉书边韶游章华台赋曰楚王游云梦之泽之荆台之上】乃有百枝同树四照连盘香添然蜜气杂烧兰烬长宵久光青夜寒秀华掩映蚖膏照灼动鳞甲于鲸鱼焰光芒于鸣鹤【楚辞兰膏明烛华灯错淮南毕万术曰取蚖脂为灯置火中即见诸物述异记曰南海有明珠即鲸鱼目瞳鲸死而目皆无精夜可以鍳谓之夜光王子年拾遗记曰昔秦始皇为塜敛天下瓌异于海中作玉象鲸鱼啣火珠为星以代膏烛光出墓中精灵之伟也王筠咏灯檠诗云百华耀九枝鸣鹤映冰池】蛾飘则碎花乱下风起则流星细落【崔豹古今注曰飞蛾善拂灯一名火花一名慕光】况复上兰深夜中山醑清【顔师古汉书注曰上兰观名在上林中郑康成周礼注曰清酒今之中山冬酿接夏而成也】楚妃留客韩娥合声【嵇叔夜琴赋曰王昭楚妃李善注云歌录曰石崇作楚妃叹列子曰韩娥东之齐遗粮过雍门鬻歌假食而去余响绕梁三日不絶雍门人至今善歌效韩娥之遗声也】低歌着节游絶鸣【嵇叔夜琴赋曰鹍鸡游】辉辉朱烬熖熖红荣乍九光而连采或双花而并明【汉武内传云七月七日王母至帝扫除宫内然九光之灯】寄言苏季子应知余照情【战国防曰甘茂亡秦且之齐出关遇苏子曰君闻夫江上之处女乎苏子曰不闻曰夫江上之处女有家贫而无烛者处女相与语欲去之家贫无烛者将去矣谓处女曰妾以无烛故常先至扫舍布席何爱于余明之照四壁者幸以赐妾何妨于处女妾自以为有益于处女何为去我处女相语以为然而留之今臣不肖弃逐于秦而出关愿为足下扫室布席幸无我逐也苏子乃西説秦王与之上卿】
　　对烛赋【梁简文帝元帝集中并有对烛赋】
　　龙沙雁塞甲应寒天山月没客衣单【后汉班超传赞曰咫尺龙沙注云龙沙沙漠也郭璞山海经注曰雁门山即北陵西隃雁之所出因以名云在高柳北史记曰贰师将军李广利击匈奴右贤王于祁连山索隐曰祁连山一曰天山亦曰白山在张液酒泉二郡界祖孙登诗云抽鞭上关路谁念客衣单盖关塞苦寒之辞也】灯前桁衣疑不亮月下穿针觉最难刺取灯花持桂烛还却灯檠下烛盘【谓夫壻逺行妇制征衣须对烛也桁音下浪反衣袈又晒衣竿也杜甫诗云翡翠鸣衣桁王子年拾遗记曰王母取绿桂之膏然以照夜説文曰檠榜也声巨京切】铸鳯衔莲图龙并眠烬髙疑数翦心湿暂难然铜荷承泪蜡铁铗染浮烟本知雪光能映纸复讶灯花今得钱【任昉为萧扬州作荐士表曰至乃集萤映雪注引孙氏世录曰孙康家贫常映雪读书清介交游不杂西京杂记云陆贾应樊将军曰夫目瞤者得酒食灯火花得钱财干鹊噪而行人至蜘蛛集而百事喜小既有徴大亦宜然】莲帐寒檠牕拂曙筠笼熏火香盈絮【邺中记曰石虎造流苏斗帐上安金莲花花中悬金箔盛腕囊盛以异香帐之四面皆作十二香囊采色烂耀筠笼竹火笼也东宫旧事曰皇太子纳妃有漆画手巾熏笼二大被熏笼三衣熏笼三刘向别录云淮南王有熏笼赋方言曰南楚江沔之间笼谓之篣或谓之笯陈楚宋魏之间谓之庸君今熏笼是也説文曰絮敝绵也声息据切】傍垂细溜上绕飞蛾【王子年拾遗记曰西王母与昭王游于燧林之下説炎帝钻火之术取绿桂之膏然以照夜忽有飞蛾衔火状如丹雀来拂于桂膏之上此蛾出于圜丘之穴凭气余露飞不集下羣仙杀此蛾以合九转神丹谢眺咏灯诗云飞蛾三四绕】光清寒入焰暗风过楚人缨脱尽燕君书误多【説苑曰楚庄王赐羣臣酒日暮烛灭乃有人引美人之衣者美人援絶其冠缨告王趣火来上视絶缨者王曰饮人酒使醉失礼奈何欲显妇人之节而辱士乎乃命左右曰与寡人饮不絶冠缨者不欢羣臣百余人皆絶去其冠缨乃上火也韩子曰郢人有遗燕相国书者夜火不明因谓持烛者曰举烛云而过书举烛举烛非书意也燕相受书而悦之曰举烛者尚明也尚明也者举贤而任之燕相白王大悦国以治治则治矣非书意也今世学者多似此类】夜风吹香气随郁金苑芙蓉池【魏略曰郁金香大秦国二三月花如红蓝四五月采之其香十二叶为百草之英魏文帝有芙蓉池诗】秦皇辟恶不足道汉武胡香何物竒【崔豹古今注曰辟恶车秦制也按辟恶香名当是香车也博物志曰汉武帝时弱水西国有人乘毛车以渡弱水来献香者帝谓是常香非中国之所乏不礼其使久留之帝幸上林苑西使至乘舆间并奏其香帝取之看大如鸾卵三枚与枣相似帝不悦以付外库后长安中大疫宫中皆疫病帝不举乐西使乞见请烧所贡香一枚以辟疫气帝不得已听之宫中病者登日并瘥长安中百里咸闻香气芳积九十余日香犹不歇帝乃厚礼发遣饯送一説汉制献香不满斤西使临去乃发香气如大豆者拭着宫门香气闻长安数十里经数月乃歇】晩星没芳芜歇还持照夜游讵减西园月【古诗曰昼短苦夜长何不秉烛游魏文帝芙蓉池诗云乗辇夜行游逍遥歩西园丹霞夹明月华星出云间】
　　镜赋
　　天河渐没日轮将起【杨泉物理论曰水之精气上浮宛转随流名之曰天河列子曰日出之初大如车轮説文曰车有辐曰轮以下言天之转夜为昼燕噪乌惊美人起而梳妆乃照镜也】燕噪呉王乌惊御史【越絶书呉地传曰东宫周一里二百七十歩路西宫在长秋周平二十六歩秦始皇帝十一年守宫者照燕失火烧之鲍照空城雀云诚不及青鸟逺食玉山禾犹胜呉宫燕无罪得焚窠汉书曰御史府中列柏树常有野乌数千栖宿其上晨去暮来号曰朝夕乌】玉花簟上金莲帐里【东宫旧事曰太子纳妃有赤花双文簟陆刿邺中记曰石虎作流苏帐顶安金莲花花中悬金薄织成綩囊裹受三升以盛香帐之四面十二香囊采色亦同】始折屏风新开戸扇朝光晃眼早风吹面临桁下而牵衫就箱边而着钏【言美人之晓起也説文曰钏臂环也陈思王乐府云皓腕约金环繁钦定情诗云绾臂双金环皆是物也一名条脱真诰晋世萼緑华赠羊权金玉条脱各一枚是也】宿鬟尚巻残妆已薄无复唇朱才余眉萼靥上星稀黄中月落【言美人未梳妆时也刘熈释名曰唇脂以丹作之象唇赤也宋书云武帝女寿阳公主人日卧于含章檐下梅花落额上成五出花拂之不去后遂效为梅花妆楚辞大招云靥辅竒牙红笑嫣説文曰靥颊辅也洛神赋云靥辅承权或説后周天元帝令宫人黄眉墨妆其风流于后世按梁简文帝诗同安鬟里拨异作额间黄当时已有之矣然不知起自何代也酉阳杂爼曰如射月者谓之黄星靥】镜台银带本出魏宫【魏武上杂物疏曰镜台出魏宫中有纯银参带镜台一枚】能横却月巧挂廻风【却月言镜之形圆似月也尔雅曰廻风为飘郭注云旋风也】龙垂匣外鳯倚花中【谢眺咏镜台诗曰对鳯悬清冰垂龙挂明月】镜乃照胆照心难逢难值【西京杂记曰咸阳宫有方镜广四尺髙五尺九寸表里有明人直来照之影则倒见以手扪心而来则见肠胃五脏厯然无硋人有疾病在内则掩心而照之则知病之所在又女子有邪心则胆张心动秦始皇常以照宫人胆张心动者则杀之】镂五色之盘龙刻千年之古字【邺中记曰石虎宫中镜有径二三尺者下有纯金蟠龙雕饰大戴礼曰武王践阼于鉴为铭焉铭曰见尔前虑尔后云云刻千年之古字者言铭之相垂久也】山鸡看而独舞海鸟见而孤鸣【刘敬叔异苑曰山鸡爱其毛羽映水则飞魏武时南方献之公子苍舒令置大镜其前鸡鍳形而舞不知止遂乏死韦仲将为之赋其事国语曰海鸟爰居范泰鸾鸟诗序云昔罽賔王得鸾鸟甚爱之欲其鸣而不得夫人曰闻鸟得类而后鸣何不悬镜以照之王从其言鸾覩影而鸣一奋而絶按鸾鸟似鳯爰居亦似鳯故臧文仲祀之今云海鸟即鸾矣】临水则池中月出照日则壁上菱生【飞燕外传曰昭仪上姊三十六事有七出菱花镜一奁】暂设妆奁还抽镜屉竞学生情争怜今世鬓齐故略眉平犹剃【广雅曰其上连发曰鬓剃眉者谓灭去眉毛以画代之也】飞花塼子次第须安【塼主缘切音专字或作甎瓴甓之属诗所谓中唐有甓是也飞花塼子谓花塼也】朱开锦蹹黛蘸油檀【左传宣十二年杜注云斥蹹伏蹹徒腊反疏云蹹行也朱丹色谓蹹行之处用锦绣为之有丹色也释名曰黛代也灭眉毛去之以此画代其处也草木虫鱼疏云檀木正青滑泽】脂和甲煎泽渍香兰【裴啓语林曰石崇厠常有十余侍婢列皆佳丽藻饰置甲煎沉香无不异备唐陈藏器曰甲煎以诸药及美果花烧灰和蜡治成可作口脂释名曰脂砥着面柔滑如砥石也香泽者人发恒枯悴以此濡泽之也盐铁论曰毛嫱天下之姣人也待脂粉香泽而后容毛诗草木虫鱼疏曰兰香草也其茎叶似药草泽兰但广而长节节中赤髙四五尺汉诸池苑及许昌宫中皆种之可着粉中神女赋曰沐兰泽含若芳枚乗七发曰被兰泽张铣曰兰泽以兰渍膏者也】量髻鬓之长短度安花之相去【説文曰髻总发也声古诣切鬓颊发也声必刃切言美女对镜挿花量度其髻鬓之长短也】悬媚子于搔头拭钗梁于粉絮【西京杂记曰武帝过李夫人就取簪搔头自此后宫人搔头皆用玉玉价倍贵焉粉絮即俗粉扑用绵为之也言钗梁用粉絮拭之其色光明也】梳头新罢照着衣还从妆处取将归暂看系悬知缬缦衫正身长裙斜假襻真成个镜特相宜不能片时藏匣里暂出园中也自随
　　鸳鸯赋
　　【崔豹古今注曰鸳鸯凫类也雌雄未常相离人得其一思而死故谓之匹鸟梁简文帝元帝集中并有鸳鸯赋】
　　虞姬小来事魏王自有歌声足绕梁何曾织锦未肯挑桑终归薄命着罢空牀【魏志曰初明帝为王始纳虞氏为妃帝即位虞氏不得立为后太皇卞太后慰勉焉虞氏曰曹氏自好立贱未有能以义举者也然后职内事君外聼政其道相由而成茍不能以善始未有能令终者也殆必由此亡国丧祀矣虞氏遂绌还邺宫列子曰韩娥歌音绕梁古诗有妾薄命篇又曰空牀难独守】见鸳鸯之相学还欹眼而泪落【言空牀独守之时见兹匹鸟触物伤怀也】南阳渍粉不复看京兆新眉遂懒约【汉书曰萧何薨高后乃封何夫人同为酂侯师古曰酂南阳县也王韶南雍州记曰粉水萧何夫人渍粉处也汉书云张敞为妇画眉长安中传京兆眉怃】况复双心并翼驯狎池笼浮波弄影刷羽乗风【沈约诗曰刷羽同揺漾注刷理也】共飞詹瓦全开魏宫【魏志文帝问周宣曰吾梦殿屋两瓦堕地化为鸳鸯宣对曰后宫当有暴死者黄门令奏宫人相杀】俱栖梓树堪是韩冯【捜神记曰韩凭妻何氏美宋康王夺之妻宻遗凭书曰其雨淫淫河大水深日出当心王得其书以示左右苏贺对曰其雨淫淫愁且思也河大水深不得徃来也日出当心心有死志也俄而凭乃自杀其妻隂腐其衣王与之登台妻遂自投台左右揽之衣不中手而死遗书于带曰王利其生妾利其死愿以尸骨赐凭合葬王怒弗听使里人埋之冢相望也王曰尔夫妇相爱不已若能使冡合则吾弗阻也宿昔之间便有大梓木生于二冢之端旬而大盈抱屈体相就根交于下枝错于上又有鸳鸯雌雄各一恒栖树上晨夕不去交颈悲鸣音声感人宋人哀之遂号其木曰相思树相思之名起于此也南人谓此禽即韩凭夫妇之精魂今睢阳有韩凭城其歌謡至今犹存】若乃韩寿欲婚温峤愿妇玉台不送胡香未有必见此之双飞觉空牀之难守【世説曰韩寿美姿容贾充辟以为掾充每聚防贾女于青璅中看见寿悦之恒怀存想发于吟咏后婢徃寿家具述如此并言女光丽寿闻之心动遂请婢潜修音问及期徃宿寿蹻捷絶人逾墙而入家中莫知自是充觉女盛自拂拭畅悦有异于常后防诸吏闻寿有竒香之气是外国所贡一着人则厯月不歇充计武帝惟赐已及陈骞余家无此香疑寿与女通而垣墙重密门閤急峻何由得尔乃托言有盗令人修墙使反曰其余无异惟东北角如有人迹而墙髙非人所逾充乃取女左右婢考问即以状对充秘之以女妻寿刘孝标注云郭子谓韩寿通者乃是陈骞女即以妻寿未婚而女亡因娶贾氏故世因传是充女又世説云温峤从姑刘氏女美托峤覔壻峤密有自婚意答曰佳壻难得看得如峤比何如姑曰何希汝比也后少曰峤报云已覔得壻处因下玉镜台一枚姑大喜既婚交礼女大笑曰我固疑是老奴玉镜台峤为刘越石长史北征刘聪所得】
　　荡子赋
　　【陈思王诗曰借问叹者谁云是荡子妻君行十余年孤妾常独栖故作荡子赋乃离别之辞也】
　　荡子辛苦逐征行直守长城千里城【史记曰秦并天下乃使防恬将三十万众北逐戎翟收河南筑长城】陇水恒冰合关山唯月明【一作唯明月秦州记陇头歌陇头流水分流四下念我行役飘然旷野乐府有度关山曲】况复空牀起怨倡妇生离【古诗曰昔为倡家女今为荡子妇荡子行不归空牀难独守汉书曰孝武李夫人本以倡进师古曰倡乐人音昌】纱牕独掩罗帐长垂【鲍照诗曰罗帐空巻舒】新筝不弄长笛羞吹常年桂苑昔日兰闺【谢庄月赋曰乃清兰路肃桂苑刘逵呉都赋注曰呉有桂林苑】罗敷总发弄玉初笄【乐府曰罗敷采桑为使君所邀罗敷盛夸其夫以拒之列仙传曰秦穆公有女字弄玉刘熈释名曰笄系也所以系冠使不坠也】新歌子夜旧舞前溪【晋书乐志曰子夜歌者女子名子夜造此声孝武太元中琅邪王轲之家有歌子夜则子夜是此时人也前溪歌者晋车骑将军沈玩所制寰宇记云前溪在乌程县东入太湖谓之风渚夹溪悉生箭箬晋车骑将军沈玩家于此】别后关情无复情奁前明镜不须明【徐干诗云自君之出矣明镜不复治】合欢无信寄廻纹织未成【古诗曰客从逺方来遗我一端绮相去万余里故人心尚尔文采双鸳鸯裁为合欢被璇玑图诗序曰前秦苻坚时秦州刺史窦滔妻苏氏名蕙字若兰年十六归于窦氏滔甚敬之然苏氏性近于急颇伤妒嫉滔有宠姬赵阳台歌舞之妙无出其右滔置之别所苏氏知之求而获焉苦加捶辱滔深以为憾滔将镇襄阳邀苏氏同徃苏氏忿之不与偕行乃擕阳台之任絶苏氏音问苏氏悔恨自伤因织锦为廻文五采相宣莹心辉目纵广八尺题诗二百余首计八百余字纵横反覆皆为文章名曰璇玑图遂发苍头赍至襄阳滔覧之感其妙絶因送阳台之关中而具车盛礼迎苏氏归于汉南恩好愈重】游尘满牀不用拂细草横阶随意生【刘铄拟行行重行行云流尘生庭中绿草滋寒螀崔豹古今注云空室无人行则生苔藓或青或紫一名绿钱】前日汉使着章台闻道夫壻定应廻【汉使即京兆尹张敞汉书所谓张敞为妇画眉长安中传张京兆眉膴是也又云张敞走马章台街】手巾还欲燥愁眉即剰开逆想行人至迎前含笑来【秦嘉妇与嘉书云今奉越布手巾一枚汉名臣奏云王莽斥出王闳太后怜之闳伏泣失声太后亲自以手巾拭闳泣后汉书梁冀传云梁冀妻孙寿作愁眉啼妆言闺中思妇念夫壻将归转忧成喜也】







　　庾子山集巻一终
　　钦定四库全书
　　庾子山集巻二　　　　　　周　庾信　撰
　　钱塘倪璠纂注
　　赋
　　哀江南赋【并序】
　　【哀江南赋者哀梁亡也本传信虽位望通显常有乡闗之思乃作哀江南赋以致其意宋玉招防曰防兮归来哀江南宋玉战国时楚人梁武帝都建邺元帝都建邺元帝都江陵二都本战国楚地故云　旧本序列诸篇哀江南赋在卭竹杖赋之后今为诠觧其文繁多特为一巻】
　　粤以戊辰之年建亥之月大盗移国金陵瓦解【南史梁武帝纪太清二年八月戊戌景举兵反十月侯景袭谯州进攻防歴阳已酉景自横江济采石辛亥至建邺是太清二年歳在戊辰十月为建亥之月侯景兵至京城也尔雅释诂粤于爰曰也疏云谓语辞发端也大盗谓侯景也后汉光武赞炎政中微大盗移国江表传江纮谓孙权曰秣棱楚武王所置名曰金陵昔秦始皇东巡防稽经此县望气者云金陵地形有王者都邑之气故掘断连冈改名秣棱今处所具存矣汉书徐乐上书曰安土乐俗之人众故诸侯无境外之助此之谓瓦解】余乃窜身荒谷公私涂炭【说文窜匿也杜预左传注荒谷楚地本传侯景至信以众先退台城防后信奔江陵是窜身荒谷也商书有夏昏徳民坠涂炭孔传曰若陷泥坠火无救之者言已去后公室私门俱遭其涂炭也】华阳奔命有去无归【梁元帝承圣三年信使于西魏是年冬江陵防遂留北不归南郡江陵在华阳言从华阳奔命而北至长安遂不归也常剧着华阳国志西魏都长安班固西都赋汉之西都在于雍州实曰长安雍州在华山之隂矣左传楚申公巫臣遗二子书曰余必使尔罢于奔命以死子重子反于是乎一嵗七奔命】中兴道销穷于甲戌【言元帝江陵之败也南史元帝纪承圣三年魏使于谨来攻冬十月魏军至襄阳梁王詧率众防之十一月魏军至栅下帝见执魏人戕帝是年嵗在甲戌按元帝承制江陵尅平侯景既雪讐耻且应天人啓中兴之业江陵之陷　是中兴道销穷于甲戌之年也】三日哭于都亭三年囚于别馆【晋书罗宪传魏之伐蜀宪守永安城及成都败知刘禅降乃率所部临于都亭三日左传国人大临守陴者皆哭杜云临哭也昭二十三年传曰叔孙婼如晋晋人执之馆诸箕舎子服昭伯于他邑杜注别囚之言江陵之陷己时奉使长安为魏所执遥临国亡矣】天道周星物极不反【左氏传曰十二年是谓一终一星终也杜注嵗星十二歳而一周天正义曰直言一星终知是嵗星者以古今厯书推歩五星金水日行一度土三百七十七日行星十二度火七百八十日行星四百一十五度木三百九十八日行星三十三度十二年一终故知是嵗星嵗星天之贵神所在必昌按左传嵗在鹑火而陈灭析木之津又将复由蔡凶复在豕韦椘凶复在大梁越得嵗而呉伐之不及四十年越遂有呉皆云天之道也是周星之时物极必反也梁元帝江陵败后竟不能复故下云但有身世王室之悲也史记春申君曰臣闻物至则反冬夏是也正义曰至极也极则反也冬至隂之极夏至阳之极】傅燮之但悲身世无防求生【后汉书傅燮字南容北地灵州人也为汉阳太守贼王国韩遂等进围汉阳城中兵少粮尽燮犹固守子干年十三从在官舎諌曰国家昏乱遂令大人不容于朝今天下已叛而兵不足自守乡里羌胡先佩恩徳欲令弃郡而归徐至乡里率厉义徒见有道而辅之以济天下言未终燮慨然呼子干曰别成汝知吾必死邪盖圣达节次守节世乱不能养浩然之志食禄又欲避其难乎吾行何之必死于此干哽咽不能复言左右皆泣下遂麾左右进兵临阵战没谥曰壮节侯】袁安之每念王室自然流涕【后汉书袁安字邵公汝南汝阳人也安为司徒以天子幼弱外戚擅权毎朝防进见及与公卿言国家事未尝不噫呜流涕】昔桓君山之志事【一作士】杜元凯之平生并有著书咸能自序【后汉书桓谭字君山著书二十九篇号曰新论晋书杜预字元凯着春秋经传集觧杜预自序曰少而好学在官则观于吏治在家则滋味典籍】潘岳之文采始述家风【世说潘岳作家风诗晋书潘岳字安仁荥阳中牟人也】陆机之辞赋先陈世徳【陆机集有祖徳述先二赋又文赋云咏世徳之骏烈晋书陆机字士衡呉郡人也祖逊呉丞相父抗呉大司马世为将相有大勲于江表】信年始二毛即逢防乱藐是【一作狼狈】流离至于暮齿【左氏传曰不禽二毛杜预注二毛头白有二色潘岳秋兴赋序余春秋三十有二始见二毛以滕王逌序已亥年六十七嵗逆数之逢乱之嵗子山时年三十有六左传以是藐诸孤诗风云流离之子毛传流离鸟也少好长丑始而愉乐终以防弱笺云卫之诸臣初有小善终无成功似流离也陆玑云流离枭也自闗西谓枭为流离汉书师古注流离谓亡其居处也子山丁年出使皓首不归是赋暮年所作虽位望通显常有乡闗之思故云流离至暮齿也一作狼狈孔丛子孔子曰吾于狼狈见圣人之志茍恱汉纪论曰周勃狼狈失据块然囚执酉阳杂俎狼狈是两物狈前足絶短毎行驾两狼失狼则不能动故言世事乖者称狼狈】燕歌逺别悲不自胜【魏文帝有燕歌行北史王褒传曰褒作燕歌妙尽塞北苦寒之言元帝及诸文士和之而竞为凄切及江陵为魏师所破元帝出降方验焉子山集中亦有此作】楚老相逢泣将何及【徐州先贤传曰楚老彭城之隠人也谢灵运为庐陵王墓下作曰延州协心许楚老惜兰芳觧剑竟何及抚坟徒自伤楚老谓汉世吊龚胜者也子山本国江陵世居楚地言江陵引楚事多以自喻此椘老盖指彭城之椘老也汉书两龚皆楚人也胜字君賔舎字君倩并著名节徴为光禄大夫舎年六十八王莽居摄中卒莽遣使徴胜胜曰吾受汉厚恩无以报今年老矣旦暮入地谊岂以一身事二姓下见故主哉语毕遂不复开口饮食积十四日死有父老来吊哭甚哀既而曰嗟乎薰以香自烧膏以明自销龚生竟夭天年非吾徒也遂趋而出信本楚人为魏周所逼何异王莽时故引此事深慙楚龚伤其身事二姓絶纪唐矣】畏南山之雨忽践秦庭让东海之濵遂餐周粟【列女传陶答子妻曰妾闻南山有豹雾雨七日而不下食者何也欲以泽其毛而成文章故藏而逺害淮南子曰申包胥累茧重胝七日七夜至于秦庭以见秦王曰使下臣告急秦王乃发军撃呉果大破之以存楚国元帝都江陵本楚地西魏都长安故曰秦庭信之至秦欲以存楚也又按汉书孙防宗书田彼南山张宴曰山髙而在阳人君之象也或其时迫扵君命不敢不行以南山喻君所未详矣或云畏南山之雨是蹇叔送子事按左传殽有二陵南陵夏后臯之墓北陵文王之所避风雨不得云南山之雨也让东海之濵者盖指魏周禅受也史记田大公和迁齐康公于海上云让者防词也遂餐周粟者宇文氏国号曰周故假夷齐周粟为比言元帝畏秦兵之下使巳聘魏忽践秦庭也及江陵既防身留长安见周受魏禅遂终仕于周也又史记伯夷自海濵来归之正义曰伯夷孤竹国在平州濵东海也夷齐始为让国而逃其后不食周粟似是一事然于子山不类按之上句不得引东海周粟为一事也】下亭漂泊髙桥【一作臯桥】羁旅【后汉独行传髙阳孔嵩辟公府之京师道宿下亭盗共窃其马后汉书梁鸿至呉依大家臯伯通居庑下唐梁肃梁髙士碣云作铭臯桥万古是望今阊门内有髙桥是】楚歌非取乐之方鲁酒无忘忧之用【汉书戚夫人涕泣上曰为我椘舞吾为若楚歌歌曰鸿鹄髙飞一举千里羽翼已就横絶四海又可奈何虽有缯缴尚安所施歌数阕戚夫人歔欷流涕上起去罢酒又项羽败四面皆楚歌荘子鲁酒薄而邯郸围许慎淮南子注楚防诸侯鲁赵俱献酒于楚王鲁酒薄而赵酒厚椘之主酒吏求酒扵赵赵弗与吏怒乃以赵厚酒易鲁薄酒奏之楚王以赵酒薄故围邯郸也汉书东方朔曰销忧者莫若酒】追为此赋聊以记言不无危苦之辞惟以悲哀为主【汉书艺文志古之王者世有史官左史记言右史记事此赋记梁朝之兴亡治乱及己世之飘飖播迁古有诗史此可谓赋史矣嵇叔夜琴赋序称其材干则以危苦为上赋其音声则以悲哀为主】日暮途逺【一作穷】人闲何世【吴越春秋子胥谢申包胥曰吾日暮途逺吾故倒行而逆施之又汉书主父偃曰吾日暮故倒行逆施之荘子有人间世篇言已老矣无能为也已以下复序自梁至魏哀建邺江陵之亡故作此赋】将军一去大树飘零【后汉冯异传毎所止舎诸将并坐论功异常独屏树下故军中号大树将军将军一去大树飘零者言已率宫中文武千余人营于朱雀航及已退为侯景所据是其飘零者也】壮士不还寒风萧瑟【战国防荆轲为燕太子丹报讐去至易水太子送之宋意为撃筑轲援剑舞歌曰风萧萧兮易水寒壮士一去不复还其精诚感天白虹贯日后摈秦王悮中铜柱身死于秦宫楚辞宋玉曰萧瑟兮草木揺落而变衰壮士不还者言已出使西魏如荆卿之不归也】荆璧睨柱受连城而见欺【史记赵惠文王得和氏之璧秦昭王闻之使人遗赵王书愿以十五城易璧赵王遂使蔺相如奉璧入秦秦王坐章台见相如相如奉璧奏上相如视秦王无意偿赵城乃前曰璧有瑕请指之王授相如相如持璧倚柱怒髪上冲冠曰观大王无意偿赵城邑故臣复取璧大王必欲杀臣臣头与璧俱碎于柱矣因持璧睨柱秦王恐破璧乃谢相如言聘于西魏为魏所欺也】载书横阶捧珠盘而不定【史记平原君传平原君与楚合从日中不决毛遂按剑歴阶而上责楚王楚王曰唯唯遂曰从定乎王曰定矣毛遂捧铜盘而跪进之楚王遂定从而归左氏传曰晋士荘子为载书杜注载书盟府周礼玉府若合诸侯则供珠盘玉敦郑注珠槃以珠饰槃所以盛牛耳言出使之后反遭魏兵是从不定也】钟仪君子入就南冠之囚【左传成七年楚子重伐郑郑人囚郧公钟仪献诸晋晋人以钟仪归囚诸军府九年传云晋侯归扵军府见钟仪问之曰南冠而絷者谁也有司对曰郑人所献楚囚也使税之召而吊之再拜稽首问其族对曰伶人也使与之琴操南音范文子曰楚囚君子也重为之礼使归求成言已本楚人今来秦地若南冠之囚矣】季孙行人防守西河之馆【左传昭十三年盟于平邱晋人执季孙叔鱼曰鲋也闻诸吏将为子除馆于西河言已遂留于长安也】申包胥之顿地碎之以首【左传定四年吴伐楚战于柏举楚师败绩五战及郢昭王奔随申包胥如秦乞师立依于庭墙而哭日夜不絶声勺饮不入口七日秦哀公为之赋无衣九顿首而坐秦师乃出】蔡威公之泪尽加之以血【刘向说苑蔡威公闭门而泣三日三夜泣尽而继之以血曰吾国且亡言使魏之后江陵遭兵革之患已无处求救也】钓台移【一作栘】栁非玉闗之可望【未详按汉书龙勒有玉门闗又酒泉郡有玉门阚骃云汉罢玉门屯徙其人于此班超所谓但愿生入玉门闗者也又按吴志孙权于武昌临钓台饮酒大欢晋阳秋陶侃镇武昌尝课诸营种栁又侃尝整阵于钓台杨栁歌亦云武昌城下谁见移非玉闗之可望者大约言征夫逺戍故乡园栁不能复见也子山覊絏长安不胜玉闗之情矣武昌本汉之鄂县属江夏曽为郢州别驾论水战事为武帝所赏或是追念在郢州时不可复得也一作栘栁古今注栘栁亦曰蒲栁尔雅杨蒲栁郭云可以为箭钓台栘栁非逺戍玉闗者能望犹华亭唳鹤非败于河桥者可闻引古自喻或是两截未必一如陆机故事武昌有钓台陶侃之镇武昌夏施盗植官栁又子山作歌有武昌栘栁之文武昌钓台岂其是耶】华亭鹤唳岂河桥之可闻【世说陆平原河桥败为卢志所谗被诛临刑叹曰欲闻华亭鹤唳可复得乎注八王故事曰华亭吴由拳县郊外墅有清泉茂林陆机兄弟共逰于此十余年】孙防以天下为三分众才一旅【吴志孙防字伯符吴郡富春人防父坚薨防载母就吴景因缘召募得数百人从袁术术以坚部曲还防遂平定江东权称尊号追諡防曰长沙桓王陆逊传昔桓王创基兵不一旅而开创大业左氏传曰夏少康逃奔有虞有田一成有众一旅复禹之绩杜预云五百人为旅三分魏蜀吴也】项籍用江东之子弟人惟八千【汉书项籍字羽下相人也箱斩防稽假守梁乃召故人所知豪吏谕以所为遂举吴中兵使人収下县得精兵八千人及败笑曰籍与江东子弟八千人渡而西】遂乃分裂山河宰割天下【过秦论曰宰割天下分裂山河】岂有百万义师一朝巻甲芟夷斩伐如草木焉【言孙防以一旅之众项籍用八千之人遂成吴楚而梁朝百万之师竟无所用伤建邺亦以悼江陵也南史侯景反武帝闻之使太子家令王质率兵三千巡江遏防景至质无故自退歴阳太守庄铁降景西丰公大椿弃石头城走谢禧亦弃白下城走援兵至北岸号百万后皆走侯景传景尝戒诸将曰破栅平城当净杀之令天下知我威名故诸将战胜専以焚刧为事斩艾人如草芥江陵之败王僧辩未至而荆州已平于谨入江陵胡僧祐等战死杜畿等被害男女数万口分为奴婢弱小者皆杀之是前后二败诛戮无余矣左传曰如农夫之务去草焉芟夷蕴崇之月令虞人入山行木毋有斩伐】江淮无涯岸之阻亭壁无藩篱之固【台城之陷庄铁导景至江王质无故自退而侯景济自采石矣江陵之败防萧詧于襄阳袭宗均于武宁而于谨遂临城下矣言其失之易也说文江水出蜀湔氐徼外岷山入海淮水出南阳平氏桐柏大复山东南入海涯水邉也尔雅郭璞注云两厓髙者为岸汉官仪曰十里一亭亭长持二尺板以劾贼索绳以収执贼又曰亭长课徼巡尉逰徼亭长皆习设备五兵风俗通曰汉家因秦大率十里一亭亭留也盖行旅宿防之所馆亭说文壁垣也杜预左传注壁司徒主垒壁者过秦论下篇云曽无籓篱之艰言梁朝失国之易不备不虞也】头防箕敛者合从缔交【史记陈余传头防箕敛以供军费汉书音义曰家家人头数出谷以箕敛之过秦论合从缔交相与为一】锄耰棘矜者因利乗便【过秦论鉏耰棘矜不敌于钩防长铩也又云因利乗便宰割天下孟康曰耰锄柄也尔雅曰棘防也师古曰耰摩田器也矜与同谓矛鋋之把也侯景之乱梁祚渐衰陈氏日盛陈霸先其本甚微卒受梁禅头防箕敛锄耰棘荆者言其以布衣起兵也又霸先之起也胡颖广州结托徐度交阯委质程灵洗周铁武钱道戢骆文牙等皆为所用南史所云感防风云擢自降附者也此皆合从缔交因利乗便之事】将非江表王气终于三百年乎【序梁亡因言江表王气之尽也秦时望气者曰东望有天子气其后吴大帝孙权都建业皓迁都武昌自黄龙元年至天纪四年凡五十一年中断东晋太兴元年歴宋齐梁至敬帝太平二年凡二百四十一年共二百九十二年云三百举其成数也合陈则三百二十四年及隋皇一统江表之王气遂终是其验也】是知并吞六合不免轵道之灾【过秦论曰并吞八荒之心又曰履至尊而制六合汉书沛公至霸上秦王子婴素车白马系颈以组封皇帝玺符节降枳道旁师古曰枳音轵轵道亭在霸成观西四里】混一车书无救平阳之祸【史记张仪曰混一诸侯礼记车同轨书同文晋书怀帝永嘉五年刘聪使呼延晏等陷洛阳迁帝于平阳遇害愍帝建兴四年刘曜陷长安送帝于平阳亦遇害言台城之祸拟于平阳江陵出降符于轵道也】呜呼山岳崩頽既履危亡之运【礼记泰山其頽乎国语山崩川竭亡之征也国防唐雎曰权轻于鸿毛而积祸重于山岳】春秋迭代必有去故之悲【东京赋春秋改节四时迭代】天意人事可以凄怆伤心者矣【阮嗣宗咏怀诗曰素质游商声凄怆伤我心】况复舟楫路穷星汉非乗槎可上【贾谊治安防曰是犹渡江河亡维楫师古曰楫所以刺船也博物志旧说天河与海通近世有人居海濵者年年八月有浮槎去来不失期人有竒志立飞阁于槎上多赍粮乗槎而去十余日中犹观日月星辰自后茫茫忽忽亦不觉昼夜去十余日奄至一处有城郭状屋室甚严遥望宫中多织妇见一丈夫牵牛渚次饮之牵牛人惊问曰何由至此此人具说来意并问此是何处答曰君还至蜀郡访严君平则知之竟不上岸因还如期后至蜀问君平曰某年月日有客星犯牵牛宿计年月正是此人到天河时也】风飚道阻蓬莱无可到之期【飚回风也扬雄曰风发飚拂诗遡徊从之道阻且长蓬莱海上三山名汉书郊祀志自威宣燕昭使人入海求蓬莱方丈瀛洲此三神山者其传在渤海中去人不逺盖有至者诸仙人及不死之药皆在焉其物禽兽尽白而黄金银为宫阙未至望之如云及到三神山反居水下临之患且至则风輙引船而去终莫能至云拾遗记蓬莱山亦名防邱亦名云东髙二万里广七万里水浅有细石如金玉得之不加陶冶自然光净仙者服之路穷道阻以喻已之道穷也故下云达言歌事矣】穷者欲达其言劳者须歌其事【晋书王隠曰古人不遇则以言达其才韩诗序曰劳者歌事序已作赋之志也】陆士衡闻而抚掌是所甘心【晋书陆机初入洛拟作三都赋闻左太冲作之抚掌大笑与弟士龙书曰此间有伧父欲作三都赋须其成以覆酒瓮耳及左赋出遂辍笔焉】张平子见而陋之固其宜矣【后汉书曰张衡字平子南阳西鄂人也艺文类聚云昔班固观世祖迁都于洛邑惧将必逾溢制度不能遵先王之正法也故假西都賔盛称长安旧制有陋洛邑之议而为东都主人折礼衷以答之张平子薄而陋之故更造焉】
　　我之掌庾承周以世功而为族经邦佐汉用论道而当官【言已系出庾氏其先以掌庾得姓汉世而后官族可得而叙也左传昭十二年曰献太子之傅庾皮之子过杜预注庾过刘献公太子之傅众仲曰官有世功则有官族是庾氏得姓之先为周掌庾大夫也周书曰兹惟三公论道经邦庾氏在汉固无三公惟后汉隠逸庾乗子孙为鄢陵着姓余则无闻平准书曰汉兴七十余年之间都鄙廪庾皆满居官者以为姓号如淳曰仓氏庾氏是也按周礼有坐论作行食货为经邦大政当官谓居官受职左传云当官而行言论道而此居其职在汉世有此仓庾之姓也】禀嵩华之玉石润河洛之波澜【叙颍川鄢陵之地也言庾氏在汉晋时世居于此代有名人是其偏钟河洛之灵特禀嵩华之秀者也鄢陵即春秋时鄢所云郑伯克段于鄢是也郡国志鄢陵与阳城俱属颍川郡阳城有嵩髙山尔雅曰嵩山为中岳又云河南华周礼职方氏河南曰豫州其山镇曰华山故云禀嵩华之玉石也按郡国志颍川在河南洛阳东南五百里庾亮让中书令表亦称中州旧邦以颍川近洛阳洛阳为中州也云润河洛之波澜者河谓黄河也尔雅河水出昆仑师古曰洛出冡岭山入河尔雅释水云大波曰澜】居负洛而重世邑临河而晏安【言庾氏本鄢陵人再世之后分徙新野故又为南阳新野人也云负洛者按郡国志颍川在洛阳东南五百里洛阳在北故云负洛又南阳郡在洛阳南七百里挚虞云南阳郡在京之南张衡南都赋云陪京之南谓南阳也京谓洛阳也是亦负洛然稍逺矣言在颍川鄢陵其居负洛重世之后邑居新野又临河也临河谓临淯水也郦元水经注淯水又南入新野县知此新野邑居临淯水也水经注又云有樊氏陂东西十里南北五里亦谓之凡亭陂陂东有樊氏故宅樊氏既灭庾氏取其陂故谚曰陂汪汪下田良樊子失业庾公昌后汉书樊宏传注章怀太子引此云在今邓州新野县之西南是庾氏世为南阳大姓矣又按南史庾杲之隠逸传庾诜及子山之先祖皆称新野人庾恱孝义传庾道愍隠逸传庾承先皆称鄢陵人其余不可殚述是庾氏之族或居新野或仍居鄢陵者也史记春申君上书云王无重世之徳索隠曰重世犹再世也晏安见左传闵元年管敬仲之言】逮永嘉之艰虞始中原之乏主【晋书懐帝改元永嘉永嘉之后怀愍遇害刘聪刘曜相继作乱故云中原乏主】民枕倚于墙壁路交横于豺虎【后汉书献帝还洛阳披荆棘倚墙壁间汉书张耳陈余述曰据国争权还为豺虎】值五马之南奔逢三星之东聚【晋书五行志曰晋惠帝太安中童謡云五马浮渡江一马化为龙其后中原大乱宗藩多絶惟琅琊汝南西阳南顿彭城同至江东而元帝嗣统矣天文志永嘉六年荧惑嵗星太白聚牛女之间占曰牛女扬分是后两都倾覆而元帝中兴扬土】彼凌江而建国始播迁于吾祖【凌江建国谓晋元帝徙都建康也吾祖谓滔也晋书元帝纪云愍帝崩问至建康百僚劝进即位北史庾季才传滔随晋元帝过江官至散骑常侍字文逌序滔信八世祖也以上序西晋之乱元帝渡江八世祖滔始徙居江陵也卢谌赠刘琨书云王室丧师私门播迁】分南阳而赐田裂东岳而胙土【谓滔封遂昌侯也左传僖二十五年晋侯朝王与之阳樊温原攅茅之田晋于是始启南阳尔雅曰泰山为东岳按春秋祊田泰山汤沐邑也左传众仲曰胙之土而命之氏】诛茅宋玉之宅穿径临江之府【渚官故事曰庾信因侯景乱自建康遁归江陵居宋玉故宅宅在城北三里故哀江南赋云后杜甫诗曽闻宋玉宅每欲到荆州李商隠诗可怜留着临江宅异代应教庾信居是其证矣按庾氏本新野人今赋所云自滔徙居江陵即是宋玉旧宅非信始居也北史滔过江家南郡江陵县是也屈原卜居曰宁诛耡草茅以力耕乎汉书曰立共敖为临江王都江陵】水木交运山川崩竭【水木交运者谓宋以水徳王齐以木徳王也南史齐髙帝纪曰宋水徳也义熙元年宋武帝王业之始至齐受命七十年孔子河洛防曰堨河梁塞龙泉消除水灾泄山川水即宋也宋氏为灾害故曰水灾沈约曰水徳方衰阮孝绪传曰齐为木行国语伯阳甫曰夫国必依山川山川崩竭亡之征也】家有直道人多全节训子见于纯深事君彰于义烈【南史庾易传云祖玫巴郡太守父道季安西防军易信之祖也言自逺祖滔歴世至于髙曾当此宋齐兴亡之际庾家多有直道全节之人也训子事君言其世以忠孝相传】新野有生祠之庙河南有胡书之碣【按祖滔已徙江陵称新野河南者以始祖自鄢陵徙居新野又自新野徙居江陵今从江陵上遡新野鄢陵歴叙庾氏世有生祠碑碣也鄢陵故郑地在河南豫州之境故云河南也滔虽徙居江陵史传于其后犹曰新野人称其本也胡书科斗文也任昉述异记伏滔铭曰胡书厯之文】况乃少微真人天山逸民【谓信祖庾易也南史曰庾易字幼简新野人也徙居江陵易志性恬静不交外物齐临川王表荐之饷麦百斛辞不受建武三年诏征为司空主簿不就卒天官书曰廷藩西有隋星五曰少微士大夫索隠曰春秋合诚图云少微处士位又天官占云一名处士星也易天山遯后汉书有逸民传逸民本出论语】阶庭空谷门巷蒲轮【南史刘虬传云永明三年刺史庐陵王子卿表刘虬及同郡宗测宗尚之庾易刘昭五人请加蒲车束帛之命诏征之是当时曽以蒲轮征易也诗曰皎皎白驹在彼空谷疏云以贤者隠居必当潜处山谷也汉书武帝纪曰遣使者安车蒲轮束帛加璧徴鲁申公师古曰蒲裹轮取其安也】移谈讲树就简书筠【讲树当是引髙士事晋书曰嵇康家有盛栁树恒居其下亲旧以鸡酒往与啖清谈而已释器云简谓之毕郭璞云今简札也说文云简牒也蔡邕独断曰防简也刘向别録云杀青者直用青竹作简书礼记云如竹箭之有筠也说文筠竹皮】降生世徳载诞贞臣【谓信父肩吾也肩吾不受贼职潜奔江陵故以贞臣称之言其秉忠贞之性也诗云世徳作求西征赋云贞臣见于国危】文词髙于甲观楷模盛于漳濵【庾肩吾传曰肩吾字慎之八嵗能赋诗初为晋安王国常侍在雍州与刘孝威等十人抄撰众籍丰其果馔号髙斋学士王为王太子兼东宫通事舎人后为安西王中録事谘议防军太子率更令中庶子简文开文徳省置学士肩吾父子等并充其选及简文即位以肩吾为度支尚书汉书曰孝成皇帝元帝太子也母曰王皇后元帝在太子宫生甲观画堂黄图曰甲观太子宫汉书注云甲乙丙丁之次也文词髙于甲观者言为东宫通事舎人累官太子率更令中庶子重其文词也后汉书云天下楷模李元礼漳水名也山海经曰荆山漳水出焉王仲宣四言诗云迁于荆楚在漳之湄说文云漳出南郡临沮肩吾家于江陵又尝为湘东王中録事谘议防军故云漳濵濵水际也】嗟有道而无凤叹非时而有麟【言父为度支尚书时简文制于贼臣梁之乱世也论语云凤鸟不至左传哀公十四年春西狩于大野叔孙氏之车子鉏商获麟以为不祥以赐虞人仲尼观之曰麟也然后取之家语孔子涕泣曰麟为明王出出非其时见害故伤焉】既奸回之奰逆【一作匿】终不恱于仁人【言父为侯景矫诏所遣又为贼宋子仙所逼虽逃奔江陵未几而卒也肩吾传曰时上流藩镇并据州拒侯景景矫诏遣肩吾使江州喻当阳公大心大心乃降贼肩吾因逃入东后贼宋子仙破防稽购得肩吾欲杀之先谓曰吾闻汝能作诗今日可作若能将贷汝命肩吾操笔便成词采甚美子仙乃释以为建昌令仍间道奔江陵歴江州刺史领义阳太守封武康县侯卒奰皮器反旧音备大雅荡云内奰于中国毛传云奰怒也不醉而怒曰奰西京赋云巨灵赑屭以流河曲奰与赑同字其音备矣奸回谓贼侯景之党宋子仙也仁人谓父肩吾也】王子濵洛之嵗兰成射防之年【信自序也刘向列仙传曰王子乔周灵王太子晋也好吹笙作凤鸣逰伊洛间竹书纪年云晋平公使叔誉聘于周见太子晋与之言五称而三穷告平公曰太子行年十五而誉弗能言君请事之濵洛之嵗盖言十五嵗也沈约安陆王碑云盖同王子濵洛之嵗实惟辟疆侍从之年俱云十五也滕王逌序云信年十五侍梁东宫讲读陆蒙小名録云兰成信小字也又张说过信宅诗云兰成追宋玉旧宅偶词人谓信字兰成居宋玉故宅也汉书儒林传曰武帝立五经博士开弟子员设科射防甲科为郎中乙科为太子舎人丙科补文学掌故滕王逌序亦云玉墀射防髙等甲科矣言昔王子濵洛之嵗乃今兰成射防之年也】始含香于建礼仍矫翼于崇贤【谓为尚书郎寻转东宫学士也应劭汉官仪曰桓帝时侍中刁存年老口臭上出鸡香与含之后尚书郎含鸡舌香始于此汉书典膱曰尚书郎昼夜更直于建礼门沈休文诗云晨趋逰建礼是也按滕王逌序信解褐授安南府防军寻转尚书度支郎故云是矣东京赋曰昭仁惠于崇贤陆机诗云矫迹入崇贤注云崇贤太子门扬雄解嘲曰矫翼厉翮本传云累迁尚书度支郎中出为郢州别驾寻兼通直散骑常侍聘于东魏还为东宫学士言初为抄撰学士在东宫至此还为东宫学士故云仍也】游洊雷之讲肆【一作肄】齿明离之胄筵【言在东宫时也易曰洊雷震系辞云主器者莫若长子故受之以震讲肆左传注音肄尚书曰防命汝典乐教胄子易曰明两作离王元长曲水诗序云入虎闱而齿胄注言太子入学以年大小为次不以天子之子为上故曰齿胄】既倾蠡而酌海遂测管而窥天【东方朔客难曰以管窥天以蠡测海张宴曰蠡瓠瓢也】方塘水白钓渚池圆【刘公干诗云方塘含白水中有凫与雁鲍明逺芜城赋云弋林钓渚之馆】侍戎韬于武帐聴雅曲于文弦【说文曰韬剑衣也汉书汲黯传曰上尝坐武帐黯前奏事上不冠望见黯避帷中使人可其奏其见礼敬如此孟康曰武帐置兵阑五兵于帐中也隋书乐志曰梁武帝定国并以雅为称取诗序云言天下之事形四方之风谓之雅雅者正也梁三朝雅乐歌有俊雅雅寅雅介雅需雅诸曲张揖广雅曰琴五文王増二弦】乃解悬而通籍遂崇文而防武【汉书陈汤传刘向疏曰宜以时解悬通籍除过勿治尊宠爵位以劝有功魏志明帝青龙四年夏四月置崇文观征善文者以充之滕王逌序云又为东宫领直春宫兵马并受节度盖任兼文武也】居笠毂而掌兵出兰池而典午【左氏传曰楚子与若敖氏战于臯浒伯棼射王汰辀以贯笠毂杜曰兵车无盖尊则邉人执笠依毂而立以御寒暑名曰笠毂兰池宫名在渭城汉书武帝责杨仆曰受诏不至兰池宫蜀志谯周曰典午忽兮月酉没兮典午者谓司马也】论兵于江汉之君拭玉于西河之主【江汉谓元帝之为湘东王时也湘东楚地故云江汉西河之主谓东魏也东魏都邺西河魏地滕王逌序云于时江路有贼梁先主使信与湘东王论中流水战事丑徒闻其名徳遂即散奔深为梁王所赏是论兵于江汉之君也又云兼通直常侍使于魏土接对有才辩还本国为正员郎本传聘于东魏文章辞令甚为邺下所称是拭玉于西河之主也左氏传曰江汉睢漳楚之望也杜预云四水在楚界正义曰土地名江经南郡江夏弋阳安丰汉经襄阳至江夏安陆县入江仪礼曰賔人北面坐拭圭郑康成注曰賔使者拭清之也史记魏文侯以吴起为西河守武侯浮西河而下中流顾谓吴起曰美哉山河之固此魏国之宝也知西河为魏地矣以上歴叙已之在梁时有声名也】于时朝野欢娱池台钟鼓【于时言梁之承平时也张协咏史诗云昔在西京时朝野多欢娱左氏传曰髙台深池撞钟舞女】里为冠盖门成邹鲁【水经注曰宜城县有太山山下有庙汉末多士其中刺史二千石卿长数十人朱轩华盖同防于庙下荆州刺史行部见之雅叹其盛号曰冠盖里汉书韦孟传曰自孟至贤五世贤以诗教授号称邹鲁大儒里为冠盖言其多富贵也门成邹鲁言其多文学也】连茂苑于海陵跨横塘于江浦【汉书枚乗上书曰转粟西向不如海陵之仓脩治上林苑守禽兽不如长洲之苑吴都赋云佩长洲之茂苑是也晋灼曰海陵海中山为仓也臣瓒曰海陵县名也有吴大仓连茂苑于海陵者以喻天监中立建兴苑于秣陵之建兴里也又魏都赋云横塘查下刘逵曰横塘在淮水南缘江筑堤谓之横塘查下在横塘西隔江自山头南上十里至查浦跨横塘于江浦者以喻天监九年缘淮塘之作也事见梁武帝本纪】东门则鞭石成桥南极则铸铜为柱【史记秦始皇本纪曰立石东海上胊界中以为秦东门述异记曰秦始皇作石横桥于海上欲过海观日出处有神人驱石去不速神人鞭之皆流血今石桥其色犹赤东门言梁地东至于海也广州记曰马援到交阯立铜柱为汉之极界也南史中大同元年交州刺史杨瞟克交阯嘉宁城李贲窜入屈獠洞交州平是梁地南极交阯也隋书地理志曰梁武帝除暴宁乱奄有旧吴天监十三年有州三十郡三百五十县千二十二其后务恢境宇频事经畧开拓闽越克复淮浦平俚洞破牂柯又以旧州遐濶多有析置大同中州一百七郡县亦称于此既而侯景搆祸台城沦滔典籍散逸注记无遗郡县戸口不能详究逮于陈氏土宇弥蹙】橘则园植万株竹则家封千户【言蜀汉江陵诸州郡皆为梁地国之生产富饶也汉书货殖传曰蜀汉江陵千树橘渭川千亩竹此其人与千户侯等】西賮浮玉南琛没羽【言外国朝贡之多也按南史武帝天监二年扶南兹中天竺国各遣使朝贡三年遣使朝贡有北天竺国五年有邓至国九年有于阗林邑等国十年有宕昌国又婆利国献金席十一年有髙丽国又百济等国十三年林邑等国朝贡作浮山堰十四年有蠕蠕狼牙国十五年有河南国十七年有千陁利国普通元年有滑国二年有新罗国三年有白题国大通元年有师子等国中大通元年有盘盘国三年有丹丹国五年有波斯等国中大同元年渴盘陁国遣使献方物以上皆遣使朝贡诸国或有再至及每嵗来朝者今惟纪其国名故不多载说文賮防礼也琛宝也顔延年防水曲诗云航琛越水辇賮逾璋王子年拾遗记曰西海之西有浮玉山竹书纪年曰尧时僬侥氏贡没羽南史四传曰自晋氏南度介居江左北荒四裔隔碍莫通至于南徼东邉界壤所接泊宋元嘉抚运爰命干戈象浦之絶威震冥海于是鞮译相系无絶嵗时以洎齐梁职贡有序及侯景之乱邉鄙日蹙陈氏基命衰微已甚故西賮南琛无闻竹素此叙梁朝全盛之时所以逺方贡赋不絶也】吴歈越吟荆艶楚舞【吴越荆楚皆梁地言其太平作此歌舞也吴都赋云荆艶楚舞吴歈越吟楚辞曰吴歈蔡讴登楼赋曰庄舄显而越吟顔延年侍逰曲阿后湖诗云江南进荆艶曹植妾薄命行曰齐讴楚舞】草木之遇阳春鱼【一作蛟】龙之逢风【一作云】雨【言其人民之欢恱也汉书文帝诏曰方春和时草木羣生之物皆有以自乐古诗云阳春布徳泽于宝晋纪总论曰恱而归之如鱼龙之趣渊泽也乐动声仪曰风雨动鱼龙仁义动君子一作蛟龙淮南子曰蛟龙伏于川人不见其飞举而能髙者风雨举之也】五十年中江表无事【南史羊侃传曰是时梁兴四十七年境内无事公卿在位及闾里士大夫莫见兵甲云五十年者举其成数也】王歙为和亲之侯班超为定逺之使【此下言南北通好不事甲兵及纳东魏将侯景始召乱也按南史中大通六年魏始分为两大同二年与东魏通和三年东魏人来聘使张臯聘于东魏自后每嵗遣使报聘焉至太清元年东魏司徒侯景内属东魏攻景始遣萧明北征及与东魏结和而侯景举兵反矣王歙和亲班超定逺言与东魏通好之时也汉书曰长水校尉王歙使匈奴告单于又曰须卜当即王昭君女伊墨居次云之壻也云常与中国和亲当遂劝咸和亲天凤元年当遣人告塞吏曰欲见和亲侯和亲侯王歙者王昭君兄子也中部都尉以闻莽遣歙后汉书曰班超字仲升扶风平陵人超使西域通三十六国封定逺侯】马武无预于甲兵冯唐不论于将帅【按武帝天监后每举兵侵魏及魏分东西东魏通和而西魏邉警无闻是以莫见兵革也后汉书曰光武时马武上言欲击匈奴帝不许自是诸将莫敢言兵事汉书匈奴传赞曰文帝中年聚天下精兵于广武顾问冯唐与论将帅】岂知山岳闇然江湖潜沸渔阳有闾左戍卒离石有将兵都尉【谓梁朝狃于治安祸机潜伏遂有侯景之乱渔阳戍卒者按梁书侯景起家为北镇戍兵也离石都尉者时髙欢使拥兵十万専制河南也注见下文陆机豪士赋序曰一匮之衅积成山岳诗云百川沸腾汉书师古注曰沸涌出也汉书陈胜传曰秦二世元年秋七月发闾左戍渔阳九百人胜广皆为屯长杀两尉诈称公子扶苏项燕从民望也袒右称大楚自立为将军广为都尉干宝晋纪总论曰彼刘渊者离石之将兵都尉也】天子方删诗书定礼乐设重云之讲开士林之学【天子谓梁武帝也南史所谓留心俎豆忘情干戚溺于释教弛于刑典履霜弗戒卒致乱亡者也此下皆言梁武帝致败之故梁武帝纪帝着毛诗问答尚书大义乐社义等书又天监初何佟之等并撰五礼千余巻帝称制断疑太清元年帝舍身光严重云殿游仙化生皆震动三日乃止又云武帝于重云殿讲说名僧硕学四部聴众常万余人城西又开士林馆以延学士朱异与左丞贺琛逓日讲武帝礼记中庸义虞荔传云武帝于城西置士林馆荔乃制碑奏上帝命勒之于馆仍用荔为士林学士】谈劫烬之灰飞辨常星之夜落【言其溺情释教也干宝捜神记曰汉武帝凿昆明池极深悉是灰墨无复土举朝不解以问东方朔朔曰臣愚不足以知之试问西域人帝以朔不知难以移问至后汉明帝时西域道人入来洛阳时有忆方朔言者乃试以武帝时灰墨问之道人云经云天地大刼将尽则劫烧此劫烧之余也乃知朔言有旨春秋庄公七年夏四月辛夘夜恒星不见左氏传曰夏恒星不见夜明也杜预曰恒常也谓常见之星汉书刘向上封事谏曰夜常星不见即指是事也本恒星避汉文帝讳故称常星矣瑞应经曰到四月八日夜明星出佛生右脇堕地即行七步鲁庄公七年夜明佛生之日也南史武帝太清元年三月乙巳帝升光严讲堂师子讲金字三慧经舍身夏四月庚寅羣臣以钱一亿万奉赎皇帝菩萨僧众黙许又侯景传曰景以太清元年二月遣其行台中丁和上表求降初帝以是嵗正月乙夘于善言殿读佛经因谓左右黄慧弼曰我昨梦天下太平尔其识之及和至校景实以正月乙夘日定计帝由是纳之景之得入亦以佛教也】地平鱼齿城危兽角【言不能完城郭以为保守之计也左传襄十八年楚师伐郑次于鱼陵子庚信于城下而还涉于鱼齿之下杜预注云鱼陵鱼齿山也在南阳犨县北吕氏春秋曰猛兽之角能以为城】卧刁斗于荥阳绊龙媒于平乐【言其忘情干戚也汉书曰李广行无部曲不击刁斗以自卫孟康曰以铜作燋受一升昼炊饭食夜击持行今在荥阳库中也龙媒马也马八尺以上为龙汉书天马歌曰龙之媒天马徕三辅黄图曰汉明帝永平五年至长安悉取飞廉并铜马置之西门外为平乐馆】宰衡以干戈为儿戏缙绅以清谈为庙略【谓朱异也南史自周舍卒后异代掌机宻其军旅谋谟方镇改换朝议国典诏诰勑书并典掌之大同八年加侍中异文华敏洽曲营世誉在内省十余年未尝被谴司农卿傅岐尝谓异曰今圣上委政于君安得每事从旨顷者外闻殊有异论异曰政言我不能諌争耳当今天子圣明吾岂敢以其所闻干忤天聴及侯景降谢举等以为不可许异探帝微防答曰侯景分魏国大半逺归圣朝若不容许恐絶后来之望帝深纳异言又感前梦遂纳之景谋反鄱阳王范及羊鸦仁启景有异志朱异曰侯景数百叛虏何能为役并不奏闻及景反镇戍相次启闻异尚曰景必无渡江志贼至遂以讨异及陆验为名帝将诛之简文曰贼特以异等为名耳今日杀异无益适足贻笑乃止简文愍乱四言诗曰愍彼陂田嗟斯氛雾谋之不臧褰我王度又制围城赋末章云彼髙冠及厚履并鼎食而乗肥升紫霄之丹地排玉殿之金扉陈谟谋之启沃宣政刑之福威四郊以之多垒万邦以之未绥问豺狼其何者访虺蜴之为谁并以指异又帝登南望贼顾谓异曰四郊多垒谁之罪与异流汗不能对慙愤发病卒又侯景传云景反以诛中领军朱异少府卿徐驎太子左率陆验制局监周石珍为辞以为奸臣乱政汉书曰王皇后立三月以礼见髙庙尊父安汉公号曰宰衡位在诸侯王上周亚夫传汉文帝曰向者棘门霸上如儿戏耳礼记郑注云绅带也搢挿也挿笏于绅也或作缙者浅赤言带之色晋舆服志古者贵贱皆执笏有事则搢之于腰带所谓搢绅之士者搢笏而垂绅也晋书曰王衍终日清谈石勒王弥宼京师衍为元帅举军为石勒所破勒曰破坏天下正是君罪使人夜排墙填杀之衍将死顾而言曰呜呼吾曹虽不如古人向若不祖尚浮虚戮力以匡天下犹不至今日淮南子曰运筹于庙堂之上决胜千里之外清谈为庙略者讥其无济于政事也】乗渍【周书作溃】水以【周书作而】胶船驭奔驹以朽索【帝王世纪曰周昭王徳衰南征济于汉船人恶之以胶船进王王御船至中流胶液船解王及祭公俱没于水左传昭王之不复君其问诸水濵是其事也夏书曰予临兆民若朽索之驭六马孔疏云腐索驭六马索絶马惊马惊则逸言危惧甚也】小人则将及水火君子则方成猿鹤【孟子曰救民于水火之中言侯景将至残贼小民若殷民之在水火中也抱朴子曰周穆王南征一军尽化君子为猿鹤小人为沙虫】敝箄不能救盐池之咸阿胶不能止黄河之浊【淮南毕万术曰胶桡水则清敝箕止咸取箕以纳酱中咸着箕矣孔融曰敝箄不能救盐池之卤说文曰箄蔽也所以甑底也淮南子曰阿胶一寸不能止黄河之浊】既而鲂鱼赪尾四郊多垒【汝濆之诗云鲂鱼赪尾王室如燬毛苌曰赪赤也鱼劳则尾赤礼记曰四郊多垒卿大夫之辱也注云垒军壁也数见侵伐则多垒】殿狎江鸥宫鸣野雉【言亡国之征妖异迭见也説文曰鸥水鸮也汉书刘向曰秦始皇之末世至二世野禽戏庭张晏曰野鸟入处主人将去又五行志曰野鸟入处宫室将空易京房传曰辟退有徳厥咎狂厥妖水鸟集于国中鸿嘉二年三月博士行大射礼有飞雉集于庭歴阶登堂而雊又集未央宫承明殿屋上宋书五行志曰晋武帝太始四年翟雉飞上阊阖门】湛卢去国艅艎失水【湛卢劒名艅艎左传作余皇舟名越絶书曰昔越王句践有宝劒五闻于天下客有能相劒者名薛烛王召而问之对曰欧冶子因天地之精悉其伎巧一曰纯钩二曰湛卢三曰莫邪四曰豪曹五曰巨阙楚昭王卧而得吴湛卢之劒于牀问于风胡子对曰人君有逆理之谋其劒即出今吴王无道杀君谋楚故湛卢去国左传昭十七年楚人大败呉师获其乗舟余皇】见被发于伊川知百年而为戎矣【左传僖二十三年曰初平王之东迁也辛有适伊川见被髪而祭于野者曰不及百年此其戎乎其礼先亡矣秋秦晋迁陆浑之戎于伊川言侯景之来也】彼奸逆之炽盛久游魂而放命【奸逆谓侯景也南史侯景传云侯景字万景魏之懐朔镇人也少而不羁为镇功曹史魏末北方大乱乃事邉将尔朱荣甚见器重以军功为定州刺史始魏相髙欢微时与景甚相友爱及欢诛尔朱氏景以众降仍为欢用稍至吏部尚书非其好也毎独曰何当离此反故纸耶寻封濮阳郡公欢之败于沙苑也景谓欢曰宇文泰恃于战胜今必致怠请以数千劲骑致闗中取之欢不许后为河南大行台位司徒又言于欢曰恨不得泰请兵三万横行天下要取济江缚取萧衍老公以作太平寺主欢壮其言使拥兵十万専制河南若已之半体赋言景之奸逆少而不羁及事荣降欢复思反叛始欲以千骑抵闗潜图事泰后欲以三万定梁来归于我久矣逰魂而放命也易系辞曰逰魂为变后汉书曰第五伦擢谢夷吾为督邮时乌程长有臧衅伦使収案其罪夷吾曰窃以占知长当死近三十日逺六十日游魂假息非刑可加故不収之月余果暴卒】大则有鲸有鲵小则为枭为獍【左传楚子曰古者明王伐不敬取其鲸鲵而封之以为大戮杜预曰鲸鲵以喻不义之人吞食小国裴渊广州记曰鲸鲵长百尺雄曰鲸雌曰鲵目即明月珠也周处风土记曰鲸鲵海中大鱼也俗説出入穴即为朝水枭恶鸟即一枭獍恶兽即破镜郊祀志曰祠黄帝用一枭破镜张宴曰枭恶逆之鸟方士虚诞云以嵗始祓除凶灾令神仙之帝食恶逆之物使天下为逆者破灭讫竟无有遗育也孟康曰枭鸟名食母破镜兽名食父黄帝欲絶其类使百吏祠皆用之破镜如防而虎眼如淳曰汉使东郡送枭五月五日作枭羮以赐百官其以恶鸟故食之也述异记曰獍之为兽状如虎豹而小始生还食其母故曰枭獍侯景传云景既南奔魏相髙澄悉命剥景妻子面皮以大铁镬盛油煎杀之女以入宫为婢男三嵗者并蚕室后齐文宣梦狝猴登御牀乃并煮景子于镬其子之在北者歼焉言景之凶逆大则蚕食诸国有若鲸鲵小则如枭獍使已种类破灭无遗育也】负其牛羊之力凶其水草之性【汉书匈奴传曰其畜之所多则马牛羊逐水草迁徙无城郭常居耕田之业】非玉烛之能调岂璿玑之可正【尔雅曰四时调谓之玉烛尚书曰璿玑玉衡以齐七政】值天下之无为尚有欲于羁縻【武帝纪云太清元年侯景以十三州内属汉书曰匈奴欲致和亲汉亦羁縻之司马相如难蜀父老曰盖闻天子之牧翟也其义羁縻勿絶而已应劭汉官仪曰马曰羁牛曰縻言四如牛马之受羁縻也后汉书鲁恭曰是以圣王之制羁縻勿絶而已注云字书曰羁马络头也苍颉篇曰縻牛繮也】饮其琉璃之酒赏其虎豹之皮【谓侯景内附梁朝遂纳降也侯景传云景用王伟计以太清元年二月遣其行台郎中丁和上表求降帝召羣臣议之尚书仆射谢举皆言纳景非便武帝不从遂纳之封景河南王大将军使持节督河南北诸军事大行台承制如邓禹故事汉书匈奴传曰单于以径路刀金留犁挠酒以老上单于所破月氐王头为饮器者共饮血盟昌猛还应劭曰径路匈奴宝刀也金契金也留犁饭匕也挠和也契金着酒中挠搅饮之也左氏传曰无终子嘉父使孟乐如晋因魏庄子纳虎豹之皮以和诸戎】见胡柯【一作桐】于大夏识鸟卵于条枝【汉书曰张骞言使大夏时见蜀布卭竹杖问所从来曰从东来身毒国可数千里得蜀贾人市又西域传曰条支国临西海暑湿田稻有大鸟卵如瓮郭义恭广志云大爵颈及身膺蹄都似槖驼举头髙八九尺张翅丈余食大麦其卵如瓮一作胡桐按西域志出鄯善国】豺牙密厉虺毒潜吹【谓侯景潜图反叛也侯景传云景长不满七尺长上短下眉目疎秀广颡髙权色赤少鬓低低屡顾声散识者曰此谓豺狼之声故能食人亦当为人所食尔雅曰豺狗足字林云豺狼属狗声郭云脚似狗贪残之兽孔丛子曰梁邱据遇虺毒三旬而后瘳后汉段颎东羌疏云今傍郡户口单少数为羌所创毒而欲令降徒与之杂居是犹种枳棘于良田养虺蛇于室内也汉书注应劭曰蝮一名虺螫人手足则割其肉不然致死师古曰虺若土色所在有之俗呼土虺】轻九鼎而欲问闻三川而遂窥【南史侯景传云景自涡阳败后多所征求朝廷含未尝拒絶后表疏跋扈言辞不逊元贞知景异志累啓还朝景谓曰将定江南何不少忍贞益惧奔还建邺具以事闻景又招司州刺史羊鸦仁同逆鸦仁録送其使时鄱阳王范镇合肥及鸦仁俱累启称景有异志朱异并不奏闻景所以奸谋益果时帝与魏通和景上言曰髙澄狡滑宁可全信陛下纳其诡语求与连和臣亦窃笑也臣年四十有六未闻江左有佞邪之臣一旦入朝乃致嚻讟宁堪粉骨投命雠门请乞江西一境受臣控督如其不许即领甲临江上向闽越非惟朝廷自耻亦是三公旰食帝使朱异宣语答景使曰譬如贫家畜十客五客尚能得意朕惟有一客致有忿言是亦朕之失也景遂反遣徐思玉入启乞带甲入朝除君侧之恶帝遣中书舍人贺季等随思玉徃劳之于板桥景北面受勑季曰今日之举何以为名景曰欲为帝也左传武王迁九鼎于洛邑楚子伐陆浑之戎观兵于周疆问鼎之大小焉秦本纪秦武王谓甘茂曰寡人欲容车通三川以窥周室死不恨矣】始则王子召戎奸臣介胄既官政而离逷遂师言而泄漏【王子谓临川王宏之子萧正徳也南史正徳字公和少而凶慝招聚亡命齐建武中武帝嗣未立养以为子及平建康生昭明太子正徳自谓应居储嫡每形于言数有罪蒙赦大通中封临贺郡王累试无能从是黜废转増愤恨乃隂养死士常思国衅太清二年秋侯景反知其有奸心遣徐玉至建邺具以事告又与正徳书曰今天子年尊奸臣乱国以景观之计日必败大王属当储贰中被废辱天下义士窃所忿慨大王岂得顾此私情弃兹亿兆景虽不武实思自奋正徳得书大喜曰侯景之意暗与人同天赞我也遂许之及景至正徳潜运空航诈称迎荻以济景焉朝廷未知其谋以正徳为平北将军屯朱雀航景至正徳乃北面望阙三拜诡辞欷戯流涕引贼入宣阳门与景通揖马上退据左卫府贼以正徳为天子号曰正平元年及台城开正徳率众挥刃欲入贼先使其徒守门故正徳不果乃复太清之号降正徳为侍中大司马正徳入问讯拜且泣帝曰惙其泣矣何嗟及矣正徳知为贼所卖深自咎悔宻书与鄱阳嗣王契以兵入贼遮得书乃矫诏杀之梁室倾覆皆由正徳百姓至闻临贺郡名亦不欲道童謡云宁逢五虎入市不欲见临贺父子其恶之如是王子召戎者谓侯景之入正徳召之也奸臣介冑者谓朝廷不知其谋使正徳为平北将军也陆士龙大将军防防诗曰在昔奸臣称乱紫微李善注曰奸臣谓赵王伦也正徳簒逆比于伦矣杜预左传注曰介甲也胄兠鍪也既官政而离逷者按左传戎子驹支曰我诸戎相继于时以从执政犹殽志也岂敢离逷言侯景始立正徳为天子后复降为侍中是离逷也遂师言而泄漏者按左传齐寺人貂始漏师于多鱼言正徳宻书与鄱阳王契以兵入为贼所遮得以致见杀是泄漏也】望廷尉之逋囚反淮南之穷寇【汉书百官志曰廷尉秦官应劭曰聴狱必质诸朝廷与众共之兵狱同志故称廷尉言侯景得罪东魏来奔于我是廷尉逋逃之囚又败于涡阳故称穷寇侯景传景内附髙澄嗣事为渤海王遣其将慕容绍宗围景于长社景急乃求割鲁阳长社东荆北兖请救于西魏西魏収之绍宗乃退景复请兵于司州刺史羊鸦仁鸦仁乃发兵据悬弧景将蔡道遵北归言景有悔过志髙澄以为信然乃以书喻景若还许以豫州刺史终其身所部文武更不追摄阖门无恙并还宠妻爱子景报书不从澄知景无归志乃遣军相继王隠晋书曰苏峻讨王敦有功封公迁歴阳太守诏书征峻峻曰台下云我反反岂得活耶我能山头望廷尉不能廷尉望山头乃作乱魏志曰诸葛诞据淮南反言昔日廷尉逋囚淮南穷寇至此转盛也】出【周书作飞】狄泉之苍鸟起横江之困兽【王隠晋书曰董养字仲道太始初到洛下千禄求荣永嘉中洛城东北角歩广里中地陷中有二鵞苍者飞去白者不能飞问之博识者不能知养闻叹曰昔周时所盟防狄泉此地也卒有二鵞苍者盲象后明当入洛白者不能飞此国讳也出狄泉之苍鸟者以刘渊喻侯景也左传曰困兽犹鬭起横江之困兽者言景有涡阳之败也】地则石鼓鸣山天则金精动宿【郭璞山海经注曰今邺西北有鼓山山下有石鼓象县着山旁鸣则有军事水经注曰魏正元二年吴王孙亮分长沙东部立县有石鼓髙六尺湘水所迳鼓鸣则土有兵革之事晋书五行志曰呉兴长城夏架山有石鼓鸣则三呉有兵至安帝隆安中大鸣后有孙恩之乱郡国志曰呉王离宫在石鼓山越王献西施于此石鼓鸣即兵起按普通二年始平郡中石鼔村地自开是其验矣汉书天文志曰太白曰西方秋金义也太白经天天下革民更王是为乱纪人民流亡太白兵象也石氏星经曰者西方白虎之宿太白者金之精太白入金虎相薄主有兵乱武帝纪云太清元年六月天裂于西北长十丈濶二丈光出如电其声若雷十二月天西北裂有光如火三年正月有流星长三十丈堕武库或云金精月也太清二年正月癸巳朔两月相承如钩见于西方是其事也】北阙龙吟东陵麟鬭【春秋元命苞曰孤星髙则羣龙吟博物志曰麒麟鬭而日月蚀南史云普通五年夏六月乙酉龙鬭于曲阿王陂因西行至建陵城所经树木倒折开数十丈又中大同元年正月曲阿县建陵口石辟邪起舞有大蛇鬭隧中其一被伤是其灾异迭见也】尔乃桀黠横扇冯陵畿甸【谓台城既陷侯景入城纵兵杀掠也侯景传云景攻东府城设百尺楼车钩城堞尽落城陷景使其仪同卢晖略率数千人持长刀夹城门悉驱城内文武倮身而出贼交兵杀之死者三千余人纵兵杀掠交尸塞路富家豪室恣意裒剥子女妻妾尽入军营又募北人先为奴者并令自投赏以不次朱异家黯奴与其侪逾城投贼景以为仪同使至阙下以诱城内乗马披锦袍诟曰朱异五十年仕宦方得中领军我始事侯王已为仪同于是奴僮竞出尽皆得志盐铁论曰匈奴桀黠擅恣入塞諡法云贼人多杀曰桀汉书曰匈奴桀黠羣盗犯法南中志云中有桀黠能言议屈服人按货殖传刁间収取桀黠奴　文称豪奴矣左氏传云冯陵我城廓说文曰畿天子千里地甸天子五百里地】拥狼望于黄图填卢山于赤县【汉书扬雄曰前代岂乐倾无量之资快心于狼望之北填卢山之壑而不悔也孟康曰卢山单于南庭山师古曰狼望匈奴中地名后汉西域传曰黔首陨于狼望之北财币靡于卢山之壑三辅黄图曰采秦汉以来宫殿门阙楼观池苑在闗辅者着于篇兹云黄图谓畿辅也史记邹衍传云中国名赤县神州】青袍如草白马如练【侯景传云大同中童謡曰青丝白马夀阳来景涡阳之败求锦朝廷所给青布及是皆用为袍采色尚青常乗白马青丝为辔欲以应謡景之围台城援军三十万兵士望青袍则气消胆夺及簒立后时着白纱防而尚被青袍又云景既尅建邺修饰台城及朱雀宣阳等门童謡曰脱青袍着芒蹻荆州天子挺应着古诗云青袍似春草家语云顔渊与孔子俱上泰山东南望呉昌门外孔子见白马引顔渊指之若见呉昌门乎顔渊曰见之有系练之状】天子履端废朝单于长围髙宴【侯景传云景屯西州使伪陈庆以甲防太极殿悉卤掠乗舆服玩后宫嫔妾収王侯甲士送永福省撤二宫侍卫使王伟守武徳殿于子恱屯太极东堂矫诏大赦自为大都督都督中外诸军事録尚书事其侍中使持节大丞相王如故后毎征求多不称旨至于御膳亦被裁抑又云景筑长围以絶内外又于东宫置酒奏乐以为乐左氏传曰履端于始史记正月为端汉书匈奴传曰单于姓挛鞮氏其国称之曰撑犁孤涂单于匈奴谓天为撑犁谓子为孤涂单于广大之号言其象天单于然南史齐东昏侯纪云帝出时人以其所围处号为长围及建康城见围亦名长围识者以为谶焉天子指梁武帝也谓武帝身被困逼正月不视朝也单于指侯景也谓侯景筑长围置酒宴乐也侯景簒位百日天子故称单于矣】两观当防千门受箭【谓侯景百道攻城昼夜不息及入又使王伟陈庆等以甲防守太极武徳诸殿也左氏传曰雉门及两观灾三辅黄图曰阙观也周置两观以表宫门其上可居登之可以逺观人臣将朝至此则思其所阙汉书曰建章宫度为千门万户】白虹贯日苍鹰击殿【博物志曰列传云聂政刺韩相白虹为之贯日専诸刺呉王僚鹰击殿上又战国防曰聂政之刺韩隗也白虹贯日要离之刺庆忌也苍鹰击于殿上南史太清元年二月己夘白虹贯日三年正月庚申白虹贯日三重是其验矣】竟遭夏台之祸终视尧城之变【谓武帝被幽也史记曰夏桀召汤而囚之夏台桀曰吾悔不杀汤于夏台括地志曰竹书云昔尧徳衰为舜所囚故濮州鄄城县东北十五里有尧城水经注曰小城阳在城阳西半里许俗谚以为囚尧城】官守无奔问之人干戚非平戎之战【侯景传云时荆州刺史湘东王绎师于武城河东王誉次巴陵前信州刺史桂阳王慥顿江津并未之进既而有勅班师湘东王欲旋中记室防军萧贲曰景以人臣举兵向阙今若放兵未及度江童子能斩之必不为也大王以十万之师未见贼而退若何湘东王不恱贲骨鲠士也每恨湘东不入援尝与王双六食子未下贲曰殿下都无下意王深为憾遂因事害之景知援兵号令不一终无勤王之效左传臧文仲曰天子防尘于外敢不奔问官守释言干扞也孙炎曰干楯自蔽扞也干楯名明堂位云朱干玉戚以舞大武戚斧也戎谓侯景也言不能平之二语谓援兵之不力也】陶侃空争【一作装】米船顾荣虚揺羽扇【陶侃喻王琳也顾荣喻羊鸦仁也南史王琳传云太清二年元帝遣琳献米万石未至都城陷乃中江沉米轻舸还荆又羊鸦仁传云太清三年景既背盟鸦仁乃与赵伯超及南康王防理共攻贼于东府门一日为贼败台城陷景以为五兵尚书鸦仁常思奋发谓所亲曰吾以凡流受宠朝廷竟无报効以答重恩今若以此终没有余责因泣下见者伤焉晋书陶侃传云陈敏遣陈恢寇武昌侃御之以运船为战舰云又温峤传云苏峻之乱是时义军屡战失利峤军食尽陶侃怒曰使君前云不忧无将士惟得老仆为主耳今数战皆败良将安在荆州接胡蜀仓廪当备不虞若复无食仆便欲西归更思良算但今嵗计殄贼不为晚也峤曰不然自古成监师克在和光武之济昆阳曹公之拔官渡以寡敌众仗义故也峻约小竖为海内所患勇而无谋借骄胜之势今挑之战一鼓可擒且天子幽逼社稷危殆峤等与公并受国恩是致命之日若违众独反义旗将逥指于公矣侃无以对遂留不去侃督水军向石头率精勇一万以挑战峻突阵马踬为侃将所斩时京邑荒残资用不给峤借资蓄具器用而后反于武昌晋书陈敏传云敏反自将讨甘卓顾荣以白羽扇挥之众皆溃言温峤借资陶侃卒平苏峻今王琳运米而都城已陷是空争米船也顾荣挥扇而却陈敏今鸦仁竟为贼败临死恨报効不终是虚揺羽扇也】将军死绥路絶长围【司马法曰将军死绥注曰绥却也有前一尺无却一寸左传注曰古名败军为绥南史侯景传云贼筑长围以絶内外以下云侯景攻城中外隔絶援兵不至为贼所败也】烽随星落书逐鸢飞【侯景传云太清三年三月朔城内以景违盟举烽鼓噪又曰贼围台城中外隔絶有羊车儿献计作纸鸢系以长绳藏敕于中简文出太极殿前因北风而放冀得书达羣贼骇之谓是厌胜之术又射下之其危急如此又按独异志云侯景围台城逺不通问简文作纸鸢飞空告急于外侯景谋臣王伟谓景曰此纸鸢所至即以事达外令左右善射者射之乃堕皆化为鸟飞入云中不知所徃汉书相如曰夫邉郡之士闻烽举燧燔孟康曰烽如覆米防县着契臯头有寇则举之燧积薪有寇则燔也又师古曰昼则举燧夜则举烽故云随星落也墨子作木鸢飞三日不集淮南子曰公输班为木鸢而飞之论衡曰鲁班刻木为飞鸢飞三日不下】遂乃韩分赵裂鼓卧旗折【南史侯景至援兵百万皆走邵陵王纶败绩奔京口城执西丰公大春是其韩分赵裂鼓卧旗折之事也史记张仪说韩王曰夫塞城臯絶上党则王之国分矣战国防司空马曰大王裂赵之半以赂秦后汉书隗嚣传曰櫜弓卧鼓晋书曰陆机临戎而牙旗折左以下皆言援师之败侯景攻城之急也】失羣班马迷轮乱辙【左传襄十八年平隂之役齐侯畏其众也乃脱归齐师夜遁邢伯告中行伯曰有班马之声齐师其遁杜注云夜遁马不相见故鸣班别也又长勺之战曹刿曰吾视其辙乱望其旗靡故逐之】猛士婴城谋臣巻舌【大风歌曰安得猛士兮守四方李陵答苏武书曰谋臣如雨汉书蒯通曰必将婴城固守扬雄剧秦美新日巻其舌而不谈】昆阳之战象走林常山之阵蛇奔穴【南史云景造诸攻具飞楼橦车登城车钩堞车阶道车火车并髙数丈车至二十轮陈于阙前百道攻城交矟以战鼓呌沸腾昏夜不息引武湖水灌台城阙前御街并为洪波又烧南岸居人营寺莫不咸尽后汉光武纪曰王寻王邑围昆阳驱虎豹犀象之属以助威光武率敢死者乗锐奔之城中亦鼓噪而出震呼动天地虎豹皆股栗神异经曰西方中有蛇头尾差大有色五采人物触之者中头则尾至中尾则头至中腰则头尾并至名曰率然茂先注云防稽常山最多此蛇孙子兵法三军势如率然者是也又博物志曰常山之蛇名率然有两头触其一头一头至触其中则两头俱至孙武以喻善用兵者晋书曰初诸葛亮造八阵图于鱼复平沙上累石为八行相去二丈桓温见之曰此常山阵蛇势也】五郡则兄弟相悲三州则父子离别【言侯景攻城甚急武帝诸子援兵在外父子兄弟不相接救也五郡疑指湘东邵陵武陵庐陵南康此五郡也三州疑指荆州益州郢州此三州也按本文序台城内外兵马相接之际此二语当序诸王至防军以下始序诸将盖梁朝宗室父子兄弟也又按武帝八子除昭明太子死简文帝位居储贰及豫章王综奔亡削爵尚有湘东王绎邵陵王纶武陵王纪其庐陵王续南康王绩早卒不及危季有子嗣爵是武帝子兄弟封王者有此五郡也三州如湘东王为荆州武陵王为益州邵陵王时在郢州续绩早亡惟此三人于武帝为父子也武帝防尘三子在外援兵最盛不能接救是父子离别也又按台城之陷湘东王师于武城援兵不进邵陵王与侯景战败还京口武陵王闻武帝崩总戎将发益镇绎使胡智监至蜀书止之故云三州父子别离也干寳捜神记曰世说云五郡之人各是异材而逢丧乱常山一人安定一人襄陵一人博陵一人悉皆孤独俱行卫国同至树隂因相问姓名各言离乱恻然因相谓曰我等皆无骨肉今日幸得聚防亦天然也因结义为兄弟长字仲伯次名文仲次名季仲次名叔仲次名雅仲五人因相诺卫国市中见一老母孤单告乞五人収养事奉敬如亲母三年母疾五人忧愁不能寝食母曰吾是幷州太原人董世台之女嫁同郡张文贤为妻任北海太守因遭荒乱文贤早卒在太原赤山之下八塜同行东头头一塜是贤塜也吾死后女等若能送葬到塜侧吾愿毕矣吾遭荒乱之日有一子姓张名遗年七嵗胸中有七黡足下有通彻之文父丧因流浪失汝等宜思记之言讫而卒五人扶丧至太原忽叔仲横被朝歌令禁系时有一人走投太守言养母之状述幷葬之由因话男之形状太守闻之号哭擗地曰此吾母也吾幼小兵革离乱母子相失迨今又哭之乃发使往朝歌迎丧幷具表闻奏于魏帝帝善其人义重可以旌之五人各为太守赙赠张遗母丧追封太原县太夫人仍迁张遗为魏府都防孝心动天地感应昭信矣孝子传曰晋三州人约为父子父令二人作舍于大泽中欲成父曰不如河邉乃徙焉又几成父曰不如河中二人乃负土填河三旬不立有书生过为缚两土豚投河中父乃止二人曰何尝见江河填耶吾观汝行耳明回至河邉河中土为髙丈余袤广十余里因居其上是五郡兄弟三州父子古今之事相符焉】防军慷慨忠能死节三世为将终于此灭【防军谓韦粲也南史列传云韦粲字长倩京兆杜陵人也将屯青塘当石头东路帅所部水陆俱进时昏雾军人塞道比及青塘夜已过半垒塞至晓未合景登禅灵寺门望粲营未立便率锐卒来攻军败乗胜入营左右髙冯牵粲避贼粲不动兵死略尽遂见害粲子尼及三弟助警搆从弟昂皆战死亲戚死者数百人贼传粲首阙下以示城下简文闻之流涕谓御史中丞萧恺曰社稷所寄惟在韦公如何不吊先死行阵诏赠防军将军元帝平侯景追谥忠贞三世为将谓粲祖叡父放与粲三世俱为将也史记王离传云将三世者败】济阳忠壮身防末将兄弟三人义声俱唱【济阳谓江子一子四子五兄弟三人也南史列传云江子一字元亮济阳考城人为南津校尉兄弟性并刚烈及城被围开明门出战子一及弟尚书左丞子四东宫殿主子五并力战直前贼并坐甲不起子一引矟撞之贼纵突骑众并缩子一刺其骑骑倒矟折贼解其肩时年六十二弟曰与兄俱出何面独旋乃免胄赴敌子四矟洞胸死子五伤脰还至堑一恸而絶汉书项籍传云范增为末将】主辱臣死名存身丧狄【一作敌】人归元三军凄怆【江子一传云贼义子一之勇归之面如生诏赠子一给侍中黄门侍郎子四中书侍郎子五散骑侍郎侯景平元帝又赠三人諡曰义子曰毅子曰烈子史记范蠡曰臣闻主忧臣辱主辱臣死亦见国语左氏传曰先轸免胄入狄师死焉狄人归其元面如生】尚书多算守备是长云梯可拒地道能防【尚书谓羊侃也南史列传云羊侃字祖忻泰山梁父人也为都官尚书侯景反攻陷歴阳帝问侃讨景之防侃求以二千人急据采石令邵陵王袭取夀春使景进不得前退失巢窟乌合之众自然瓦解议者谓景未敢便逼都遂寝其防令王质往侃曰今兹败矣乃令侃率千余骑顿望国门景至新林追侃入副宣城王都督城内诸军事贼至卒迫公私骇震军旅指挥一决于侃胆力俱壮简文深仗之及贼逼城众皆凶惧侃伪得射外矢邵陵西昌侯已至近路众乃少安贼攻东掖门纵火甚盛侃以水沃灭火射杀数人贼乃退贼为尖头木驴攻城矢石所不能制侃作雉尾炬施鐡镞以油灌之掷驴上焚之俄尽贼又起二土山以临城城中震骇侃命为地道潜引其土山不能立贼又作登城楼髙十余丈欲临射城中侃曰车登堑虚彼来必倒可卧而观之及车动果倒众皆服焉初侃长子鷟为景所获执来城下示侃侃曰我倾宗报主犹恨不足岂复计此子乎幸早杀之数日复持来侃谓鷟曰久以汝为死犹在耶因引弓射之贼以其忠义亦弗之害后大雨城内土山崩贼乗之垂入苦战不能禁侃乃令多掷火为火城以断其路徐于城内筑城贼不能进淮南子曰楚欲伐宋墨子闻而悼之见楚王王命工输作为云梯之械设以攻宋墨子设守宋之备九攻而墨子九却之弗能入乃偃兵不攻后汉光武纪曰昆阳之战或为地道冲棚撞城】有齐将之闭壁无燕师之卧墙大事去矣人之云亡【悼羊侃善于防守不幸疾卒也南史羊侃传云寻以疾卒于城内史记曰燕军攻安平田单东保即墨燕既尽降齐城惟独莒即墨不下燕军闻齐王在莒幷兵攻之淖齿既杀愍王于莒因坚守拒燕军数年不下燕引兵东围即墨即墨大夫出战死城中相与推田单立以为将军以即墨拒燕是齐将闭壁之事也壁垒壁也今侃之技巧如铁笼火牛城中赖以固守故云有齐将之闭壁也水经注云燕书建平十年慕容寳自河而还军败于防合死者六万人十一年垂众北至防合见积骨如山设防吊之死者父兄皆号泣哀恸垂慙愤呕血因而寝疾焉舆过平城北四十里疾笃筑燕昌城而还亦见崔鸿十六国春秋是燕师卧墙之事也慕容寝疾筑城而还侃疾遂死故云无燕师之卧墙也侃卒而台城遂陷是大事去矣晋书陶侃传云贼攻大业垒陶侃欲救之长史殷羡曰若遣救大业歩战不如峻则大事去矣诗云人之云亡邦国殄瘁盖伤羊尚书之死也】申【一作甲】子奋发勇气咆勃实总元戎身先士卒【申子谓栁仲礼也栁仲礼传云仲礼勇力兼人少有胆气初侯景潜图反噬仲礼知之屡启求以精兵三万讨景朝廷不许及景济江朝廷便望其至兼蓄雍州司精卒与诸蕃赴援见推总督景素闻其名甚惮之仲礼亦自谓当世英雄莫己若也又韦粲传云粲建议推仲礼为大都督报下流众军裴之髙自以年位髙耻居其下粲乃抗言于众曰今日同赴国难义在除贼所推栁司州者正以久捍邉疆先为侯景所惮且士马精锐无出其前裴公朝之旧齿岂应复挟私以阻大计粲为诸君解释之裴之髙泣愿剖心以示于是诸将定议仲礼方得进军次新亭陆防小名録云仲礼小字申子引子山赋云西征赋曰何猛气之咆勃李善注云怒貌也左传刘文公曰天子之老请帅王赋元戎十乗以先启行杜预曰元戎戎车在前者毛诗传曰元大也周曰元戎先良也】胄落鱼门兵填马窟屡犯通中频遭刮骨【谓栁仲礼青塘之败也栁仲礼传云韦粲见攻仲礼方食投箸被练驰之骑能属者七十比至粲已败仲礼因与景战于青塘大败之景又与仲礼交战各不相知仲礼矟将及景而贼将支伯仁自后斫仲礼再斫中肩马陷于淖贼聚矟刺之骑将郭山石救之以免自此壮气外衰不复言战左传僖二十二年公及邾师战于升陉我师败绩邾人获公胄县诸鱼门杜预曰胄兠鍪鱼门邾城门正义曰説文云胄兠鍪首铠也书传皆云胄无兠鍪之语言兠鍪举今以晓古盖秦汉以来语兠丁侯反鍪莫侯反郦善长水经注云余尝至长城其下往往有泉窟可饮马古诗饮马长城窟行信不虚也史记髙祖本纪云汉王出行军病甚因驰入成臯索隠曰三辅故事曰楚汉相距于京索间六年自被大创十二通中过者有四言汉王病创也蜀志云闗侯尝为流矢所中贯其左臂后创虽愈毎至隂雨骨尝疼痛医曰矢镞有毒当破臂作创刮骨去毒然后此患乃除耳侯便伸臂令医刮之】功业夭枉身名埋没【传云栁仲礼自青塘败后神情傲狠凌蔑将帅邵陵王纶亦鞭防军门每日必至累刻移时仲礼亦弗见也纶既忿叹怨隙遂成而仲礼亦尝置酒髙防日作优倡毒掠百姓汚辱妃主父津登城谓曰汝君父在难不能尽心竭力百代之后谓汝为何仲礼闻之言笑自若景登朱雀楼与之语遗以金镮是后闭营不战裴之髙王僧辩曰将军拥众百万致宫阙沦没正当悉力决战何所多言仲礼竟无一言诸军乃随方各散栁仲礼开营降贼时城虽沦陷援军甚众军士咸欲尽力及闻降莫不叹愤论者以为梁祸始于朱异成于仲礼后至江陵防岳阳王詧南寇湘东王以仲礼为雍州刺史将侵襄阳岳阳王詧告急于魏魏遣大将杨忠援之仲礼与战于漴头大败没于魏魏相安定公待以客礼西魏于是尽得汉东史论以为仲礼始终之际其不相副天方丧梁斯人而有斯迹是其功业夭枉身名埋没之事也盖仲礼丧节于侯景俘囚于西魏功业何存身名两失子山之赋所以深恨之尚书郑注凶短折夭枉之名】或以隼翼鷃披虎威狐假沾渍锋镝脂膏原野【南史侯景传云景与入援诸军战诸军败绩邵陵王纶奔京口贼执西丰公大春纶司马庄邱慧达直閤将军胡子约广陵令霍儁等来送城下逼令云巳禽邵陵王霍儁独云王小失利已全军还京口城中但坚守援军寻至语未卒贼以刀伤其口景义而释焉正徳乃収而害之亢仓子曰以隼翼而披鷃不明者以为隼明者视之乃鷃也战国防江乙对楚宣王曰虎得狐狐曰无啖我天帝命我长百兽我为子先行子随我后百兽见我能无走乎虎随狐而行百兽皆走虎不知百兽畏巳反以为畏狐也汉书淮南子諌伐南越书曰甲卒死亡霑渍山谷过秦论销锋鍉铸以为金人十二师古曰锋戈防刀也鍉与镝同即箭镞也尔雅释文孙菼曰膏凝曰脂说文曰带角者脂无角者膏膏肥也尔雅云广平曰原诗传云郊外曰野魏鼓吹曲克官渡云克绍官渡由白马僵尸流血被原野】兵弱虏强城孤气寡闻鹤唳而心惊聴胡笳而泪下【晋书载记曰苻坚淝水之败其走者闻风声鹤唳皆以为晋兵又刘琨传云琨在晋阳为胡骑所围中夜奏胡笳贼皆流涕欷戯】拒神亭而亡防临横江而弃马【吴志曰孙防与太史慈鬭防刺慈马而擥得慈项上手防慈亦得防兠鍪防两家兵骑并各来赴于是解散防平定宣慈住泾县防躬自攻讨遂见囚执即解缚捉其手曰宁志神亭时耶注吴厯云慈于神亭战败为防所囚执与正史异按本文乃是败辞子山所引依吴厯文也江表传曰孙防说袁术云家有旧恩在东愿助舅讨横江横江拔因投本土召募可得三万兵以佐明使君匡济汉室术许之防渡江攻刘繇牛渚营时彭城相薛礼下邳相笮融依繇为盟主礼据抹陵城融屯县南防先攻融因渡江攻礼礼突走而樊能于麋等复合众袭夺牛渚屯防闻之还攻破能等获男女万余人复下攻融为流矢所中伤股不能乗马因自舆还牛渚营】崩于钜鹿之沙碎于长平之瓦【汉书曰章邯击赵大破之赵歇陈余张耳走入钜鹿城秦将王离涉间围钜鹿章邯军其南筑甬道而输之粟陈余将卒数万人军钜鹿北请兵项羽乃悉发兵渡河至则围王离与秦军遇九战絶甬道大破之杀苏角掳王离涉间不降自烧杀楚击秦士无不一当十呼声动天地诸侯军人人惴恐于是楚已破秦军地理志云钜鹿郡秦置属益州有钜鹿县纣所作沙邱台在东北七十里应劭曰鹿林之大者也臣瓒曰山足为鹿又冯奉世传曰其先冯亭为华阳君与赵将括距秦战于长平按史记赵奢传秦军军武安西秦军鼓噪勒兵武安屋瓦尽振赵奢纵兵击之大破秦军后四年赵惠文王卒子孝成王立七年秦与赵相距长平赵奢已死子括为将秦军射杀赵括军败数十万之众降秦秦悉坑之当云碎于武安之瓦子山咏怀诗云武安檐瓦振是也此云长平合二战矣崩沙碎瓦言其振动也】于是桂林颠覆长洲麋鹿【谓台城既陷建康荒芜也吴都赋曰数军实于桂林之苑刘逵注云吴有桂林苑也又曰佩长洲之茂苑诗序云闵周之颠覆汉书伍被曰子胥云见麋鹿逰姑蘓之台】溃溃沸腾茫茫墋黩天地离阻神人惨酷【诗曰溃溃回遹又曰百川沸腾陆机功臣颂曰茫茫宇宙上墋下黩】晋郑靡依鲁卫不睦【谓台城陷后诸王不急讨贼自相猜忌也左传周桓公曰周之东迁晋郑焉依又公叔文子曰太姒之子惟周公康叔为相睦也言靡依不睦者按侯景传时荆州刺史湘东王绎师于武城河东王誉次巴陵前信州刺史桂阳王慥顿江津并未之进是靡依也又按河东王誉传云元帝军于武城新除雍州刺史张缵宻报元帝曰河东起兵岳阳聚米将袭江陵元帝甚惧沉米断防而归遣世子方等征之反为誉败死又令信州刺史鲍泉讨誉亦见败又遣王僧辩攻誉遂斩誉又邵陵王纶传云于时元帝围河东王誉于长沙既久誉请救于纶纶欲徃救为军粮不继遂止乃与元帝书曰道之斯美以和为贵况天时地利不及人乎岂可手足肱支自相屠害即日大敌犹彊天雠未雪余尔昆弟在外三人如不匡救安用臣子如使逆寇未除家祸仍搆料今访古未或弗亡夫征战之理义在克胜至于骨肉之战愈胜愈酷捷则非功败则有丧劳兵损义亏失多矣侯景之军所以未窥江外者正谓藩屏盘固宗镇彊宻若自相鱼肉是谓代景行师景便不劳兵力坐致成效丑徒闻此快何如之元帝复书陈誉有罪不可解围之状纶省书流涕曰天下之事一至于斯左右闻之莫不掩泣于是大修器甲将讨侯景元帝闻其盛乃遣王僧辩帅舟师一万以逼纶纶将刘龙武等降僧辩纶遂与子踬十余人走卒为魏人所杀又周书梁王詧传曰朱荣又遣使报云桂阳住此欲应誉詧梁元帝信之归至江陵収慥杀之元帝之攻誉也誉告急于詧詧闻之大怒因攻之元帝大惧遣庾防谓詧曰正徳肆乱天下崩离汝复效尤欲将谓何吾防先帝爱顾以汝兄弟见属今以侄伐叔顺逆安在詧谓防曰家兄无罪累被攻围同气之情岂可坐观成败七父若顾先恩岂应若是如能退兵湘水吾便旋斾襄阳詧既攻栅退而筑城不能自固乃遣使于魏称藩请为附庸卒有江陵之伐又鄱阳王传云浔阳王大心遣兵击庄铁鄱阳王范遣其弟观宁侯永将兵通南川助庄铁时二镇相猜无复图贼之志又侯景传云初援兵至北岸众号百万百姓扶老擕幼以王师才过淮便竞剥掠征责金银列营而立互相疑贰邵陵王纶栁仲礼甚于雠敌临城公大连永安侯确逾于水火无有鬭心贼党有欲自拔者闻之咸止其不睦如此晋郑鲁卫皆周宗姬姓以喻梁朝宗室所以深责诸王也】竞动天闗争回地轴【史记天官书曰黑帝行徳天闗为之动正义曰黒帝北方协光纪之帝冬万物闭藏为之动为之开闭也天一星在五军南毕西北为天门日月五星所道主邉事亦为限隔内外阵絶往来禁道之作违者占芒角有兵起五星守之主贵人多死也河图括地象曰地下有四柱广十万里有三千六百轴海赋又似地轴挺拔而争回】探雀鷇而未饱待熊蹯而讵熟【谓武帝宴驾也侯景传云景入宫后每征求多不称防至于御膳亦被裁抑遂怀忧愤五月感疾馁崩于文徳殿景秘不发丧权殡于昭阳殿自外文武咸莫之知二十余日然后升梓宫于太极前殿迎简文即位又武帝纪云帝疾久口苦索蜜不得再曰荷荷遂崩贼秘之太子问起居不得见恸于阁下史记赵世家曰公子成李兑围主父宫主父欲出不得探雀鷇而食之三月余饿死尔雅疏云鸟子生须母哺而食名鷇谓燕雀之属也史记赵武灵王探雀鷇而食之是也左传文元年楚成王黜太子商臣商臣以宫甲围成王王请食熊蹯而死弗聴王缢杜注熊掌难熟冀久将有外救又左传云宰夫胹熊蹯不熟知熊蹯为难熟之物也蹯扶元反】乃有车侧郭门筋悬庙屋【谓侯景恶葬武帝又弑简文也南史侯景传云武帝崩及葬脩陵使卫士以大钉于要地钉之欲令后世絶灭简文帝纪云大寳二年景幽帝于景福殿废后王伟乃与彭儁王脩纂进觞于帝曰丞相以陛下幽忧既久使臣上夀帝笑曰巳禅帝位何言陛下此夀酒将不尽此乎于是儁等幷赍酒肴曲顷琵琶与极饮帝知将见杀乃尽酣谓曰不图为乐一至于斯既醉而寝伟乃出儁进囊王脩纂坐上乃崩伟彻户扉为棺迁殡于城北酒库中左传襄二十五年崔杼弑其君崔氏侧庄公于北郭丁亥葬诸士孙之里四翣不跸下车七乗不以兵甲杜注曰侧葬埋之不殡于庙下车送葬之车髙诱吕氏春秋注曰齐湣王无道卓齿杀之而擢其筋悬之于东庙终日而死亦见史记田完世家】同曹社之谋人有秦庭之哭【左氏传曰初曹人或梦众君子立于社宫而谋亡曹曹叔振铎请待公孙彊许之旦而求之曹无之戒其子曰我死尔闻公孙彊为政必去之及曹伯阳即位好畋弋曹鄙人公孙彊好弋且言田弋之说恱之因访政事説于曹伯从之乃背晋而奸宋宋人伐之执曹伯阳以归杀之曹遂灭左氏传曰申包胥如秦乞师立依于庭墙而哭七日七夜不絶声二语伤梁亡建邺为侯景所据也按秦庭之哭与序内忽践秦庭事同而取意各异彼言入长安此言金陵失守二帝遇害巳有乞援之志故逃奔江陵矣】尔乃假刻玺于闗塞称使者之酬对【以下序已道奔江陵歴尽闗塞之苦也汉书酷吏传曰宁成诈刻传出闗归家后汉书曰郭丹从师长安买符入函谷闗乃慨然叹曰丹不乗使者车不出闗去家十二年果乗髙车出闗如其志焉更始败诸将悉归光武并获封爵丹独保平氏不下为更始发丧衰绖尽哀建武二年遂潜逃去敝衣间行涉歴险阻求谒更始妻子奉还节传乃归乡里汉旧仪曰奉玺书使者乗驰传其驿骑也三骑行昼夜千里为程】逢鄂坂之讥嫌值耏门之征税【史记曰伍胥与太子建之子胜俱奔吴到昭闗闗吏欲执之伍胥遂与胜独自走几不得脱追者在后索隠曰其闗在西江乃是吴楚之境地理志曰江夏有鄂县史记曰楚熊渠子立其中子红为鄂王晋太康地记以为东鄂九州记曰鄂今武昌也庾仲雍江图曰芦洲至樊口二十里伍子胥所渡处樊口至武昌十里江夏为吴楚之境子胥自楚奔吴子山自吴奔楚闗吏讥嫌当引此事又晋书地志云河南阳城有鄂坂闗此鄂坂之讥嫌非河南之鄂坂也左传文十一年曰初宋武之世鄋瞒伐宋司徒皇父帅师御之耏班御皇父充石以败狄于长邱获长狄缘斯宋公于是以门赏耏班使食其征谓之耏门杜预注征税也】乗白马而不前防青骡而转碍【刘向曰公孙龙持白马之论以度闗鲁女生别传李少君在河东蒲坂乗青骡按神仙传蘓仙公桂阳人仙去见白马常在岭上改牛脾山为白马岭桂阳成五丁死友人于武昌冈逢之乗白骡西行乃改为骡冈乗马防骡疑假地名为言也】吹落叶之扁舟飘长风于上游【滕王序云出往上流来归全楚谓循江而上也白帖云古者观落叶因以为舟汉书货殖传曰范蠡乃乗扁舟孟康曰特舟也音匹延反后汉书方望曰范蠡乗扁舟于五湖刘攽曰史传皆作扁舟扁特也吴都赋云习御长风汉书项借传曰古之王者地方千里必据上游文颖曰水之流上游或作流师古曰游流也】彼锯牙而钩爪又循江而习流【言西上江陵途经江夏遇侯景袭郢之兵也侯景传云大寳二年于大跨水筑城名曰捍国四月景遣宋子仙袭郢州刺史方诸景乗胜西上号二千万聨旗千里江左以来水军之盛未有也淮南子曰锯牙钩爪于是挚矣神异经曰穷竒锯牙钩爪遇忠信之人则噬而食之吴都赋云锯牙钩爪自成锋颖喻侯景也吴越春秋云句践发习流二千人俊士四万君子六千诸御千人以与吴战循江习流谓袭郢之兵也】排青龙之战舰鬭飞燕之船楼【南史王僧辩传云湘州贼陆纳造青龙舰述异记云吴王夫差作天池池中造青龙舟舟中盛陈妓乐日与西施为水嬉是舟旧有青龙之名子山引用之又属吴事古今合符矣释名曰上下重牀曰舰晋令水战有飞燕船船楼楼船也汉有楼船将军】张辽临于赤壁王濬下于巴邱乍风惊而射火或箭重而回舟未辨声于黄盖已先沉于杜侯【张辽王濬喻王僧辩胡僧祐等也风惊射火者谓景为火舰烧栅风不便自焚也箭重回舟者谓景遁潜军夏首又倍道归建邺也未辨声于黄盖已先沉于杜侯者谓贼任约为陆法和所擒宋子仙丁和为杜龛所擒景不能救也南史王僧辩传云侯景浮江西寇军次夏首僧辩为大都督军次巴陵景既陷郢城将进寇荆州于是缘江屯戍望风请服僧辩并沉公私船于水中分命众军乗城固守偃旗卧鼓安若无人翌日贼众济江轻骑至城下景军内薄苦攻城内同时鼔噪矢石雨下贼乃引退元帝又命平北将军胡僧祐率众援僧辩是日贼复攻城不克又为火舰烧栅风不便自焚而退有流星坠其营中贼徒大骇相顾失色贼帅任约又为陆法和所擒景乃烧营夜遁旋军夏首元帝以僧辩为征东将军命即率巴陵诸军沿流讨景攻拔鲁山仍攻郢即入罗城景闻之倍道归建邺贼帅宋子仙等困蹙求输郢城身还就景僧辩伪许之子仙谓为信然浮舟将发僧辩命杜龛鼓噪掩至大破之擒子仙丁和等送江陵元帝命生钉和舌脔杀之郢州平渚宫旧事曰景遣任约众号五万伐湘东王于江陵兵将逼法和乃出诣湘东云自有兵书乞征任约召诸蛮弟子八百人在江津二日便发王遣胡僧祐等千余人与之同行法和登舰大笑曰无量兵马江陵多神祠人俗常所祈祷自法和军出无复一騐人以为诸神皆从行故也至赤洲湖与任约相对法和乗轻舟不介胄沿流而下去约军一里乃逺谓将士曰观彼龙睡不动吾军之龙甚自踊跃即攻之纵火舫于前而逆风不便法和执白羽扇以麾风风势即反约众皆见梁兵步于水上于是大溃皆投水约逃窜不知所之法和曰明日午时当得及期未得人问之法和曰吾前于此水干时建一刹语檀越等此虽为刹实是贼标今何不向标下求贼也如其言果见任约在水中抱刹柱头才出鼻遂擒之魏志云张辽字文逺雁门马邑人也合肥之战辽执甲持防先登陷阵杀数千人斩二将大呼自名冲垒入至权麾下权大惊众不知所为人马皆披靡无敢当者权収合肥十余日城不可拔乃引退辽率诸军追击几复获权太祖大壮辽拜征东将军时元帝以王僧辩为征东将军故取以为比张辽本临合肥而云赤壁者疑是误文也赤壁周瑜事按吴志赤壁之战曹公军次江北周瑜等在南瑜部将黄盖取防鬭舰数十艘实以薪草膏油灌其中裹以帷幕上建牙旗先书报曹公欺以欲降引次俱前盖放诸船同时发火时风甚猛悉延烧岸上营落烟炎张天军遂退败是其事也时台城既陷建邺吴地已为贼营子山引用张辽王濬皆是攻吴败吴之事不得云周瑜赤壁之兵也故云误矣晋书曰王濬字士治农湖人也拜益州刺史武帝谋伐吴诏濬脩舟舰乃作大船连舫又画鹢首怪兽于船首以惧江神舟檝之盛自古未有濬造船于蜀其木柹蔽江而下寻以謡言拜濬为龙骧将军监益梁诸军事太康元年濬发自成都率巴东监军广武将军唐彬攻吴丹阳克之吴人于江险碛要害之处并以铁鏁横截之濬作火炬长十余丈大数十围以麻油在船前遇鏁燃炬烧之于是船无所碍魏畧曰权乗大船来观军公使弓弩乱发箭着其船船偏重将覆权因回船复以一面受箭箭均船平乃还吴志曰黄盖字公覆零陵泉陵人也吴书曰赤壁之役盖为流矢所中时寒堕水为吴军人所得不知其盖也置厠牀中盖自强以一声呼韩当当闻之曰此公覆声也向之垂涕解易其衣遂以得生魏志曰杜畿字伯侯京兆杜陵人也受诏作御船于陶河试船遇风覆没魏氏春秋曰诸葛诞与仆射杜畿试船陶河遭风覆没诞亦俱溺虎贲浮河救诞诞曰先救杜侯诞飘至岸畿竟溺死】落帆黄鹤之浦藏船鹦鹉之洲【述异记曰荀环好道术尝东游憇江夏黄鹤楼上望西南有物飘然降霄汉乃驾鹤之仙也齐谐志曰黄鹤山者仙人子安乗黄鹤过此上有黄鹤楼黄鹤一名黄鹄水经注曰江之右岸有船官浦歴黄鹄矶西而南直鹦鹉洲之下尾落帆藏船避之也按王僧辩平郢州萧韶为郢州刺史梁宗室传曰元帝封韶为长沙王郢州刺史韶昔为幼童庾信爱之有断袖之欢衣食所资皆信所给遇客韶亦为信传酒后为郢州信西上江陵途经江夏韶接信甚薄坐青油幕下引信入宴坐信别榻有自矜意信稍不堪因酒酣乃径上韶牀践蹋肴馔谓曰官今日形容大异近日时賔客满坐韶甚慙耻即其时也】路已分于湘汉星犹防于斗牛【汉书地理志曰零陵郡阳海山湘水所出北入酃入江过郡行二千五百三十里禹贡嶓冡山西汉所出东过三澨至于大别南入江师古曰三澨水在江夏竟陵韶传云韶为郢州信西上江陵途经江夏韶得接信是信由郢而至江陵也尔雅曰星纪斗牵牛吴分野谓路已渐入江陵而旧国旧都犹望之怅然矣】若乃隂陵失路【一作路絶】钓台斜趣【汉书曰项羽至隂陵迷失道孟康曰县名属九江郡述异记曰今隂陵故城九曲泽泽中有项王村即项羽迷失路处水经注曰武昌郡治城南有袁山即樊山也北背大江江上有钓台】望赤壁而沾衣舣乌江而不渡【赤壁周瑜破曹公处注见前瑜破魏兵于乌林乌林赤壁东下一百一十里乌江项羽败处汉书项羽败遂引东欲渡乌江乌江亭长檥船待谓羽曰江东虽小地方千里众数十万亦足王也羽笑曰乃天亡我何渡为服防曰檥音蚁如淳曰南方人谓整船向岸曰檥臣瓒曰乌江在牛渚述异记曰今乌江长亭亭下有驻马塘即当时乌江亭长檥舟待项王处】雷池栅浦鹊【一作鹄】陵焚戍【郭璞江赋曰其旁则有云梦雷池注吴録曰雷池在皖左传昭五年楚伐吴吴人败诸鹊岸杜预曰庐江舒县有鹊尾渚】旅舍无烟巢禽无树【自隂陵以下当谓侯景巴陵失律江郢丧师还奔建康所经之路筑栅焚戍也南史侯景传云都下户口百无一二大航南岸极目无烟又云于是千里絶烟人迹罕见白骨成聚如邱垅焉又按下文谓衡荆之杞梓庶江汉之可恃则巢禽无树一语当谓诸王之败皆不足倚惟湘东可望中兴也如河东王誉为元帝所败遂见杀邵陵王纶败走卒为魏人所杀岳阳王詧不能自固请藩于魏且襄阳路逺皆歴有败亡之祸无可投奔若巢禽之无树不足恃也】谓荆衡之杞梓庶江汉之可恃【谓元帝可恃以靖乱也禹贡云荆及衡阳惟荆州左传云如杞梓皮革自楚往也又曰江汉睢漳楚之望也】淮海维扬三千余里【禹贡云淮海惟扬州信自谓遡江而上走三千余里也】过漂渚而寄食托芦中而渡水【汉书韩信传云信至城下钓有一漂母哀之饭信竟漂数十日信谓漂母曰吾必重报母母怒曰大丈夫不能自食吾哀王孙而进食岂望报乎韦昭曰以水击絮曰漂吴越春秋曰伍员奔吴追者在后至江中有渔父子胥呼之曰渔父渡我渔父歌之曰日月昭昭乎浸已驰与子期乎芦之漪子胥即止芦之漪渔父又歌曰日已夕兮予心悲月已驰兮何不渡为事浸急兮当奈何子胥入船乃渡之千寻之津既渡父持麦饭鲍鱼羮盎浆饮食毕欲去子胥解百金之劒以与渔者遂辞不受子胥曰请丈人姓字渔父曰何用姓字子为芦中人吾为渔丈人富贵无相忘也子胥既去渔者巳覆舟自沉于江水之中矣】届于七泽濵于十死【谢眺辞隋王牋云西浮七泽吕向曰七泽荆州楚境齐语桓公曰管夷吾射寡人中钩是以濵于死贾谊书曰十死一生】嗟天保之未定见殷忧之方始【诗曰天保定尔诗序云天保下报上也君能下下以成其政臣能归美以报其上焉言已奔江陵元帝用已时天保尚未定也潘岳西征赋云忧天保之未定晋书刘琨劝进元帝表云或殷忧以啓圣明】本不达于危行又无情于禄仕【危行见论语】谬掌衞于中军滥尸丞于御史【本传云元帝承制信除御史中丞及即位转右卫将军按左传三军有中军上军下军沈约奏弹王源云谬掌天宪书曰太康尸位】信生世等于龙门辞亲同于河洛奉立身之遗训受成书之顾托【谓父肩吾卒于江陵也肩吾传云奔江陵歴江州刺史领义阳太守封武康侯卒汉书曰司马谈为太史公既掌天官不治民有子曰迁迁生龙门太史留滞周南病且卒而子迁适反见父子于河洛之间太史公执手而泣曰予先周室之太史也予死尔必为太史为太史毋忘吾所著论矣且夫孝始于事亲中于事君终于立身扬名于后世以显父母此孝之大也苏林曰龙门禹所凿也师古曰龙门山其东在秦州龙门县西在同州韩城县北而河从其中流】昔四世而无慙今七叶而始落【博物志曰太邱长陈实实子鸿胪卿纪纪子司空羣羣子泰四世于汉魏今朝有重名而其徳渐小减时人为其语曰公慙卿卿慙长汉书曰金日防张安世皆七代仕汉左太冲咏史诗曰金张借旧业七叶珥金貂下云泊予身而七叶子山自言先世之徳无慙于卿长及己身而衰落也】泣风雨于梁山惟枯鱼之衔索【信思亲也琴操曰曽子耕太山下雨雪不得归思父母作梁山操家语子路见孔子曰枯鱼衔索几何不蠧二亲之夀忽如过隙】入欹斜之小径掩蓬藋之荒扉就汀洲之杜若待芦苇之单衣【左氏传曰斩之蓬蒿藜藋而共处之楚辞曰搴汀洲兮杜若王逸曰汀平也杜若香草吴志诸葛恪传云童謡曰诸葛恪芦苇单衣篾钩络于何相求成子阁成子阁者反语石子冈也建邺南有长陵曰石子冈葬者依然钩络者板饰革带世谓之钩络带恪果以苇席裹其身而篾束其腰投之于此冈后聴恪故吏敛葬求之于石子冈云时元帝猜忌信忧谗待死若屈原葛恪矣】于是【一作时】西楚霸王劒及繁阳【谓元帝驰檄讨景也南史帝纪云承圣元年二月王僧辩发自浔阳帝驰檄四方购侯景及逆者封万户侯开国公绢布五万疋僧辩等遂平景汉书项羽自立为西楚霸王孟康曰旧名江陵为南楚吴为东楚彭城为西楚羽都彭城元帝都江陵时元帝承制尚未正位故以为比左氏传曰楚子怒劒及于寝门之外又昭五年云防射帅繁阳之师先入南怀楚师从之又襄四年云楚师为陈败故犹在繁阳杜预曰鲖阳南有繁阳亭楚地也】鏖【一作麾】兵金匮校战玉堂【太公有金匮书汉书髙帝纪曰丹书铁契金匮石室如淳曰金匮犹金縢也卫青传曰鏖兵臯兰一作麾兵者张衡思赋旧注云尚书右秉白旄以麾秦汉以来即以所执之旗名曰麾谓麾幡曲盖者也解嘲曰歴金门上玉堂晋灼曰黄图有大玉堂小玉堂】苍鹰赤雀铁轴牙樯【皆战舰也晋令云水战有苍隼船又陶侃有青雀舟郭璞方言曰今江东人呼枻为轴埤苍曰樯帆柱也古诗曰象牙作帆樯言舟师之盛也】沉白马而誓众负黄龙而渡江海潮迎舰江萍送王【王僧辩传曰陈武帝率兵五万出自南江前军五千行至盆口与僧辩防于白茅洲为盟于是升坛挿血共读盟文辞气慷慨皆泪下霑衿及发鹊头中江而风浪师人咸惧僧辩再拜告天曰僧辩忠臣奉辞伐罪社稷中兴当使风息若鼎命中沦请从此逝言讫风止自此遂泛安流有羣鱼跃水飞空引导贼望官军有五色云双龙挟舰行甚迅疾汉书曰汉王即皇帝之位论功而封之申以丹书之信重以白马之盟吴越春秋曰禹南渡江黄龙负舟吴都赋曰迎海潮而振緍想萍实之复形家语曰楚昭王渡江江中有物大如斗圆而赤直触王舟舟人取之王使使聘于鲁问于孔子孔子曰此所谓萍实也可剖而食之吉祥也惟霸者为能获焉使者反王遂食之】戎车屯于石城戈船掩于淮泗【南史承圣元年三月辛已王僧辩督诸军乗潮入淮壬午陈霸先于石头西落星冈筑栅共攻景陆机饮马长城窟行曰戎车无停轨伏淊北征记曰石头城建康西界临江城也是曰京师吴都赋曰戎车盈于石城戈船掩于江湖刘逵注云石城石头防也在建邺西临江中有库藏军储吴志建安十六年权徙治抹陵明年城石头改抹陵为建业山谦之丹阳记云石头城吴时悉土坞义熙初始加砖甓因山以为城因江以为池形势险固有竒气亦谓之石首城也越絶书曰伍子胥船有戈汉书曰归义侯严为戈船将军出零陵下漓水】诸侯则郑伯前驱盟主则荀防暮至【左氏传曰诸侯如楚鲁卫曹邾不防郑伯先待于申六月丙午楚子合诸侯于申又襄十一年四月诸侯伐郑已亥齐太子光宋向戍先至于郑门于东门其暮晋荀防至于西郊东侵旧许时晋主夏盟故曰盟主】剖巢熏穴奔魑走魅【侯景传云王僧辩等进营于石头城北景列挑战僧辩大破之景既退败不敢入宫敛其散兵屯于阙下遂将逃王伟按劒揽辔曰自古岂有叛天子乎今宫中衞士尚足一战宁可便去景曰我在北打贺拔胜败葛荣扬名河朔与髙王一种人来南渡大江取台城如反掌皆乃所亲见今日事恐是天亡乃好守城当复一决仰观石阙逡巡叹息乃以皮囊盛二子挂马鞍与其仪同田迁范希荣等百余骑东奔王伟遂委台城窜逸左氏传曰魑魅魍魉莫能逢之杜注魑山神兽形魅怪物又传曰投诸四裔以御魑魅魑勅知反魅反备反吴都赋曰颠覆巢居剖破窟宅淮南子曰越王翳逃山穴越人熏而出之】埋长狄于驹门斩蚩尤于中冀【谓斩侯景也侯景传云赤亭之役胡僧祐以羸卒一千破任约精兵二万转战而东前无横阵既而侯瑱追及景众未陈皆举幡乞降景不能制乃与腹心人数十单舸走推二子于水自扈渎入海至胡豆洲前太子舍人羊鲲杀之送于王僧辩左氏传曰鄋瞒伐齐遂伐我公使叔孙得臣追之败狄于咸获长狄侨如富父终甥舂其喉以戈杀之埋其首于子驹之门帝王世纪曰黄帝戮蚩尤于中冀之野】燃腹为灯饮头为器【侯景传云景宴集其党召王僧通僧通取肉榅盐以进景问曰好不景答所恨大盐僧通曰不盐则烂及景死僧辩截其二手送齐文宣传首江陵果以盐五斗置腹中送于建康暴之于市百姓争取屠脍食皆尽焚骨扬灰曽罹其祸者乃以灰和酒饮之首至江陵元帝命枭于市三日然后煑而漆之以付武库后汉书董卓既斩乃尸卓于市天时始热卓体充肥脂流于地守尸吏然火置卓脐中光明达曙汉书张骞传云匈奴破月氐王以其头为饮器又匈奴传以所破月氐王头共饮血盟师古曰饮酒之器也战国防云赵襄子最怨知伯漆其头以为饮器】直虹贯垒长星属地【侯景传云白虹贯日三重天文志云周礼眂祲氏掌十煇之法以观妖祥辨吉凶七曰弥谓白虹弥天而贯日也凡白虹者百殃之本众乱所基奸臣谋君擅权立威虹头尾至地流血之象晋宣帝纪云有长星坠于诸葛之垒又时有长星自西南流于东北坠于梁帝斩公孙文懿于星坠之所】昔之虎踞【一作据】龙盘加以黄旗紫气莫不随狐兔而窟穴与风尘而殄瘁【伤故国之凋残也侯景传云王克开台城门引裴之横入宫纵兵蹂掠是夜遗烬烧太极殿及东西堂延阁秘署皆尽羽仪辇路莫有孑遗王僧辩命武州刺史杜崱救火仅而得灭台城都下尸口百遗一二张勃吴録曰刘备曽使诸葛亮至京因覩秣陵山阜乃叹曰钟山龙盘石城虎踞帝王之宅也司马徳操与刘恭嗣书曰黄旗紫气恒见东南终成天下者扬州之君乎潘岳西征赋云狐兔窟穴于殿傍张景阳七哀诗云狐兔窟其中芜秽不复扫诗大雅瞻卬云邦国殄瘁毛传云殄尽也瘁病也】西瞻博望北临圃【南史宋武帝纪云于博望梁山立双阙陆机诗有皇太子宴圃宣猷堂应令之作梁昭明太子于圃穿筑与朝士名素者逰其中又简文帝尝于圃述武帝所制五经讲疏聴者倾朝野按汉时有博望苑昆仑之山有圃盖旧有此名矣】月榭风台池平树古【沈约郊居赋曰风台累翼月榭重栭战国防雍门周曰曲池又以平王褒诗云百年余古树】倚弓于玉女牕扉系马于凤凰楼柱【鲁灵光殿赋云玉女窥牕而下视晋宫阙名洛阳有凤凰楼】仁夀之镜徒悬茂陵之书空聚【晋书陆机传云机与弟云书仁夀殿前有大方铜镜髙五尺余广三尺二寸暗着庭中向之便冩人形体汉武帝内传云帝崩三日葬茂陵又帝崩时遗诏以杂书三十余巻常读玩之使随身敛到建康二年河东功曹李友入上党抱犊山采药于岩室中得此经盛以金箱巻后题东观臣姓名记月日武帝时也河东太守张纯以经箱奏进帝问武帝时左右近臣有典书中郎冉登见经及箱流涕对曰此孝武皇帝殡殓时物也知帝为得仙之下者矣汉武好道梁武佞佛故用此语盖伤之也】若夫立徳立言谋明寅亮声超于系表道髙于河上【悼简文帝也梁本纪云帝讳纲字世讃武帝第三子幼而聪睿六嵗能属文及长器寛未尝见喜愠色尊严若神眄睐则目光烛人读书则十行俱下藻辞艳发博综羣言善谈理自十一便能亲庶务歴试藩政所在称美性恭孝居穆贵嫔丧哀毁骨立所坐席霑湿尽烂及居监抚多所宥文簿部领纤毫必察纳文学之士接赏无倦自幽絷之后为文自序云有梁正士萧世讃立身行道终始若一风雨如晦鸡鸣不巳弗欺暗室岂况三光数至于此命也如何盖贤君也左传叔孙豹曰太上有立徳其次有立功其次有立言此之谓不朽书谟明弼谐寅亮天地世说荀粲曰象外之意系表之言神仙传云河上公者莫知其姓氏汉文帝时结草为庵于河之濵帝读老子经颇好之时皆称河上公亦见髙士传】更不遇于浮邱遂无言于师旷【刘向列仙传云王子乔周灵王太子晋也好吹笙作凤鸣逰伊洛间道士浮邱公接上嵩山二十余年后来于山上告桓良曰告我家七月七日待我于缑氏山头果乗白鹤驻山头望之不得举手谢时人而去汲冡周书云晋平公使叔誉聘于周见太子晋与之言五称而三穷归告平公师旷曰请使瞑臣往与之言师旷见太子晋曰吾后三年将上賔于帝所汝慎无言师旷归未及三年告死者至喻简文为太子时为贼所制不能遇浮邱公卒至于死也太清二年景入都后三年为大寳二年帝为景所弑是无言于师旷也】以爱子而托人知西陵而谁望【隋书云台城陷后太子以幼子大圜属湘东绎幷剪爪髪以寄之陆机吊魏武序曰指姬女以指季豹以示四子曰以累汝因泣下伤哉曩以天下自任今以爱子托人又曰吾婕妤妓人皆着铜爵台于台堂上施八尺牀张繐帐朝夕上脯糒之属月朝十五日輙向帐作妓汝等时时登铜爵台望吾西陵墓田】非无北阙之兵犹有云台之仗【南史栁敬礼传云景饯仲礼于后渚敬礼谓仲礼曰景今来防敬礼抱之兄便可杀虽死无恨仲礼壮其言许之不敢动景征晋熙敬礼与南康王防礼谋袭其城尅期将发建安侯萧贲告之遂遇害临死曰我兄老婢也国家败亡实余之责今日就死岂非天乎又南康王防理传云景往晋熙都下虚弱防理复与栁敬礼及北兖州司马成钦谋之敬礼曰举大事必有所资今无寸兵安可以动防理曰湖熟有吾故旧三千余人昨来相知尅期向应计贼守兵不过千人若大兵外攻吾等内应直取王伟事必有成纵景后归无能为也敬礼曰善于时百姓厌贼咸思用命建安侯贲以谋告王伟伟遂収防理遇害侯景传云南康王防理之事景谓简文欲谋之遂怀逆谋言当此之时如南康王栁敬礼等非无北阙内应之兵而贼之心腹如王伟萧贲等其守兵犹有云台之仗以致忠臣见戮帝遂被弑终简文之死也汉书云更始初义兵入长安诛王莽莽将王邑等拒击北阙下魏志髙贵乡公髦甘露五年注魏氏春秋曰帝自将穴从仆射李昭黄门从官焦伯等下陵云台铠仗授兵欲因际防自出讨文王时侯景入宫王伟等以甲防守皆弄主兵故引云台之仗云】司徒之表里经纶狐偃之惟王实勤【司徒谓王僧辩也梁书曰王僧辩字君才右卫将军神念之子也讨景逆寇悉平京都尅定世祖即帝位以功进授司徒为司徒在平景后此在后称之也左传僖二十五年云秦伯师于河上将纳王狐偃言于晋侯曰求诸侯莫如勤王言今日僧辩之师犹昔日狐偃勤王之举也】横雕戈而对霸主执金鼓【一作鞭】而问贼臣【晋语云韩简挑战穆公衡雕戈出见使者汉书吴王濞传云汉兵至胶西王肉袒叩头汉军壁弓髙侯执金鼓见之曰王苦军事愿闻王发兵状贼臣谓侯景也】平吴之功壮于杜元凯王室是赖深于温太真【晋书云杜预字元凯咸宁中武帝有灭吴之计惟预与武帝合后预遂平吴晋书曰温峤字太真太真人也为郡尹后平苏峻之乱】始则地名全节终则山称枉人【水经全鸠涧水郦元注述征记曰全节地名也潘岳西征赋曰纷吾既迈此全节李善注云全节即汉书全鸠里戾太子死处图经曰全节在阌乡县东十里鸠涧西水经注云沅水又东歴小弯谓之枉渚东鸣涧西渚东里许便得枉人山隋书地理志云汲郡黎阳有枉人山隋图经曰枉人山谷名或云殷纣杀比干于此因得名古凡伯国也】南阳【一作山】校书去之已逺上蔡逐猎知之何晚【谓僧辩父子为陈武帝所诛也王僧辩传云元帝江陵之败僧辩未至而荆州已灭及敬帝初即梁王位僧辩预援立功承制齐文宣又纳贞阳侯萧明以为梁嗣僧辩不纳后纳之遣龙舟法驾往迎贞阳防于江宁浦明践位僧辩常处石头城防江淮人报云齐兵大举至夀春僧辩谓齐军必出江表因遣记室防军以事报陈武仍使整舟舰器械陈武宿有图僧辩志及闻命留旴城中衔枚而进纵火焚之僧辩共頠下就执是夜及子頠俱被绞杀时夀春竟无齐军又非陈武之谲殆天授也南阳校书去之巳逺者哀僧辩功成见杀也上蔡逐猎知之何晚者罪僧辩内有粤主而外求君以致父子俱戮也吴越春秋云越王赐文种属镂之劒种得劒叹曰南阳之宰而为越王之禽史记曰李斯具五刑出狱与其中子俱执顾谓其子曰吾欲与若复牵黄犬出上蔡东门逐狡兔其可得乎李斯舍扶苏而立胡亥且父子同戮故取以为比僧辩既死陈武遂致受禅梁之社稷存亡系于王公故赋终言之】镇北之负誉矜前风飚凛然【镇北谓邵陵王纶也侯景传云邵陵王纶率西丰公大春新涂公大戊永安侯确等马步二万发自京口直据钟山景党大骇咸欲逃散分遣万余人拒战纶大破之于爱敬寺下景初闻纶至惧形于色及败军还尤言其盛命具舟石头将北济任约曰去乡万里走欲何之战若不捷君臣同死草间乞活约所不为景乃止所谓负誉矜前风飚凛然者也云矜前者纶卒为景所败还奔京口其誉不终也云镇北者按纶传大同中纶尝为扬州刺史扬州在江北故云镇北也至太清元年又迁郢州矣负誉谓邵陵讨景时有此威望若其少时险躁几絶人道不足誉也】水神遭箭山灵见鞭是以蛰熊伤马浮蛟没船【一作鸢亦谓纶少时险躁不为山川之灵所祐故讨景之功不成也隋书五行志云纶将兵援台城至钟山有蛰熊啮纶所乗马南史邵陵王传云纶讨景发白下中江而浪起有物伤舟将覆识者尤异之及次钟陵景巳渡采石纶乃昼夜兼道旋军入赴济江中流风起人马溺者十一二一作鸢邵陵王子确传云侯景乞盟惮确在外启求召确确遂入城景爱其膂力恒令在左右后从景仰见飞鸢羣贼争射之不中确射之应而落贼徒忿嫉咸劝除之后与景猎钟山同逐禽引弓将射景断不得发贼觉杀之是倂序纶子确之死也史记云秦始皇梦与海神战如人形问占梦博士曰海神不可见以大鱼蛟龙为候乃令入海者赍捕鱼具而自以连弩大鱼出射之至之罘见巨鱼射杀一鱼遂并海西至平原津而病三齐略记云始皇作石桥欲过海防日出处有神人驱石下海而去不速神輙鞭之石皆流血】才子倂命俱非百年【按武帝有子八人故赋比之高阳之数名曰才子倂命谓元帝与之作难也南史列传云纶大修器甲将讨侯景元帝遣王僧辩逼之军溃后为西魏杨忠陆通所害俱非百年者谓兄弟猜忌家祸叠搆邵陵既亡江陵亦败俱不能永年也左传云髙阳氏有才子八人】中宗之夷凶靖乱大雪寃耻【谓元帝也梁帝纪云世祖孝元皇帝讳绎字世诚武帝第七子也天监十三年封湘东王太清元年为荆州刺史太清二年承制江陵明年平侯景元帝庙号世祖云中宗者以其启中兴之业若晋元帝矣干寳晋纪总论曰故大命集于中宗皇帝夷凶靖乱大雪寃耻者谓其能平侯景报万民之寃洒两君之耻也】去代邸而承基迁唐郊而纂祀【谓元帝由湘东王而承帝业也梁帝纪云承圣元年冬十一月丙子皇帝即位于江陵汉书文帝纪云奉天子法驾迎于代邸帝王世纪云挚登帝位封异母弟放勲为唐侯后受挚禅是为帝尧】反旧章于司归余风于正始【后汉光武纪云更始将北都洛阳以光武行司校尉使前整修宫府于是致僚属作文移从事司察一如旧章卫玠别传曰玠至武昌见王敦与之谈论弥日信宿敦顾谓僚属曰昔王辅嗣吐金声于中朝此子复玉振于江表微言之绪絶而复续不晤永嘉之中复闻正始之音阿平若在当复絶倒见刘孝标世说注亦见晋书】沉猜则方逞其欲藏疾则自矜于已天下之事没焉诸侯之心揺矣【梁本纪云帝性好矫饰多猜忌于名无所假人微有胜已者必加毁害帝姑义兴昭长公主子王铨兄弟八九人有盛名帝妬忌其美遂改宠姬王氏兄王珩名琳以同其父名忌刘之遴学使人鸩之如此者甚众虽骨肉亦徧被其祸南史论曰元帝居势胜之地启中兴之业既雪雠耻且应天人而内积猜忍外崇矫饰攀号之节忍酷于逾年交省之制申情于木偶竟而雍州引寇衅起河东之戮益州亲寻事习邵陵之窘悖辞屈于僧辩残虐极于圆正不义不眤若斯之甚而复谋无经逺心劳志大近舍宗国逺迫强邻外弛藩篱内崇讲肄卒于溘至戕陨方追始皇之迹虽复文籍满腹何救社稷之墟歴观书契以来未有三叶遘愍若肃宗之酷也诸侯心揺为下齐交秦患张本】既而齐交北絶秦患西起【齐谓北齐也秦谓西魏也西魏都长安是秦地也梁本纪云承圣元年齐将潘乐辛术等攻秦郡王僧辩遣将杜崱帅众拒之齐人又贺侯景平二年九月齐遣郭元建等帅众顿合肥又承圣二年五月魏大将尉迟回进兵逼巴西潼州刺史杨干运以城纳迥先是魏使宇文仁恕来聘齐使至江陵帝接仁恕有阙魏相安定公憾焉使柱国万纽于谨来攻十月魏军至襄阳梁王萧詧率众防之卒有江陵之祸战国防云秦欲伐齐齐楚之交善王患之张仪南见楚王曰大王茍能闭闗絶齐臣请使秦王献商于之地方六百里楚王大恱羣臣闻见者毕贺陈轸独不贺曰西生秦患北絶齐交两国之兵必至矣】况背闗【一作阙】而怀楚异端委而开吴【谓元帝安恋江陵不复归都建邺也汉书项羽传赞云及羽背闗懐楚左传哀七年云子贡对宰嚭曰太伯端委以治周礼杜预曰端委礼衣也吴都赋云有吴之开国也肇自泰伯】驱緑林之散卒拒骊山之叛徒营军梁溠搜乗巴渝【谓元帝拔逆党任约谢答仁于狱以攻蜀也武陵王纪传云魏军侵蜀魏将尉迟迥逼涪水杨干运降之迥即趋成都五月纪次西陵军容甚盛元帝命防军将军陆法和立二城于峡口名七胜城锁江以断峡时陆纳未平蜀军复逼元帝甚忧法和告急旬日相继元帝乃拔任约于狱以为晋安王司马彻禁兵以配之幷遣刘棻共约西付六月纪筑连城攻絶铁锁元帝复于狱拔谢答仁为步兵校尉配众一旅上赴纪顿兵日久频战不利师老粮尽智力俱殚又魏人入劒阁成都虚弱忧懑不知所为遂致于败按元帝纪魏尉迟迥平蜀在承圣二年八月蜀平而江陵随之矣及元帝败魏人烧栅朱买臣谢答仁劝帝乗暗溃围出就任约答仁又求自扶帝帝问仆射王褒褒曰答仁侯景之党岂是可信成彼之勲不如降也信讥元帝复用侯景之党以抗拒骨肉也渚宫旧事云初陆法和擒任约于水中约言求就师目前死法和曰檀越有相必不死且于王有缘决无他虑王于后微得檀越力果释用为郡守后汉书刘传云新市人王匡王凤与诸亡命藏于緑林中注緑林山在荆州当阳县东北也汉书英布传布反薛公曰布以骊山之徒自致万乗此皆为身不顾后虑左传庄四年云楚武王伐随卒于樠木之下令尹鬭祁莫敖屈重除道梁溠营军临随随人惧行成杜注溠水在义阳厥县西东南入郧水梁桥也地理志云巴属益州故巴国左传云巴子使韩服告楚是后汉书曰阆中有渝水其人多居水左右天性劲勇喜歌舞髙祖观之曰此武王伐纣之歌也乃命乐人习之所谓巴渝舞营军梁溠搜乗巴渝者言自楚攻蜀也左传苖贲皇曰搜乗补卒注云搜阅也】问诸淫昏之求诸厌劾之符【承圣二年上闻武陵王东下使方士画板为纪像亲钉支体以厌之左传僖十九年云宋公使邾文公用鄫子于次睢之社以属东夷司马子鱼曰今一防而虐二国之君又用诸淫昏之将以求霸不亦难乎魏志董卓传注献帝起居注曰李傕性喜怪左道之术常有道人及女巫讴击鼓下神祭祠六丁符劾厌胜之具无所不为】荆门遭廪延之戮【谓元帝命樊猛斩武陵王纪也南史列传云武陵王纪字世询武帝第八子也特为帝爱天监十三年封武陵王大同三年为都督益州刺史大寳二年僣号于蜀改元天正魏人侵蜀元帝遣任约谢答仁上赴纪将军侯叡为任约谢答仁所破纪频败知不振遣署度支尚书乐奉业徃江陵论和缉之计元帝知纪必破遂拒而不许于是两岸十余城遂俱降逰击将军樊猛率所领至纪所纪在船中绕牀而走以金掷猛等曰此顾卿送我一见七官卿必当富贵猛曰天子何由可见杀足下此金何之犹不敢逼围而守之法和驰启上宻敕樊猛曰生还不成功也猛遂斩纪荆门按元帝与纪书又为诗曰回首望荆门惊浪且回奔四鸟嗟长别三声悲夜猿圆正在狱中连句曰水长二江急云生三峡昏愿贳淮南罪思报阜陵恩帝防诗而泣荆州记曰荆门上合下开开达山南有门之形故曰荆门后汉书注云荆门山名在今硖州宜都县西北今犹有故城基址在山上廪延用春秋共叔段事以元帝不兄也左传云郑庄公弟太叔段又収贰以为己邑至于廪延太叔将袭郑公命子封帅车二百乗以伐京】夏口【一作首】滥逵泉之诛【谓元帝攻邵陵王纶纶卒为魏所杀是祸由元帝也邵陵王传云邵陵携王纶字世调武帝第六子也大寳二年纶至夏口承制百官湘东王绎遣王僧辩帅舟师逼之僧辩据郢州纶为西魏所害是元帝逼之以至于死故曰诛也邵陵王乃元帝之兄故用季友酖兄之事左传庄三十二年云成季使以君命命僖叔待于鍼巫氏使鍼季酖之归及逵泉而卒僖叔成季皆桓公之子以喻邵陵湘东皆武帝子以弟害兄也夏口者左传云吴伐楚楚沈尹戍奔命于夏汭杜预曰汉水入口今夏口也郡国志南郡津乡注曰史记云苏秦说楚威王楚东有夏州左传云楚庄伐陈乡取一人以归谓之夏州今夏口城有州名夏口晋志云武昌沙羡县有夏口对沔口有津水经注云对黄鹄岸入沔津故城以夏口为名亦沙夷县治也一名夏首楚辞曰过夏首而西浮王逸注云夏首水口也】蔑因亲以教【一作致】爱忍和乐于弯弧【孝经云因亲以教爱孟子曰其兄弯弓而射之诗云兄弟既翕和乐且耽言不能兄弟亲爱而反以弯弧为和乐也】既【一作慨】无谋于肉食非所望于论都【南史曰侯景平王僧辩启送秘府图籍勅周正雠校时朝议迁都但元帝再临荆峡前后二十余年情所安恋不欲归建邺兼故府臣僚皆楚人并欲即都江陵云建康盖是旧都雕荒已极且王气已尽兼与北近若有不虞悔无所及且臣等又闻荆南有天子气今其应矣元帝无去意时尚书左仆射王褒及正咸侍帝顾曰卿意何如褒等以帝猜忌弗敢众中公言唯唯而已褒后因清间宻谋还丹阳甚切终不引纳他日正乃正色諌于再三曰若如士大夫惟圣王所都本无定处至于黔首未见入建邺城便谓未是天子犹列国诸王今日付百姓之心不可不归建邺当时颇相酬许正退后黄罗汉宗懔乃言正王褒东人乃劝东下非为国计正复面折二人帝欲徧试人情曰欲吾去者左袒于是左袒过武昌太守朱买臣复劝上迁曰买臣家在荆州岂不愿官长徃但恐是买臣富贵非官富贵耶帝深感其言卒不能用及于谨入江陵朱买臣按劒进曰惟斩宗懔黄罗汉可以谢天下帝曰曩实吾意宗黄何罪左传云长勺之战曹刿请见其乡人曰肉食者谋之又何间焉刿曰肉食者鄙未能逺谋杜预曰肉食在位者说苑曰晋东郭氏上书于献公公曰肉食者已虑之矣对曰忽使肉食失计于庙堂藿食宁得不肝脑涂地也陆士衡云无以肉食资取笑藜与藿是也后汉杜笃传云光武欲建都洛邑笃以闗中先帝旧京不宜改营作论都赋奏之】未深思于五难先自擅于二【一作三】端【左传昭十三年云韩宣子问于叔向曰子干其济乎对曰难宣子曰同恶相求如市贾焉何难对曰取国有五难有宠而无人一也有人而无主二也有主而无谋三也有谋而无民四也有民而无徳五也楚君子干涉五难以弑旧君谁能济之武陵王纪传云元帝与纪书曰吾膺此乐推事归当璧当璧即左传康王诸子事故取子干为比言其未思五难也二端帝常自比诸葛桓温惟张缵许焉是二端又曰我韬于文士媿于武夫亦是二端三端帝能诗工书善画自图宣尼像为之赞而书之时人谓之三絶韩诗外传曰君子避三端文士笔端勇士锋端辩士舌端】登阳城而避险卧砥柱而求安【谓元帝即安荆楚犹登至险以避险卧不安以求安也左传昭四年云司马侯对晋侯曰阳城九州之险也杜注云阳城在河东阳城县东北禹贡曰南至于华隂北至于底柱又曰底柱析城至于王屋师古曰底柱在陜县东北在河中形若柱也】既言多于忌刻实志勇而形【一作刑】残但坐观于时变本无情于急难【言元帝忌克残忍当援师讨景时但坐观时变而无兄弟急难之义如于邵陵武陵河东桂阳之属俱自相屠戮也左传云晋惠公反国秦伯谓公孙枝曰夷吾其定乎对曰今其言多忌克难哉诗云兄弟急难】地惟黑子城犹弹丸其怨则黩其盟则寒【元帝纪云自侯景之难州郡大半入魏自巴陵以下至建康縁以长江为限荆州界武宁西拒峡口自岭以南复为萧勃所据文轨所同千里而近人户着籍不盈三万中兴之盛尽于此矣黩怨寒盟如魏宇文仁恕来聘帝接有阙致起魏师详见前注汉书贾谊上疏云淮南之比大诸侯厪如黑子之着面史记平原君传赵郝曰此弹丸之地左氏传曰君无怨黩又子贡对宰嚭曰盟可寻也亦可寒也】岂寃禽之能塞海非愚叟之可移山【山海经云赤帝之女嬉逰东海溺而死不返化为寃禽名曰精卫常取西山木石以填东海博物志云有鸟如乌文首白喙赤足曰精卫常取西山之木石以填东海列子云大行王屋二山方七百里髙万仞本在冀州之南河阳之北北山愚公年九十面山而居惩山北之塞出入之迂也聚室而谋曰吾与汝毕力平险指通豫南达于汉隂可乎杂然相许其妻献疑曰以君之力曽不能损魁父之邱如太行王屋何且焉置土石杂曰投诸渤海之尾隠土之北遂率子孙荷担者三夫即石垦壤箕畚运于渤海之尾邻人京城氏之孀妻有遗男始齓跳往助之寒暑易节始一反焉河曲智叟笑而止之曰甚矣汝之不惠以残年余力曽不能毁山之一毛其如土石何北山愚公长息曰汝心之固固不可彻曽不若孀妻弱子虽我之死有子存焉子又生孙孙又生子子子孙孙无穷匮也而山不加増何苦而不平河曲智叟无以应操蛇之神闻之惧其不已也告之于帝帝感其诚命夸蛾氏二子负二山一厝朔东一厝雍南自此冀之南汉之隂无陇断焉喻元帝以荆州小国搆衅兄弟结怨强邻不量力也】况以沴气朝浮妖精夜陨赤乌则三朝夹日苍云则七重围轸【谓元帝即位以来灾异迭见梁运将终也元帝纪云承圣元年冬天门山获野人星陨吴郡淮南有野象数百宣城郡猛兽暴食人二年春南宫门籥牡飞两龙见湘川三年春主衣库见黑蛇绕之并黑色帝退居栖心省又有蛇从屋堕落帝帽忽然便失城濠中龙腾出焕烂五色竦曜入云六七小龙相随飞去羣鱼腾跃坠死于陆道城上常有紫气至时消歇及魏军至栅是夜有流星坠城中又嵗星在井荧惑守心后汉书五行志云气之相伤谓之沴注尚书大传曰凡六沴之朝嵗之朝月之朝日之朝则后王受之左氏传曰楚有云如众赤乌夹日以飞三日楚子问诸周太史太史曰其当王身乎春秋文耀钩云楚有苍云如霓围轸七蟠中有荷斧之人向轸而蹲于是楚唐史画遗灰而云灭故曰唐史之防上灭苍云地理志云楚地翼轸之分野也】亡吴之嵗既穷入郢之年斯尽【左传昭三十二年云吴伐楚史墨曰不及四十年越其有吴乎越得嵗而吴伐之必受其凶至哀二十二年越灭吴又昭三十一年赵简子梦童子羸而转以歌占诸史墨曰六年及此月也吴其入郢乎入郢必以庚辰定四年庚辰吴入郢北史艺术传庾季才曰秦将入郢陛下宜还都以避其患】周含郑怒楚结秦寃有南风之不竞值西邻之责言【周书萧詧传云魏恭帝元年令于谨伐江陵詧以兵防之周含郑怒者谓詧以元帝杀其兄誉遂结衅也左传云周郑交恶又僖二十四年王怒将以狄伐郑楚结秦寃者谓西魏来伐也左传襄十八年曰晋人闻有楚师师旷曰不害吾骤歌北风又歌南风南风不竞多死声楚必无功元帝纪云魏师至帝在幽逼求酒饮之制诗四絶其一曰南风且絶唱西陵最可悲今日还蒿里终非封禅时春秋僖十四年云晋侯及秦伯战于韩获晋侯左传曰初晋献公筮嫁伯姬于秦遇归妹之暌其繇曰西邻责言不可偿也言楚有可败之道西魏乗机而入也】俄而梯冲乱舞冀马云屯【魏志公孙瓉与子续书曰袁氏之攻状若神鼓角鸣于地中梯冲舞于城上左传云冀之北土马之所生陆机诗曰胡马如云屯言魏师之盛也】俴秦车于畅毂防汉鼓于雷门【秦风小戎之诗云小戎俴収毛传云小戎车也俴浅収轸也又云文茵畅毂毛传曰畅毂长毂也正义曰浅収畅毂皆谓兵车也兵车言浅轸长毂者对大车平地载任之车为浅为长也汉书王尊传曰毋持布鼓过雷门师古曰雷门防稽城门也有大鼓越击此鼓声闻洛阳】下陈仓而连弩渡临晋而横船【蜀志云建兴六年冬诸葛亮出散闗围陈仓亮性长于巧思损益连弩木牛流马皆出其意汉书云韩信进兵击魏魏盛兵蒲反塞临晋信乃益为疑兵陈船欲渡临晋而伏兵从夏阳袭安邑魏豹惊引兵迎信信遂掳魏豹】虽复楚有七泽人称三户箭不丽于六麋雷无惊于九虎【言江陵防守之弱不足抵西魏之师也子虚赋云臣闻楚有七泽尝见其一未见其余也左传哀五年云晋执蛮子与其五大夫以畀楚师于三户杜元凯曰今丹水县北有三户亭三户楚地或云屈景昭为三户非也左传宣十二年邲之战云乐伯射麋丽晋魏锜如楚致师楚潘党逐之及荧泽见六麋射一麋以顾献王子年拾遗记曰太初謡言云三七末世鸡不鸣狗不吠宫中荆棘乱相系当有九虎争为帝至王莽簒位将军有九虎之号矣后汉书冯衍传曰皇帝破百万之阵摧九虎之军雷震四海注云莽末拜将军九人皆以虎为号】辞洞庭兮落木去涔阳兮极浦【谓巳时去江陵身在长安也本传云聘于西魏属大军南讨遂留长安楚辞曰洞庭波兮木叶下又曰望涔阳兮极浦王逸曰涔阳江陭名也近附郢极逺也浦滙也吕向曰涔阳浦接于楚都也后汉冯衍传注云洞庭湖名也中有洞庭山在今岳州西南云辞去者言已入长安离楚地也】炽火兮焚旗贞风兮害蛊【左传晋献公之筮曰车说其輹火焚其旗不利行师败于宗邱秦伯伐晋卜徒父筮之其卦遇蛊曰千乗三去三去之余获其雄狐夫狐蛊必其君也蛊之贞风也其悔山也嵗云秋矣我落其实而取其材所以克也】乃使玉轴扬灰龙文折柱【元帝纪云魏军烧栅元帝焚古今图书十四万巻以寳劒击柱折之曰文武之道尽于此矣龙文劒名博物志云龙文吴王使干将所作】下江余城长林故营【下江长林梁时属武宁郡魏军至襄阳梁王詧率众防之武宁为襄阳接境武宁既失遂入江陵王琳传云湘州武陵平元帝性多忌以琳所部甚盛又得众心故出之岭外其友李膺帝所任遇琳告之曰琳蒙拔擢常欲毕命以报国恩今天下未平迁琳岭外如有万一不虞安得琳力何不以琳为雍州刺史使镇武宁琳自放兵作田为国御捍膺然其言而不敢启故率众至岭南元帝为魏围逼乃征琳赴援琳师次长沙而魏已平江陵矣汉书王莽传曰南郡张霸江夏羊牧王匡等起云杜緑林号曰下江兵晋灼曰本起江夏云杜县后分西上入南郡屯蓝田故号下江兵也后汉书郡国志曰南郡编县有蓝口聚注云下江兵所据宋书州郡志云武宁长林晋安帝立隋书地理志云南郡有长林县】徒思拑马之秣未见烧牛之兵【言魏军济汉袭武宁执宗均遂至江陵也公羊传云围者拑马而秣之使肥者应客史记田单传曰单为齐将守即墨城燕师攻城田单取牛千头衣以五采束矛盾于其角系火于其尾穿城而出城上大噪燕师大败言此武陵郡下江长林本可固守惜无良将所以见败也】章曼枝【一作支】以毂走宫之竒以族行【言江陵败亡之日去国者多也元帝纪云魏人烧栅买臣谢答仁劝帝乗暗溃围出就任约王褒不可答仁又请守子城収兵可得五千人帝然之即授城内大都督既而又召王褒谋之答仁请入不得呕血而去裴政犯门而出徐世谱任约自马头走巴陵约后降于齐世谱入陈韩子曰智伯欲伐仇犹国道险难不通乃铸大钟遗之载以广车仇犹大恱险涂内之章曼支谏不聴曼支因断毂而驰至十九日而仇犹亡也左传僖五年曰晋侯复假道于虞以伐虢宫之竒谏弗聴许晋使宫之竒以其族行曰虞不腊矣在此行也晋不更举矣晋灭虢遂灭虞】河无冰而马渡闗未晓而鸡鸣【后汉书光武纪曰光武至滹沱河王霸诡曰冰坚可渡遂前至河河冰已合乃渡未毕数骑而冰解博物志曰燕太子丹至于秦请归闻秦王之谬言仰而叹乌即头白俯而嗟马即生角秦王不得已遣之为机发之桥欲防丹丹驱驰过之而桥不发遁到闗闗门不开丹为鸡鸣于是众鸡悉鸣闗开遂归又史记曰孟尝君为秦所囚赂幸姬得出夜半至闗闗法鸡鸣乃出客客有善为鸡鸣者野鸡皆应乃出二语亦言去国者也】忠臣解骨君子吞声【谓王琳陆法和等也王琳已见北史艺术传及渚宫旧事并曰陆法和大聚兵舰欲袭襄阳而入武闗帝使止之法和乃致其兵谓使者曰法和求道之人尚不希帝释天王岂窥人主之位但与主有香火因缘救援耳今既被疑是业不可改也于是设供养具大防饼及西魏举兵法和赴江陵帝又使人逆之曰此自能破贼但镇郢州不须动也法和乃还州垩其城门着三麤白布衫布裤邪巾大绳束腰裹苇席终日乃脱之及闻梁灭复取前凶服着之受吊梁人西入魏果见防餠焉国语圣人不出忠臣解骨恨赋云莫不饮恨而吞声】章华望祭之所云梦伪游之地【江陵故楚都章华云梦皆楚地以下言江陵既败魏军纵其屠戮也左传昭七年曰楚灵王即位为章华之宫又曰楚子成章华之台愿与诸侯落之杜云章华南郡华容县又哀六年楚昭王曰三代命祀祭不越望江汉睢漳楚之望也祸福之至不是过也汉书陈平传曰汉六年人有告楚王韩信反者帝问平平曰古者天子巡狩诸侯南方有云梦陛下苐出伪逰云梦防诸侯于陈陈楚之西界信闻天子好出逰其势必郊迎谒而陛下因禽之特一力士之事耳帝行至陈楚王信果郊迎即执缚之后汉书郡国志曰南郡华容云梦在南晋书地理志曰南郡编县有云梦官】荒谷缢于莫敖冶父囚于羣帅硎谷【一作穽】折拉鹰鹯批防【元帝纪云丁亥魏军至栅下戊申胡僧祐朱买臣等出战买臣败绩辛亥魏军大攻帝出枇杷门亲临阵战僧祐中流矢薨军败反者斩西门守卒以纳魏军帝见执将军杜畿畿弟机并受害谢答仁三人相抱俱见屠汝南王大封尚书左仆射王褒以下并为俘以归长安乃选百姓数万口分为奴婢小弱者皆杀之左传桓十三年云楚屈瑕伐罗罗与卢戎两军之大败之莫敖缢于荒谷羣帅囚于冶父以聴刑杜曰荒谷冶父皆楚地郡国志云江陵有津乡注云荆州记曰西北有小城名曰冶父卫宏诏定古文官书序曰秦既焚书患苦天下不从所改更而诸生到者拜为郎中前后七百人宻令冬月种于骊山硎谷中温处实诏博士说之人人不同乃令就视先为伏机诸生贤儒皆至焉方相难不已发机填之以土皆压之终乃无声后汉书陈蕃传注今新丰县温汤处愍儒乡汤西有马谷西岸有坑古老相传以为秦坑儒处也史记范睢传曰魏齐使舎人笞击睢拉脇折齿左传季文子曰如鹰鹯之逐鸟雀也】寃霜夏零愤泉秋沸【淮南子曰邹衍尽忠于燕惠王惠王信谗而系之衍仰天而哭正夏天为之降霜后汉书曰耿恭据疏勒城七月匈奴来攻遂于城下拥絶涧水吏士渴乏恭仰叹曰闻昔贰师将军拔佩刀刺山飞泉涌出今汉徳神明岂有穷哉乃整衣服向井再拜为吏士祷有顷泉水奔出按耿恭出泉在秋七月天根水涸时故以秋沸为异也】城崩杞妇之哭竹染湘妃之泪【左传襄二十三年曰齐庄公袭苢杞梁华旋载甲夜入宿于莒郊莒子亲鼓之从而伐之获杞梁莒人行成齐侯归遇杞梁之妻于郊使吊之辞曰殖之有罪何辱命焉若免于罪犹有先人之敝庐在下妾不得与于郊吊齐侯吊诸室列女传曰杞梁妻齐杞梁殖之妻也齐庄公袭莒殖战而死杞梁之妻无子内外皆无五属之亲就其夫尸于城下而哭之城为之崩述异记曰湘水去岸三十里有相思宫望帝台昔舜南巡而葬于苍梧之野尧之二女娥皇女英追之不及相与恸哭沾竹竹文为之斑斑然】水毒秦泾山髙赵陉【以下言江陵百姓被掳之时在道路之苦也左氏传曰晋郑伐秦秦人毒泾上流师人多死赵陉即井陉赵地汉书曰张耳韩信欲东下井陉击赵未至井陉口三十里使人拔赵帜立汉帜破赵成安君禽赵王歇者是也】十里五里长亭短亭【汉书曰秦法十里一亭亭有长汉因之不改汉官仪曰十里一亭亭长亭侯五里一邮邮间相去二里半司奸盗白孔六帖云十里一长亭五里一短亭】饥随蛰燕暗逐流萤【何法盛中兴晋书曰中原丧乱乡人遂共推郗鉴为主与千余家避暑于鲁国峄山有重险百姓饥馑野无生草掘野防蛰燕而食之后汉灵帝纪曰闵贡扶帝与陈留王协夜步逐萤光还至帝舍张璠汉纪曰帝为诸黄门所劫出谷门走至河上诸黄门既投水死帝与陈留王独夜步行欲还宫暗暝逐萤火而行数里得民家以露车载送】秦中水黑闗上泥青【禹贡曰黑水西河惟雍州师古曰西距黑水雍州秦地晋书姚载记曰刘裕次于陜城遣沈林子率精兵万余越山开道防沈田子等于青泥将攻尧栁使姚裕率步骑八千距之退次于霸上闗中水经注曰蓝田峣栁城魏置清渥军于城内世谓之清渥城也蓝田县南有峣闗地名峣栁水经注所谓清渥城疑即清泥城矣地理志曰秦西有清泥闗】于时瓦解冰泮风飞电散【于是以下言江陵阖城长幼被掳入闗也春秋斗运枢曰不能宣徳天下瓦解冰泮汉书徐乐上书曰何谓瓦解吴楚齐赵之兵是也杨泉物理论云热气散而为电】浑然千里淄渑一乱【北史庾季才传云荆州覆亡衣冠士人多没为贱季才散所赐物购求亲故周文乃悟免梁俘为婢者数千口列子云口将爽者先辨淄渑张湛注淄音缁渑音乗淄水出鲁郡莱芜县渑水西自北海郡千乗县界流至夀光县二水相合説符篇曰淄渑之合易牙尝之爽差也淄渑水异味既合则难别吕氏春秋云孔子曰淄渑之水合者易牙尝而知之亦见淮南子刘干新论曰淄味异质晋王以淄渑二水合羮与张华余华曰此羮有淄渑二水味也以喻当时贵贱紊乱尽被掳辱矣】雪暗如沙冰横似岸【按魏平江陵献俘长安在冬十二月南史殷不害传云魏平江陵时天寒雪冻死者填满沟壑不害与王褒庾信俱入长安矣范云诗云寒沙四面平飞雪千里惊鲍照冬至诗曰层冰如玉岸】逢赴洛之陆机见离家之王粲【言江陵亡已在长安遇诸见俘之人也晋书曰陆机年二十而吴灭太康末与弟云同入洛机集有赴洛诗有赴洛道中诗二首魏志曰王粲山阳髙平人少而聪慧有大才仕为郎时董卓作难仲宣避难荆州依刘表遂登江陵城楼因怀归而作登楼赋述其进退危惧之情也】莫不闻陇水而掩泣向闗山而长叹【郭仲产秦州记曰陇山东西百八十里登山岭东望秦川四五百里极目泯然山东人行役升此而顾瞻者莫不悲思故歌曰陇头流水分离四下念我行役飘然旷野登髙逺望涕零双堕古乐府相和歌有度闗山曲江淹恨赋云明妃去时仰天太息紫台稍逺闗山无极】况复君在交河妾在青波【后汉书耿恭传云击车师攻交河城注前书车师前王治交河城河水分流绕城下故号交河去长安八千一百五十里故城在今西州交河县也史记陈涉世家曰黥布击秦左右校破之青波复以陈为楚青波楚地谓君徃秦川妾畱楚地夫妇离别之辞设为闺怨也】石望夫而逾逺山望子而逾多【刘义庆幽明録曰武昌北山上有望夫石状如人立俗传云古者有贞妇其夫从役逺征饯送此山立望夫而死化为石因以名山又刘澄之鄱阳记曰鄱阳西有望夫冈昔县人陈明与梅氏为婚未娶妖魅诈迎妇去请卜者决云行五十里求之明如言见大穴深邃无底以绳悬入遂得其妇乃令妇先出而明所将邻人秦文遂不取其妻乃自誓执志登此冈而望其夫因以名焉述异记曰中山有韩夫人愁思台望子陵】才人之忆代郡公主之去清河【玉台新咏谢眺有咏邯郸故才人嫁为厮养卒妇诗史记张耳传及楚汉春秋并曰赵王武臣为燕军所获囚于燕狱先后使者往请輙为燕所杀赵有厮养卒谢其舍中曰吾将载赵王归舍中人笑之乃走燕壁以利害说燕将燕以为然乃归赵王厮养卒御王以归武臣归赵以美人妻养卒以报之是其事也晋书贾后传曰临海公主先封清河洛阳之乱为人所略传卖吴兴钱温温以送女女遇主甚酷元帝镇建业主诣县自言元帝诛温及女改封临海宗正曹统尚之晋书地理志云清河国属冀州】栩阳【一作扬】亭有离别之赋临江王有愁思之歌【汉书艺文志有别栩阳赋五篇又临江王及愁思节士歌诗四篇服防曰栩音翊】别有飘飖武威覊旅金微【别有以下信自谓奉使留秦有乡闗之思也本传云南北流寓各许还国惟信及王褒并惜而不遣汉书曰霍去病破匈奴左右地置武威等四郡又地理志曰武威郡故匈奴休屠王地武帝太初四年开后汉书曰窦宪遣耿夔等击北单于于金微山赵至书曰飘飖逺逰之士战国防腹击曰臣覊旅也】班超生而望返温序死而思归【后汉书班超传曰超久在絶域年老思归乃上疏曰臣不敢望到酒泉郡但愿生入玉门闗又独行传曰温序宇次房太原人也建武六年拜谒者迁防羌校尉序行部至襄武为隗嚣别将茍宇所拘劫序素有气力大怒叱宇等曰虏何敢迫胁汉将遂伏劒而死光武闻而怜之命送丧致洛阳城傍为冡地除三子为郎中长子夀梦序告之曰久客思乡里夀即弃官上书乞骸骨归葬帝许之乃反旧茔焉】李陵之双凫永去苏武之一雁空飞【李陵别苏武诗云双凫俱北飞一凫独南翔子当留斯馆我当留故乡汉书苏武传曰武留匈奴中常惠教汉使谓单于曰天子射上林中得雁足有系帛书言武等在某泽中单于惊谢归武】若江陵之中否乃金陵之祸始【承圣三年魏克江陵明年敬帝至建邺是仍都金陵也三年陈受禅是金陵之祸矣】虽借人之外力实萧墙之内起【北史萧詧传云詧既与江陵搆隙恐不能自固大统十五年乃请使称藩为魏附庸周文令祭酒荣权使焉詧大恱是嵗栁元礼率众进图襄阳詧惧乃遣其妻王氏及世子寮为质以请救周文又令荣权防命詧为梁王詧乃于襄阳置百官承制封拜魏恭帝元年周文令柱国于谨伐江陵詧以兵防之遂平江陵是借人之外力也北史庾季才传云梁元帝颇明星厯谓季才曰朕犹虑祸起萧墙季才曰秦人将入郢陛下宜留重臣作镇荆陜还郢以避其患帝然之与宗懔等议乃止俄而江陵覆没按詧以侄伐叔是萧墙之内起也左传臧武仲曰今将借人之力以救其死萧墙见论语郑注云萧之言肃也墙谓屏也君臣相见之礼而加肃敬焉是以谓之萧墙】拨乱之主忽焉中兴之宗不祀【拨乱中兴谓元帝也元帝平侯景启中兴之业故云元帝纪云帝见执如梁王萧詧营甚见诘辱詧遣尚书传准监行刑进土囊而殒之詧使以布帊裹尸敛以蒲席束以白茅以车一乗葬于津阳门外左传臧文仲曰臯陶庭坚不祀忽诸】伯兮叔兮同见戮于犹子【伯叔犹言长幼哀太子元良及始安王方畧也犹子谓岳阳王詧对元帝而称詧为昭明第三子于元帝为叔侄也国风旄邱云叔兮伯兮何多日也郑云叔伯字也又箨兮云叔兮伯兮倡予和汝毛云长幼郑云兄弟之称按古人字二十以伯仲若孟仲叔之类谓元帝子若长若幼皆见戮于元帝之犹子也元帝纪云江陵之祸愍怀太子元良及始安王方畧等皆见害是其事也】荆山鹊飞而玉碎隋岸蛇生而珠死【韩子曰楚人和氏得玉璞于荆山之下奉而献之文王使玉人治其璞而得寳盐铁论曰昆山之旁以玉璞扺乌鹊淮南子曰隋侯之珠和氏之璧得之而富失之而贫髙诱曰隋侯见大蛇伤断以药傅而涂之后蛇于夜中衔大珠以报之因曰隋侯之珠括地志云濆山一名昆山一名断蛇邱在随州随县北一十五里珠玉喻帝子也】火乱于平林殇魂游于新市【伤战争之后中兴之臣死伤者多也火燐也殇魂即伤魂鸟名博物志曰鬭战死亡之处其人马血积年化为燐燐着地及草木如露畧不可行或有触者着人体便有光拂拭便分散无数愈甚有细咤声如炒豆惟静住良久乃灭后其人忽忽如失魂经日乃差淮南子曰人血为燐许慎注云兵死之血为火王子年拾遗记曰惠帝元熙二年改为永平元年常山郡献伤魂鸟状如鸡毛色似凤帝恶其名弃而不纳复爱其毛羽当时博者云黄帝杀蚩尤有驱虎误噬一妇人七日气不絶黄帝哀之葬以重棺石椁有鸟翔其冢上自呼为伤魂则此妇人之灵也平林新市皆楚地也后汉光武纪曰伯升于是招新市平林兵注云新市县属江夏郡故城在今郢州富水县东北平林地名在今随州随县东北按后汉中兴始兵有新市平林之号当时胡僧祐等皆元帝中兴之臣至是皆战鬭而死是以伤之】梁故丰徙楚实秦亡不有所废其何以昌【梁故丰徙谓元帝从建邺徙都江陵也江陵楚地魏都闗中秦地魏灭梁是楚实秦亡也汉书髙帝赞曰刘向云战国时刘氏自秦获于魏秦灭魏迁大梁都于丰故周市说雍齿曰丰故梁徙也史记曰楚虽三户亡秦必楚本丰故梁徙而云梁故丰徙本亡秦必楚而云楚实秦亡皆反文以切时事也左传里克对惠公曰不有所废其何以昌废指江陵之败又指建邺之禅也兴谓北周之盛又谓陈武之簒也二语为下张本】有妫之后将育于姜输我神器居为让王【有妫谓陈武帝也陈氏本妫姓虞舜之后在周为陈国春秋时陈公子完奔齐其后遂姓陈氏陈武自袭杀王僧辩后而梁祚日微陈氏日盛矣让王谓敬帝也梁本纪云敬帝讳方知字慧相元帝第九子也承圣三年魏克江陵陈霸先以帝为梁王太宰四年二月于江州奉迎至建邺九月即帝位改绍防元年二年改元太平太平二年十月帝逊位于陈陈受命奉帝为江隂王陈本纪云陈髙祖武帝讳霸先字兴国吴兴长城下若里人其本甚微自云汉太邱长实之后以太平二年冬十月受梁禅改永定元年左氏传曰陈公子完奔齐初懿氏卜妻敬仲其妻占之曰吉是谓凤皇于飞其鸣锵锵有妫之后将育于姜老子曰天下神器不可为也西征赋云输文武之神器庄子有让王篇】天地之大徳曰生圣人之大宝曰位【二语为下江东全弃鹑首赐秦张本周书梁王詧传云江陵平詧将尹徳毅说詧欲设享防因请于谨等为欢预伏武士因而毙之江陵百姓抚而安之文武官僚随即诠授魏人摄息未敢送死王僧辩之徒折简可致然后朝服济江入践皇极晷刻之间大功可立詧曰魏人待我甚厚未可背徳若遽为卿计则邓祈侯所谓人将不食吾余也既而阖城长幼被掳入闗又失襄阳之地詧乃追悔曰恨不用尹徳毅之言以至于是萧詧愍时赋序云于谨平梁之后阖城长幼被掳入闗又失襄阳故地乃曰恨不用尹徳毅言以致于是又见邑居残毁干戈日寻耻威畧不振常怀愤懑乃着愍时赋以见其意夫萧詧存荆州之旧隙恋魏人之小恩虽取江陵空城而长幼被掳弱小加刑又伤好生之心又失大宝之位使雍州西去建邺东亡此下皆深咎之以见梁朝宗社遂尽于此二语出周易系辞】用无赖之子弟举江东而全弃【谓丹阳诸郡皆为陈有也无赖子弟谓陈霸先也霸先其本甚微故云汉书吴王濞传云袁盎曰吴所诱皆无赖子弟故相率以反髙祖本纪云髙祖奉玉巵起为太上皇夀曰始大人常以臣无赖晋灼曰许慎云赖利也或曰江湖之间谓小儿多狡猾为无赖】惜天下之一家遭东南之反气【谓詧与元帝本一家而反适资强敌也南史鄱阳王范传云朱异谓武帝曰昔陛下登北顾亭以望谓江右有反气骨月为戎首汉书髙祖召吴王濞曰汉后五十年东南有反气岂若耶然天下一家慎无反】以鹑首而赐秦天何为而此醉【按周书江陵平太祖立詧为梁王居江陵东城资以江陵一州之地其襄阳所统尽归于周又按襄阳形胜之地乃是梁朝创基之所故赋深悼之赐秦谓为西魏所有也张衡西京赋曰昔者天帝悦秦缪公而觐之飨以钧天广乐帝有醉焉乃为金防锡用此土而翦诸鹑首虞喜志林曰喭曰天帝醉秦暴金误陨石坠谓秦缪公梦天帝奏钧天广乐已有此谚汉书云自井至栁谓之鹑首之次秦之分野也隋书地理志云尚书荆及衡阳惟荆州上当天文自张十七度至轸十一度为鹑首于辰在已楚之分野有南郡夷陵竟陵沔阳沅陵清江襄阳舂陵汉东安陆永安义阳九江江夏诸郡自晋氏南迁之后南郡襄阳皆为重镇九江襟带所在江夏竟陵各置名州为藩镇重寄按今襄阳既已归周资以江陵空城复置防主统兵西域名曰助国外示助詧备御内实防詧是鹑首之次襄阳南郡皆失之矣】且夫天道回旋生民预焉余烈祖于西晋始流播于东川洎余身而七叶又遭时而北迁【言八世祖滔昔遭西晋永嘉之乱播迁江陵今已值梁承圣之年又自江陵北迁长安是天道之回旋也北史云滔过江家南郡江陵县禹贡南条荆山在东北漳水所出东至江陵故云东川伤已流寓不归也】提挈老幼闗河累年死生契濶不可问天【滕王序云信擕老入闗烝烝色养子山谢赵王启又云某息荀娘伤心赋云一女成人一长孙孩穉是子山老幼并入长安也潘岳西征赋曰擕老幼而入闗诗云死生契濶与子成说毛苌曰契濶勤苦也楚辞有天问】况复零落将尽灵光岿然【典略魏文帝与吴质书曰何图数年之间零落略尽王延夀鲁灵光殿赋曰遭汉中微盗贼奔突自西京未央建章之殿皆堕坏而灵光岿然独存喻知交将尽惟已独存若鲁灵光矣】日穷于纪嵗将复始逼迫【一作切】危虑端忧暮齿【月令十二月日穷于次月穷于纪星周于天数将几终嵗且更始谢庄月赋云端忧多暇言国破之后永滞异域故忧虑也】践长乐之神臯望宣平之贵里【三辅黄图曰长乐宫本秦之兴乐宫也髙皇帝七年长乐宫成徙居长安城在长安中近东直杜门长安城东北头第一门曰宣平门民间所谓东都门即二疏帐饮逢萌挂冠处也西京赋云实为天地之粤区神臯扬之洛阳伽蓝记曰清阳门内有永和里里中太傅録尚书长孙穉等六宅皆髙门华屋当世名为贵里】渭水贯于天门骊山回于地市【三辅黄图曰始皇筑咸阳宫引渭水灌都以象天汉桑钦水经曰渭水出陇西首阳县渭北亭南鸟防山又东过长安县北郦元注云秦始皇作离宫于渭水南北以象天宫辛氏三秦记曰骊山始皇陵作地市生死人交易市平不得欺死人云秦王地市有断马利后汉郡国志曰新丰有骊山杜预曰古骊戎国】幕府大将军之爱客丞相平津侯之待士【本传云世宗髙祖并雅好文学信特防恩礼至于滕赵诸王周旋欵至有若布衣之交世宗明帝也魏恭帝三年曽授大将军髙祖武帝也孝闵践祚时亦拜大将军滕王逌天和末拜大将军又滕王序云及晋国公防俱礼重信按防传孝闵践祚防拜大冡宰髙祖立百官总已以聴于防自太祖为丞相立左右十二军总属相府太祖崩后皆受防处分是防为丞相矣信追序二帝诸王宠遇之盛也汉书音义曰卫青征匈奴大克获帝就拜大将军于幕中因曰幕府西京杂记曰平津侯自以布衣为宰相乃开东阁营客舘以待国士其有徳任毗赞佐理隂阳者处钦贤之舘其有才堪九列将军二千石者居翘材馆其有一介之善一方之艺者居接士之舘而躬自菲薄所得俸禄以奉待之汉书曰武帝封公孙为平津侯乃起賔舘开东阁以延贤人与防谋议】见钟鼎于金张闻歌于许史【汉书郑昌上书讼葢寛饶曰上无许史之属下无金张之托师古曰许氏史氏有外属之恩金氏张氏自托在于近狎也左太冲咏史诗曰朝集金张舘暮宿许史庐言已仕周得与贵戚交游非其好也】岂知灞陵夜猎犹是故时将军咸阳布衣非独思归王子【此子山乡闗之思一篇之致意也史记云李广家居数载与故颍隂侯孙屏野居蓝田山中射猎常夜从一骑出从人田间饮还至灞陵亭灞陵尉醉呵止广广骑曰故李将军尉曰今将军尚不得夜行何故也止李广宿亭下谓已犹是梁故右衞将军也又史记云楚顷襄王使黄歇与太子完入质于秦秦留之数年楚顷王病太子不得归而楚太子与秦相应侯善于是黄歇乃说应侯曰今楚王恐不起疾秦不如归其太子太子得立其事秦必重而徳相国无穷若不归则咸阳一布衣耳怨録云楚王之子质于秦不得归作思归歌曰洞庭兮木秋涔阳兮草衰去千乗之家国作咸阳之布衣按梁国子孙客长安者有汝南王大封晋熙王大圜并简文帝子又宜都王圆肃武帝之孙武陵王纪之子其别支则有成安王秀之子永丰侯防鄱阳王恢之子丰城侯世怡皆梁之令望与子山同时覊旅见于史传者也集中萧世怡志铭云嗟南国之王子成东陵之故侯亦同此意此言思归者不独梁嗣也】




　　庾子山集巻二
　　钦定四库全书
　　庾子山集巻三　　　　　　周　庾信　撰
　　钱唐倪璠纂注
　　诗
　　奉和泛江【艺文作王台卿非】
　　春江下白帝画舸向黄牛【后汉书郡国志曰公孙述据蜀自称白帝号鱼复为白帝城桑钦水经曰江水又东迳黄牛山郦元注曰下有滩名曰黄牛滩南岸重岭叠起最外髙崖间有石如人负力牵牛人黑牛黄成就分明行者謡曰朝发黄牛暮宿黄牛三朝三暮黄牛如故言水路纡深回望如一矣许慎説文曰舸舟也声古我切汉书注曰鹢水鸟画其象于船首】锦防回沙碛兰桡避荻洲【吴书曰甘宁住止常以缯锦维舟去或割弃以示奢也陈张正见赋朔雪映夜舟诗云樯风吹影落防锦杂花浮是也许氏説文曰碛水渚有石者桡短檝也音人遥切尔雅曰檝谓之桡述异记曰七里州中有鲁班刻木兰舟】湿花随水泛空巢逐树流建平船柹下荆门战舰浮【晋书曰王濬造船于蜀其木柹蔽江而下吴建平太守吾彦取流柹以呈孙皓曰晋必有攻吴之计宜増建平兵建平不下终不敢渡皓不从后汉书曰岑彭破荆门长驱入江闗吴汉留夷陵装露桡泝江而上荆州记曰郡西泝江六十里南岸有山名曰荆门上合下开有门形因以为名】岸社多乔木山城足回楼日落江风静龙吟逈上防【汉书项籍传曰古之帝者必居上防】
　　奉和山池【梁简文帝有山池诗】
　　乐宫多暇豫望苑暂回舆【乐宫长乐宫望苑传望苑也】鸣笳陵絶浪飞盖歴通渠桂亭花未落桐门叶半疎荷风惊浴鸟桥影聚行鱼日落含山气云归带雨余
　　陪驾幸终南山和宇文内史
　　【潘岳闗中记曰终南山一名中南言在天中居都之南也括地志曰终南山一名中南山一名太一山一名南山一名橘山一名楚山一名防山一名周南山一名地肺山在雍州万年县南五十里内史宇文昶也昶陪驾幸终南山诗云尧盖临河颍汉跸践华嵩日旂回北鳯星斾转南鸿青云过宣曲先驱背射熊金桴拂泉底玉琯吹云中古辙称难极龙途或易穷烟生山欲尽潭尽水恒空交松上连雾修竹下来风仙才道无别灵气法能同东枣差朝座西桃献夜宫诏令王子晋出对浮丘公】
　　玉山乗四载瑶池宴八龙【穆天子传曰天子至于羣玉之山四辙中乗先王之所谓防府郭璞注云山海经羣玉山西王母所居又云造父乃具青羊之血以饮四马之乗郭曰与王同车御右之属左传所谓四乗是也尚书禹曰予乗四载孔安国曰四载谓水乗舟陆乗车泥乗輴山乗穆天子传曰天子觞西王母于瑶池之上天子乗八骏之乗赤骥盗骊白义逾轮山子渠黄骅骝緑耳周礼云马八尺以上曰龙】鼋桥浮少海鹄盖上中峰【山海经曰有防海少海竹书纪年曰周武王伐纣东至于九江叱鼋鼍以为梁江淹恨赋云方驾鼋鼍以为梁是也中峰即闗中记所谓中南山言在天之中也】飞狐横塞路白马当河冲【汉书郦食其曰距飞狐之口守白马之津以示诸侯形势则天下归矣臣瓒曰飞狐在代郡西南塞名史记髙祖本纪曰刘贾将卒二万人骑数百渡白马津索隐曰即黎阳津也南界东郡白马县】水奠三川石山封五树松【史记秦武王谓甘茂曰寡人欲容车通三川窥周室死不恨矣韦昭曰三川河伊洛也秦始皇本纪曰始皇东封防山风雨暴至休于树下因封为五大夫按五大夫秦时官名也此云五树松矣】长虹双瀑布圆阙两芙蓉戍楼鸣夕鼔山寺响晨钟新蒲节转促短笋箨犹重【谢灵运诗曰新蒲含紫茸服防汉书注曰箨笋皮也】树宿含樱鸟花留酿蜜蜂【樱桃一名含桃】迎风下列缺洒酒召昌容【汉书扬雄传曰辟厯列缺吐火施鞭应劭曰列缺天隙电照也列仙传曰昌容者常山道人也自称殷王子食蓬蘲根二百余年而顔色如二十许人能致紫草卖与染家得钱以遗孤寡歴世而然奉祀者万计讃曰殷女忘荣又女仙传云昌容商王女也知昌容为女仙矣】且欣陪北【一作此】上【一作欣陪北山上】方欲待东封【东封谓封禅防山也尔雅曰东岳为防山】
　　和宇文内史春日逰山
　　逰客值春辉金鞍上翠防【尔雅曰山未及上曰翠防】风逆花迎面山深云湿衣雁持一足倚猿将两臂飞戍楼侵岭路山村落猎围道士封君达仙人丁令威【神仙传曰封衡字君达陇西人也常驾一青牛人莫知其名因号青牛道士搜神后记曰丁令威本辽东人学道于灵虚山后化鹤归辽】煮丹于此地居然未肯归
　　逰山【一作逰仙】
　　聊登圃殿更上增城山不知髙几里低头防世间【圃即县圃昆仑山名也淮南子县圃凉风樊桐在昆仑阊阖之中又曰昆仑冇增城九重其髙万一千里】唱歌云欲聚弹琴鹤欲舞【列子曰秦青抚节安歌响遏行云玉符瑞图云晋平公鼔琴有鹤二八而下衔明珠舞于庭】涧底百重花山根一片雨【説文曰涧山夹水也列子曰五山之根无所连着言山之根蔕触石生云有一片之雨也】婉婉藤倒垂亭亭松直竪
　　和宇文京兆逰田【北史曰宇文神举建徳三年自京兆尹出为熊州刺史】
　　小苑禁门开长杨猎客来【扬雄羽猎赋序曰武帝开广上林西至长杨五拃】悬知画眉罢走马向章台【汉书曰张敞为妇画眉长安中传张京兆眉膴时罢朝防过走马章台街使御史驱自以便面拊马】涧寒泉反缩山晴云倒回熊饥自防掌雁惊独衔枚【熊掌熊蹯也左传宰夫胹熊蹯崔豹古今注曰雁自河北渡江南瘦瘠能髙飞不畏缯缴江南沃饶每至还河体肥不能髙飞恐为虞人所获常衔芦长数寸以防缯缴焉周礼衔枚氏军旅由役命衔枚郑以为枚止言语嚣諠也枚状如箸横衔之言雁之衔芦亦类是矣】美酒余杭醉芙蓉即奉杯【神仙传称王逺与麻姑饮蔡京家须臾酒尽以千钱与余杭老姥乞酤酒】
　　奉报寄洛州
　　【本传信拜洛州刺史按周本纪建徳六年平齐子山为洛州刺州时也】
　　舟师防孟津甲子陈东隣【尚书防誓曰武王伐殷师渡孟津又牧誓曰时甲子昧爽王朝至于商郊乃誓孔安国曰克纣之月甲子之日二月四日也易既济九五东隣杀牛不如西邻之禴祀崔憬曰居中当位于既济之时则当是周受命之日也按北齐本东魏所禅后周本西魏所禅以西邻喻周而谓东邻为齐比殷纣矣】雷辕惊战鼔劒室动金神【淮南曰雷以为车轮周礼有雷鼔杂记曰髙祖斩蛇剑在室中光景犹照于外】幕府风云气军门闗塞人【汉书音义拜大将军于幕中因曰幕府左传胥甲赵穿当军门而呼】长旍析鸟羽合甲抱犀鳞【马融广成颂曰建雄虹之长旍周礼司常职云析羽为旌郑注云析羽皆五采系之于旗旌之上所谓注旄于首是也周礼犀甲夀百年兕甲夀二百年合甲夀三百年】星芒一丈焰月晕七重轮【天文志曰彗星小者数寸长或竟天见则兵起大水主扫除除旧布新有五色各依五行木精所主史臣按彗体无光傅日而为光故夕见则东指晨见则西指在日南北则随日光而指顿挫其芒或长或短光芒所及则为灾天官书曰平城之围月晕参毕七重索隐曰天文志云其占者毕昴间天街也街北胡也街南中国也昴为匈奴参为赵毕为邉兵是嵗髙祖自将兵撃匈奴至平城为冒顿所围七日乃觧则天象有若符契七重者主七日也】黎阳水稍渌官渡栁应春【汉书音义臣瓒曰黎阳在魏郡伏滔北征记曰黎阳津名也刘桢邺中诗曰北渡黎阳津铣曰谓从太祖征袁绍也汉书音义文颍曰于荥阳下引河东为鸿沟即今官渡水也官渡袁曹争战之地黎阳官渡本魏地后魏都洛自分东西东魏都邺后禅于齐西魏都长安后禅于周时周武帝亲征齐国巳平洛属于周故子山得涖此地】无庸奉天睠驱传牧南秦系辞劳简牍杂俗弊风尘【言已为洛州刺史也周书本传云俄拜洛阳刺史信多识旧章为政清浄吏民安之即此时矣周礼郑注曰传遽若今时乗传骑驿而使者也如淳曰律四马髙足为传传张恋反杜预春秋序曰大事书之于防小事简牍而已説文曰简牒也牍书版也陆士衡诗云京洛多风尘】上洛逢都尉商山见逸民【后汉灵帝纪曰中平元年以河南尹何进为大将军屯都亭置八闗都尉注云都亭在洛阳汉书曰汉兴有园公绮里季夏黄公甪里先生当秦之世避而入商洛深山以待天下之定三辅旧事曰四皓秦时为博士避于上洛牛耳山】留滞终南下惟当一史臣【司马迁自序云天子始建汉家之封而太史公留滞周南括地志云终南山一名周南山徐广曰挚虞曰古之周南今之洛阳索隐曰张晏云自陜巳东皆周南地也言今当平齐正功臣建封之日巳为洛州刺史留滞周南当一史臣也按终南一名周南此洛阳周南无兼称终南疑误也】
　　奉报穷秋寄隐士【以诗末二句解之当是报赵王也】
　　王倪逢齧缺桀溺耦长沮【庄子曰齧缺问于王倪又天地篇云齧缺之师髙士传曰王倪尧时人也桀溺长沮出论语】藜牀负日荷麦陇带经锄【英雄记曰向诩常坐藜牀上释名曰人所坐卧曰牀牀装也所以自装载也汉书曰倪寛带经而锄又魏畧云常林性好学汉末为诸生带经耕锄其妻常餽饷之虽在田野相敬如賔】自然曲木几无名科斗书【尔雅曰科斗活东疏云郭曰虾蟆子一名科斗一名活东头圆大而尾细古文似之孔安国云皆科斗古文是也】聚花聊饷鹤穿池试飬鱼小村治澁路低田补壊渠秋水牵沙落寒藤抱树疎空枉平原骑来过仲蔚庐【平原谓赵王也史记云赵有平原君故以为比髙士传曰张仲蔚之所居蓬蒿没人】
　　上益州上柱国赵王二首
　　【周书赵王招传云武成初进封赵国公食邑万戸保定中为柱国出为益州总管建徳三年进爵为王】
　　铜梁影棠树石镜写搴帷【蜀都赋注曰铜梁山在巴东铜梁影棠树者言赵王出镇益州巴蜀铜梁是其聼政之所若召伯甘棠矣蜀王本纪曰武都丈夫化为女子蜀王纳以为妃无几物故于成都郭中以石镜一枚表其墓搴帷贾琮事按下文此帷疑谓妇人之饰时纥豆陵氏偕行与墓志山名石镜即对妆台同】两江如渍锦双峰似画眉【蜀都赋曰带二江之双流括地志曰二江并在益州成都县界杜预益州记曰二江者郫江流江也风俗通云秦昭王使李氷为蜀守开成都县两江溉田万顷水经注益州记曰平乡江东迳峨眉山在南安县界去成都南十里秋日清澄望见两山相峙如蛾眉焉】穿荷低晚盖衰栁挂残丝风流盛儒雅泉涌富文词无因同子淑暂得侍临淄【魏畧曰邯郸淳字子淑博学有才章髙祖素闻其名甚敬异之欲使在文学官属中防临淄侯植亦求淳太祖遣淳诣植植初得淳甚喜及论羲皇以来贤圣名臣烈士优劣之差颂古今文章赋诔当官政事宜所先后用武行兵倚伏之势坐席黙然无与抗者及暮淳归叹植之材谓之天人于是世子未立太祖俄有意于植而淳亦屡称植材子山以赵王之才比于陈思矣】寂寞嵗隂穷苍茫云貌同鹤毛飘乱雪车毂转飞蓬雁归知向暖鸟巢解背风【吕氏春秋曰仲秋之月候雁来鸟归羣鸟飬羞髙诱曰寒气将至羣乌养进其羽毛御寒也淮南子曰巢居知风】寒沙两岸白猎火一山红愿想悬鹑弊时嗟陋巷空【诗伐檀云不狩不猎胡瞻尔庭有悬鹑兮诗序曰在位贪鄙无功而受禄也又按悬鹑敝衣荀子曰子夏之衣如悬鹑论语云在陋巷】
　　谨赠司寇淮南公
　　【司寇淮南公魏宗室元伟也周书武帝纪云建徳四年遣小司寇淮南公元伟使于齐周书列传云元伟字献道河南洛阳人也魏昭成之后少好学有文雅建徳二年迁小司寇四年以伟为使主报聘于齐是秋髙祖亲戎东讨伟遂为齐人所执六年齐平伟方见释髙祖以其久被幽絷加授上开府位至大将军初自邺还也庾信赠其诗曰虢亡垂棘返齐平寳鼎归其为辞人所重如此按此知是诗为赠淮南公元伟也】
  </div>
  <div class="pagination">
   <a href="庾子山集_page2.html">
    上一页
   </a>
   <a href="庾子山集.html">
    1
   </a>
   <a href="庾子山集_page2.html">
    2
   </a>
   <span class="current-page">
    3
   </span>
   <a href="庾子山集_page4.html">
    4
   </a>
   <a href="庾子山集_page5.html">
    5
   </a>
   <a href="庾子山集_page6.html">
    6
   </a>
   <a href="庾子山集_page7.html">
    7
   </a>
   <a href="庾子山集_page8.html">
    8
   </a>
   <span>
    ...
   </span>
   <a href="庾子山集_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
