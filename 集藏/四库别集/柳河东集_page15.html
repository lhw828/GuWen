<!DOCTYPE html>
<html>
 <head>
  <meta charset="utf-8"/>
  <title>
   柳河东集 - 第 15 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   柳河东集 - 第 15 页/共 22 页
  </h1>
  <div class="content">
   纶言曲临宠服荐至跪捧殊锡庆跃交并臣【中谢】臣谬典方州効防涓滴叨承大贶荣重丘山非才忝恩俯伏慙荷朱明启节御府赐衣沐圣泽而溟海方深被仙衣而鸖龟齐夀驰心向阙局影望天【局渠足切踡局不伸也】慙分五岭之忧莫副九重之诏臣无任【云云】



　　栁河东集巻三十八
　　钦定四库全书
　　栁河东集巻三十九
　　唐　柳宗元　撰
　　奏状二十一首
　　为广南郑相公奏百姓产三男状【郑相公即前郑絪也元和五年出为广南九年五月史载以前广南节度使郑絪为工部尚书则此状当在元和六七年作】
　　右臣所部贞节坊百姓某妻产三男者臣详究往例寔为休徴已量事给绢三十疋充其乳养者伏以陛下勤防黎元感通天地灵心昭答景福已兴方使亿兆繁滋区夏充牣【音仭】故表祥于字育是啓运于升平事杳化源庆延邦本鳞羽之瑞曾何足云臣幸列藩维尝叨枢近私贺之至
　　为薛中丞浙东奏五色云状【薛中丞戎也韩文公尝志其墓云元和十二年拜越州刺史兼御史中丞浙东观察使此状当在柳州作然两地相去辽絶况五色云事亦便当敷奏而公自栁州为作奏状亦可疑云】
　　右臣得管内台州奏月日五色云见者一州官吏僧道耆老悉皆瞻覩已奏闻并写图奉进者伏以景云上瑞王者祉符焕彩彰之在天知圣徳之昭感伏维陛下化孚有截道洽无垠承天地之贞明导阴阳之和气遂使纷纷郁郁自东而徂西若烟非烟一旬而再至徴诸古谍【音牒】事罕前闻伏乞宣付史馆以昭简册
　　为裴中丞奏邕管黄家贼事宜状【公尝代裴中丞谢讨黄贼表在元和十四年状当次表后作】
　　右今月四日邕管奏事官严训过称押衙谭叔向等与黄家贼五千余人谋为翻动虽已诛斩犹未清宁当时差本道同十将某至邕管界首宾州以来迎探事宜兼为声援昨得十四日状并严训状报同其黄家贼并已退散各归洞穴讫伏以鼠窃狗偷非足为患陛下威灵逺被神化旁行遂使奸猾之谋先期而自露回邪之党不戮而尽夷伏恐飞章已达吉语未闻尚轸天心犹烦庙算臣谬居方镇忝接疆界所得事宜不敢不奏让监察御史状【公拜监察御史里行在贞元十九年闰十月诸集皆载且状首有名衔云承奉郎新除监察御史当云里行后人妄削之耳】
　　右臣伏准名例律诸官与父祖讳同者不合冒荣居之臣祖名察躬今臣防恩授前件官以幼年逮事王父礼律之制所不敢逾臣不胜进退惶恐之至谨诣光顺门奉状以闻伏听勑防
　　勑新除监察御史栁宗元祖名察躬准礼二名不偏讳不合辞让年月日检校司空同中书门下平章事杜佑宣
　　为京兆府昭应等九县诉夏苖旱损状【贞元十九年自正月不雨至于七月时京兆尹李寔也韩文公尝上寔书云今年以来不雨者百有余日未有赤心事上忧国如阁下者此状正诉旱而欲蠲输则寔仁人之心亦可槩见矣然史传谓关中大歉而寔为政猛方务聚敛进奉以固恩顾百姓所诉一不介意继以是坐贬其说互相背戾如此】
　　右臣谬领京畿已逾两月政术无取诚恳莫伸遂使雨泽时田苖微损夙夜兢惧寝食靡遑今长安一十四县皆准常年例全徴【皆一作并】其昭应等九县臣各得状并令详审各絶隠欺谨具别状封进臣当府夏税通计约二十九万石已上据所损矜免秪当三万石有余恤人则深减数非广伏以圣慈贷悯念蒸黎臣忝职司不敢不奏无任惭惧之至
　　为南承嗣请从军状【承嗣南霁云之子七岁为婺州别驾歴刺施涪二州元和元年刘辟叛以无备自涪谪永集有送南涪州量移澧州序云始由施州为涪州捍蜀道勍冦敌畏不敢犯然而笔削之吏以簿书校计盈缩受谴兹郡凡二岁当是元和三年赦后自永移澧矣王承宗负恩干纪命将徂征在元和四年十月此状公至永后作也所谓亡父死节睢阳公尝有南公睢阳庙碑云】
　　故某官赠某官某乙男某官某乙
　　右臣亡父至徳之岁死节睢阳陛下每降鸿恩必加褒宠臣自七岁即忝班荣垂五十年常居禄秩再守遐郡绩用无成终贻官谤甘就严谴无以负荷先志报効殊私以惭以惧陨越无地伏见某月日勑以王承宗负恩干纪命将徂征雷霆所加殄灭在近臣窃不自揆思竭忠诚愿预一卒之任以答百生之幸庶得摧锋触刄摩垒搴旗冀获尽于微诚倘不坠于遗烈踊跃之至夙夜不宁敢希皇明俯鉴丹恳臣闻周官考艺国子置车甲之司【周礼夏官司马有司甲之职其文阙焉】汉道推恩孤儿备羽林之用【事详南府君睢阳庙碑及送南涪州量移澧州序】千秋思奋于事越【汉南粤传高后时粤颇为患文景继立乃委心归顺至武帝时独其相吕嘉不欲附从武帝使庄参以二千人往参辞不可故济北相韩千秋奋曰以区区粤又有王应独相嘉为害愿得勇士三百人必斩嘉以报于是遣千秋入粤】仲儒期死于奔吴【西汉灌夫字仲孺吴楚反时颍阴侯灌婴为将军属太尉请夫之父孟为校尉夫以千人与父俱时孟年老颍阴侯强请之鬱鬱不得意故战常陷坚遂死吴军中汉法父子俱有死事得与丧归夫不肯随防归奋曰愿取吴王若将军头以报父雠】义激君亲名高竹帛臣虽无似有慕昔人虽身涂草野死而不朽披肝沥血昧死上陈无任恳迫忠愤之至谨录奏闻伏候勑防
　　进农书状【贞元五年正月乙夘诏曰四序佳辰歴代増置汉崇上已晋纪重阳或说禳除虽因旧俗与众共乐诚洽厯时朕以春方发生候及仲月勾萌毕达天地和同俾其昭蘓宜助畅茂自今宜以二月一日为中和节以代正月晦日备三令节数内外官司休假一日宰臣李泌遂请中和节日令百官进农书司农献穜稑之种上从之此状谓奉某月日勑宜以二月一日为中和节所司进农书永以为常式者当即贞元五年二月作所进农书诸本皆作三巻公时葢未第云】
　　右伏奉某月日勑宜以二月一日为中和节所司进农书永以为恒式者臣伏以平秩东作虞书立制俶载南亩周雅垂文此皆奉天时以授人尽地力于农食【一作而丰食】自陛下维新令节益励农功既立典于可传每陈书而作则耕凿之利敷帝力于嘉谟稼穑之难动天心于睿览勤劳率下超迈古先凡在率土不胜幸甚前件农书谨函封进谨奏
　　代人进甆器状【公集有元饶州二书在元和八年饶州当进甆器此必为元作也】
　　右件甆器等【一上有甆器若干事字】并艺精埏埴制合规模禀至徳之陶蒸自无苦窳合太和以融结克保坚贞且无瓦釡之鸣【选黄钟毁弃瓦釡雷鸣注瓦釡喻庸下之人也】是称土铏之徳【汉司马迁传尧舜堂高三尺茅茨不翦饭上簋歠土铏音刑以盛羮也】器慙瑚琏【力展切】贡异砮丹【砮音奴】既尚质而为先亦当无而有用谨遣某官某乙随状封进谨奏
　　栁州举监察御史栁汉自代状【公元和十年三月出为栁州六月二十七日到任此状在栁州作也赦文在元和六年详下上中书门下举李汉状】
　　右状准从前赦文常参官上后举一人自代者伏见前件官颇有才行长于政术久歴岭南使职臣之所知敢举自代无任恳迫之至
　　上户部状【元注云左降官员外置同正员俸料旧用户部省员阙官钱充今请改授正官占阙不用上件钱每年约计数万贯此在栁州作】
　　右伏以左降官是受责之人都不厘务户部钱是准勑收贮不合别支又所授员外官亦非旧制宗元在永州日见百姓庄宅公验有司户李邕判给处足明皆是正官今请悉依故事为准并废员外所置凡在贬黜授以正员责其成功俾无虚授贮钱既免支用加数足应军须寔冀货不滥分官无旷职谨状
　　栁州上本府状【元注云救兄荡以竹刺莫果右臂经十二日身死其莫诚禁在龙城县准律以他物欧伤二十日辜内死者各依杀人论本府谓桂管也】
　　右奉牒准律文处分者巳帖县准牒待秋分后举处分讫伏以慈惠化人孝悌成俗属吏所见皆许申明至公之下敢竭愚虑窃以莫诚赴急而动事出一时解难为心岂思他物救兄有急难之戚中臂非必死之疮不幸致殂揣非本意按文固当防守抚事亦可哀矜断手方迫于深哀周身不遑于逺虑律宜无赦使司明至当之心情或未安守吏切惟轻之愿况俟期尚逺禀命不遥伏乞俯赐兴哀特从屈法幸全微命以慰逺黎则必阖境荷慈育之恩岂惟一夫受生成之赐倘以律文难变使牒已行则伏望此状便令废格轻赐尘凟惶战交深谨录状上奉听处分
　　为裴中丞伐黄贼转牒【次前谢黄少卿贼表作孔大夫即岭南节度使孔戣阳中丞即容管经畧使阳旻李中丞即安南都防李象古也】
　　当管奉诏与诸管齐进诛讨邕管草贼黄少卿汉军马歩等若干人各具兵马数及军将若干前牒奉处分窃以天啓昌期大功毕集神开兴运微恶尽除黄少卿等歴稔逋诛举宗肆暴恃狡之穴跧伏偷安凭孽狐之丘跳踉见恠【跳音迢踉音良走也】以为威弧不射天网可逃侵逼使臣隳犯王畧恣其毒虐速我诛锄敌国尽在于舟中【史记吴起谓武侯曰君不修徳舟中之人皆敌国也】还师已期于席上【史记蔡泽谓应侯曰君相秦计不下席谋不出廊庙坐制诸侯利施　四海此谓当时席上之谋葢可以约还师之期也】谓宜投戈顿颡面缚乞身归郡邑于王宫効黎献于天吏而乃缮兵补卒增垒闲途【闲一作闭】正当天讨之辰【书天讨有罪五刑五用哉】更积鬼诛之罪【庄子为不善乎幽间之中者鬼得而诛之】众轻鬬蚁【晋殷仲堪父甞患耳聪闻牀下蚁动谓之牛鬬】勇劣怒蛙【韩非子曰越王伐吴欲人之轻死也出见怒蛙乃为之式从者曰奚敬于此王曰为其有气故也】纎缟当强弩之初【史强弩之末力不能以入鲁缟】孤豚偾肥牛之下【偾弗问切】事同拾芥力易摧枮杪忽蜂腰虚见辱于齐斧【齐侧皆切】突梯鼠首滥欲寄于旄头絶有时不索何获某拱稽致命执锐忘生车甲既备于小戎【诗小戎羙襄公也备其车甲以讨西戎】鲸鲵岂逃于诛戮【左传宣公十二年武非吾功也古者明王伐不敬取其鲸鲵而封之以为大戮于是乎有京观以惩淫慝】窃观上畧总帅中权战士义激于身心列校势成于臂指蹶张之技尽出于山林【汉申屠嘉传申屠嘉以材官蹶张从高祖击项籍如淳曰材官之多力能脚踏强弩张之故曰蹶张】拔距之材徧徴于川洞【汉甘延夀传投石拔距絶于等伦顔师古曰拔距者有人连坐相把据地距以为坚而能拔取之皆言其有手掣之力】赏悬香饵令布疾雷莫不鼔舞戎行防防师律投躯不于羽檄【汉高祖曰吾以羽檄徴天下兵未有至者注檄木长三尺用徴召急则挿以鸟羽示急也】跂足惟俟于牙璋【周官典瑞掌牙璋以起军旅以治兵守注云牙璋琢以为牙牙齿兵象故以牙璋发兵也】今月某日奏事官米兰廻捧受诏命神飞首勇足蹈心驰欢声洽于万夫胜气横于千里国容不入履且及于寝门【汉胡建传制曰国容不入军军容不入国左传宣公十四年楚子使申舟聘于齐无假道于宋及宋宋人止之华元曰过我而不假道鄙我也鄙我亡也杀其使者必伐我伐我亦亡也亡一也乃杀之楚子闻之投袂而起屦及于窒皇剑及于寝门之外车及于蒲胥之市注云窒皇寝门阙也】家事勿闻土巳填于左阖【国语吴语越王句践将伐吴乃入命夫人王背屏而立夫人向屏王曰自今日以后内政无出外政无入内有辱是子也外有辱是我也吾见子于此止矣王遂出夫人送王不出屏乃阖左阖填之以土去筓侧席而坐不扫其命大夫亦然】即以月日全军出次分道并进所期戮力敢告同心孔大夫贞直冠时清明格物全体许国一心在公兵精食浮为日固久容府阳中丞以义烈为已任勲袭太常安南李中丞以英武为家风业传彝器并膺邦寄克达皇威南则浮海济师共集堂堂之阵【孙子勿击堂堂之阵】东则横海誓众用成善善之功【诗缁衣以明有国善善之功焉】以此鼔行坐观尽敌刑惟勿喜诛有可哀徴侧之勇冠一方竟就伏波之戮【马援传交趾女子徴侧及女弟徴贰反于是玺书拜援伏波将军南击之军至浪泊上与贼战遂大破援追徴侧等斩其首传洛阳】吕嘉之威行五岭终摧下濑之师【吕嘉南粤相也武帝时粤王愿欲内附独吕嘉建徳反朝廷于是命路博徳为伏波将军杨仆为楼船将军及归义粤侯二人为下濑将军共讨之嘉遂与其属数百人亡入海寻复追降之南粤乃平事见南粤传】嗟此陋微自贻擒灭勉成良画速致殊勳虽荒徼之地固不劳于有征而升平之年将自此而何事书之竹帛寔谓扬名事须移牒隣管以成掎角举牒者【孤豚事见左传昭公十三年牛虽瘠偾于防上】
　　贺中书门下诛淄青逆贼李师道状【元和十四年次前栁州贺破东平表作】
　　右今月三日得知进奏官某报前件贼以前月九日克就枭戮者伏以天啓圣期神资良弼必有惩讨以致升平蠢尔凶渠敢行悖乱缔交于雷霆之下効逆于化育之辰逞豺声以欺天恣狼心而犯上嘉谋充叶威命旁行破竹宁比其发机走丸未喻于乗胜【杜预云用兵如破竹数节之后迎刄而解孙子序如丸之走盘】浊河清济曾无沟洫之虞大岘琅邪不闻涯岸之阻【岘胡典切河济大岘琅邪皆淄青间山水名也】天兵四合贼众屡摧然后赦刼胁之辜许其归复寛诖误之典期以抚循【诖音邽】外怛皇威中感圣徳虽在枭镜岂不知归【郊祀志古者天子祠黄帝用一枭破镜孟康曰枭鸟名食母破镜兽名食父黄帝欲絶其类使百吏祠皆用之方士虚诞云以歳始祓除凶灾令神仙之帝食恶逆之物使为逆者竟无有遗育也枭坚尧切】是以未极诛锄遽闻内溃鲸鲵已戮见东海之无波氛沴尽销仰太阳之普照功格于天地化合于阴阳一徳方继于商书【书咸有一徳克享天心】降神自同于周雅【诗维岳降神生甫及申】遂使垂白遗老再逢天寳之安搢绅诸生逺期贞观之理某特承朝奬谬列藩臣常以突刄触锋未为効节膏原润草岂足酬恩寤寐抚心不遑宁处今则削平之际慙无尺寸之功开泰方初徒受丘山之宠无任愤激屏营之至忭舞欢庆倍百恒情
　　贺中书门下平淄青后肆赦表【元和十四年次前贺克东平赦表作】
　　右伏奉二月日徳音以淄青削平庆赐大洽率土之内忭跃无穷伏以周灭三监但明诛放之罪【事详见书】汉平七国更严斩杀之科【景帝纪七国举兵皆反乃大赦天下遣太尉周亚夫将军窦婴将兵击破之斩首十余万级追斩吴王濞于丹徒胶西王等皆自杀夏六月诏曰乃者吴王濞等为逆起兵相胁诖误吏民今濞等已灭吏民当坐濞等及逋逃亡军者皆赦之楚元王子艺等与濞等为逆朕不忍加法除其籍毋令污宗室】未有翦覆凶渠抚存疑类威暂行而徳洽诛才及而恩加操兵者悉获归休秉耒者更闻优复与之种食丰以货财疾苦尽除鳏孤咸育葬战死之骨增以赏延怜刄伤之肌存其廪给涤山川之旧汚申节义之余寃功多受三事之荣【诗三事大夫莫肯夙夜注云三事谓三公也】节着有十连之宠【礼记十国以为连连有帅】较然逆顺益以彰明和气逺周罢七旬之干羽【书舜舞干羽于两堦七旬有苗格】仁风溥畅收六月之车徒【诗六月宣王北伐也】寰海永康夷夏均庆某忝司戎旅获奉升平当伊尹无耻之辰【书伊尹曰予弗克俾厥后为尧舜其心愧耻若挞于市】见咎繇惟轻之徳【书罪疑惟轻】忭跃之至倍万恒情无任庆贺之至贺中书门下分淄青诸州为三道节度状【元和十四年次前代裴中丞贺分淄青为三道节度表作】
　　右某伏见某月日制分淄青诸州为三道节度都团练观察等使者害气尽除和风逺溥【一作溥畅】裂壤既分其形胜经野必正其提封河济异宜海岱殊服八命作牧无闻威福之源十国为连已肃澄清之政鼠无夜动鸮变好音惠泽岂俟于崇朝仁化宁期于必代遂使琅邪即墨田生无虑其异谋【史记齐湣王时田单为临淄市掾防燕使乐毅伐破齐湣王出奔巳而保莒城燕师长驱平齐而田单走安平燕军寻复攻安平城壊单遂东保即墨时燕既尽降齐城独莒即墨不下俄燕昭王卒惠王与乐毅有隙单乃纵反间于燕数出诡计而燕果陷其术中单乃纵火牛且进军击之燕军大败所过城邑皆畔燕而归单齐故七十余城皆归旧】聊摄姑尤晏子但闻其善祝【晏子婴也事齐景公防公病期月不瘳诸侯之宾问疾者多在时梁丘据与裔欵言于公曰吾事鬼神丰于先君有加矣今君疾病为诸侯忧是祝史之罪也盍诛之以辞宾晏子曰聊摄以东姑尤以西其为人也多矣虽其善祝岂能胜亿兆之诅君若诛于祝史修徳而后可聊摄齐西界也平原聊城县东北有摄城姑尤齐东界也姑水尤水皆在城阳郡东南入海】防以相公谟参禹绩制出萧规光辅圣神永康黎献某获逢开泰忝守方隅抃跃之诚倍百恒品
　　为裴中丞上裴相贺破东平状【次栁州贺破东平表作裴相公度也】
　　右伏以逆贼李师道克就枭擒已具中书门下状贺讫某忝居末属特受深恩踊跃不宁辄复披露窃以自古中兴之主必有命代之臣一徳同功以叶休运故申甫方召成宣王复古之勳【谓申伯尹吉甫方叔召伯也】吴邓宼耿致光武配天之业【谓吴汉邓禹防恂耿弇也】此皆上下齐志中外悉心虽成功则多而陈力甚易岂若阁下挺拔英气迈越常流独契圣谟以昌鸿业庙畧初定异议纷然诋讪盈庭萋斐成市【萋音妻盛貌斐妃尾切分别文也】阁下秉心不惑定命弥坚讨淮右之凶则下车而授首服恒阳之虏则驰使而革心【淮右谓讨吴元济度既平蔡乃遣华州刺史郑权为横海节度使统徳棣沧景等州而王承宗不敢为乱也】况师道恶稔祸盈鬼怨神怒恣行悖慢敢肆欺诬天兵四临所至皆防次又舍其将校许以归还罪止一夫恩加百姓豺狼感化枭镜懐仁自致诛夷以成开泰万方有庆四海无虞遂令率土之人尽识太平之理盛徳大业振古莫俦然则布政明堂勒功东岳光垂后祀辉映前王神化允属于圣君崇勳寔归于宗衮庆贺之至倍万恒情
　　为裴中丞上裴相乞讨黄贼状【次前谢讨黄少卿贼表作】
　　某材质无堪授任非次当有事之日忠恳莫施遇成功之辰慙愤空积陈力之志誓死不渝伏惟仁恩终赐展効今者中华宁谧异类服从唯此南方尚余防孽伏以黄少卿等凭培塿以自固【培薄口切塿朗口切小冢也又小阜也】合莝脆以为强【莝寸卧切脆此芮切易断也】刼胁使臣侵暴列郡虽狐鼠之陋无足示威而蜂虿之微犹能害物必资翦伐方致和平庶尽驽蹇之劳以答恩荣之重抚心踊跃夙夜不宁私布丹诚敢期明鉴无任感激屏营之至
　　为桂州崔中丞上中书门下乞朝觐状【次前巻请朝觐表作中丞崔泳也】
　　右某幸遇文明叨承委寄理戎典郡十有四年瞻恋阙庭神魂飞越项在邕州屡陈诚恳谬施进律之宠【礼记有功徳于民者加地进律】未遂执圭之愿【左传朝聘有圭周礼大宗伯之职曰公执镇圭侯执信伯执躬圭】相公膺贤辅圣大叙彝伦中外之臣出入更践某自领桂管又逾再周企鸾鹭于紫霄独无羽翼仰星辰于黄道徒竭丹诚【浑天图天有黄赤二道礼记注疏日月四时游于黄道其方不同】况正月防朝逺夷皆至【周官春见曰朝】六岁来见要服有期【书六年五服一朝国语要服者贡注云要服六岁一见】岂使班超之望长悬【东汉班超传超以久在絶域年老思归十二年上疏曰臣闻太公封齐五世葬周狐死首丘代马依风夫周齐同在中土千里之间况于逺处絶域小臣能无首丘依风之思哉云云】子牟之恋空积【庄子魏公子牟身居江湖之上心驰乎魏阙之间】伏乞特申微愿录授冗员徴故事而不遗揆夙志而斯毕入天子之国愿附礼于小侯拜丞相之车敢希荣于下客【一更有无任恳祷屏营之至轻凟威重战汗伏深谨状】
　　为南承嗣上中书门下乞两河効用状【次前请从军状作】
　　右伏以越败夫差多防稽纳官之子【事详南府君睢阳庙碑及送南涪州量移澧州序】赵摧栗腹即长平死事之孤【史记赵奢传赵成王时秦与赵兵相距长平时奢巳死赵以其子括代之已而军败数十万之众遂降秦秦悉阬之燕用栗腹之谋曰赵壮者尽于长平其孤未壮举兵击赵赵使亷颇将大破燕军于鄗杀栗腹遂围燕燕割五城请和乃听之】何者义烈之余色气猛厉上将効于国用下欲济其家声所以愤激凄怆常思致命者也某先父死难睢阳事存简册屡降优诏荣及子孙爰自繦緥超陞品秩肉食廪给未尝暂停顷守涪州属西蜀遘逆将致死命以尽夙心寝戈尝胆志愿未究防刀笔之吏寘以深文首级之差今复谁辩薏苡之谤不能自明【马援传援初在交趾常服薏苡欲以为种军还载之车中时人以为南土珍怪权贵皆望之援时方有宠故莫以闻及卒有上书譛之者以为前所载还皆明珠文犀帝怒援妻孥惧不敢以防还旧茔葬】犹赖旧勳谪居乐土食人力之粟守无事之官拳拳血诚无所陈露伏见明制兴师讨伐恒冀蔑尔小丑尚欲逋诛某才非古人志慕前烈愿得身当一队効死戎行竭平生之忠恳申幽明之寃痛抚劔心往发言涕零尝闻汉法有奋击匈奴者诸侯不得拥遏又况丞相总军国之重定廊庙之谋固当宏奬无所弃捐伏乞哀悯收抚以成其心无任恳迫惶恐之至柳州上中书门下举柳汉自代状【次前栁州举监察御史栁汉自代表作】
　　右伏准元和六年十月十七日勑常参官授上后三日内举一人以自代便具所举人兼状上中书门下者今奏请前件官自代谨连状
　　为长安等县耆夀诣相府乞奏复尊号状【已具三十七巻为京北府请复尊号表注】
　　右某等【一上更有长安县耆夀某乙若干人字】伏以生长明时游泳皇泽鼔腹且知于帝力食毛敢忘于君恩窃见近者祥瑞所呈周于百郡丰稔之报均于四方有以知上降灵诞告嘉应彰我君文明之化仁育之恩大道既行鸿名未举是以殷勤昭著如斯而不巳者也某皆陶煦纯仁成此耇老【煦火羽切烝也】生既无补死而何求唯愿上闻帝阍复建尊号用彰圣徳以报皇慈披露血诚伏守天阙麋躯碎骨犹生之年谨以今日诣光顺门辄进奏讫【奏一作表】伏惟相公赞翊明主共致太平而使名号尚郁天人失望草野愚鄙窃有惑焉伏望敷奏之际开陈其要俾下情允达大愿克从退就泉壤乐而无恨轻黩国相伏待典刑谨状
　　为京畿父老上府尹乞奏复尊号状【状谓今请诣光顺门进表当在前状之前作】
　　右某等幸以羸老获覩升平蹈舞薫风讴歌夀域譬之草木何以报天寤寐焦劳不知所措伏见圣君临御化升闻瑞应匝于万方【匝作答切与帀同】丰报穷于四海神祗注意天地倾心觉悟生人必有为者葢以挹损徽号近二十年盛徳益光大名未复致逺迩积虑幽明愤懐故自古以来嘉瑞之至未有如今岁之盛也斯乃上深防下人恳诚勤勤相符正在于此某等眷恋明时朝夕是切唯愿早复大号以契天心庶得圣政益光鸿化弥逺少遂踊跃之甚今请诣光顺门进表昩死上陈伏以侍郎道合君臣惠敷黎庶倘遂收采愚虑致贡大庭俾草莱微诚得达万乗非所敢望惶惧伏深谨状



　　栁河东集巻三十九
　　钦定四库全书
　　栁河东集巻四十
　　唐　柳宗元　撰
　　祭文哭辞一十五首
　　祭杨凭詹事文【元和十二年栁州作公集有亡妻农杨氏墓志云贞元十五年卒此文谓某以通家承徳夙奉良姻莫成子姓早防淑人迨今挈然十有八祀葢自贞元十五年已夘至元和十二年丁酉为十八年也据凭传元和四年为京兆尹以御史中丞李夷简素与凭有隙乃劾奏其贜罪及不法事天子以凭自尹京兆人颇懐之遂诏出守贺州临贺尉公谓京兆之难下多怨怒颠沛三载葢谓此耳】
　　年月子壻谨以清酌庶羞之奠昭祭于丈人之灵卿云轮囷天汉昭回【西京杂记庆云或曰卿云诗倬彼云汉为章于天】自然物外宁杂尘埃公禀间气【间居苋切】心灵洞开翺翔自得谁屑羣猜孝友忠信闻于九垓摛华发藻【摛抽知切又音离说文张也】其动如雷世荣甲科亦务显处公之俊徳有而不顾御史之选朝之所注公勤于养投劾引去时任方隅威刑是务公施其惠亦莫有【五故切与迕同】京兆之难下多怨怒或由以黜瓦石盈路公捍其强仁及童孺左迁而出拥道牵慕道峻多谤徳优见憎烦言既诋倚法斯绳南过九疑东逾秣陵颠沛三载天书乃征入傅王国嘉声聿兴詹事东宫致政是膺年唯始至道则弥励颉颃今古【颉奚结切颃音抗人音冈飞而上曰颉飞而下曰颃】优游徳艺寔期濬发再光文陛谁谓昊天遽兹降厉呜呼哀哉某以通家承徳夙奉良姻莫成子姓早防淑人恩礼斯重眷抚惟新绸缪其志寔敬寔勤迨今挈然十有八祀家缺主妇身迁万里谤言未明黜伏逾纪徳辉间絶音尘莫俟岁首发函视逺如迩虽当沉痼心术犹治抚膺顿首流泣瞪视【瞪澄应切直视貌】既敛而还莫传音防向风长恸于兹已矣呜呼哀哉承讣之始卜兆既逾载驰斯文出拜路隅哀从海澨【视裔切】礼致皇都寸诚相续终岁不渝天道悠逺人世多虞寄心双表长恨囚拘呜呼哀哉
　　祭穆质给事文【一作祭穆抚州文据传质举贤良方正累擢至给事中元和四年坐与扬凭善出为开州刺史卒然此文谓黜刺南方义言盈口又云王命南下郡符东剖留滞湮沦殱此遐夀必是自开移抚未行而卒也公谓欲遡海风以穷洛涘文葢栁州作岂质元和十二三年间方自开迁抚故耶所谓公之伯仲信为先执葢穆賛穆质穆员穆赏皆见于先友碑阴记云】
　　昭祭于给事五丈之灵自古直道鲜不颠危祸之重轻则系盛衰矫矫明灵克丁圣时形躯获宥三黜无亏贤良发防始振其仪天子动容敬我直辞载之册府命以谏司抗奸替否与正为期奏书百上知无不为谁谓刘贾英风莫追给事黄门奉职枢机封还付外动获其宜无旷尔位惟公在斯达道之行寔惟交友患难相死其废自久公寔毅然誓均悔咎挺身立气不改其守黜刺南荒义言盈口封章致命志期陨首邈矣高标谁嗣于后王命南下郡符东剖留滞湮沦殱比遐夀呜呼哀哉公之伯仲信为先执感激之风道同义立中司守直奸权是袭致之徽纆【音墨索也易系用徽纆】诬以贿入琐琐其徒搒讯愈急【搒音彭笞击也琐琐其徒谓杨瑗胡珣韦顗用意推鞫之】诏下三司议于洛邑噫我先君邦宪是辑平反羣枉大忤三揖危法旋加谮言俄及左宦夔国义夫掩泣邪臣既黜乃进其级端于庶寮直声允集防防小子夙奉遗则公在郎位再罹摈抑【摈必刄切斤也】时忝宪司窃分枉直抗辞犯长有志无力惟韩洎刘同愤霑臆【谓韩泰刘禹锡也】道之不行衔媿罔极公在左掖议登秋官先定于志将发其难决白无状以申祸端秉心撰词义不可干防逢友累曾莫自安感于禇中有涕泛滥【禇展吕切絮装衣也】呜呼哀哉夀宫久翳狼荒万里礼不可违诚不可弭抽哀泄忿舒文致美愿遡海风以穷洛涘清明如在神鉴何已呜呼格思以慰勤止祭吕衡州温文【作之年月具本篇温之生平公甞为衡州刺史东平吕君诔极所称道葢不独于此文见之也】
　　维元和六年岁次辛夘九月癸巳朔某日友人守永州司马员外置同正员栁宗元谨遣书吏同曹家人襄儿奉清酌庶羞之奠敬祭于吕八兄化光之灵呜呼天乎君子何厉天寔仇之生人何罪天寔雠之聪明正直行为君子天则必速其死道徳仁义志存生人天则必夭其身吾固知苍苍之无信莫莫之无神今于化光之殁怨逾深而毒逾甚故复呼天以云云天乎痛哉尧舜之道至大以简仲尼之文至幽以黙千载纷争或失或得倬乎吾兄独取其直贯于化始与道咸极推而下之法度不忒旁而肆之中和允塞道大艺备斯为全徳而官止刺一州年不逾四十佐王之志没而不立岂非修正直以召灾好仁义以速咎者耶宗元幼虽好学晚未闻道洎乎获友君子乃知适于中庸削去邪杂显陈直正而为道不谬兄寔使然呜呼积乎中不必施于外裕乎古不必谐于今二事相期从古至少至于化光最为太甚理行第一尚非所长文章过人畧而不有夙志所蓄巍然可知贪愚皆贵险很皆老则化光之夭厄反不荣欤所恸者志不得行功不得施蚩蚩之民不被化光之徳庸庸之俗不知化光之心斯言一出内若焚裂海内甚广知音几人自友朋雕防志业殆絶唯望化光神其宏畧震耀昌大兴行于时使斯人知我所立今复往矣吾道息矣虽其存者志亦死矣临江大哭万事已矣穷天之英贯古之识一朝去此终复何适呜呼化光今复何为乎止乎行乎昧乎明乎岂荡而为太空与化无穷乎将结而为光耀以助临照乎岂为雨为露以泽下土乎将为雷为霆以泄怨怒乎岂为凤为麟为景星为卿云以寓其神乎将为金为锡为圭为璧以栖其魄乎岂复为贤人以续其志乎将奋为明神以遂其义乎不然是昭昭者其得已乎其不得已乎抑有知乎其无知乎彼且有知其可使吾知之乎幽明茫然一恸肠絶呜呼化光庶或听之
　　祭李中丞文【中丞名字未详文谓始终七载不忘只勤当是贞元十四年已拜御史中丞也作之年月具本篇】
　　维贞元二十年岁次甲申五月某朔二十二日故吏儒林郎守侍御史王播将仕郎守殿中侍御史穆质奉议郎行殿中侍御史冯邈承奉郎守监察御史韩泰宣徳郎行监察御史范传正文林郎守监察御史刘禹锡承务郎监察御史里行栁宗元承务郎监察御史里行李程等谨以清酌之奠致敬于故中丞赠刑部侍郎李公之灵惟公坚贞守道洁亷成徳当官秉彝卓尔孤直高节外峻纯诚内植临事不回执心无惑矫矫峻节擢于天枝式是邦族粲其羽仪发迹内史参其军事自下劘上直词屡至于后受邑歴抚疲人公去逾久人滋咏呻复从京邑辟署司录振其纲条端我甸服黠吏屏气贪官窒欲赫赫有命登于王庭邦赋以修国用是经寔抗其长以奉准程校其簿书无失奇赢【奇音羁与畸同説文残田也赢音盈说文有余贾利也】进为正郎勾防是专【防古外切总合也】乃刺于商虎节登山化塉为沃【周官小行人建天子之六节山国用虎节塉音籍薄土也】致夷于艰道途讴歌有诏征还丞我御史执其宪矩纠逖之志【逖音廸】直清是举慎择寮吏必薪之楚终始七载不忘祗勤事无观瞻道有屈伸皂囊密启【见上屡皂其囊注】忠恳屡陈令望逾重名卿是属拖绅遽闻【拖徒我切论语疾君视之东首加朝服拖绅】巻衣已复【复招魂复魂也朝服大夫以赭世妇以襢衣士爵弁士妻以税衣皆升自东荣中屋履危北靣三号巻衣投于前】礼备赠赗恩加命服窀穸有时【窀株伦切穸音夕】岁月逾蹙播等猥备官属况当荐延承其规模奉以周旋近或逾月逺则累年咸承至公官守获全故事尽在遗风蔼然俯仰庭际顾慕潺湲【潺鉏山切湲胡鳏切】致诚一觞拜诀堂筵呜呼哀哉
　　为韦京兆祭杜河中文【杜河中确也徳宗贞元十四年九月以太常卿为同州刺史十五年十二月自同州为河中尹河中绛州节度使十八年三月以河中尹行军司马郑元代之夏卿之为京兆尹在十七年十二月而十九年三月李寔已为京兆则杜公之死当在十八年矣文是时作】
　　维年月日甲子京兆尹韦夏卿谨以清酌之奠致敬于故河中节度赠礼部尚书杜公之灵自古谋帅恒在诸儒晋登郄縠亦以诗书【左传僖公二十七年晋作三军谋元帅赵衰曰郤縠可臣亟闻其言矣説礼乐而敦诗书】爰及近代二柄殊途授钺之臣率由武夫时惟明灵道冠学徒天子有命总其戎车何以邦之维绛及蒲有山有河殿此大都焜燿昌时【焜音混燿音耀】振宣后学命服之盛光于列岳谓保丰福永縻王爵夀如何期神不可度呜呼哀哉大歴之岁诏征茂才时忝同道【一作利】俱起草莱懐防既陈纶言焕开考第居甲自天昭回分命邦畿步武获陪同志为友星霜屡廻长我十年礼宜兄事周游欢洽莫不如志于后多幸谬列周行又同制书并命文昌及余稍迁吏部为郎公属中兵此焉分行再获聨事东西相望【音忘】出处同道乐惟其常后余出刺九载南服公自左辅遂膺推毂我勤魏阙爰总九流谁谓河广愿言莫由烹鱼之问往复相醻【音酬】惠好斯厚惟以绸缪【绸音由切缪莫彪切】余弟宗卿获庇仁宇命佐亷问忘其愚鲁假以羽翼俾之骞翥【翥章恕切飞举也】惠文峩峩【惠文冠也汉张敞传秦时狱法吏冠柱后惠文】赤绂在股荣映斯极从容何补承庆唯深报恩无所呜呼哀哉天子震悼哀我良臣密印追赠尚书礼殷四方兴嗟况此故人循念平昔徘徊悲辛卜葬斯及礼仪毕陈敬荐行潦泄哀兹辰呜呼哀哉
　　为韦京兆祭太常崔少卿文【崔少卿考之史传未详惟摭诸表系有崔隠甫之孙溉者一人为太常少卿当即此也文谓夙岁同道从容洛师又云洛中十人谈者荣之惟郑洎齐各登鼎司据夏卿传始在东都倾心辟士颇得才彦其后多至卿相世谓之知人其以此耶贞元十八年作】
　　维年月日甲子京兆尹韦夏卿谨以清酌庶羞之奠敬祭于亡友故太常少卿崔公之灵惟灵率是良志蹈其吉徳炳蔚文彩周流学殖孔氏之训专其传释黄老之言探乎幽赜六书奥秘是究是索叩尔关保其真宅艺成行备披云骋迹康庄未穷【康庄道路也说文五达谓之康六达谓之庄】蒙汜已极【楚辞天问出自汤谷次于蒙汜注云汜水涯也言日出东方汤谷之中暮入西极蒙水之涯也】呜呼哀哉夙岁同道从容洛师接袂交襟以遨以嬉防驾嵩少【嵩山少室山在河南府登封县】泝舟瀍伊【瀍水伊水在河南府河南县皆本洛州也】笑咏周星其乐熈熈丹霄可望青云可期洛中十友谈者荣之惟郑洎齐各登鼎司或防或存山川是违繄我夫子宜相清时命之不遐孰不凄悲呜呼哀哉往佐居守及尔同寮笑遨交欢匪夕则朝入同其室出聨其镳【悲娇切说文马衔也】投文报章既歌且謡及我为郎优游吏部公为御史持宪天路文陛徐趋眷恋相顾欢爱之分有加于素自我于迈厯刺东吴离忧十年复会名都余为侍郎铨总攸居实得茂彦奉其规模聫事合情又倍其初我尹京兆君亚奉常步武相望佩玉以锵谓保愉乐长此翺翔抱疾防何忽焉其亡呜呼痛哉原念往昔爱均骨肉我有书笥盈君尺牍寤言在耳古今何速失涕兴哀匍匐往哭抚筵一呼心焉摧剥【普木切】日月逾迈佳城遽卜素车千里逶迤山谷【逶于危切迤音移委曲也】晦尔精灵藏之斧屋【礼记孔子之丧有自燕来观者子夏曰圣人之人与人之圣人也子何观焉昔者夫子言之曰吾见封之若堂者矣见若坊者矣见若覆夏屋者矣见若斧者矣注云覆谓茨瓦也夏屋今之门庑也其形旁广而卑斧形旁杀刃土而长】呜呼哀哉丹旌即路祖奠在庭去此昭昭就尔防防敬陈泂酌以告明灵临觞永恸庻冩哀诚呜呼哀哉伏惟尚飨
　　为李京兆祭杨凝郎中文【李京兆寔也贞元十九年四月公时为蓝田尉作】
　　维贞元十九年嵗次癸未四月辛未朔某日检校工部尚书京兆尹司农卿李寔谨以清酌庶羞之奠敬祭于故兵部郎中杨公之灵惟灵清标霜洁馨徳兰薫冲和茂着孝友彰闻濬发洪绪激扬清芬思侔徳祖学绍子云莹彼灵府彬其英文吐论冠时舒华轶羣百氏之奥一言可分旁贯释老岂伊典坟谓蹑公相【蹑尼辄切】赞扬圣君高山安仰逝水沄沄呜呼哀哉惟是伯仲并为士则连擢首科迭居显职公之懿羙发自朋僚播于四方令问克昭炯然独识卓尔孤标翼翼其容羽仪清朝载笔东掖动无不纪起草南宫时论增美大梁有艰天子是使密勿之谋唯道是履复归【一云归服】郎署职兹中兵简稽无挠以考其成英风未摅沉疴遽婴孰云积善降以促龄昔岁江表获同宴语谬为好仁不我遐阻公之元兄复惠徳音优游多暇眷盼逾深情言盈耳尺素相寻冀兹竞爽焜燿儒林及此凋落秪摧我心呜呼哀哉遣车就引【遣诘战切见户部郎中魏府君墓志铭注】哀挽先路迅风凄悲頽景幽暮倾都殄瘁挥涕相顾矧兹故人谁任痛慕潢污一觞讵写平素尚飨
　　为安南杨侍御祭张都防文【杨侍御未详其名或即杨凭之弟凌然唐史虽谓凌终于侍御史而先友记云凌以大理评事卒则与史所载异矣岂凭别一从父弟为侍御史故史云凌耶张都防公尝为之志所载与此皆合今悉随文附之】
　　维年月日故吏某职官某敬祭于故都防御史中丞张公之灵交州之大南极天际禹绩无施强秦莫制或宾或叛越自汉世圣唐宣风初鲜宁岁稍臣卉服渐化椎髻卒为华人流我恺悌士燮之理惟公克继【士燮晋范文子也此谓安南都防府治交趾云】勤劳逺图敷赞嘉惠铜柱南表前功载修【谓公复铜柱为正制也事详见志注】空道北出式遏蛮陬梯航连连旌斾悠悠辐凑都防【辐音福凑干候切説文防也】皇威以流方荷天宠宜公宜侯声驰帝乡魄降炎州呜呼哀哉公昔试吏时推清能【谓公为蕲州蕲春主簿时也】公昔乗轺人知凖绳鳏嫠以安征赋用登【谓公以左领军衞兵曹为安南经畧廵管也】柱史稍迁郎曹继升【谓公检校尚书礼部贠外郎也】程功佐理海裔斯澄【谓公为安南副都防也】乃纪南方专任是凭【谓公迁检校太子右庶子兼安南都防兼御史中丞充本管经畧招讨处置等使也】礼分五玉【书修五礼五玉注云修吉凶宾军嘉之礼五等诸侯执其玉】恩锡百朋【诗锡我百朋笺云古者货贝五　贝为朋百朋言得禄之多也】开府辟掾羣英攸属顾兹陋微敢厠甄录既受筐篚载加命服赐有楚冠用慙豸角【应劭汉官仪曰獬豸兽主触不直故执宪者以其角形为冠豸大蟹切】星言赴命注望帷幄视险如夷瞻程非邈伯氏左官爰滞中途流连隠忧言念涕濡子姓莫在使命顿殊【命一作令】兢魂吊影敢废斯须情留江徼【音呌】梦结天隅恩切有裕义乖从役顾慕长恸展转增惕膂力犹在中肠屡激方俟销忧永期投迹谦徳不福法星降灾庭悬遽彻【礼记大夫无故不彻悬注云悬乐器钟磬之属正义曰无灾变则不去乐也】驲讣爰来【驲音日】抚躬益恨循顾增哀瞻容莫及报徳何阶輤车北辕【輤音茜防车也】申奠克谐望拜徒至音尘永乖南州斗酒庶写幽懐
　　祭万年裴令文【万年令裴瑾也公尝为瑾墓碣云元和十二年七月卒文必是时作又云后夫人栁氏即此所谓追惟淑徳嫔于君室者也】
　　惟灵孝友之性寔惟天与饰以儒书洽其誉处枵然不量【枵虚娇切虚大貌】廓尔其宇人以义来我以身许褰裳赴急不避寒暑交半域中多容鲜拒贤于博奕媚兹防语或泛或沉两得其所考礼成文坠章克举【谓公撰二陵集礼也】展乐承职音官式序既聨奏复亦图笋簴播在奉常永传仪矩【谓公为太常主簿集乐事作坐立二部伎图也】脱畧细谨慠忽烦言坦然自居无顾仇怨卒成官谤莫究祸源坐黜中徙再期腾骞孰云蓄愤遽此归魂【谓公为万年令为金川猾吏所诬奏再谪道循二州佐掾会赦量移吉州长史而卒也】呜呼哀哉世称姻党鲜克终吉唯我与君久而逾密追惟淑徳嫔于君室上顺尊卑下欢俦匹致其孝敬式是仁恤爰及童孩处心勿失君之仲季茂于文术游艺相从操觚散帙顾余蹇劣厠迹奔逸二纪于今情交若一屡闻凋缺互见迁黜契阔伶□分形间质方期末路稍追曩日时不我谋于焉斯毕营营衞尉独守邦秩想其永哀淮海萧瑟呜呼哀哉闻疾驰简其命未返翩其讣书来自番禺【番音潘禺鱼容切番禺二山名在南海今广州与循为近故云】块守穷荒山防与居【山防兽名也如龙而一足】有眉不伸有志不舒况逢零悴当此囚拘拊膺长恸长恸何如菲礼无取沉哀有余呜呼哀哉
　　祭吕敬叔文【吕敬叔恭也公甞为吕侍御恭墓志卒以元和八年六月年止三十有七此公所以重惜之也其曰惟子之兄志同义比官刺一州四十而死盖言吕衡州温云】
　　维年月日朔友人从内兄守永州司马员外置同正员柳宗元谨以酒肉之奠致祭于亡友吕敬叔之魂呜呼鞠躬歴聘或以不答【谓孔子也】屠鱼乖离夫何克合【谓吕尚也】大或不容小或见遗往来逢迎今古参差惟子之中忠勇充之以诚与物退受其疵智谋宏长辩论恢奇岩峩博大【岩一作巍】与世异资何付之器而踬于时【踬知利切跲也】尝曰余武王功是期誓耆其力【耆渠伊切诗耆定尔功】以达皇威边鄙不靖俾供舆师诸侯顺道戎貊咸宜今其没矣哀志之违知之无补世又罕知呜呼哀哉昔与子游尚疑其志及观其长诚任其事日异其能岁增其智进如川行浩浩而遂天乎有亡中道是弃余慎取友惟心之防周游人间余二十年摈辱非耻升扬非贤一贯于道无四五焉子之知我不以事迁言而见信貌阻心传我黜终世子夭于前徒称子志谁信我言与子俱已孰云后先惟子之兄志同义比官刺一州四十而死子仕方初百年有几如何黙黙去我遄已【遄淳防切説文往来数也】有穉之妻有弱之子海壖东周【壖而先切】号哭万里葬纼之行获出于此【纼大刄切与絼同説文牛系也周礼封人置其絼公时在永吕殁广州其孤爽等以其柩如洛阳祔葬于大墓故云获出于此也】爰陈酒肉式嘉且防读兹哀辞以奠而诔呜呼敬叔吾道已矣尚飨
　　祭崔君敏文【崔君敏即朝散大夫永州刺史崔公也公甞为之志所载甚详元和五年九月在永州卒文葢是时作】
　　夫产昆仑者难为玉植邓林者难为木公以令望显于华族艺防六书【周官保氏掌教国子以六艺五曰六书注象形防意转注处事假借谐声也】学该十录躭此黄老【躭都含切】恬于宠辱入补黒衣【谓公以千牛备身佐环卫也战国策左师触龙言于赵太后曰老臣贱息舒祺最少不肖愿令得补黒衣之数以卫王宫】出参甸服【谓公为盩厔三原蓝田尉也】纪纲淮海政令惟肃【谓公为扬州録事参军也】宰制岳滨周于仁育【谓公为许州临颍汝州龙兴令也】储闱典议直清攸属【谓公为太子司议郎也】久次推能二州继牧【谓公为归州刺史迁永州也】至于是州率由旧俗和易勿亟优游自足既有少吏勤于庶狱妖诬殄除淫祠翦覆【谓公擒戮妖帅毁焄蒿淫昏者千余室也事详见志】出令三岁人无怨讟进律未行归神何速某咸以罪戾谪兹炎方公垂惠和枯槁以光鸣銮适野泛鹢沿湘【鹢倪歴切】广筵命乐华烛飞觞高歌屡舞终以无荒纷虑斯并忧懐暂忘良时不再斯乐难常今其奈何顾慕感伤呜呼室有迭去川无息流追懐曩辰怳若梦游奠彻中寝魂迁乗舟邦人永思匍匐隠忧况我懐徳心焉若抽洁诚可鉴苹藻非羞
　　祭段古文【段古公甞为之志此本不载已别列之外集观其以直游诸公间而卒不克用惜哉元和九年卒于桂州永州刺史崔公能以公及刘禹锡之荐知之及致其防来永为具费归葬于澧公之文当其防之过永而祭之也】
　　世病乎直人悦其和行而不容虽圣奈何提其信义谁与同波硁硁以终【硁丘耕切】坚不可磨【论语不曰坚乎磨而不磷】游得其仁友择其益始于可进终防于厄精诚介然将贯金石追恩懐旧兴词愤激君昔来辱备闻嘉言宵防北堂昼宴南轩去适于越不日其旋载除我居望尔北辕今者之来丹旐有翩閟兹英志限此中年呜呼哀哉君寔斯贫有子而防孰云履信惟天所祐道途之费敢废于旧志君之行铭石斯授有洁其觞有楚其豆庶鉴于诚临兹飨侑
　　哭张后余辞【作之年月未详惟辞谓既得进士明年疽发髀卒当在京师时作也附次贞元十八年丈】
　　后余常山张氏孝其家忠其友为经术甚防而文少余七年颇弟畜之与之居终日冲然忘其有人与之言铿然而厉【铿丘耕切】辩而归乎中凡人有道而不显于世则曰非其世也【一无则曰字】道而得乎世然而【一作犹】不显则曰命命之微不可知知而索乎外者曰性与貌后余之性可谓良矣其貌可谓肃矣博实宏裕宜为大官耇老求其所以夭贱无可得焉既得进士明年疽发髀卒【疽子余切髀音陛】后余之死人咸痛之曰天之佑善人而杀是子何也激者曰天之杀恒在善人而佑不肖庄周之説以为人之君子天之小人张君岂天所谓小人者耶是二者又非论之适也吾谓善与恶夭与夀贵与贱异道而出者也无取喜怒于其中道之出者多其合焉者固少是以君子之难贵且夀也后余母老而防良子东西行者助之哭焉况其知者耶然后余不与谄冒者同贵不与悖乱者同夀归洁乎身闻道而死虽勿哭焉可也呜呼向更使既闻道而且贵且夀则其显庸也逺矣又乌能勿痛乎遂哭之以辞
　　嗟嗟张君善不必夀惟道之闻一日为老人皆反是百稔犹防子之优游是亦黄耇嗟嗟张君宠不必贵尊严为人早服高位淫谀肆欲银艾沦弃子之崇高无媿三事吾见皤皤而童【皤音婆老人白也】赫赫而辱进襦袴于几杖负泥涂于冕服已虽有余人视不足子之迹不混乎其间者幸也宜贺而吊宜歌而哭吾其过乎与其宠而加贵善而加夀道施于人庆及其母从容邦家乐我朋友岂不光裕显大欤而不克也则吊而哭者其无过乎呜呼
　　祭李中明文【公甞答韦中立书云来南六七年二年冬幸大雪文谓水之绵绵山万层兮又云淫以雨雪纡委碅磳兮此必在永时作也】
　　致祭于亡友中明之灵夫子之道邈以恒兮夫子之志励以兢兮求中慊末若履冰兮敦仁以孝寔烝烝兮唯毁死亏礼其他莫惩兮【一云谁毁无亏礼莫征兮】秉端守一信厥明兮月逾岁长行若登兮外温其顔内类直绳兮谩言来加不遽陵兮举世羣非自视兮庶优游于道大赉是承兮掩寃舒抑与类升兮胡茫茫其不信卒以祸仍兮岂韬忠裒信鬼所憎兮【裒一作里裒信一作履谊一作履信】将教言吾欺终不可征兮吾方期子于暮冀有兴兮今而弃余志若崩兮若将援而上防厥肱兮怛其殒心交背膺兮水之绵绵山万层兮又淫以雨雪纡委碅磳兮【碅期矜切磳士氷切又音增石貌】鸺夜啼羣瞑凝兮【音鸱鸺音休】魂鬼以行中道防殑兮【防音陵殑音兢鬼出貌】魑魅防呵曷可凭兮【魑抽知切魅音媚】聊致吾慎斯言孰称兮
　　杨氏子承之哀辞【并序　考之表系杨凭之子妷皆以之字为名曰浑之曰后之曰敬之是也独不详承之所自然必凭之妷盖词谓世父孔悲兮湘水滔滔世父伯父也据水经冯水出临贺下注湘水此必元和四五年间凭谪临贺时作】
　　杨氏子承之既冠有成人之道其明年四月不幸而夭其外姻解人栁宗元为之恸且出涕噫是子也气淳以愿志专以勤确然而直方吾未知其止也作辞赋书论其言甚伟余方爱之谓可以为器者故不知恸且出涕况其亲戚者乎凡天之生物也不类精粗纷厖【一作厖乱】贤愚混同或逺而合或亲而殊然则虽人亲戚亦将有不克知其美者若杨氏子者其亲戚皆贤咸得知之者也使知之徒以增其悲愁怨号之声无为也用是为之辞以相其哀焉
　　葆醇熈兮承贞则懿文章兮好循直诚耿介兮又绰寛学之勤兮行弥专质圭璋兮文虎豹超凌厉兮驰圣道力未具兮志求通道之逺兮足先穷有母噭噭兮有弟哀号【噭音呌】世父孔悲兮湘水滔滔去昭旷兮沉幽寞魂防防兮竟难托死者静兮生者愁子之淑兮徒增忧志甚良兮命甚蹙子之生兮又何欲悲吾耳兮动吾神谁使子兮淑且仁呜呼巳乎不可追终怨苦兮独何为
  </div>
  <div class="pagination">
   <a href="柳河东集_page14.html">
    上一页
   </a>
   <span>
    ...
   </span>
   <a href="柳河东集_page10.html">
    10
   </a>
   <a href="柳河东集_page11.html">
    11
   </a>
   <a href="柳河东集_page12.html">
    12
   </a>
   <a href="柳河东集_page13.html">
    13
   </a>
   <a href="柳河东集_page14.html">
    14
   </a>
   <span class="current-page">
    15
   </span>
   <a href="柳河东集_page16.html">
    16
   </a>
   <a href="柳河东集_page17.html">
    17
   </a>
   <a href="柳河东集_page18.html">
    18
   </a>
   <a href="柳河东集_page19.html">
    19
   </a>
   <a href="柳河东集_page20.html">
    20
   </a>
   <span>
    ...
   </span>
   <a href="柳河东集_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
