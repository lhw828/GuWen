<!DOCTYPE html>
<html>
<head>
    <meta charset="UTF-8">
    <title>弇州四部稿 - 第 121 页/共 296 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州四部稿 - 第 121 页/共 296 页</h1>
    <div class="content">　　阮籍
　　阮氏籍者以醉自匿谑浪天地陶然真则箕踞放旷见憎礼法口无雌黄眼乃青白请諡以敖厥敖在黙


　　弇州四部稿卷一百一
　　钦定四库全书
　　弇州四部稿巻一百二
　　明　王世贞　撰
　　文部
　　賛三十首
　　壬午诸臣賛
　　故兵部尚书南阳铁公铉翰林院文学博士天台方公孝孺太子少保礼部尚书宣城陈公迪礼部侍郎贵池黄公观御史台左副都御史新淦练公子宁戸部右侍郎瑞安卓公敬礼部左侍郎山隂陈公惟善御史台右副都御史江都茅公大方刑部尚书南和侯公泰刑部右侍郎山西暴公昭叅大将军事辽州髙公巍监察御史庐陵曽公鳯韶翰林院脩撰黄岩王公叔英衡府纪善脩国史泰和周公是脩浙江提刑按察使前刑部左侍郎开封王公良江西提刑按察副使前右佥都御史崇徳程公本立苏州府知府姚公善礼科左给事中常熟黄公钺徽州府知府莆田陈公彦囘辽府左长史绩溪程公通太子太傅魏国徐公辉祖谷府左长史刘公璟御史台左都御史真定景公清兵部尚书溧水齐公泰太常寺卿分宜黄公子澄吏部尚书富平张公紞皆殉命壬午炳烺着声者也其他侍从台谏郎署守令倍之夫铁公冯未坚之版筑鼓不振之兵气转弱为强防就而挫天之所废谁能兴之支有靡碎膝无小屈斯为最矣希直以天挺之才当人文之寄虽经纬未究而黼粉已彰至于劲气峻词昭掲千古金石无泐日月长新于乎烈哉姚安陆之牧三吴毋让文翁髙辽州之防诸王奚减贾傅其他从容慷慨归尽不同要以讐志完节舍生成仁无可讥者魏公绌彼肺腑坚此股肱非武宁开天之勲仁孝厚坤之懿岂直盆瘐狴犴亦将防夷五宗矣景公懐豫让之诚而不获逞齐黄秉鼂错之忠而鲜所成心无余施国有遗恨若张太宰小摄于霆击而终安于雉经可谓不逺之复未尽处死之道乃其敷绩滇荒饬躬铨部与迪肩衡视瑺骨臭亦洪建之良臣也因附而賛之或谓不佞既叙靖难之勋复表壬午之义达变者为优则守死者为劣矣夫汤不以放桀而夺沈渊之务光武不以剪商而绌首阳之墨允况今天子鼎命伊始褒辞煌煌舍后夫之不宁识忠臣于板荡防是宜賛其辞曰
　　寳鼎告成珠繻就络飞龙利见神虬已跃波沸九海掎倾十岳帝坐虽新庙貌犹昨子燕孙贻天无适莫神惟常享人乃归仁壶箪在野黄亦遵匪惟后夫亦有顽民莫轻匪毳以等厥身寸心不回五宗倐尘桓桓鼎石髙皇所器完瑕立坚鼓败为锐大夏拉逻一木焉制抗节内廷捐躯东市辟彼陨璧光完魄碎希直儒雄先民是程剪遏戎机铺张治平絶命长哦丽日经星流谊沧海建标赤城景道矫矫宣威滇池进秩春宫寅清帝仪碪镂镬烹骨芬肉饴子孝父忠袁卞同辞有斐澜伯公车骏发衔新蝉冕职迩玺节飞檄逾琳投湘拟屈臣操松筠阃仪霜月蹇蹇子宁着声中外帅臣失律以宠自解抗辞请执不愧司败玉屑遗芬金川表英英卓公徴竒履虎曲突能谋逆鳞匪忤归诚故天流惜新主畴云孔壬乃寔爱汝复初长者献替是劳御李舆尸冯河殉要大方佐秦毋忝祖焦入台而殒卒以节昭于赫秋官有侯有暴暴司采访以燕事告侯漕六师无絶甬道防舌余声抉心犹跳髙既宏识曽亦强辨贾傅请缨鲁生飞箭妖鵩垂凶蹈海终践访魏虽厪狥隠曷变叔英讃夷乃甘食薇殷徳为是周粟为非是脩申雉在阁尊经前峙孔庙后瞰钟陵良焚钱唐程刭豫章心无变谪道不移亡毋如元一宣猷股肱化美文翁封同杲卿钺也苫土自沈于奫外无负友内不辱亲士渊循吏狥知酬宥彦亨纯孝感亲捐脰嗟此贞臣以及吉士封疆能死社稷是卫精白既同休采曷异窜迹文身不可遄计皇皇魏公气如长虹委心王室削欵椒风璟亦负竒出控藩封从理入口皆以饿死武宁不没文成有子终有后先节无彼此烈烈景君诡迹専向山魈避名文曲徴象愤拟伍员侠肩豫让事违志毕形冺神王泰既受遗澄故家令削濞鼂生除旦子孟窜逺心迩潴宫移姓谋之不终得死而正张公为滇乐不可支铭绩鸡峰衡枢鳯池曽是浮沈大僇不施拊心内谋竟以完归在昔梁元业所由圮韬于武夫优于文士坚甲百万角崩首稽曽是衿绅而弗茅靡三灵效顺九轨仝趍志士饮泣哲人如愚昭昭就湮冥冥可诬耳有口碑壁有藏书圣皇开天爰立臣则钖旌祠以垂无极汨江扬波首阳献色我作颂诗有光明徳
　　浙三大功臣賛
　　当髙皇帝之甫下金陵也西则彊汉耀兵于上防南则狡周蓄谋于肘腋披舆图而指皇业仅一弹丸登钟陵而盼四垂皆吾敌国天眷有徳俾丞相宣公信公辈诸熊罴之士不二心之臣以为羽翰股肱然奔走寔繁而筹防犹窘时则有若资善大夫护军御史中丞文馆学士太史令诚意伯赠太师括苍刘文成公基字伯温首膺辟书遂参大计天顔甫接黙徴庆云之祥御座不拜遂辍龙鳯之号至于运筹奏防授筭遣将推步则周天掌上指防则千里目前语无不讐往鲜空返子房之在三杰独推天授曲逆之夸六出尚惭鬼谋垂拜相而力辞有余让矣甫归田而论事有余忠矣自公之殁且八十载而为己巳治极而疵蘖牙其间强敌麇至狞盗猬起当六飞北狩之初猖羣小南迁之议泥马迨于汗踵铜驼亦垂蒙棘物情竞变大事欲非时则有若少保兵部尚书赠太傅钱塘于肃愍公谦字廷益入賛枢庭受知黼扆出片言而折利害捐百口以定安危九鼎屹乎如山万姓因之奠枕乃若受脤节钺擐甲郊畿温言拊循士如挟纩振臂一呼疮痍尽起温禺日逐之羣既豨突而争进忽狼戾而反奔然后励精卧薪开诚推毂军事旁午动中机宜尺书所临咸惊庙算以故罗施鬼方之域牂牁夜郎之黎虽叛者九起而荡平相属战龙甫戢黄之血未干飞羽向宁赤白之囊自鲜身危震立祸发杀机长讴告逝毋忝广陵之弹恩纶继褒获返关西之葬所云功首岂亦有辠耶又七十载而为己卯宫车数出元良靡建田蚡内讧受淮王之金钱吴濞外窥应东南之反相屠僇大吏阑取连城轻兵豫章直指建业挟中贵人为内应说大将军如发蒙人忧土崩内思外济时则有若新建伯兵部尚书兼都察院左都御史赠侯余姚王文成公守仁字伯安飞檄勤王建牙誓众组练千队艨艟万艘探虎穴而虎子成擒扫鲸波而鲸儿授首二陵絶烽烟之警六飞无衔橜之虞至若赣浰肃清絶二百载之逋啸田宁拊循寛十万人之诛夷或穷捣如纪明或持重如充国文武为宪动止有神夫诚意之运筹则留侯之智也太傅之靖难则汾阳之勋也新建之戡乱则条侯之武也然而皆浙以东西人也浙水秀薄山亦如之其人儒雅外饰趣利畏事盖自古然矣三公骏发衿裾之末鹗击文史之塲吐风欱云补天刋地旂常日月带砺河山不亦壮哉未习曽乌得而囿之余小子叨列旬宣薄防吴会循览往哲有概于中因为之賛以昭其盛其辞曰
　　帝辟石门下为青田藏侔宛委产富胎仙天目之山苕水出焉萃于临安龙蟠鳯鶱中为禹穴万灵攸旋深山大泽是钟三贤烈烈诚意沈防卓识遁甲孤虚支离覆逆神谋鬼谋超契绌迹鄱湖闘龙波立天坼公出其竒以脱龙厄饮汉沼吴收都荡碛濯沐三灵股掌八极孤诚自信隂邪从匿蹇蹇肃愍尽瘁旬宣绥晋及周十有八年晚賛中枢力折羣奸屹如砥柱以奠播迁折棰匈奴飞檄黎蜑黄屋长尊紫盖不愆文武吉甫万邦为宪噂沓背憎匪降自天百身曷赎九有称寃赫赫新建秉此懿徳古训是式式是百辟王命作牧爰靖南国潢池若洗崇山遥擘濞起豫章窥觎洛宅公兴义师捣其肘腋日月簸荡湖波腥赤献俘庙社书勋册帛凡我三贤起自书生师望鹰扬风后徂征畴谓尊爼乃有竒兵开仪混元浴曜沧溟胜繇天定功以久明小子吏浙敬聆徳声诠管作颂敢告司盟
　　齐鲍叔牙賛
　　鲍叔辅桓公以入临淄而遂有齐于功臣无两矣知管仲之能伯公故晋公之讐而不疑知已之不如管仲故甘为之下而不辞知仲显也下仲微也桓公之得称霸首也管仲之得称霸者师也谁为之叔为之也天下归功于桓公桓归功于管仲而叔独退然而不居呜呼明此而晏婴明此而子西而为之君者亦庶防
　　赵衰賛【有序】
　　晋文公为三军择帅以谋于赵衰衰曰郤縠可恱礼乐而敦诗书于是使郤縠将中军使赵衰佐上军王子曰成季之世有晋政也宜哉文公所起共患厄昆季交也狐犯虽亲才寔匪匹择帅以将谁能逾之衰汲汲焉晋其素踈后之郤縠偃然居六卿首而已退处其五冺于较势専于集事又其论敦本而近乎道夫自宣孟而下防祀矣其间厄于灵族于屠遗烬忽然迄至熖也衰实培之欤郤氏之后与范中行氏恶而郤亡范中行之后与赵氏恶而范中行氏亡迨其终也又并晋而亡之赵虽存其非成季意哉愚窃谓成季佐晋他谋防未离春秋人物其荐郤縠毋论鲍管逺可与岳牧同风吾既嘉成季之贤而悲后之嗣者寡也追为賛曰
　　造父佐周俾炽厥后乃生子余亡人是友既臣亡人以返晋辕曰子余勋大夫于原惟楚不共侯命摈之惟原大夫侯询任之曰有郤縠能寔胜予何以中军礼乐诗书次者上军次佐乃衰苟利晋社遑恤其它彼赵与郤长为夹辅诸其败者交轧以恶六卿为三三卿为国虽则有国覆兹先徳赫赫成季休休有容敬賛淑节敢告丞公
　　任安賛【有序】
　　汉史骠骑将军日益贵大将军故人门下多去事骠骑辄得官爵唯任安不肯王子曰贤哉乎安也其犹有古侠士冯讙虞卿之风焉当大将军盛时士争自洁饰求晐其趋之也若飘风之集羽其用之也若烈炎之炙手而安与田仁方以贫事家监得养恶囓马非必有国士之遇也迨赵禹过择郎将得安大将军犹不肯此于安何徳灰冷鸟散而安如故大将军始知有安晩矣语曰嵗寒知松栢之后凋难能哉骠骑不以望过安骠骑亦难也虽然丈夫生世当委质事天子弗遇已尔乃事太子左右为大将军私人安岂亦习战国游客之风不蚤自树耶夫使骠骑不得而来之孰若使大将军不得而有之也吾既重安而又惜安为賛曰
　　矫矫任生彊有力气所固者名不屈者势大将军时流马脂车众趋以前我恬自如脂车流马转之骠骑众舎而趋我无易意灌好魏其武安蘖之骠骑贤哉澹若不知长霄广漠鸾鳯容与既逺罗网孰铩其羽嗟哉任生亦昧防只受太子节卒以诛死
　　巴延子中賛
　　故元吏部侍郎事见传中
　　赞曰元虐用民自絶上下天叚防虣汩此中土匪乏酋帅拥强首防亦有贞士膏领齐斧矫矫巴延儒迹攸奋岂厌原禄而强頺运毁质自藏庶保厥蕴北跳龙沙王图蹇邅南顾吴墟大明中天帝曰起之臣则死之苟覩今是焉恤故非彼元之躁滛乃有硕徳胡弗庸蚤寔禠其魄
　　蔡子英赞
　　故元行省叅政事见传中
　　赞曰王庭奄如帝宥弗剪彼其子心矢不可卷岂薄华风大卤是腆抗心长揖匿迹赁舂恩割俪体目无铍胷矫若秋霜煜如天虹览书者何惟明皇帝仁不夺躯义不夺志舍是后夫风我来裔
　　前将军汉夀亭关忠义侯赞
　　呜呼故主之谊表于奔袁讨贼之忠见于许田樊城一师炎烬防然前无衡操后有伏权天耶人耶公则奚愆精诚所鬰金石失坚川停岳摧风车电鞭君臣大纲如日行天我懐威神颂公万年
　　又
　　呜呼簒汉者瞒也成瞒簒者权也瞒名汉臣也实汉贼也权阳瞒敌也隂瞒翼也公批亢于前而不虞奸于掖七军甫淹六师随厄使永安之恨不在许昌而在公安建兴之师不出樊城而出祁山安乐之牋与归命之璧而相后先惜哉虽然不以间关而废兄弟不以离乱而废君臣其峙如者山岳澄如者川流而炳如者日月星辰呜呼此其所以亘万古而犹神也耶
　　伍大夫像赞
　　唉哉平乎不父不君壮哉胥乎能子能臣孝愤侠烈宫郢乃伸明哲沈几沼吴益神虽然忠之余足以鼓江涛而不能回其主智之先若质蓍而不能保其躯要其心盖以吴报父以身报吴使殁者不愧存者不孤呜呼丈夫
　　淮隂博陆二侯赞
　　汉有大功臣二曰楚王信大司马大将军博陆宣成侯光夫埽秦袭魏取赵定齐席卷天下之十九废昏立明诛奸取畔袵安汉祚之四百项氏山摧之威非信莫遏武皇土崩之势舎光曷奠然而猜起蹑足祸萌骖乘韩既备五刑复夷三宗霍仅及身妻子不免徒使钟室之草歴千古而长丹鳯车之辖飞南山而不返呜呼惜哉余感其事而赞之且志戒云
　　九有躨跜三灵错莫秦社虽墟楚氛甚恶褒斜中断南郑如靮淮隂神武恢我王略北埽三秦东挟五侯虏豹袭田捷若承蜩【叶】斮余泜水溺且潍流蹋索中原项蹙一丘饮至未终兵符中失反接传车离骸钟室距涉辞通诚表天日百战为虚单辞辄实走狗既烹牝鸡之凶翁主出塞入回中群雕在天胡为藏弓惜哉匈奴与汉始终
　　于赫孝武光承炎汉皇舆四辟兆心中涣赤灵所绥天启轮台顾复冲子靡慰予懐爰诹御爰及博陆温恭朝夕执事有恪光拜稽首让于日防乃抱孺子乃抚蒸黎民毋枕革以即袵席工商流通农蚕举职褒节尚玺遏封外人孤诚上假立排三亲再霈鸿庆再罗大丧九有晏然四垂不崩黜昏立明阿衡是法勲塞宇宙忠昭日月孽繇女作祸自势萌黄膓未干赤族已成干戒亢龙坤称牝马无成有终臣训千古
　　项王像赞
　　力防山气盖世喑乌发万马废目重瞳剑如虹挺一奋僇守通八千人飞度江芜中原灰秦宫裂九宇爵羣雄于乎新安之坑仅可半白起之役轵道之诛未足酬六王之一王既负约而弑义髙又负约而攻王而俱絶命于大江之澨此固天巧之黙防而区区腐儒者犹曰楚憞羣防而自屈其力噫嘻
　　陈思王像赞
　　以为让当涂者心耶危五官者迹耶则胡以上责躬而不亮求自试而卒不获揽绣虎之遗像抚铜驼而叹息彼其夸不朽之大业者孰与夫仲之所得也
　　刘太中公像赞【有叙】
　　刘太中公者讳昌字钦谟吴人也仕至广东左叅政阶太中大夫故称太中云父公礼有隠徳不仕太中少而頴敏甞过酒家取进簿阅而戯焚之寻呼笔次第其数不爽为经生即有声经生间二十一领应天解明年会试第二人繇甲第授南京工部主事召入秘阁预脩一统志太中蔚畅于文辞尤工五七言近体时夏寅正夫者为同舍郎亦名能诗而独推太中郎巻册有太中诗夏君为竟日夜嗫嚅弗出唇也语具李文正诗话中志成以久次迁河南按察副使督学政太中性严泠慎许可其督学近九载所培栽固富桃李而迷阳菉葹剪刈弗恤也暇辄考访河南故实为河南志已又鸠其人文章为中州文表最后以叅政卒官年五十余所着有五台集悬笥探行于世有子嘉絠工诗文蚤夭其曽孙某贫废着而糊其口于四方然颇欲脩先人业奉太中像来请赞曰庶防借子以肉百嵗之骨余悯之徴其时志状则不能举曰少孤失之矣余故粗悉太中因为之叙而后赞其像曰
　　英成之间丰芑所培垂一百年吴为首地其人磊砢而材贤徐吴韩叶政行文学最称卓荦太中出焉咀英扬芬以与之角若黛翠逺山细压睩波万眉敛蛾入宫之妬庸恤其他弱而雄鸣冠衿誉髦标驰二京晩而滞留婆娑一官盖八九秋谓公穷而公则显谓公逹而公则蹇其澹然而若无营者公之深其棱然而不可狎者公之浅也耶
　　封都御史望庵赵翁像赞【有序】
　　故封荆州守赵翁卒之四载而以子御史中丞公贵赠如其官其明年不佞世贞起家楚臬受约束中丞公间出翁像俾为之赞唯是前行省叅议九一督学使者大春皆名质核良史所以称翁隠徳津津不容口至谓中丞公之显庸昌炽皆翁贻之公之为循良吏着声嘉隆间皆翁教之夫天子嘉褒人臣之绩必推本其先而赐之爵爵如其子凡以教天下厚也即后先制词称予赵翁备至以为古隠君子流夫为之上者不爱如纶之训以为翁重而为之下者其可嘿嘿已于言哉乃敬赞曰古有逸民猗惟赵翁善不近名隲无筭功恂恂君子若毖其口尽削机事以与天偶田有栖秫付之醸醇毋汩其漓用葆吾真先民有言至要在我寄愁天上埋忧地下叩翁之居恬若华胥入翁之里寂如畏垒不覩荆璞槎牙焦峣铲为连城其光烛霄沈渊之蚌混沌拥尰灵珠既剖波沸霞涌带金纡朱雍容是都颀而飘须贵不易趍我赡遗像愓焉心疚其徳则新其人已旧朂哉中丞毋或改玉翁于九京庇尔戬谷
　　莫山人像赞【有序】
　　山人姓莫氏名叔明字公逺一名更生字延年吴之长洲人少孤贫初从师受章句不能其业而其于书亦涉猎大义而已顾独喜为诗诗务清逺専诣其自许以岑参常建之流长庆而后弗论也台使者闻而致之学宫郡大夫即其傍隙地以授山人俾茇蒿莱数椽栖焉而久之有违色于里中豪豪搆郡谓山人侵学宫堧郡诘山人左騐不能对即徙出会故通政钱唐周兴叔爱山人诗山人遂从之钱唐数与其贤长者游寻渡江谒故相吕公于绍兴与相酬倡山人生数竒蔡司空莫宪副间以义故要山人许授室山人当行治装而司空死宪副坐劾罢去装又为盗窥亡何兴叔亦暴病死以故山人益大困而其自憙为诗益甚今年夏防燕中燕中称诗侠薮而山人用齿长恒踞上坐而论诗又鲜所许可众背诽山人至捃其累语行酒山人意殊不屑也予戏谓乡有沙头亭长人憎之或问亭长何渠能得一沙头人憎曰不尔吾亦能憎一沙头人山人笑不答太宰张故雅知山人问何自来亦有请耶复不答山人业以困桂玉返而予有郧楚命及于清源乃改附予副舟日一脱粟而已顾日一再咏俄出其像示余曰世益左矣子念我幸为我不靳一言予谢不获乃叙山人事而系以赞曰
　　以子曷鼻魋顔蹙齃膝挛将刚成君类耶则彼一入咸阳揖相张君而踞其位今子一入燕相张君欲有属而子不能对者胡誖也子之诗与像当后子耳更千百年以为孰非而孰是岂当生者不可必而未来者乃可恃耶吾不能不子迂而窃悲子之志
　　学士华公小像赞
　　蔼乎貌之春阳也皭乎志之氷霜也其皓然者柱下史之发与髭乎而皜然者藐姑射之仙肌乎非簮笔宸扆众竞进而独退者乎素封其槖众竞靡而居约者乎饶令男子众籝金而遗仁礼者乎一丘一壑或朝或宁长康之所不能损益而图者乎无漏所凝大丹已绪帝曰姑止弗召汝而留为世仪矩者乎指以为仙或香山洛下之佐而实非古者乎其申申自若者仰不愧俯不怍所沾沾而色欣者得天下英材而教育之而不佞其人者乎是为赞
　　陈小山像赞
　　有丹乎容而皓其须八十一年驶如隙驹谁受汝笔谁收汝骨朽者汝骨不朽者汝笔是唯汪君为之藏而王先生为之述也耶
　　约斋钱君像赞
　　儒其躬医其先朴外而华颠再佐雄州而橐萧然地雷殷天百城无坚卒以家全晚不乐王官移疾自免饱泌休衡尚羊防衍里无挠言家靡浮羡噫以约失之者鲜矣
　　王舜华像赞
　　以为吾舜华耶宜寛褒而逶迤胡为乎挟玉笙气若御冷风而飡紫霞以为古子晋其人耶其色赤仅十六而上賔胡为乎晳而颀繁髭而泽鬒岂合者仙才而不必尽合者其姿耶子以迹拟而吾亦以迹拟耶将乗鸾鹤而从晋于缑山之岚耶抑挟万巻为帝守厠如淮南耶吾闻之去防与盈仙道乃成子毋自轻子骨始轻滓果澄而清后千百年吾将貌子于蓬瀛
　　题故云槎张翁像赞
　　其佻若髙阳者其饰耶其豪若浊张者其迹耶其超若柴桑者其臆耶其偶若英皇者其琴瑟耶其峥嵘翺翺者其三翼耶
　　李生像赞
　　若絇履而垂裾左图而右书便其腹丰其颅粹乎其容而戚乎若有隠虞彼皮相者谓为河北之防拖声交者谓为三吴之膏腴而识之深者谓其蹈素服初而能縁饰以儒者耶
　　太医盲者邵君像赞
　　此故处士邵君之肖形也頽然其若倾退然其若不胜汝不能自行頼人以行众生不能自生頼汝以生夫真宰者假汝明于心而夺汝明于目意使汝内専精其虑而外绌其欲以寄其仁于有知之属汝必尽取其所甚絶者而力挽之汝不胜其仁而真宰废威此佗鹊之所见忌而弗克永绥汝夀宜止于斯鸣呼噫嘻
　　张道官像赞
　　是从赤松子游而遇黄石公谷城者耶为坛阳都劾百神验而上升者耶立祭酒祛疾疢者耶称句曲外史隠词翰者耶汝外跳而内为名计以生有涯而名无际乃求王子题曰玉局散吏四先生之裔
　　钟太傅季直表赞
　　舞鹤飞鸿秋山寒涧誉冠时评迹无代见丰剑星寒泗鼎波溅腾瑞墨林流规頴传古雅幽深丰妍峭蒨一字神呵千金为贱畴疑子舆隆凖谁办
　　右军大热帖真迹赞
　　右右军大热帖十七字虽纸敝迹渝而风范犹存且遗墨緼透肤理隠然有入木七分之势
　　墨池飞龙鬰盘玺丝十七骊珠精光陆离有象烛天土花蚀之青鳯片翰人间所希其在琅琊天球庶防
　　右军此月帖赞
　　右右军此月帖二十五字结法圆美而时有米家笔且纸墨不甚合疑为此君临
　　优孟抵掌卒惊楚王虎贲登筵蔡为不亡屈邯郸踁步山隂堂柔腕虚和役圆就方谁其最工米颠襄阳
　　右军淡闷帖赞
　　右右军淡闷帖痰干二字作淡干皆古书通用妙在藏锋精雅之极是唐临本也赞曰
　　欧险旭颠顔庄李佻寔繁喆孙厥祀防祧楚惊优孟谓为叔敖以似求有典刑不恌我追会稽毋惮焦峣
　　禇河南哀册文赞
　　山隂书圣河南入室柔外刚中风疎意密拙含大巧文无掩质虞欧既逺稷柬非匹帝册腾哀有资椽笔风骨苍然天真自溢流芬墨薮擅价缃帙
　　史道硕八骏图赞
　　维昔枢星元恺是降周有文孙改即田功帝收其精以归房宫下生八埏为八毛龙权竒兰筋髵防肉騣万耳耸立以聴嘶风造父御王□□折冲副车之乗爰命河宗叅伯执鞭厥右奔戎倐忽防没电追丰霳七萃凝防杳莫敢踪遂陟昆仑戴胜之邦饮血□奴归觞逢公鼓其余骁立埽徐烽后三千年帝日再中放尔鼔车野秣于丰道硕作图矫若虬虹嗣彼新息荐式于铜仆臣司藩敢弗告共







　　弇州四部稿巻一百二
　　钦定四库全书
　　弇州四部稿巻一百三
　　明　王世贞　撰
　　文部
　　铭九首
　　顔神城碑隂铭【有序】
　　世贞不佞既已城顔神则诸父老走李先生文记之李先生雅善余故于文称稍过非当不佞中丞公侍御公之教也与二三大夫士之谋也余恶敢雍容而坐颛之余不佞又恶敢雍容而颛诸父老之力以为已功诸父老从子弟蒿莱其亩日夜胼胝将事矣即因材于山髙下陂陀减省它费十之八九而宁无一二酒浆饭炊之费以勤诸父老二三大夫士分版筑杖马棰而人防之亦既劳止筚路蓝缕以啓兹城拮据忉忉寔唯二三大夫士与诸父老共其何不佞之有不佞则窃复隠虞焉为诸父老城顔神者城之已耶将县之也城之而前使者以万计嗫嚅旁喝卒靡敢动今不旋踵而告成事诸父老业以受赋二百里外不胜其烦附庸即百雉之崇易易若是规而县之则可县之将为若置令若丞猬役毛供龁人于袵席间哉而割三邑之膏壤使其民与诸父老并削而弊防大左不取也语云见已然不能见将然即令今决城县利害与他日身所受本末岐异矣然未可箸数而舌析姑以明余志耳余不佞敢遂借二三大夫士暨诸父老子弟姓名系之碑隂而傅以铭铭曰
　　顔姜之山厥阳泻卤夹谷造天绾毂其口莱新西控淄益东走五民居之匪利南亩作为竒衺即山而取盗铸椎埋韦跗帓首矛钤日寻何戎不莾唯余睅目靡富靡谷本之不探而未是瞩厉我父老以勤版筑雉野罄室壶箪道属唯兹父老藩屏是笃石城峩峩可以砺镞危冈冠领腴泉滋腹在易有言设险守邦卫以武师周以崇墉遏轧乱萌毋使蔓张毋若安之薄征厚藏刃铩钩喙枉矢大枪销为耰锄趣而农桑比屋兴让遵彼周行牧臣辠言敢告职方
　　止戈楼铭
</div>
    <div class="pagination">
<a href="弇州四部稿_page120.html">上一页</a><span>...</span><a href="弇州四部稿_page116.html">116</a><a href="弇州四部稿_page117.html">117</a><a href="弇州四部稿_page118.html">118</a><a href="弇州四部稿_page119.html">119</a><a href="弇州四部稿_page120.html">120</a><span class="current-page">121</span><a href="弇州四部稿_page122.html">122</a><a href="弇州四部稿_page123.html">123</a><a href="弇州四部稿_page124.html">124</a><a href="弇州四部稿_page125.html">125</a><a href="弇州四部稿_page126.html">126</a><span>...</span><a href="弇州四部稿_page122.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
