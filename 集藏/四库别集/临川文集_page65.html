<!DOCTYPE html>
<html>
<head>
    <meta charset="UTF-8">
    <title>临川文集 - 第 65 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川文集 - 第 65 页/共 101 页</h1>
    <div class="content">　　勑尧舜黜陟幽明之法其详不见于经盖其考绩之次序必始于朝廷之贵者朕率是道进退百官故于迩臣无有私徳以尔具官某忠厚谨洁惠和寛博甞被方维之重任久参侍从之要官内外之劳皆宜有赏而以称士失实控于吏议为郎武部七嵗于兹著论积功进位西省夫职在尽规之地官又以谏为称维是将明徃其思勉可
　　右正言知制诰知州沈遘起居舎人制
　　勑列名侍从分职方维厥有庸勲朕其甄序具官某端良足以有守精敏足以有谋为时寳臣典掌明命出抚州部治声流闻内外之劳进迁惟允序官二等以懋厥勤是谓宠荣往其祗服可
　　掌禹锡赵良规并秘书监制
　　勑秘书图籍艺文之府而置监在光禄衞尉诸卿之右其材实徳望当有以称之以尔具官某等歴官兹多服采惟谨序于卿位简在朝廷宣布诏条讨论典故久于任使亦各有劳宜推増秩之恩以信懋功之法往从官次无或不祗可
　　王绰秘书少监制
　　勑朕初嗣位大赐天下文武在位各以序迁具官某出入践更名闻休显奉常之副用劳厥勤乃辞官荣以避亲讳绥予孝子改贰秘书徃服宠章靖共无斁可
　　光禄少卿李丕绪少府监制
　　勑少府古官于朝廷之位尊显矣具官某行义祗饬材能敏逹外更器使绩用每成有司以闻又当増位徃膺秩物无怠厥修可
　　司封郎中宋任太常少卿制
　　勑士以序迁至于卿位亦荣矣非才智有以任事行义有以保身岂能致此具官某中外践更久于郎选明习众事见称于时徃即厥官勉之无斁可
　　江南西路转运使吕公孺太常少卿制
　　勑某太常兼夔与伯夷之事非夫蓺实徳望有以过人孰宜为之贰也尔名相之子以才见称出入践更休有风绩序迁厥位其徃钦承可
　　职方郎中通判太原府马从先太常少卿制
　　勑某太常礼秩异于诸卿非文学入官则不得为其贰也以尔行治之美才能之敏践更多矣皆有可称会课于朝跻登此位徃求自称惟既厥心可
　　觧賔王太常少卿制
　　勑某今之太常兼夔与伯夷之官非夫寅恭清明博习于礼乐则孰能为之贰也今朕考行序劳而以尔为贰于太常维尔甞以材称而屡更任使虽身在外而名位亦云显矣所以称此者可无勉哉可





　　临川文集巻四十九
　　钦定四库全书
　　临川文集巻五十　　　　宋　王安石　撰外制
　　三司盐铁副使陈述古卫尉少卿制
　　郭永光禄少卿制
　　林亿司封薛求司勲郎中制二道
　　齐恢度支张景宪金部郎中制二道
　　陈述古司封郎中赵抃戸部贠外郎张焘刑部
　　郎中制三道
　　朱处约孙抗孙琳并祠部郎中制二道
　　王陶杜千能祠部张焘兵部郎中制三道苖振职方王举元刑部郎中制二道
　　王绰刑部郎中制
　　胡况周燮都官宋孝孙比部郎中制三道钱暄比部王绎工部郎中制二道
　　李章周延隽窦纲卜绅朱从道晁仲绰郑随并
　　屯田郎中制七道
　　杜防屯田贠外郎制
　　薛仲孺虞部郎中制
　　楚建中邢梦臣王异张师顔晏成裕并司封贠
　　外郎制五道
　　蔡抗度支贠外郎制
　　苏寀王益柔并兵部贠外郎制二道
　　钱公辅祠部贠外郎朱延世虞部郑伸驾部贠
　　外郎制三道
　　许遵陈汝羲章俞韩绎刘牧王易知并职方贠
　　外郎制六道
　　谢景初何世昌陈安道晁仲约唐諲林大年并
　　都官贠外郎制六道
　　胥元衡李处厚并屯田贠外郎制二道
　　吕元规驾部员外郎制
　　吴充刘敞转官制二道
　　刘觉等转贠外郎制
　　王伯恭王允李正臣刘叔寳转官制四道三司盐铁副使陈述古卫尉少卿制
　　勑某考课黜陟之法虽疎逖未甞不信又况于近而显者乎具官某以才自奋能世其家出入践更休有风绩列卿之贰其徃勉哉可
　　郭永可光禄少卿制
　　勑某外廷之位能至于九列者少矣具官某践更众职功善自昭年除歳迁以致卿位进宠一等徃承惟休可
　　林亿司封郎中制
　　勑某朕有官禄庆赏以序功而其施始于朝廷之近尔以艺文被选而多所践更通籍禁中庀官阙下序迁郎位既极左曹往即宠荣愈其励勉可
　　薛求司勲郎中制
　　勑某朕布大号在廷文武之士皆得进官一等而伐阅当迁者又各得以序迁尔中外践更以才自显膺此恩典徃其励哉可
　　权提防成都府路刑狱齐恢度支郎中制
　　勑某朝廷选寘才臣以使诸路而察庶狱之不辜厥有庸勲朕当甄序尔才能行义士论所称会课有司实应迁法往膺休显其愈懋哉可
　　淮南转运副使张景宪金部郎中制
　　勑某入佐三司出使诸路皆朝士大夫之高选有劳当録其可忘哉尔行义之修才能之劭见称当世简在朝廷会课进官徃其钦服可
　　三司盐鐡副使陈述古朝奉大夫司封郎中三司度支副使赵抃戸部贠外郎加上轻车都尉权三司戸部副使张焘朝散大夫刑部郎中制
　　勑某人等朕初嗣位奉行先帝故事不敢有废也具官某等行义称于世才能见于朝佐国大计为功多矣序迁位等其徃钦哉可
　　朱处约祠部郎中制
　　勑某尔甞为御史持论不阿出守方州稍迁使任序功増秩邦法有常往懋厥修以湏进选可
　　孙抗孙琳祠部郎中制
　　勑某人等都水之官废久矣朕修之而用尔为丞尔维才能懋建厥事有司论课当以时迁进序名曹往祗无斁可
　　提防福建路诸州刑狱公事王陶祠部郎中制
　　勑某朕选置使者清明于诸路所以待之非轻也尔践更众矣才美有称备在远方能修其职进迁位等往愈懋哉可
　　权提防广南西路刑狱杜千能祠部郎中制
　　勑某朕初即位群臣朝者皆増位一等有功当迁又皆得以序进尔材谞行治见称于众奉使于外治声流闻会课进官徃其祗服可
　　三司戸部副使张焘兵部郎中制
　　勑某考绩三嵗进官一等先帝所以励群臣也具官某秉哲廸义有声于时能励厥修以宜官政序功増位其徃钦承可
　　苗振职方郎中制
　　勑某尚书郎中序列五品其于朝廷之位亦巳显矣尔用选擢尝更任使积功久次得在此位所居三嵗宜进一官至今而后得迁乃以尔尝有讁朕于黜陟岂苟然哉自尔取之而巳往思自勉以称襃升可
　　王举元刑部郎中制
　　勑某荐非其人而与其罚古之道也尔久以才实外更任使风绩之劭靡人不称而任举有失法当坐免虽更教令犹禠一官以惩上报之稽而塞人言之众膺践厥服往其勉哉可
　　侍御史知杂事判都水监王绰刑部郎中制
　　勑某御史皆吾耳目之官而折百工以法刑之中者也考其功状在法当迁则吾岂可以忘哉以尔具官某忠厚谅直有称于世践更众职皆以能闻故寘之台中位次执法名实之善允于人言姑醻积功序进一等位亦显矣徃其勉哉可
　　胡况都官郎中制
　　勑某尔以才行自昭于时外分将符内序郎位致勤厥职三嵗于兹稽状有司法当増位进迁一等其徃懋哉可
　　周燮都官郎中制
　　勑某褒善録勤邦有常法尔以才能行义登显朝廷序正郎位三年于此矣进迁一等以懋厥勤励治我民乃其能称可
　　宋孝孙比部郎中制
　　勑某褒功録善邦法有常尔共厥官服采惟谨久于郎选会课当迁愈其勉哉以称新命可
　　监在京都盐院钱暄比部郎中制
　　勑某古者官有职而命有数非有职不足以序群才非有数不足以差众功今官有品犹古之命数也命之数自一推而上之至于九官之品自九推而上之至于一大略盖无以异而其详如此不同唯其欲得贤者之在位则古今一也尔以才能行治进序于朝年除嵗授既得列于五品久于职事法又当迁其亦可谓宠荣光显矣其思自勉以称吾欲得贤者在位之意哉可
　　三司戸部判官充秘阁校理王绎工部郎中制
　　勑某三司理财之吏与馆阁校文之官皆朝廷隽乂之选也其于进秩有异数焉尔以艺文世家而祗慎谨饬久在此位有劳当迁序于名曹其徃思称可
　　李章屯田郎中制
　　勑某褒善録勤朝廷之政尔才能行治比见推称会考绩之法当増位序进迁一等其徃懋哉可
　　周延隽屯田郎中制
　　勑某郎中五品而司田以待艺文之士尔大臣之子强学赡辞出典一州序功当进往祗厥位其克懋哉可
　　职方贠外郎窦纲可屯田郎中制
　　勑某汉明不以郎官假贵戚以出宰百里为不可以非其人今之郎选其重非汉比也而郎中序于五品其授岂可以轻哉尔以文艺起家以吏能从政序迁此位嘉宠尔劳往服训辞勉求报称可
　　职方贠外郎卜绅可屯田郎中制
</div>
    <div class="pagination">
<a href="临川文集_page64.html">上一页</a><span>...</span><a href="临川文集_page60.html">60</a><a href="临川文集_page61.html">61</a><a href="临川文集_page62.html">62</a><a href="临川文集_page63.html">63</a><a href="临川文集_page64.html">64</a><span class="current-page">65</span><a href="临川文集_page66.html">66</a><a href="临川文集_page67.html">67</a><a href="临川文集_page68.html">68</a><a href="临川文集_page69.html">69</a><a href="临川文集_page70.html">70</a><span>...</span><a href="临川文集_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
