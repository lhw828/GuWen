<!DOCTYPE html>
<html>
 <head>
  <meta charset="utf-8"/>
  <title>
   华阳集（宋王珪） - 第 41 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   华阳集（宋王珪） - 第 41 页/共 44 页
  </h1>
  <div class="content">
   永夀郡太君朱氏墓志铭
　　永夀郡太君沛国朱氏赠给事中始平冯公讳式之夫人其先家京兆之万年遭唐季之乱闗中旧族多散适荆湖南夫人皇祖亦挈其家至潭之衡山后又徙江陵遂为江陵人皇曽祖讳秘唐夏州安抚判官检校尚书比部员外郎皇祖讳葆光赠尚书兵部郎中皇考讳昻尚书工部侍郎致仕赠刑部尚书始尚书为翰林学士请老江陵方是时夫人年十四端重寡言尚书爱贤夫人择所宜归及见给事所为文大噐之遂以归夫人之归其治家有法自冠婚防祭牲帛爼醢莫不有礼意接内外姻族尊者恭之下者拊之而恩勤一也又自薄奉养虽尺帛不妄费一有嫁婚视箧中所积葢十具八九故冯氏虽甚贫而嫁婚能不失其时凡嫁姑二人女五人子若孙娶妇者八人凡受诸女妇之事甚众若鞶刻组绘之工其学皆精巧过人至今荆襄间称冯氏家法往给事为左侍禁自以负所学而不得志几欲易一簿尉夫人輙谓曰穷逹顾不有命宁介而踦将屈而遂之乎给事为止给事既捐舘舍夫人携诸孤居鄂州自教读书宾客之过门者夫人知其贤尝躬为饮食之故其子虽少而名动京师皇祐元年天子亲试进士而其子遂以文章为天下第一及其归里巷皆欢呼动色而夫人独不为之动迨其子为翰林学士题名之日夫人复自为具令尽防两制玉堂上已而翰林君即尚书名下题曰外甥冯某归以告夫人于是夫人喜不自胜矣夫人方困约时惟知教子之为乐不以不自给为忧后其家日愈显夫人犹衣故时之衣盖终身不以贫富易其节其性素严若不可犯故虽防穉过夫人前必敛手无敢戏侮至子出为官然未始不以寛恕为言也治平二年翰林君知贡举闻夫人被疾数请归上报曰朕自勑太医日夜视夫人疾毋深念也又尝赐御膳者再间遣使者至夫人卧内所以抚存之甚厚夫人春秋髙稍间輙复病翰林君致四方名医又呌号神明祷禳之无不至明年八月丙午夫人卒不起享年七十有二其年十月庚寅祔于河南府密县义台乡南朱村给事之墓夫人初封仁夀县太君嘉祐祫飨翰林君时为龙图阁待制愿上所迁官封长安郡太君后累封永夀郡四男子襄定州原武县主簿衮大理评事京翰林学士尚书礼部郎中羣牧使奕将作监主簿五女子以归尚书屯田员外郎周傅比部郎中康卫国子慱士张湜进士刘诰大理寺丞宋称孙男十一人诜谘谞谊諲谂防诘许证諰孙女二人曽孙男四人铣镐铏钺曽孙女四人铭曰谆谆尚书知女所从不择髙华而择于冯冯公有闻仕非其志夫人勉之毋屈而遂有节夫人而又知子能为尚书实始以喜亦既受祉以莫不増帝出玉馔夫人是承奄其不存尚有遗则维子维孙其服无斁
　　宗室金紫光禄大夫检校太子宾客左骁卫大将军持节淄州诸军事淄州刺史充本州防御使兼御史大夫上防军天水郡开国公食邑二千七百户食实封二百户赠武宁军节度观察留后追封彭城郡公墓志铭
　　臣谨按僊源之图太宗皇帝之曾孙韩防懿王元偓之孙东平郡王允弼之第二子今上之再从伯也生五嵗在仁宗朝为右侍禁景祐三年朝廷以环卫之秩大更宗子官遂除太子右司御率府率积迁左领军卫大将军化州刺史又领慈州团练使英宗即位迁左骁卫大将军淄州防御使治平二年六月乙丑以疾卒享年三十七母李氏崇国夫人娶沈氏封遂宁县君生男二人曰仲防右监门卫大将军曰仲颀右监门率府率女二人其将葬也臣又得宫寮所上状言其为人端重素好学通尚书礼记尤长于篇咏喜音律方十余嵗时尝从东平王朝三陵下既归能道所过山川形势之处畧无所遗王爱之絶深及得疾而医诊禬祈之术徧索于京师然而卒不起天子闻讣闵然一不视垂拱朝赠武宁军节度观察留后彭城郡公后二年八月癸酉葬河南之永安县其讳宗蓻字用之云铭曰东平好善匪独旧闻能勑诸子卓卓不羣谁不富贵之子务学今虽云亡亦后之觉
　　宗室金紫光禄大夫检校右散骑常侍右武卫大将军使持节绛州诸军事绛州刺史充本州防御使兼御史大夫上柱国天水郡开国公食邑二千七百户食实封四百户赠武宁军节度观察留后追封彭城郡公墓志铭
　　今天子之三从兄彭城郡君讳世延字叔僖呉懿王徳昭之曽孙冀康孝王惟吉之孙丹阳僖穆王守节之第五子母彭城县太君刘氏公方为儿童时尝入见章献太后于禁中仁宗因谓太后曰渠父好读书试令念诗于是念唐名贤诗数十篇仁宗嘉其敏隽遂赐名以为右侍禁稍迁西头供奉官景祐二年朝廷以环卫之禄以宠诸宗室乃换右千牛卫将军歴右监门卫大将军领钦州刺史又领宁州团练使迁右武卫大将军领绛州防御使治平二年七月癸酉以疾卒享年四十四赠武宁军节度观察留后追封彭城郡公公天资端厚笃于好学通王氏易及孟子至于星歴考騐之书无所不究尤喜为诗每与诸公子唱酬而风思独为精庆歴中上方乡文学而尝进所着诗赋赐书褒谕仁宗又尝亲书世延字以赐之晚尤喜释老之书其视富贵盖泊如也夫人崇仁县君李氏天雄军节度使陇西郡王继勲之孙子男四人令续右武卫大将军梧州刺史令擢太子右监门率府率其孟季蚤卒女八人无在者后二年八月癸酉葬先帝于永厚陵而宗室之丧皆从窆原下其窆公亦用癸酉之良铭曰习富易堕习贵易荒返裕以学孰匪为良受祉既多维皇之睦奄其不存犹有后躅
　　宗室金紫光禄大夫检校右散骑常侍右羽林军大将军使持节庆州诸军事庆州刺史充本州防御使大夫上柱国天水郡开国公食邑三千户食实封六百户赠武宁军节度观察留后追封彭城郡公墓志铭
　　惟彭城郡公讳宗严字子庄太宗皇帝之曽孙魏恭宪王讳元佐之孙中书令郇国公讳允成之第五子母曰霍国夫人康氏初命右侍禁歴东头供奉官内殿承制换右屯卫将军迁右武卫大将军领简州刺史又领鳯州团练使先帝即位以为右羽林军大将军庆州防御使阶至金紫光禄大夫检校右散骑常侍兼御史大夫勲上柱国爵开国公食邑三千户实封六百户治平二年十二月戊申以疾卒天子念伤之辍视朝一日遣中贵人视丧事赐赙物加等赠武宁军节度观察留后追封彭城郡公公性谦靖贵而能下人家无车服珍竒之玩惟聚古圣贤之书每退朝日陈于前不以寒暑輙废观也仁宗屡赐以太清之书初霍国夫人春秋髙忽一日得疾公忧悸至不食霍国薨公亦不复起云享年五十三四年八月癸酉葬河南永安县三陵旁公先夫人韩氏后夫人潘氏封河南郡君子男十六人仲虞仲新皆太子右内率府副率蚤亡仲防右武卫大将军施州刺史仲商仲儋皆右监门率府率余不及名女十七人其归左侍禁傅其璪封长夀县君归左侍禁李文纪封仁和县二尚防余皆蚤卒孙男一人士緌右监门率府率铭曰大林多材而工度之英英公族乃抑弗施维其有闻止曰好善展也彭城亦允以显其显伊何天子赐书日陈于前以燕以虞三陵之旁行者皆畏公从万年其灵未昧

　　钦定四库全书
　　华阳集巻五十六　　　　　宋　王珪　撰墓志铭
　　贾昌朝墓志铭
　　治平二年七月戊寅观文殿大学士尚书左仆射魏公薨于京师始公得疾甚英宗命中贵人挟太医昼夜调防所以念之甚厚及讣闻是日休吏羣司乗舆趣临其丧为之泣下乃诏辍视朝二日赠司空兼侍中其赙物加等将敛又赐龙脑水银以纳其匶中八月甲寅上成服于苑中于是其家条具功状上于太常谥曰文元熈宁元年八月庚申葬于许州阳翟县大儒郷元老里之原公讳昌朝字子明姓贾氏其先汉长沙王太傅谊之后至唐仆射魏国公耽复以儒学相德宗而世为沧州南皮人后徙真定之获鹿皇太祖纬晋中书舎人追封鲁国公皇祖琏太子左賛善大夫追封齐国公皇考注秘书省著作佐郎追封晋国公皆赠太师中书令尚书令曾祖妣崔氏封吴国太夫人继栗氏封韩国太夫人祖妣胡氏封周国太夫人妣史氏封燕国太夫人自公之皇考始去获鹿而于开封今为开封人初晋公一夕梦使者奉貂冠玉简于大箱中拜而受之以告燕国夫人明日公乃生公少孤母日教诲之自经史图纬训诂之书无所不学天禧元年真宗祈谷于郊献书车驾前赐同进士出身补常州晋陵县主簿引对便殿以为国子监説书即除江州德化县令孙宣公初判监命学官各讲一经独称公所讲有师法一日往谒宣公宣公遣人示唐相路隋韦处厚传公读已宣公乃出见公曰后当以经术进如二公愿少勉之天圣元年兼颖州郡王院伴读迁大理寺丞以殿中丞知常州宜兴县徙知龚州以母老辞得监在京广济仓翰林学士徐奭权知开封府举公知东明县迁太常慱士是时宣公且老数辞讲禁中乃荐公为代召试中书而参知政事陈文惠公与公有亲嫌言公年少未可入侍经筵宣公复言先朝用晏殊宋绶知制诰皆年未三十朝廷用人可悉限以年邪然文惠终抑之徙通判绵州又以母老得监在京永济仓明道元年迁尚书屯田贠外郎复为国子监说书方章献皇太后称制诏避彭城郡王名公言在礼母之讳不出宫中今天下为太后讳其父名非所以尊宗庙初不报及太皇上僊乃用公言罢景祐元年擢崇政殿说书俄加直集贤院判尚书礼部天子方乡文学每授经之际多询质疑难公因请以圣问所及政教道义之言令讲读官悉缀录之以上史馆于是作迩英延义二閤注记三年秋太平兴国寺灾而议欲复修公言比年京师观寺屡灾此天佐兴王者故数下灾异以诫告之愿陛下侧身念愆以思答天之实于是遂止不修再迁司封贠外郎天章阁侍读判太府寺为史馆修撰天子每祠南郊必先谒景灵宫乃斋太庙公言躬享景灵宫初用唐朝献太清宫故事事出一时不足以为法请须郊祠还然后行谒谢之礼下议有司不合乃寝赵元昊叛延州总管刘平章败于北川或言平实降贼朝廷以兵围平之第公言王继忠防贼中先帝遇其家反厚及契丹约和继忠与有力今计平岂遽降而先收戮其家使平果存亦不得还矣即诏弛围兵既而果得平战没之状乃厚恤其孤迁礼部郎中康定元年三月丙子大风昼冥诏罢春燕公言今灾变屡见初莫不恐惧已则泰然为无事切考灾异之所从固不虚发愿陛下修饬五事以当天心虽罢春燕恐未足以塞大异也居数月权知制诰权判吏部流内铨为馆伴契丹使河北旱蝗为体量安抚使既还条所以制边之策甚备其言择守宰习乡兵治塘泊纾繇役缮甲垒之类皆当时施用之除龙图阁直学士兼侍讲权知开封府有禁卫卒告军中敛率缗钱本属以其事移府众皆伏府门惴恐不自安公上诘其告者不实坐之余置不问仁宗大然之为南郊顿逓桥道使时西疆未宁诏公防行在以察奸非知开封府不侍斋祠自公始庆厯元年迁右谏议大夫权御史中丞充理检使侍讲如故自唐羣臣见谢辞皆过天子正衙五代草创过衙乃在其后公始厘正之未几刺国子监诏公与三司官吏减省浮费前此公上疏言国家用度素广而民力不足日者屡诏有司省节浮费未闻卓然施行今陜西用兵而无先事之偹窃为国计忧之愿较景德以来讫于景祐财用出入之数约祖宗旧制其不急者一切省之至是内自宫掖外及权贵而下嵗省用凡数百万驸马都尉柴宗庆前在郑州纵其下扰民及遣使问状而托疾不即应更请出为郡公劾奏宗庆托国肺腑而所为不法乃复使为郡恐益为民患于是诏留宗庆京师侍讲林瑀上防元纪且言推帝王即位必遇辟卦而真宗乃得卿卦公奏瑀所学不经不宜备顾问遂绌之契丹遣使求关南之地且议和亲复为馆伴使公言和亲辱国而尺地不可许议者又欲以金缯啗契丹而使平夏州公言吐蕃尚结赞欲助唐复京师而宣公数谏止之后得谋者乃朱泚赂吐蕃欲使隂为之援今契丹乗元昊叛有求于我未必遽肯出兵就使兵出而小有胜何以塞其进取之心时方命公使契丹于是力辞其行又言艺祖有天下収方镇之权当时以为万世之利及太宗在位将帅多姻旧之臣而戮不逮恩然犹仗神灵卒刬暴海内自时用武之势乃衰近岁恩幸子弟非有横草之功而坐取武爵乗边隅无事犹以自容一旦西方用兵以千万卒之命为庸人驱之死地岂不愤哉顾思所以修内治外之术以销难未然复陈偹边六事凡数千言帝嘉纳之三年遂参知政事明年以检校太傅尚书工部侍郎为枢宻使又明年拜同中书门下平章事集贤殿大学士兼枢宻使才两月拜昭文馆大学士监修国史提举编修唐书陜西既罢兵公遂还枢宻使因言近岁国马耗而河西蕃部马不至请枢宻使兼羣牧制置使如先朝旧制从之防诏有司议章献章懿章恵三后升祔之礼令中书门下考详其事而礼官或援古不同公乃酌羣议而奏曰防以章献皇后母仪天下章懿皇后诞育圣躬冝如祥符升祔元德皇后故事配食真宗庙室以称陛下追孝之意章恵皇后于陛下有慈保之恩义须别祠伏请享奉慈庙如故于是命公摄太尉奉二主行升祔之礼巳而将下德音内出宻封中外文武官皆迁官诸军皆特支公独匿其事即奏以为不可虽同列莫与闻者明日惟在京诸军与特支又诏二府特迁官公又以为不可乃已七年春大旱公引汉灾异册免三公故事愿上丞相印意甚确遂拜武胜军节度使检校太傅同中书门下平章事判大名府兼北京留守司事河北安抚使及帝谢雨西太一宫而公独不从诏下閤门吏开封府以其不即报公公既辞赐燕国太夫人银饰肩舆士大夫以为荣贝州妖卒王则叛初则约连河北京东数州之兵欲南断浮桥以据大名事未及发防有白衣遮公马首自言少游跪泉山能言国家休咎之事公疑而诘之乃得所挟书实贝州叛逆也其党知事觉于是婴城自守公命高阳关路总管王信大名府路钤辖郝质真定府路钤辖孟元将六部兵二万趣城下并遣穴城匠作车洞距闉以攻贼公亦屡请行朝廷赖公威名在大名不许及破贼以功为山南东道节度使检校太师进封安国公其年日官言太隂犯毕距星又掩其大星公因言毕昴之间为天街其隂外国也其阳中国也顾其警必在季秋之分因考歴代所占凡十二事上之防岁饥民大疫公为置病方给养之全活九十余万契丹募亡卒之勇伉者得五百余人号投来南军驱以战西边法虽归亦殊死公乃檄边郡凡投还者一切贷之后有还者公更迁补之贼闻遂除其军不用边民之贫者多避赋繇以其地质贼人因而寖为贼所侵公为设法听旁近户之有力者赎之岁余悉复其地契丹使来每道公境必敛服自饬且戒其徒御毋得有所犯公尝言河自横陇之决分流德棣恩沧数州而岁为害滋甚按九河既湮惟行漯川之道歴代虽徙决不常然不越濮郓之北魏愽之东今其道歴朝城由蒲防入海者此禹汉遗功也请复河故道不报明年河决商胡水环大名公乃绘漯川横陇西商胡为一图复条其利害以闻诏遣三司副使郑骧行视其地还言功大不可就乃止皇祐元年以燕国太夫人春秋高愿徙郑州及入觐乃以为祥源观察使公不敢以将相留京师屡请还节除观文殿大学士尚书右仆射判都省再提举编修唐书其冬以右仆射复除山南东道节度使检校太师兼侍中判郑州凡六上章乞罢仆射兼侍中复拜同中书门下平章事诏公子四人皆迁官固辞之使相初无中谢之赐其赐自公始明年丁母忧防大奉防徒行数百里诏屡起之公恳蕲终防给以宰相俸之半辞之给以仆射俸又辞之于是赐黄金三百两服除判许州仁宗召公迩英閤问易之乾卦既讲陈之翌日又为手奏曰夫干者天刚健之德当天下乆盛之时柔不可以济然亢而过刚又不能乆惟圣人外以刚健决事内以谦恭应物不敢自矜为天下首乃获吉也帝面出手诏以宠答之仍以所陈卦义藏之史馆又言汉唐都雍置辅郡以内翼京师国朝都汴而近京诸郡皆属它道制度不称王畿请析京东之曹州京西之陈许滑郑州并开封府总四十二县置为京畿遂兴行之公将行命侍读学士以下饯于资善堂五年徙判大名府复为河北安抚使是时博士李仲昌建议开六防河欲断大河东去以杀金隄之患既而水怒溢隄陿不能禁败民庐舎不可胜计公复请防河故道且言故道土沃饶多为权右占耕使者妄言功大不可就于是又诏河北都转运使董沔行视之遂欲决濮阳埽下郓之锢城河使东而言其地皆趋下亡壅塞之患俟春调丁夫远不逾三月可就然朝廷终不报嘉祐元年进封许国公未几加兼侍中再任大名寻拜枢宻使辞侍中三年以镇安军节度使右仆射依前检校太师兼侍中为景灵使其年复出判许州七年以保平军节度使陜州大都督府长史复徙大名为本路安抚使英宗即位拜凤翔节度使左仆射凤翔尹进封魏国公治平元年自言臣老矣不任事愿得徙闲郡且还凤翔节度兼侍中诏不许明年春复徙许州及入觐上以先帝大臣益尊遇之公亦从容言天下事甚众因固请还凤翔节度兼侍中卒不许时京西大疫特诏公候秋廼行公既被病召诸子谓曰势且革矣尚欲尸重禄邪于是复请乃复以为观文殿大学士判尚书都省逾月公薨享年六十八公为人外端重而中裕虽燕居未始见愠喜然于临事其色不可夺少好学至显贵未尝一日废书不观其于古今治乱天人灾祥之学无不该贯故指政言事切而不迂其为政乐易而不苛前后累镇许魏民皆见思图其像学舎而生祠之为文粹衍有法度字画尤婉竒公在外仁宗尝特遣使赐三朝御书凡百八十七轴其歴崇政殿説书天章阁侍讲观文殿大学士皆仁宗为公特异之初奉诏刋修广韵为集因请修礼部韵畧其窄韵凡十有三听学者附近用之又请修唐书及复礼记郑氏所注月令以李林甫所觧唐月令别行着本朝时令十二巻羣经防辨十巻春秋要论十巻通纪八十巻奏议三十巻文集三十巻公初娶王氏尚书兵部郎中集贤殿修撰轸之女封莒国夫人再娶陈氏武信军节度使康肃公尧咨之女封魏国夫人后公二十九月而薨六男子章终太常博士集贤校理圭尚书比部贠外郎田终尚书驾部贠外郎青尚书司门贠外郎齐太子右賛善大夫炎太常寺太祝三女子长适尚书比部员外郎程嗣弼封寿安县君次适太子右赞善大夫宋恵国封崇德县君次适尚书都官员外郎厐元英封寿光县君孙男十八人公祚公路公定公弼并光禄丞公度大理评事公裕公盛公述公望并太常寺太祝公孺太常寺奉礼郎公靖太庙斋郎公秩公宻公咏并未仕公正公亮公迥公向早卒曾孙男一人始公晋公于开封以其地下污将改卜于许而公薨今迁晋公而偕葬之以成公志云铭曰维贾氏先出傅长沙有唐魏公又移厥家自公皇考始去获鹿公又食魏不遐以续公昔尚少其滀中闳献书路旁廼发厥声始为学官终日黙如逮其授经听者羣趋卒用所学入讲殿中帝曰汝来有发予聪遂相仁宗左右经术岂无众訾其势不屈公于出处以靖以夷魏许之政而民思之再筦枢衡越岁又迁维是嘉谋有来上前天清日华圣子有作魏公来朝犹陈旧学间不见公遽不能起乗舆即临然出涕公位将相不为不荣矧曰黄髪道德之英曽谁如公笃其终初以示万世维实维孚
　　魏国夫人陈氏墓志铭
　　故观文殿大学士尚书右仆射魏国公赠司空兼侍中贾文元公讳昌朝之夫人姓陈氏其先阆州人曽皇祖讳昭汶皇祖讳省华皇考讳尧咨谥康肃皆太师中书令兼尚书令母仁寿郡太夫人朱氏康肃公与其弟兄冨贵暴天下而贾氏出于孤寒世莫知有魏公者夫人既笄康肃公不它择其归魏公人或以为疑夫人之归事其姑甚孝凡奉饮食衣裳莫不便利而时节之遇内外亲踈皆主于恩人不见其有骄矜倨慢之色于是夫人嫁时车马与夫珠玉珍竒之玩不数年间费率尽一日仁寿夫人入献天子千万岁寿故事外命妇皆有防服之赐仁寿欲予夫人夫人辞曰姑未赐何敢先也未几魏公入与政事遂与其姑皆受赐禁中魏公罢宰相判大名仁宗召夫人问所欲夫人曰妾以布衣致位公相念无以报国家不敢以私谒累上德帝为嗟赏者久之呜呼妇人无外事其能勤俭以正家柔爱以睦族固已谓贤况持节义若此然则魏公之兴匪繄夫人之助乎夫人自安福县君累封至魏国夫人治平四年十一月甲辰薨于开府春明坊之第后魏公二年享年六十三慈寿太后遣中人赙吊之良厚遗奏以其孙公靖为太庙斋郎明年八月庚申同魏公葬于许州阳翟县大儒郷元老里生夫人彭城县太君刘氏六男子章太常慱士集贤校理圭尚书比部贠外郎田尚书驾部贠外郎青尚书司门贠外郎齐太子右赞善大夫炎太常寺太祝三女子其嫁尚书比部员外郎程嗣弼太子右赞善大夫宋惠国尚书都官员外郎厐元英孙男子十八人铭曰陈氏世家一门将相伟其声名天下所乡康肃知女亦夫人贤以归魏公或莫我然夫人既归其从如云祗厥妇事以冨易贫魏公大显敢为矜骄而又食魏象服以朝天子问之以听所蕲念无报君何及我私魏公云亡邦国是瘁谁谓夫人廼至弗惠玉灵食阡从公下游尚有来问如川之流
　　朝奉郎守殿中丞知越州诸暨县事骑都尉赐绯鱼袋郑君墓志铭
　　君讳民度字仲祥吴郡人少以父任为秘书省正字累迁殿中丞歴监杭州龙山税饶州永平监知越诸暨县其性端静有操识而不以事自累其与人语世事初若不能极辨然黙处其是非人固有不能至者家固藏书昼夜读之未尝释毎感慨欲自奋防以声名见世数荐有目不中第及为县吏材若素出暨于越为大县生齿常满十万户君始至与民约曰县前后所以不治者皆奸豪挠之今而有乱吾治者必以其状报州而迁其乡于是有犯者而迁之奸豪莫不屏息又县之上户皆赋役于州视它州为最重至有破产而不能供其费民常苦之君为较其赀之厚薄而均其役之重轻盖防纾其役者十四五邑人为立生祠是时朝廷方行天下县令考课之法而监司以君为第一未及赏而君卒享年四十一曽祖延绍赠太子太傅祖文遂赠太师中书令父戬宣徽北院使秦国军节度使赠太尉谥文肃母丹阳郡夫人李氏始娶陇西李氏再娶南阳叶氏子男四人曰佃曰亿皆光禄寺丞曰倞曰价未仕女六人长适太常寺丞马昌国余尚防君以熈宁二年正月丁酉卒其七月壬午葬吴郡荐福山文肃公之墓次始君讣来佃方为畿下官奔过京师予徃见之且曰我先子之志将大有施于时而不克就今有期矣非得天下可信之文传其名后世则无以盖先子之大恨予诚哀君大臣子独能刻志于学使得时遂行固腾凌彷徉而不可止然而其用止于是岂其分耶为之铭曰郑为显门子孙濯濯况君多闻实后之觉维滀不赀文将大发匪特有文亦躬自絜凡曰有政夫惟利民在暨之迹顾岂不循年之不遐禄之不多我怀其人计其奈何









　　钦定四库全书
　　华阳集巻五十七　　　　　宋　王珪　撰墓志铭
　　宗室推诚保顺同徳亮节守正佐运翊戴功臣凤翔雄武等军节度管内观察处置等使开府仪同三司检校太傅守太保兼中书令行鳯翔尹使持节泰州诸军事泰州刺史上柱国东平郡王食邑一万七千一百户食实封四千八百户赠太师尚书令兼中书令追封相王諡孝定墓志铭
　　惟相孝定王盖宣祖昭武睿圣皇帝之曾孙太宗文武睿烈皇帝之孙韩恭懿王元偓之子讳允弼字公辅于今天子为从祖父也母楚国太夫人耿氏以大中祥符元年生于大内之东宫真宗亲书小字命之八嵗为右千牛卫将军迁右监门卫将军真宗每召入禁中令仁宗兄事之是时王年尚幼能自踧踖不敢当真宗颇爱竒之及御楼赐大酺尝与仁宗并席以观间又从至资善堂以金笔格及金铸祥龟赐之仁宗为太子时除英州刺史及即位除蔡州团练使歴单州齐州防御使贝州观察使安化军节度观察留后寳元二年同知大宗正事自燕恭肃王薨后呉潭潞许邢润苏华诸王无一在者天子念祖宗之后封建稍不立无以藩助王室庆厯四年始以濮安懿王王汝南以王为北海王既而拜武康军节度使初祠明堂加同中书门下平章亊换节宁国军更同判大宗正嘉祐五年除兼侍中为徐州大都督府长史换节武宁军遂判大宗正英宗初兼中书令行河中尹换节防国军仍徙封东平诏五日一奉朝上登极拜太保行鳯翔尹领节凤翔雄武军听朝朔望王辞者再三优诏不从其秋从英宗灵驾至厚陵闻楚国薨王哀毁之不胜及出殡徒跣舆匶而行起复冠军大将军左金吾卫上将军王方辞未许防上来奠王子宗述之防就幸王馆上命王坐王以哀服不敢坐上见王体甚臞慰存者久之因请愿得终母防上曰克继以下皆列章请王起治事王毋得辞也其后又累辞乃许之王性至孝其事几筵如事生楚国之有日矣王忽得疾不能起乃召诸子谓曰我疾日益剧恐不得襄大事以尽人子之孝柰何遂泣下不复言是夕昏雾下庭中若南方有风雨声久之及散夜漏上二鼓王薨实熈宁三年七月癸酉也享年六十二讣闻上抚几震悼明日趣驾临哭之恸所以赙予之甚厚上以邸中不常告王疾官吏以下皆令有司劾奏之辍视朝三日丁亥行服于苑中宰相率百官慰崇政殿门下赠太师尚书令兼中书令相王命龙图阁直学士尚书刑部郎中陈荐摄鸿胪卿皇城使昭州团练使入内内侍省押班蓝元震入内东头供奉官勾当御药院刘有方同防事又遣尚书内省掌簿夫人宋氏以周恤其家于是宫僚李实状王之遗懿上于太常而博士刘攽考谥法五宗安之曰孝纯行不差曰定谥王曰孝定十月丁卯启殡于西阶上复临恸之加靣抚其孤婺赐物又数千为制挽词三章勑使者采石以锢其方中十一月癸酉河南之永安兆在恭懿王园之西卤簿仪物皆从至原下王仪质英迈行端而识逺自六经诸史百家之言无所不读虽生富贵而临事且戒慎未始妄笑言其奉朝廷进止有法度虽服带不易其常仁宗常解所服通犀带赐王然而终不敢服初朝廷以诸王邸第散在京师非嵗时不得相见因大建睦亲宅合其族以居之乃置大宗正司王凡总领三十年尤与濮安懿王共事久而笃友爱之情其教宗子使各亲亲不失其谊而自趋于为善故上下无骨肉之怨庆歴中尝因冬至曲燕崇政殿日暮帝欢甚劝王饮至于霑醉赐以玉盘龙脑山白玉杯仍诏王至殿门乗银饰肩舆而归故事大燕无宗室与坐者皇祐至和间王以名重而位尊数命坐以宠之王善射凡从防幸赐射发必中帝常解以御箭累赐袭衣金带英宗为皇子王即日入贺禁中英宗深懐谦固久不受命王又请率属敦劝入内博平郡王允初薨无嗣为择族子仲速为之嗣王素好笔札间以吟咏自娯而无车马珍竒之玩王子宗绩尝作清息庵以诵庄老宗孺作明舎堂以探经史王皆为作诗勉之以各成其志治平初赠诸王宫大小学官王犹日就习既又延伴读姜潜论孟子令诸子北乡而立听之前后累赐褒诏以为王有二献之风楚国尝盛夏遇疾王昼夜不解带者一月又以香灼臂而祈于庭楚国薨时盖八十三嵗矣善积庆流内无缌麻之服一纪之余自明道以来行郊祀籍田明堂恭谢祫飨之事者十一王为三献者五为亚献者五奉九推之礼者一功臣累十四字积阶开府仪同三司勲上柱国邑一万七千一百户实四千八百户夫人李氏封崇国夫人昭徳军节度使同中书门下平章事赠中书令昭亮之女淑明有贤誉上承下接以宜其族人子男七人长宗述赠奉国军节度使祁国公次宗艺赠武宁军节度观察留后彭城郡公次宗绩左龙武军大将军宁州防御使次宗景左龙武大将军筠州防御使次宗乔左龙武军大将军泽州防御使次宗孺右龙武军大将军沂州团练使皆孝谨承家女八人长静安郡主适皇城使端州团练使李绶次防兴县主适西京左蔵库副使王世良次新乐县主适文思副使李余庆次永安县主适供备库使郭若虚次南阳县主适内殿承制康昺次宜春县主适内殿承制李宗説次徳安县主适内殿承制李宗迪次未适孙男二十人长仲俶右武卫大将军眉州刺史次仲诱右武卫大将军茂州刺史次仲虺右武卫大将军春州刺史次仲防右监门卫大将军次仲沃仲苪仲雪仲敔仲靡并右千牛卫将军次仲颀仲霤仲吟仲醻仲逢并太子右监门率府率次仲诰仲諲仲慥并太子右内率府率余未命臣伏观自昔同姓诸侯王多溺于骄奢之志甚者又或至于祸败而不可捄岂其势使然耶若孝定王为四朝近属而温仁恭俭行足以髙一时名足以动后世顾虽河间沛国恐未能以逺过也使其去京师就土宇则利民泽物之迹岂少哉铭曰有宗神灵系本天发太宗八王恭懿维哲丛光合厘其发有原有来轩轩皇室是藩既王北海又荒东平衮衣淑旂宠莫与京在贵靡流在盈靡缺有贤维王孰能之遏帝日万几罔不在民王治王族麟题振振内亲外化如尧之时天星皇祉与王同娯王位四朝岂不驾驭其处深宫虽逺亦虑仁曰仲兄英曰叔父天子曰于岂予敢侮名施彷徉善则多积胡不万年防我元戚磐石之亏势将安援矧其族人孰考孰宪五陵之旁表封墓门冠劒下从虽没犹存
　　同安郡君狄氏墓志铭
　　夫人姓狄氏其先家河东本唐梁公之后五代时避乱于长沙曾祖讳文蔚全州清湘县令祖讳希顔徐州録事参军累赠兵部尚书父讳棐枢密直学士尚书工部侍郎母曰武城县君路氏三世皆不返河东而为长沙人夫人性柔顺父母爱贤之择名士宜归我叔父之室甫年十七能自朝夕饬妇事方侍吾祖司空之疾夫人念不及姑之养惟恐奉承之不能居其防如事存之不少怠始叔父犇走小官尝游江淮以蔇于五岭之南夫人衣敝衣食粝食积十余年未尝以声利动于中其后叔父为广东转运使当是时广源州蛮侬智髙举兵围广州城中之人忧将陷争持寳赂欲散走山林独夫人以先世画像自随既而城卒不陷出视故所居官舎无一物存者甚矣夫人之贫也又九年叔父入为三司度支副使家犹不能以自给夫人御骨肉有恩善收孤遗而抚养之又乐赒人之急故终身无珠翠之玩珪也少孤防夫人抚养之甚厚以至今日之成就念夫人之恩未始一日忘也去年以叔父以卫尉卿守四明别夫人尚笑语如平时才数月讣来京师于是内外之恩无长少戚疎皆失声大恸视珪之心其痛可胜陈哉今将也属在翰林不得挽车原下以申欲报之情没固有恨矣夫人以熈宁二年四月庚戌卒明年十一月丙申润州丹徒县崇徳乡永安里享年六十九初封长夀县君累封同安郡君四男子璪太常博士璐昭州平乐县主簿璹卫尉寺丞璋台州黄岩县主簿璐先夫人而亡三女子以适尚书水部郎中晁仲蔚尚书都官员外郎赵唐殿中丞监察御史里行唐淑问孙男八人曰仲聦试将作监主簿曰仲求太庙斋郎六幼未名孙女七人长适賛善大夫郑祐余未嫁南望泣涕而铭曰自闑而居治弗与外与馈禴尝愿不在内夫人来嫔外言不闻内事是饬罔弗以力仁心愉愉靡戚靡疏人莫有怨一情终切念我少孤我抚我育而又诲我克俾以续我位于朝名缰之縻二纪之渝或合或暌我送夫人国门之东奄忽不见呼天孰穷恩则不谢刻石墓中黄金可化推忠佐理功臣正奉大夫行给事中参知政事上防军鲁国郡开国公食邑二千三百户食实封四百户赐紫金鱼袋赠礼部尚书谥质肃唐公墓志铭
　　熈宁元年正月制以权三司使给事中唐公为参知政事明年三月遽寝疾不朝上遣太毉日夜视公疾四月乙未幸其第临问公寝剧不能言上然出涕曰能复为朕起乎明日公薨乗舆复临奠哭之恸废朝二日赠礼部尚书其家上状于太常而博士安焘议以公正而不阿刚而能断请谥曰质肃既而判尚书都省司马光与其属一百五十有七人皆请如其议四年二月辛酉江陵龙山之东原前此其孤以余职在太史使人来京师求铭以纳其墓中且余观公之所以进所以黜其节皆有足以动后人故为序而铭之公讳介字子方其先晋昌人唐末避乱于余杭自其祖始徙家江陵今为江陵人公年甫十三父卒官漳州家贫州人有欲赙助之公皆辞不受及归江陵闭户读书者七年其为学务穷圣贤大原不以辞律自羁束也天圣八年进士及第为鼎州武陵尉又为岳州沅江令州民李氏钜有赀吏数以事动之既不厌所求廼言其家嵗杀人祠鬼防知州事孟合喜刻深悉捕系李氏家无少长榜笞久莫伏以公治县有能名命更讯之公按劾无他状合怒以其事闻朝廷诏遣殿中侍御史方偕徙其狱于澧州已而不异公所劾其后州吏皆坐罪去偕以活死者得官公终不自言也改武康军节度推官知防州奉节县方陜西用兵诏举三路知县公用荐者得迁著作佐郎徙莫州任邱县自契丹约和遣使往来嵗不絶凡诛索百出驿吏比多破产而去而公尝坐驿门上戒曰自今非当所餽物一切毋得供有輙壊什器者执之必以法繇是过公境者无敢有所扰縁边塘水夏秋害民田中人杨懐敏用事欲取县西十一村之地以潴涨水吏畏执不敢言公为募丁夫自高阳筑隄以障之至今以为利丁光国太夫人忧服除以秘书丞知相州安阳县徙通判徳州河决商湖大为河北患前宰相贾魏公镇大名上漯川图请复河故道朝廷适遣使行视其地众莫敢輙议公独抗言曰故道之堙久矣尚可复邪听者皆蹴然转运使崔峄以库帛配民而过估之公即移书安抚司曰河北仍年被水灾民困不聊转运使不为之卹然则为上存民不在安抚使乎峄闻怒按其留牒不即下公终不从峄亦不能果行迁太常博士又徙通判广信军召为监察御史里行改尚书主客员外郎殿中侍御史里行赐五品服内侍卢昭序造龙鳯车于启圣院内出珠玉为之饰公言太宗神御在启圣院不可慢况为后宫绮靡之器哉帝趣令毁去三司使张尧佐一日除宣徽节度景灵郡牧四使公与谏官包拯等七人力争上前旣又请御史中丞留百官班卒夺尧佐宣徽景灵二使顷之复除宣徽使公独争之不可得求全台上殿不许自求贬亦不报于是劾奏宰相并言谏官附防事其言无所避帝怒急召二府以其章示之公犹立殿上不去枢密副使梁适叱公下殿即贬春州别驾明日改英州又明日罢宰相逐谏官当是之时公卿大夫莫不相顾自惊动而天下之人识与不识皆咨嗟称咏而不能自已公虽斥其名遂重于一时逾年授检校水部员外郎全州团练副使监郴州酒税复袐书丞主客员外郎通判潭州又复殿中侍御史里行知复州道改殿中侍御史充言事御史帝特遣内侍赍告勑赐之公至不以一语自明帝曰卿被谪以来未尝以私书至京师可谓不易所守矣公第顿首谢他日因对曰臣言不行将固争争之重以累陛下徳以言职辞乃以为工部员外郎直集贤院权开封府判官出知扬州赐三品服徙江东转运使御史里行吴中复上言公方正有守不宜久在外时文潞公复为宰相因奏曰唐某之疏臣事固多中初以贬太重而未得防显擢宜复召用之止改户部员外郎河东转运使西人盗耕河西田而知麟州武戡谋筑堡以限其侵地防西人兵猝至官兵皆战殁旣罢太原帅以权领帅事于是大发兵境上以张军势且戒边吏毋得与互市西人数窘果遣人来愿得更定封土实出公策歴淮南江浙荆湖制置发运使三司度支副使遂除天章阁待制知谏院同提举万夀观同详定礼仪奉使契丹还进礼部郎中权发遣开封府事尝援天禧故事请增置台谏员以广言路又言比诏诸路监司荐举人而多得文法小吏无以禆盛化请令中书门下慎择端良敦朴之士毋令与憸薄者并进乃称明诏凡内降恩泽事不关中书此皆妇人女子甘言悲辞之托以乱圣听宜早抑绝之宫禁嫔御赐予之费多先朝时十数倍且日加无穷亦当有所损减兖国公主夜开皇城门昔汉光武帝出猎还从中东门入明日贬中东门葢宫门之禁以备非常今公主所过内外宫殿门主吏宜重劾罪以闻夫赏罚不可私于人孙沔吕溱前坐纵侈不法而皆过贷之若尔在下者恐未易惩也天下刺配人日益蕃至死不得赦在例则不然可量所犯轻而数更赦者听自便庶几广上恩仍令有司更议刺配法帝多开纳之防御史中丞言宰相宰相方就地待罪御史中丞輙自去官号召不出公乃与台谏官连章请辨是非旣黜御史中丞公亦自请外廼以知荆南知门下封駮事何郯封还所下勑未几又论新除枢密副使不当进其事久不决公论列不已卒罢新枢密副使出公知洪州翰林学士胡宿等七人皆上书愿留公不可得明年拜龙图阁直学士河北都转运使英宗即位迁吏部郎中以枢密直学士徙髙阳闗路安抚使知瀛州召为右谏议大夫权御史中丞理检使英宗面谕曰卿在先朝有直声今出自朕选非繇左右言也公曰臣无状防陛下过听臣窃思自昔欲治之主亦非求绝世惊俗之术要在顺人情而已祖宗之遗徳余烈在人耳目固未逺愿陛下览已成之业以为鍳收羣虑之策以为知则天下不胜蒙福居数月又以为龙图阁学士河东路经畧安抚使知太原府初代州岢岚军敌骑时入钞边公则大合诸将兵尽驱之使逺去毁敌所置堡寨西人寇大顺城环庆路檄出兵以牵制贼势公曰敌小入一方顾自可支若此道遽出兵又生一边患不息也公在太原三年尝戒边吏务从容持重毋得轻出兵故终公之去塞下无少事今天子嗣位迁给事中权三司使罢京师増官屋僦钱复汴河漕舟以转江湖之粟其与言政事议论益有所感发上或以某事为是公辄曰非进退天下士大夫皆直言其可否不避怨不立恩其年上欲亲祀南郊议者或以居丧为不可上未知其所从以问大臣公对曰古者天子谅闇之礼与下不同况郊有定嵗其可以卑而废尊及下议两制莫不如其言公天资刚直其在言路久名敢言自非有益于朝廷亦未尝言其为政则寛静而有体位显矣奉养犹若平素时始公薨上至其家见画象不类公即命中使取禁中旧传本赐其家素见重如此享年六十曾祖讳仁恭赠太子太保妣盛氏追封英国太夫人祖讳渭赠太子太傅妣夏侯氏追封崇国太夫人父讳拱赠太子太师妣二崔氏追封嘉光二国太夫人娶杨氏封京兆郡夫人正家有贤徳五男子淑问殿中丞监察御史里行义问大理评事待问早卒嘉问之问并太常寺太祝二女子以归淮南转运使屯田郎中谢景温卫尉寺丞王泰六孙男子懋太常寺奉礼郎愿恕意愚并秘书省校书郎冯未仕铭曰唐初晋昌晩徙于荆代虽继食未侈厥声有声辉皇实公自发其蓄有来公发莫遏凡位在下难见节义公独崭崭言骇众视谁荐诸朝行御史中以卑犯顔万死不容繇天子明卒起荒陋歴凌阻夷岂不一守廼贰政事其心益丹天子曰可公曰未安进退贤否不问党雠人莫我私我徳不求谁其中止犹未大施帝心念公趣驾再之旣见公象曽莫公及出图殿中嶷若廷立其孰如公誉荣初终岂云逺祖考是从南望章华左云土梦公名不亡万世之重
　　辠氏墓志铭
　　著作佐郎知司农寺丞事俞充既防其母予往吊之泣以谓予曰我家世四明人也先妣姓辠氏年十五以归我先人能自承舅姑不失其妇事先人举进士志不就以没先妣日夜教诸子读书使毋堕先人之志后十余年充始行间得一地归拜于堂上而先妣无动色且谓充曰学所以求仕仕矣必求名誉于其身使人知汝父之有子夫然后吾以为乐也方先妣在乡里时治家最为有法四明去朝廷逺其俗吉凶祭祀冠昏聚防皆无法先妣独为法不苟又其事皆躬亲之无有怠子妇虽欲往助之然亦不能有所为也充皇祖蚤世而祖妣陈氏再从人及闻其防置几筵其家而哭之为持防三年其家嫁族人之孤女不异已所出外家素有产既绝无后先妣以法当得之其后族人有欲分产者以法不当得先妣曰吾有子禄足以为养矣乃援法而弗予之乎卒分予之人有素不足于已者未尝蓄恚其心见其贫且死反左恤之惟恐有不至以故数至不自赡盖亦未尝为戚戚晚喜读释氏书其于性命之理颇自以为得若乃世俗之玩皆非其所好也熈宁三年九月已亥终于司农寺享年五十四明年十月庚午明之鄞县清道乡小江里子男四人长即充也褒皆未仕其一人早卒女三人以适进士睦州青溪县任中孚进士虞肩孟张宷孙男四人长稷次契次皋次防今塟既有日矣生无以为养没无以为礼不求当世之能文以铭以图长存是充重不孝不足以见我乡之人敢告以先妣姓夀卒塟与夫平生之所为铭之铭曰明海之漘人则屡晦矧曰妇徳职自治内显矣夫人有子之良名动朝廷以大于乡晨昏奄违予适往吊作诗同藏是其永耀








　　钦定四库全书
　　华阳集巻五十八　　　　　宋　王珪　撰墓志铭
　　梁庄肃公适墓志铭
　　公讳适字仲贤世郓人父为翰林学士卒时公为最少未及仕它日因类其父所为制诏奏议并自所为文上之真宗览而叹曰梁其有子矣即除秘书省正字天圣初知开封府功曹叅军故宰相吕夷简知府事时器公材以荐诸朝知苏州昆山县知梧州五岭自伪命时折民税已重其后转运使以调用不足又复折之公言用殆不能输遂诏勿复折至今以便民还勾当在京诸司粮料院累迁大理寺丞通判秦州废港口待贤二埭先是漕渠患水高故置埭以节水然嵗渡舟多坏而公私不以为便公因大发夫濬渠而废之明道二年天下饥淮南尤甚公募大姓输米作淖糜以济民蒙活者数万人以太子中舍监在京广衍仓景祐中进士及第换中允知淮阳军京东嵗常预文钱市帛七十万后三司益至二百万公谓其法本以惠下贫而抑兼并今取多则伤农况取之未能止朝廷为减其数如初其年南郊赦书録朱全忠之后公曰全忠叛臣也何足以为劝仁宗是其言记姓名禁中召为审刑院详议官梓州妖人白彦欢能依鬼神作法以诅人至有死者狱上请谳皆以不见伤为疑公曰杀人以刃或可拒杀人以诅则其可免乎卒以重辟论防有异禽翔端门上既又下庭中于是左右大臣莫不以为瑞公曰野鸟来处宫庭此何瑞也间因得对仁宗数以所上言称之御史中丞荐公材堪御史中书以法未应除明日欲用为谏官中书又以为言帝不怿再迁太常博士提京东路刑狱为开封府推官遂改右正言谏院供职管勾国子监奉使契丹新除枢密副使任中师与公有亲嫌公辞为谏官乃以直史馆判太府寺同修起居注经制陜西粮草与知庆府范仲淹同议边机十余事上之其言攻守之计甚长还知谏院前后尝言知枢密院夏守斌经路陜西无功而还不可复典机密龙图阁直学士张存辞知延州不行更求它善郡畏避不任事宜即见斥入内都知岑守中坐贿贬光州求削籍留京师挠法不可许鄜延路铃辖黄德和望贼退走陷二大将宜即诛塞下河东欲却降羌藏材族千余人夫势穷归我却之足甘冦心脱纳而抚之后或得为用比来边储不充欲施告緍令于天下百姓纷然不自安宜早停其议北京大建宫阙徒费无益当有所裁节祖宗时皆殿试进士得人不为少今特殿试从南省奏名则恩不在陛下而在有司且如旧制便皆从公言又尝与御史中丞贾昌朝较景德以来迄于康定财用出入之数内自宫掖外及权贵而下嵗省浮费数百万庆厯二年擢知制诰判昭文馆知审刑院契丹遣刘六符来报元昊欲纳欵朝廷命公复聘契丹已而元昊果令贺从勉赍表至境上又命公使延州遂定元昊复臣之礼入为起居舍人权判吏部流内铨权发遣开封府事判太常寺兼礼仪事顷之愿治郡得知兖州弛本州所产盐禁嵗省黙釱者不可胜计莱芜盐铁旧尝十八冶今所存唯三冶戸犹破产而逃公募有力者使主冶十年予一官于是冶无破戸而嵗有羡铁百余万为龙图阁直学士知河阳又为枢密直学士鄜延路经畧使知延州元昊既称臣公遂徙重兵内地复安定黑水园林三堡置场于保安镇戎军招还金明属戸三千余帐元昊曰前所掠蕃汉生口有誓诏两不复还矣遣人屡索之然而公卒不遣告归至郓治葬事过都除翰林学士寻改翰林侍读学士知澶州又为秦鳯路经畧使知秦州斥近边土田募弓箭手自占减戍兵东还其非要害处堡障悉并废之又省西事以来益置官百余员更以一当十大铜铁钱以当三民间不复敢盗铸而物价以平厯尚书礼部吏部郎中复知审刑院为同郡牧使与翰林侍读学士宋祁共定法寺所用断例务在重轻平法例不得以高下皇祐元年拜枢密副使左谏议大夫明堂覃恩进给事中张尧佐自三司使除宣徽河阳节度景灵羣牧四使台谏官连上封不报又力争上前纷纭不能已上谕令中书戒厉大臣不敢言公独进曰台谏官盖自有言责其言虽过在陛下所容然宠尧佐太厚亦非所以全后妃之家遂夺尧佐宣徽景灵二使取戒厉乃不行广源州蛮侬知高举兵犯邕州又犯防江九州进围广州官军数战不利上欲遣使招安防广州得贼将黄师宓伪榜且言知高愿得邕桂七州节度使初欲予之公曰若尔二广恐非朝廷所有臣不敢与闻因命枢密副使狄青为宣抚使以经制南事及贼平上顾辅臣曰乡非用梁适言南方安危未可知也御史里行唐介既弹宰相更欲援致旧臣上怒急召二府付介所留章介犹立殿上不去公曰宰相岂御史当荐耶叱介下殿殿中莫不愕顾明年叅知政事契丹又遣使来国书中所称大宋大契丹似非兄弟之国今輙易曰南朝北朝矣诏中书枢宻院共议之公曰此易屈尔当答之宋盖本朝受命之土契丹亦彼国号今无故曷为自去也其年贺正使来复称大契丹如故五年拜尚书礼部侍郎同中书门下平章事集贤殿大学士入内都知王守忠以老疾方求为真节度使公谓它宰相曰内臣无除真刺史者况真节乎仁宗念东宫旧臣独守忠在已尝许之公执以为不可帝意未决公复曰臣今日备位宰相明日除一内臣为节度使臣虽死有余责矣乃得不除张贵妃薨小殓于皇仪殿公曰皇仪不可治妃丧然宰相陈执中不能正其事又欲以公为园陵使公曰嫔御无园陵之制始定葬于奉先寺公既与执中内不合言者得以乗间伤公公亦数自请罢乃以本官知郑州才数日以观文殿大学士复为秦州时初建古渭寨距州独逺间为蕃戸所冦钞及益兵拒守而他蕃多惊疑公至则具牛酒召其大族辖裕格陇等抚定之罢所益兵而蕃汉终公之去安然自居公两在秦民为立生祠嵗满求内徙迁尚书左丞知永兴西人盗耕屈野河西田数十顷朝廷欲更定封界乃拜公定国军节度使检校太傅河东路经畧使知并州尽复西人所侵地仁宗遣使嘉劳之未几暴得风求罢边易忠武军节度使检校太尉知河阳英宗初易昭德军节度使加检校太师公被疾不已请曹州又徙兖数上节有司复以为观文殿大学士礼部尚书既又乞骸骨遂以太子太保致仕今上即位迁太子太傅熙宁元年天子亲祠南郊诏公入祠公以疾不能至上怀之不胜赐袭衣金带明年十二月十八日薨于郓州遵化坊之里第享年七十讣闻辍视朝二日上发哀苑中百寮慰崇政殿门下赠司空兼侍中谥庄肃四年九月三日葬须城县登庸乡执政里公少英拔自初立朝凛然已有大臣之风及厯二府位宰相凡大议论辞气愉愉待计而已决盖决而不可夺所至下条教严而不苛犯者亦不少容威行施之以恩故其去多见思在边尤有威名羌戎为之逺去尝为仁宗杜贵妃之宠正内治之事晩数劝立皇太子以定天下大计其言世多闻所着文集三十巻曽祖讳惟忠祖讳文度考讳颢皆赠太师中书令尚书令追封夏魏周三国公曽祖妣衞氏祖妣邹氏妣阎氏封商韩唐三国太夫人兄固祥符中进士第一人及第最有名娶任氏封越国夫人七男彦昌职方员外郎彦明都官郎中彦回屯田郎中彦通彦开国子博士彦升殿中丞彦深光禄寺丞三女以嫁都官员外郎张竚试秘书省校书郎王佑光禄寺丞程伯孙孙男二十二子骏子玉光禄寺丞子美子厚子野大理评事子雄子谅子建子直子诲子宪子恕太常寺太祝子显西头供奉官子晋将作监主簿子挺太庙斋郎子问子铎子空子约子履子博子敏曽孙男三希祖恭祖光祖铭曰公世有文自周实发匪文发之而子又杰巘巘维公敢前不疑一心险夷卒成无隳公之秉钧风雨和豫行道之人式謌且舞事有未安予何敢泰以规以制维义所在公临方垂神旗豹尾风挥电旋万旅一指维公劳勤匪内则外亦有宠名文武之对于皇仁宗始终知公出入将相一时之隆方其告休公则未老邈然去归高风是蹈崇崇圜丘孰陪在祀有怀公来公卒不至葬公何阡执政故里公名之长以遗万世
　　王懿敏公素墓志铭
　　公讳素字仲仪故宰相王文正公之子其先大名莘人也皇曾祖鲁国公讳彻皇祖晋国公讳祐皇考魏国公讳旦皆赠太师尚书令兼中书令曾祖妣秦国夫人田氏祖妣徐国夫人任氏秦国夫人边氏妣荣国夫人赵氏维公皇考实相真宗于景德祥符之间当是之时天下衣食滋殖百官各任其职而兵革不加于四方可谓贤相矣方其薨公犹未官朝廷録孤以为太常寺太祝迁大理评事同勾当太府寺斗秤务天圣五年召试学士院赐进士出身又召试得通判颍州更怀州许州累迁太常博士又召试得五品服且宰相子比皆用试得帖馆职公独以大臣亲嫌故抑之以尚书屯田员外郎知濮州运使欲加赋濒河之田公言日者河决本道而民困于失职今大河新还流者犹未尽复可益以重敛乎于是诏自濮七州毋得令民过出租以都官员外郎知宣州御史中丞孔道辅荐以为侍御史道辅出亦出公知鄂州罢配民计口售盐鄂人德之以职方员外郎知宿州庆厯二年改兵部员外郎知谏院同判国子监仁宗方留精政事思闻朝廷得失御笔亲除谏官而欧阳修蔡襄余靖与公相次进用公起少年防上所知輙遇事感发尝言凡朝廷欲有所更其初不出于士大夫之论则中书不敢以自行愿陛下收威福之权明利害之分事如无可疑毋须下议两制徒为纷纷也礼部取士不询采行实顾文辞漫漶不足以应务请郡国置学择明师使通知经术稍近三代里选之法自景德以来较今内外无名之费数倍于前请置官三司量一嵗所入其用非急者皆省去之防皇子生议欲困赦百官进官大赏赉诸军公又言方元昊叛契丹数有所求县官财用不足宜留金缯以佐边费谨官爵以赏战劳其议为公止仁宗间御天章阁出手诏问两府大臣所以兴治革弊之方公又大疏时政姑息十余事皆人所难言者末以非知之艰行之惟艰为戒它日曲召谏官欧阳脩与公等四人面谕曰卿等皆朕所自择数论事无所避特皆赐服章非繇宰相言也于是赐公三品服除天章阁待制淮南都转运按察使时初置按察诸路皆以苛为明独公为不苛人然贪吏盖有自投去者罢覆折二税羡缗数十万朝廷因以戒诸路以刑部郎中为泾原路经畧安抚使知渭州未几坐尝属河东转运使刘京市材木制下御史台京自以已坐得罪而公所市无私民犹降公知华州既而言者又以谓公与监察御史里行阎询为连姻方置劾时不以其事闻既夺询里行亦落公职知江州未行改汝州更潞州丁太夫人袁氏忧服除知兖州复以天章阁待制知渭州即除龙图阁直学士兵部郎中还判三班院以枢密直学士权知开封府至和二年秋大雨坏蔡河水入都城中密诏马军都指挥使范恪障朱雀门公违诏止之曰方上不豫军民庐舍多覆压奈何障门更以动众耶公于时昼夜检访奸攘都下为之肃然当建请置使院判官主熟事置八厢官决轻罪置发放司勾朱官以检稽违后多见施行以龙图阁学士为定州路安抚使知定州以翰林侍读学士知成都府先是牙校嵗输酒坊钱以供厨传之费前后日加丰而不知约故输者亦加困而不能胜公为一切裁约之省其费过半铁钱唯行于两川嵗加铸无止故钱轻而货重商旅不能通行公为罢铸十年而物价差以平利州路饥公遣发廪赈救民得无流徙诏适下而公奏至上数称嘉之公为政在便人情蜀人録公所行为王公异断复知开封府为羣牧使知许州厯谏议大夫给事中尚书工部侍郎英宗初再迁兵部侍郎治平元年秋敌冦静边寨权泾原帅陈述古与副总管刘几议进兵不合敌寝围童家堡天子西忧以端明殿学士又知渭州既入见英宗谕曰朕知学士久今边陲有警顾朝廷谁可属者其勉为朕行于是番酋故老皆欢呼越境望公之来比公驰至则敌解围去矣公屡帅泾原驭将卒有恩无不得其欢心又善料敌情故塞下戍常少而积粟至十余年尝广渭之西南城濬隍三周属羌间以土地来献公悉募置弓箭手其行阵出入之法身自督教之其居旧皆穿土为室冦至老防多焚死公为筑八堡使其居足以自保而父子皆感泣曰誓不敢忘我公之德所部东西两路巡检皆分领弓箭手不得以自便公曰此岂前日募民兵意耶悉使散耕田里遇有警则发之故其涵养士气名为勇悍它路莫能及原州蒋偕説宣抚使范仲淹筑堡大虫巉堡未完而敏珠尔宻臧伺间要击之偕辄从间道遁归伏庭下当以军法论公贳令复往总管狄青曰彼方据险设伏以待臣军皆轻而无谋往必更败公曰偕死则俱往青计不得行偕卒能以死致其首完所筑堡而还番官蜜斯噶本天水羌也尝与敌为用始州欲羁縻之因请以为十族巡检及下公议公即声其罪械还本族既而叛去诸将曰不重购之后必为边患公曰吾在边敌未尝敢轻入宻斯噶何为也公一日燕堂隍边民悉惊走入城诸将曰使奸人亦从而入必将举而内应不若拒之弗内公曰若拒之东去势必摇关中当且纳之固知敌不敢犯我此必有奸言动之者乃下令曰敢复有言敌至者斩有顷候骑从西来其传果妄也诸将皆服莫如公所料改澶州观察使为真定府路安抚使知成德军今天子即位移青州观察使复以为端明殿学士迁尚书左丞为河东四路经畧安抚使知太原府防汾河大溢公曰若坏平晋遂将灌州城乃命先具舟栰筑堤以扞城一夕水果至人得无恐至今人每遇公所作堤而留叹之晋荐饥公劝大姓出粟活殍者十余万人及公去州人迣马首环泣终日不得前又改徐州观察使辞不拜知通进银台司兼门下封駮事以疾求补外留兼提举醴泉观又知汝州嵗余乃言臣被病久顾不能任君事愿还政于朝遂加工部尚书致仕职如故故事致仕虽三公无带职者朝廷方施用新法公首以学士就第时人荣之公少慷慨有大志人不敢以贵游子弟遇之及显在朝敢言天下事数击奸佞上前其言不屈于势权然廑于荐士虽武夫处士常急于引拔与人交周旋无不至不藏怨于人凡所与游皆一时豪贤稍稍去至公卿者多出公后庆厯中朝廷患政事因循日久二三大臣因与共谋尽更前之所为而间至于不次用人于是论者皆指以为朋党及大臣去者人莫敢以为言公常独言富弼韩琦范仲淹皆有重望宜复召用处之以不疑仁宗尝命公悉上为御史谏官时所言事留观殿中公晩之泾原英宗许以大用公还在道大臣入问上疾数问王某几日当至间又趣令入见公至防英宗大渐又俛而去国也公在渭与蜀尤有爱于民皆图公像而生祠之公厯抚三路嵗且久未尝一朝用兵夫厌难于机先与收功于后其孰为愈哉公亦不自有也熙宁六年三月甲寅告公薨辍视朝一日有司諡公曰懿敏其年五月庚申葬公开封县新里大边村文正公原下娶李氏礼部尚书维之女同安郡夫人又滕氏给事中涉之女安康郡夫人又张氏太傅士逊之女永嘉郡夫人子男九人厚进士及第早卒固大理评事凝秘书省正字常粤将作监主簿女二人适将作监丞李谨文居中所着文集二十巻余与今叅知政亊冯公当世少从公游及公薨余自次公平生所为作之铭而当世为公书既又枢密相文潞公为篆公之铭盖皆不待公子之所求然则观公之于人亦其至哉余虽不能文得附见于后世以信其人庶几公为不忘焉铭曰允文真宗魏公经之列公配食后人是诒公发匪冯遇也尚少进击奸回其孰不挠三迁逶长往御貔虎一旅不惊终公之去公去几何冦猖在野造几折谋皆出公下治平之初必进谓公仪仪来还孰谓不逄公犹有施公则思止尚书端明顾岂不炜公言犹新刻诗在珉作之谓谁惟时三人














　　钦定四库全书
　　华阳集巻五十九　　　　　宋　王珪　撰墓志铭
　　朝请大夫守司农少卿赠兵部侍郎上柱国赐紫金鱼袋薛公墓志铭
　　公讳季卿字公逊其先汾隂人汉御史大夫广徳之后也十代祖道衡事隋为内史侍郎又七世而曰茂修者生竞竞公之曽王父也属唐季之乱徙于蜀生允中事蜀为名臣入朝厯都官郎中兼大理少卿公之王父也刑部尚书赠太尉讳映谥文恭公之父也祥符初公以父任为将作监主簿累迁卫尉寺丞仁宗即位改大理寺丞赐五品服监在京皮角塲广积仓又监许州郾城曹州酒税以太子中舍知邵武军归化县防籍田恩迁殿中丞丁太夫人忧服除以国子博士知真州六合县县滨大江民多逐鱼盐之利利不胜则聚而为盗乡闾患之公为严捕赏之格前后尽获其徒至终公之去亡敢为盗者知越州萧山县属嵗饥民大疫盖流离道路者十室而九公曰邑当字民反坐以视其死邪即白郡守发官廪以赈之郡守畏令不敢发乃以白监司曰今民瘁甚矣愿得发而后闻朝廷犹或可济监司许之于是防活者甚众厯水部司门库部员外郎通判亳州徙宣州赐三品服以太守不奉法坐累降监开封府太康县税务又厯水部司门库部郎中复通判黄州就更司农少卿召还权判殿中省丁所生之忧执丧哀甚以嘉祐五年六月乙酉终于京师榆林之第享年六十有四朝廷官其一子公大臣子性不乐浮华能以俭纯自髙其视名利耻务苟进平居不妄语言虽家人亦未尝见喜愠色遇人以礼愈久而愈可亲故人多以长者称之珪公之甥也故能道公平生之所为如此公以子在朝累赠兵部侍郎娶李氏封平原县君先公十三年卒熈宁七年四月丁酉公开封府开封县丁冈村子七人长曰维尚书水部郎中次曰综皆早卒次曰经录事参军次曰纮试将作监主簿曰绎曰绚未仕女二人一早卒一尚幼孙十五人铭曰薛自汾隂晩徙于蜀不遐有人以世爵禄伟矣文恭徳名之隆公少已饬廸训自躬公之在事耻于苟得进退愉愉不矜以力虽未大亨公则有后维其受祉百世是茂
　　朝奉郎守尚书屯田郎中致仕上骑都尉赐绯鱼袋蒲君墓志铭
　　尚书屯田郎中蒲君慎宻者字叔荣世为果州人三世界晦不仕果逺人少学君独好学有志行为乡闾所称景祐五年擢进士第为泾州保定庆成军荣河开封府长垣县主簿陟万州蒲县令改秘书省著作佐郎知京兆府醴泉县福州闽县徐州沛县监在京事材塲通判安州厯秘书太常博士尚书屯田都官职方员外郎为屯田郎中遂致仕熈宁五年七月十八日以疾卒于京师享年六十一君为人廉慎自持其于官尤敏辨而不烦方其在保定防元昊叛西方用兵而州县部送刍粮多失期坐斥君乃言去边近积粟多凡若干处请尽以输边徐自内地转以补军乏转运使用其言边计大给大将葛懐敏驱所获马以万计君以县僻无畜牧处而马露则多死乃就山劝民出所积材而偿以直不逾月作廐五百楹人不以为扰在南蒲尝权涖州幕廷尉駮州狱之失出死者君以为法者天下共守今罪于法不当死不争则不可州将曰可与廷尉争耶君愈执不夺及诏下它司议而卒得不入死州将始愧服在闽县有亡命吴才者聚徒方山数出剽刼为民患君一日廉知其处择精卒数十人夜驰赴之纵火四发贼运槊突围就擒者五人于是境内不复有盗君所至有能名若三司使蔡襄韩綘翰林学士范镇元綘端明殿学士张方平王拱辰龙图阁学士陈荐李中帅皆尝荐君材于朝其内外监司张师顔等又三十余章君可谓材矣然宦学不逹年未至而引去顾其抗情安命与夫老而不知自止者亦异哉八年七月十三日癸酉华州郑县孝悌乡田村社曾祖承蕴祖仁讃父士廉赠尚书都官郎中娶李氏河北提防刑狱内殿承制閤门祗守信之女封僊居县君子男二人希孟右班殿直希闵太庙斋郎女二人长适光禄寺丞王仲京次适太庙斋郎张公着孙男女三人铭曰蒲世蜀逺果穷又防世晦弗食君食自初所临敢前闻者众荐亦既有闻谁谓不显进虽云囏君亦易退六十之龄其志已遂山之嵳嵳水之潏潏表名在朝兹为不没
　　推诚保徳功臣资政殿学士朝请大夫守尚书礼部侍郎防军丹阳郡开国侯食邑一千八百户赐紫金鱼袋赠吏部尚书安简邵公墓志铭
　　公讳亢字兴宗丹阳人幼聪发过人方十嵗时已能日诵书五千言其为赋诗纵豪自乡里先生见皆惊伟之两试进士于开封府皆误用韵弗中然而有司考其文皆第一也范文正公举应贤良方正科时布衣被召者十四人既试秘阁独得公一人及试崇政殿除建康军节度推官防有欲中伤宰相者廼宻言公与之连姻命遂中格人莫知其所以然盖宰相张士逊娶冯氏子娶邵氏邵偶与公同姓尔宰相既不能自辨公亦无言而去赵元昊反兵出数不利于是诏求方畧之士公以为用兵在于择将今天下久不知战而所择多儒臣未必能应变武人又老而得至长一军讵能身先矢石间哉起故家恩幸子弟彼安识攻守之计况将与卒业不相附又亡坚甲利兵之御此不待两军相当而胜败之机固已形矣进康定兵説十篇上之又召试秘阁授颍州团练推官晏元宪公出守事一以属公民税旧移输于陈蔡转运使欲覆折缗钱而加取之公言民之移输劳费已甚今仍嵗水旱而加取于民不亦重困乎事廼止入为国子监直讲厯光禄大理寺丞馆阁校勘同知太常礼院张贵妃薨下有司议立陵庙禁乐京师一月公累疏论之遂弛乐亦不立陵庙同判吏部南曹改太子中允仁宗皇帝继嗣未立公以为国之外患在邉敌然御之之术不过覊縻勿絶而已内患则系社稷之安危不可不蚤定昔汉文帝入继之年未立后先立子盖所以定大本消祸源也于是集汉以来帝系承袭之迹上兴亡谱论十巻俄丁母忧愿还一官以追封其母朝廷许之封其母孝感县太君服除再以为太子中允公固辞除集贤校理判登闻鼓院为羣牧判官赐五品服权开封府推官徙提防府界诸县镇公事比有放火者一不获则主吏皆坐罪民自其所居欲以中吏公请自今非延及旁家者虽失捕得勿坐已而火亦息又为开封府判官府吏马迁马清者素狡狯人惮其能动事号二马公遽迹其奸状而逺窜之为三司度支判官接伴契丹贺乾元节使既至徳清军防仁宗上仙有欲却之者又欲其至国门而去议未决公言不若令奉国书置柩前因使得见上以安逺人心诏从公言其年遂使契丹治平二年为颍王府翊善直史馆同判司农寺英宗召对羣玉殿访以当世治务之要谓公曰学士真国器也明日见宰相其言亦如此累迁祠部员外郎同修起居注兼判尚书礼部尝言陛下初政欲治天下必自正家始今皇子授室愿于古婚礼不可废公主下嫁不可杀舅姑之尊以屈人伦之序帝深纳之今上在潜邸一日自禁中还道帝语曰以翊善端直朴厚已輙为谏官矣即为公顿首谢公欲辞不获授知制诰知谏院赐三品服公曰夫进谏之匪难而言从事施之难今言者濶于事情未必欲其言之行徒自要名誉而去顾于上何补哉决不敢为此也繇是公数言无不从今上为皇太子兼太子右庶子及即位以为龙图阁直学士兵部员外郎同知礼部贡举又尝言殿前都虞窦舜卿亲连枢臣不可使典禁卫签书枢宻院事郭逵材望轻不可使宣抚陜西时御史中丞王陶弹宰相外朝不立班参知政亊吴奎反劾陶日者隂阳不和实由陶所致上令陶与翰林学士司马光两易之而奎輙指手诏为内批留三日不下公疏曰御史中丞职在弹劾隂阳不和咎由执政而奎所言颠倒失大臣体且陛下新听政命出輙废何以令天下上怒遂罢奎参知政亊益眷公深以枢宻直学士知开封府公遇事敏宻吏操辞牍至前皆亲阅之至于反覆人或以为劳公曰决是非于须臾尔初虽劳后廼省也籍里闾恶少年与吏之废停者一有所犯皆迁处畿下鬭讼为之衰止府号难治而易以毁上公多得民所誉而称之未防为英宗山陵顿逓使甫还拜枢宻副使右谏议大夫防种谔以兵取绥州又横山部落思内附遽欲招来之西人怨汉深乃诱杀知保安军扬定拒诏使境上朝廷命大臣欲行西讨公曰方天下财力殚屈未可以用兵宜且谕以边臣过生事因抚存其人民若不从命然后兵出益有名既而谅祚死其子絷送杀杨定李文贵来请复和或欲乗此更取塞门之地公复曰苟得之则可不然徒沮伤威命非防之得也果如公所料公虽防上知然论亊与时多不合又言者间以伤公廼引疾辞位累诏不许廹祠南郊既竣事又辞以资政殿学士给事中罢知越州上即遣使就第所以劳存之良厚徙郑州奏除山陵所假都水监腐烂材木免民破产之患増筑湖河堤为石防节水以溉城中嵗省科民楗薪数百万又徙郓州兼京东西路安抚使郓衣冠之聚也自倅车幙府丞掾令尉皆其子弟待嵗月以相承事至不敢发民不胜其患防有絫息钱以折取民产者公亟以法外绳之诸族遂戢熈宁五年春上过东宫然思旧臣特迁礼部侍郎又徙亳州上尝遣内侍冯宗道谕公将复用而公疾作才五日而终享年六十一初奏公疾敕太医驰视既发而讣至上闵伤之不胜辍视朝一日特将币牢以致祭赠吏部尚书谥安简录遗之恩加于典外公始以覊孤自抜及歴事三朝位二府显矣其为人忠硕方靖庄外而敏中与人不苟合为治恕以明故其去常见思其议论文章旁皇温雅一时台阁闻人盖有所不及少厯囏瘽及贵盛始终无少易禄酒多以赒宗族其终家亡以归上为治大第里中所着文集一百巻藏于家公熈宁七年十二月二十五日终明年十一月二十六日葬润州丹阳县上徳乡耿岗原曽祖讳勲赠太子太保妣诸葛氏追封安定郡太夫人祖讳遇赠太子太傅妣汤氏追封太宁郡夫人继汤氏追封咸宁郡太夫人考讳余赠太师妣刘氏追封建安郡太夫人娶晋陵彊氏封丹阳郡夫人前公卒子男二人壎秘书省校书郎防太常寺太祝女二人琬适大理寺检法官太常寺奉礼郎葛奉世琰适楚州淮隂县尉许安石孙男一人缙将作监主簿予少遇公于江湖之上其后入朝与公防盖尝闻平生之言今公子以公治命属予铭予虽久不为文尚能为公铭铭曰公起江湖磥砢瓌竒朅来京师声发骙骙廼敢论兵其辞大放孰不公闻国器之望公从东朝左右道徳大明朝升万物下饰公于此时进止雍雍有谋有猷天子是从帝曰汝来其辅予政筦于枢兵敌莫阻命公虽在外曷止予慕尚兾公还公卒不顾公丧东归洒以御觞其赠伊何尚书之章山之峣峣水之滔滔公归何之帝思是劳














　　钦定四库全书
　　华阳集巻六十　　　　　　宋　王珪　撰墓志铭
　　太子少师致仕上柱国天水郡开国公食邑四千五百户食实封一千四百户赠太子太师谥康靖赵公墓志铭
　　公讳槩字叔平姓赵氏宋虞城人其先自造父受封歴春秋以来葢不絶世其自河北徙而为虞城之赵七世乃弗显至公始大显于时公少而孤力学有文行为交游所器重戚纶黄宗旦皆一时闻人谓公他日必决殊科天圣五年遂第三人及第授将作监丞通判海州初黄宗旦尝作序名公禋其后梦神人持名簿视其上有金书赵槩字遂更今名后又梦通判汝州旣释褐乃得海州葢篆文汝与海相近及代还召试学士院除著作郎集贤校理公昔游学淮楚间尝依知涟水军邓余庆馆下余庆受赇狼籍公度其必败亟谢去未几余庆遂坐法流逺方至是公得知涟水军故人葺公旧馆为豹隠堂朝贤自两禁而下凡三十余人皆赋诗刻于石徙通州入为开封府推官赐五品服尝奏事殿中上令中贵人传宣中书改直集贤院宰相格不下知洪州事久不举而节度推官郑陶常持郡短长公至则収陶下吏穷治其不法坐免去又著作佐郎监州仓饶奭喜生事挟郡人胡顺之宻告归化卒得廪米陈恶将为乱公曰诸营未尝得新米归化卒皆配人可独得乎二人者愀然曰事至将奈何公卒不听防有归化卒自戍所逃归夜入里人家为盗公遽命斩于市一郡为之股栗城西南隅当大江之冲水岁为民患公断石作隄长二百丈其夏水暴至几与城平防隄就水乃郤至今以为利转运使欲言朝廷御水状公力止之累迁尚书刑部员外郎同知宗正寺知青州遂改直集贤院坐失举张诰夺官停宰相念公贫不能自给起监宻州酒税徙椘州粮料院上祠南郊还其官职如故徙知滁州山东羣盗骚淮南以公在青州有民爱饬其徒毋得犯公境公方发兵要击之贼巳远去召修起居注知宗正寺同修玉牒久之除欧阳修同修注朝廷遂欲骤用修而议未决公闻乃请郡自便以为天章阁待制赐三品服纠察在京刑狱迁兵部员外郎遂知制诰勾当三班院上又祠郊公得任子为京官又当加阶封公请移封母为郡太君宰相谓公次迁学士则毋得拟封矣公曰毋春秋高惧宠荣之不逮也旣遂其请后予蔡襄同在省扳公例而亦许之改知审官院判秘阁与高若讷同判流内铨若讷因言徃尝知贡举闻母病而不得出几不能自容自以明年当知举义不可辞乃复求外便亲得知苏州迁刑部郎中逾年丁母忧服除召入翰林为学士知贡举皇祐三年馆伴契丹乏使遂报聘契丹席上请赋信誓如山河诗公诗成契丹主亲酌玉杯劝公饮以素折叠扇授其近臣刘六符写公诗自置袖中使还加侍读学士歴右司郎中中书舍人提举在京诸司库务以龙图阁学士礼部侍郎知郓州徙南京留守拜御史中丞乃上言天下承平日久中外狃于媮薄宜有以惩艾之上为降戒勑百官诏为枢宻副使又以为叅知政事方是时皇嗣未立天下以为忧仁宗始命英宗领宗正公言宗正非所以为重愿立为皇子仁宗听其言而立之英宗即位迁户部侍郎旣又迁吏部侍郎今上初迁左丞公年七十矣即以老求去位数上不许间复请乃以为观文殿学士吏部尚书知徐州其请不巳以太子少师致仕居睢阳后十五年元丰六年正月十五日薨于永安坊里第年八十六辍视朝一日赠太子太师谥康靖前作遗范戒子孙其年四月二十二日葬虞城县天廵乡公为人闳厚端静约巳而爱人平居喜愠未尝形于色闻人善若自得其有所未至亦将勉使及之虽在事寡于言然隂以济物不为少初张诰赃败窜海上公亦坐累久亡聊然怜诰终不易歳时遣人间关徃返而轸济之族人之单贫者不问戚防皆月赒以奉钱其久而未者皆敛而葬之方欧阳修躐公为知制诰人皆为歉然及修坐事起诏狱其势顾可惮公独立上前后修亦以老归頴州公自睢阳尝徃见之时端明殿学士吕公着知頴州三人者屡置酒高防有献酬之曲流于乐府晩爱钱塘湖山之秀徃游之终岁而归公受两朝之遗自谢事去上四行大礼每召公陪祠皆以疾不能至他日疾间一尝至京师亦不能入见上命中贵人传宣抚问公顿首谢命二府亦至馆所存劳之尝集古今谏争事上谏林百二十巻诏答曰士大夫得谢而去者率以声问不至朝廷为高朕忽得所奏书因知有志爱君之士虽退休山林未尝一日忘也其置诸坐隅闲用究观葢有取焉公所着有应制集三十巻别集五十巻及集注老子续注维摩经曾祖着后唐国子监博士赠太师中书令妣刘氏楚国太夫人祖恵宋州楚邱县令赠太师中书令韩国公妣李氏燕国太夫人父干尚书驾部员外郎赠太师中书令兼尚书令鲁国公妣张氏鲁国太夫人继高氏唐国太夫人娶李氏汝隂郡夫人子男四人荣绪殿中丞敦绪将作监主簿皆蚤卒元绪宣徳郎公绪校书郎女二人以嫁光禄寺丞王力臣朝散大夫程嗣恭孙男四人嗣徽通直郎嗣眞宣义郎嗣贤试校书郎嗣光犹未命名曾孙男六人韡太庙斋郎余未名予从公游旧矣迹公终身之所行岂诗所谓岂弟君子者欤前七年公尝以书遗子求铭志墓中是时公健尚如少时予报曰生死安可期未必不及以为托也公薨其子元绪念公言而属予铭可不铭铭曰造父受封厥世葢逺虞城之赵实始公显其显维何神告金符名发汤汤显孰公如乃歴高华君子岂弟作德不絿神所劳矣公建大事笑言怡怡繄公所受两朝之遗旣茂尔功公则弗居七十之年礼安敢逾公之乞身屡郤复至终蕲以归天下鲜俪大祠郊宫帝曰汝来公卒不能夫岂不怀公旣夀考宠禄亦隆维始维终德音无穷谁谓人遐尚有遗戒子孙保之百世是頼
　　墓记
　　宗室左武卫大将军均州防御使殇子墓记
　　皇从侄左武卫大将军均州防御使世静之子十六人小名庆庆小字善源其第十四子也系出太祖皇帝冀康孝王惟吉之曾孙陈州观察使淮阳侯守约之孙母曰安福县君刘氏嘉祐四年五月丁酉生于嘉庆院风骨峻异尤悟不类常儿始能行见月辄自能展拜庭下授孝经既诵之不复忘或有以笼禽献邸中初使厚谢之已而趣发笼纵去又喜信佛凢芳珍之物必令荐之佛筵均州之病痬众子侍旁乃独取所傅药自傅之欲以移疾其身左右咸异之均州曰吾家竒童也八年秋忽得疾均州夜不安寝比剧犹能泣言曰不幸贻亲之忧奈何均州益访医祝至于老子浮图仙科梵法所以救治之无不至炷香于臂呌号神明祈以延其湏臾之命然而卒无及其卒七月甲子也甫五嵗权厝国南水陆佛祠以未赐名故爵命弗及焉其年十月甲午葬河南永安县惜夫生而有竒志使少赋以年其隽硕之望孰与较哉方秀而摧命矣夫天子之厚同姓虽及殇子其葬亦有文礼之如成人矧从仁宗皇帝灵防西引且祔于先王之园顾不哀荣不亦至欤谨记
　　宗室右监门率府率墓记
　　皇侄孙士弇嘉祐五年五月十九日生明年以宗室长子既赐名遂除太子内率府副率后二年今天子即位迁右监门率府率其年九月二十三日以疾卒甫四歳火而寓骨于都城之西大慈佛祠曾祖允城赠镇江军节度使兼侍中国公祖宗鼎赠华州观察使华阴侯父仲婴右武卫大将军彭州刺史母曰金华县君陈氏十月甲午从仁宗皇帝葬河南永安县虽不幸而夭也亦诏史臣刻文于其墓盖国家笃亲亲之分不以长幼异云谨记
　　泗州盱眙县尉向君夫人李氏墓记
　　泗州盱眙县尉向君宗谔之夫人姓李氏父曰就供备库副使母冯氏始平县君夫人性质淑柔事舅姑妇道甚备于女工尤巧慧又喜书史工音律之乐向氏盛族也称夫人为贤降年不永其嫁之明年以疾卒享年十有九治平二年葬开封府开封县汴阳乡丰台里十一月甲申之吉谨记
  </div>
  <div class="pagination">
   <a href="华阳集（宋王珪）_page40.html">
    上一页
   </a>
   <span>
    ...
   </span>
   <a href="华阳集（宋王珪）_page36.html">
    36
   </a>
   <a href="华阳集（宋王珪）_page37.html">
    37
   </a>
   <a href="华阳集（宋王珪）_page38.html">
    38
   </a>
   <a href="华阳集（宋王珪）_page39.html">
    39
   </a>
   <a href="华阳集（宋王珪）_page40.html">
    40
   </a>
   <span class="current-page">
    41
   </span>
   <a href="华阳集（宋王珪）_page42.html">
    42
   </a>
   <a href="华阳集（宋王珪）_page43.html">
    43
   </a>
   <a href="华阳集（宋王珪）_page44.html">
    44
   </a>
   <a href="华阳集（宋王珪）_page42.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
