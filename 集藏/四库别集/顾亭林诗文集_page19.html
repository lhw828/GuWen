<!DOCTYPE html>
<html>
<head>
    <meta charset="UTF-8">
    <title>顾亭林诗文集 - 第 19 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>顾亭林诗文集 - 第 19 页/共 46 页</h1>
    <div class="content">　　○记与孝感熊先生语 【 讳赐履】 

　　辛亥岁夏在都中，一日孝感熊先生招同舍甥原一饮，坐客惟余两人。熊先生从容言：久在禁近，将有开府之推，意不愿出，且议纂修明史，以遂长孺之志。而前朝故事，实未谙悉，欲荐余佐其撰述。余答以果有此举，不为介推之逃，则为屈原之死矣。两人皆愕然。余又曰：即老先生亦不当作此。数十年以来门户分争，元黄交战，啧有烦言，至今未已。一入此局，即为后世之人吹毛索垢，片言轻重，目为某党，不能脱然于评论之外矣。酒罢，原一以余言太过。又二年余复入都，问原一：孝感修明史事何如？答云：熊老师自闻母舅之言，绝不提起此事矣。近有传余此语者，或失其真，故聊笔之以视同志。

　　○答王茂衍 【 讳孙蔚】 

　　薄游四方，闻老先生之高名，亦已久矣。顾以草野孤踪，恐涉未同之嫌，未敢遽投漫刺，而中心向往，愿归依于有道者，不能忘也。乃荷千里赐书，勤勤恳恳，且为之谋其旅琐而助其跻陵，所谓情同金石，义薄云天，非时流之可企矣。至乃多蒙奖借之言，或是谬采过情之誉，而自揣陋劣，何以克当？矧望七之年，衰颓已甚，有志三代之英，恨未登乎大道，不忘百姓之病，徒自托于空言。子德西来，侧聆台指。或且停车渭曲，坐石磻溪，得随巾拂之余，上溯韦编之学，启多闻于永世，待一治于天行，则耄齿增荣，暮途知励矣。虽客西河，未晤郡守，台函相机投之，先此附谢，并候起居，不宣。

　　○答周籀书 【 讳篆】 

　　昔年过访尊公于江村寓舍中，其时以去国孤踪，相逢话旧。遇声子于郑郊，久谙家世；和渐离于燕市，窃附风流。雹散蓬飘，忽焉二纪，东西南北，音信阙如。为天涯独往之人，类日暮倒行之客。乃者发函伸纸，如见故人，问道论文，益征同志，信后生之可畏，知斯道之不亡。至于鄙俗学而求六经，舍春华而食秋实，则为山覆篑，当加进往之功；祭海先河，尤务本原之学。老夫耄矣，何足咨询？而况二十年前已悔久焚之作乎？重违来旨，辄布区区。二作燕丹论甚佳，草此附复。尊公先生并希致候，不尽。

　　○与施愚 【 原作遇】 山 【 讳闰章】 

　　十月十九日之书沈阁渭南，至二月八日方得接读。二十余年之交，宛然如昨，素心高谊，不可于今日宦途中求之矣。道履无恙。令叔老先生年逾古稀，康宁好德，萃于一门，此亦人生至乐。孟子所谓「王天下不与存者」。若使厕身馆阁，将夸大隐之名；政恐回首田园，不免小明之悔。乃知半年京、雒，缁尘染素，未必非天之所以悟贤达而增其德慧也。至于理学之传，自是君家弓冶。然愚独以为理学之名，自宋人始有之。古之所谓理学，经学也，非数十年不能通也。故曰：「君子之于春秋，没身而已矣。」今之所谓理学，禅学也。不取之五经而但资之语录，校诸帖括之文而尤易也。又曰：「论语，圣人语录也。」舍圣人之语录而从事于后儒，此之谓不知本矣。高明以为然乎？近来刊落枝叶，不作诗文，敬拜佳篇，未得詶和。而音学五书之刻，其功在于注毛诗与周易，今但以为诗家不朽之书则末矣。刊改未定，作一书与力臣，先印诗经并广韵奉送，有便人可往取之。但诗经中尚须改刻七纸，纔于正月发去，稍迟取之即全矣。易音亦可得，其音论、唐韵正、古音表三书再待一年以后竟。以尊札与力臣相通为便。北游诗于旧簏中简得一本，附上。弟已移寓华下，嗣音可寄华阴报房。大刻领教，附谢。令郎学业何如？并问。不悉。

　　○与彦和甥 【 讳秉义。】 

　　万历以前，八股之文可传于世者，不过二三百篇耳。其间却无一字无来处。偶为门人讲吴化事君数一节，文中有謇谔二字。楚辞离骚：「余固知謇謇之为患兮，忍而不能舍也。」此謇字之所出也。史记商君传：「千人之诺诺，不如一士之谔谔。武王谔谔以昌，殷纣墨墨以亡。」此谔字之所出也。陆机辨亡论：「左丞相陆凯以謇谔尽规。」韩文公郾城联句：「九迁弥謇谔。」则古人已用之矣。今欲吾甥集门墙多士十数人，委之将先正文字注解一二十篇来，以示北方学者。除事出四书不注外，其五经子史古文句法一一注之，如李善之注文选，方为合式。此可以救近科杜撰不根之弊也。

　　○答曾庭闻书 

　　南徐一别二十六年，足下高论王霸，屈迹泥涂，读严武、隗嚣之句，未尝不为之三叹。弟白首穷经，使天假之年，不过一伏生而已，何敢望骥骐之后尘，而希千里之步？然以用世之才如君者，而犹沦落不偶，况鄙哉硁硁如弟，率彼旷野，死于道涂，固其宜也。奚足辱君子勤勤之问乎？宣尼有言：「自南宫敬叔之乘我车也，而道加行。」今之人情则异乎是。即有敬叔之车，而季、孟之流，不问杏坛之字。若乃杜子美飘零秦、蜀，而嗔王录事不寄草堂之资，风斯下矣。然而一生所著之书，颇有足以启后王而垂来学者，日知录三十卷已行其八，而尚未惬意；音学五书四十卷，今方付之剞劂。其梨枣之工，悉出于先人之所遗，故国之余泽，而未尝取诸人也。因知己之爱惓惓，且问及室家之事，遂复缕缕及此。「君子之道，或出或处」，君年未老，努力加餐，临书可胜翘注。

　　○与陈介眉 【 讳锡嘏】 

　　前有一函谢或问之惠，想彻览矣。兹刻得下学指南全帙，论古音书一通，并天生十诗奉呈求正。顷者黄先生 【 衍生注：黎州。】 之季君主一 【 百学】 寓书于弟，欲为其母夫人乞铭，读其行状，殊为感恻！但黄先生见存，而友人特为其夫人作志，所据状又出其子之词，以此迟回，未便下笔，敢祈酌示。或黄先生自为之，而友人别作哀诔之文，则两得之矣。音学五书须弟亲至淮上方得改定，今尚未成。其大指则具今书中，并闻。临楮不尽瞻遡。

　　○与王山史 【 讳弘撰】 

　　四月杪自曲周遣人人都至贵寓，言驾已西行数日，甚慰。自今以往，以著书传后学，以勤俭率子弟，以礼俗化乡人，数年之后，叔度、彦方之名，翕然于关右，岂玉堂诸子之所敢望哉？弟今年涉伊阙，出轘辕，登嵩山，历大騩，将有淮上之行，而资斧告匮，复抵西河暂憩，未获昕夕一堂，奉教左右，良为怃然！前寄次耕诗，有关中二臣语，及三月十九日嵩山绝句，度已呈览。顷子德有札来云：「闻将特聘先生，外有两人。」弟遂作一书与叶讱庵，托为沮止。今则纂修之事，属之舍甥，似可免于物色。其书仍付既足录上，与关中同志观之。既足英年好学，今在尊府，朝夕得领训诲，弟尝惓惓以究心经术、亲近老成为嘱。小儿衍生虽极鲁钝，尚未有南方骄慢习气，幸待之以严，勿作外人视也。弟在此待祁县之物，西来之期，未卜早晚。六令弟并仲和不及另柬，统此不悉。

　　○与李湘北学士书 【 衍生注：讳天馥。】 

　　关中布衣李君因笃顷承大疏荐扬，既征好士之忱，尤羡拔尤之鉴。但此君母老且病，独子无依，一奉鹤书，相看哽咽，虽趋朝之义已迫于戴星，而问寝之私倍悬于爱日。况年逾七十，久困扶床，路隔三千，难通啮指，一旦祷北辰而不验，回西景以无期，则缾罍之耻奚偿，风木之悲何及！昔者令伯奏其愚诚，晋朝听许；元直指其方寸，汉主遣行。求贤虽有国之经，教孝实人伦之本。是用遡风即路，沥血叩阍。伏惟执事弘锡类之仁，悯向隅之泣，俯赐吹嘘，仰徼俞允，俾得归供菽水，入侍刀圭，则自此一日之斑衣，即终身之结草矣。若炎武者，黄冠蒯屦，久从方外之踪，齿豁目盲，已在废人之数，而以生平昆弟之交，理难坐视，辄敢通书辇下，布其区区，伏惟矜詧。

　　○与梁大司农书 【 衍生注：讳清标，字玉立。】 

　　谨启。关中布衣李君因笃，昔年尝以片言为介，上谒庭墀，得蒙一顾之知，遂预明扬之数。在于流俗岂非至荣？然而此君母老且病， 【 云云，衍生注：下与李学士书同。】 

　　○复张廷尉书 【 衍生注：讳云翼，字又南。】 

　　得拜珤函，具承隆注。顷者双龙出水，乍当乖别之时，以致三匝依枝，顿起南飞之念。既荷白驹之赋，远道相诒，坎止流行，元无固必。况华下有晦翁旧事，历五百余年始得山史为之表章，又十二年，而炎武重游至此。及今不刱，更待何人？今移买山之资，先作建祠之举。若改岁之初，旌驺至止，当于华下奉迎。白石清泉，共谈中愫，慰二载之阔悰，订千秋之大业，幸甚幸甚！至鄙人侨居之计，且为后图，而其在此，亦非敢拥子厚之皋比，坐季长之绛帐。倘逖听不察，以为自立坛坫，欲以奔走天下之人，则东林覆辙，目所亲见，有断断不为者耳！率此附候，并谢惓切，不宣。

　　○与同邑叶讱庵书 【 衍生注：讳方霭。】 

　　去冬韩元少书来，言曾欲与执事荐及鄙人，已而中止。道义之雅，莫逆于心，可以不谢。顷闻史局中复有物色及之者。无论昏耄之资，不能黾勉从事，而执事同里人也，一生怀抱，敢不直陈之左右。先妣未嫁过门，养姑抱嗣，为吴中第一奇节，蒙朝廷旌表。国亡绝粒，以女子而蹈首阳之烈。临终遗命，有「无仕异代」之言，载于志状，故人人可出而炎武必不可出矣。记曰：「将贻父母令名，必果；将贻父母羞辱，必不果。」七十老翁何所求？正欠一死！若必相逼，则以身殉之矣！一死而先妣之大节愈彰于天下，使不类之子得附以成名，此亦人生难得之遭逢也。谨此奉闻。伏待台命。临书哽切，同馆同乡诸公并乞示之。

　　○答李子德 【 讳因笃】 

　　接读来诗，弥增媿侧，名言在兹，不啻口出，古人有之。然使足下蒙朋党之讥，而老夫受虚名之祸，未必不由于此也。韩伯休不欲女子知名，足下乃欲播吾名于今日之士大夫，其去昔贤之见，何其远乎？「人相忘于道术，鱼相忘于江湖」，若每作一诗，辄相褒诵，是昔人标榜之习，而大雅君子所弗为也。愿老弟自今以往，不复挂朽人于笔舌之间，则所以全之者大矣。先妣当年大节，照耀三吴，读行状之文，有为之下泣者，老弟亦已见之矣。他人可出而不孝必不可出，老弟其未之思耶？昔年对孝感之言，老弟尝述以告关中之人矣，平生之言，岂今日而忘之邪？若果有此举，老弟宜力为我设沮止之策，并驰书见示，勿使一时仓卒，而计出于无聊也。至于敝乡之人有微词不可者，此如张南溟之于马右实，乃莫大之恩人，而老弟又龂龂与之争，岂非又一右实邪？关中人述周制府 【 衍生注：字彝初】 之言曰：「天生自欲赴召可尔，何又力劝中孚，至訹之以利害，殆是蘧伯玉耻独为君子之意。」窃谓足下身蹑青云，当为保全故交之计，而必援之使同乎已，非败其晚节，则必夭其天年矣。易曰：「君子之道，或出或处，二人同心，其利断金。」吾于老弟乎望之！
　　附后　昨江南友人书来，谓同学二字起于周介生，相订除之，并请裁夺。

　　○与李紫澜 【 讳涛】 

　　弟以三月十日出关，历崤、函，观雒、汭，登太室，游大騩，域中五岳得游其四，不惟遂名山之愿，亦因有帅府欲相招致，及今未至，飘然去之。鸿鹄之飞，意南而至于南，意北而至于北，此亦中材而处末流之一术矣。转历梁、宋，北至广平，距贵城三百余里，仅走伻 【 （原作坪）】 与令兄先生相闻。今复西游林虑，未卜所税。昔者郑康成以八十之年，赴袁本初之召，竟卒军中者，名为之累也。生平虽复钝拙，自知身后必有微名，若更求名，必至损名。第五伦变姓名自称王伯齐，往来河东，「陌上号为道士，亲友故人莫知其处」。心窃慕之，然亦未必不来都下也。便羽附候近祉，亲知中有问及者，烦以此告之。敝门人潘次耕名耒，想得晤言，亦可一示也。
　　附后　二月间于天生处封上富平令君一字，已彻览否？原书尚存弟处，以待后命。小儿衍生及塾师俱在华下，弟秋间即回。承不忘故人，频寄书札，此后可付陕西提塘，封在西岳庙报内。

　　○与王虹友 

　　丙辰夏，于长安邸中相对一月，念之不忘。尊公近履想康强倍昔。一代耆英，岿然犹在，百年就见，当有其时。而贤昆季莱衣董帷，备君子之三乐，此真今代之罕俦，士林之叹羡者矣！流寓关、华，已及二载，幸得栖迟泉石，不与弓旌。而此中一二绅韦颇知重道，管幼安之客公孙，唯说六经之旨；乐正裘之友献子，初无百乘之家。若使戎马不生，弦歌无辍，即此可为优游卒岁之地矣。惟是筋力衰隤，山川缅邈。获麟西野，粗成拨乱之书；化鹤东州，未卜归来之日。言念邦族，憬然如何！伊人书来，附此奉候，二札可以互观。向录拙诗，勿付选家，顷已多复改削，另容请正。今附近作二首，不悉。

　　○与苏易公 

　　顷者避地秦中，幸辇上诸公怜其衰拙，詧其素心，得免弓旌之召。而敝门人潘耒字次耕，谢病之后，遂奉母入山，不知所往。干木踰垣之志，介推偕隐之风，昔闻晋国，今在吴门矣。来札惓惓似以弟为未忘情于利达者，此曾西之所不为也，而为我愿之乎？关中惟中孚一人自痛孤贫阙养，誓终身不享富贵，再辞征荐，竟得俞允。伟元废读，长为攀柏之人，绮里逃名，竟作采芝之客，可谓贤矣。贵地独彪翁引疾，足见高风。即至春明，料必上陈情之表，凡在相知，不当为之劝驾也。关中有考亭书院之举，弟以謭陋谬主其事。然不坐讲席，不收门徒，欲尽反正德以来诸老先生之夙习，未知如何？

　　○与郭九芝辞祝 【 讳传芳】 

　　前承面谕，欲携樽相过，重违台命，请待新凉。
　　顷见子德则云：明府将以贱辰光临赐祝。窃惟生日之礼，古人所无。小弁之逐子，始说我辰；哀郢之故臣，乃言初度。故唐文皇以劬劳之训，垂泣以对群臣；而近时孙退谷、张篑山着论欲废此礼。彼居常处顺者，犹且辞之，况鄙人生丁不造，情事异人，流离四方，偷存视息。若前史王华、王肃、陆襄、虞荔、王慧龙之伦，便当终身布衣疏食，不听音乐，不参喜事。即不能然，而又以此日接朋友之觞，炫世俗之目，岂不于我心有戚戚乎？知我者当闵其不幸而吊慰之，不当施之以非礼之礼，使之拂其心而夭其性也。用是直摅衷曲，布诸执事，惟祈鉴之。

　　○与 

　　造府多扰，谢谢。顷史局已疏荐七人，其欲出者五人，不出而姑为此一荐者二人。前者东方友人书来，谓弟盍亦听人一荐，荐而不出，其名愈高。嗟乎！此所谓钓名者也。今夫妇人之失所天也，从一而终，之死靡慝，其心岂欲见知于人哉？然而义桓之里，称于国人，怀清之台，表于天子，何为其莫之知也？若曰：必待人之强委禽焉而力拒之，然后可以明节，则吾未之闻矣。念知己中框先生可与言此，聊布区区。

　　○答汪苕文 【 讳琬】 

　　盥读手书，奖挹过甚，殊增悚愧。至于悯礼教之废坏，而望之斟酌今古，以成一书，返百王之季俗，而跻之三代，此仁人君子之用心也。然斯事之难，朱子尝欲为之而未就矣，况又在四五百年之后乎？弟少习举业，多用力于四经，而三礼未之考究。年过五十，乃知「不学礼无以立」之旨，方欲讨论，而多历忧患，又迫衰晚，兼以北方难购书籍，遂于此经未有所得。而所见有济阳张君稷若名尔岐者，作仪礼郑注句读一书，根本先儒，立言简当，以其人不求闻达，故无当世之名，而其书实似可传，使朱子见之，必不仅谢监岳之称许也。响者读五服异同之书，已为之叹服。窃意出处升沈，胸中自有定见，如得殚数年之精力，以三礼为经，而取古今之变附于其下，为之论断，以待后王，以惠来学，岂非今日之大幸乎？弟方纂录易解，程、朱各自为书，以正大全之谬，而桑榆之年，未卜能成与否，不敢虚期许之意，而仍以望之君子也。答友论毋服一书附览。守其拙陋，与近儒之见颇有不同。伏惟教削，不宣。

　　○与徐某 【 衍生注：章丘令。代健庵。】 

　　山邦剧要，藉重鸿裁，暮月政成，飞凫题柱，引领竢之矣。

　　○答徐某 

　　使至，知贵治西成得遂，四郊宁谧，为之色喜！非德威孚格，何以致此？庄田琐事，仰累清神，兼以完□种麦，一一为之经理，心力交费，谊薄云天矣！秋杪欲一过历下，尚容面谢，余悃详之舍亲札中。率尔附复，曷罄瞻驰。

　　○与叶嵋初 【 讳方恒】 

　　同善之举，劳民劝相之政寓乎其中。杜子美谓「安得结辈十数公，落落然参错天下为邦伯」。弟亦谓老年翁欲以一邑之化，推诸海寓，其用心远矣。谨当奉扬仁风，播之四国。夏初可至历下，惮暑未便山游，更以异日可耳。肃此附谢，不宣。

　　○与人书一 

　　前岁在大名接到手札，无绿奉复，而弟旋有意外之事。衅起于章丘，祸成于即墨，遂以三千里外素不识面之人，而请旨逮问。当时移文昆山提顾宁人，业称无凭查解，独念事关公义，不宜避匿，又恐久而滋蔓，贻祸同人。故重跰赴济，径自投到，南冠就絷，区区自矢，不惜以一篑障江河，神之听，事果得白。证佐之人杜廷蛟既供从不相识，而黄御史传中并无贱名；其别篇中有「晚与宁人游」一句，亦无顾姓。又审出此书即系去年斩犯沈天甫诈骗吴中翰 【 名元莱，鹿友相公之子。】 之书，奉旨所云「海中带来者」。原告当堂口禀，求不深究，不惟孱儒得全，而士林并受其福。此皆上台淑问之明，众君子孚号之助，故使乘墉自屈，见睍俄消，而弟锐身一出，似亦可以慰知己之心，而增吾党之气者矣！然非老年台鼎文蓍 【 （按此句阙一字）】 发踪先示，岂能行雾无迷，履冰不陷，若此之多幸哉！

　　○与人书二 

　　怨双雠对，自古有之，至迁怒于一书之三百余人，而几起大狱，则非常情所料。区区自矢，不惜以一篑障江河，天牗其衷，事果得白。若乃锺仪絷晋，邹子囚梁，未识紫芝之容，靡通正平之刺，而独蒙垂问，且赐公扶，岂不令党人之版，慕义无穷，文苑之流，向风知感！顷蒙准保，始敢上书以候起居，而又有不许远离之命，是以犹迟叩见，先献近作以副盛心。至于上台淑问之明，众君子孚号之助，并足录之五中。而富平李天生因笃者，三千里赴友人之急，疾呼辇上，协计橐饘，驰至济南，不见官长一人而去。此则季心、剧孟之所长，而乃出于康成、子慎之辈，又可使薄夫敦而懦夫立者也。敢因下交之□而并及之。

　　○与人书三 
</div>
    <div class="pagination">
<a href="顾亭林诗文集_page18.html">上一页</a><span>...</span><a href="顾亭林诗文集_page14.html">14</a><a href="顾亭林诗文集_page15.html">15</a><a href="顾亭林诗文集_page16.html">16</a><a href="顾亭林诗文集_page17.html">17</a><a href="顾亭林诗文集_page18.html">18</a><span class="current-page">19</span><a href="顾亭林诗文集_page20.html">20</a><a href="顾亭林诗文集_page21.html">21</a><a href="顾亭林诗文集_page22.html">22</a><a href="顾亭林诗文集_page23.html">23</a><a href="顾亭林诗文集_page24.html">24</a><span>...</span><a href="顾亭林诗文集_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
