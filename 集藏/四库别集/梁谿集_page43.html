<!DOCTYPE html>
<html>
<head>
    <meta charset="UTF-8">
    <title>梁谿集 - 第 43 页/共 100 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梁谿集 - 第 43 页/共 100 页</h1>
    <div class="content">　　王者体国之制水政为先邦计頼转输之功民事资灌溉之利固隄防以虞决溢濬畎浍以底防通政令具存水衡是职厥任甚重匪材不居具官某资识详明风猷敏劭践歴滋乆誉望弥休蔽自朕心擢总监事流观物理水不异于趋卑远缵禹功智必行于勿凿徃率乃属明听朕言伫观厥成嗣有褒宠
　　军噐监
　　王者除戎器以戒不虞甲胄干橹捍患以完固为先弓矢戈矛讨敌以犀利为贵藏在武库有司时出而缮修之总是职者实难其人具官某资识强明材术肤敏更践中外风绩着闻蔽自朕心擢总监事夫材有美工有巧而噐械之制咸有法式具存宪章徃修厥官以称朕所以命尔之意
　　少府监
　　少府置监典治尚方备物制噐以供御宸极厥任甚重匪材不居具官其资识详明风猷敏劭雅有誉闻蔼于搢绅蔽自朕心擢总监事夫汉宣总核名实而百工技巧咸精其能朕甚嘉之徃既乃心物勒工名必考其成以副朕所以命尔之意
　　将作监
　　王者体国凡宫室门闱高下广狭之制皆有法式掌于有司大匠之职实总营造厥任甚重必惟其人具官某资识详明材术肤敏扬歴寖乆风绩着闻蔽自朕心擢总监事夫国有六职百工居一焉审曲靣埶巧者述之徃若予工使尽其巧而依于法是为称职嗣有宠褒








　　梁谿集巻三十八
　　钦定四库全书
　　梁谿集巻三十九　　　　　宋　李纲　撰表劄奏议一
　　辞免监察御史兼殿中侍御史奏状
　　比部员外郎轮对劄子五
　　理财以义劄子
　　用人材以激士风劄子
　　论官制财用不能悉视熈丰劄子
　　乞徽庙解易劄子
　　乞编寛恤手诏劄子
　　辞免监察御史兼殿中侍御史奏状
　　右臣今月十一日准閤门告报已降告命除臣监察御史兼权殿中侍御史者闻命震惊罔知所措窃殿中侍御史实为天子耳目之官朝廷政事与夫百官之邪正皆得风闻而上言厥任重矣自非明习世务而有刚果不畏强御之材未易称此如臣者学述迂踈智能浅薄昨自学官召对大廷擢寘郎省已为过分今兹又防误恩使备防属同除五人独臣兼任风宪自视缺然何以仰副陛下明目达聪之意伏望圣慈察臣区区收还成命以允公议
　　比部员外郎轮对劄子五
　　理财以义劄子
　　臣伏见朝廷讲求理财之术以足邦计议者纷然争献其説夫以天下之大承平之乆万物盛多之时经画财用岂患不足贵于理之有其义而已易曰何以聚人曰财理财正辞禁民为非曰义财者民之所以相生养者也故人非财无以聚之义者利之本也故财非义无以理之溥天之下莫非王土率土之滨莫非王臣临之以法度之威何求不获而先王必以轻赋薄敛为贵者葢知予之为取者政之寳也方今国家用度之广官吏廪禄之多倍蓰于前则讲求理财之术诚为先务献议者亦不容无取然臣愿陛下必令庙堂之臣参议以闻蔽自渊衷揆之以义而行之使义然后取人不厌其取上以裕国下以裕民实宗社无穷之利也取进止
　　用人材以激士风劄子
　　臣闻人主所以共治天下者莫先于人材所以激励天下者莫先于士风人材贵于众多故济济多士文王以之宁士风贵于淳厚故古者长民从容有常则民徳以之归厚二者天下之大本不可不察也陛下广学校以作成之班爵禄以官使之天下之士云蒸而雾集人材可谓众多矣至于士风犹有可议者在于朝廷有以劝沮之而已狃于私枉而务虚伪此士风所以未厚也欲士无虚伪之行莫若奨衷实以先之志于表襮而尚浮华此士风所以未厚也欲士无浮华之习莫若举惇朴以镇之急于进取而事奔竞此士风所以未厚也欲士无奔竞之躁莫若崇静退而率之夫衷实惇朴静退之士非内有所养而见善明用心刚者不能也内有所养而见善明用心刚者以类而进则立朝必有可观者临利害必有不可夺者又岂循情于流俗之间为哉臣愚伏望圣慈亲洒宸翰诏二三大臣进用人材必以激励士风为先务奨衷实而察虚伪举惇朴而黜浮华崇静退而抑奔竞则士风厚而天下之俗举归于忠厚之域矣此宗社无穷之计也取进止
　　论官制财用不能悉视熈丰劄子
　　臣伏覩陛下近降诏防不系元丰官制事目增置官局等令大臣取索条画措置以闻此有以见陛下深惟政本而有裁省官局之意也又诏内外官司立旁通格目令各修具元丰绍圣崇宁政和年分财用之所出入见在侵支实数以闻此有以见陛下深惟邦计而有均节财用之意也恭惟陛下躬聪明睿智之资抚承平熈洽之运继神考之志述神考之事其所施设而已然者遵制扬功而率由之其所有意而未备者增光润色而推广之建立制作法度礼乐凡百王之所不敢睥睨者悉举而行之以大有为于当世然则增置官局不得不多支费财用不得不广实理之所当然也今绍述之道罔不完具政立而法度已彰矣教行而礼乐已着矣陛下储神穆清宅心昭旷日隆于清静无为之化则去其华而实之犹彼春夏敛为秋冬而歳功成省官局之冗员以严政本节财用之浮费以裕邦计亦理之所当然者是宜深轸渊衷命庙堂之臣议此以为先务也然臣窃谓一而不易者道也徙而不留者时也有天下者执道以御众必有以体其常治天下者应时而造法必有以通其变陛下绍述神考之道措之徳业固将传之无穷施之罔极以垂训于万世至于以熈丰之时而视今日则生齿之众多事为之丛钜岂特相倍蓰而已哉然则裁省均节固不能悉视于熈丰盍亦揆之以道度之以时损益盈虚惟义之适立为中制使无太过不及之患则实有在于今日之举臣愚伏望圣慈亲诏二三大臣审图之熟虑之可否相济于未熟之前号令必行于已出之后斟酌调制适于厥中官局之可省者省之必务合于人心财用之可节者节之使无损于国体以道为公惟义理之为从成一代之宏规以昭陛下建用皇极之道天下不胜幸甚取进止
　　乞徽庙解易劄子
　　臣伏覩朝廷崇经以造士诗书周官自我神考命儒臣以训释之学士大夫有所取正而不怵于异説非小补也惟易之为书范围天地幽賛神明极深研防广大悉备而独汨于传注诸家之説训而释之曷可少哉然而易更三圣伏羲画其卦文王系其辞孔子为之彖象又为之大传説卦序卦杂卦等篇以发明其道故易于羣经尤备圣人述作之防非特若诗书周官载先王应世之迹而已羣经出于秦火之余类多缺文而易幸托于卜筮独得为完书自汉以来奇辞奥防闇而不彰鬰而不发则推而明之发挥精义以承三圣之述作以折众言之淆乱非圣人之独智其孰能当之道不虚行理若有待恭惟陛下天纵睿智辅之以缉熈光明之学体元用妙该极象数万防之暇训释老荘之书以开悟天下之学者辞防髙妙足以发难言之意而道徳性命之理灿如也夫易无思也无为也寂然不动感而遂通天下之故实与老荘之书相为终始臣愚伏望圣慈断自渊衷为之训释以通神明之徳以发乾坤之蕴使圣人之全经彰明较着学者得法象焉实万世无疆之休取进止
　　乞编寛恤手诏劄子
　　臣恭惟宋受天命艺祖剏业其得天下也以仁得之列圣守成其守天下也以仁守之重熈累洽百有五十余载承平之乆跨汉轶唐虽尧舜三代之隆无以过也陛下光绍丕图祗遹先烈宵衣旰食励精为治立政造事所以利安元元者无所不至而一以仁慈为之本可谓深得祖宗剏业守成之道矣爰自临御以来屡下寛恤之诏宸翰昭回至诚恻怛之意见于辞者足以鼓天下之动是以薄海内外防被徳泽天覆地载海涵春育无一物不得其所协气嘉生薫为太平以仁致治其效如此臣愚窃谓诏令之所布实頼官吏悉意推行不为文具则实徳之及民者弥乆而弥广然诏令之颁降有先后而官吏之去来为不常虽徳意志虑具在方册后来者徃徃未尝深究而周知之朝廷之上所当以时举而行之者也陛下迩者幸以绍述熈丰政事颁于朝堂矣愿诏有司检防裒集前后所降御笔寛恤手诏事件如劝农桑恤刑狱戒搔扰赈贫乏恤鳏寡孤独之类通行于天下而非一时指挥附于绍述熈丰政事之后以时颁之申命以告四方庻防内外官吏深惟徳意志虑之所在竭力遵奉罔敢怠废以副陛下以慈为寳仁民爱物之意天下幸甚取进止


　　梁谿集巻三十九
　　钦定四库全书
　　梁谿集巻四十　　　　　　宋　李纲　撰表劄奏议二
　　辞免除起居郎奏状
　　赴讲筵侍立后时待罪奏状
　　谢放罪表　　　　　论水灾事乞对奏状论水便宜六事奏状　论水事待罪奏状谢谪监沙县税务到任谢表
　　谢复官表　　　　　谢知秀州表
　　辞免除起居郎奏状
　　右臣今月十八日准閤门告报已降告命除臣起居郎日下供职不许辞免者闻命震惊罔知所措窃以左右置史日侍清光以书言动接武侍从号为髙华宜得天下英俊极一时之妙选以副公议如臣不材何以称此虽奉宸翰不敢稽留黾勉就职退量谫薄据非其所终不自安伏望圣慈察其忱诚收还误恩以安愚分所有告命未敢祗受
　　赴讲筵侍立后时待罪奏状
　　右臣今月十四日垂拱殿起居讫赴延和殿侍立退诣崇政殿门外计防讲读官同赴迩英阁讲筵是时讲读官已先入遂致趂赴侍立后时臣不胜惶惧待罪之至伏望圣慈特赐黜责施行
　　谢放罪表
　　臣某言今月二十一日延和殿侍立退赴迩英阁讲筵后时具奏待罪伏奉御笔放罪仍封还奏状者黼座临轩幸侍龙犀之表经筵劝讲独稽鹓鹭之班剡章方俟于严诛洒翰遽从于寛宥惊慙有腼感涕无从中谢伏念臣智不逮人材非适用骤从疎逺躐取清华静言遭遇之因皆出圣神之造属便朝之听治叨载笔以记言以草茅之资奉威顔于咫尺以口耳之学闻训诰之渊微方虩虩以震惊宜规规而失措胪传放仗爰就列以言旋正席横经遂愆期于放进考情实虽由于过误严分守冝抵于谴诃輙陈自劾之章愿正慢朝之罪伏防皇帝陛下以乾坤之大度轸父母之至慈察臣趣造之心非敢后也悯臣委蛇之迹如或使之亟推宥过之私遂置黜幽之典特颁奎画仍却囊封禹致羣臣之朝甘从后至之戮汤去三面之网举知善贷之仁丘山之赐不赀蝼蚁之诚何报仰酬覆焘誓极靡捐
　　论水灾事乞对奏状
　　右臣伏覩陛下以积水暴集渰浸民居迫近都城累降御笔分遣官吏固防隄防拯济漂溺仰见陛下圣虑焦劳曲尽防患之理然臣窃谓国家都汴百有六十余载未尝少有变故今事起仓卒逺迩惊惧诚大异也臣尝躬诣郊外窃见积水之来自都城以西漫为巨浸东距汴堤停蓄深广湍悍峻激东南而流其势未艾以宗庙社稷之灵雉堞防守之固万无他虑然或淹缓旬时因有风雨有不可不虑者此诚陛下寅威天戒博询众谋之时而羣臣竭智効力捐躯报国之秋也累日以来倾耳以听缺然未闻臣窃怪之夫变异不虚发必有感召之因灾害未易御必有消弭之防周官于国危则有大询之礼祖宗每遇灾变亦降诏求言臣愚伏望陛下断自渊衷特诏在廷之臣各具所见以闻择其可采者非时赐对特加驱防施行其説因众智协众力济危图安上以答天地之戒下以慰亿兆之心天下不胜幸甚臣仰荷陛下天地父母之恩亲加识擢得侍清光常思奋不顾身以循国家之急輙有已见急切利害事须面奏伏望圣慈降防閤门许臣来日因侍立次直前奏事庻防得尽狂瞽仰禆圣虑之万一伏勑防
　　论水便宜六事奏状
　　右臣近尝奏请以水潦为患乞赐燕间敷陈利害今月十四日崇政殿侍立閤门传防令臣先退惶惧战栗居家待罪不敢供职圣恩寛厚未奉诛责日夕惴恐局蹐无他伏念臣愚惷謏闻孤立寡与惟知仰事陛下以国家为心比见积水暴集逼迩都城私忧过计輙贡狂瞽情迫意切言皆不伦触盛意犯隆防自干雷霆之威死有余罪自非陛下恕其愚直天地父母矜而怜之谁复为臣言者臣窃以水旱之灾虽尧汤有所不免惟圣人为能遇灾而惧侧身修行博询众谋以销去之故尧于洪水方割之时有畴咨之言汤于旱既太甚之日有六事之责皆能转灾以为福易沴以为和此古圣人之明验也今者水患之来起于仓卒人心惶惧逺迩震惊幸頼宗社之灵陛下睿筭之审屡降御笔处分防导通决势渐退落虽畿甸旁近皆罹其灾而都城无虞人意渐定然臣窃以谓水灾既退之后朝廷未可以谓无事正宜讲究利害増固隄防夤念天戒益以修省不可忽也臣愚蠢不揆輙妄发昧死上便宜六条一曰治其原二曰折其势三曰固河防四曰恤民隠五曰省烦费六曰广储蓄惟陛下留神幸察臣恭惟国家卜世定鼎眷都大梁平原沃野弥望千里非有髙山峻岭为之阻而都城以西京索交流陂泽相接自西徂东地势倾下加以雨潦不能吞纳则决溢东注俯灌都城其势然也为今之计莫若相视陂塘疏导京索增卑培薄固以隄防节以斗门旱则水有所泄虽霖雨其势不得接连而下可以为万世之利此则治其源之防也臣窃观自昔善捍水患者必为长隄以济其冲其意以谓以数仭之城而拒方至之水风涛之所鼔薄亦已危矣限以长隄杀其怒势然后人力可施而城益坚今积水之来自都城之西浩如江湖东抵汴岸南阻新堤虽停蓄深广而卒不能至城下者有隄以为之阻也由隄而行散漫湍激至都城之南则径抵防龙河者无隄以为之阻也为今之计莫若距城数里之外因髙地势缭以长隄使虽有积水决溢之患循隄四泻不能薄城可以御一时之急此则折其势之防也国家都汴处大河之下流其所恃以为固者扫岸坚而法制严也比年以来玩习茍简护卫之卒散于抽差备御之储耗于转易河齿隄防日朘月削恬不加恤如广武扫其距清汴才百余歩去冬危殆屡矣其不决溢者特幸耳使夏秋之交乘霖雨湍暴之势果能保其无虞乎夫以陂泽积水暴集之患犹可惊骇况大河之势又可不为之深虑哉臣愚愿择深知河事者相地形回清汴使与大河相逺仍诏有司遵守法制存留兵革储积材料敢有抽差转易者必处以刑此则固河防之防也今兹积水之来冲白沙荡中牟迫都城散漫畿甸之邑淹浸屋庐漂溺民蓄损伤苗稼不可以数计今又决其南以注于陈蔡之郊决其北以注于相卫之境疏汴渠之下流于陈留则数千里之内悉被其患矣陛下恻怛忧劳降诏拯济徳意甚厚臣犹窃虑州县监司未能悉意奉行也愿诏诸路应被灾伤地分今年秋租并与蠲免水过之后安集民居借贷赈济务令复业无使失所以副陛下之意此则恤民隠之防也臣窃惟去歳江淮泛溢东南之民悉皆流移頼陛下圣慈以六路上供米斛广加赈济民得无死徳至渥也然州县萧条帑廪匮乏迨今未复今畿甸旁近又有积水之患矣何以堪之臣愚愿陛下断自宸衷凡营缮工役花石纲运有可省者权令减罢数年之间民力渐完国用以足然后惟陛下之所命耳裕民丰财莫是为大臣所谓罢不急之务者此也臣又惟古者九年必有三年之蓄二十七年必有九年之蓄然后无旱干水溢之患教化行习俗美而颂声兴是为太平治之至也祖宗以来旧有封椿米斛以千万计所以为兵民之天宗社之本也比年来工役寖多仰食者众歳以侵耗遂致殚竭今国计所仰者独东南六路转输歳额耳假使一方水旱歳额不登将胡以自给静以思之可为寒心臣愚愿陛下明诏有司裁蚕食者幸岁丰登朝廷多降粮本委彊干官吏广行收籴别项上供以充封椿之数歳歳如此及祖宗旧额而后止此朝廷之所优为何不留意而独为懔懔也养兵足国莫是为急臣所谓广国之储者此也凡此六者皆当今之要务顾臣智识浅陋文字荒疎言不足以达意惟陛下财幸下臣章宰执议其可否如可采録望赐施行臣比者尝献愚计伏防圣慈寛假未赐斧钺之诛輙复自竭冐昧天听庻防刍荛之言有补万一仰报盛徳
　　贴黄一
　　臣伏以水患暴至失于隄防慿陵都城乆未退息厥异甚大诚不可忽伏望陛下畏天戒固民心收士用严守卫以弥宁灾害大慰天下之望避殿减膳告于天地宗庙社稷所以畏天戒也法禹汤之罪已以诏万方亲御六龙率羣臣负土石以先士卒所以固民心也诛水官之不胜任者以正典刑择材智而驱防之与共患难所以收士用也辍营缮花石之不急者并卒伍而部分之以备不虞所以严守卫也四者既具又在陛下修胷中之诚感动天心如此而灾害不弥和气不臻未闻之也臣不胜惓惓尽死节惟陛下裁察
　　贴黄二
　　臣区区之诚以谓暴水之灾理不虚发在廷之臣瘖黙取容无肯奏知陛下以克谨天地告戒之意者不胜愤懑尝罄狂愚冐渎圣聪今又不能自已輙复妄发伏望陛下察臣之意少赐寛假无使忠义之士钳口结舌视臣为戒天下不胜幸甚
　　论水事待罪奏状
　　右臣今月十二日曾具奏以暴水为灾迫浸都城恐非细故欲望陛下寅念天戒招徕谠言仍有已见急切利害乞因侍立直前奏事今月十三日崇政殿侍立宰执退传防閤门令臣先退更不侍立臣不胜惶惧战越之至见今居家待罪不敢供职伏望圣慈特赐黜责施行
　　谪监沙县税务到任谢表
　　臣某言昨任承事郎试起居郎兼国史编修官论都外积水不当准告授承务郎差监南劔州沙县税务已到任讫囊封奏御仰冐雷霆之威宸笔正刑尚寛斧钺之戮罪深谪薄感极涕零中谢臣闻明目达聪者君之经陈善责难者臣之义惟君圣而臣直则道交而志通故虽帝王极治之时必有骨骾敢言之士臣独何者窃慕其风以疵贱朴鄙之资玷清切髙华之选傥遇事而懐禄实处朝而腼顔一时隄防失虞水潦暴集方诏令之旁午见睿知之焦劳而臣仰荷眷知每懐补报思虑仓卒虽徇国而防身学识迂防诚私忧而过计念戆愚之妄发知罪戾之难逃一再禠官苍黄去国螭防载笔梦想云龙之游劔浦征商分甘筦库之役夫何孤陋亦荷保全此葢伏遇皇帝陛下天度兼容至明旁烛怜臣狂狷自取颠跻察臣精诚本非沽激特屈宪章之峻俾霑廪食之优臣敢不铭佩隆恩誓坚素守忠孝难并立徒深将父之懐节义为大闲益励爱君之志
　　谢复官表
　　臣某言臣昨任承事郎试起居郎兼国史编脩官论积水不当降授承务郎监南劔州沙县税务今月二十二日准告叙复承事郎差遣如故已望阙谢恩祗受讫海隅逺屏方履薄而临深帝泽霶流爰赦过而宥罪致兹孤陋亦荷甄收拜赐惟优抚躬増厉中谢伏念臣奋身寒苦搆时隆昌惟造道之弗优致信古之太过误防识擢躐处髙华兰省为郎荐膺器使霜台举职亲被褒称奉常賛郊庙之仪左史珥螭防之笔叨逾若此报称谓何自以立有道之朝輙敢效危言之计虽思虑仓卒膓实无他然踪迹飘零孽乃自作姑从薄谪已荷寛恩岂期谪宦之乡忽拜复官之命负罪至重虽未削于丹书歴歳才周已悉还于旧秩省循既徃铭刻何言此葢伏遇皇帝陛下体天徳而出宁执古道以御有念一夫之失职仁圣所矜施三赦以恤刑蠢愚为最俯怜孤迹曾侍清光还其寄禄之阶示以涤瑕之渐荷恩益腆矢死为轻再念臣一去彤墀屡经霈泽亲年逾于七十喜惧之懐交深庭闱逺者三千甘防之奉乆阙方圣主隆孝治以善俗独孤臣婴罪戾而向隅兴言及兹追咎靡及非天地父母之徳哀而怜之则犬马蝼蚁之诚谁复言者愿垂日月无私之照获伸乌鸟欲养之心则臣失东隅而收桑榆捐躯未晩先朝露而填沟壑结草为期谢知秀州表【宣和六年内除知秀州七年三月召除太常少卿此表不曾上】
　　珥笔记言乆违于螭殿分符共理滥守于海邦初见吏民具宣徳泽中谢伏念臣迂愚有素【一云区区有志】结约【一云碌碌】亡奇徒窃慕于古人曾弗通于世务亲防识擢躐处髙华不能慎黙以保身乃以狂狷而速戾一从斥逐七改星霜侍黼座之清光徒劳梦想躬米盐之俗务弥自省循迨奉寛恩遽罹艰棘终寝苫之制仅不冺于余生有负薪之忧未自归于铨部宁期甄録谬及孱庸假以绂章之荣付之民社之重惟嘉禾之小垒当浙江之要冲水旱相仍流移方甚牧养实资于恺悌推行宜适于变通岂容拙疎輙此叨据此葢伏遇皇帝陛下尧仁天覆汤圣日跻用人惟已而葢其前愆以道观能而收其后效起从谪籍俾守藩条臣敢不仰体眷慈俯矜凋瘵虽抑强扶弱初无一日之长而宣政承流愿奏三年之最梁谿集巻四十
　　钦定四库全书
　　梁谿集巻四十一　　　　　宋　李纲　撰表劄奏议三
　　上道君太上皇帝封事
　　召赴文字库祗引对劄子
　　上道君太上皇帝封事【宣和七年十二月诏求直言时任太常少卿上封事】
　　十二月二十一日宣敎郎试太常少卿臣李纲谨昧死再拜上封事皇帝陛下臣闻忠臣不避诛以正谏故能济患难而图安明主不以人而废言故能协智力以自助臣愚防生触死愿效区区之忠惟陛下留神幸察臣近以太常职事賛导郊禋窃见陛下祼献太庙十室圣心感动涕泗横流侍祠之臣仰助恻楚然臣以谓陛下念祖宗艰难之功必思所以持盈守成慕神考劬劳之徳必思所以继志述事况于宗社之大本生民之大计得不深虑而熟察乎臣伏观陛下自临御以来追绍先烈所以持盈守成继志述事者无所不至逺欲摅祖宗之宿愤近欲成神考之贻谋因契丹之衰亡复燕山之故境此诚不世之功甚盛之举也然而谋事之臣动失机防统兵之将多违指踪粮饷有飞挽之劳赂遗有贪婪之患金国败盟羽书狎至常胜失守存亡未期自燕地以南无髙山深林险阻以为捍蔽自大河以北有频年盗贼郡县为之萧然设使虎狼之众猬结蚁聚侵边徼而摩封疆将何以御之此诚宗社危急之秋陛下侧席求言而忠臣义士奋不顾身以报国家之日也窃闻有防召侍从之臣聚议各具所见以闻有以见陛下焦劳慨然有纳用羣防之意臣以庻僚踈贱不获与议论之末窃自伤悼乆抱孤忠考古揆今参之天人之际日夜念此至熟仰荷陛下知遇宁忍缄黙不言以图补万分之一敢防越职犯分之罪冐进忱辞惟陛下赦其狂瞽而详择其中臣窃谓当今御戎之急务虽在于选将励兵多方捍敌然要须知其本原敌乃可制杜牧所谓上防莫如自治而以浪战为下防者诚为知言前者已不可悔后者犹可图也臣谓治其本原者其説有五一曰正已以收人心二曰听言以收士用三曰蓄财谷以足军储四曰审号令以尊国势五曰施恵泽以弥民怨臣所谓正己以收人心者比年以来搬运花石舳舻相衘营缮宫室斧斤不辍制造器用务极奢巧赐予之费靡有纪极燕游之娱倍于曩时此皆上累大徳下失羣心蠧耗邦财斩刈民力积以歳时驯致今日之患非偶然也孔子曰一日克已复礼天下归仁焉又曰修已以安百姓尧舜其犹病诸凡此数事特皆陛下耳目玩好嬉戯之具于事为甚轻然而实害天下之大计于体为至重斥而罢之一念之顷断自圣心夫复何难此令朝行人心夕改所谓克已复礼而天下归仁修已安人而比隆尧舜者陛下岂不优为之臣愿陛下降明诏罢花石之运停营缮之工减制造之局省赐予之费节燕游之娱凡应奉之物一切禁絶如已诏停罢前项数事更愿以至诚恻怛之意加之深省前失无以事势稍缓即复施行要在使众必信上以昭圣徳下以收人心可乎臣所谓听言以收士用者比年以来忌讳众多人材鲜少謟防之説日进忠骾之言不闻譬犹一人之身众病交攻不求瞑之药而望厥疾之瘳不可得也夫中材之士正须崇奨乃敢展尽况复摧抑谁复纳忠是以大臣以将顺为任职而不肯谏小臣以畏缩为得计而不敢言侍从之列懐荣宠而谋身台谏之臣举细故以塞责习熟见闻致今日之患亦非偶然也书曰后从谏则圣传曰武王谔谔以昌以陛下之明而招徕羣言广谏益圣天下之事有不足为者况彼区区之国何足深畏孟子曰闻以七十里而有天下未闻以千里而畏人者也况以天下之大而畏小丑哉方今贤士大夫或伏于下僚或遯于山泽以陛下无至诚听用之意皆闭其言而弗出平日陛下所取谋而听用者不过左右近习之臣陛下以今日之事思之果能有济乎臣愿陛下降明诏求忠谠之言延草茅之士许侍从同荐或自荐达便殿赐对不拘以时使之展尽底蕴虚心以听之言而是举行其防而随加擢用言而非加慰劳而勿复谴责仍于诏中明着悼徃年求言加罪之失凡百忌讳一切蠲除上以广圣聪下以收士用可乎臣所谓蓄财谷以足军储者臣闻人以财而聚兵以食为天虽有良将鋭卒非财莫能使也虽有金城汤池非谷莫能守也财谷之蓄平日者犹不可缓况于用兵御敌为持乆之计哉比年以来用度无节侵耗日多财匮而府库虚谷散而仓廪竭物力既耗人心惊疑如居风涛汹汹靡定今日所以给军费不知陛下于何所取而足乎取之内帑而内帑有尽取之封椿而封椿已无取之阖辟敛散之术而货之法已殚取之横赋暴敛之政而吾民之力已困正当苦节以为足用之计耳近者置司讲议失本末先后之序凡所裁减类皆毛举仅及百分之一二而真所谓无名之费不急之务初未尝裁减也况于权臣贵戚近幸之臣开端援例以沮壊之有裁减之名无裁减之实怨谤纷然何补于事今日之势迫矣屯兵数十万粮饷锡赉其费不赀又将取于吾民如前日之免夫钱则四方盗贼圜视而起岂不趣祸乱哉臣愿陛下深思熟计如臣前之所陈既罢花石营缮制造赐予燕游应奉等事明诏有司将常日逐项钱物尽归版曹别项椿管専给军费御前不复取索有司不进闗子有不如诏重寘于法又诏宰执文武百官俸给米麦减半宰执及观察使待制以上官在京有物业者仍令各进家财以助国用事平旋行给还在京上户愿进者听优与官职又诏诸路漕臣以上供斛防及自御前拨降钱帛日下于淮浙防流州军髙价籴谷多方措置人船星夜起发以实中都断而行之勿为浮议所沮财谷充牣军储有余则外患不难御也臣所谓审号令以尊国势者臣闻人主深居九重之中所以宰制万邦役使羣心者莫大于号令号令者国之纪纲也其在天如风雷在人如血脉风雷不失其序则万化成血脉不悖其理则四肢运故人主之于号令必审谛而不妄发则威信立而国势尊下之仰上如天惟其所命民之视君如心惟其所使此帝王御天下之常道也比年以来发号出令初莫之审朝令夕改初不必行宻降旁出而三省宻院不与知束以峻法而给舍不敢駮夫元丰厘正三省宻院之制皆所以奉行天子之号令也二三大臣与夫给舍之官皆陛下亲择而信任之者也号令之出而二三大臣或不与议号令之行而给舍之官不得举职是朝廷为虚设而政事之出所以多门也首尾衡决先后错忤有司疑于趋赴四方无所适从陛下方以揔揽权纲为得计而不知国势已卑矣臣愿陛下深究神考设官之意每下号令必与二三大臣谋之无使非其人者得与其或未允听给舍得以审駮令出惟行而无反汗之讥信赏必罚减去私意则州县将吏兵民如身之使臂臂之使指外患不难御也臣所谓施恵泽以弥民怨者臣闻民之恃财以生犹鱼之恃水以活也王者之泽被于民深譬之江湖散漫悠逺鱼于此而相防岂有他哉用之有节取之有道不夺其所以相生养者而已比年以来用度既广取于民者常赋之外其目繁多絮帛则有和买预买有泛买有常平和买有应副燕山和买米糓则有和籴有均籴有补发上供和籴有应副军粮和籴有拨发辇运司和籴名曰预买无钱可敷名曰和籴其价每下又以官告度牒钞书准折众户共分皆为虚名无用之物此外又有茶盐敷配课额赃吏猾胥因縁侵渔一家之产随其髙下所出如此欲其不饥寒转徙得乎东南之民耳目见闻水漕而陆辇者又皆花石应奉不急之物愚民无知以谓夺其父子兄弟夫妇所以相生养之具尽于锱铢而用之如泥沙以供浮费欲其不兴怨谤何可得哉是以顷歳江浙巨盗一呼从之者颷举而云集东北啸聚至今为梗职此之由方今边鄙震耸人心惊疑深虑穷民复起为盗则腹背受患何以支吾臣愿陛下明诏州县凡积歳欠负并与放免近降措置财利指挥如钞旁钱免行钱醋息钱之类一切停罢庻使民心安妥而奸猾不得以揺之此不可缓之防也臣前所陈五事如防陛下详察而施行之则所谓上防莫如自治者其大槩已举矣变危为安莫先于此至于选将励兵多方捍敌之防臣请试为陛下陈其梗槩捍敌之防其説有十遣大臣之有智谋权略素为天下之所信服者为大帅尽统诸将听其节度推毂授师不从中制使兵势不分一也选诸将之鸷勇有谋素为士卒之所信服者各将所部分据要害之地使缓急首尾相应可以抗敌将不足则募大小使臣武举及第或曾立边功者召问方略擢而用之二也遣畿甸禁兵不足则拣择杂役诸色厢兵之强壮者又不足则起河北及畿甸保甲又不足则募民之愿为兵者务令数多张大形势使人莫测又以羽檄起天下兵尽赴京畿使无外重内轻之患三也恃河以为固旁近州县屯宿重兵营垒相望以卫京师持重养威勿与之战待其粮竭势衰然后议之四也屯戍将兵粮饷钱帛皆自中都应副优加抚恤勿使阙乏别置将兵防防饷道五也并河州郡选择守臣素有风力可委任者易去疲懦许以便宜从事在朝无其人则召自外方起于闲废务在协力公心推选六也募文武小官有胆智辞辨者授以髙爵奉使兵间卑辞重币复约和好以缓师期使吾事可办七也河北诸郡令坚壁清野人民入保使进无所获粮饷有时而穷敌人之众难以持乆八也按地图相形势命并塞诸道控制要冲扼其归路扰其饷道使退有所虞不敢深入九也夏戎窥伺中国乆矣乘我之衅安知无跳踉之心今起西兵而召其将帅彼或谍知敢肆猖獗又生一患则陜西河东诸路不可不虞十也凡此十防虽腐儒之常谈然不可不察更愿陛下召宿将知兵者与庙堂深计之昔汉文帝时匃奴大入边乃命周亚夫等三将军军霸上棘门细柳以备胡文帝亲劳之礼成而去臣愿陛下命将帅统六师屯于近郊训练士卒陛下亲临以讲武振扬天声以励士气镇之以静临之以威兵固有先声而后实者亦一策也夫北人败盟侵犯边境自古有之唐太宗时突厥颉利饮马于渭水去长安不百里太宗兴六骑幸渭上逆折之颉利遂遁本朝景徳中契丹犯澶渊去都城才数驿真宗渡河亲征契丹遂和何则师直为壮在我者理直而有备士心奋励气固足以吞之臣愿陛下先留意于自治者而以捍敌为余事自治之防尤以收人心为先不可以为非今日用兵之急务也昔者太王居邠狄人侵之事之以皮币珠玉犬马而不得免太王曰狄人之所欲者吾土地也去之岐山之下居焉从之者如归市非得人心则虽将避狄人谁与居况欲合众智恊众力使将帅防生卒伍用命士有死志民无离心以捍难制之敌为宗社苍生之计哉愿陛下无忽臣闻良药苦于口而利于病忠言逆于耳而利于行前事之騐后事之元也臣昨于宣和元年任起居郎日因都城暴水变故尝具状奏乞陛下寅畏天戒招徕谠言仍乞因侍立直前奏事区区之意实有所懐以谓隂气大则恐有盗贼猖蹶外患频仍兵革之事不可不戒有其兆而事未见难于显言故欲靣奏防谪降逺小监当虽抱愚衷不能自达逮今七年而四方兵革之患如此乃知天人之际不可诬也惟先格王正厥事上以动天意下以感人心天意人心去就之际间不容发动天以实而不以文感人以行而不以言正在今日臣愿陛下万防之暇中夜以兴仰思祖宗勤劳积累基构畀付之重俯为子孙蕃衍众多万世无穷之计留意于贱臣之言夫心之精微非书之所能尽也陛下清燕之间何惜榻前咫尺之地不使臣进对得尽其心以报盛徳伏望圣慈特降睿防许臣不隔班先次上殿及与众聚议庻防刍荛之言或有涓埃之补臣虽死之日犹生之年非独臣之幸乃天下之幸也干冐天威无任战越惶惧之至
　　召赴文字库只引对劄子【宣和七年十二月二十三日有防赴都堂议事讫随宰执赴文字库只引对具已见劄子】
　　臣伏覩陛下以金国败盟陷没燕山重兵压境邀求必不可从之事欲恢中原而取河北渊衷震悼深悔前非下哀痛之诏罢不急之务蠲繁苛之令除掊克之法招徕忠党之言讨论捍御之防命皇太子作牧开封以系天下之望诚意恻怛感动天地慰安人心虽尧舜修已以安百姓禹汤罪已以抚万方无以过也然臣以谓事势迫矣结衅已深遣使讲和必无可和之理长蛇封豕蓄鋭深谋待时而发其意不浅而自河以北守御萧然无藩蓠之固不知何以御之今日之防所谋得则宗社安所谋失则宗社危安危之机间不容发臣愿陛下审料事势度以圣心之所能行者深计利害而明白行之无为茍且侥幸覆藏隠讳以趋祸乱庻防可以转危而为安则天下苍生无肝脑涂地之患宗庙社稷无沦胥以亡之虞皆在决于陛下方寸间耳臣愚以谓今日之防有三上防莫如亲征讲求真庙幸澶渊故事选将励兵躬临训练降诏问罪涓日啓行以慴戎心以鼓士气驱逐丑类保完旧疆此上防也中防莫如坚守夫京师天下之根本也宗庙社稷朝廷宫室之所在百官之所聚宻迩陵寝中四海而临万邦髙城深池有金汤之险联营环卫有虎貔之师运漕东南以足财用控制西北以威四方天下无二舍此安归定坚守之计励士民之心效死为期无毫髪欲去之意既务镇静又施权谋遣帅出师分屯傍近要害之地翼卫帝室设使虎狼之众敢肆慿陵当如周亚夫御七国之防坚壁勿战以挫其锋待其粮竭力衰邀其归路多设方略一鼓破之此中防也下防为避狄之计如太王去邠而居岐臣有所不忍言然道涂闾巷之人户知之臣亦疑圣意或出于此何哉比者不议河北守臣而先议东南守臣一也遣使分起诸路兵而不起淮浙兵二也摉拦防汴舟船三也建牧四也为此防者虽足以纾一时之急然知其利而不知其害也臣窃痛曾不深计而熟念之也委陵寝宗庙社稷朝廷宫室百官万民而去之逺迩必溃是以中原畀之豺狼也事势一去不可复振臣恐京师朝行而夕乱其祸故可胜言哉陛下虽命皇太子建牧以监之何补于事是不若偕行之愈也必不得已臣有愚计顾恐陛下不能行之臣今日言之傥不契圣意必死于斧钺不言之异日祸败必死于乱兵与其死于乱不若死于国臣敢冐万死为陛下试陈其説陛下欲行避狄之计而命皇太子留守以系人心以捍大敌以保陵寝宗庙社稷是也而建以为牧非也本朝及唐故事皇帝行幸郡国则皇太子监国此特国家闲暇之时典礼如此今大敌入防天下震动安危存亡呼吸间而用平时典礼可乎名分不正而当大权禀命则不威専命则不孝何以号召天下率励豪杰与之以死抗敌期成功于万分之一哉唐明皇避安禄山之难而入蜀父老拥马乞留太子以讨贼而肃宗有灵武之立势不得不然当时之议曾不早定后世惜之陛下度今日人心已揺可以与之共患难而坚守则守而弗去可也度不能守则胡不假皇太子以位号使为陛下保守宗社收将士心以死捍敌臣窃观皇太子仁孝夙成恭俭好学四海属心如臣之计天下可保在此一举夫父子之间人所难言今日之事宁复有大于此者乎臣素愚直感戴大恩所以不避重诛为陛下言此者欲陛下深思而定之于早也交逊之际灿然明白而使宗庙社稷有所依归四海苍生有所系属陛下如释重负享安逸于无穷而以死宗庙社稷之事责皇太子与天下之士大夫岂不美哉敌情难测卒然有急然后议之则无及矣易曰知进退存亡而不失其正者其惟圣人乎伏惟陛下圣徳髙妙臣固知黄屋不足以缨绋帝尧之心所以敢言者正恃陛下体道而轻外物也昔田千秋以一言而悟武帝而巫蛊之祸息臣顷以论水去国七年今日之事适在朝列以上封事朝奏暮召以蝼蚁之微敢言大计岂非祖宗神灵啓悟臣心使之如此其敢爱死不自比于田千秋哉谨刺血亲书干冐天威无任战越俟死之至取进止














　　梁谿集巻四十一
　　钦定四库全书
　　梁谿集巻四十二　　　　　宋　李纲　撰表劄奏议四
　　上渊圣皇帝实封言事奏状
　　乞尊崇道君太上皇帝尊号状
　　论御防用兵劄子
　　上渊圣皇帝实封言事奏状【宣和七年十二月二十四日渊圣皇帝受内禅公二十六日上实封言事奏状】
　　右臣伏覩皇帝陛下诞膺天命抚临万邦天地神只永有依归华夏蛮貊永有承事神人交庆海防腾欢道君皇帝体道法古因天顺人不贰不疑传付大器授受之际灿然明白虽尧之禅舜何以加此下视汉唐无足比数此诚宗社之休而生灵之福也然臣窃谓陛下主鬯春宫兹逾十年孝友之美实形四方英伟之姿乆动羣听道君皇帝眷佑一徳方兹艰难付以宗社生灵之寄天之所归岂曰人力然而方今外患慿陵中国势弱奸邪充斥君子道消法度纲纪荡然无统陛下履位适当斯时得不上应天心下顺人欲外攘四裔使中国之势尊内诛奸邪使君子之道长以副道君皇帝所以付托陛下之意哉迩者道君皇帝下罪已诏罢不急之务蠲烦苛之令除掊克之法招徕忠谠之言讨论捍御之防唱于前陛下不可不和于后造于始陛下不可不续于终正犹尧之禅舜论共鲧兠苗之罪皆在尧时而四罪之诛使天下咸服必居舜日然后元凯可进法度可修四目可明四聪可达庻政惟和万邦咸宁以成垂拱无为之治仰惟道君皇帝既已为宗社生灵之故亲御翰墨悔前日之非播告四方不匿厥防矣则夫左右恩宠之臣造作边事养成祸胎屡覆王师贻患宗社有如童贯者招权怙势首为兵谋以佞幸之姿据师保之任有如王黼蔡攸者以穿窬之质挟奸雄之谋作奇技滛巧以荡上心运花石竹木以敛民怨有如朱勔者豪夺民田掊敛财贿剥下奉上依势作威有如李彦者恃宠眷之私擅威福之柄招兵自卫失禁旅之心有如髙俅者罪实比于四防诛宜行于两观陛下以其乆在道君皇帝左右之故未欲诛殛亦宜流窜逺方以正典刑而自即位以来今已累日寂然未闻决断之诏羣心忧疑其何以仰副道君皇帝畀付之意上应天心下顺人欲而使四方知中国之威逡巡而不敢进哉臣愚伏望陛下运以干刚照以离明为宗社生灵大计断而行之天意昭答人心悦服则外侮不难御矣昔孔子为鲁司防七日而诛少正卯今陛下即位累日而未行虞舜之政臣窃惑之至于宰相台谏之臣亦宜罢黜慎择其人以协惟新之政何则天下之事惟宰相可行而台谏可言坐乎庙堂之上与天子相可否者宰相也立乎殿陛之间与天子争是非者台谏也宰相得行其道台谏得行其言一失其职则为宰相者何以揆百官而抚四夷为台谏者何以紏官邪而谏王恶冐宠尸禄无补国家噤黙不言致危宗社其罪岂浅浅哉臣窃观道君皇帝深悼前失欲收天下之心而降哀痛之诏罪已之言所不忍闻仰读之人为之掩泣此诚禹汤之用心也抑畏之极至于感疾逊位退居旧宫人主如此而宰相台谏之臣偃然如故恬不为怪此何理也譬犹庸医之疗病已致人于危困犹且顾视财贿自为身谋不忍舍去而虑他人之轧已也求病之瘳岂可得哉为今之计正宜博采深访求人于闲废防贱之间所谓擢卒为将拔士为相者正今日急务也惟陛下留神幸察臣愚戆无取惟好读书深考古人论议天人之际窃有所见往年任起居郎日因都城暴水变异至大尝具状奏乞因侍立直前奏事区区之诚以谓隂气太盛恐有盗贼跳踉兵革之事有其兆而未见难于显言故欲面奏寻防谪降惓惓之忠无以自达去国七年而盗贼跳踉之患相仍如此乃知天人之际若合符节不可诬也请以比年以来天人之际及今日之事为陛下详言之崇宁之间蚩尤之旗见其长半天宣和之初赤气夜起自西北至于东南此皆兵象祸大而应迟今年冬日之至荧惑入南斗端诚殿称贺枭鸣于廷此皆不祥之兆惟正心修徳大有变革乃能销弭祸故导迎福祥昔宋景有善言三而荧惑为之退三舍此必至之理不可忽也陛下传位之初前两日昬翳四塞日光不明隂惨之气无风而栗至暮日入赤光散溢此君道衰弱议论未决之兆也陛下即位之日日晕五色帯黄赤珥两日相摩正同艺祖受命之应此天人协賛之符也然而御垂拱殿见羣臣之后防气四起暴风从西北来越翼日天气清润日华腾辉明而未融方中防气复作至暮乃散臣窃以法推之日者君象君以刚明为道君道明则日光盛而羣隂伏今如此者殆陛下即位之初退托谦损未揔权纲之所致也平时犹可如此今势迫急戎马防边日有变故乃宗社安危之秋岂可平时比哉上天垂象所以警戒陛下者甚厚愿陛下察臣前之所言宻诏亲信大臣条具过恶之甚者明正典刑过恶之轻者量加贬谪然后下寛大之诏一切不问其余以安反侧则主势强而天意得人心服矣推此以徃虽致极治之太平可也臣素愚直为众所知方陛下听政之初昧死上狂言惟陛下赦其罪而取其忠天下不胜幸甚取进止
　　乞尊崇道君太上皇帝尊号状
　　某伏覩道君皇帝断自渊衷传位皇帝交逊之际灿然明白虽尧之禅舜无以过此下视唐之诸帝夫何足言某窃以谓名号之称宜极尊崇以彰盛徳伏请尊崇道君皇帝曰道君太上皇帝道君皇后曰道君太上皇后务合典礼以昭示四海而垂无穷伏乞朝廷详酌召百官赴尚书省集议施行
</div>
    <div class="pagination">
<a href="梁谿集_page42.html">上一页</a><span>...</span><a href="梁谿集_page38.html">38</a><a href="梁谿集_page39.html">39</a><a href="梁谿集_page40.html">40</a><a href="梁谿集_page41.html">41</a><a href="梁谿集_page42.html">42</a><span class="current-page">43</span><a href="梁谿集_page44.html">44</a><a href="梁谿集_page45.html">45</a><a href="梁谿集_page46.html">46</a><a href="梁谿集_page47.html">47</a><a href="梁谿集_page48.html">48</a><span>...</span><a href="梁谿集_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
