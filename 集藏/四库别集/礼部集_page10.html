<!DOCTYPE html>
<html>
<head>
    <meta charset="UTF-8">
    <title>礼部集 - 第 10 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼部集 - 第 10 页/共 23 页</h1>
    <div class="content">　　曲江二十年前防囬首芳菲似梦中老去京华度寒食闲来野水看东风树头绛雪飞还白花外青天映更红闻説琳宫更佳絶明朝携酒访城东
　　王仁甫左丞宜闲阁
　　试向宜闲亭上坐静观物理笑劳劳风生秋树停纨扇雨足春畦罢桔橰碧水自随鸥泛逺白云偏共鹤飞髙向来轩冕纷华梦此日全轻似羽毛
　　题卢沟雨别图送张道士
　　卢沟桥邉栁色齐卢沟河畔草萋萋东风故吹灵雨送北阙为有天香携饮阑水榭见花落路入烟村闻马嘶后月归来重经过五云却望鳯城西
　　南台赵子威照磨母氏眉寿堂
　　髙堂此日拜厐眉家庆相传事更竒戯彩佳儿来栢府献桃阿母下瑶池云烟色动金花诰雨露香生玉树枝尽酿中山千斛酒仙逰遐景正无期
　　次韵柳侍制直院晚归二首
　　庭松吐焰引凌霄露井银床冻不消云雾窓深隔风日鳯凰声集和箫韶书成给札分曹写直罢携香满袖飘自昔词臣宜白发礼贤珍重此时招
　　又
　　卑飞无力到烟霄忧患侵凌壮气消得食侏儒偏笑朔献嘲弟子岂知韶天怜病月今年减雨送凉风昨夜飘无补明时合归去山中休待故人招
　　送孙生归丰城
　　十载成均尚褐衣论诗岂是赏音稀群英杂遝歌清庙独客飘飖赋式微剑气秋城遥入望书灯夜屋耿留辉白头倚广成何事囘首南云亦合归
　　送掲生浩侍父南归
　　白首词臣出帝畿翩翩之子一时归夜光匣里双神剑春水船头五彩衣胄学新功存简册人生至乐在庭闱谁知惜别情偏切目断江云日暮飞
　　元夕感懐
　　天街叠鼓閙香车官舍荒园宿暝鸦不饮闲关宜谢客无眠对月转思家三年元夕留京国六十衰翁感髩华江上春风后期在烂烧银烛对梅花
　　清明
　　清明频岁客天涯归爱江南好物华烟暖人家插杨桞雨晴门巷扫桐花谁怜卧病春将过强起哦诗日又斜杏酪不须持饷我自烧新火试新茶
　　五言絶句
　　客有谈献玉絶弦事因赋二首
　　荆璞宁非遇卞和犹识真识真不自保翻恨世无人
　　又
　　识趣全琴在赏音千载期朱弦何用絶自贵不求知
　　赠王月屋相师三首
　　威仪谅有则彩色宁非天开口问穷通纷纷事可怜
　　又
　　我貌不足数我心当烱然请君视此屋晴月光无邉
　　又
　　圭荜四十年忽有万里行防看忆君言一咲春风生
　　谢氏友山图二首
　　逶迤漫相逐偃蹇自难亲之子与为友此山能择人
　　又
　　幼舆山岩姿安石丘壑情复见佳子弟使人増眼明
　　嘉定黄氏瑞竹二首
　　练川夸瑞竹黄氏见髙门富丽应如此时来岂有根
　　又
　　曽闻寇公竹插地竟成林勿谓彼非瑞清风犹至今
　　雨竹图
　　千年舜妃泪一幅湘川雨掩卷不忍题余心正懐古
　　畵兎
　　孕灵广寒府承宠中书署谁令秋水邉弄月凄风露
　　赠内静子
　　止水还能照死灰寜复然寄言内静者求静莫令偏
　　促织图监州贯子素征赋
　　华屋歌钟夜何从识草虫惟应苦吟者相对共秋风
　　东津暮泊二首
　　人家烟雾里灯影树林间撑空青突兀知是乌龙山
　　又
　　四山敛暝色百虫沸哀声夜乆月未出川光虚自明
　　钱舜举畵卷二首【红白芙蓉黄葵】
　　不向东风开酣霜拒秋冷红白为谁妍自照沧浪影
　　又
　　秋露滴金杯秋风吹道衣阳光澹欲出相向独依依
　　读左传偶成
　　胜母不可入栢人寜肯留胡为如死鸟更有在干侯
　　山川图
　　白云映髙树上有青青山不见幽人居应在空蒙间
　　渊明像
　　靖节有髙趣沉冥非酒徒畵师寜识此偶出亦携壶
　　竹图
　　透石迸新芽清泉映涓翠姿妍竞阳春朂哉歳寒意
　　环翠亭
　　万山欝环合髙亭一振衣拂衣下山去帯将空翠归
　　鹭
　　振振风生柳沾沾雪防矶白攅秋水立青映暮天飞
　　莲藕花叶图
　　玉雪窍玲珑纷披緑映红生生无限意只在苦心中
　　溪山雪霁图
　　桥冻驱驴滑滩澌理棹难何如闭门者不识风雪寒
　　正月六日离建德道中杂咏三首
　　前年踏雪来今岁踏雪囘天知我空从以万银堆
　　又
　　深村出箫鼓草市亦灯火元夕约到家人人应候我
　　又
　　荒山与峻岭千转复万盘巍然金华出使我心平寛
　　畵松
　　风霜不改色水石淡为隣只合空山老岂知人世春
　　题李盘泉卷
　　山中百岁老曽见辟雍流懒説前朝事清泉照白头
　　小竹石图
　　千畆防渭川万仞峩华嵩两竿卷石间萧萧亦清风
　　六言絶句
　　水西道中
　　鸣鸠林外叶宻眠犊沙头草添春水石桥红杏夕阳茅屋青帘
　　仙居图
　　云气参差青嶂树林飘缈飞楼谁识仙家归路桃花流水渔舟
　　江湖八境图
　　洞庭
　　君山隠隠暮碧洞庭秋波羇客白头懐古湘灵莫奏云和
　　武昌
　　草生自识春洲月满谁登夜楼寂寞汉人文赋萧条进士风流
　　庐山
　　香炉峰看飞练栖贤峡聴奔雷三叠谷帘未识至今却悔归来
　　海门
　　多景楼前狠石浮玉山下中泠长江天险安在北固烟光自青
　　太湖
　　云树烟波浩渔村橘里萦环想见三髙不死超然来往其间
　　浙江
　　两山喷雪转三道奔涛淼漫白塔故宫髙殿行人来倚阑干
</div>
    <div class="pagination">
<a href="礼部集_page9.html">上一页</a><span>...</span><a href="礼部集_page5.html">5</a><a href="礼部集_page6.html">6</a><a href="礼部集_page7.html">7</a><a href="礼部集_page8.html">8</a><a href="礼部集_page9.html">9</a><span class="current-page">10</span><a href="礼部集_page11.html">11</a><a href="礼部集_page12.html">12</a><a href="礼部集_page13.html">13</a><a href="礼部集_page14.html">14</a><a href="礼部集_page15.html">15</a><span>...</span><a href="礼部集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
