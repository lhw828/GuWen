<!DOCTYPE html>
<html>
 <head>
  <meta charset="utf-8"/>
  <title>
   攻媿集 - 第 25 页/共 78 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   攻媿集 - 第 25 页/共 78 页
  </h1>
  <div class="content">
   攻媿集巻二十
　　宋　楼钥　撰
　　奏议
　　论实用空言【任敕令所删定官轮对】
　　臣闻善为天下者贵实用不贵空言然名为空言而行可厎绩者乃所以为实用号为实用而行之不实者适足以为空言此不可不察也陛下即位以来大开言路收揽人才慨然念治效之未及鄙无用之空言而务求其切于实用者此诚得孝宣总覈之意而言者不思曾为实用之説累年以来言者甚众往往已陈而厌闻于是旁搜曲取毛举以应故事民力方匮而言利不已法令已烦而变更日增凡此皆号为实用者言之则真若可听行之则不见所益从而委以施行课其成效则且多其圗册列数以美观览然则所谓实用者果非空言乎孟子陈尧舜之道以为齐人莫如我敬王陆贽论谏于抢攘日不暇给之时未尝不本于仁义堂堂本朝陛下聪明英睿隆寛尽下而进言之士不闻引今据古訏谟逺猷徒借细故以为实用而售其迎合之术臣窃惑之唐太宗求治之初魏征仁义之説自今观之是为空言封徳彞法律之説自今观之是为实用然太宗断然行魏征之言而成贞观之治外戸不闭行粮不赍斗米三钱几致刑措蛮夷君长带刀宿卫且曰惜不令徳彞见之然则孰为实用孰为空言也臣诚不佞瞻望清光之初诚不忍自弃所学捃摭细故以幸于施用且深惧六经致治之成法寖为空言是以冒天威而进其説惟陛下赦之
　　论灾异
　　臣闻魏相之事宣帝多以异文为言李沆之相真宗每奏不美之事皆忠臣所以事君而良史所以垂教也葢人主居富贵之极操生杀之柄谄士日进佞説而直者亦难尽言祥瑞之出则润色而张大其辞灾异之见则掩覆而变易其占此二臣之所忧而明主之所察也陛下之畏天可谓至矣四方水旱盗贼之事无有不知知之未尝不深圗而力行之天之仁爱陛下亦可谓至矣不以休祥为太平之应而时出灾异以示警戒之端夫天人之间相去不逺太戊称宗实由拱桑之祥宣王复古厥有云汉之诗罪已而兴谅非虚语遇灾而惧适为盛徳臣愚欲望陛下深求其故俯询愚言寛民力録囚徒凡可以应天者务求其实则治道日举圣徳日新上答天心下遂人欲今日之异后日之福也臣之论奏动涉迂缓而爱君之心不胜惓惓惟陛下裁幸
　　论二广赏典
　　臣窃惟赏典之设以劝勋劳轻重均一则人心厌服抑扬失当则不能无辞立法之际不可不谨也广南东路西路转运使副提防刑狱到任许奏补子孙或期亲一名葢以其逺入烟瘴之地人或惮行故以此劝之顷因言者谓广西漕宪置司静江到任不许奏补任满止转一官然广东漕司在惠州宪司在韶州与静江风土不甚相逺广西以言者所论而减赏广东以论者不及而仍旧数年以来未之改定夫广南两路皆有瘴乡监司巡歴其间岂应以易地而镌赏若旧法为是则广西不应独减以其太滥则广东不应独得比年臣僚以敕令所见行修法难以着为定令尝有申请得旨令给舍看详因循至今未有明文欲望睿旨检举淳熙元年臣僚所奏令给舍疾速定议或予或夺着为成法则事出于一无不平之议矣
　　论玉牒圣语
　　臣闻尧言布天下非若后世诏诰之言也葢其都俞吁咈出于心而应于口行于身而形于言是所谓有徳必有言者也陛下临御以来言之闻于外者天下诵而歌舞之臣前载幸获一望清光天语之发震服不暇独念亲逢尧帝之圣而寒逺小臣无由时闻玉音既而蒙恩兼职玉牒始尽见记注所载仰而叹曰陛下之言随事而应是皆出于心行于身察见治乱成败之机质之六经而暗合攷诸三王而不谬备在编简不一而足臣不能悉举以进敢取其大者而铺张之陛下尝语臣下曰声色之事未尝略以经意至于宝货珠玉侈丽奇异之物心所不好亦未尝蓄之读通鉴至杨阜见人主之非则勃然触之与人言未尝不道陛下曰人君听言不可以人臣漏泄为罪纵使漏泄适足以彰君之美因举陆防之言曰谏者之狂诬明我之能恕谏者之漏泄彰我之能从又读至黄皓事陛下曰人主于近习不可不逺昔仇士良教其徒固宠之术可以见矣又读至冯紞沮张华事陛下曰小人之谗君子其浸润肤受委曲如此使人主堕其术中而不知绍兴三十二年十一月有旨令入内侍省权免进子陛下曰祖宗以来止许人进一子此曹人多则党盛今人数不少若平居无事犹可汉唐之事是已隆兴元年九月有旨已降亲札付张浚王彦应兵将官有奏报文字及有陈乞并宜付通进司投入毋得依托左右近侍以进凡此六条皆人主之要道当今之急务爱君忧国之士欲言而不敢且累千百言而不能得其要者陛下于从容问答之间形之于言可以大书于方防可以为法于后世猗欤盛哉故斥声色异物之奉容人臣谏诤之直逺近习察小人减内侍之进子禁兵官之依托皆陛下躬行之实心术之妙宜其不假润色而发于外者如此其巍巍也臣昧死不胜惓惓惟望陛下持之以诚守之以久日行其道日新其徳当如周之文武终得逸乐之福毋使唐之魏征谓不及于贞观之初则天下之幸社稷无疆之庆也
　　论土木之费
　　臣仰惟陛下恭俭惟徳敦朴为先宫室苑囿未尝兴作禁御游观之地至有弗葺者自非殿宇之缮修学校之崇饰府库之辟官寺之徙不肯轻用民力葢圣意深知土木之功实为官私之蠧故节费省事以垂后则然臣窃见比年以来工役相继亦间有不急而可以缓为之者土役之劳扰非一蓄材植者有强买之惧事末作者有苛役之扰广道路则列肆有毁撤之惊撇基址则连甍失已成之业如此等事未易悉数或曰是役于游手而不妨田里之农事是出于赢赀而不闗有司之经费物皆给以市直而无科敛之扰劳皆予以赏典而有劝功之心是皆不究夫利害之实者也游手之役不费于财乎赢赀之用不出于民乎给以市直徒有其名予以赏典不及于下命令之出谁敢不承要不若前数年之无事于此也故尝谓人君之善俭者当如汉之文帝而善于用言者当如我朝之太宗夫以汉室之富百金之费宜不足惜而文帝以吾之百金计民之常产一台之费可资十家遂终罢之每事如此安得妄用此所以为善俭也以王府之贵营一假山亦不为奢而姚坦之言深切似过太宗时已为之一闻坦言叹其伤民亟命毁去言非亲闻感悟如响此所以为善用言也以今观之民贫益甚下戸之产不直一金田野之夫终嵗勤动而不免饥寒闾阎之人以数百钱为资生之防一役之兴费以千万计者不知可为几家之产州县之间一金一粟之不输则鞭笞立至追科之日械系满前号呼塞耳锱铢积之以充府库一役之兴费以千万计者不知出于几人之输然则文帝之言为有旨坦之之言为甚切太宗皇帝之徳卓乎其不可及也以陛下之恭俭敦朴而臣犹敢以此为言者诚以今日事力尢非文帝太宗之时之比则爱惜浮费当又过之臣愚欲望睿慈念财用之至艰罢土木之不急逺追文帝之美近法太宗之圣更复深轸姚坦之言则节省之益非止一端恭俭之盛冠乎百王日计不足嵗计有余富庶之源当由于此臣狂愚妄论惟陛下赦之
　　论六曹法司
　　臣仰惟陛下垂意章程务极平允爰念吏部七司所闗者大修书之日详加裁择书成之后又为总类名目虽分条贯归一诚以法守之地不可有毫厘之差也臣窃惟修法之事固已周密用法之吏尚有可言葢七司之法颁之四方而用在吏部长贰郎官年除嵗迁难以必其通习吏人各自行案又未必尽知源流则是用法之责全在法司夫文法之习至以名家要须明练条章旁通伦类习之有素以为术业然后可以审处是非议定轻重窃见绍兴元年臣僚申请七司各有掌法案止系收掌文书即不共检条法乞将掌法案改为检法案内手分并于本部人吏内选差谙晓条法之人如本部无可选差许踏逐指差使掌本选之法事有不能决者听委法司铺叙条格然后长贰据法与夺此诚用法之要也属縁节次降旨裁减吏额往往将外差法司充其减罢之数目今虽有法司去处亦不抽差谙晓文法之人止是就本部迁补既非素习又复迁徙案分不常其守安得明习贯穿以资闗决修之甚勤而用之不求其要诚恐有所未尽也臣愚欲望睿旨明诏攸司详攷绍兴元年指挥专置法司厚其廪给而严其罪罚久其嵗月而优其迁补使事有所任责有所归庶几有以仰称陛下立法之至意如蒙圣慈采择以为可行六部亦乞尽依吏部处分或恐重于多置吏额莫若随其事之剧易吏戸刑三部则各置二名礼兵工三部则各置一名并择晓法之吏使之专意于此长贰郎官提纲于上法司守职于下则六部之事皆得其平矣
　　论治道【任宗正寺主簿日上】
　　臣闻人主之徳与臣下不同臣下苟有寸长皆可以自见上之人舍所短而取所长则无不可以用者人主天纵多能下视臣庶是必备道全美百行众善无一毫之歉长虑却顾万几庶务无一事之失然后足以御四海而圗治功由汉以来人主鋭意修政率不过数年而怠陛下以睿哲之资临御二十年而忧勤兢畏逾于初载臣下不足以望清光尚何俟于微臣之言猥惟人臣之事君非必皆好为谀悦葢其心每期君于善一有盛徳谟训将顺归美惟恐不尽以期人主为善之心间有不及则敢言者寡故天下之事惟见其全之尽之也人之一身见有无受病之处天下之大见有无蠧弊之原善养病者不以无病而废调摄善为国者不以无事而缓戒惧然后为得也汉唐贤君非无可传之烈如高祖之好谋能断文帝之以徳化民武帝之雄材大略宣帝之偿赏必罚光武之身济大业明帝之幽枉必逹唐太宗之除乱致治明皇之励精庶政宪宗之刚明果断有一于此诚足以建功立事措天下于小康然而必有以议其后而民亦有受其弊者正以如前所陈见其所长不见其不及而不能以自勉也是以尧舜之盛曰儆戒无虞曰兢兢业业一日二日万几汤以六事自责曰政不节与使民疾与宫室崇与妇谒盛与苞苴行与谗夫兴与故儆戒兢业在尧舜为不必虑所谓六事者又皆汤之所无而圣帝明王举其不必虑与其所无者日以自勉葢不惟未尝一日忘天下亦惟恐吾身毫髪之不尽此汉唐之君所以不能进也方今边陲虽靖而夷狄未賔纪纲虽举而万目尚疎敦励士气而防耻不振撙节国用而公私俱匮比嵗丰登民力且困重以嵗旱尤难支吾陛下日昃视朝广求民瘼无所不用其至臣诚不佞窃希古人责难于君耻不及尧舜之意欲望陛下逺稽古昔俯鉴近代凡其可取者必思兼备于今日凡其可戒者日思所以去之如汤之六事皆今之所无亦从而深求其端倪则圣徳日日新又日新上益有以当天心下益有以泽民物以是而求所欲为者无不济矣臣不胜惓惓爱君之心进刍荛之言惟陛下择焉
　　论责成
　　臣仰惟陛下临政愿治垂二十年孳孳万几兴利除害诚不为少臣愚无知窃有进焉凡天下之事君相讲求于上士夫献纳于下大纲小纪略已周徧而事之已议议之已行未厎于成而遂止者尚多有之臣尝攷求其故葢朝廷议之既熟成命一颁则谓事已施行下之人奉承约束文移行遣纷纭良久则以具文告于上方其播告之初天下皆谓其必行书之记注亦曰某日行某事其实事未及竟而止矣此所以事绪徒繁奉行者无所适从良法美意日讲于前而泽不得下究事不见成绩故迄今算计见效未能甚称陛下大有为之志也事有大小小者可以立办一出睿旨随即罢行若事涉大体所以为国家深长之训者是非磨以嵗月不见其成且如屯田为富国之本水利为农事之要陛下最所留意施行不一然至今不见成效行之太遽者或至扰而无益行之太缓者或至寝而不报岂天下之事终不可为也臣愚欲望陛下遇事之欲行者俾大臣详加审订若度其行之终无益或利赖防末而不足行者悉从简省若其必可行而稍费嵗月者朝廷置籍记其事端及施行之日月约事之大小为久近之期以时举催不办不已如此则事之欲为者皆有端绪陛下听纳之勤图国之妙日厎于成而后治效可覩矣
　　论宗室右选岳庙
　　臣窃惟国家忠厚之徳冠絶前古亲睦九族无所不用其至是以庆源蕃衍人才辈出皇朝盛事尤非歴代之所可及近嵗以来修谨好学者日众士夫敬仰之不暇此皆陛下圣徳感化之所致也然由进任子子为左选者堂除铨选各有成法无官人有孤遗请给亦足以活其家惟是官右选者人数极多往往逺外无援鲜能自抜于稠人中以求用于时添差又有限员不可多得惟恃岳庙以糊其口州县又以窘匮之故俸给不能一一如期所在多有无告之人歴嵗寖久员多缺少已不免待次之窘近降指挥顿减员额大约四分中几减去其二三凡宗室之赖岳庙以为生者待次遂至四年狼狈立见诚可矜悯如此则有官者还不若无官人孤遗请给之优陛下富有四海宁肯于天族较此毫末但以宗室不敢自言故此情无由上逹况夫礼义生于富足一有失所则流荡为恶如水就下犯法者必众尤非所以爱之也臣愚欲望圣慈深轸磐石之宗尽复岳庙员阙庶得天族各遂仰事俯育之计以助成信厚之风不胜幸甚倘或圣意犹以为宂则乞明降指挥于前所减数内复三之二或且复一半之数亦可少寛目下艰窘之状不为小补
　　论浙江渡船
　　臣窃惟江水之险无如钱塘不惟水面阔逺风涛可畏加以沙涨无定日有改易大驾驻跸往来尤众绍兴初年渡舟屡有覆溺葢舟人贪利稇载以行弭櫂中流恣以乞取忽遇风涛举舟覆没操舟者独以善泅获免是时留守司转运使措置官造巨舰舟之受人各有定数立旗卖牌各有色别以卖牌之入为篙梢及补苴之费自此往来安便所利甚溥成规具在可举而行中间一再修葺近复废坏不惟渡舟罅漏成规亦不复遵守人畜杂糅私渡竞进近者连日有覆溺之害都人骇愕行道伤叹臣愚欲望圣慈行下两浙转运司修造官舟务极坚壮悉举元立约束以济病涉之人在官司为力甚易而人之受实惠者不知其几惟朝廷亟圗之
　　论道学朋党【任宗正丞日上】
　　臣闻天下之大患每起于细微明者察之昧者忽焉不惟忽之复以察之为过迨其既成又已无及此天下之患所以相寻而不已也后汉党锢始于甘陵南北二部之谣唐之朋党始于李宗闵贤良之对本朝元祐党籍始于二三士夫不得志之徒事之初生若不足忧横流不止害不可言今日朝廷清明岂复有此然初见端倪不得不虑是敢先事而言宁犯狂僣之诛不忍自为缄黙惟陛下察之夫道者天下之所常行学者士君子之所当务秦汉而下斯道不明诵説相夸去本弥逺国家累圣传授敦尚斯文教风聿兴名儒间出讲明经术究极精微然后语道者不涉于异端为学者不至于无用恭惟陛下天纵圣性帝学高妙体斯道于已安而行之赏不轻予刑不遽施寛猛相济无有骇政执中之传也喜怒不私嗜好不闻隆寛尽下有言必从克己之仁也雝雝在宫临朝尊严清闲之燕不见惰容谨独之戒也清心省事湛然凝静物来斯应无所适莫正心诚意之学也凡前儒讲贯发明之大端惟是数者而陛下兼而有之臣愚何足以测识然青天白日孰不知仰而士大夫之议论则有可疑者臣窃惑焉比年以来曰执中曰克己曰谨独曰正心诚意往往有所讳而不敢言人主躬行此道于上而士大夫反讳言于下试攷之十数年间章奏无虑千万未闻以一语及此而又相戒以毋言孟子曰齐人无以仁义与王言者我非尧舜之道不敢陈于王前以为齐人莫如我敬王者而圣世乃有此风何耶故凡士之端谨好修谈论经礼者一切指之以为道学小则讥笑大则折辱又甚则疾之如仇士之遭此者其间葢亦有以自取然而俱为士夫由学以进所谓同是尧舜同非桀纣而何相疾之甚也臣尝读大雅之诗曰君子实维秉心无竞谁生厉阶至今为梗诗人之意葢曰厉阶之梗由夫好竞者之为之也使士大夫操心无竞则何自而至此耶臣尝求之牛李之事虽曰李党多君子牛党多少人然徳裕一闻御史大夫之除则流涕寄谢至其不然则遂为仇敌呜呼非竞而生厉阶者乎元祐绍圣之事又可知矣故尝以为近习之排士夫非衰季之世无此若士夫之自相排虽盛时亦不能无之汉之党锢权在宦官乗主之昏而肆为之无足怪者若唐之朋党元祐之党籍则士夫自相倾轧使人主莫知适从为害尤甚葢惟人主能用中然后可以消弭于未然而使天下不至于甚弊惟士大夫能无竞然后可以众贤和于朝而使国家不生于厉阶今陛下执其两端而用其中自不应过虑而察士大夫之间未能无竞向者犹止以虚言相讥诃而近者颇有其迹矣臣愚欲望睿慈明诏中外咸推无竞之心勿徇一偏之见精白一义以承明主之休徳臣前所过虑自可以消弭于冥冥之中臣不胜拳拳惟陛下裁幸
　　论明政刑
　　臣闻孔子曰道之以政齐之以刑民免而无耻道之以徳齐之以礼有耻且格孟子曰国家闲暇及是时明其政刑孔子以政刑为缓而孟子以政刑为先人或疑之葢一道也孔子非以政刑为可废孟子非以徳礼为可忘葢政刑不修无以为国及其既立化乃可行仰惟陛下临政愿治二十余年而忧勤不怠圗治日切今者中外少事朝廷清明年谷既登流莩麤息外则边鄙之不耸内则盗贼之不兴既非贤哲驰骛之秋可谓国家闲暇之日而又延登宰辅共圗事功当此之时若复玩嵗愒日文恬武熙视国之蠧弊为当然而民之疾苦为细事置而不讲趋了目前使一旦有水旱盗贼边方之警则必事出仓猝无复优暇今日光隂岂不可惜仰惟国家累圣相传仁宗皇帝太上皇帝在位最久仁宗开天章阁命名臣条上当世急务乃在庆歴三年太上逐权臣之党更化善治乃在绍兴二十五年皆是在位二十余年之后非若前代人主始勤终怠之比是以士气振作朝纲不隳嘉靖有邦此实我宋之家法也陛下垂意政刑何事不举臣愚过虑犹窃有言刑政二端所该甚广无问内外皆在其中今日冗官之员最多而乏周用之才养兵之费最重而少精鋭之卒游手倍于农人而趋末者日众归明坐困州县而冒诈者日繁问食货则国用既虚又非藏于天下问力役则贫弱日困不能安于田里加赋之害莫甚于和买而绍兴近辅之地斯民无聊未知所以寛恤之术取民无制莫甚于榷酤而行都首善之地设法尤盛日求所以张大之方水旱虽曰稍息而蝗蝻遗种尚多安得不为来嵗之虑盗贼虽曰不作而民间愁叹尚众安得不思豫备之宜此皆政之大端也如此等事未易悉数未问外攘之説先求内治之谟如以为小康则真若无事试加思虑不胜私忧用刑之道在今日实为公平人主无喜怒之私朝廷无风旨之闻一付有司动循三尺然而四方寃狱尚多有之若无辜陷罪固当痛惩诡法惠奸亦非今典祖宗非不随事寛宥然当是时法家者流皆是西北强毅之士坚执成法或至少恩故每使儒臣治狱谳议其间有司既不失官守而法禁亦不至烦苛今则不然用法之人多言阴徳重辟强刦亦或失刑虽曰忠厚所渐者深然有奸宄不胜之弊刑之不修此其大者臣愚窃为陛下惜此闲暇故愿陛下速为永圗虽未能每事更张扩然一变岂可不深思其故使之日新伏望睿慈采孟子之至言明政刑之二柄般乐怠傲固圣世之所无苟且因循恐良时之易失臣忧国有素不敢烦渎惟陛下幸赦而留意焉天下幸甚





　　攻媿集巻二十
　　钦定四库全书
　　攻媿集巻二十一
　　宋　楼钥　撰
　　奏议
　　乞正太祖皇帝东向之位【任温州日上】
　　臣仰惟陛下圣孝冠古通于神明谅阴端忧哀礼兼尽称天定諡博采众説务极其当臣假守偏郡安敢妄议宗庙以干严诛自以世受国恩蒙被使令有懐不言是为欺天臣窃见近降指挥恭为大行太上皇帝升祔有期增置太庙一室以奉神灵臣不学无术又在逺外道听涂説尝有见闻臣居明州近故龙圗阁待制赵粹中寓居臣乡里闻其任吏部侍郎日曾进庙议请观其书熟复其説臣既击服粹中亦深自慨然至于流涕葢谓太祖皇帝开基创业之盛而不得正东向之尊攷之典礼稽之古谊本无可疑熙宁五年首以王安石之臆説变乱古制阴使章衡倡为谬论虽名臣如冯京梁夀卢士宗司马光等力辨而不能回孙固反覆论议仅得不废配天之祀而东向之礼竟不获伸绍兴五年董弅建议孙近李光折彦质刘大中廖刚晏敦复王俣刘宁止胡交修梁汝嘉张致逺朱震任申先何慤杨震庄必彊李弼直皆是其议赵焕奏陈尤力太上皇帝擢弅为侍从涣为监察御史言已行矣而一赵霈独不以为然徒以谏大夫之重议不出已横加阻抑然犹畏公论不敢非毁但以徽宗在逺未当专议遂寝其事淳熙元年粹中以当时羣臣所奏悉加铨次为陛下言之既蒙睿旨下之礼官国子司业戴几先兼权礼部侍郎力沮其説而言无经据粹中又进辟异一书深切着明终亦不行臣详叩之粹中言几先本不足以摇大事葢尝密言于执政以为太上皇帝万夀之日未应议此以致中辍今大行太上皇帝方将袝庙维其时矣陛下亲承付托以太祖皇帝七世之孙奉绍兴五年制礼之遗意取粹中所进一书申命讨论正太祖东向之位参先朝羣臣之説定我宋宗庙之礼省有司增室之役为万世不易之法以慰列圣在天之灵臣不胜大愿不敢茍避斧钺失今不论后实难言使他日未先狗马填沟壑虽有可言之路亦已晚矣惟陛下赫然英断举而行之实天下幸甚
　　贴黄臣照得粹中所集庙议及辟异等书又有杂説一编皆已经进御或恐内府深藏未易寻究臣尝传録副本乞降敕旨取索谨当缮写投进臣伏以宗庙之事事大体重不敢闻于外庭如蒙圣慈不以人废言伏乞睿旨以粹中之书出自圣意付三省施行臣职居逺外合具奏状正以事当严密恭读中兴防要绍兴三十一年四月二十四日太上皇帝宣谕宰臣曰臣僚于利害奏劄士大夫自合亲书不须计较字画工拙敢循故事以劄子亲书投进仰乞睿照论恢复【知温州被旨奏事】
　　臣仰惟陛下亲受至尊夀皇圣帝付托之重兢兢万几惟日不足天下之事不胜其繁臣愚以为当先立乎其大孔子于鲁则先三家于卫则先正名岂无他事可为葢莫先于此也国家之大者莫先于恢复之计君臣之间所当朝夕以谋之而在天者有数存焉不可以强为也高宗立国于兵戈扰攘之中保全东南兼爱西北葢三十六年而传之夀皇夀皇即位之初慨然有志于中原练兵选将躬亲骑射以作士卒之气不惟时未可为正以高宗年高厌兵圣孝承志终守和好以修内治葢二十八年而传之陛下陛下念祖宗积累之业痛二圣播迁之祸承两朝未集之勲轸遗黎陷溺之久今日之事岂复有先于此者臣在逺外固莫窥庙谟之秘若自登极以来诏令为民而下所以戒饬士夫警防将帅皆足以感动人心今又讲搜田之法人固已知圣意之所在臣犹有言者非敢劝陛下好兵亟战挑强邻开边衅纵将士以邀功而生事也诚愿陛下专以恢复之计为心旦旦而思之嵗嵗而圗之陛下果笃志于此祈上天之助顺则畏天之心益谨望祖宗之阴祐则敬祖宗之心益笃思欲如唐太宗俘颉利以奉神尧之欢则事亲之孝益至以至欲圗外攘必先务内修则政事日以举欲谋西北先保东南则邦本日以固非将相无以佐大业则求文武之才必备非储蓄无以举大事则用天下之财必俭务求忠良节义以备使用则谗谄面谀凡可以害吾之治者不约而自退务养神气精力以待事机则宴安嗜欲凡可以伤吾之生者不戒而自定边防以修军政以严如此则迟以嵗月虽甲兵未动版圗未归而恢复之计成矣一旦天道好还天心悔祸文武之士云蒸雾集王师顺动豪杰响应则大计可举于以摅高皇之宿愤焚老上之龙庭奉万年之觞为重华之夀而后陛下之孝道光矣国家之大耻雪矣若非及今而圗之事机之来岂能以一日之力而得此哉臣区区愚衷犯分进説惟陛下裁赦
　　乞寛茶盐榷货之法
　　臣闻古者官养民后世民养官葢古有井里之法民生而授之以田法度明备养生无憾是官养民也自井田法壊流弊日久尺寸之地无非斯民交易以为世业而出其租税以供公上此民养官也后世用度日广什一取之而不足又重取之又有曰茶曰盐与夫货之属皆出于山泽之利民取之以自养者酒所以成礼所以养生古惟以沈湎为禁而后世榷之凡此数者国家既擅其利以供养兵与支费之大端其势不得不立法以禁切之岂特使利孔专出于上亦所以抑制豪强恐其专利以陵贫弱也为政者要当究其本源而兴利聚敛之臣不思大体繁文日增至于今日网密甚矣摇手犯禁非所谓易避而难犯细民贪利法出奸生不惟不足以胜之而奉法之吏临事虽欲坐以深文亦有不得而尽行者使其尽行必致生事苏绰在西魏以国用不足为征税颇重既而叹曰今所为者正如张弓非平世法也后之君子谁能弛之臣尝感其言而智识短浅未能为国家建画长防若从而轻之又恐愚民无知抵冒益众欲望圣慈轸念元元谓设禁者本有不得已之意而犯法者初非甚可罪之人或有不体国家寛大之徳于是数者更有陈请重设法禁视平民如冦仇于见行条法外创意增添之者惟陛下一切寝而不行甚者或惩其妄言播告中外使天下知圣意之所在则斯民阴受天地之大赐所以保护元气而夀天下之脉者或在是矣
　　论训练禁兵
　　臣闻天下虽安忘战必危自辛巳甲申用兵之后天下狃于无事兵备寖弛夀皇圣帝长虑却顾外欲为恢复之圗内欲修固本之计申饬州郡训练禁兵立拣中之额有路钤按教之法有朝廷防摘之制虽未能尽为精鋭而每州各有数百人可用俾兵威日振盗贼帖息可谓明效大验矣臣试郡海濒恪遵故事月自按试以行赏罚不敢不谨而犹有可疑者两军决战弓弩可以及逺而短兵可以角敌较之二者则短兵之用尤多军器固不一而足大约弓弩鎗牌长刀皆不可不习至如击炮以御敌驰逐以据险皆当习于无事之时乾道元年专降指挥禁军武艺只得教弓弩手余外武艺更不教习军士有长技而不得自见既以阻其勇气亦恐阅嵗因循无所激劝日成废堕万一欲用必至扞格至如定礮之类尤非一日可习州郡但知奉行指挥而逺虑不可不及欲望圣慈旨下三省枢密院议定速赐行下依旧制阅习于军政诚非小补
　　论保治【任攷功郎中日上】
　　臣闻无虞者盛帝之所戒无难者圣人之所惧持盈守成大雅所以称太平之君子也高宗皇帝中兴之初身济大业时巡东南艰勤百为葢十余年而后小康晚有辛巳之扰兢畏克终以享九龄肆我夀皇圣帝受禅之初鋭意有为加以甲申之警虽卒从和议而经略之志不忘益勤万几圣徳日新比年有旱潦之灾寅畏天戒广求民瘼四方章奏惟恐不闻蠲放惟恐不多赈防惟恐不至愁叹化为讴吟奸盗为之帖息脱履万乘以授圣子二帝相传体尧蹈舜冠徳百王皆由兢兢业业以致此崇高之盛陛下承熙洽之运膺付托之重垂拱以视天民之阜诚千载之一时也缛仪钜典次第搜举又足以为太平之荣观也中外静谧边鄙不耸夫何为哉况复仰遵夀皇之训日晏坐朝孜孜听政讲论经理篇帙有加为臣子者何以仰赞聪明然区区愚忠不胜爱君忧国之心以为无难之世易于因循此如人之一身时有小疾则饮食起居动知戒谨固有尫羸而夀考者强壮之人未必无病血气尚盛多恣所欲疾偶未形因谓之安此固良医之所惧也孟子曰国家闲暇及是时明其政刑今日之无事实陛下闻暇之时也改元之初三宫徽号之仪长秋册宝之礼皆不可少后自今凡稽古礼文之事动有重费而无益于治道姑俟于施行务求实效无事虚文轸未雨彻桑之言思大寒索裘之戒旦旦而圗之使事事有备先为不可胜以待可用之机以保盈成之业于无穷天子之孝顾复有大于此者乎
　　论流民
　　臣试郡永嘉本无善状既迫替期误蒙陛下收召使备郎列二年之间粗知利病近闻有流徙之民日夜念之民生岂欲轻去乡土自非水旱太甚何忍散流去嵗早禾成熟人心晏然螟虫为孽所损不多晚禾未登偶缺秋雨然未至甚害也而流散不已州郡既为之减收苗米招来海商存抚赈防虽得少定而去者已多不得不为之计也臣闻富弼赈济之政在本朝最为称首然攷其时弼知青州本自无事流民乃自河北而来弼不以非吾土之民而不任其责调护惠养委曲周旋迨麦熟而归又予之以道途之费收其强壮以备卒伍今日亦可仿而行之古者徙民归乡其徙必有法其归必有处今之流民扶老携防颠顿暴露不知息肩之所其有亲戚知识以为归者无几率皆茫然逺去以侥幸万一未至淮上其狼狈于道者已多至而失所则老弱转乎沟壑壮者不为盗贼则或为好人诱畧北去以为奴婢无复生还之日又可虑可哀也臣愚欲望睿慈兴念愚民早赐处分行下两淮监司帅守条画措置如其已有所依未能自还者听其自便苟无所投吿愿归而不得者量给赀粮使之复归如此等人亦足以语化乡里使之安土重迁其愿备卒伍者欲贷种粮者有宫君子各以富弼之心为心随宜措置救于濒死之际其所以救民心而镇边服者于是乎在条目听其自为俟其事定各以给贷招抚之数申闻庶几官无重费而无知之民不致陷于饥饿之水火实国家之仁泽也
　　乞罢温州船塲
　　臣窃惟官冗甚矣而未易遽去其有无用之官徒费廪禄而一司之费又为甚多贻害公私者不可不去也温州有造船场一司究其建立之初本因高宗南巡驻跸临安漕臣一时措置谓漕舟全缺而良材兴贩自处过温以入于海者众于是置船场立抽解是时材木不可胜用客贩既盛而漕计有余州郡系省之钱可以支拨嵗造百艘以供漕运诚一时之利也尔后本司自有船场又近地如明州华亭亦皆造船足以供转输之用今则山林大木絶少客贩不多系省不足以给费本司亦知其难办嵗朘月削毎年止造十船而一司尚存凡费如故其所谓益于官者不过十舟若就办于本司及近地之船场不甚费力请言温州之为害者监官初止一员既增其一已而又增遂为三员虽是宗子添差而皆厘务请给人从并同正官则有俸给之费所养工匠则有衣粮之费造船之日又添以米十舟分为春秋两料除材植取于客贩抽解贴买不多而有铁炭灰油之费其起发而来也以运河平底之舟而行鲸海不测之渊虚舟既不可以进势必载私商客货其中逺出海港而复揽载不可禁察又有将校借请篙梢犒给之费少或半载多或数月而后能逹多有覆溺沈破之患此其官司所任劳费之目也若其烦扰百姓则又甚焉十舟梢工轮差永嘉县有田产船戸每船所用水手则又泛差诸县濒海之细民为之此曹各有渔业深惮此行吏人乘时为奸追扰迨遍始得人足其实不用自行率以雇人之直纳于梢工始得脱身万一船败于海上将校等人均偿不足又以其名籍追元差水手勒使填还间一有此嗟怨尤甚臣在任日先究此弊每水手一名除追呼譍官之费钱之实及梢工人止六贯有奇遂举一嵗之数官为出数百缗而罢水手之差又恐吏辈久复扰之尽取诸县水手名籍俟其齐足焚于公庭海濒细民始得休息然此司不罢终为劳费而于漕运甚闗利害臣愚欲望睿慈特降圣旨行下转运司及本州罢去此司以惠一方监官姑给添差之俸听其满攷已差下人省罢兵匠收隶厢军其抽解及排岸司职事使监税官兼之既无造船之用则客贩抽解亦当蠲减省一州之烦费息百姓之追扰少助仁政之万一不胜幸愿贴黄臣尝略会计一嵗之费造船工料官兵请给衣粮起发等为钱三千六百贯有奇米七百余石监官衣绵将校借请在外伏乞睿照转运司若以为难乞令本州详具细数除官兵请给衣粮外如丁铁等费及抽解木植出卖量认钱数每年发赴本司以裨造船之费
　　论寛刑罚
　　臣闻刑罚所以惩奸也然圣王用之所以弼教非得已也人主之用刑惟当务寛皇朝专以仁恕得天下之心列圣哀矜惟恐一物之失所陛下遵有宋之家法绍夀皇之心传临御以来仁恩徳泽浃洽无外用刑之际尤轸圣心诚斯民之幸也然有司奉行惟上意所向自古已然唐太宗时自张蕴古之刑法官以失出罪为戒时有失入者人不加罪尝谓大理卿刘徳威曰近日刑网稍密何也对曰此在主上不在羣臣人主好寛则寛好急则急律文失入减三等失出减五等今失入者无罪失出更获大罪是以吏各自免竞就深文初非有教使之然畏罪故尔倘一断以律则此风立变矣帝悦从之由是断狱平允此最千古之龟鉴也夀皇圣帝事事寛恤尤谨于刑乾道元年之冬刑寺定断陆知微兄弟三人冒官之罪太轻夀皇震怒刑部侍郎王拂大理少卿陈良翰放罢其余郎官寺郎各鑴一秩天下咸以为当然在是时正如徳威之言颇有各求自免竞就深文之弊至次年春三月夀皇闻之亟下手诏曰狱重事也用法一倾其平则民无所措手足比年以来治狱之吏大率巧持多端随意援引而重轻之故有罪者兴叹而不辜者罹酷朕甚患焉卿等其革玩习之弊明审克之公使奸不容情罚必当罪用迪于刑之中勉之哉其听朕命毋忽大哉王言过于太宗逺矣自时厥后刑为之平迩者科举之病太甚其欲革而去之葢不止上之人之所欲也潘显伯兄弟之狱在兄弟私情则若可恕在贡举条制则无可逃有司定罪太轻至勤睿断所谓非常之断人主专之众论无不称快愚臣过计乃窃忧之葢自陛下龙飞之初覃霈所及与民更始寛恤之诏聮翩而下四方日有刑措之望此虽至公之举终是罪重刑轻况复罚自近始官僚之外上至刑房之吏下及刑寺之胥无不责罚固足以惩奸矣而犹有所虑者官吏震恐或有便文自营之心则谳议之际宁免傅致深文以圗自免者唐太宗以仁恕为先夀皇圣性隆寛中外具知然前事如此则知陛下虽本无尚严之心而天威所加事迹相类或恐未免有竞就深文之弊臣区区私忧怀此累月矣既已轮对奏事无路自逹敢因转对倾心献忠欲望睿慈深加矜察鉴太宗之咨询体夀皇之诏旨酌徳威之至论审事迹之近似出自圣意特赐处分或未欲显颁诏令乞命大臣明谕至意俾持刑官吏毋以此事自艾务从平允以称明圣审克之心天下幸甚臣一介疎逺不胜爱君之心昧死有言罪在不赦伏惟裁幸
　　攻媿集巻二十一
　　钦定四库全书
　　攻媿集巻二十二
　　宋　楼钥　撰
　　奏议
　　雷雪应诏条具封事【任国子司业日上】
　　臣某准绍熈二年二月六日尚书省劄子三省枢密院同奉圣防近日隂阳不和雷雪交作朕恐惧修省殊不遑宁深虑庶政或有缺失未能消弭可令侍从台谏两省卿监郎官馆职各条具时政阙失闻奏臣备数学省目覩雷雪之异窃攷咎证无路进言伏读明诏陛下上畏天戒俯询朝列此而不言臣则有罪臣仰惟陛下承列圣之正统受夀皇之付托即位以来虽有忧勤之心而初政所施未有以大慰天下之望天之仁爱陛下亦至云矣去嵗皇纬失度其甚异者太白经天臣庶虽知而朝廷不闻有消弭之举天意正以星文不足以示异故以雷雪之变发于都城不用清台之测验不待臣子之奏闻三尺童子亦知其为灾异此天意之彰彰者也陛下发德音访阙失此心固足以对越上天然须见之行事之实然后足以应之其他春秋之书五行之説陛下必已熟见琐琐细务又不足以敷陈臣请言其大者要者昧死条具如左须至奏闻者
　　一雷者阳也雪者阴也阳气震动蛰虫奋起虽稍先时犹未为甚雨中间有小雹人已惊骇至于庚辰之朔晡时雷电大至天地晦冥久之方防雪霰继作夜以至旦盈尺不已辛巳之夜又复增积寒气凝冽几不可堪是何祥也阳者天道也君道也夫道也君子也中国也阴者地道也臣道也妻道也小人也四裔也天意昭然过于告语惟下至诚恻怛应天以实察察灾变之彰明览时政之已行阳气方兴而阴沴侵陵乃至于此此不待屡数而后可知惟陛下圣明黙防天意防微杜渐曲轸宸心然后可以消弭矣
　　一自古人主遭值灾异者多矣请以成汤宣王之事明之汤之祷旱于桑林以六事自责曰政不节与使民疾与宫室崇与女谒盛与苞苴行与谗夫兴与成汤不迩声色不殖货利以义制事以礼制心顾安得有此六事而深以自责若不能自容者此所以消弭天灾而反致勃兴也宣王中兴大雅以云汉为首窃尝攷之止言靡神不举靡爱斯牲上下奠瘗靡神不宗敬恭明神宣无悔怒若归过于百神者盖宣王之意以为祀神如此不应致有灾变其所以至此者必由于我其刻责之深又过于成汤反已之切乃见于言外序诗者所以称其侧身修行而王化复行实始于此臣愿陛下逺鉴桑林之祷六事虽无亦当自责一或有之改过不吝三复云汉之诗至诚反已祈以应上天仁爱之意则圣德日新今日之异适当为后日之祥也
　　一臣仰惟陛下初在恭邸英毅神武之姿观瞻甚耸比登东宫天下属心犹恐陛下他日或偏于刚严圣学日新高明柔克一于仁厚动以仁宗为法率循夀皇之训天下涵泳圣化实宗社万世之福也然臣闻之天以刚健为德君以法天为先臣愿陛下体刚健为徳本而以仁厚行之刚则不为物所移健则不为欲所怠杜请托之私絶牵制之累如禹之恶防酒孔子之放郑声则君德日隆于上朝政日清于下而始郊见矣大抵疏逺之臣惟愿陛下之忧勤亲密之臣惟愿陛下之逸乐忧勤则幽枉必达下情得通而膏泽及于民矣逸乐则伺顔色干求恩泽而私意得以行矣陛下自雷雪之变必且忧形于色宵旰兴叹是数日间干请必少此皆切近而易察以此推之圣心忧勤恩幸自逺茍日谨一日雍雍肃肃宸襟泰然渊静鉴明以照百官其视宴游之惑岂不相万此非以刚健为本宁有此耶故臣以此为应天之要
　　一臣仰惟仁宗之治最为盛际陛下所愿取法臣观仁宗专以仁厚养天下而纪纲甚严者最以言路之通也大臣奏事或至于首肯内廷请谒未免于付外然崇奨直臣妙选台谏一言可取断在必行臣不敢以累数都尉李玮之贬司马光敢言公主亦不得无罪此骨肉之爱也遂至防封王徳用进女王素敢言正为其亲近此袵席之事也立命出之言者无罪而主德益盛此其所以为仁宗虽唐太宗之听谏勿及也比年以来朝行不闻直声而有以多言被黜者虽蒙寛恩止从外补不加之罪然士气消沮无敢出位而论事者况自去歳又闻宣谕攀援有封驳谏诤之职正以维持国论主张公道干请攀援有出于法例之外者陛下间亦有不得已应之外庭有言遂与寝罢在陛下不为伤恩而有司得以执法法者陛下之所以与天下共此者也若开宣谕之门则废有司之守不及今制之日加一日其何以为纪纲耶臣愿陛下力开直言之路杜塞宣谕之门毎以今日求言之切为心则治道不患其不举矣
　　一臣仰惟夀皇之治始终不渝陛下得于亲传臣亲夀皇二十八年之治不可形容而其卓冠于百王者非止孝俭之德最以忧民之忧不以灾异水旱为讳闻之惟恐不早救之惟恐不尽蠲放惟恐不多至于竭仓廪倾帑藏以赴其急乃者水旱连年人心惶惶若非夀皇焦劳于上有司奔走于下竭力而经营之则必有盗贼夺攘百姓流离之患矣丰储仓所以为中都之备一时欲用出圣断排羣议积贮为之一空俟其事定收籴随足人心爱戴天意协佑旋致丰穰此真万世之法臣愿陛下畏天之威光绍谟烈遇灾而惧不以为讳专法夀皇力行消弭之道臣下有隐而弗言者随事之小大罪之则天下晓然知圣意之所在矣
　　一臣尝窃究国家中间阳九百六之防一时臣子误国非一而蔡京为首京之误国非一而其甚者无如御笔之一事臣三修玉牒因得攷本朝时事之变祖宗累朝未尝轻以御笔处分外事神宗作兴凡事多出圣裁虽边徼细故亦烦亲洒是时蔡京方为检正建请差官置局编类为书遂委京编次此盖老奸相业之本也徽皇之初京既收召一旦得君欲逢主意固相位排同列辟公议行私心变法度崇虚文遂创御笔之制违者以违制论事由于京而书出于徽皇权归于京而过归于徽皇时假制礼作乐之名间以惠民之事以文过餙非御笔一下无敢议者其初犹有正人在朝间有执奏京欲其必行又改其法违者以大不恭论凡有异议即致窜逐而纪纲益以紊乱然京自为之未至于甚比其再相以至三入宠任既不及旧御笔一从中出京亦不知所为商鞅立法亲受其弊虽欲支吾不可为矣败国殄民尚忍言之此实万世之鉴也陛下兢畏恭俭固必万无此事然人主作事动为天下后世之法其端亦不可轻啓臣愿陛下一遵祖宗之法戒节有司之守条章明备动皆有则如有非常之断固在陛下专之其余细务悉有法在宸翰处分谨之重之若天之雷霆其发必以时而不至于防乃所以强主威也
　　一臣闻元符三年九月辛卯镇洮大雷自初夜至四鼓一百三十余震墙屋摇动檐瓦防坠人人有覆压之惧黎明视之雪深二尺熈河机宜文字李复言于师臣胡宗回曰雷风天之号令其发多于盛夏今秋且尽震暴非当终夜不息而又六雪殆将有不测之变因为规画密谕守将严备又以兵守邈川缓急相应援越月羌果叛攻陷城堡赖有豫备得以破之熙河以安今日销变之事无所不当虑雷雪之为灾虽不至如元符然金人之强狡实万倍于青唐边备未坚臣实忧之欲望陛下俯采李复之言申饬诸道边师修备固圉以防不测之警
　　论进德养生【任起居郎直前奏事】
　　臣闻养生可以进德进德可以养生人受天地之中以生所谓命也是故中也者天下之大本也和也者天下之达道也喜怒哀乐之未发谓之中发而皆中节谓之和是道也所谓以之为己则顺而祥以之为人则爱而公以之为心则和而平以之为天下国家则无所处而不当尧舜禹之相传以执中汤之建中武王之皇极皆此道也人之气也冲然而甚微泊焉而易危既不可过盛又不可过弱惟得其中则养生之要也人之心也操之则存舍之则亡既不可甚劳又不可甚逸惟得其中则进德之要也茍能于日用之间谨言语节饮食寡欲而固其本省事而清其心平喜怒之发端戒爱憎之私徇内外交养表里如一则夀命可以延长盛德可以日新矣仰惟陛下以天纵之资抚盈成之运精一之妙固已得之夀皇之亲传临御以来立政用人行以大中至正之道黜陟之际惟公议是从是以朝野肃靖海内小康皆中和之效也去冬违豫旋庆康复窃究所自殆恐有差其所谓中者臣误蒙睿恩擢寘柱下所当罄竭以效万一天下之事未敢具论惟望圣聪俯听愚言养生进德俱以中和为本视听言动率务戒谨饮食起居不使过差喜怒之发无所容心事有可喜从而喜之非吾之所喜也事有可怒从而怒之非吾之所怒也如是发必中节不致一偏万几虽繁使百官有司各任其职陛下以大中之道酌其可否一吁一俞可以坐判圣心休休保合太和日复一日不惟帝德益隆心广体胖神气舒畅虽有阴阳愆伏安能为吾之患哉臣言虽肤浅意则甚笃冀有益于清躬伏惟陛下裁幸
　　论郊庙之礼
　　臣窃惟郊庙之礼国之重事非臣子所当轻议然事有戾于古而又不宜于今茍得其説不可不陈也仰惟神宗皇帝鋭意作兴鼎新百度专置详定郊庙礼文所命儒学之臣博攷古今裁定仪制帝亲临决而着于令凡今日所行多出于此臣尝恭覩神宗实录元丰六年有太常丞吕升卿建议郊祀致斋事理甚明虽不见于施用而史臣载其全文有以知时论必以为是特未见于用尔臣敢约其大略而言之升卿谓郊祀致斋之内不当先诣景灵宫及太庙朝飨遂罢景灵宫诸殿朝谒而天兴殿及太庙时飨如故则是其言非不见用特行之未尽尔其言凢有天下者莫重乎飨帝厯攷载籍不闻为祀天致斋乃于其间先飨宗庙者也独有唐天宝之后用田同秀言立老子庙号曰太清宫是嵗将行郊祀以二月辛卯先躬飨焉祝用清词馈用素馔甲午又亲飨于太庙丙申乃有事于南郊虽论者以为失礼然攷其所斋之日及辛卯飨于太清宫至丙申殆且五日犹得雍容休息以见上帝也今致斋三日其一日于大庆殿而用其二日三行礼焉古之大祀未有不斋三日而敢与神明交者今行礼于天兴殿才斋一日尔其之太庙与郊宫前祀之一日皆尝用之矣谓之一日之斋尚非全也夫用一日之斋以修大祀未见其可况非全日乎于此奉宗庙则斋之日不足于以奉上帝则斋之义不専论者曰宗庙之礼未尝亲行故因郊祀躬展荐献臣曰不然人主于宗庙之飨固当嵗时躬修其事其不亲飨者盖后世之失礼也必因郊祀而行之则义尤不可以为郊礼宜如故事致斋于大庆殿二日径赴行宫其宗庙亲飨并乞寝罢天兴殿朝飨乞更不行俟礼毕而恭谢别修太庙躬祠之制毎遇行庙飨之时则罢景灵一孟朝谒之礼庙飨庙斋乞于内殿车驾出人如常仪如此则祀天飨庙两得其当此皆升卿之言也臣三仕于朝屡祗祀事凡曰大祀致斋三日惟祀事得行其余悉禁盖专致敬于所祭也而郊庙明堂大礼致斋三日之内銮舆再动百官相祀陪祠骏奔惟谨上下俱不得尽致斋之义又太庙行事极于跛倚几至僵外而以此跛倚之余致斋于郊宫虽强有力者亦苦于颠顿而恭敬之心衰矣臣愚窃所未安而不敢轻议既得升卿之説敢采之以献于陛下仍录其全文及唐明皇变礼之因列之于前以备采择伏望圣意谨重祖宗旧典不欲尽行升卿之言臣又从而斟酌其説欲望睿断改定仪制毎遇大礼用故事停景灵冬季孟享而于孟享之日行朝飨天兴之礼太庙嵗五大飨止于当郊之嵗或烝或尝亲行其一祝词仍以郊天先告二者致斋并于内殿车驾之出止如常仪专用三日之斋以事上帝陛下得以斋心养性对越上天君臣无并日之劳有司省供亿之重攷古验今于礼为称仍乞明诏二三大臣俾侍从台谏两省礼官及今集议其当裁定一王之仪其他赦宥赏赉悉如旧制革天宝之变礼以无失祖宗奉天享庙之本意实天下幸甚
　　论诸州奏案【宜引】
　　臣窃惟狱者天下之大命也厯代圣帝明王之所甚谨若夫钦恤忠厚又未有如本朝列圣之极致者也臣区区愚忠怀此久矣敢先极论古今之事而后备陈当今之宜惟陛下垂听夫杀人之事世所不免使甲能杀乙而乙之子若孙杀甲以报之可也如此则将交仇而不已故先王制之刑辟命之士归以尔之仇丽吾之法而后大定然甲之杀乙则既杀之矣士师取甲而诛之虽以伸乙之冤而士师实以生者就死地死者不可复生脱有错误悔之无及又况棰楚之下何求不得间有诬服遂致冤滥此先王所以戒谨详审惟恐其不至也自古平治之世必以省刑罚为先尝求其故矣唐虞画衣冠而民不犯则曰罪疑惟轻功疑惟重与其杀不辜宁失不经而后好生之德洽于民心成康囹圄空虚凡四十年则秋官司寇之书极其详备三代以还享国之久者无如汉唐汉四百年始于约法三章唐三百年基于太宗嵗断死刑二十九人惟我国家太祖以不杀而得天下高宗以不杀而启中兴累朝仁厚度越千古太祖尝读尧典叹曰尧舜之世四凶之罪止从投窜何近代宪网之密耶盖有意于措刑也故自开宝以来犯大辟非情理深害者多货其死有司言自二年至八年诏所其死嵗至四千一百八人仁宗凡有疑虑奏裁者率贷其死嵗至活千余人国祚灵长民心固结凡以此也今之士夫不深察其故论重囚则曰汉高祖约法三章杀人者死安有杀人而不死者乎论强盗则曰太祖立法强盗赃满三贯足皆处死今强盗之法为太轻臣又尝求其故矣秦之苛酷以微罪而坐死者甚众如曰诽谤者族偶语者弃市之类不知其几商鞅论囚渭水尽赤岂皆杀人者乎天下愁怨相率而叛之故高祖约之曰杀人者死盖言惟杀人者死尔其下云余悉除去秦法则其他死罪皆去之矣此秦民所以大悦亦非曰杀人者必死也律文诸强盗及伤人者绞杀人者斩古之中制也而唐元和之敕京兆府奏应擒获强盗不论有赃无赃并集众决杀则已重矣周显徳之敕应持杖行劫不问有赃无赃并处死则又重矣本朝规制日趋于厚由今视之故以太祖之法为重不知其时正欲革五代之弊法而务轻之也是二者不知深求其故反以借口可乎今日朝廷清明刑罚当罪虽州郡以案乞奏裁有司皆详处既不滥及无辜又不至纵奸太甚然臣毎疑州郡成案恐未必一一是其本情近有乞奏裁之狱悉以原勘始末案款缴申大理寺使之反覆阅实然后奏闻报决臣窃是之然恐事至太烦又从而讲究其説欲望睿慈明诏有司奏裁之案合贷命中自依见行条法遇有情理无可悯行下依断者仍下本路提刑司取索本州原案并碎款一一详审若无可疑则行下依断随即回申或见得碎款情节与成案不同则当惩治官使情弊或卤莽之罪庶几间有冤者得以平反实有罪者无所幸免狱吏知畏不至文致重辟益广陛下好生之徳比之尽取碎款者既得大体而于朝廷明谨之意益为详尽天下幸甚
　　贴黄臣窃见诸州奏案惟是蜀中州郡者尽录原情碎款列于成案之前若陛下更欲详尽乞下刑部择蜀中奏案碎款详备者镂板行下诸州令依此式样备录碎款奏闻尤为幸甚
　　论君道难易【内引】
　　臣闻孔子曰为君难又曰如知为君之难也不几乎一言而兴邦乎仰惟陛下以一人之身膺上天之眷命承祖宗之基上则奉两宫之养下则应万机之繁在陛下可谓至难矣然陛下所谓居得致之位操可致之势而又有能致之资威制强敌恢复中原兴起祖业以大一统谓之难可也若曰承两朝付托之重保境而养民以为内治之事在陛下初无难者两宫备天下之养一月四朝已有定制如期尽礼则事亲之道昭矣大昕受羣臣之朝兴居出入皆有定时夙兴听断则君临之道宜矣饮燕有节则圣躬日康赐予有度则财用日积采公议以用人才则众心服开言路以广聪明则下情通示防耻则可以全士夫之义严典章则可以杜侥幸之门闻四方水旱之事勤而抚之则可以消弭盗贼之变知四方事机之萌敏而图之则可以折奸雄之心国家南渡以来高宗披荆棘以立朝廷寿皇振纲纪以保治安凡今日宫室之宏丽宗庙之严饬百司庶府之备具三军万姓之阜繁皆非一日之力陛下安享盈成之业宜无难者天下当为之事固未易以一二数如前十者陛下念兹在兹日谨一日则事之大者已得其要事之小者当随以举矣臣之所陈陛下勤而行之俱为易事舍而弗图难斯至矣又况人心易感上德易见事有不当于人心能言者皆能议之圣心一日见于施行则人心翕然何啻风之偃草今日大端不过三四明断之下俄顷可毕而稽留不决迁延日久四方传闻徒骇观听此在陛下尤不为难古人责难为恭而臣顾以为易者义固不同言各有当其为爱君之心则一也伏惟陛下裁察
　　论君心
　　臣一介孤逺比者待罪左史兼摄西掖感激恩遇不敢爱身间有论奏皆非得已上触天威下忤人意朝夕惴惧以俟谴呵乃蒙圣慈俾遂为真周章控辞既不获命退惭侥冒黾勉就职益知陛下不以言罪人而以言取人不惟赦之而又进之有君如此惟当勉竭以报万一尚有孤忠可以自效天下之事不可胜陈爱君愈切尤不可茍深思熟虑不若求其至要者言之宗庙社稷之重四方万里之逺系于陛下之一身陛下之身主乎陛下之一心临御以来兢兢业业惟恐一事之失度一物之失所周思却顾若不能自已向者数事虽若久而不决处之详虑之审天下之以为是者陛下终以为是公议之以为当然者陛下终以为然方其未行人人颙望及其既行中外称颂侧闻陛下晨兴之后未御昕朝澄心静虑以待机务天德清明夜气冲和照临百官是非了然此真社稷之福也欲望睿明保持此心终日干干尽善尽美无可言者或恐勤劳万几不无游息之时退朝之暇从容良久更以一二时顷凝神储思翻阅奏章或可或否不以人废付之大臣使择其可而行之则天下翕然知陛下之明断无甚难者愿垂聪听择而行之天下幸甚
　　论赈济
　　臣仰惟陛下诚心爱民若保赤子比以诸路州军去嵗荒歉去处各赐度牒以为赈卹之备此真为人父母之意民之受惠不知其几然臣尝在州县备见荒政之修无有上防盖年谷丰熟之时家给人足上之人不过抚之而已一旦嵗事不登举无涯之众而欲仰食于公家虽有孔墨之智亦将不给若州县之官尽心竭力力之所及者广则民之获济者多所谓博施济众尧舜其犹病诸况今州县少有储蓄仓猝无以为备今方春首传闻宣池沿江等处流莩相望狼狈失所若非朝廷倍加拯救老弱转乎沟壑壮者或肆敚攘稍失抚御起为盗贼特未可知度牒之颁在国家所捐虽多恐饥民未能遍及窃见沿江诸州尚有桩积米斛非特防不敢支动积之嵗久陈陈相因欲望圣慈出自睿断行下诸路凡有合行赈济去处亟加措置将桩积见米随宜粜贷以济急阙邻近州郡亦许支移仍责官司以所粜钱秋收日籴还今春幸得膏雨二麦可望此去麦熟尚有四月劝分之数恐亦不能接济国家以桩积之米捐以予民犹不为过况赈粜于急缺之时收籴于秋成之后既可大慰民心又不妨以陈易新为经久之利惟陛下亟图之













　　攻媿集巻二十二
　　钦定四库全书
　　攻媿集巻二十三
　　宋　楼钥　撰
　　奏议
　　请车驾过重华宫第一劄
　　臣仰惟陛下承夀皇付托之重以天下养犹恐未足以报天地之恩乃者间以圣躬违豫积废起居宸心靡遑宁处正月九日千乘万骑冲冒风雪中万众叹仰以为天子之孝前古未有后又以疡疾不出者几半年虽临朝如礼而外人久不瞻望天表进香之日无不鼓舞以为吾君康复久矣景灵宫以四孟分诣者道逺不可太劳非得已也重华既近会庆在迩銮舆一动自此五日一朝之礼必如平时乃二十二日有司命戒于夙昔羽卫环立于廷中百官趋班拱俟鸣跸而烛残日出寂不闻声相顾失色谓迩者陛下无故而不一视朝已骇羣听今日何日安有不出之理列立又久之进退不可臣以待立为职法许直前使是时得望清光必且顿首百拜以请而清禁严防何由伸吐泯黙而退震悚无地中外觖望欢意索然天气晴和又无雨雪乘舆将驾莫知何故然而大臣不敢言台谏不敢论犹以未知事实之如何昨日本合具闻赴宴贡院忽传今日驾出人人相贺臣中夜起坐以俟夙兴漏且尽矣又无所闻忠诚所激敢昧死上奏伏望陛下深思社稷大计亟降指挥若曰夀皇圣节偶以某事不及上夀今以某日诣重华宫起居则天下之疑议顿解两宫之圣意交懽孝治无亏国祚愈隆虽复费钱百万极奉亲之礼所不当惜亲上玉卮为千万夀未为晚也臣拳拳愚忠惟陛下裁幸
  </div>
  <div class="pagination">
   <a href="攻媿集_page24.html">
    上一页
   </a>
   <span>
    ...
   </span>
   <a href="攻媿集_page20.html">
    20
   </a>
   <a href="攻媿集_page21.html">
    21
   </a>
   <a href="攻媿集_page22.html">
    22
   </a>
   <a href="攻媿集_page23.html">
    23
   </a>
   <a href="攻媿集_page24.html">
    24
   </a>
   <span class="current-page">
    25
   </span>
   <a href="攻媿集_page26.html">
    26
   </a>
   <a href="攻媿集_page27.html">
    27
   </a>
   <a href="攻媿集_page28.html">
    28
   </a>
   <a href="攻媿集_page29.html">
    29
   </a>
   <a href="攻媿集_page30.html">
    30
   </a>
   <span>
    ...
   </span>
   <a href="攻媿集_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
