<!DOCTYPE html>
<html>
<head>
    <meta charset="UTF-8">
    <title>弇州续稿 - 第 156 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 156 页/共 228 页</h1>
    <div class="content">　　
　　刘公缨字与清其先江西之清江人明兴隶戎藉为苏州卫人公为御史而有遗以古印章曰鐡柯者因自号以见志生而磊珂竒特及长长身玉立眉目踈秀辞吐琅琅由进士两令武陵滕邑俱最召拜河南道监察御史出按福建再按广东所至有风裁而于广东尤着还朝偕其寮疏论外戚中贵相结为不法忤旨得杖满九载擢太仆少卿又三载以佥都御史抚四川久之哭子成疾归有荐者复抚四川前后凡六载所绥怀得蕃落心而茂平贼功尤伟有金币之赐寻以例裁革还朝改抚湖广为大珰瑾所憎用蜀事下狱自理得释仍故官迁南京大理寺卿入为兵部右侍郎明年进南京刑部尚书凡三上乃得请恩礼周浃居十余岁值世庙即位赐羊酒存问乃卒寿八十二祭塟如制公所至有纪述独不能尽得乡曲声
　　
　　赞曰强直自遂宦以有声虽歴膴仕而无速成老而赐归桑梓余荣龃龉乡曲遂稽易名
　　
　　陈成斋公璚字玉汝长洲人举进士改翰林庻吉士授兵科给事中累迁刑科都给事中擢大理寺右寺丞转左进右少卿复转左为南京左佥都御史进左副都御史前后俱佐台事兼督操江诸军以病乞休卒年六十七赐祭塟如例公始起诸生从吴文定公为古歌诗不屑程序义坐是久困场屋间会试所射筴以能悉僻事李文正公拔而寘前列公所居官皆天下雄剧职而自恨不获用文史显恒悒悒不乐李公志中葢言之然其前后能勤励不失官誉老成明练亦一时巨擘也
　　
　　赞曰公起经术而颛法吏虽本縁餙乃心文事留台弹压江介控制岂伊匪雄竟暌初志诗人有言不求不忮
　　
　　王文恪公鏊字济之别号守溪学者称之为震泽先生吴县之洞庭人也十五而从父逰太学即以文重公卿间居九年应应天试第一明年会试复第一廷试得第三人及第时论犹谓执政抑之故授翰林编修满考迁侍讲修宪庙实録成进右春坊右谕徳公居翰林日杜门读书为古文章使门者谢客勿通刺即一见之亦不轻报谢以是得简贵声而人愈慕之久之乃以荐拜侍讲学士经筵日讲公毎进讲至天理人欲君子小人之互胜輙拳拳致详上有所幸中贵人广颇导逰西苑左右谏不听公为讲文王不敢畋逰章上罢讲以谓广曰讲官所指殆若曹耶好为之自是游益省矣选东宫寮为少詹事兼学士迁吏部右侍郎所上筹边八事多见采纳会其父忧归服除仍故职正徳初九卿伏阙上疏请诛中贵人瑾等召至左顺门使它中人诘所由诸九卿相慑唯唯独公以危言继尚书文后事几济而变瑾等业不知也公遂从廷议以左侍郎兼学士入内阁踰月进戸部尚书兼文渊阁大学士未踰岁超加少傅兼太子太傅武英殿大学士会公救故尚书文大夏右都御史一清罪请成废后吴氏丧稍与瑾意忤而初议亦微露公益自危乃坚请归赐玺书给驿与廪良厚公凡两典乡会试其程文为本朝冠海内博士弟子亡不传习之而千古文辞在河东庐陵间精简有法度凡归之十四年而世宗即位举故事遣行人存问赐金币益舆廪一时存问者将十人而公独上书且以所着讲学勤政篇进优诏报闻卒年七十五赠太傅所著集二十余巻今像丰硕而敦须强半白衣蟒绣葢归田后所冩也
　　
　　赞曰孝宗以还实始风雅而擅经术如公益寡迨正徳时厄同白马公以相归卒老牖下完爵完身并以名完匪徳之难完福为难俯仰世才寥焉忾叹
　　
　　吴立斋公洪字禹畴吴江人举进士为南京刑部主事歴员外郎郎中明允而慈时时出家廪以食长系者久之擢贵州按察副使母丧归服满补广东廵视海道海道故称利薮公搜其弊且尽又为御史画策得羡钱数万缗以广公署持中官之困官舟者又尝辨异寃罪妄杀广人称之为副使之十二年而转福建按察使濒行阃帅夜走槖珠赆曰公行矣某非有所干毋疑也公笑曰行者赆不有一束书乎而何以珠为立郄之其为福建所治狱畧如广东尝以便宜发粟赈建宁延平之饥者入为太仆寺卿久之迁工部右侍郎理易州山厂转左侍郎拜南京刑部尚书治邓宁河之后田宅于中贵人瑾有忤勒致仕致仕之十五年再进阶而后卒得寿七十八公卒时诸子山岩皆至大官其后显者不絶今像白晳而丽为太仆时图于吴文定邸者也
　　
　　赞曰嗟乎公一法吏子继之复廷尉民不寃用长世司冦吴考及嗣始为郎旋正位庆之余衍来裔
　　
　　龚公弘字符之嘉定人也举成化戊戌进士司理严州入为南京刑部四川司主事迁广东司员外郎司事最剧所治狱大小百五十余咸当进吏部文选郎中出守兖州府以治行卓异与宴赏久之擢浙江右参政以亲老乞归养凡十三年始起为福建右布政使迁湖广为左使寻入应天为尹以都察院右副都御史总理河道兼督漕运仍故职为工部右侍郎兼佥都御史累疏乞休进尚书致仕卒年七十有六公为人亷洁尤以明慎能剖谳寃狱时人神之所至多恵政当正徳中中贵武臣更擅权势数与公值公行意自若独不能有所加进退绰如也王父少司马与公同年硕交而俱有方面勲俱称天下长者
　　
　　赞曰懿懿龚公行修而端政理甫畅而歌考盘归侍二亲菽水承欢起领闽藩载游楚沅遂寄留尹作砥掦澜玄圭告成公乃即安进大司空归老之官蔼蔼桑榆西日未残进退以道生死毋諐
　　
　　杨南峯先生讳循吉字君谦吴县人举进士授礼部仪制司主事先生敏洽工古文辞居曹事简好读书然颇郁郁不得志乞改校官便养不许遂请致仕时年仅三十天下闻而称之居十二年而上书复请建文帝号礼曹为大惊不敢举其案頼天子宽仁不罪也先生既负高简癖又好以学穷人徃徃至颊赤而久废中不能亡动意顾亡能尉荐之者武庙南狩至金陵以名故驿召先生至则命乐府小令试之且将授伶官职先生大愧私于幸臣得免归而先生名大损然其为僻益甚顾尚书华玉时以藩伯道吴用一币贽先生促膝论文事欢如也郡伯为会折简邀顾公先生忽色变起策之出曰野人安敢与郡公争客戒其子来曰以前币置舟所即返呼之慎无应也顾公寻迹先生徃谢罪竟闭门不出顾公每举谓人过吴不可不造杨先生亦毋易造杨先生先生晩节益落莫尝自为生志卒年八十九所著有诗文集金小史吴中徃哲记奚囊杂纂诸书今像如其年尚犹使人畏之
　　
　　赞曰才太高迹太奇始而服中而疑终而非噫先生何所归
　　
　　陆公完字全卿长洲人也状魁梧有巨人之度三十举进士即授监察御史尝按河南而行部之汤阴夜梦冕丈夫来见鼻左有黒志次日谒岳忠武王飞庙庙貌圮矣而像之鼻左微蚀若志者悟而饬有司一新之复梦前丈夫来郑重谢已而惨然曰公得无类我乎公后歴臬副长以左佥都御史抚宣府入为兵部右侍郎转左侍郎时大盗刘六刘七杨虎齐彦明等剽投山东河南以至畿甸其锋莫敢当议置帅而公奋请徃讨之诏以原官提督军务许便宜行事公鼓舞诸将连摧破之遂追而蹴之大江狼山悉殱其众自都察院右都御史进左都御史加太子少保再进兵部尚书加太子太保改吏部尚书进加少保公以书生当仗钺寄节制万里立功故国遂长中台董六师领百官威望甚重而其在按察使时为宁王宸濠所器既入兵部而王持之以中贵人缇骑帅之挟遂不能坚所守许之复护卫亦有所赇谢最后王反狱株累并逮系公且繋叹曰武穆之祥其在今矣既论死末减得戍福建久之卒于戍所年七十公颇读书通晓文事好集法书名畵之类其功名虽不终尚为后进喜事者所称
　　
　　赞曰畴谓吴儿而不习兵千里一麾前无坚衡入长中台遂领枢庭保阿綂均天子所凭吴阊之间有云其甍弗慎厥藩栋折榱倾易不终日而介在贞
　　
　　弇州续稿巻一百四十七
　　
　　●钦定四库全书
　　
　　弇州续稿巻一百四十八
　　
　　（明）王世贞 撰
　　
　　○文部
　　
　　△像赞
　　
　　都察院右副都御史毛砺庵公珵字贞甫吴县人也举成化丁未进士久之授南京工科给事中与其僚先后糺守偹太监蒋琮两广总镇安逺侯桞景不法咸抵罪又抗论辅臣丘文庄公以该博佐刚愎为学士则有余为宰执则不足时人韪之病告起北户科进兵科右以言事失大司马指大司马为冡宰公出叅议山东以病乞休进左叅政仕凡十年起为南京鸿胪卿转太仆卿进右副都御史督操江改抚治郧阳公长身瘦劲在谏垣以言事着节居官有声实故归而人颇荐之然以致仕加级法不得起而所善同年陆太宰特起之又屡得要迁公意不自安乃乞归年八十二以老病卒公为人质直勤俭善议论多材力有筹筴之畧其治生累赀至巨万而名不损
　　
　　赞曰南垣风采东省张施知难而退哲人炳几再起九列以佐中司于秩则隆跃者疑之归而治生计然我师
　　
　　江西右布政使讳秩字循伯其先亦即丘贞子之裔也不知所自从故与余父少司马公通宗而不名族葢称王父曰叔父二十八成进士为郎久之始迁广东按察佥事时大珰瑾责谢贿公独不贿瑾亦不问为佥事持法有声廵按御史瑾党也欲以声势加公不受御史为屈迁兵偹赣州为副使谳决益精明数擒巨盗遂进江西按察使迁右布政使姚源大盗起公数从事兵间躬冐矢石擒斩无算然不专逞诛僇所抚降者多曰彼亦赤子也时公与同年陆太宰先后官其地皆吴人而皆为宁王所器重王尤念公至欲媾姻好公逡廵谢不敢当归谓其子曰是人也志满而气扬好武事善张大必且为乱不出十年矣遂以侍养归会暴得疾卒后王果反太宰坐株累抵罪
　　
　　赞曰公有方面勲江西之政与陆齐名而屈于寿其用不究于戱用之不究者乃所以保其身后耶
　　
　　毛百岁翁者讳弼吾州里舎子也少敦厚无餙言垂九十而其孙少保澄状元及第当是时少保父已卒而翁老病卧床第间久之得杖乃稍稍起且起且卧耐进粥竟至百岁有司为立人瑞坊以配少保而后卒正得百岁矣后赠礼部尚书今像殊怪伟可畏
　　
　　赞曰生而百岁人之瑞有孙及第家之瑞秉礼遵义天下瑞
　　
　　毛文简公澄字宪清号白斋晩更曰三江吾州人也举进士第一人为翰林修撰修会典成进右春坊右谕徳侍东宫讲读以登极恩进左庶子兼侍读为经筵日讲官赐金带母丧归寻以中人瑾摘会典误落左庶子服除仍侍读明年迁侍讲学士又明年进学士掌院事教习庶吉士擢吏部右侍郎转左侍郎进礼部尚书赐玉带正徳末充奉迎使与大学士储迎今上于兴邸赐白金千两彩币十有副寻加太子太保録世荫锦衣指挥固辞久之乞休加太子太傅道卒赠少保公孝友天笃性简易不设城府好推毂贤士大夫迨问之则曰吾不记也至其所职司乃介然见勇气议僇宸濠发王书告庙一以故典行之又尝与王大司马琼廷诤脱彭总制于死当推冡宰力辞之而以荐乔庄简公追崇献皇帝礼议起公与杨文忠诸公力持数四至触天怒不为阻迨公归而后礼成识者谓亡论礼是非公几不足而忠有余矣
　　
　　赞曰言若不出口而折羣喙貌若不胜衣而树孤砥步武卿相而守若处子出入旃夏而视犹闾里其柔为用而刚为体者耶
　　
　　吴文端公一鹏字南夫长洲人也弘治中举进士改翰林庶吉士授编修预修通鉴纂要满考进侍讲充经筵讲官预修孝庙实録成当迁时中贵人瑾怒公等不时谒用扩充政务调迁公南京刑部员外郎转礼部郎中瑾伏法公仍为侍讲以久次迁侍讲学士出为南京国子祭酒转太常寺卿仍南京世宗初始召拜礼部右侍郎转左侍郎奉诏使安陆题献皇帝神主竣事赐金币寻以左侍郎兼翰林学士掌詹事府典内制修武庙实録完赐金币优等进尚书予告归省还出理部事再加太子少保南京吏部尚书垂一考乞致仕许之给舆廪有加公貌颕秀而龎饶器量寛然长者为文亦典腴有成弘间风居翰林垂二十年不迁而以史成得南曹郎尚书以下多故旧局蹐不安公抱案自若学士故不当祭酒祭酒不当南公得南祭酒祭酒不当南太常公得南太常南太常不当久公独久尚书内典制不当出理部公独出理部礼部尚书非得罪不南公以迁命南人皆为不平且意有沮之者公亦不以形辞色归凡十四年而后卒卒之岁得八十有三赠太子太保予祭塟
　　
　　赞曰以恬养资不求速荣以朴养文不求速称八座青宫既丰且亨八袠文端遐考令名譬彼大河不匮不盈
　　
　　祁州守天方张先生安甫字汝勉筱庵先生之从子也先生生而秀朗工属文登弘治庚戌进士授祁州守以节惠着声论最当擢会丁母忧归服除意不欲出曰仕为亲养耳亲今安在徘徊久之乃上疏乞休马端肃公在冡宰异之曰宦垂就而弃若脱屣真恬士也特奏进二级有金绯先生凿方池筑亭其上因自号天方环植卉竹左图右书吟哦其间意豁如也先生优游里居余三十年而子寰复贵又能弃官侍养以故益自寛于吴越名山水无不游游輙有题咏若马鞍淀山巴城诸胜固几案间物耳先生潇洒自得与人处和而不流公府居间尽絶以故晩节望益尊时与大司冦周康僖公齐称而先生独不以位显年八十四元旦忽谓寰吾其归乎葢三月而示微疾临终翛然若脱者邑与祁俱有祠
　　
　　赞曰仕而逸（阙）而葆真挫名名依抑志志伸匪道匪释消揺自在游方之内亦游方之外彭泽恨夭香山惭贵所不殊者坦中无累
　　
　　祝京兆先生允明字希哲长洲人生而枝指故自号枝山又曰枝指道人先生天质颖絶读书目数行俱下于古载籍靡所不该浃自其为博士弟子则以文辞称而不能致深湛之思以故雅郑时揉错然至成弘际名能复古者先生葢先登矣书法魏晋六朝至颜苏米赵无所不精诣而晩节尤横放自喜故当为明兴第一为人好酒色六博不检励颇不受方内士赏许其令兴宁政术顾时时以嗜好夺之迁应天府通判致仕所著祝子通祝子杂罪知蚕衣浮物记语怪苏材小纂兴宁志合诗文数百巻卒年六十七今像乃朝衣冠老矣而尚腴泽或云不能全类之
　　
　　赞曰先生之文缕古餙今其为诗歌庀景匠心独于八法形而下者蠕蠕十指若役造化超明轹宋与唐上下跌宕沈冥景纯斯亚
　　
　　都南濠先生穆字玄敬由丹阳徙为吴县人先生生而嗜学能为古文辞数竒不得补博士弟子教授里中时吴文定公以少宰忧归里竒而言之抚臣何公提学林公檄入应天试遂中式又三年而成进士授工部都水主事改南兵部武库已迁虞衡员外郎进主客郎中年五十四乞休吏部贤之为请于上以太仆少卿致仕又十四年而卒先生为郎数奉使必游游必凌幽险探竒胜考究掌故摉金石古文摹搨抄録亡少挂漏归老之日门无杂宾灶不突烟意澹如也惟日以雠讨著述为事卒之日家唯藏书数十巻所著有南濠诗畧文跋诗话宾话玉壶氷听雨纪谈周易考异史外类钞金薤琳琅学士大夫争购而藏之以为帐中秘今像虽冠进贤服金紫居然一山泽臞也
　　
　　赞曰强仕而儒以为数竒谁与辟之俾歌宾诗婆娑一官未老乞归谁与旌之俾易金绯难进易退其容渊渊博学多识其腹便便未路翕訾畴白畴坚猗欤先生独全其天
　　
　　唐六如先生寅字子畏一字伯虎吴县之吴趋里人以诸生举乡试第一当赴会试而有所同载者以贿主司得题事株累罢为吏谢弗就先生材高少嗜声色既坐废见以为不复收益放浪名教外尝一赴宁王宸濠聘度有反形乃阳为清狂不慧以免卒年五十四先生之始为诗竒丽自喜晩节稍放格谐俚俗冀托于风人之指其合者犹能令人觧頥畵品高甚在五代北宋间今像颇质而野顾犹袭太学衣裾若重戴者可悲也
　　
　　赞曰夺汝荐冐以掾汝何恧谗面腼朴其外文其中咄惜哉以乐穷以穷工艺乃终
　　
　　朱恭靖公希周字懋忠其先昆山人徙居吴公初释褐为翰林修撰修会典成迁侍读久之中人瑾矫制夺侍读仍为修撰再以实録完复侍读进侍读学士迁南京吏部右侍郎转礼部再转左侍郎进南京吏部尚书公敦谨诚厚性自规矩以状元及第六品二十年不迁意澹如也佐礼部属大礼垂成诸辅臣相继罢去公犹持旧说娄忤上旨时方贵操切而公司大察而科臣无与者或谓公私之故公抗章自辨言科臣故应考者少即臣以言路私之固不可如避言路嫌而诛责之尤不可且臣老不称职唯有去耳上虽难公去而公意益决温旨给夫廪良厚公归近三十年中外荐者近百疏竟不起公之为恭敬虽匹妇孺子毋敢慢取予即一介不苟吴俗薄而内严畏公有不善曰吾何以见朱公其黠者曰秘之幸毋使公知也公举状元以丙辰犹及见新丙辰状元而后卒卒之年八十有四赐祭葬赠太子少保今像颓然一翁而谦谦抑抑小物克勤之意可掬
　　
　　赞曰公之乞归威鳯渐鸿天下仪之公为长者祥麟驺虞天下化之无用之用其用乃弘公存吴重公殁吴轻岂惟吴轻世悲老成
　　
　　周康僖公伦字伯明别号贞庵昆山人中弘治丙辰会试归塟其祖母以已未廷试除保定新安令有政声入为监察御史时武庙初即位所上封事多剀切廵居庸闗以忧归服除补故官出按山西还掌诸道老成不阿激迁南京大理寺丞久之为大理右少卿寻擢都察院右佥都御史佐院事复以忧归服除起佐南院提督操江寻转右副都御史佐院如故迁南工部右侍郎俄改兵部右侍郎时上欲振风纪以大学士张公璁掌都察院而公佐之转左侍郎寻进南刑部尚书未上召为刑部尚书时大学士桂公蕚去位而给事中应奎灿所论桂客李鹤鸣等事颇有连同去位者张公至天津而返好谓公桂亦（阙）矣为宽鹤鸣狱以待公谢不敢旬日南刑部尚书（阙）推左侍郎许公赞内批以公补南而许公代之公居南刑部无害以七十乞休不允寻得请致仕里居凡十年而卒赠太子少保公之归颇与其乡里老人为诗酒社善大书有眉山豫章风骨当是时天下以公为长者而亟用之所至少官谤然不能如其子精核成名法家
　　
　　赞曰当公之前务于抗人主以伸三尺当公之后务屈其三尺以希人主色公剂其间不随不激幸而非久乃获全璧然所谓康者渊源流通公则近之而至于僖之小心畏忌则不若靖之宽乐令终也耶
　　
　　文衡山先生者初名璧字征明云故丞相天祥裔也避其祖璧讳以字行更字征仲长洲人十六而父温州公林殁于官郡寮合数百金赙先生郄之曰孤不欲以生污逝者既服除补诸生下帷读书恒至丙夜而以其才傍及诸秇文及书绘皆精絶先生所严事故吴尚书宽李太仆应祯沈周先生而友祝允明唐寅徐祯卿吴徐工古文歌诗吴又能书李祝工书祝又能古文歌诗沈唐工绘事又能歌诗而皆推譲先生以为不可及先生小隶师右军父子古隶师锺梁畵师龙眠吴兴尤精絶诗得中晩唐格外趣独于文取达而已而其试亦不利久困诸生中甫贡而台使者荐之试吏部得翰林待诏预修史史成赐金币时故相杨文襄公张文忠公皆贵用事争欲客公而公不徃亡何致其事归先生归而以翰墨自娱造请戸屦长满顾所许独书生故人子属为姻党而窘者即强之竟日不倦其它郡国守相贵戚连车骑富人子行珍宝里门外不能博一赫蹏而先生所最不轻许者藩王中贵人曰此国家法也葢正徳中宁邸以厚币聘先生固谢不肯徃未几宁败天下称之先生暇则一出逰近地佳山水所至奉迎恐后居闲客过从焚香煑茗谈古书畵彛鼎品水石道吴中耆旧使人忘返如是者余三十年年九十而卒卒时犹为人书志石停笔栩然若蝶化者人以为仙去不死也余故尝识先生今像最逼真
　　
　　赞曰先生之才以迨书绘庻几吴兴所独胜者髙蹈蚤引卒完厥名先生之诗以逮寿考小隃务观所尤胜者不以文事受役平原能使吴雅能使吴敦能使吴重谁言不用不用之用斯其为用
　　
　　盛值庵公应期字斯征寅之后也徙家长洲二十成进士授都水主事治济宁闸公始为持法矫伉乡人吴少宰宽过而稽故之旬日吴公不以为忤公自是益发舒戚里近幸有挟私物者輙没之时中贵人李广凭上宠横甚其家人慑公威投鹾水中以是羣愬公广怒嗾其党秦文诬公逮下锦衣狱谪丞云南安宁驿擢禄丰令稍迁顺庆通判奔父丧归服除为长沙府同知进云南按察佥事分廵金沧道公前后所莅以公强亷节称其在金沧尤能折土酋角坐持镇守中贵人梁裕奸私为所中复逮下锦衣狱诸大臣言官救之得释而前已进其省副使乃之任超为河南按察使歴河南右布政使以至左公复与镇守中贵人廖銮轧伺得其阴将论之銮伏乃已时武皇帝幸榆林公不加赋而供张悉偹幸帅彬从欲有所苛责公不应卒亦不能害也亡何拜都察院右副都御使抚四川平天全招讨高文林及流贼谢文仪乱玺书褒奬赐金币以继母丧归服除起抚江西有恵政进兵部右侍郎仍兼副都御史督两广军事公至欲以气压节帅监军且大有所振刷而谤起矣寻破归善贼及思恩土酋后先斩首虏二千二百俘半之方论功而公以避言得改工部右侍郎理易州山（阙）谢病归河决徐沛特起公都察院右都御史治之公上议四策曰疏曰浚曰筑曰改疏者疏上流而杀之浚者浚故道而顺之筑者筑长堤而障之改者改则地而不与之争诏曰可其以春和兴而公业用便宜行事大调兵夫僝上言者援诏书劾公不待旨輙发盛冬困吏士氷雪间上怒夺公职归凡七年以庙恩复致仕寻卒年六十余公气矻矻不肯屈下人其数踬也或望之故然不能不思其材也今像亦称是
　　
　　赞曰是为直臣于弘治为材臣于嘉靖之世夫以君仁则臣直君明则臣材能一伸之而不能竟者何哉
　　
　　蔡林屋先生羽字九逵居吴县之洞庭西山因自号林屋山人先生生而警颖能读古文竒书既长工属文又能为歌诗高自标榜以为韩柳不足言吾所撰着先秦两汉少陵不足言吾于篇章建安西京或谓稍近浓隽不至吴中单薄者而已正行书亦遒劲间临兰亭十七帖人或从傍指摘其离者先生曰不然吾非临右军吾乃教之为诸生与文待诏征明齐名而已他秇不尽能颉颃其外若相善内不伏也为诸生者四十年而贡以太学上舎就选人尚书意怜之曰此故蔡生耶授南京翰林孔目二载致仕归卒年七十余无子今像目棱而頥张须猬磔老矣而气不衰
　　
　　赞曰士有显晦兮造物权之为文慕古兮谁则怜之踯躅兮而竟弗前侘傺兮而犹自怜归来兮西洞庭之石田
　　
　　顾东桥先生者讳璘字华玉其先吴县人也徙家留都为江宁人先生二十一成进士为诗歌与刘麟元瑞朱应登升之齐名曰江东三才子由郎署出守开封坐累谪入为南京吏部郎复守台州歴藩臬所至有声实自山西臬再迁浙江左布政使转廵抚山西右副都御史引疾乞休吏部言其太骤以布政使致仕先生居闲无事多纵游山水间觞咏自适者十余年而始起家廵抚湖广入为吏部右侍郎以督显陵工留为工部左侍郎兼都御史陵工成进尚书兼修承天大志先生开局聘楚故名士宦废者王廷陈颜木王格分任之书成乃不称旨迁南京刑部尚书被论致仕卒所著有息园诸集若干巻先生诗富才情格不必尽古而以风调胜徃徃脍炙人口文小弱然亦宛宛雅趣延接名流如恐失之有弟瑮以按察副使谢病归才不能如先生而峭厉过焉
　　
　　赞曰弘正之间天昌厥辞李何（阙）之邉王翼之■〈必〉■〈敝〉中原江左其谁昌榖后劲公乃先驰绵丽才情纡徐规矩六季风流庾鲍庶几
</div>
    <div class="pagination">
<a href="弇州续稿_page155.html">上一页</a><span>...</span><a href="弇州续稿_page151.html">151</a><a href="弇州续稿_page152.html">152</a><a href="弇州续稿_page153.html">153</a><a href="弇州续稿_page154.html">154</a><a href="弇州续稿_page155.html">155</a><span class="current-page">156</span><a href="弇州续稿_page157.html">157</a><a href="弇州续稿_page158.html">158</a><a href="弇州续稿_page159.html">159</a><a href="弇州续稿_page160.html">160</a><a href="弇州续稿_page161.html">161</a><span>...</span><a href="弇州续稿_page157.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
