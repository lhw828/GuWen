<!DOCTYPE html>
<html>
 <head>
  <meta charset="utf-8"/>
  <title>
   东里集 - 第 7 页/共 87 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   东里集 - 第 7 页/共 87 页
  </h1>
  <div class="content">
   公姓夏氏讳原吉字维喆其先家于饶州曾祖复祖希政元末爲湖广行省都事兵乱死之考时敏爲湘隂县儒学教谕遂家湘隂公自防端厚好学年十三教谕公没益知自励母夫人廖守莭教子公终父丧即出教里塾取束脩以资养而率其二弟恭侍婉愉得母夫人懽心出入乡闾其老长皆忘年賔礼之时已负钜人度喜怒不形里少年尝被酒侮慢公里人共撃之詈之曰汝小人不知乡有君子耶有鬼物白昼附人言祸福惊动里中或强公徃观卒无所言他日复有言或问之故曰夏公端人吾不可以近公一无所动心洪武庚午嵗以诗经选乡贡入太学遂擢户部前四川部主事授承直郎进承徳郎曹务丛脞凡仓庾府帑之出入简牍之着悉有条理同官后至扵事有未通者咸以质公曰环左右公虽纷冗必爲之尽心盖人人徳公如师陞户部右侍郎授嘉议大夫巡抚福建所过郡邑考察吏治咨访民隐公明寛大人咸恱服太宗皇帝入正大统转左侍郎逾月陞户部尚书授资善大夫永乐初苏松诸郡大水命公徃治发浙西兵民十数万防决壅滞自松江黄浦东北以逹扵海水患乃息而抚恤曲当人不言劳又抚绥其饥民奏发廪三十余万石赈之散给有方民赖以济进资政大夫初建北京采宫殿材于东南命公自南京扺北京督视运送给以锦衣卫官校且命有不率命便宜行事公于号令中备矜恤之意人人効用太宗巡狩北京公预扈从命兼行在礼部都察院事嵗余车驾亲征漠北今上以皇嫡长孙留守北京命公辅导庻事修举京师肃然太宗还良喜赐公钞千缗防币四表里羊酒鞍马自是屡奉命侍今上有司奏公与吏部尚书蹇公歴官九载皆赐勑嘉奬有淳良笃实如古名臣之谕太宗亲宴之别殿无几赐诰命追封祖考皆爲资政大夫户部尚书祖妣爲夫人封母爲太夫人重脩太祖皇帝实録命公监修书成赐钞织金文绮衣文绮表里北京宫殿成奉勑召仁宗皇帝及今上于南京二圣喜公至赐宴劳及钞白金鞍马北敌复犯邉太宗皇帝将亲征公言今邉储不足请遣将无烦六师忤防罢官仁宗皇帝嗣位即日复公户部尚书公以母丧未终辞仁宗曰国家不幸有大事正朕与卿等恊心比力之时如卿以亲丧辞则朕亦未当在此公乃不敢复言遂加少保仍兼户部尚书赐玉带今上正位东宫加公兼太子少傅少保尚书二职如故赐诰命追封曾祖祖考皆爲荣禄大夫少保兼太子少傅户部尚书曾祖妣祖妣妣皆一品夫人赐银章一其文曰绳愆紏缪且谕公曰朕有过举卿但具奏来以此识之朕不难于从善赐钞万缗御用米二十石胡椒二百斤公感知遇之厚鞠躬小心靡或不尽修太宗皇帝实録命公监脩仁宗皇帝崩时今上监国南京至则防礼及即位之仪皆具皆公一二人所预定上既嗣大位公以旧辅尤重倚注公亦孜孜惟谨宠赉曰盛修仁宗皇帝实録仍爲监修庻人髙煦反上亲率六师擒之公预扈从还赐白金文绮等物甚厚赐银图书一其文曰含贞静盖褒公之徳云明年扈从廵邉既还上念少师蹇公及公等四人者皆春秋髙欲优逸之赐勑嘉劳命辍职务而仍其禄朝夕侍上备顾问谋议而恩遇益厚两朝实録成赐白金织金罗衣文绮表里鞍马赐宴明旦入谢暮归第得疾遂薨宣徳五年正月廿七日也夀六十有五岁上闻讣震悼遣礼部尚书胡濙赐祭赠特进光禄大夫太师赐諡忠靖赙钞万缗勑有司营防葬官其子瑄爲尚宝司丞仍复其家朝臣自公侯贵戚下至郎曹将校咸徃吊祭卫卒巷氓亦有叹息至流涕者公天性至孝友其弟原启原礼皆厚原启没爱其子如子读书乡校时教谕史九韶虽非授业师遇之必拜虽贵不变既贵九韶陞教国子月恒分之禄九韶将老朝廷从公请命致事公与人交久而敬平生故人在患难率赈给之遇士之贫者振之有颠踬失所者援之徳虽防必报而未尝存怨恶心接人温然防事善善长而恶恶短襟宇瀞深闳廓不见涯涘甞有从汚公金织赐衣惧欲迯者公曰汚可浣何惧爲有吏坏公所宝砚石匿不敢见公召吏谕之曰物皆有坏吾未甞惜此慰遣之于时卿大夫雅量推公第一知者盖比公于王子明韩稚圭之度其在上前所言必归仁厚临政必酌大体其预宥宻虽泯然无迹盖有隂受其徳者矣故不间贵贱防戚识不识皆知其爲善人长者喜爲诗四方士重公名得其一篇一咏藏以爲荣公配郑氏有贤徳再封皆夫人子男三珫瑄瑾女一嫁虞防珫与虞氏女皆先卒公卒之三月归葬湘隂其家以墓碑属余余与公同朝三十年晚益亲厚相知又甞爲余道其平生余岂意遂志公之墓耶铭曰泝夏厥初以国爲氏衍于防稽緜緜厥系太末之邑后来徙居暨唐中和复徙于番懿夏之世逢掖其服诗书有承徳善有续转鄂而潭自公祖考积厚必发公奋起绍燕歌鹿鸣来与计偕官任其贤政用其才繇司徒属暨掌邦教寅恭小心寛仁允蹈叅决大议洊任重负不亟不徐雍容雅度如彼乔岳嶻焉弗移其气黙运泽润良多祗事列圣既四十载夷险一道其舄几几国有老成堂有柱石胡不憗遗当宁兴恻既荣且哀隆隆宠光于乎忠靖没世不忘
　　奉天靖难推诚宣力武臣特进光禄大夫柱国太保阳武侯追封鄞国公諡忠武薛公神道碑铭
　　宣徳五年五月太保阳武侯薛公奉命城隆庆永宁赤城独石竣事将归以疾闻上遣中官以御医徃视且赐勑谕劳至京犹力疾入见上慰谕再三既归第日赐御药遣中官临问无几竟不起七月廿三日也讣闻上震悼亲爲文祭之追封鄞国公赐諡忠武诏有司治防葬凡防葬之仪皆优等盖特恩云公讳禄姓薛氏世家山东胶州之新兴社曾祖考讳安妣刘祖考讳大妣金考讳遇林妣张公兄弟六人而公第六自少杰特有大志未冠籍戎伍上官皆竒之从北征金山及喀尔喀之地又从征伊都山鼐尔布哈等处自是屡出西北二邉渉万里而还太宗皇帝举兵北平公首从义旗攻九门克蓟州遵化援宻云攻雄县追敌漠州咸奋勇先驱以一当百战真定公生擒敌左副将军驸马都尉李坚超陞燕山右防卫指挥佥事赐白金文绮从援永平攻下大宁冨峪防州寛河时南兵已围北平城公还先遇其哨骑薄战败之车驾继至从战郑村埧敌大败陞指挥同知从克广昌蔚州攻大同率兵前哨获敌人马遂从南征大战白沟河追奔至济南陞指挥使从克沧州大战东昌公以五十骑前哨遇敌兵数百与战败之获马三十余疋敌悉众来追公复奋战大败之获马二百余疋敌于威县及深州伏兵以要旋师皆击走之从战夹河大捷战滹沱河右军力屈公率众驰赴之出入敌阵数十合战敌败走公追至夹河斩馘无算获马五百余疋明日战单家桥公马蹶爲敌兵所得防刀斩敌兵复上马督战遂败敌将平安军以次攻下顺徳大名彰徳及攻西水寨公生擒敌都指挥一人斩获尤多从攻东阿东平汶上皆下之继战淝河大店小河汴隄灵璧率勇先诸军遂渡淮渡河从车驾入京师太宗皇帝为臣民推戴既正大位论功行赏陞骠骑将军后军都督府都督佥事以其官秩赠三代永乐六年陞都督同知八年从车驾北征至溟河以功进荣禄大夫右军都督府右都督兼左军都督府事以其官秩加赠三代时四方选至防军数万悉命公操习十二年从车驾北征十五年初建北京宫殿命公董营缮十八年成加奉天靖难推诚宣力武臣特进荣禄大夫柱国封阳武侯食禄千五百石追封其三代皆侯爵赐诰劵二十一年从车驾北征还奉命讨捕湖州叛冦二十二年复从车驾北征是年八月仁宗皇帝嗣大位加公太子太保子孙世袭侯爵奉命廵北邉敌冦云州公率兵追至大松岭斩获甚众事闻赐勑嘉奬遣中官及鸿胪卿即军中劳之既还赐白金钞币加嵗禄五百石洪熈元年佩镇朔大将军印率师廵北邉宣徳元年庻人髙煦反车驾亲征命公爲前锋先二日围其城罪人既得留公抚绥城中军民还赐银币甚厚明年秋从车驾廵邉出防州解后敌冦塞下与战败之生擒其酋斩获其余众遂镇蓟州永平冬还赐银币加厚四年率师护兵饷开平者再五年春佩镇朔大将军印廵邉至竒黄岭遇冦拒敌悉斩之尽收其家口孳畜陞太保赐钞币居三月董筑城之役盖从公之言以便戍守公平居无事未甞忘危毎计邉务言之亹亹或诮其琐屑者终不爲变盖其志奉国惟恐不尽爲将勇智兼备常先事筹画用心之至以夜继日故所向成功未甞败北间一二临阵中矢石裹创赴闘有进无退其率师所过纪律严明秋毫无犯而抚防士卒人人归心若董缮作规置有方力不烦费功率坚久人亦罕及盖一代之兴必有一代之臣公祗事三圣渉歴多用志笃鞠躬尽瘁以効臣职故能建功国家流光简册致身贵冨垂庆后昆其非古名将之流而今之不可多见者欤公夀七十有三年其配李累封至侯夫人子男三长勲先卒次某次某孙男三长诚先卒次某次某以是年十月三日葬公于某乡某原铭曰明圣之兴有命自天必有辅翼名世之贤气机翕防云龙风虎有勲有烈左文右武桓桓薛公始奋从义大呼迅驰金戈鐡骑智明几先勇盖万夫畴其膺之折朽摧枯宗社载安功书册府在帝左右股肱心膂公扵事上一诚不贰知竭臣职死且无怠公扵驭众有纪有纲抚如春和令如秋霜歴事三圣麟衣蝉冠廷有老成国有屏翰丹书鐡劵传袭来裔公如长城不百岁英灵升逰九原在此太史作铭式昭无已
　　东里文集巻十二
　　钦定四库全书
　　东里文集巻十三　　　　明　杨士竒　撰神道碑
　　奉天靖难推诚宣力武臣特进荣禄大夫柱国前军都督府左都督永康侯追封蔡国公諡忠烈徐公神道碑
　　公讳忠字仲达姓徐氏世家庐州之合淝父讳用元季守宣城我太祖皇帝兵至宣率众归附命仍其职遂从征讨以功实授管军百户从守南昌进武畧将军河南卫副千户洪武壬戍自陈老疾命公代之丁卯从征北边至喀尔喀之地还城大宁无几调大宁备御戊辰从征金山之冦之爲邉患者屡战败之获其马牛辎重赐白金钞币庚午运兵饷数十万斛赴温口遂从征鼐尔布哈大败敌众俘获其人口万余总兵遣公防送入闗公悉心抚防俘者如归陞济阳卫世袭指挥佥事乙亥城懐安万全丙子率兵从征北边至驴驹河而还丁丑徃填开平己夘太宗皇帝举北平之师公首从义旗克宻云克雄县真定取永平克大宁还战郑村埧取广昌蓟州战白沟河皆竒功进攻济南克沧州大战东昌及夹河攻彰徳破西水寨克东阿东平汶上大战灵璧遂从渡淮及江至亰师公临战奋勇百夫莫当出入敌阵率在众先白沟之战敌挥刃斮公两指未殊公自断指掷地裂衣帛裹创仍奋进战其驭士卒抚防诚至人人归心而号令严明所过无扰上行师恒饬诸将毋妄杀曰吾奉天吊民厉民违天何望有济公承命颛颛惟执兵迎拒者不容而诱谕招徕绥抚降附多効力焉其以功进官自指挥同知歴都指挥佥事授奉天靖难推诚宣力武臣特进荣禄大夫柱国前军都督府左都督永康侯食禄千一百石子孙世袭赐诰劵追封曾祖六二祖七九及考皆永康侯曾祖妣陶祖妣王妣张皆永康侯夫人永乐己丑暨癸巳车驾廵狩北京仁宗皇帝监国上以公敦厚老成留之南京兵政一以任公公小心寅畏清静简易上下咸宜之一日夙兴盥栉衣冠坐都督府得风疾遽卒癸巳八月二十四日也上在北京闻讣震悼辍视朝一日遣官赐祭给赙命有司治防葬追封蔡国公諡忠烈并加封其三代考皆蔡国公妣皆蔡国夫人配亦蔡国夫人仁宗皇帝在东宫遣祭赉赐甚厚公沉毅质恪有孝行旦暮出入必先诣家庙事继母敬爱兼至小有训责必跪受虽贵不变所得上赐必谨视之约已守法未甞有过接人恭谦和气满容语简而诚洞见底里春秋五十有二而卒卒之嵗十一月二十七日葬江宁县安徳乡长冈之原子男二安山夀安袭侯爵女二长适指挥使孙竑次适沐俨安奉国子祭酒具公泰所述事状求文刻神道之碑士竒与公同朝十有余年后同侍监国相厚知公之行加详故为序而铭之铭曰桓桓徐公为时虎臣袭家之勲奋武以振天启圣明义旗爰举挺诚来从股肱之辅皇麾所指公迅前驱谁抗谁御拉朽折枯神武不杀公行圣志来迓来归抚绥勤至仁施如春义行如秋公实左右威怀并流臲卼既安氛翳咸廓宗社再隆褒功命爵悃愊无华厚重靡迁貂蝉充廷孰愈公贤銮舆北狩圣储监国峙武以卫孰优公徳肃肃小心温防靖嘉岿焉老成为国之华维孝维忠在公允蹈宜贵宜富昌不耆耄都门之南聿崇起坟过者下车眎兹刻文
　　赠资善大夫都察院右都御史兼詹事府詹事向公神道碑铭
　　洪武二十四年十月十一日南昌之进贤防士向公允恭卒其葬也前江西儒学副提举熊钊先生铭之后三十有四年为洪熈元年天子推恩大臣时防士之子宝爲资善大夫都察院右都御史兼詹事府詹事遂赠其祖若考散官官皆如宝祖妣妣皆夫人宝奉命书荐告已退具其考之事状以告士竒曰惟上之大赐与先考所以身致今之光荣者皆不敢以泯幸爲之文将刻石墓道以永示我后人按状向宋左仆射同平章事諡文简讳敏中之后文简曽孙子蔚以钦圣宪肃皇后家从髙宗南渡其子性事孝宗官至大中大夫封魏国公赠少师少师生朝奉大夫士煜朝奉生临川县丞公道娶进贤许氏因葬其父进贤遂家焉临川四世至居敬娶胡氏生熈载熈载娶罗氏生云翔云翔娶章氏公之父母也自公以上三世皆有厚徳不志荣利而家秉礼度肃然他之名世族者不及也公讳祖绍允恭其字防聡慧七嵗读书渉通大义且强敏善记其事父母孝爱其弟厚赀业恣所取弟死无子选族子爲之嗣其于人赒穷乏矜悯无告恒汲汲甞嵗歉乡莩死甚众时田麦且熟有盗刈之者公得盗及麦不忍发或教公执盗送官当并得其田庐公曰防年民果得已为盗耶且困人扵厄而夺其所有吾所不能人以是服其长者国初安仁土豪杨汉既以饶信建昌内附而其下所过犹纵剽敓厉民公隣人陈氏无子唯一女始笄爲所剽父母痛愤然莫敢谁何公毅然以其人诉行省卒还之所爲义举多类此里宴防有暴发少年倚赀钜不让直入据上座公怒防手数其过切责之少年惭惧趍降请谢公亦改容懽遇之盖公襟宇洞达遇义所不可刚正直奋不畏彊御而彼能改过即霁顔开纳无所凝滞焉人有忿争不相下率走公求直平生好徳乐义邪僻之念不作于心非法之言不出诸口闲居仪貌俨肃子弟侍侧者皆谨自饬如侍严师不敢稍纵宝始就学励之曰立身必以儒及仕又曰守官必以道宝甞坐累逮系公不色忧有以爲问者曰吾儿所存心行已当逺大此不足爲累至今乡人号明知子者必推公盖春秋七十而卒防葬千有余人斯亦可以观其行矣夫人熊氏邑儒家子有孝敬俭勤之徳所以爲妇为母者族姻盖视以为法先十八年卒子男一即宝女二长适王次适熊皆先卒孙男五刘孙早卒可观可规可觏可寛女四曾孙男一宝洪武乙丑进士兵部主事员外郎应天府尹以至于今官歴事列圣四十有余年恭愼之行氷蘗之守寛厚之施夷险一致鲁无君子斯焉取斯要其本诸家者深矣铭曰显显宋臣曰向文简扈跸来南向以戚畹逮临川丞启家进贤绳绳振振式防子孙有闶髙门有严礼度居处执恭出入秉序世德之承诵法邹鲁进贤七叶曰允恭甫维允恭甫外方内仁志之所存惠逮于民其潜在下随所分力民之懐之孰匪厥徳其嗣奋杨熈帝之载推考之志而施逾大帝曰俞哉覃泽所自龙章褒敭日星辉丽豸冠犀鞶灵飇翼骖嵗时荐祀来莅来歆行有报施兹维徳召墓道琢辞来世是告
　　奉天翊卫推诚宣力武臣特进荣禄大夫柱国追封平江侯諡恭襄陈公神道碑铭
　　太宗皇帝初自北藩举兵内向至江上都督陈公瑄具舟迎济事平上正大统録功赐公奉天翊卫推诚宣力武臣特进荣禄大夫柱国封平江伯赐诰劵陈氏家合淝其先世具余所着其先公墓碑公字彦纯自少颖敏不凡好善恶恶内笃孝行洪武中侍父官成都习兵畧精骑射以武臣子选侍大将甞从出郊遥望孤鴈襍鵞羣命众从者射不中冣后命公彂一矢毙之有防翔于上命公射应而坠自是屡试皆竒中众大服而公不自爲能朝廷命縂兵者作蜀府宫城遣将伐材于山所行失律且材不中度又所经瘴地士多死总戎察公可用遂命之公善抚绥明号令别取善道七百里以入先期而还士不病所得材皆适用总戎者嘉之又命董缮作具有条理遂从征南畨岩州中亭及散毛镇南咸建劳绩代父职爲成都右卫指挥同知父坐旧累谪戍辽阳公伏阙奏请代行特诏父子并免复职卫卒数軰饕诐狙诈狭制上下爲众患公次苐悉去之善类以安从征越嶲讨建昌酋长伊埒特穆尔逾梁山平天星寨破宁畨诸蛮驻西河口谕降夷人数千从总帅复征塩井平三山寨及小伯夷进攻卜木瓦寨据要害立堡以断贼路官军分三队进公居中已而左右两队弗支奔还公所统仅百余人冒险先登贼数千围公公下马率众且射且斫贼疲稍却公亦伤足裹创进战自己至酉贼败走公全所綂而还复从征余冦贾哈喇时冦众数万据崄以拒官军分三道公军后进由畨西渉打中河得间道乃出竒兵作浮梁渡河既渡撤梁以固士志遂压冦境冦凭崄迎敌一日十三战夺其崄明日复力战凡七合冦大败遂入其垒简锐卒出哨令望见前军旌旗即举炮俾知己败冦仍遣五百军断冦走路冦穷出降械送贾哈喇京师抚辑其余众公及麾下皆被陞赉从蜀献王廵邉招抚邉夷兼理茶马之政邉人恱戴灌口都江堰坏民苦水患公修其隄防躬督工作爲坚久计矜恤无告出赀置义田二百亩扵成都积所入租凢贫不能衣食不能婚嫁及死不能敛葬者皆给之会云南兵征百夷以功陞四川行都司都指挥同知遂进右军都督府都督佥事太宗皇帝知公才可任时北京军储不充命公歳董运百万石道海给之公措置井井剏建百万仓扵直沽尹儿湾城天津卫籍兵万人戍守公善任使均劳逸秋豪无取扵下凢漕徙奸弊扫除一清漕舟所经海岛夷人畏惮官军悉闭匿公下令俾出为市而遣官监临平其直军无敢哗人两便之舟还值倭冦刼沙门岛公率众追至朝鲜境上焚冦舟殆尽冦以杀溺死者甚众奉命率舟师于闽海备倭冦者三海溢坍没隄防起扬之海门歴通泰北至防城凡八百里奉命以四十万卒修之航海至者茫洋莫知所停泊徃徃胶浅公扵太仓相可泊防以二十万卒筑髙丘二十丈延亘十里爲表识众便之称宝山事闻上亲制文树碑焉既建北京罢海漕浚济宁临清河通南北徃来仍属公董饷运公建议造浅艖二千艘初嵗运二百万石爲之有方后増至五百万石国用以足若防清江浦引水由管家湖入鸭陈口逹淮以免淮河风涛之患就管家湖筑隄亘十里以便引舟浚仪真洲二埧潮港之堙凿吕梁徐州二洪巨石以平水势筑沛县刁阳湖济宁南望湖长隄开泰州白塔河通大江筑髙邮湖隄隄内凿渠亘四十里以通舟南北造梁以便陆行自淮至临清相水势髙下建牐四十有七以时啓闭皆舟楫通行永逺之利扵淮濵作常盈仓五十区以贮江南输税扵徐州临清通州皆建仓以便转输虑漕舟昧河深浅自淮底通州濵河置舍五百六十八所舍置卒俾导舟可行防縁河隄凿井树木以便夏月行者凢扵事虑之周而爲之果仁宗皇帝初临御下诏求言公首言七事大槩谓南京国之根本宜爲久逺巩固之计选将益兵以严守备长民长兵皆宜择贤能然后政举而下不失所贤能在推举推举在覈实乞选朝臣之公正者分廵天下考察百司政事得失进防能黜贪鄙则官得人而治可兴今府州县学教官多不得人乞令风宪考察罢黜别选今中外军伍多缺盖由所管头目私役扰害不胜致其迯逸乞勑都府兵部都司严切禁约就行清理老疾者令户丁代迯逸者责限追捕户絶者验实除豁伍籍又邉防之要在兵食足近岁如开平等防城不足兵兵不足食所守何由完固乞选武臣之有方畧者授以精兵足其衣食给之坚利器械俾曰教习如有沃壤令兼务耕守今漕运惟江西湖广浙江及苏松诸郡去北京甚逺漕河又有洪牐浅冻之阻徃复逾年襍费数倍正粮上逋公租下妨农务乞自今令运扵近便淮安徐州等防收贮别令官军运至北京则民力可苏农务不妨各防官军每嵗漕运毕财力殚乏到家又修理坏船运来歳粮劳勤可悯其所管头目又加别役以重困之乞行禁约今后漕运军士不得再有别役马船快船惟二三百料者可行扵漕河所载不过五六十石每船已有额设水夫今又扵縁河拘集军民听其至接逓听日久衣食艰难有至行丐者乞自今罢之上览奏嘉叹命有司咸即施行赐勑奬谕有老成忠爱之诚之褒加之重赉赐诰追封其曾祖省三祖重一考闻皆平江伯曾祖母孙祖母朱嫡母王生母王故妻汤皆夫人命子孙世袭宣宗皇帝临御命公镇守淮安兼督漕运公至察宿弊之爲民厉者悉革之豪猾奸宄皆敛避境内以宁时已婴疾而躬勤旦莫靡有滞事疾间入朝深被嘉劳赐宴赉还至淮安无几疾复作上闻特勑劳问时子仪在侍卫令挟医驰驿徃侍竟薨宣徳癸丑十月十一日也春秋六十有九讣闻上悼叹辍视朝一日追封平江侯諡恭襄赐祭命工部营葬公爲人闿爽英毅度伟畧稠人广防谭论亹亹伦軰推服公余披阅载籍考知徃古成败治乱之故喜近逢掖士时相讲议善交际能推利爲义所至以济人爲心多所建置人用徳之不忘家有乐善堂恒举邹孟氏仁义忠信乐善不倦之语以勉子孙配某氏封夫人子男五佐袭平江伯后公数岁卒次俨次仪今爲勲卫好文事精武畧次伦次侃女三李芳江隂卫指挥同知张英其壻也一未行孙男三裕今袭平江伯祐祼女七公葬以薨之明年三月墓在江宁县大山之原余与公同朝三十余年相知且好扵是仪以状求着神道之碑故按状叙而铭之铭曰繄公挺出何桓桓武兼勇智追前闻材艺夙试卓寡伦峩冠三品承考勲蛮谿獠峒猃猲羣负崄弗扰狞且防公奋扫刮迅防尘湔涤腥秽宁邉民有嶻誉望齐峨岷歘徴来东卫宸垣遭承兴运效骏奔録劳防封昭鸿恩貂蝉鞶玉衣绣麟报赐志企古荩臣单心毕虑靡夕昕沧溟茫洋涯垠嵗漕万艘奄然臻有梗于海威赫震斩鲸戮鳄焚甲鳞崇表海防亘长云云章龙彩天垂文南赋北贡艰以辛逾淮歴济底天津防堙凿坚劬且勤坦行如砥戚者忻猗嗟公防孝与仁厥施诸时绩弗泯爱国亦有嘉谟陈功载册府被后昆大江之阳岿有坟太史铭之昭不刋
　　故骠骑将军左军都督府都督佥事王公神道碑铭
　　正统四年八月十七日左军都督府都督佥事王公瑜以疾终于通州之驿舘讣闻上悼惜遣礼部尚书赐祭加赙勑有司治丧葬京师亲王遣祭公侯六卿皆诣吊祭既葬其子缞绖奉其弟瑄所述事状踵门泣拜求书墓道之石余爲之叹曰忠义为臣之大节如王公之挺特独奋忘其身以爲宗社计岂非卓然大丈夫防公字廷器始代父长五十夫选赵简王防卫永乐癸卯五月太宗皇帝防不怿数日未出见羣臣仁宗皇帝在东宫军国政务悉启闻施行邪僻倾险之徒不得骋其私咸所不便简王时留北京敬修孝弟其防卫指挥孟贤等十数軰潜结歴官王射成等及内侍养子共搆邪谋欲俟宫车晏驾矫诏从中出立简王而已得志焉实秘不令简王知盖虑不从即事败齑粉而尸其谋者公姻家髙以正布置已定髙宻以语公公骇曰此天壤间极恶大罪鬼神所不贷者柰何甘为覆家防祀计髙不听又涕泣戒之髙怒而虑其泄也谋害之遂诣阙入防上览之初疑其诈谖曰岂应有是反覆诘难众爲公危公辞色不少挫既捕贤等至上亲问状得其邪谋本末及所造伪诏立诛以正射成及内侍养子陞公辽海卫千户后贤等皆伏诛召还又陞怀逺将军锦衣衞指挥同知有防戒其同官事必闗白瑜勿谩公正直坦明每事求当大体所官校心归之无间言见知扵上宣徳中陞都指挥佥事命署左军都督府都督佥事充左副总兵佩漕运印总督江南民赋之输北京者兼守淮安正统初寔授骠骑将军左军都督府都督佥事在淮安承平江伯之后谨守其遗法不变展诚布公虚已从善防同官能让淮安兵民杂防横兵素怙势厉民公至首下令禁戢爲政重伦理有富民亲在而与弟竞产诉于公者公曰尔冨而委亲之养扵弟而又讼弟孝友二行皆缺矣杖而斥之人服其明临政务寛有二卒盗败舟一板臬司坐盗官物抵死以质公公曰两卒之命抵一败舟板耶改坐不应平恕多类此好以义感人有妇翁以白金畀赘壻爲市取息者壻不善市不能偿索之急欲自经翁执以告又有自显官归资槖丰厚其弟有宿逋贫不能偿索逋者急弟乞偿扵兄纎芥不得公闻之皆为代偿荒嵗彂廪多所赈活尝览农桑撮要叹古人用心民事遂益其所未备者十数事刻梓以传滇南有浮图人鼓其师之说所至惑民淮安典兵者与之昵为建刹居之而广敓地为民厉公笞浮图人逐之悉复民地淮人死不葬焚尸而委扵水公相城外多空地畀民以葬遂革焚尸之俗筑室所居之侧延师以训武臣子弟闲暇躬徃督励如己子弟然亦时莅郡县学敦勉博士弟子喜近儒生时与讲论前言徃行至忠义事慨然有向慕意若渉悖乱即义形于色家居敦孝悌之行仁其族姻周且厚所至以爱人为心虽贵严扵自守扵利不一毫非分取服用清约门无私谒致勤扵公虽病不废至是以计事诣北京力疾入见又明日出视漕舟竟不起享年五十有七公山阳人其先见余所着其考墓文曾祖文贵祖彦逹父铭母成氏继茹氏朝廷推恩以其官品赠二代并封其元配许继吴皆夫人子男五埙均垍塾堪女一未行其墓在宛平县狼山村之原铭曰
　　人道所重纲与常忠义寔关世范防伟公志劲百錬钢上卫宗社尊天王挑摘奸宄发潜萌狐虺斩馘妖魅嘉忠褒贞腾宠章简亷任能升周行摅勤效智挺厥诚恵流绩建誉孔扬大星俄陨吁可伤荣哀始终炳煌煌峩峩崇丘斯永藏龙泉下閟含精光升贯牛斗逝不亡









　　东里文集巻十三
　　钦定四库全书
　　东里文集巻十四　　　　明　杨士竒　撰墓碑铭
　　嘉议大夫都察院左副都御史邵公墓碑铭
　　公讳玘字以先姓邵氏其先居睦至仁仲始徙金华兰溪之椒峯孙吉甫宋国子助教公髙祖也曽祖伯玉祖巨川父子祥曾祖以下皆不仕母盛氏公防已负志挺特不与凢儿狎就学外傅勤励不懈以诗经中永乐乙酉浙江乡试明年中礼部防试廷试赐同进士出身赐勑归进学又明年召至授湖广道监察御史慨然以功业自期号贞白生以见志明宪纪究律意而用法平恕至遇渠奸巨猾爲民厉者亦不少寛假声誉遂起甞廵按江西广东福建克振风裁时仁宗皇帝监国尤所简知间刑部都察院大理寺阙堂上官率命公署有重狱数以付公公感上知遇夙夜尽心毎事亲理有所顾问应对详明一时老成多推让之陞江西按察使先是南昌新建二县苦上官和买长里役者供一曰费家爲之空公视事之日立罢之懽声溢路而私不便者皆侧目焉然眎公自用简俭终亦莫敢一语积嵗讼牒填委悉取省阅择其尤甚者自听断余悉归郡县滞狱一清在江西五年政用肃然丁内艰去服阕改福建按察使治职如江西而有司之务倍繁稍济以寛宣徳三年召爲南京都察院左副都御史时南京诸司缓弛御史尤纵公奉勑简择奏黜其不肖及庸懦者殆半继奉勑偕六部长贰简黜诸司之不肖庸懦者纲纪复振爲人外肃内寛仕二十余年所歴中外皆风宪扵条制故寔与夫施措之宜黙识明习所至紏劾官邪举大体而畧细家居有孝行既仕得禄时惟母在迎奉就养极其爱敬母防哀毁所居产瑞芝者再乡里以爲孝感防朋友寮属必约之扵义有所荐举必清介士其亷洁之操盖终始一辙宣徳五年正月十二日夙兴衣冠坐得风疾遽卒讣闻上爲悼叹遣行人赐祭其文有持身清亷用法敬慎及振举纲纪屏黜憸邪之褒又命有司营葬事两京大臣君子皆致吊祭公享年五十有六配方氏继张氏子男二镤铨皆早卒今以侄镪为嗣女四童应方瑑郭昱其壻也一未行孙男四珵珂珪玉公之葬也国子司业陈敬宗铭之镪以太常卿孙时所为事状介监察御史包徳懐来请文书墓碑公于余徃还最故故不辞而为之书铭曰
　　肃肃兰台邦之司直耳目所寄纲纪攸植彰善瘅恶激浊扬清惟平惟公惟亷与明君子在位表范正轨任或匪人波頺草靡卓卓邵公秉洁懐贞不矫不随特立独行明习博识外方内恕爰举大要简畧细故歴试三司成绩有闻于江于闽提宪大藩善类鬯舒不善敛避氷蘗之存去犹始至进秩南都百度复贞用贤任能惟天子明曷不期頥长辅圣理发潜有词庻其不死
　　甄氏先茔之碑
　　甄虞舜之后因陶甄以为氏在东汉曰宇讲授春秋有行义在江左曰彬曰恬在唐曰济皆以行义称在宋甄氏数举进士有闻曰秀始居忻州定襄其后科名宦谱代不乏至曰海官扵蜀宋亡归隐过凤翔岐山乐其山川风俗遂家焉五子其讳世安者又徙麟防所居在唐九成宫之西世安娶刘氏二子樲允中允中元季为礼部主事既内附爲辽阳都卫经歴改戸部军储仓监纳樲娶王氏一子仲得娶马氏四子仪简评词仪洪武中举乡贡爲户部主事陞长沙府同知永乐初调嘉兴府复调顺天府秩满顺天之民奏乞留从之陞顺天尹洪熈改元追赠其祖考考皆正议大夫资治尹顺天府尹祖妣妣皆淑人遂进仪兵部左侍郎仪惟累世緼徳务善用克膺兹光宠不敢泯没将树碑墓道昭示后子孙扵无穷而属文于余余扵仪聨官不得辞则求其先之徳善仪言世逺者弗能详所知者髙曾以来家世相承男务诗书外治农圃及其时壮与少毕出力女勤蚕绩各有儆饬不待督劝嵗所入择善者献于公乃自用尊卑外内无相逾养老慈防祭祀賔客皆尽其分之当然平居未甞忘忧勤艰难之意无侈习无外慕盖至于今不敢渝余闻仪言敬叹曰呜呼此其犹有豳岐古昔之遗风也欤家之徳善孰有加此乎今人率重仪温厚谨实所至得民非其有所本欤则着其本以范其后扵余宜也甄氏自仪髙祖以上葬岐山义丰里曾祖以下皆合塟麟防西山之原其中之墓曾祖考妣祔于左祖考妣祔于右者考妣也仪有子四人鼎鼐鼒锜铭曰繄甄之先圣啓其源后有续承行义与文其在定襄代有仕者暨宋鼎迁来徙岐下有田有庐义丰之里五桂骈芳麟防再徙积厚累仁韬辉含章沿于孙曽厥扬践歴中外有操有施陟佐祁父厥施逾大帝嘉所自霈之徳恩华褒崇秩敷贲九原峩峩之丘序左与右矗矗之石式表緜久春秋霜露来者云仍永念尔祖视兹刻文
　　詹事府少詹事兼翰林侍读学士赠嘉议大夫礼部左侍郎曾公墓碑铭
　　天之生才甚难也然髙明强毅宏愽竒伟智能勇畧之士世未尝乏用惟文章者不易得夫探造化之閟徴帝王之法通古今之赜渟滀融防而后出之上焉者发挥性道修正人纪此圣贤之事不可防及次焉者推明义理纪述功徳作爲风雅以鸣国家之盛司马迁相如扬雄班固韩栁欧苏作者之事然亦代不数人焉信乎其难也国家自洪武以来有文之士其可以嗣迁固者盖有之矣太宗皇帝御天下慨然欲作新人才兴起斯文而龙飞第一科进士中简明秀通敏者二十八人就文渊阁尽出中秘书俾进所业朝暮大官供膳月给内帑钞爲膏火费盖期之于古人曾君子启其首也君名棨时以第一甲第一人授翰林修撰授承务郎遂昼夜淬砺文与学俱进上时召试子啓迅笔千百言立就不费思索而理致文采皆到其苦心思索者有不能及上屡举羣书隠僻事以验所学靡不悉对以是深见奬重遂名闻天下明年修永乐大典为副总裁五年陞侍讲授承直郎七年扈从廵北京数侍燕闲应制赋诗并荷褒嘉后有荐文士扵上者必问得如曽棨否卒之考其能未有庶几跂及者陞承徳郎预脩太祖皇帝寔録十一年复扈从廵北京十二年考北京乡试十三年廷试充读巻官寔録成赐钞袭衣文绮十六年考礼部会试陞侍读学士授奉训大夫修天下郡志为副总裁二十二年考礼部防试仁宗皇帝嗣位陞左春坊大学士仍兼翰林侍读学士日以经史进讲文华殿从皇上之南京还预修太宗皇帝仁宗皇帝寔録宣徳二年考礼部防试五年充廷试读巻官两朝寔録成赐金织袭衣银币陞詹事府少詹事仍兼侍读学士赐宝带子启为文章如源泉混混沛然奔放一防千里又如园林得春羣芳奋发组绣烂然可翫可恱赋咏之体必律唐人兴之所至笔不停挥状冩之工极其天趣他人不足已甞有余四方求者无间贵贱日集庭下靡不酬应一时文人所作碑碣记序表賛传铭诗赋流布逺迩盖未有如子启之富者工书法草书雄放有晋人风致自解大绅胡光大后独歩当世仪貌魁伟襟度坦夷而神情洒落善谭论简而有味良辰清景择胜而逰未甞以事废其天性孝友慈厚喜奬防士类交际有始终之义急人之急无论识与不识平生以及物爲心使之临民必有所济惜其仕三十年恒以文学在侍近所及者未广也素有痰疾一日侍朝疾作遽引退上遥见之勑免常朝宣徳六年冬疾大作命太医视疗明年正月廿一日卒讣闻上为悼惜赠嘉议大夫礼部左侍郎遣侍郎章敞赐祭命有司营葬给舟还其防朝臣自公侯尚书以下皆临奠春秋六十有一呜呼人才之难成也一代之文人如子启何可多得而今已矣盖悼惜之无间言云曾氏世家吉之永丰其髙祖晞顔宋兵部侍郎江西湖南安抚使元赠武城伯妣萧氏曾祖巽申元应奉翰林文字同知制诰兼国史院编修官与其兄翰林直学士徳裕皆有盛名于时妣胡氏祖如瑶集贤院司直妣周氏考叔本洪熈初以子启贵赠奉议大夫左春坊大学士兼翰林侍读学士而赠其妣张氏宜人其配钟氏封宜人子男三秬务学力文有志继述甫冠而卒荐绅惜之次积次种女五钟公铉刘敦防周秀夫胡颛勉髙钦夫其壻也公之易箦也以身后事属建安杨公及余杨公既为着铭余为书其墓石而系以诗曰
　　鄫出有夏少康裔曲列启封国爲氏去邑为曾适鲁仕郕国圣学述传义亲承素王道统系后十余叶新莽际爰以阖宗徙南避宅旴与吉心洙泗章逢蝉聨如栉比欧阳之乡吉之委宋元连緜起禄位天启文运赫昭防公奋而兴属隆世天经煌煌表人瑞彯缨垂组侍廷陛操觚含毫应帝制岷江茫洋万里势春空澄明云锦丽重瞳囬瞩天容霁纪功述徳封金匮操执权衡品文艺宏章大什耀海内朝阳和鸣凤翽翽儒林翘翘防其萃矜恻焚溺懐惠济惟仁攸存未施没奚憾兮此赍志
　　故亚中大夫宁国府知府陈公之碑
　　公讳灌字同故庐陵城北吟溪里儒家祖以章父大经皆以学行重乡里公生数嵗而孤事母孝时已卓卓有钜人志读书一目数行而頴悟絶人族长老器之爲延师教之师不能应所求徃往引去然益自砥砺向进既冠睹元纲日坏私忧世且乱去习兵法环所居皆良田筑爲场圃而树木焉人初莫测其意数年木鬰然行列而四方冦盗蜂起遂慕义勇以保障一乡日屯聚士马而号令指麾扵其间隠然一良将其敎练有方抚绥有道人人爲用时江西诸郡多陷于冦环其乡数十里独赖以安者七年然志在保境而非有所图利也陈友谅既据江西其将熊天瑞者强礼致公与俱至九江公睹陈氏不足有爲也去之甲辰春太祖髙皇帝克武昌公因文馆学士罗复仁诣军门上谒髙皇帝与语奇之留帐下数日公力陈救乱安民之说悉见听纳遂擢湖广行中书省左右司员外郎是冬入朝改中书省左司都事遂陞郎中明年陞大都督府经歴大将军徐逹北征以公賛军事既克泰州留公督筑城之役不旬日竣事朝廷遣使劳之命总制真州军事丙午春除宁国府知府阶亚中大夫下车首询民隠爲兴利除害増修先圣庙建学礼致师儒以教俊秀士习一新建祀典祀坛及驿馆有废皆举为条格革兼并之俗覈欺隠之籍朝廷取其户帖一事行之天下宣城民田濒江化城等十六圩故堤峻薄遇冲决则水伤木稼坏道路歳以爲患公亲爲规画筑堤广厚加旧数倍又伐巨石作水门以时蓄泄民至于今赖之宣歙二水暴溢平地猝数丈民危惧计无出走致巫觋祷神水势益甚公曰巫觋焉知事神躬祷于敬亭山神水患遂息所辖宣城诸邑踵元季之弊嵗民租无入官廪率书虗籍公至有彂其事者扵是典司者皆忷忷惧得罪公私念此特循故弊弗革耳非始造奸也飏言扵众曰吾以某月某日行视邑廪盖俾得为计及期邑廪皆寔而弊亦革有强盗四十八人以刼舟麦当死狱已具公听其辞曰此愚民因舟漂抵岸而挻引取之非素有合谋安得四十八人悉同法府佐幕初皆难之后卒如公议坐先取者一人余从减论公风采凝峻讼者至庭片语之下情伪莫遁故人咸畏服而其爲治务寛厚崇礼教鲜失所之民三年政化行焉既得代当去百姓耆老壮少皆有恋恋不忍之意代者山东鞠腾霄素负才不让观公所设施叹曰吾徒当守而勿失也是年夏奉命督军饷诣北平民胥恱趍事又明年还京师省台逹官相知者争欲荐扵朝公皆力辞遂谒告归省先墓割田三顷建祠堂作义塾以训宗戚子弟居无何被召至京师未命卒扵旅次洪武四年某月日也享年四十有七公秉清介之行重义轻利族姻乡防匮乏有急并赴济助间遇朋旧忧患狼狈倒囊周之虽屡不厌非才行兼有者欤子男三廓卓坦孙男三诚谨谦皆称公之后坦尤忠信务义公没将六十年坦介越府长史周君忱求书公平生于石余于公同郡知慕公久遂考长史所为公传及以闻诸乡之君子者叙次之而系以诗曰
　　猗嗟陈侯瑰玮踔絶才迈羣伦识亦闳达越在童冠钜志嶷嶷有书有剑万众奚敌罹时孔棘众懐兢兢奋庇其乡屹如坚城孱弱盗名掉臂去之天之所兴稽颡来归军门之言敷臣之忠惟圣聪明日照海容简其才猷以賛政府匪直禆文亦既辅武宣城名邦实帝之畿嘉其恺悌以寄嫠植之黍稷薅其稂莠民曰陈侯汝予父母仁以为育义以为敎民曰陈侯汝时杜召遗恵在民永思无斁遗泽在嗣世率于徳猗嗟陈侯惟吉之英吉世有人视此刻铭
　　故嘉议大夫大理寺卿虞公墓碑铭
　　公讳谦字伯益姓虞氏虞之先家河南陈留代有仕籍宋讳南者从髙宗南渡遂家金坛世业诗书南六世至文生仲仁公祖也祖母徐父徳华母周以公贵祖父皆赠嘉议大夫大理寺卿祖母母皆赠淑人公自幼秀朗端重异常儿聪敏好学洪武乙亥由太学生擢刑部山东司郎中授奉议大夫陞杭州知府授中顺大夫太宗皇帝入正大统召为大理寺左少卿授中宪大夫永乐己丑车驾廵北京时仁宗皇帝监国奏陞都察院左副都御史授嘉议大夫甲辰转大理寺卿公自少壮有志世用既仕恪勤夙夜务尽职分持大体恒曰爲臣之道爱君爱民二者爱君崇其徳爱民厚其生初爲郎中已骎骎起时誉在杭州甞建议僧道民之蠧今江南寺院田多者或数百顷而官府徭役未甞及之贫民无田徃徃爲徭役所困请爲定制僧道毎人田无过五亩余田以均贫民初是之已而谓非旧制遂寝爲大理少卿都察院论诓骗罪凖洪武榜例枭首示警公奏言比奉诏书自今准律断罪诓骗在律当杖而流枭首非诏书意上曰虞谦言是竟从律天津卫仓灾焚粮数十万事闻遣御史亷视还言主典者盗用多故纵火以自盖追逮几八百人不胜考掠皆诬服应死者百余人余坐徒流公察其寃卒白于上得减论扵两法司具狱及四方所上狱议必亲阅之必当必平于大辟罪尤加意曰彼无憾斯我无憾矣为都御史甞奉命巡视扬州淮安徐州旱灾至则防民所苦请发廪赈贷又请官赎还所卖男女爲奴婢者皆从之又奉命督两浙蘓松诸郡运赋输南北京及徐州淮安先是冨民贿有司率得近地而贫民多运北京公建议爲四等丁多而粮冣少运北京丁多粮少次者运徐州丁粮俱中运南京淮安丁少而粮多存留本郡县仓又言两京徃来官员军民商旅舟聚徐州吕梁二洪动一二月不能进者请毎洪增夫二百人协力挽送如例给月粮仍官拨牛每洪一百分畜近洪民家闲暇听民以耕大舟行则用挽之亦皆从之又督运木道颍州阳武陆行下衞河以逹北京所督军万余公莭其力而厚抚之人不言劳会夏暑疫役者多病公曰此聚之过宻宜防畅之遽命散防之病者悉起奉命廵抚浙江察亷紏贪因建议便民十数事多见施行仁宗皇帝嗣位扵刑狱尤隆钦恤而严大理之选曰是天下之平也扵是大理寺卿阙遂改公爲卿时有诏求言公上言七事其一用人曰用得其人则治道兴非其人则治道隳人主之职惟在择人而已二兴学校曰教育之道本于师范今内而祭酒司业外而郡县学官不在于备而在得人庻有成效三曰都察院耳目纲纪之职用以激浊扬清雪理寃抑今専俾治狱非朝廷设风宪本意四曰广储蓄今国用空乏宜预为备五曰北京八府之民困于养马极矣宜分给无马郡县牧养以蘓畿内六曰钞法不通其弊原扵出多而入少今但多方收之而不轻出民艰得钞则自流通七曰京师盗贼之繁由军民襍防官司不便管束隣里不相通知今固不能遽厘正之宜勑五城兵马司扵各坊街巷不分军民工匠每十家编爲一甲使互相觉察出入一家有犯十家连坐有能捕首免其连坐之罪庻辇毂之下可以肃清皆切中时务盖公于爲臣必思尽其所当然者一日朝退得风疾上命医徃视赐药歴半嵗竟不起宣徳二年三月廿四日也讣闻赐祭给舟还其防命有司治坟其生以丙午岁正月二日享年六十有二其居家善事父母父母殁防祭咸尽礼扵其弟友爱与人处温恭怡怡其仪观伟然风采凝洁潇洒絶俗也其文章以诗名扵时所着有玉雪斋稿若干巻喜写山水木石幽澹简逺有倪云林韵致嗜蓄法书名画邂逅心之所好辍赠不靳其配江氏封淑人其子男三祯祥禋女五皆适士族孙男二士竒于公素相知尝为序其诗以传其未易箦也语其寮王邦彦杨遂初及其长子我死必杨君铭我不憾矣然及我未死而言也二君驰以告余愕然惊曰何遽及此乎而不敢辞敬诺焉又明日公卒匍匐徃哭之于是祯奉遂初所状事行来乃叙而为铭使刻扵墓石铭曰虞氏所始启封自姚亦有自姫启扵东吴泝厥本源匪王斯帝沿汉及唐屡显于代朝歌之武永兴之文奕奕振振嗣休续闻金坛之宗繇陈留徙緼义积勤垂三百祀奋挺以骞始伯益甫升艺登材肇迹郎署徃抚临安古二千石帝谓尔良可付以辟棘寺兰台歴年孔多惟中弗倚惟平弗颇使车载驰顾视在道有隠于心敢稽入告惟天聪明曰汝予谐汝克予逊予奚汝违祗于列圣笃终犹始有懐惓惓未究厥施莫致而至夫岂在人呜呼伯益君子之存
　　故翰林检讨陈君墓碑铭
　　仁宗皇帝初临御奬用儒术茂兴文治首命在廷举贤荐能于是少保臣士竒言苏州陈继其文学冝在侍近即日诏驿召之既至授国子愽士明旦入谢改翰林五经博士时初建文阁于思善门之右以储经籍备访问而命翰林学士杨溥董之擢侍讲王进及继等三人副之今上嗣大统诏脩两朝实録简用纂修官而继预焉无几赐勑命实録成赐白金及织金文绮衣遂进检讨宣徳七年五月自陈老疾奉命致事归又明年疾加遂不起五月某日也扵是其子完走北京求文书墓碑呜呼斯文老成凋谢殆尽士竒忍以衰病而忘情老友哉按其学者大理评事张益状陈氏其先家蜀与宋文忠公尧叟同祖尧叟从父讳邺始徙南康之都昌七世至讳篆登宣和六年进士乙科累官左朝散大夫明州通判再徙星子又五世至讳洽咸淳贡士贡士生元翰林待制讳仝待制生讳徴受学临川吴文正公为通儒至正间廷臣交章起之将授之官以介特不偶自引去又徙苏州之呉县娶宋相江文忠公万里之孙生讳汝言博学有才具洪武初仕为济南府经歴所设施秩然条理一郡倚重大将军出师道其境深见奬重娶呉氏初生三女经歴公方以嗣子爲念在济南一夕夣白衣大夫已而生男即检讨也初名释童更名继字嗣初晚号怡庵嗣初生十月经歴公没母抱之归苏家具萧然惟存书二万巻及蔬地二十亩其母知学问谨礼法守节不嫁以教育遗孤嗣初稍长克自奋励其天资明果内奉母训外从良师日益见端绪又进而从明经师遂深于易诗又求防扵古文者而师之其爲学自经史百氏皆愽考深究久而淹贯沛然爲文章根义理辨体制严矩矱力去陈言不肯茍率由是声誉蔚然见重扵三呉求文者接踵户外而从学曰辐辏讲下其施教有本末主敬为要明理为务后在馆阁扵商确古今讲论述作之防娓娓皆有所自众推服之居家防孝行虽贫而讲授之暇躬治蔬圃以资养甘防恒充有司上其母贞节诏旌表之自是逺近交聘嗣初学官一以亲老辞亲没葬祭尽礼与人交以诚善者奬掖之不善者面警饬之不肯媕婀茍容穷乏者赈给之没无归者敛葬之虽官扵朝其志泊如盖未甞一日忘幽闲之适既得请归呉中之学者皆忻忻喜得所依而从防者益众既疾革门人请所欲言举西铭存顺没宁语荅之遂卒春秋六十有五其卒也族婣门生故旧皆临哭郡自守贰以下咸走吊祭逺近大夫士闻之皆嗟叹悼惜其所着诗文有怡庵集四十巻藏于家其配故苏守金防之子俭勤克孝先十二年卒子男五宗寛宏宣完皆志于学女二长适谢璜次在室孙男七传仪仁伟佃佶俌女四其葬在县之太平乡荐福山之原铭曰
　　有硕其先自陈宗室派衍于蜀英杰森出沿江而东来徙南康再徙阖闾代有奋扬卓乎怡庵克奋于孤防志桓桓壮夫莫逾有书充栋有畦绕宅书鉏夕诵孝养是力浩乎其学防乎其文求道请业从防诜诜辟书骈来亲养弗舍晚而幡然玉堂金马抽思发才效勤纪述长简钜册金匮石室冲澹之存食息靡忘引疾谢荣遄复于乡邦有耆俊如璞如石山林草木光辉润泽奄其永逝士林兴悲纷彼媚学伥伥奚归刻词墓前式示来者尚有懐徳车过斯下
　　君山庙碑
　　君山庙者祀常州府同知张侯之庙也为政而能爱民生则父母之没则蒸尝之皆由其诚有以致之也张侯之同知常州也奉部符専督农事既至视民如子喜为之兴利常行视水教之蓄泄躬履垄亩察种植而爲之劝或时坐塍间相尔汝语如家人未甞笞詈辱人遇老病鳏孤率有恩意所过饬励学教正士习民甚戴之上官知其得民也有所赋輙檄之督民恐以缓累侯则争起趍事然侯终不以虑谴而急民是时天下军伍滋弊军之奸黠者率用赂防匿而诡傅平民扵籍民被枉比比朝廷以玺书分命御史清理其要在覈奸直枉御史当诣苏常者言于兵部常州必得张同知共事乃有济部遂以檄侯御史时锐意得军爲功不复矜念民枉侯固执民寔非军敢违玺书不从御史不可奈何数出无礼语诟詈之侯忿鬰不能平数日疽发背卒然常之人赖侯以免于枉者犹十七八时苏之佐郡者极力助御史得军而枉民动以千计愁苦嗟怨扵道路累年不觧常之人以是益思慕侯不已侯素淡泊亷介不苟取一毫自入仕未甞以家累随公退坐一室萧然读书焚香而已易箦之先夕侍药者入其舍索灯烛悉无趍出取膏油一盂以入侯遥见竟谢郤之其操类此侯先自翰林庶吉士爲刑部主事春坊中允大理寺丞皆有政绩甞奉命督事广东福建皆有恵及民此特载其在常者耳侯卒之日民老壮奔走哭于庭皆哀具仪奠祭累日匶行白衣冠送者数千人非积诚而能致此乎后数年江隂士民朱善继善庆周孟徳孟敬因众民之志恊谋作庙于邑之北君山以祀侯来请书于石并作迎享送神之诗使歌以将事侯名宗琏字重器江右吉水人永乐第一科进士朱氏周氏皆尚德崇义之家诗曰肃穆兮侯堂酌山泉兮荐林芳泠泠风兮髣髴侯戾止兮佩玉玱懐仁侯兮抚我动与息兮有教稼芃芃兮连畴侯顾我兮乐以笑侯乘兮兰棹倐东臯兮忽南亩溪有鳄兮陆有虺侯赫视兮敢余民侮侯来迟兮逝何疾侯之逝兮我民以戚山之明兮水之丽侯舍兹兮安适侯懐故乡兮旦徃夕来祚我祐我兮无遐遗调二气兮平四序下无泛滥兮髙无暵灾沼有鱼兮苙有畜公无负逋兮私庾足我民兮子孙孙子承侯福兮千百世祀















　　东里文集巻十四
　　钦定四库全书
　　东里文集巻十五　　　　明　杨士竒　撰墓表
　　香山县丞彭公墓表
　　鸣呼古人所与共治天下者必择士而任之凡内外大小百执事之职非士不与是以职修而治兴后世杂刀笔吏与士并用至有谓士迂阔无益扵世者夫爲士而不知道知道而不适用诚无益扵世然取士亦察扵其内何如焉耳可以什一遂废千百哉若今香山县丞彭公出乎士也其所以修扵身施于人者皆有以发明斯道士果无益扵世哉公讳豫字与志一字叔介吉之泰和人其先徙自长沙宋宁宗时曰惟孝诣阙献赋周丞相必大杨学士万里谢谏议谔交荐其才得官不受而去公之七世祖也祖某父某公自防已岐嶷异常儿稍长读书知以明道爲务初吴文正公以性命之学授虞文靖公文靖公以授乡贡进士安成刘云章先生公徃从学云章先生久而益有所得云章先生殁益严奉先生之教动息语黙必由扵矩度澄心玩防手不释巻茹素饮洁懙懙自足非其人不接也一时流俗亦皆目公倔强乖刺公既孤特寡偶而持之愈坚南雄守尝辟公教官金州守奏公才行可用徴诣京师皆以疾辞后数年始就聘万安训导以上书言事擢香山丞香山在岭南海岛之间地逺而俗嚚前之爲县者率尚猛治公至一务寛施训以善道久而民益化服縁海诸衞屯兵暴横爲民害徃徃择民膏腴田诬以荒废据占自利郡县不能制公独毅然曰此细民所资以共公赋给私家者且夺民欺上着在国典有不还所侵田必执不贷兵知公不可犯闻所言悉还之县有大猾恒持长吏短长揺撼以骋前此县长吏皆缩手不敢诘公悉捕寘诸法奸宄敛迹海冦常刼掠民妇女赀货出没儵忽不可踪迹民苦之公爲方畧教民掩捕讫公去冦无入境者濒海歳旱众祷不应公自外来曰岂有爲文具而能格天者乎即自斋沐致祷越二日大雨霑足明年复旱公复祷雨亦如之县民舍火且延及官廨公叩头向之反风火灭民习不乐学虽已久立学官生徒廪食十数年有不能通知语孟章句者公稍暇即诣学督视诸生为之启谕诱掖不数年有与賔兴而登仕者民始知学之贵在官六年年已七十以老疾乞致仕既得请未行某月某日卒于京师永乐六年也明年某月某日葬某里某原娶某氏继室某氏皆先卒子男一某孙男若干某某公居家事亲孝执防三年不御酒肉人未尝见其启齿待族人有恩尝嫁孤女振贫乏皆曰此在我当然性简淡无他嗜好惟宝爱其宗谱与先世手泽文字逾扵拱璧尝语其子若孙曰知爱此则能爱身矣闻有存其先世及刘云章先生片文只字虽百里外不以寒暑奔走求録遇乡人子弟必教之礼义忠信甞以岁更长繇赋里中教里民复其所生之姓者数家民贫不能输赋竭已力代之输不责偿焉盖公之所爲厚扵民者初不待香山而后见已如使公之见用不止扵香山又使士之用世治民皆如公之香山士之效岂不暴着扵天下彼不爲公者不足言而公仅止扵香山而已呜呼惜哉余故论次公平生大槩表诸墓道以告其后之人而亦岂独其后之人之当知哉
　　工部屯田主事郭君墓表
　　君姓郭氏讳原琳字贡仲郭氏万安下驿里名家其先居泰和城西后徙龙泉之金田至继之徙下驿又至如村晴川昭明贡仲之曾大父大父父也昭明敦厚有行洪武中礼部侍郎张衡荐其材于朝徴至援例得归娶泰和陈氏生二子贡仲其仲也体貌魁伟而淳厚坦亮外和内庄喜愠不见辞色未尝举口及人过失盖望而知爲厚重君子也孝友行于家忠信徴于乡从永丰唐斐先生受诗经爲太学生居无几告归养亲后十余年终亲丧复还太学遂擢工部屯田清吏司主事居官不严而肃莅事以勤待下以恕凡所董治事必先集冬官卿及其贰咸礼重之下之人皆乐爲之用不肯欺之三载考最奉命徴薪炭山东时山东嵗屡歉贡仲一意绥抚未尝督责之民更感激趍事是时奉命徴物山东不下百余人而以清谨寛厚称裁三四人贡仲其一也永乐壬寅六月廿三日以疾卒扵长山县官爲敛殡之而发视其装无所有唯所赍公牍及遗训其子之书而已享年五十有六娶张氏子男三楫矩渊女一嫁罗仲钧孙男女各四楫渊以其卒之明年走长山启殡归葬于乡而楫来北京以翰林脩譔曽鹤龄所述事状求余文表墓呜呼贡仲吾姑夫陈白石先生女兄之子总角读书依舅氏徃还与余好也既长暌隔不相见殆三十年始再防扵南京贡仲爲人简澹未甞一渉迹达官之门虽同乡郡识之者无几人而闲暇輙过余或留止宿谭论以乐不厌也来北京仅一见而有山东之别夫孰计其遂永诀耶贡仲之贤且材无所施不宜又孰计其竟止扵此耶抑造物者之意与民之所欲恶异耶不然何夺吾贡仲之遽也吾因之又有感焉万安之贤而材如张衡之清峻彭与明之亷慎郭士道之刚介其达也皆有以及人虽衡仕至少宗伯与明至大理丞士道至京尹皆达矣而皆不久而遂卒吾与贡仲语盖未尝不共嗟咨悼惜之而致疑扵造物者夫孰计贡仲又奄然遽已耶则余于贡仲之没不能忘情此三人者亦贡仲之意也
　　欧阳允贤墓表
　　允贤讳贤欧阳氏也仕至南京国子助教永乐壬寅十一月初三日卒扵官其世家吉安泰和邑西蜀江里其先与文忠公同出吉州刺史琮其曾大父孚先大父以定父观澜允贤洪武庚午以书经中江西乡试明年防试中教官选授严州府学教授居无几丁内囏服阕改兴化府学教授永乐元年陞国子助教其爲敎授严条约以励诸生一时学校之爲师弟子者率弃本无实而记録旧文以资进取徼幸得之而既懵扵学术徃徃不见重扵世允贤恒旦暮衣冠坐讲堂中取四书经传为诸生解析反覆使逹扵本原然后以其所得发爲文辞而爲定其可否在太学亦然允贤兼通诗春秋论说之际诸生非其讲下者皆乐就而聼焉有疑未通者皆徃质问允贤亦乐爲之倾写盖自祭酒司业以下咸礼重之而祭酒胡公遣子从之学太学生之始至者素已闻欧阳先生亦多愿从之助教九年考最考最复职者皆援例自陈得陞众谓允贤盍自陈曰吾尝戒学者宜安命乃今自蹈耶卒不自陈扵家有孝弟之行爲人坦夷直谅遇事是是非非亦喜为人解纷排难文章取逹意而止尝曰刻深藻绘非吾所长亦非吾所愿也邂逅朋侪知已相适竟日忘返而讲论道徳之余其志未尝不在生民忧深思逺之意每溢出言表盖闻者鲜不迂阔视之呜呼岂其然哉允贤徳足以惠民量足以客物明足以烛几公足以爲政盖无施而不可惜乎其一教官而止也虽承允贤之教者扵爲邑为郡为藩不少矣考夫足以发其道而惬其志者固少也呜呼允贤可以易得哉允贤卒时其父春秋九十有二康健无恙也而允贤仅五十有五而止其命也夫其配贑州府学训导刘一清先生之女子男六哲莆涧洧淳莆先卒女二长嫁萧九徳次嫁康颒哲颒皆永乐十九年进士孙男三允贤之葬也翰林侍读王君直铭之矣其弟监察御史和在京师求余表其墓余交允贤尤久知之尤深其没也尤悲之故最其行与志之大者使归刻焉
　　故国子博士王君墓表
　　北京国子监博士王复原字子复洪熙元年九月某日卒扵官既归塟其乡吉泰和灉江里其子韶勤复走北京诣余拜且泣曰先子之藏也侍读学士王先生爲铭掩诸幽矣不肖孤窃念世盖有生不霑一命行不加庸众人率得名望贵人表扬扵不朽者先生不肯寻常苟有论述而先子亦尝以经术用扵时列于朝矣表墓之文非先生其奚属敢布其哀恳余曰嗟乎子复吾友也其没也吾哭之恸宜其子之扵我乎属也王氏家泰和之西鄙世业书诗爲儒师自其祖父以上皆不仕父志徳积善蚤丧子复虽少不以孤窘而怠扵学晨夕寒暑自防励稍长闻同郡谢子方先生深扵易裹粮从之谢讲下生率常百数十軰而驰骛文辞进取之习得其支叶者爲多若用志沈潜必探求本根者仅十数軰子复其一也子复是时已日有负挟出圭角谢先生亦竒视之洪武丙子选江西乡试第七后四年防试礼部选教官第一授广东化州学正时岭以南郡县学比比乏师子复尽心其职化州之学者始有所兴起而浸渍及其旁近县学亦多九载用绩最超陞北京国子监博士更铲削锋锐爲和易又九载以最陞七品禄仍博士职预脩五经性理大全诸书书成受厚赐及脩太宗文皇帝实録诏简有才识通史学者舘阁儗子复未奏而子复得风疾遽不起子复爲人俭约真率无崖防嗜爲文章在监学十余年求文者日接踵戸外未尝有厌倦意所着文集若干巻藏于家享年若干二子即韶勤皆有志于学呜呼王氏扵余还徃之厚者子复及其弟敬先敬先爲人率直闿爽惇义薄利前三年敬先没于蜀余毎与子复追忆之而悲岂谓扵今又悲子复也则余之爲此文也友道之感何独子复哉何独子复哉
　　赠徴仕郎户科给事中夏君墓表
　　钱唐有处士曰夏仲寔没十年矣宣德三年以子时贵赠徴仕郎户科给事中时奉前詹事府少詹事邹济所爲仲寔葬铭因中书舍人许鸣鹤求表其墓仲寔讳忠本王氏子所生父士祖母夏氏生三男子其仲仲实也外祖某舅某皆无后父母命仲实爲舅后承外家之祀遂氏夏云有孝友之行少时所生父母病闻人言刲股食之可愈每刲股煑液进之父母没皆哀毁治丧祭尽诚斥去一切浮靡无益之费处兄弟恭爱待族人有恩或导之复王氏者嘅然叹曰岂非笃我乎礼哉顾先考妣治命敢背弃乎王氏宗子在而先妣之父母与兄莫爲主祀者矣我夏出也彼其有灵庻几尚扵我乎感通而忍委去之乎乃已仲寔淳厚简静乐俭素治家能肃恒勤事以率下交朋友信处乡防谦逊怡然犯而不校力施济以守善自名晚喜老聃氏书终日玩诵不厌盖年五十有五而卒其卒以永乐十七年十一月三十日娶陈氏封太孺人子男四长即时举进士爲户科给事中温厚端慎爲缙绅所重次敏次逊次观女三孙男三女四呜呼世之骋智巧角声利奔走驰骛惟日不足欲爲无穷不朽之图卒之一旦与草木同泯灭不能有毫髪可以饬躬而裕后者多矣若仲实非有踔絶之志能迈伦之材勇谨谨焉蹈善务义以终其身生有令称没有余庆其相去辽逺不待明者可知然所趋率在彼而不在此何耶如所趋率仲实亦奚必明法律张吏治而后可以兴理耶故爲表之以劝
　　樵雪居士墓表
　　江隂县学教谕陈孟旦来北京以其姻家子王熊所状乃祖樵雪居士世出事行求表其墓余览之而叹曰呜呼此吾故人也其平生风流文采隽爽阔逹楚楚出軰行今可复得哉王氏家泰和邑东一舍外梅冈之麓其先长沙人南唐时有爲法曹扵吉州者留居庐陵甲村数世徙梅冈至讳某号约斋者兄弟皆有科名扵宋约斋与文丞相□家有万丈楼盖庋丞相之书云又四世至道济博学工诗赋不慕闻逹日与贤士大夫防翛然出尘之韵也娶曾氏生四男子其季樵雪也讳环字伯彰防勤问学既壮有志用世已而叹曰柰何违吾亲之养而骛乎外哉其事亲孝处兄弟敬爱从兄子朋清尚絶俗至老恭爱尤防一味之甘必共扵宗族育孤塟贫靡不尽心扵乡防周急济乏虽数不厌尝岁旱里人羣祷久弗应慨然曰文具能感通耶更三日不雨禾尽死民则何望即自斋洁致诚露祷翊日大雨霑足晚益恬扵隐而嫉流俗之污也自号樵雪居士缙绅儒生有过邑东鄙而不之樵雪者率自意欿然而樵雪所交防皆时闻人樵雪卒扵永乐癸卯二月廿四日享年六十有九娶罗氏清湖名族有贤行子男二长三纲先卒次三纪孙男七熊其长也曽孙男女各二樵雪之塟以卒之岁某月日樵雪虽老书册不释手尤喜为诗歌自娱尝一至南京莫夜过余时梁用之陈孟洁闻之皆来防四人者相见不复作寒温间阔语輙论诗相倾写酒酣放爲嘲谑夜漏尽二十刻未已终不片语及世事天未明樵雪不辞启戸径去呜呼孰谓遂此为永别耶樵雪不可复得而孟洁用之皆已去世顾独余在虽未死亦何有裨当世耶孟洁用之墓皆余铭之樵雪之墓余能已扵言耶
　　陈廷杰墓表
　　莆田陈廷杰儒君子也唐防稽王揆其所自出也宋吏部尚书仁璧其五世祖也龙门居士讳某莲塘居士讳某其曾祖祖也元以书经举乡贡号梅岩讳某其考也林氏有淑行其妣也贤其讳廷杰其字安顺翁其晚年别字也色庄而气和内仁而外方居心不欺致乡有古道之号者其爲人也年十三闻其父艰危徒歩裹粮走数百里从之僃歴险阻卒奉父以归父母殁时家甚贫能排众人茍且之议而极力致丧葬之具扵坚久至老死孝思不少衰者其诚于子职也爲学官率五鼓兴衣冠坐师席讲授竟日不倦夕乃息庙学圮坏必倡率缮完两考乡试必致其公召修永乐大典考阅讐校必究心暨老且病必致恭朝谒不废者其诚扵臣职也恸兄观持亷谨爲陜西叅政卒而官责其家偿帑钱数万缗遂罄其室奁具代偿以免兄之妻子扵穷阨恤宗姻孤者为之育训贫者为之嫁娶爲之丧塟者其徳之施扵内也守令有所咨政必辅诸厚乡有顾掾者客于京师雅相慕而未始相识顾一旦疾急属左右必请见至则顾己不能言惟数目床间囊意若有属者为探囊得白金五十两语顾曰爲悉致若子顾即暝目后召其子归之子拜奉三之一爲谢不受南康邂逅岭外人自京师还以病爲同舟者所弃舁归舍予饮食医药戒家人谨视之且移文其家不报竟死又爲治敛塟者其徳之施扵外也早从乡先生治春秋明圣人笔削之防歴究圣贤之书而力拒老佛者其学也扵论著尚古赋咏尚选而家有困学箴抱拙稾聨芳集者其文也谕学者必务孝弟忠信真知实践而讲析必畅理者其所施教也结庐西山岩瀑之间以耕以学而时乗黄犊读书消揺冈原之上者其初所栖隐也由莆田邑学训导爲清河湖口南康三邑敎谕者其后所歴官也洪熈乙巳季春之朔北京文明门之旅次其卒之歳月日及处也七十有三其享年也方氏其配淮其子也淮所营某乡某原其藏也士行修诸身施诸人无怍扵先民可质扵鬼神者其藏宜有表也循淮之请而述行以求表者其门生前章贡守张珂也
　　东阿县儒学训导黄先生墓表
　　东阿县儒学训导黄先生讳珏字某别字憺翁其先自江夏徙南康之都昌宋隆兴进士讳灏从朱文公受道学国史有传者其七世祖也元盛时与虞文靖范文白防讳石者其曾祖也祖讳慥钱唐县学教谕父讳某南安道源书院山长母叶氏白鹿书院山长青叟之孙先生生扵元季兵乱之际稍长而端重喜学时举家窜匿岩谷中山长公爱之取瓦石书孝经论语授之手捧瓦石诵不辍口十余岁益有志而家贫然松明以继昼盛寒衣薄则拥衾危坐率过夜分乃寐金华朱恱道通濓洛性命之学而徳行淳笃爲星子知县先生从之防甚见许与倾底里以授之朱官满而迁裹粮徃从卒业洪武乙丑县令承聘爲学训导躬勤以率诸生而优柔化诸生翕然起而从之后多成名以去益广学舍加于旧防丁内囏服阕改上海县学训寻丁外囏服阕陞南陵县学教谕无几调安东县学徴脩永乐大典被防试文章先生第一盖将用之而以老疾辞大典成受赐赉复还安东其纂修居京师六年而安东之学者科举不及数考满循例降训吏部侍郎师公审察一时教官学行无逾先生者遂奏授东阿东阿师公乡邑也明年陜西布政司聘考乡试又二年卒扵东阿永乐壬寅八月二十五日也春秋六十有六娶髙氏子男二森磊女一淛江布政司叅政熊本诚其壻也孙男二女一先生天资淳笃既传其家学又得良师躬勤而弗懈扵经史百氏皆究极防归尤用志理学而务实践其事亲孝亲丧三年不饮酒食肉服除而哀不衰友爱诸弟与人交久而敬犯而不校其仪貌俨雅而温厚坦然端静有容望而知爲有徳者也恒语其学者曰昔文公先生谓我先人此心要日与义理相亲吾未尝斯湏敢忘也泊扵嗜欲布衣蔬食终身不渝惟好学之志自防壮至老死如一日所着有钟陵槀庐南集江海遗编在公志素行日纪其归塟也祭酒胡公爲之铭曰不愧郭有道者吾友余正安尤知先生间以所述事状及其子森来拜请表于墓而刑部侍郎张公亦告士竒曰吾东阿黄训导文行扵今诚不多见宜必得子之文士竒与先生徃还十余年其始识之翰林是时天下老师硕儒皆以纂修召至而先生表然众人之中前年从南京入朝行道所经数千里所得府州县学其师道之可称者先生一人焉耳恒窃自叹师道立则善人多安得天下之爲师者人人皆黄先生也则扵表之诚宜而不复以辞赠奉直大夫礼部祠祭员外郎易君墓表
　　易之先宜春人至宋礼部尚书祓徙潭州尚书孙逊卿爲筠州録事又徙上髙録事孙兴国司户仁则又徙万载君之髙祖也曾祖理祖俊父谷珍母彭氏三子长泰亨次震亨君其季也讳复亨字子谦自防明爽頴悟未齓已知趍学日记诵过人长而益勤博渉羣书喜爲诗骎骎有造诣矣遭元季兵乱阖门窜匿深僻兄弟时出负米归养仓猝道遇冦冦共目子谦仪貌而聆其论议知非常人众强拥之去拜之曰吾侪迫扵世难不得已图自全而爲此也愿屈公爲主谋防吾将惟公言是听公毋爲辱焉子谦力谢不能不听既不可脱则晓之曰丈夫举事当力用仁义救民水火庶防可以得人心如不务此而一志厉民祸败随之矣非自善之道也众皆唯唯遂爲所胁由茶陵至安福子谦睹其所爲无非剽敓虽有言百不一听一夕脱身独走从间道去国朝平定宇内其父已殁乃与二兄奉母归乡里而家业尽废毁兄弟辛勤拮据治田庐渐复于旧伯兄举茂才仲兄辟江西行省掾后皆坐累谪死子谦独留奉母而教育兄之遗孤男女七人皆成立爲毕婚嫁家日益裕筑别业邑东坞溪之上有园林之胜名其奉亲之堂曰夀蘐而躬勤孝养作书舍其侧市书数千巻其中爲教子之资而自号坞溪樵者盖将终身焉洪武中有司举子谦孝亷以亲老固辞母春秋九十余尚康健无恙忽得疾子谦昼夜侍汤药不去侧夜屡焚香吁天祈母安母卒哀毁而居丧秉礼子谦爲人恭愼重厚能辍有余赈不给凡扵济民利物事亦皆尽心邑岁举乡饮必賔礼之殁扵永乐乙酉五月十三日享年六十有四塟徐山之原娶小圃龙氏益清之子性行慈淑族姻仪之后十有二年四月初十日卒享年如其夫祔塟夫墓之右子男三鉴镡节女二长嫁辛轼次嫁阴阳训术龙和孙男四女六节永乐乙未进士授行人陞礼部祠祭员外郎宣德七年防恩赠其父奉直大夫礼部祠祭清吏司员外郎其母宜人扵是节奉事状求文表墓节自登第扵余徃还其爲人温温淳实交久而敬不衰盖观节可知其父况其父之存诸心见诸言行彰著若此者乎是宜表也
　　萧坦行甫墓表
　　靖江府右长史萧用道坦行甫既得痹疾奏乞归乡里便医药忤防降宣府鹞儿岭巡检至宣府疾日益明年七月十四日卒扵官永乐壬辰岁也先在靖江时自度疾不可起预爲墓志迨易箦之前二日取酒觞同官诀别又预作祭文自道其平生而寓夫全归无遗憾之意其可爲逹也矣既归塟于乡后廿有三年其子晅来求表墓萧杨世婚姻家士竒与坦行甫兄弟在乡里相交好在京师同馆舍今之知坦行甫者独士竒深比五六年士竒两扈从巡邉至宣府经鹞儿岭下马入巡检司顾眎其山川景物黯然萧条莾苍而追思坦行甫平昔志意未甞不低佪感恻而继之以涕泪也则表墓士竒何辞萧氏出南齐西昌侯叔诔之裔世家西昌邑西栁溪之上其七世祖森宋衡山县丞髙祖古山曾祖静安祖方平皆通儒隐居终身父尚仁学者称正固先生尊爲经师尝徴至京太祖髙皇帝与语重之特授潭府长史固辞除平凉府学训导徙居邑北之栗园里元配杨氏士竒从姑也继罗氏生坦行甫初讳遵字用道后以字行遂别字坦行云自少英特不凡负竒气读书日数千言治尚书而诸经子史皆博通下笔爲文滔滔咸有根据一时同軰莫或过之正固先生没其学者皆就坦行甫卒业后多举进士去建文初诏郡县举懐才抱徳者吉安知府朱仲智举坦行送诣京师试文章翰林擢靖江府直史授承直郎时靖江悼僖王好学得坦行雅敬重之所言多见听用召入翰林脩类要太宗文皇帝靖内难之师已渡淮在廷公卿仓惶失措坦行甫与衡府纪善周是脩上书论大计指斥用事者误国书下廷臣及两人议用事者怒盛气以诟两人两人屹不爲动左副都御史练安言国事至此尚不容言者乎顾所论吾过有即改无则加勉诟者愧而止文皇帝既嗣天位命翰林及王府儒臣考阅洪武实録坦行甫与焉事竟赐钞时诏百司复旧制罢直史司爲谘议所改坦行谘议无几陞谘议所爲长史司遂陞右长史授奉议大夫永乐元年从王之国桂林初至凡国中祭祀所需下有司备其后凡祭祀之需府寮属皆劝王下有司备坦行曰初至仓猝不能自备可一行之不可以再且祀神在致吾诚使人代偹物非诚况未请扵朝而擅使民非制乃止后坦行进表诣京师王府竟下有司偹祭物事闻长史以下皆得罪王始悔不用坦行言坦行数言扵王宜务善纳言以厚徳奉法爱人以保福又启陈八事曰愼起居寡嗜欲勤学问养徳性简鞭朴之刑无侵下人之利常接府僚以通羣情简择谨厚之人以备差遣又作端礼体仁遵义广智四门箴以进王问四门之名遗信何也对曰五常之信犹五行之土实有仁义礼智之徳即信在其中王又问古今人多好名何也其意以讥坦行之屡有言对曰君子必不好名名与寔譬诸影与形有形斯有影有实斯名随之矣河间东平皆有实德故其令名在世与日月同一悠久惟殿下勉夫在已之实耳凡扵进讲之际必反覆敷畅其防坦行负直气侃侃能面折人过失未甞稍屈已求合一语不合掉臂去不顾而嫉脂韦软媚人耻与同列事亲孝以禄不逮养在公遇盛宴馔未甞醉饱扵族姻有恩扵朋友有信义性澹素一绣衣入朝则服公退布袍蔬食不改处士时爲政逹扵大体所着诗文数十巻藏扵家春秋五十有五娶康氏继彭氏子男六望朏旰晅晦昊晅宣徳二年进士吏部文选主事女四其壻严颀龙粲杨鹓罗溶粲礼部祠祭主事孙男若干世之仕者巽愞不振乆矣盖士以气爲主而以理充之则无徃不直考坦行甫躬之所蹈位之所施其正直刚毅之气可爲仁且勇哉可爲仁且勇哉









　　东里文集巻十五
　　钦定四库全书
　　东里文集巻十六　　　　明　杨士竒　撰墓表
　　彭士扬墓表
　　士扬讳诩彭氏其先见余所作其父墓志父原复母刘氏士扬蚤孤刘贤教育之士扬亦自童丱克卓立不肯在人后其父之同产兄横侵寡孤业而仆使士扬母子无可柰何乃走依外氏夙夜刻苦自奋数年学日见端绪乃归其从女兄之夫萧用道授以尚书经乡人之欲成其子弟者争延士扬爲塾师士扬事母孝事伯父母如父母而扵伯父母之子尽友爱吉安郡学举士扬训导赴吏部送翰林考经义时胡文穆公为学士曰吉学之师非深扵经者不称加严命题士扬熟扵经传而条析明畅翰林诸公皆称叹其难能尚书蹇公览其文喜曰今之教官能是者千百之十一时英国公奏求儒师太宗皇帝命吏部择行端而有文学者畀之遂以士扬对从之英国好贤礼士得士扬甚喜朝退之暇相与讨论载籍辨析至理厚见礼遇从英国赴交阯凡在军中奏防檄谕悉出其手皆事理详明文辞得体英国扵事关切要者必与定议而士大夫谪居交阯者赖其存济甚多宣徳初英国言其贤扵上遂授国子监典籍监故有文籍板岁久缺坏狼籍士扬悉彚次而整齐之见故元诸儒所辑觧小学书阙逸三之一嘅然曰此朱子切切爲学者端本澄源而作何可乎徧求善本出已资録补刋完虽职不预教事而诸生执经请业者无虗日司成有大著作必经士扬阅一时翰苑诸学士皆扵士扬徃还有斯文之契士扬爲文理明辞逹爲人笃扵义雅澹防畅缓急可恃负直气能辅人扵道从叔爲御史过家行有不当力諌之曰千寻之繘絶扵寸朽岂得不慎不听卒坐是偾或以不直加之容而不校余家扵彭氏世姻士扬在两京扵余尤厚于见爱也独不以姑息余深德之一日扵吾家饮酒谈笑懽甚就座得风疾明旦舁归治数月少瘥白其情扵朝命致事还乡逾年卒京师士大夫闻讣皆悼惜之英国爲位祭之其卒以宣徳五年九月某日春秋五十有六配刘子二男二女于戱世之庸众人其生无一之可称及殁徃徃得名公贵人爲之称道夸誉以垂緜逺盖有子克致之也如士扬非世所谓贤人君子欤茍其素相知而有公世道之心者可使无闻扵后哉故爲述平生大槩表诸墓道使其家刻焉
　　沈学士墓表
　　呜呼此吾友翰林学士沈公之墓沈世家松江华亭大考讳徳辉尝爲郡史平反寃狱百数十人乡称长者妣宋氏考讳易仕爲谘议叅军无几弃官养亲而授徒里中惇行伦谊集五伦诗以教学者而甘贫乐义人号苦节先生妣顾氏有善德二子长即公讳度字民则次粲字民望公天资温雅敦寔自防嗜学愽渉经史洪武中郡邑交举文学弗就坐累谪云南防渉万里处患难其中裕然时同谪者多名人率扵公交逹官重帅争欲迎致公舘下岷王具礼币聘之既至屡进直言居无几辞去都督瞿能知贤下士延扵家塾爲弟子师旦暮躬请益焉其入京师也以公偕行时太宗皇帝初临御命翰林举贤才今礼部尚书江陵杨公爲编脩以公名上擢翰林典籍方时制勑填委既视草学士以下率分书之上独覧公书称善一时翰林善书如觧大绅之真行草胡光大之行草滕用亨之篆八分王汝玉梁用行之真杨文遇之行皆知名当世而胡觧及公之书独爲上所爱凡玉册金简用之宗庙朝廷藏秘府施四裔刻之贞石传于后世一切大制作必命公书公之书婉丽飘逸雍容矩度兼篆八分八分尤髙古浑然汉意而日侍清宻无间尝赐二品金织衣新制象笏镂公氏名涂金以赐以其弟与子皆善书皆官之近侍父子兄弟并荣扵朝古今以书遭承宠遇莫或加公书盖公一艺耳爲文章尚兴致平澹雅则不爲浮靡事上必尽诚被顾问必以正对由典籍陞检讨复陞脩撰遂陞侍讲学士奉直大夫仁宗皇帝赐诰命进协正庶尹赠其考奉直大夫协正庶尹翰林侍讲学士其妣宜人予告归焚黄赐钞给驿传宣宗皇帝临御进翰林学士奉政大夫年逾七十再上章乞致仕归不听公事亲孝与弟粲友爱相笃终身与人交久益敬爲人贞静不茍附初入翰林乡人有爲大宗伯者得君有气势赫赫朝士希进者日奔走其门公以故旧独自守未尝轻造间或邀公輙以礼辞士论髙之闲暇闭户焚香鸣琴赋诗以自乐人号自乐先生襟宇澄澹风韵萧散所好惟载籍法书名画古器自题其斋居曰乐琴书防襍列花卉竒石髙人韵士至必具觞酌或吟或奕意度翛然所作诗文有滇南槀随笔録西清余暇自乐槀藏于家年七十有八一日防病犹作和王行俭詹事小洞天词明日捐舘宣徳甲寅十月廿二日也讣闻上遣礼部郎中陈谟赐祭给驿舟归丧命有司营塟元配顾赠宜人继陈子二芹先十五年卒藻中书舍人陞大理右寺副孙男二潮秀敏好学先十年卒次源女三长归俞珙余在室曾孙男一士竒与公同入翰林相交三十有三年最相得其没也盖哭之恸于是粲及藻求余表墓余忍以衰朽而忘情老友哉敬为之表
　　刘仲良墓表
　　呜呼习俗之下爲士不能以义自重以得扵内自适如其身或子霑一命在当路率慿借声势輘轹乡间挟制郡邑惟所欲是恣若后来或事败势失爲世僇笑盖不暇虑虽有败者相继踵在目前亦不少自敛戢若此比比也观于今吾邑之士有子在当路而躬布衣居乡能以义自重以得扵内自适者有刘仲良焉仲良之子咸佐宪外藩十六七年任重禄厚郡县吏日趋走庭下然屡迎仲良就养皆不赴仲良所居故在泰和邑市中乃之邑南澄江之阴十数里买田筑室率少子徃就耕所耕足岁计外有余闲酿酒独酌赋诗爲乐泊然无他营或时与田夫野老分席相嬉娱盖乡之人如不知其家有仕宦也此岂流俗人所可同日语哉刘之先五代时栁州判官曰况者始家泰和其后至莹中生庆源庆源生存善存善娶罗生三男子仲良其仲也讳彛自童丱已隽爽頴敏书一过目能记诵时从海桑先生学初习爲诗已藻思溢彂同軰皆不及爲先生所重然不自矜衒虽父兄不深知之仲良有才具既壮未试诖误谪戍辽东戍长之贤者以竒士礼之有所疑就质焉仲良处患难十余年不改其度如一日及老代归则昔之朋侪物故且尽独处自怡所居有小楼名醉吟坐其中书册恒不释手仲良平居孝友自作先祠率弟侄置祀田嵗时奉祖祢辽东归其故田庐什器爲宗人奄有者悉不问防物能恕咸在官数寓书或诗饬励之缙绅大夫览之咸见奬叹亦有和其诗者其平生故人在要路者未尝一通书问而闻其所爲善事輙喜津津见眉宇如已出非幽贞乐善者欤仲良诗晚益苍然有壮逰集醉吟槀及所着刘氏谱藏于家仲良卒扵宣徳四年四月十四日享年六十有八塟以卒之岁某月日配廖氏子男九长震次坤次咸永乐十年进士歴四川河南按察佥事陞河南按察副使未行改广东次逋次遽次逈次遐次邈次逾一女嫁罗务习孙男十女八曾孙男一仲良与余同里少同学陈先生之门相知有素其卒也咸在京师闻讣遂求余文表墓嗟乎乡人老长读余文其必扵流俗乎有感
  </div>
  <div class="pagination">
   <a href="东里集_page6.html">
    上一页
   </a>
   <span>
    ...
   </span>
   <a href="东里集_page2.html">
    2
   </a>
   <a href="东里集_page3.html">
    3
   </a>
   <a href="东里集_page4.html">
    4
   </a>
   <a href="东里集_page5.html">
    5
   </a>
   <a href="东里集_page6.html">
    6
   </a>
   <span class="current-page">
    7
   </span>
   <a href="东里集_page8.html">
    8
   </a>
   <a href="东里集_page9.html">
    9
   </a>
   <a href="东里集_page10.html">
    10
   </a>
   <a href="东里集_page11.html">
    11
   </a>
   <a href="东里集_page12.html">
    12
   </a>
   <span>
    ...
   </span>
   <a href="东里集_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
