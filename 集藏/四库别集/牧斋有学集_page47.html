<!DOCTYPE html>
<html>
<head>
    <meta charset="UTF-8">
    <title>牧斋有学集 - 第 47 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>牧斋有学集 - 第 47 页/共 63 页</h1>
    <div class="content">　　公集外之文有《大事狂言》四卷，镜儒释之源流，披狂伪之窟穴，发挥心学，开辟手眼，唐之裴公美、金之李屏山未能或之先也。黄帝之珠，得于罔象；丰城之剑，合于延津。修母致子，以斯文为之先，安知夫劫火之馀，不有焰焰而起者乎！《易》有之，先号兆而后笑，谦益啜泣为序，而载笔以俟之。
　　【董文敏公遗集序】
　　故宫保礼部尚书华亭董文敏公，其诗文有《容台集》行世，冢子祖和属其友人沈生友圣重为校雠，标举其的然可传者以示无止，而请予为其叙。
　　余惟公以光岳间世之姿，生昭代休明之运，出入承明，回翔馆阁。其文章资地在乎河图琬琰、金钟石衡之间，摇笔染翰，散华落藻，如龙之一鳞，如凤之片羽，海内争相藏┑，唯恐不克。今欲举其金石高文、溢囊盈帙者之扬之，钩其玄而纂其要，是岂易为力者乎？余尝谓相古人之文，若相人然。善相人者，每阔略于裒衣大带、端步肃拜之会，而旁求乎不衫不履、粗服乱头之时，其神情有在有不在故也。公以经国大手，擅昭明云汉之文章，出其绪余，兼综书画，如王右丞所谓“夙世词客，前身画师”者，故其题识赏鉴之文，区明雅俗，别裁真伪，东观输其博，南宫逊其精，三百年来书品画继奉为金科玉条，未有能出入者也。本朝理学大儒往往假禅附儒，移头易面。公于儒师杨慈湖、于禅师杨大年亲承紫柏大师，受其砧锥，染神刻骨，故其微词绪言，发皇宗教，殆欲披衣得珠，吸水择乳，视今之开堂付拂，持瓠子相印者，迢然如楹之与也。公之文此二种为最妙。若其生平救时忧国，抑塞苦心，则于江右程士之策见其一班。士子胪传雒诵，徒以为帖括之资而已，则可叹也。公著作在廊庙，碑版照四裔赠送，记序富有日新，大率以高文典册为体要，以铺陈连比为词章，笔腾墨飞，花骈叶俪，此则吾所谓抠衣雅步，矜慎持择，而或非其神情之所存也。世有为公之子云者，其必有取于余言也乎？
　　公之声名震薄耳目，如唐人之望退之，以为高人朗土，秀出天外，不可梯接者，虚和善下，人人得至其前嘘枯吹生蔼如也。顾其束修厉行，老而益坚。先帝既以耆硕待公，中人贵戚得其尺蹄片纸，交相荐扬。乌程方柄国，属公为称寿之文，公曰：“吾老矣，犹曲笔媚权贵，何以见鲁卫之士乎！”乌程遂以此衔公。已而谢病，得宫衔驰驿以归，则先帝特旨也。余序公斯集，特表而出之，使天下后世知公之所以为文者如此。
　　【杜武全集序】
　　昔明高庙手提三尺剑，荡扫前元，风洒露沐，即以诗书礼乐训迪公侯将帅、腹心爪牙之臣。岐阳以姊子领方镇，幕中僚佐皆用东浙老师硕儒，而中山王白马之盟，蔚为宗臣。每朝会，辄令人囊书自随，治定功成，文德诞敷黔国，定襄世，崇藻翰。郭氏连珠之集，忠武登坛泰顺之际，词林鸿辈，未有能掉鞅排拉者。开创之后，文治猬然勃兴，于斯为盛矣。
　　神庙万历中，在国家为乾清坤夷，握符披图之候，西陲则有杜大将军武应运而出。武之父若叔，皆用汗马勋起家为元戎。武束发当匈奴，每战克捷，七佩将印，十六命提督总兵官。所莅省八、镇九，恢复一郡、四县、五十三寨，俘馘套虏流贼五万有奇。历官至左柱国、特进光禄大夫、太子太保。崇功殊锡，于诸镇无两。敏而好学，被服儒素，以其先征南为师法，军书羽檄，汗简错互，风樯阵马，笔墨横飞，著作之富，撰集之多，与其行间功状云委而山积者，皆足以充栋梁而汗牛马。盛矣哉，古未有也！旋观其全集，则骚、赋、乐府、雅歌、古今诸体，无不胪陈也。文则表、奏、序、记、颂、赞、传、志，无不繁缀也。诗之馀为词曲，文之馀为连珠与七，无不渔猎也。捞漉三教，括囊万有，横竖钩贯，过河沙而放烟海，则元鹤教枢诸篇，以俟后世子云者也。隆、万之间，别集之行世者五车四部，横陈于国门都市，不为不多矣。试与太霞之集比长短，椟而列之，皆珠也，则未知其孰为琅，孰为木难也？缫而籍之，皆璧也，则未知其孰为盈尺，孰为连城也？三百年来，戎旃军府，摇毫掷简，雄帅艺林者，前有元登，后有武，岂非貂之美谈，竹帛之盛事哉！昔者，周之《顾命》列玉五重：赤刀、大训、弘璧、琬琰，在西序。大玉、玉、天球、河图，在东序。以训文也。兑之戈、和之弓、垂之竹矢，在东房，以训武也。武文经武纬，身兼数器，国有大故，将荐陈之，以为国容观美，其当在赤刀、兑戈，东、西房序之间乎？山河改易，带砺迢然，悬车服矢，侨居旅食，高文大篇，藏弃残啮，英灵光怪，侧出于蜡车障壁之馀。呜呼！斯可谓三叹已矣。
　　余与武交四十年矣，于其请序，不忍以老病辞。又自惟沧海余生，旧尘史局，今得籍手斯文，以阐扬国家人文化成之盛，岂非旧史之事守乎？柳子曰：“思报国恩，独惟文章。”君子亦可以悲其志也夫。
　　【黄陶庵先生全集序】
　　嘉定黄陶庵先生，讳淳耀，字蕴生，举崇祯癸未进士，卓然为命世真儒，抗节致命。乙酉之难，闻者皆敛色正容，以为今之颜清臣、文履善。殁后十馀年，而其徒侯子玄泓作为行状，文直事核，无愧良史。陆子元辅、侯子玄氵方、张子呈相与排缵遗文，刊为全集。陆子以陶庵于余有知己之言，属为其序。
　　余顷者屏居江村，追念平生师友，葺高阳孙文正公、吉水李忠文公之文，手自撰次，以示来者，又得陶庵之集而卒业焉，乃喟然而叹曰：“孟子有言：诵其诗，读其书，不知其人可乎？”余于此三君子者，既得而师之友之矣，请因其文以知其为人。高阳之为人，奇伟沉塞，如高山深林，龙虎蟠伏，嘘云吸风，变化莫测，是故盘纡隐深，弥望傥莽，重岩增起，波澜灏氵羔，使人可仰而不可者，高阳之文也。吉水之为人，庄严易直，如苞凤角麟，不鸷不搏，音中钟律，行应规矩，是故正色谠言，指事陈理，如药应病，如坊止水，使人可用而不可狎者，吉水之文也。陶庵之为人，清真高简，如圭瓒黄流，不杂瓦缶，冰壶玉衡，宜悬清秋，是故懔懔怀霜，眇眇临云，悬匏众清，朱弦三唱，使人可爱而不可求者，陶庵之文也。有志于尚友者，读三君子之文，而知其须眉如在，謦咳不远，吊碧血于同时，激丹心于终古，其亦可以无憾矣乎。呜呼！贤人君子，其身既与社稷终始，而其文章则有鬼神护诃，侧出于劫灰煨烬之馀。然吾循览其文，志意发越，元气郁盘，求其凋伤殄瘁之象，而不可得也。既而歌陶庵之诗，出风入雅，含宫咀商，有鹤鸣沔水，殷勤讽谏之志，而无《大东》、《正月》哀思噍杀之词，乱世之音无之，而况于亡国乎！古之善琴者，秋而叩角，则温风徐回，草木发荣；冬而叩征，则阳光炽烈，坚冰立散。当斯时也，而贤人君子之文无恙，比律协吕，激夹钟而发蕤宾，造化其能舍诸？吾窃疑卜子夏之论诗与孟子之论世，殆至于今而有验有不验也。
　　余老学髦忘，抚卷而茫然自失。陶庵之徒邮传其师之绪言于天人之际审矣，故推言之以发其端，如以文而已矣。陶庵固不待文而显，而其文亦不待序而传，序虽不作可也。
　　【浩气吟序】
　　呜呼！九域飙回，三精雾塞，寝庙之玉衣晨举，昭陵之石马宵驰。扶日月于南交，画乾坤于北户。崎岖庸蜀，实仗老臣；收拾老邕，岂惟一旅？夫何桂山云扰，漓水波翻，四郊断蚁子之援，三都成鱼烂之溃？谋人之军师国邑，我则死之，下可见天地祖宗。事已毕矣，于是慷慨誓死，豫暇赋诗。嚼张巡之齿牙，曼声长咏；握鲁公之拳爪，运笔横飞。伟彼义人，慨然赴难。抗词同日，洵芝焚而蕙叹；合口唱酬，譬金舂而玉应。遗言付嘱，副墨流传。壁漫窗涂，星纬芒角于字里；墨陈纸故，雷风发作于行间。亦曰念哉，吁其悲矣！
　　昔者睢阳苦战，更楼起横笛之吟；越石重围，长啸发扶风之咏。以至空城被执，吟啸之集频烦；柴市归全，正气之歌激越。其人为宇宙之真元气，其诗则今古之大文章。吐辞而神鬼胥惊，摇笔而星河如覆。况复流连警跸，沈痛封提；死不忘君，没而犹视？人言天荒地老，斯恨何穷；我谓劫尽灰飞，是诗不沫。伊余δ晚，遘此瘥。皓首师生，肠断寝门之哭；萧晨冰雪，神伤绝命之词。灯火青荧，须眉如见；窗寂历，叹噫有闻。庸表汗青，长留碧血。呜呼！八百三十纪之算，鸿朗庄严；一千一百字之章，鼎钟铭勒。岂徒托诸诗史，终有考于斯文。
　　【佟氏幽愤录序】
　　佟氏《幽愤录》者，故登莱佥事观澜佟公当绝命时，自著《幽愤先生传》，其子今闽抚思远并出其对簿之揭与槛车之诗，集录以上史馆者也。
　　东事之殷也，江夏公任封疆重寄，一时监司将吏皆栀言蜡貌，不称委任。江夏按辽时，佟公为诸生，与同舍杨生昆仁筹边料敌，画灰聚米，慨然有扫犁之志。江夏深知之，以是故号兆呼援以助我，而公自以世受国恩，谙知辽事，盱衡抵掌，乐为之用。当是时，抚清虽，辽沈无恙，以全盛之辽，撼新造之□，以老熊当道之威，布长蛇分应之局。鹬蚌未判，风鹤相疑。传箭每一日数惊，□庐或一夕再徙。公将用辽民守辽土，倚辽人办辽事，赦胁从，招携贰，施钩饵，广间谍，肃慎之矢再来，龙虎之封如故，经营告成，岂不凿凿乎其有成算哉！天未悔祸，国有烦言。奸细之狱，罗钳于前；叛族之诛，瓜蔓于后。公既以狱吏膊书，衔冤毕命，驯至于一误再误，决河燎原，辽事终不可为矣。呜呼！批根党局，假手奄宦，借公以螫江夏，又因江夏以剪公，此能人要路所为合围掩群，惟恐或失者也。杀公以锢佟氏之族，锢佟以绝东人之望，于是乎穹庐服匿之中，望穷□□，□□□□之属，目断刁环。翕侯中行说之徒，相率矫尾厉角，﹃力同心，以致死于华夏。坚胁从之心胆，广内讧之羽翼，失招抚之大机，破恢复之全局，盖自群小之杀公始。此则操刀推刃者瞢瞢不自觉，而世之君子亦未必知其所以然也。国家当白山作难，人主旰食，中外震惊，惟是秉国成、参庙算者，用是以快恩仇，恣决，岐口沓舌，张罗设械，巧于剪外人之所忌，而精于弭敌国之所短，画庙社于一墙，委人主为孤注。河东之司命，遥寄于柄臣之门；关外之师期，克定于狱吏之手。如公之死，不死于丹书，不死于西市，而死于仿佛错莫、诞漫不可知之口语。迄于今，藏血久碧，墓草再陈，山川陵谷，俯仰迁改，而卒未知坐公死者为何法，责公死者为何人。天不可问，人不可作，有鬼神构斗其间，而公与国家并受其害，可胜痛哉！公绝命之词曰：“数实为之，天王圣明。”衔刀仰药，怨而不怼，有馀忠焉。思远间关苫块，泣抱遗文，负延祖之忠，而抱伟元之痛，犹前志也。嗟乎！云台未圮，伏波之子关草索以上书；天水犹存，相台之孙吁金柁而辩诬。今者乌屋谁瞻，鹤表安仰？羽林有死事之孤，而纶竿无肆赦之诏。此思远之所以仰天擗地，茹血饮泣而不能自解者也。
　　余读《幽愤录》，涕泪渍纸，不自知其无从。乃窃取公羊子之义书其后曰：“于观澜见忠臣之至，于思远见孝子之至。”又为大书特书谂于后之谋国者曰：“前鉴不远，尚慎旃哉！”
　　【范勋卿文集序】
　　余庚戌通籍，出吾师耀州王文肃公之门。公长身伟干，声如洪钟。每侍函丈，必为余诵说海内贤士大夫，盱衡扼腕，咨嗟慨慕，希风问影，如恐不及。崇水范异羽先生，其所屈指甲乙者也。余因是以心仪先生，遂与定交。已而国论沸腾，党议蜂起，先生桂性愈烈，兰心不改，浮湛放逐，老于郎潜，不得以振缨奋袖，少展其精华炜晔之气。而余则继耀州之后，目为党魁，饮章录牒。逾冬，逮系受钩党之祸，视先生为尤烈。然而余与先生入甘陵之部，刊元之碑，除名削迹，终老而不相贷贳者，则皆以耀州为主名，河上之歌，所谓同病相怜者，余两人似之。松柏之悦，芝蕙之叹，视他人尤为笃挚，有由然也。
　　余今年七十，老矣。先生作为歌诗，遣使者涉江来贺，因缄其所著文集示余。余方朝食，辍箸而读之，日中而卒业，则又废书抵几，欷流涕而不能止也。盖国家之党祸酝酿日久，至庚戌而大作。当其时一二佥人以闲曹冷局，衡操宫府之柄，媒孽正人，剪除异己，号为君子者，分清浊之流，争玄黄之战，迭胜迭负，坚垒不相下。久之，而人当国，皇纲解纽，衣冠涂炭，廉耻凌彝，于是元气伤残，兵燹交作，土崩瓦解，而天下遂至于不可救药。迄于今叹沧桑，悲禾黍者，靡不傍徨怨慕，高天而厚土。岂知一二佥人膏唇拭舌，依丛而止棘者，其流毒遗祸，遂足以移九鼎而隳七庙乎！又岂知流离淹恤如先生辈，抑没于荒江野渡之间者，孑为周遗，斩为夏肄，徒足以兴故国之悲而勤异代之惜乎！旋观先生之文，原本经术，贯穿古今，凿凿乎如五谷之疗饥，药石之治病。至于指摘利病，分别贤佞，劳人之苦心，与大人之伟略，峥嵘磊落，侧出于笔墨之间。以先生之才略与其文章，当国家多事之日，上不能为陆敬舆，次不能为李伯纪，而下不得为陆务观、陈同甫，徒使衰老。如余读之，而屏营太息，嗟瞻乌之爰止，恨豺虎之不食，辟如寒蛩吟壁，秋蚓鸣窍，谁复有过而问之者，其尤可为三叹已矣。
　　余迩来焚弃笔墨，于时人著述，掩口不欲置喙，独手先生之集，展转不能置。念先生与余积薪硕果，大江南北，如晨星之相望，非余谁当序先生者？而五十年以来，恩牛怨李之残局，清流白马之遗恨，读先生之文，可以考见一班。世有仲淹、君实续七制而修长编者，将于斯文有取焉。余固不敢自爱其狂言以为乘韦之先，非徒取其文而已也。
　　【高玄期景玄堂集序】
　　余为书生，好以寸管评量天下士。在浙西推嘉兴高明水为第一，时人莫之许也，而君之舅李玄白叹为知言，时时为余道其为人。余虽未识君，其眉宇谈笑，宛宛然在目中也。已而君改名氏，取上第，擢官水部，用造府第事株累，逮系以死，余每有芝焚蕙叹之感。今读其诗集，有馀悲焉。
　　君天才明锐，赋性通脱，读书采掇菁华，不守章句。为诗文陶冶性情，不事剽贼。鉴古则如米南宫、黄长睿，尽在逸品元镇、子久之间。风亭月榭，飞觥度曲，则才人韵士挹其风流；花宫莲社，摇牙握麈，则道人名僧飧其明理；围场射圃，挽强陷坚，则期门飞避其雄骏。一时士大夫咸以为秀出天外，不可梯接。一旦牵率官守，管领将作，弃笔墨而树版干，舍书画而理砖甓，金钱匮乏，期会促数，舌燥唇干，手鼻蜇，国家既用违其才，臣子亦处非其地，鼎柱车而马守门，其不至于颠越者鲜矣！俄而龙火漂焚，朱邸震荡，天心、帝心交讧并怒，鬼神助其凶虐，君父莫可如何，而东市之难作矣。自古国家大运不造，杀机将发，则必有忠臣志士适逢其会，刀轮飞空，热铁在颈，犯阴阳之冶而入天地之笼，有不知其所由然者，此固非人臣之罪，而亦非明主之过也。呜呼！岂不悲哉？
　　吾观君绝命之诗曰：“牛马任呼还世网，刀山离境即禅床。”此与稽中散顾视日影索琴而弹之者，曾何以异？中散既殁，有人诣鲍靓，闻静室有琴声特妙，靓曰：“此嵇叔夜也。”今君虽已矣，而其诗哀弦清唱，流传人间，世有通灵如鲍靓者，安知不指为叔夜之琴声乎！
　　【高寓公稽古堂诗集序】
　　呜呼！士君子不幸而生于天地板荡、陆沉沧海之秋，怀忠抱义，抑没无闻者，可胜数哉？嘉兴高水部寓公以文学世其家，为文士；出令冲边，乘城捍敌，为才吏；沥血带索，为父讼冤，为孝子。今读其诗集，而叹世之知君未尽也。
　　君自南虞衡请急还里，遭乙酉之变，痛愤不欲生，念太夫人春秋高，终鲜兄弟，未能即自引决。盖其悲歌慷慨，低回结，以生为可厌，而以死为可乐也决矣。祈病而病，祈死而死，庶几从容就义者之所为，而去夫榻前牖下之徒远矣。吾观其《吊同年殉难》之诗曰：“可怜李黼榜，偃蹇老维祯。”《病中述志》曰：“和陶书甲子，吊屈赋庚寅。”又曰：“唯将前进士，惨澹表孤坟。”此其诗何诗也？此其志何志也？身异沈湘，心同哀郢。朱蜀之哭，移语亭为西台；鱼腹之悲，指月波为海。谓我何求？吁其悲矣！《续哀江南赋序》则曰：“兼年累日，怅切南冠；饮恨吞声，私修汉腊。荷衣秋满，柳箭春摇。恐菊水无延岁之方，桑沧非可俟之日。霸孙启祚，尚扬赤壁之灵；弱宋遗都，犹报朱仙之捷。岂有芦荻筏，竟浦浮江；代马胡靴，凌波渡水。乌孙千骑，控淮水而鸣弦；雒阳双鹅，指吴会而煽翼。五都冠盖，邈矣风华；万里缦缨，此焉戎俗。”此则子山谢其红紫，子美伤其萧瑟，未免有情，不堪再读者矣。呜呼！弹丸左辅，烽火甘泉。百雉炮车，耻登楼而清啸；一墙坚垒，怆闻笛以悲吟。婴城之长句犹新，裹创之残血已碧。斯人已矣。天固不欲留谢幼度、祖士雅于今日也，而岂徒然哉！
　　今之士大夫读寓公之诗，为之发植毛竖，羽声变徵、酹酒而凭吊者，亦有人焉尔乎？如无其人，而忠孝之精气复叠攒仄于尺幅之间，光怪陆离见于山川而烛于天，我知其不终没没也已。
　　【高念祖怀寓堂诗序】
　　余于诸方尊宿所心师者一人，曰楞严白法琮公。公发明心地悬契，寂照虚空之理，而外修婴儿行，顾好与高长公念祖游，数为余言其人，余以是见念祖如旧相识也。念祖之祖父为玄期寓公二水部，夙承家学，文章之菁华与名理之苕颖，皆成于胎性，根于种智。其为诗清虚婉约，么弦独唱，昔人所谓孤桐朗玉，自有天律，庶几似之。念祖以余老马识涂，出其行卷，以求一言。
　　余窃谓诗文之道，势变多端，不越乎《释典》所谓熏习而已。有世间之熏习，韩子之所谓无望其速成，无诱于势利，养其根而俟其实，加其膏而希其光者是也。有出世间之熏习，佛氏所谓应以善法，扶明自心；应以法水，润泽自心；应以境界，净治自心；应以精进，坚固自心；应以忍辱，坦荡自心；应以智证，洁白自心；应以智慧，明利自心者是也。世间之熏习，念祖胚胎前光，固已学而能之矣。出世间之熏习，则念祖之于琮公咨决扣击者，故当朝夕从事焉。而世间诗文宗旨，亦岂有有外于是乎？《易》曰：“拟议以成其变化以至于变化，则谓之不思议。”熏不思议，变而疑于神矣。韩子之云根茂实遂，膏沃光晔者，亦是物也。世间与出世间，亦岂有二道乎？
　　念祖之为诗，去烦除滥，俗情既尽，妙气来宅，其熏习于琮公者深矣。如染香人身有香气，知其不待乎佣耳，扌骨目戛戛而求之矣。以吾言质于老人，如有当也，则将进而徐有得焉。余老矣，犹将执简以观子之成。

    
　　●有学集卷十七
　　○序
　　【梅村先生诗集序】
　　余老归空门，不复染指声律，而颇悟诗理，以为诗之道，有不学而能者，有学而不能者，有可学而能者，有可学而不可能者，有学而愈能者，有愈学而愈不能者，有天工焉，有人事焉，知其所以然，而诗可以几而学也。间尝趣举其说，而闻者莫吾信。顷读《梅村先生诗集》，喟然叹曰：“嗟乎！此可以证明吾说矣。”
　　夫所谓不学而能者，三侯垓下，沧浪山木，如天鼓谷音，称心而冲口者是也。所谓学而不能者，赋名六合，句取切偶，如鸟空鼠唧，循声而屈步者是也。此非所以论梅村之诗。梅村之诗，其殆可学而不可能者乎。夫诗有声焉，宫商可叶也。有律焉，声病可案也。有体焉，正变可稽也。有材焉，良苦可攻也。斯所谓可学而能者也。若其调之铿然，金舂而石戛也；气之熊然，剑花而星芒也；光之耿然，春浮花而霞侵月也；情之盎然，草碧色而水绿波也。戴容州有言，蓝田日暖，良玉生烟，可望而不可置于眉睫之间。以此论梅村之诗，可能乎？不可能乎？文繁势变，事近景遥，或移形于跬步，或缩地于千里，泗水秋风，则往歌而来哭；寒灯拥髻，则生死而死生。可能乎？不可能乎？所谓可学而不可能者，信矣。而又非可以不学而能也，以其识趣正定，才力宏肆，心地虚明，天地之物象，阴符之生杀，古今之文心，名理陶冶笼挫，归乎一气而咸资以为诗。善画马者曰：天闲万厩，皆吾师也。安有撑肠雷腹，蝉吟蚓窍而谓之能诗者哉！玄黄金碧入其炉鞲，皆成神丹，而他人则为掇拾之长物。么弦孤韵经其杼轴，皆为活句，而他人则为偷句之钝贼。参苓不能生死人，朱铅不能饰丑女。故曰：有学而愈能，有愈学而愈不能。读梅村诗者，亦可以霍然而悟矣。
　　窃尝谓诗人才子皆生自间气，天之所使，以润色斯世，而本朝则多出词林。然自高青丘以降，若李宾之、杨用修者，未易一二数也。丰水有芑，生材不尽，而产梅村于隆平之后。以锦绣为肝肠，以珠玉为咳唾，置诸西清东序之间，俾其鲸铿春丽，眉目一世。辁材小生不自度量，猥欲以烦声促节，流漂嘈争驰尺幅之上，岂不悖哉！余故略举学诗之说，以引其论世之甚踔短垣。呼嚣相命者闻余言，固将交绥引去，而余以老才尽，目瞪吻燥，自诡于舞书焚笔者，庶亦可以有辞也。
　　【季沧苇诗序】
　　甲午中秋，余过兰江，沧苇明府访余舟次，谭余所辑《列朝诗集》部居州次，累累如贯珠，人有小传，趣举其词，若数一二，余恤然心异之。砚祥告我曰，沧苇购得此集，翻阅再三，手自采缬，成大掌簿十帙，虽书生攻《兔园册》，专勤无如也。视事少间，发愤读书，丹铅金矢，案牍交互，午夜伊吾与铜签声相应，其为诗刿心肾，茹古吐今，必欲追配作者，愿就正于夫子而未敢轻出也。余问诸沧苇，弗应。从砚详再索得之，信沧苇之雄于诗也。
　　今夫人之称诗者，眉目不同，兴会各异，设坛分，互相甲乙，远则追随秦雒，近则跳浪越楚，纵极其精神才力，横度捷出，不过灭没于二百年来名人魁士沉渊γ流之中，亦成其为今人之诗而已矣。《三百篇》以后，骚雅具在。太史公曰：“国风好色而不淫，小雅怨诽而不乱。”此千古论诗之祖。刘彦和盖深知之，故其论诗曰：“轩翥诗人之后，奋飞词家之先。”《三百篇》变而为骚，骚变为汉魏古诗。根抵性情，笼挫物态，高天深渊，穷工极变，而不能出于太史公之两言。所谓两言者，好色也，怨诽也。士相媚，女相说，以至于风月婵娟，花鸟繁会，皆好色也。春女哀，秋士悲，以至于白驹刺作，角弓怨张，皆怨诽也。好色者，情之橐也。怨诽者，情之渊府也。好色不比于淫，怨诽不比于乱，所谓发乎情，止乎义理者也。人之情真，人交斯伪。有真好色，有真怨诽，而天下始有真诗。一字染神，万劫不朽。钟记室论《十九首》，谓惊心动魄，一字千金。太白叹吾衰不作子美矜，得失寸心皆是物也。今不读古人之诗，不知其言志永言真正血脉，而求师于近代，如辟人之学步，如伧父之学语，其不至于足沓舌者，则亦鲜矣。
　　沧苇之诗，意匠深发脉厚，才情飚迅，意思霞举，策骥足于修途，可以无所不骋，而迂辔弭节，退而欲自负于古人，世之无真诗也久矣！以沧苇之才，好学深思，精求古人之血脉，以追溯国风、小雅之指要，诗道之中兴也，吾有望焉。余观沧苇就正之雅意，知其不以面谀责我也，为申言学古之说，以有合焉，且以有进焉。昔者苏子瞻兄弟既举进士，子瞻官凤翔，寄子由于长安。其诗曰：“遥知读《易》西窗下，车马敲门定不应。”古人荣进之初，读书尚志，其厚相期待如此，今之君子知此意者鲜矣。余之期沧苇以有成者如此，不独以其诗也。
　　【施愚山诗集序】
　　西昌陈子伯玑来告我曰：“宛陵施愚山先生，今之梅圣俞也。圣俞之诗，得欧阳子之文而益显。今愚山不敢自定其诗，而有待夫夫子衡也。敢助之以请，夫子其无辞。”余受而卒业，诵诗而论其世，盖三叹焉。
　　昔者隆平之世，东风入律，青云千吕，士大夫得斯世太和元气吹息而为诗。欧阳子称圣俞之诗哆然似春，凄然似秋，与乐同其苗裔者，此当有宋之初盛，运会使然，而非人之所能为也。兵兴以来，海内之诗弥盛，要皆角声多，宫声寡；阴律多，阳律寡；噍杀恚怒之音多，顺成缓之音寡。繁声入破，君子有馀忧焉。愚山之诗异是，锵然而金和，温然而玉诎，拊抟升歌，朱弦清汜，求其为衰世之音，不可得也。欧阳子曰：“乐者，天地人之和气相接者也。地气不上应曰，天气不下应曰雾，天地之气不接，而人之声音从之。”愚山当此时，能以其诗回干元气，以方寸之管，而代伶伦之吹律，师文之扣铉，何其雄也！《记》曰：“温柔敦厚，诗之教也。”说诗者谓鸡鸣沔水，殷勤而规切者，如扁鹊之疗太子；溱洧桑中，咨嗟而哀叹者，如秦和之视平公。病有浅深，治有缓急，诗人之志在救世，归本于温柔敦厚一也。愚山视学斋鲁祠伏生，旌孙明复石介享铁司马七公，嘘枯吹烬，广厉风教，敦伐木友生之义，哭顾梦游之丧，瓦灯敝帷，过时而悲。温柔敦厚之教，诗人之针药救世，愚山盖身有之，诗有之，神之听之，终和且平。和平而神听，天地神人之和气所由接也。其斯以同乐之苗裔，而为诗人救世之诗也。与陈子曰：“诗为乐之苗裔，衡闻之矣。审乐音以论世，本诗教以救世。”大哉斯言！殆欧阳子之所未及也，请授简书之，以为愚山诗序。
　　【宋子建遥和集序】
　　宋子子建尽取六代三唐之诗，句比字栉，继声属和，名之曰《遥和集》，而请余为序。夫和诗而次韵，非古也。次韵而尽古人之诗，尤非古也。国初沿元季余风，高秉、张楷之流遍和鼓吹三体，瀛奎诸集浩汗曼衍，盈箱充宇，迄于今邯郸之步已穷，兔园之册尽有识者遇之，咸睨而弗顾也，子建亦何取而为是哉？
　　窃谓和古人之诗，其难有三：牢笼古今，极命庶物，沿流溯源，文从字顺，古人之学也。无其学而捃拾扯割剥，剽略枝梧，如穷子之博易，如贫女之缝，为陋而已矣。区明风雅，别裁伪体，标举兴会，萌茁时运，古人之识也。无其识而彷窃逐响寻声，拍肩取道，如水母之佣目，如屈虫之循枝，为愚而已矣。摆落悠悠，望古遥集，发咸池，濯足东海，古人之志也。无其志而聒噪梦呓歌哭，狂易叫嚣，如豕腹之彭亨，如蝇声之喧沸，为妄而已矣。子建器资敏学殖厚，其识、其志又足以发之，穷年屏力，掉鞅词坛，遂能含咀百家，笼挫千古，驰骋下上，而不蹈夫三者之病，又何疑哉！
　　古之和诗者，莫善于江淹。江之言曰：“蛾眉讵同貌，而俱动于魄；芳草宁共气，而皆悦于魂。”论诗而至于动魄悦魂，精矣微矣。推而极之，《三百篇》、骚、雅以迄唐后之诗，皆古人之魄也。千秋已往，穷尘未来，片什染神，单词刺骨，扬之而色飞，沉之而心死，非魄也，其魂也。钟嵘之称《十九首》惊心动魄，一字千金，正此物也。如其不尔，则玄黄律吕，金碧浮沉，皆象物也，皆死水也。虽其骈花丽叶，馀波绮丽，亦将化为陈羹涂饭，而矧其讠戋讠戋者乎？子建所和之诗，皆魄也，有魂焉以尸之。经营将迎，意匠恍忽，所谓动魄悦魂者，江氏能言之，而子建能知之，后之和诗者，其可为标表已矣。
　　余于子建之诗趣举之，未能详也，姑述其谀闻以质之，且为学诗者告焉。或曰：“昔者陈思王游鱼山，中夜闻天乐凄惋，写而传之梵音，流于中土，盖自此始。此遥和之精者也。宋子慕思王之才，遂与同字。昔子建之所和，梵天之乐也；今子建之所和，人世之音也。今也不思王之亻疑，而比量于高、张诸人，何斤斤也。”余蹶然而起曰：“有是哉！”并书之以为序。
　　【宋玉叔安雅堂集序】
　　莱阳宋先之与余为缟交，先之称其家世勋有二才子，玉叔尤雄骏。陵谷迁改，宋氏长老取次雕谢，玉叔遂以文章气谊，羽仪当世。辛丑夏，余过武林，俯仰今昔，凄然有雍门之悲。已得尽读其诗文，而玉叔属余为其序。
　　余故不知言诗，强仕已后，受教于乡先生长者，流闻临川、公安之绪言，诗之源流、利病，知之不为不正。家世与州游好，深悉其晚年追悔，为之标表遗文，而抉レ其指要，非敢以臆见为上下也。今之结俦附党，群而相噪者，祖述州之初学，掇拾其呕哕之馀，以相荐扬。谚有之：“海母以虾为目。”二百年来，俗学无目，奉严羽卿、高廷礼二家之瞽说以为虾目，而今之后，人又相将以俗学为目。由达人观之，可为悲悯。此其说在群儿之雹论也。群儿不识珠，见雨雹焉，以为珠也，掬而藏之，俄而无馀质矣。有大长者富有宝珠，群儿相与噪曰：“此雹也，非珠也。”杂然抵而去之。其黠者则又咻曰：“果珠也。安知吾昔日之雹，非长者之珠？”长者心目了然，自信其为珠。群儿论雹为珠，论珠为雹，喧呶聒耳，都卢一笑而已。玉叔之诗，长者之宝珠也。一以为隋侯，一以为泉客，其光可以照乘，而其馀可以弹鹊。其为珠不为雹，不待有目者而后知也。然而群儿之雹论日喧呶而未已，群儿固不能指雹以乱珠，而抑将假长者之珠以盖雹也。玉叔虽自信其珠，其若之何？
　　吴门叶襄圣野，吾徒之知言者也。其序玉叔之诗曰：“天才俊朗，逸思雕华，风力既遒，丹彩弥润，陶写性灵，抒寄幽愤，声出宫商，情兼雅颂，其诗人之雄乎。”圣野之颂，玉叔可谓信而有征矣。玉叔椟长者之宝珠，慨然自信，登坛立，一扫群儿之雹论，沧海横流，庶有豸乎？然此言自余发之，彼以我将易置将帅，空其壁垒也。其群噪将益甚，而吾所称引叶生者，穷老逢掖，墓木已拱，不若膏唇拭舌之流可以助予也。此亦蕲乎玉叔之自信而已矣。夫士固未有不自信，而能单出独树、卓立于今古者也。
　　【王贻上诗集序】
　　神庙庚戌之岁，偕余举南宫者，关西文太清、新城王季木、竟陵钟伯敬，皆雄骏君子，掉鞅词坛。太清博而奥，季木赡而肆，踔厉风发，大放厥词。太清赠季木曰：“元美吾兼爱，空同尔独师。”盖其宗法如此。而伯敬以幽闲隐秀之致，标指诗归，窜易时人之耳目。迄于今辁材讽说，簸弄研削，莫不援引钟、谭与王、李、徐、袁，分茅设，而关西、新城之集孤行秦、齐间，江表之士莫有过而问者。三子之才力，伯仲之间耳，而身后之名，飞沈迥绝，殆亦有幸有不幸焉。千秋万岁，古人所以深叹于寂寞也。
　　季木殁三十馀年，从孙贻上复以诗名鹊起。闽人林古度诠次其集，推季木为先河，谓家学门风，渊源有自。新城之坛坫大振于声销灰烬之馀，而竟陵之光焰矣。余盖为之抚卷太息，知文苑之乘，除有劫运参错其间，抑亦可以观天咫也。嗟夫！诗道沦胥，浮伪并作，其大端有二：学古而赝者，影掠沧溟、山之剩语，尺寸比亻疑，此屈步之虫，寻条失枝者也。师心而妄者，惩创品汇、诗归之流弊，眩运掉举，此牛羊之眼，但见方隅者也。之二人者，其持论区以别矣。不知古学之由来，而勇于自是，轻于侮昔，则亦同归于狂易而已。贻上之诗，文繁理富，衔华佩实。感时之作，恻怆于杜陵；缘情之什，缠绵于义山。其谈艺四言，曰典、曰远、曰谐、曰则。沿波讨源，平原之遗则也；截断众流，杼山之微言也；别裁伪体，转益多师，草堂之金丹大药也。平心易气，耽思旁讯，深知古学之由来，而于前一人者之为，皆能洮汰其症结，祓除其嘈，思深哉！小雅之复作也。微斯人，其谁与归？贻上以余为孤竹之老马，过而问道于余，余遂趣举其质言以为叙。
　　往余尝与太青、季木论文东阙下，劝其追溯古学，毋沿洄于今学而不知返。太青喟然谓季木曰：“虞山之言是也，顾我老，不能用耳。”今二子墓木已拱，声尘蔑如。余八十昏忘，值贻上代兴之日，向之镞砺知己、用古学劝勉者，今得于身亲见之，岂不有厚幸哉！书之以庆余之遭也。
　　【周元亮赖古堂合刻序】
　　癸巳春，余游武林，得元亮《清漳城上》四章，读而叹曰：“余与元亮别八年矣，久不见元亮诗，不谓笔力老苍，感激悲壮，一至于此。”今年相遇吴门，乃尽见其赖古堂诸刻，情深而文明，言近而指远，包涵雅故，荡涤尘俗，卓然以古人为指归，而不堕入于昔人之兔径与近世之鼠穴，信元亮之雄于诗也。
　　或曰：“子之推评元亮也，其旨要可得闻乎？”余告之曰：“有本。”古之为诗者有本焉。《国风》之好色，《小雅》之怨诽，《离骚》之疾痛叫呼，结于君臣、夫妇、朋友之间，而发作于身世逼侧、时命连蹇之会，梦而噩，病而吟，舂歌而溺笑，皆是物也，故曰“有本”。唐之李杜，光焰万丈，人皆知之。放而为昌黎，达而为乐天，丽而为义山，谲而为长吉，穷而为昭谏，诡灰兀而为卢仝、刘叉，莫不有物焉。魁垒耿介，槎牙于肺腑，击撞于胸臆，故其言之也不惭，而其流传也至于历劫而不朽。今之为诗，本之则无，徒以词章声病比量于尺幅之间，如春花之烂发，如秋水之时至，风怒霜杀，索然不见其所有，而举世咸以此相夸相命，岂不末哉！
　　元亮之为人也，孝于亲，忠于君，笃挚于朋友，巍然巨人长德也。汴水城坏，张林宗抱其诗文与二子沦水中，元亮兄弟行求其少子，载以归家，于役返里，躬送之还中牟。其守漳也，故人门客在重围中，相与登陴赋诗，抗词同日，无一人思解免者。蕴义生风，缘情仗境，判而璋合，金舂而玉应，此元亮之所以为诗也，而岂徒哉？
　　元亮近在樵川，痛诗道榛芜，刻严羽《诗话》以风示海内。沧浪之论诗，自谓如那吒太子，拆骨还父，拆肉还母，而未尝深极于有本。谓诗家玲珑透彻之悟独归盛唐，则其所矜诩为妙悟者，亦一知半解而已。余惧世之学诗者奉沧浪为质的，因序元亮诗而梗概及之。若其论诗之误，俟他日篝灯剪韭，抵掌极论，而兹固未能悉也。
　　【赖古堂文选序】
　　己丑之春，余释南囚归里，尽发本朝藏书，裒辑史乘，得数百帙，选次古文，得六十馀帙，州次部居，遗阙补，忘食废寝，穷岁月而告成。庚寅孟冬，不戒于火，为新宫三日之哭，知天之不假我以斯文也。息心栖禅，皈依内典，世间文字眇然如尘沙积劫矣。越五年甲午，遇周子元亮于吴门，出《赖古堂文选》属余是正，且请为其序。
　　序曰：近代之文章，河决鱼烂，败坏而不可救者，凡以百年以来，学问之缪种浸淫于世运，熏结于人心，袭习纶轮，酝酿发作，以至于此极也。盖经学之缪三：一曰解经之缪。以臆见考《诗》、《书》，以杜撰窜三《传》，凿空瞽说，则会稽季氏本为之魁。二曰乱经之缪。石经托之贾逵，《诗传》拟诸子贡，矫诬乱真，则四明丰氏坊为之魁。三曰侮经之缪。诃《虞书》为俳偶，摘雅颂为重复，非圣无法，则馀姚孙氏矿为之魁。史学之缪三：一曰读史之谬。目学耳食，踵温陵卓吾之论断，而漫无折衷者是也。二曰集史之缪。攘遗拾沈，毗陵荆川之集录，而茫无钩贯者是也。三曰作史之缪。不立长编，不起凡例，不谙典要，腐于南城（《皇明书》），芜于南浔（《大政记》），春驳于晋江（《名山藏》），以至于盲瞽僭乱，蟪声而蚋鸣者皆是也。《说文长笺》行而字学缪，《几何原本》行而历学缪，冬瓜瓠子之禅行而禅学缪。凡此诸缪，其病在膏肓凑理，而症结传变，咸著见于文章。文章之坏也，始于掇拾，剽贼古昔，极于骄偾昌披，亻面背规矩。星移物换，霜降水涸，而赖古之选始出。是选也，溯古学，搜缪种，穷雅故，于经史甄流别，于文字剪削枝叶，芟稂莠，恤恤乎，其恐失也！愀乎悠乎，其有馀思也！余读之幡然而喜，退而有忧焉。何忧乎？忧夫学问之缪种，诚难于祓除，而文章升降之际，未易以只手挽也。日者云间之才士起而嘘李、王之焰，西江为古学者昌言辟之。辟之诚是也，而或者扬榷其持论，以为敢于评古人，而易于许今人。抹杀《文选》，诋《文赋》，非敢乎？某诗逼太白，某文过昌黎，非易乎？有敢心焉以评古，此则知古人之浅也。有易心焉以许今，此亦爱今人之薄也。涂车刍灵，象物也。耳目鼻口，象人也。有化工焉，有神理焉，非其象之谓也。规模韩、柳，拟议欧、曾，宗雒闽而祧郑、孔，主武夷而宾鹅湖，刻画其衣冠，高厚其闳，庞然标一先生之言，而未免为象物象人之似，则亦向者缪种之传变，异候而同病者也。嗟乎！目睫之论，其则不远，口耳之间，相去几何？余之忧亦元亮之忧，亦西江诸君子之忧也。徐巨源，余通家稚弟也。诒书往复，巨源不以为不然。艾千子不远二千里，为其母乞铭，来商此事，值余赴急征而返。日月逾迈，存殁迢然，因元亮之请序，发其狂言，亦犹昔之思复于巨源、千子者也，重为告诸君子。余老矣，付以斯文，有元亮在，继自今相与肆力古学，发皇荡涤，焕然与唐宋同风，余得执其绪言，自附于老马之识路，其亦与有庸哉！
　　【申比部诗序】
　　申长公维志者，故少师文定公之冢孙也，官南比部。执政张罗钩党，毒螫善类，传示风旨，嶷然不为动，遂受谯镌以去，余闻而壮之。归而杜门却扫，不关人事，名行益修，学殖益厚，而声律亦益工。吴之士友相率排定其诗，凡四卷，而请余为序。
　　余初入史馆，谒文定于里第，禀承其训辞，所谓“昔我有先正，其言明且清”者也。晚而采诗于馆阁。万历中，以文定为首，追思太平，风流宰相，一觞一咏，翰墨游戏，皆乘载国家之元气，以出流风馀韵，可以衣被百世，而况其孙子乎！比部之诗，锵然而珠圆，浑然而璧合，玉瓒黄流，为当世所贵重，而其源之出于文定也，余则能知而言之。
　　昔者欧阳永叔谱洛阳之花，以谓花之极其美，与夫瘿木臃肿之极其恶，丑好虽异，而得分气之偏，为元气之病则均。予甚以为不然。造化吉祥之气，与国家休明之运，旁薄结，而钟美于人物，必有奇绝殊尤者出于其间。草木之华，亦中气之分也，而可以为病乎？《卷阿》之九章言凤凰之鸣也，必曰“于彼高冈”，言梧桐之生也，必曰“于彼朝阳”。说《诗》者谓“高冈”，集止之地，以喻国家。阳被温仁之气，亦君德也。谓天地之正气，不宜限而自私者，亦过也。文定之事我神祖，《卷阿》之凤凰也，比部则其长离也。来歌矢音，再世而其诗益昌，其为草木之华也亦大矣。由是而益知永叔之非通论也。
　　嗟夫！国家二百馀年，世习平康正直之俗，人被温柔敦厚之教。比部之诗多出于黍离之后，雍颂尔雅噍杀不作，梧桐之萋，凤凰之雍喈，宛然犹在尺幅之中。周家忠厚，仁及草木，吾夫子之所以叹丰芑也。论次比部之诗，而推本于文定，可以兴，可以观矣。苏子有云：“使天下之人相与勉为忠厚，而耻为俞薄。”或由于此，斯余之志也矣。
　　【江田陈氏家集序】
　　余近辑《列朝诗集》，厘为甲乙丙丁四部，而为之序曰：遗山《中州集》止于癸，癸者，归也。余辑列朝诗止于丁，丁者，万物皆丁壮成实，大盛于丁也。盖余窃取删诗之义，顾异于遗山者如此。而闽中孝廉陈昌箕以《江田诗乘》示余，俾为其序。
　　余观陈氏家集江山公伯康，洪武间任江山令，则甲集中人也。赞善公完、中书公登侍讲学士，公全登朝永宣间，则乙集中人也。布政公崇德、教谕公良贵在成化中，则丙集中人也。太常少卿联芳、兵侍郎省在嘉靖、万历间，则丁集中人也。陈氏一门历三百年，簪缨不绝，兰相望，又能以诗世其家，金张旧业，七叶汉貂，视陈氏有愧色焉。班固有言：国藉十世之基，家承百年之业，士食旧德之名氏，农服先畴之畎亩，商循族姓之所鬻，工用高曾之规矩。当国家綦隆盛治，流汉漂唐，久道化成，人文滋茂，灿然三代同风。以陈氏一家征之，岂不信哉！昌箕之辑是集也，其不独以颂箕裘，夸阀阅，徘徊黍离、麦秀之秋，而阐扬菁莪、丰芑之盛，其意尤可感而传也。
　　余采闽诗，未获斯集，多所阙遗，因昌箕之索序，喜得附名其后也，不敢以老髦辞。《诗》曰：“昔我有先正，其言明且清。”自丁以上，江山诸公当之矣。又曰：“子子孙孙。勿替引之。”自丁以下，岂非昌箕之责乎？万物盛于丙，成于丁，茂于戊。丁于时为夏，夏，大也。于人为四十强仕之年，年，干也。自江山诸公以逮昌箕，于时为夏。昌箕年方强仕于干，为丁。鸿朗庄严，富有日新，丁成而戊茂，将于是乎在。《诗》曰：“丰水有芑，武王岂不仕，贻厥孙谋，以燕翼子。”百世之仁也。此又余所以窃取删《诗》之义，敬为江田之后人告焉。
　　【叶九来锄经堂诗序】
　　余老归空门，阔疏翰墨，归子玄恭过而诧曰：“鹿城娄水才士蔚起，以探珠采玉为能事，苇萧之人至矣，能终为骊龙之睡乎？”余笑而不应。近示余以赏花诸记得呼子得下断句诗，禅诵之馀，挑灯长吟，痒痒然如不自禁，久之乃已。少时叶子九来，以近刻诗见贻，开卷见得下叙，读之而叹，斯所谓昆山之人以玉抵鹊者耶？玄恭之我宜也。
　　九来为童子时，背诵覆局赋诗，惊动长老。长而学益殖，才益老，杼轴性情，钩贯风雅，爬梳于物情世变，七言歌诗尤为厉，如健马在御，蹀蹀不能止。要其天才激越，郁负秀气，抉剔剽贼佣贩之病，合于自然。呼、葛二子之序，庶几似之。皇甫持正称顾逋翁之诗，谓吴中太湖异石，洞庭朱实，华亭鹤唳，与虎丘天竺佛寺，钩绵秀绝出其中，翕轻清以为性，ゑ鲜荣以为词，故非寻常所能及。昆山一峰，秀出海上，奇石空中，玲珑漏穿。文人才子，饮食其轻清、鲜荣之气，玉膏金壶，涌出笔端，穿天心而出月胁，诚有如持正之所云：“斯世之割剥补缉，剪纸花画死水者，宜其日相倍而不能以几及也。”当胜国末，杨廉夫以风流儒雅主盟江左，昆山之杰出者郭翼羲仲、袁华子英、吕诚敬夫皆出其门，而铁之道益尊。
　　余昏忘失学，九来以礼先一饭，俾叙其诗，有深愧焉。然铁翁老不解事，酒后耳热，涂膏醉墨，犹欲与诸子掉鞅决胜。余今为哑羊僧，凭轼以观文战，风樯阵马，鲸去鳖掷，仿佛斋钟佛火，间日昃而歌，聊以送老，其暇逸过廉夫远矣。书以叙九来之诗，窃以自幸，玄恭又何以我也？
　　【金尔宗诒翼堂诗草序】
　　嘉定有怀文抱质，温恭大雅之君子，曰金先生子鱼。其子曰德开，字尔宗，以文行世其家。尔宗没十馀年，其子熊士刻其遗诗三卷，而请余为其序。往予获交子鱼，尔宗以执友事余，抠衣奉手，不命之进，不敢进，抑抑如也。子鱼没，尔宗请余志其墓，其事余益恭。今尔宗不幸早世，其子起士、字怀节者遭逢国难，早夜呼愤，竟以强死。其歌诗为人传写，位置于殷士周黎之间。盖余之交于金氏者三世，其髫童毁齿，荷衣出拜者，皆已化为古人，而余犹执笔而叙其诗，可叹也。
　　嘉定为吴下邑，僻处东海，其地多老师宿儒，出于归太仆之门，传习其绪论。其士大夫相与课诗书敦名，行父兄之训诲、师友之提命，咸以谀闻寡学、叛道背德为可耻。尔宗为子鱼之子，胚胎前光，得以服事其乡之孝秀若唐叔达、娄子柔、程孟阳者，濡染其风尚，而浸渍其议论。盖其学问不出于家庭唯诺，几席、杖函之间，而话言诵习，已超然拔出于俗学矣。其为诗故未尝矜辨博猎新诡，求以自异于人，顾其情真，其词婉，雍颂讽叹，行安而节和，远不违唐人之声律，而近不失乡里名家和平深稳之矩度，譬诸王谢子弟，风流吐纳，望而知非俗子，固不待揄长裙、蹑高屐，以奇服盛饰为能事也。嗟乎！斯世之俊民才子、含章挺生者，皆天地之间气也。世之隆也，天地精英之气，韫结而为昆山之玉、合浦之珠，精神浑圆，辉薮泽而见山川。子鱼之后，有尔宗焉，非与？迨其降也，天地精英之气，刻露而为赤堇之铜、都山之铁，光芒腾上干星文而沸江水。尔宗之后，有怀节焉，非与？夫以嘉定之多君子，读书修行，涵养蕴蓄，百有馀年，风流弘长，馀分闰气，演迤旁薄，犹发为尔宗父子。自古在昔，先民有作，君子之泽焉，可诬哉？
　　世之揽斯集者尚有考于余言，其有感于老成典刑，如孔北海之见虎贲者，亦必为之慨然而流涕也。

　　●有学集卷十八
　　○序
　　【卓去病全集序】
　　呜呼！士之求用于世也，必有所挟以自重；而世之用士也，亦必视其所挟者以重士。于是乎士之所挟者有倍称之息，而无折阅之忧。及其两不相遇也，士之有挟者往往困于资地，不能自出其蕴蓄以干人主；人主之求士者，亦往往限于士之资地，不能自出其耳目以相士，而其相遇，而两不相当也。以贾生之才，遭逢圣世，人主置之前席，咨嗟叹息，而不能不困于长沙。以九江祝生奋史鱼之节，发愤懑，讥公卿，而不能与车丞相、桑大夫争一言之遇合，又况于吾友去病连蹇场屋，陆沉下僚，终其身望高门省户，数十步间邈然如天汉者乎？
　　呜呼！去病其志洁，其识坚，其风骨孤峭侧出，无所附丽，以通经汲古为其学，以致君泽民为其志，藐然书生，讲求国家兵农礼乐要务。万历间，河决澶渊，卖田得百金，为老丁生治装，令巡行河决口，访问利害，著《河渠书》若干篇，宗党咸目笑之弗顾。推去病之意，以为他日遇主，如宋之范仲淹，人主开天章阁，给笔札令条上天下事；如南宋之陈亮，布衣上殿，天子使执政召问从何处下手，庶几扬眉抵掌，倾囊倒庋，尽出生平所学，衣被海内，安能饰竿牍、工ひ，与小夫壬人争利便目睫间乎？遇益左家益贫，迂疏潦倒，不能自振。其位置日益高，晚年谪李云中。督师阳羡卢公持节开府，去病居属吏末，舒雁行列，执手版上谒已，悉谢诸大吏，延致后堂，衣褒衣，踞上坐，为卢公陈说，数目插牙，制驭事宜，画灰借箸，目直上指。卢公抠衣拳手，奉教唯谨，间请问天下大计。去病盱衡，大言当今能指挥谋断，申挞伐而辟蹙国者，虞山一人而已。余犹坐阁讼颂，系请室卢公裁书布币，承问起居，其严重去病如此。呜呼！国家缓急，需士犹疾病之需药也。去病之所谙晓者，医经、经方，其所储待，扶元起死之药也。而世之所嗜者，膏粱刍豢也。膏粱刍豢可以养生，而不可以疗病。今唯膏粱刍豢之是甘，而上医之药方屏弃而不一试，病已殆矣，乃号兆博求，冀幸一中，于是乎旧医之乳药，下医之毒剂，漫尝杂进，而病驯至于不可为。世之薄去病者，亲见杨子云禄位容貌，不足动人，闻我之论，其不揶揄而大笑者亦鲜矣。一叶落而知秋，一壶冰而知寒。一士之用舍，有关于国家之大故，非识微之君子，其孰能知之而信之矣乎！读去病之文者，其尚以余言求之。百年而后，深思尚论，想见其为人，亦必有知余之废书叹息，泣下沾襟而不能自已者。若其文之雄健深厚，方驾作者，去病固不自以为能事，而读者亦不当以此多去病也。
　　去病之殁，在崇祯甲申之十一月。后九年，岁在癸巳，其子人皋始汇其全集，镂板行世，而虞山友人钱某为其序。
　　【耦耕堂诗序】
　　崇祯癸未十二月，吾友孟阳卒于新安之长翰山。又十二年，岁在甲午，余所辑《列朝诗集》始出，孟阳诗居丁集中，实为眉目，而余为小传以引其端，颇能推言孟阳之所以为诗，与其论诗考古之指意。于时风人词客，希风托响者咸相与欷忾叹，恨当吾世不得一见孟阳，又恨不得尽见孟阳之诗。于是嘉定二金子治文渭师，从其婿孙介缮写《松圆集》以后诗文曰《耦耕堂集》者，镂板行世，而属余序之。
　　叙曰：耦耕堂在虞山西麓下，余与孟阳读书结隐之地也。天启初，孟阳归自泽潞，偕余栖拂水，涧泉活活循屋下，春水怒生，悬流喷激，孟阳乐之为亭，以踞涧右，颜之曰“闻咏”。又为长廊，以面北山，行吟坐卧，皆与山接。“朝阳榭”、“秋水阁”次第落成，于是“耦耕堂”之名遂假孟阳以闻于四方。既而从形家言，斥为墓田，作“明发堂”于西偏，而徙耦耕堂于丙舍，以招孟阳。庐居比屋，晨夕晤对，其游从为最密。辛巳春，约游黄山首涂，差池归舟，值孟阳于桐江，篝灯夜谈，质明分手，遂泫然为长别矣。此集则自天启迄崇祯，拂水卜居，松圆终老之作。总而名之曰“耦耕”者，孟阳之志也。余与孟阳相依于耦耕堂者，前后十有馀载。孟阳归新安，余遂彳亍里居，羽书旁午，师命促数，岁时展省一再，至山中视所谓耦耕堂者，已邈然如传舍矣。孟阳殁，而国变，馀生残骸，求死不得；土梗偶泊，松楸仅存。往者山堂涧户，笔床茶灶，绿尊红烛之乐，惊魂噩梦，瞥然不能一至，仅于孟阳诗句仿佛见之耳。丧乱废业，归心空门，世间文字都不省忆，惟孟阳清词丽句，尚巡留藏识中。南冠越吟，嘲啁讽咏，因而回思昔游一话言一谈笑，显显然犹在耳目。孟阳诵持《首楞严经》，闻鸡警悟，于篇什中每有省发。由今观之，吾两人之游迹，雪泥鸿爪，已茫然如往劫事。此经中六尘分别，交芦中空，佛言如寤，时人说梦中事，岂虚也哉？后之君子读孟阳之诗，追寻吾两人形迹，一切皆前尘影事，作匿王恒河观，作演若朝镜观，以孟阳之诗当伽陀祗夜，而不徒以声病格律相比量也，则庶乎其可矣。
　　余既衰且废，孟阳墓已有宿草，不能往哭，又不能料理其遗文，而以累二金子，余则有馀愧矣。撰文怀人，摩娑青简，藏山逝川，圣人亦未免有情，而况于余乎。嗟乎！此余所以叙耦耕堂之集，援笔清泪，辍简而不能舍然者也。
</div>
    <div class="pagination">
<a href="牧斋有学集_page46.html">上一页</a><span>...</span><a href="牧斋有学集_page42.html">42</a><a href="牧斋有学集_page43.html">43</a><a href="牧斋有学集_page44.html">44</a><a href="牧斋有学集_page45.html">45</a><a href="牧斋有学集_page46.html">46</a><span class="current-page">47</span><a href="牧斋有学集_page48.html">48</a><a href="牧斋有学集_page49.html">49</a><a href="牧斋有学集_page50.html">50</a><a href="牧斋有学集_page51.html">51</a><a href="牧斋有学集_page52.html">52</a><span>...</span><a href="牧斋有学集_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
