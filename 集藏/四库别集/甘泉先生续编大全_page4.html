<!DOCTYPE html>
<html>
<head>
    <meta charset="UTF-8">
    <title>甘泉先生续编大全 - 第 4 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>甘泉先生续编大全 - 第 4 页/共 101 页</h1>
    <div class="content">春湖子孙子以进士来尹东莞之三年，诸吏治，六政举，万民安。暇则莅儒学，与生徒三百余人讲圣贤之学，喟然叹曰：「古者听讼於斯，献馘於斯，养老於斯，讲射於斯。今斯屋将就圯，神莫栖灵，士无宁宇，其何以四政之为？」於是白於当道，查其羡余，仍旧贯而新之。凡文庙、戟门、两庑、明伦堂、翼廊、丽泽堂，诸生有号、射圃有宫、敬一有亭、启圣有祠、名宦乡贤有祠，莫不焕然一新。乃拜价问於甘泉翁，先之以袁乡进士永伸，申之以钟逸士景星。曰：「请问学何学矣？修何政矣？吾也尝面受於夫子，惟夫子惠之记，以归告於师生焉。」甘泉翁曰：「吾年八十有四矣，病且两月矣，其能有文乎？」无已，则为据床随笔书意以复春湖子曰：「太上修心，其次修意，其次修事。修事故物不敝，修意故政不敝，修心故道不敝。」曰：「请闻修心致道以与於学之故。」曰：「夫学也者，觉也，明也，明诸心也。伊尹，天民之先觉，曰：『予将以斯道觉斯民也。』孟子曰：『三代之学皆所以明人伦也。人伦明於上，小民亲於下。舜明於庶物，察於人伦，由仁义行，非行仁义也。』古者先王之学也，必使先明诸心，察见天理，明觉自然，以成其德，是故谓之学。如水满池，感触乃分。感於父子，而亲之理应；感於君臣，而义之理应；感於夫妇，而别之理应；感於兄弟，而序之理应；感於朋友，而信之理应。此达德达道之说，理一分殊之说，此由仁义行之学也。若夫外求袭取，讲於父子之迹以为亲，讲於君臣之迹以为义，讲於夫妇之迹以为别，讲於兄弟之迹以为序，讲於朋友之迹以为信，此行仁义之学也。此古今学者为己为人之辨也，此君子小人之儒之分也，诸生将安所适从哉？夫学莫近於乡人，吾闻宋元之间，邑之儒者有竹隐、梅外，盖本於晦翁之学；成化之间，邑之儒者有林子南川，亲受白沙先生之学。白沙先生之学，有事勿忘勿助之中，浑然一体之奥，则吾既得闻之矣。竹隐、梅外之指，则吾未之考信焉。夫三子者皆莞之学之贤者也，诸生将安所取择哉？姑因孙子之请以质於贤师友，盖贤师友之心即贤尹孙子之心，孙子之心即南川、竹隐、梅外之心，南川、竹隐、梅外之心即程、朱、白沙先生之心，程、朱、白沙先生之心即孔、孟之心。何则？古今天下无二心也，无二学也。」作学记。己酉五月

潮州宗山精舍阳明王先生中离薛子配祠堂记

甘泉子曰：新建伯阳明王先生，其豪杰之必为圣人者乎！中离子薛子，其阳明先生之入室弟子乎！阳明公道义在人心，勋业在朝廷，然而君子必以教言焉！中离子行义在乡里，忠节在朝野，然而君子必以学言焉！何居？重道教也。阳明子之教，良知之教也。正德丙寅，与甘泉子初定交於京师。兵曹清黄语人曰：「吾从宦三十年，未见此人。」其时共尊明道仁者浑然与天地万物为一体之学，是矣。谪去龙场，归而教人也，一变为正念头之说，亦是矣。再变而为良知之说，亦是矣。皆是也，然而致良知者，阳明之定教也，其说出於孟子，夫岂有差别哉？或曰：「新建公於孟子良知良能章，独揭良知为教，何居？或者有深意存焉否也？欲人知知之贯乎行，知行为不贰也乎否也？甘泉子亦尝有言：『学问思辨，开其知也；笃行，恒其知也。学至恒知焉，尽之矣。天包乎地，知通乎行，通乎行而知者，圣学之始终也。』其与阳明公举良知之说，不约而同乎否也？虽然，学必会其全。」问之曰：「良知何知矣？」则应之曰：「无不知爱亲，无不知敬兄可也。知爱敬之真心即天理也，是其同也。」问之曰：「良知能为亲亲敬长，则何以为仁义矣？」则应之曰：「达之天下可也。扩爱敬之心以达之天下，通天下以为知焉，伊尹之先知先觉乎斯道可也。亦是矣。」或曰：「如斯而已乎？未也？」曰：「仁之实，事亲是也；义之实，从兄是也；智之实，知斯二者弗去是也；礼之实，节文斯二者是也；乐之实，乐斯二者是也。乐则生矣，生则乌可已也；乌可已，则不知手之舞之，足之蹈之。夫天下之道皆原於爱敬焉发之矣。」曰：「如斯而已乎？未也？」曰：「以其所不忍，达之於所忍，仁也；以其所不为，达之於所为，义也。此孟子之大全也。尧、舜、禹、汤、文、武、周、孔之蕴，而孟子发之也。」或问曰：「后之说良知者则曰『常知常觉，灵灵明明』，而不曰『爱敬』，不曰『达之天下』，岂阳明公之意异於孟子，固如是乎？」吾为此惧，往往为之明辨以闲阳明之道，岂得已哉？闲阳明之道以闲孔、孟、周公、文、武、禹、汤、尧、舜之大道，岂得已哉？而弟子或疑而訾焉。譬之若考有友，诫其友之子弟曰：「毋敝尔考室庐，毋亏尔考典籍，毋荡尔考田里。」谓之不忠於其考而訾之，可乎？中离子入室弟子，必不其然，必闻阳明之的指，无后来毫厘之差也。然则其所得必不可量矣。惜吾与之离索之久，未得闻其详耳。曰：「然则薛子之忠节，在朝野也云何？」曰：「行人尚谦遭大狱於朝，明目张胆於天子之廷，义气冲空，百折不挠，若有之死而不可回者。」则其中之所存与平素之所养，一念真切，浩然刚大之气，无愧於天地，无愧於日月，无愧於鬼神。是宜其忠义之气，在潮感潮，在惠感惠，闻於诸司感诸司。」诸司可其白，士人感其德，立祠宗山精舍，上祀阳明公，下以中离子配焉，凡若乾楹，有田若乾亩，以永住守焉。以其感应若此，可以知师传之学哉！其子宗釜能世其学，来居学天关精舍，请予记。予老且病，乌能文哉？姑力疾捉笔，述其始末之说，以剖学者之藩篱，以不贰於阳[明、中]离授受之的指云。己酉九月

都阃刘东谷先生祠记

或问於甘泉子曰：「子何以祠东谷刘都阃之恪也？」曰：「贤贤也，德德也。大勋，贤也，有德於我也。贤贤德德也者，将以存其后也。何以必存其后也？念贤德也。念贤德也者，必思报焉。」都阃东谷之产，既於若人矣，犹典其居宅，前距官街，后距官巷，左距官巷，右距欧都阃者於陈氏，陈氏将据而有之。甘泉子念周全旧德不可忘，而都阃孝谨之风不可泯也，卖宅则泯矣，故力争於陈氏。陈氏，甘泉子之表弟也。宁灭亲伤财而不顾，出己赀百五十金而赎之表弟，面斥而亦不顾。事定与刘氏，给帖於司府，誓二家子孙世世不易。如刘氏老少变易，则湛氏子孙闻於官，罪之。又扁而坊之於大门之上，俾不违犯焉。或曰：「子之厚东谷，不亦过矣乎？使贤贤德德而报之，日亦不足矣。」甘泉子曰：吾特报德而已乎？非特吾髫年避家难於其家，周全之德也。乃东谷纯孝人也，愤父俊死於贼战，誓修武以申父之志，学文以慰母之慈。师事白沙先生，究於六韬三略、五经百史、三教之原，立身显扬，一孝也。始仕指挥使，练军屯粮，尽心效力；后山谭贼流劫党炽，势逼广城，受命督剿，不事多兵，一战擒之，战阵必勇，二孝也。武略渐振，诸司见委，郁林、泷水、平乐、皁黎，每出辄克，累升都阃，文武兼资，用光前烈，三孝也。事母伍氏，法古躬行，客至馔出，必归进之，乃出奉客，四孝也。母或忧疾，梦神告符，割臂和药，立痊母疾，五孝也。告天减寿，以延母年，果跻八秩，精诚格天，六孝也。哀思不已，乃效丁兰，刻木肖形，暮扶就寝，晨扶就坐，上食更衣，一如事生，七孝也。巡按王公，三司临祭，察实具奏，表其孝行，而恸哀毁，以未终制而卒，遗命其子，衰服敛之，至死犹慕不忘，八孝也。八者皆孝之至也，甘泉子是以祠而表之，以励薄俗，匪特报德存后裔而已也。东谷门人李味泉世京亦游吾门，老而好学，以告於周明几学心，次第其事，以达甘泉子，遂为记之以诫於后之人，俾勿坏云。庚戌正月

新创白云书院记

嘉靖庚戌三月明生，甘泉翁游於景泰之下，谒黄宫詹祖考粤洲府君之墓。泰泉公私与人曰：「盍为泉翁卜书院为山？」僯以告曰：「未有主者，白云毁寺之基，其可。」遂闻於府别驾曾君广翰。曾君慨然亟查，僧广遐於魏督学毁寺之初，匿此地不以报官。召卖者，准湛瑶纳军饷，出帖税付管。是月十日，甘泉翁与宝潭钟子景星、冢山郭子肇乾、两湾康子时聘、季子涞之出天关，主事李少偕时行，先候於小北门，共往观之。过上唐村，曰：「此白云洞口也。」一水滔滔，自北而南，行七八里，过石坊，曰黄家山庄。仰见一●来从山顶，如自天而下，如虹如桥，缥缈如行空中。至路口，又有一径来合。於是迤而东，过戴家墓东，由私蹊而入焉。诸子请立白云书院与诸生游学，甘泉翁可之，叹曰：「高矣！美哉！」第由私蹊快捷方式而入，不似吾心。因知右景泰，泰泉黄公得之，左月溪，铁桥黄公得之，皆毁寺之初也。於时为易，而此寺独若鬼隐神秘，而无有取之者。夫三寺者，白云之山之三胜也。左右既先主於二黄公，而此地独留之二十八年以待予，岂人谋所能及哉？韩子：『天作而地藏之，以遗斯人。』今天作之矣，地不藏●●，而人藏之以待予焉，又信天地人三益於予，而●●者之难也。吾何以答神天之贶哉？」是月廿日●●●复出小北门，度上唐村，而北、而黄家庄、而僧●●●址，下有丘，隆然如口。顾谓左右曰：「此可石坊●●●书院先门也。」遂立第一山，米书「云归亭」。又扶●●●戴墓之左，遵界而南，小憩於悬崖之亭，曰「留●●●●可妥安期生也。由南而东，为故寺鹤舒台●●●此安期生飞升处也，志之，更筑湛子著书台。●●●●由此可达月溪，历茶坡而北，伫立为书院，●●●●之所建者。於此观书院之基，高敞盘郁，●●●●●山护之，如丈人俨然中居，而童冠环列●●●●[辟]荆榛，由此中道，入云生门，过倚云门而●●●●●陈小江大巡贶金，修创门楼，扁立白云●●●●●门楼下升大道门，入遵道门，曰洞开重●●●●●不亦如我心乎！夫然后内外之一也。北[憩]●●●●泉，泉出冷冷，冬不绝声，以注於九龙之●●●●●所称九童子进安期泉也。翁曰：「且置勿●●●●●无穷。逝者固如斯夫！」亟薙草莱而坐焉。[遂]●●●●为尊师祠，塑白沙先生像焉。北堂扁曰观●●●之前筑台，曰「观泉台」。升而上，修讲堂五间，●●●●堂立碑，立孔圣四配像，为诸生瞻仰焉。又●●●为坐堂五间，扁曰「坐进之堂」，盖与诸生静坐●●●仰扳绝顶，披蒙茸，逐云日，书刻第一峰绝嵿。●●●然四顾，无山与之齐者，又不知山之上有天，●●●●无穷，令人直欲插羽翰，乘日月，凌倒景，以●●●以游无可也。其东北为左高峰，西南为右高●●●南极为三岛洲，为抱旗山，为青萝障，为波罗●●●，为洋海，历历皆在几下。堂之左右以前有三桔，乾无皮理，连枝花盛，开如明珠万颗，所谓三珠●六桔关，固自古记之。青萝王子谓蝴蝶洞有唐时桔，非此类，以异之。或曰：「此百年桔也，僧惠杰所植。」曰：「世岂有百年桔哉？非此山之瑞乎？」然闻云外有歌者曰：「[白云]高高兮高入天，登高望远兮轻人寰。隘六合兮●晨昏。童子入云兮采药，人不见兮空闻言。濯龙泉兮自清，倚珠树兮盘桓。」又歌曰：「白云鸿蒙兮，宇宙为家。混天地万物而不分兮，浩其无涯。廓乎吾庐兮不返，广居不居兮，君谓之何？」於是诸子请问尽存之义。翁曰：「勿助勿忘之间，心斯尽矣。夫忘助皆蔽亏之者也，如彼日月，物无蔽亏，圆满明光，普天照耀。故心尽则广大高明之体全，而廓然大公，天理见矣，是谓知性，是谓知天。即一念而不息，终日乾乾，收拾此焉，以有诸己，是谓存心。夫尽斯存斯，斯，斯物也、道也、心也、性也、天也，一也，即尽即存。一心不息，知性养性，知行并进，直达天德，天德在我，天命我立，万化我出，我与天一，斯圣人之学备矣。诸子志之。」诸生前曰：「请记於石，以示来者。」庚戌三月

太原甘泉书院记

太原春谷子潘子子抑既致少参政，得专旧学，振起斯文，体认天理於勿忘勿助之间，甘泉子之所讲闻者。曰：「昔泉翁以大司马参赞南都，乞归未遂。高也时在大理，谓师获归，高也当弃官从学。今官已弃而母年又高，莫遂夙愿。吾其为书院焉，如师之临，庶乎万里如侍一席，其可！」乃捐俸金於宁化，创书院，为正堂五间，扁曰「察伦堂」。为后堂如前堂之数，扁曰「息存堂」。后为楼居五间，扁曰「南云楼」。前为门楼五间，扁曰「甘泉书院」。为左右厢各五间，左中曰「敬义斋」，右中曰「进修斋」。余为号房。与学子日肄其中。拜价走万里之外，谒记於甘泉子罗浮西樵天关甘泉之墟。甘泉子方宴坐白云，曰：「吾何复有他说哉？吾随处体认天理，为千圣千贤之大路。圣人复起，不易斯言矣，亦无以加於斯言矣。」或疑之曰：「泉翁在极南，潘子在极北，而有甘泉书院焉，不亦远哉！阔乎！」则应之曰：「夫斯道之在天下，一而已矣。无内外，无远近，无一处不到，无一息不运。至远而近也，至迩而不可御也。夫圣人之学，心学也。心也者，神也，无思而无不思，无在而无不在。潜而通之，变化不测之谓神。神故潜天而天，潜地而地，潜四方而四方，潜古今而古今，无所不通。子曰：『未之思也，夫何远之有！』故地有南北，天无南北，南北一天也。人有南北，性无南北，南北一性也。气有南北，道无南北，南北一道也。东海西海南海北海有人焉，同此心也，同此理也，独圣乎然哉？乌乎远？」未达。曰：「而谓东南之日月非西南之日月乎？」曰：「否。」「而谓掘东南之地而得泉水，非西北之地之水乎？」曰：「否。」「然则上下四方同一宇也，古今往来同一宙也。记曰：『宇宙内事即己性分内事，己性分内事即宇宙内事。』是故可以知道体之一矣。」或曰：「孰能一之？」曰：「惟存心於勿忘勿助之间者能一之。於乎！可以与吾心性之图者，其惟潘子乎！故学者观此图焉，思过半矣，而说不与焉。故夫子曰：『予欲无言。』曰：『天何言哉！四时行焉，百物生焉，天何言哉！』夫四时百物，与道为体也，宇宙与己性，分内事也。易曰：『默而成之，不言而信，存乎德行。』春谷君与诸同志，其共思勉之！」庚戌八月纪欧阳公修白云精舍记甘泉子曰：「夫子称文事武备，此其圣人之蕴乎！」夫文武，一道也。欧阳公约庵大司马大中丞，具文武全才，来抚两广。肃号令，饬食兵，定交衅，戡?黎，置留守，世与怀柔。於是两广辑宁，武备丕振，文事乃举。会闻南台右都之命，公曰：「必毕此而后启行。」大出罚锾，无间存没，饬修牌坊，表厥宅里，以树风声。而水也徒以老，独加数焉，至及百焉。水曰：「富哉惠乎！辞则不恭，受则叵私。请移修坊之余於白云之馆，以处来士，以风正学，广公之惠於千万年，立石诏后以垂无穷，其惠不亦远且大乎！夫以一人一时受之，不若人人世世受之也。」公悦可之。行府署事同知曾君乐始之，通判陈君大为终之，而委官番禺县典史李诏督理始终完焉。凡梓人、墁人、土人、石人、陶人、彩人，各支若乾。疏以呈报，公乃行。夫白云名山也，十里附郭也，安期生治之灵境也。记传炼丹无水，童子九进，异应也；骑鹤飞升，化叵测也。然以有九龙之泉，有鹤舒之台，事虽匪经，古记实存。后世之季，佛流中国，乃为浮屠，乃立释像。然以物有百年之遗，树有三桔之异，亦犹匪正也，督学魏公奉旨毁之。家人出军饷之金以兑於官，收十亩之税以供於公。神天留畀於二十八年僧匿之余，无主之后，岂无为哉？经始以家赀之微，协济以大巡陈公之金，高榜书馆之光，三司石坊之表，岂偶然哉？凡撤颓垣、辇败瓦，图而新之。为坐进堂三间二翼，以与来者静学。为尽存堂五间，立宣圣四配像碑，[以]与学者瞻依。为观生堂三间，以玩泉之活泼。前为尊师祠，塑白沙先生像，以与学者景仰。为左右厢斋号馆六间，以居学者。为声远楼三间二翼，以警昏惰。为中道门石坊，以表能者之从。变鹤舒台为著书台，以正胜迹於后代。改废僧归云亭为云归亭，以辨邪正。为先门石坊，以示从入路脉。先门之南，中道之前后，为茶塍以供守者。然者皆业绪而未就，就之，皆公之功也。公之文教武德流於两广，过化之地，如云之乘雨，有时而或移；而公之功化之留此山者，如水之行地，无时而或息，殆同此山不杇矣。夫斯境也，仙化而释，释化而儒，大定也。自有宇宙以来，恭遇圣皇立极，厘正毁淫，辟异端，息邪说，以正人心，万世事业也。今公实与财成焉，其功德孰有加於此哉？用记於石，世世不忘。庚戌九月

田州欧阳公生祠记

嘉靖三十年四月廿日，广西田州土目何贤奉其州主妇瓦氏官男岑太寿状，入天关，跪而言曰：「远方之人，闻公行圣人之道，体天地爱物之心，故敢有请焉。不禄官男芝也，於嘉靖二十九年十月，奉调征海南黎寇。寇至猖獗也，芝也不辞艰险，直抵巢穴，冒毒而死。遗孤二人，长太寿，次太禄，奉军门优恤，惜芝也为国死难，方在勘报，恤典将施。先以太寿札，令冠带以安民心。有僭孽号岑苇者，卒兴邪谋，观衅待动。东兰韦起云助桀之恶，阴串本州反目林瑚、蒙昌等以为羽翼，内外胥应，大兴兵马，拥苇突入州城，谋逐氏孙，流毒一方。又蒙军门轸恤苍生，行委右江副使徐祯、参将朱?、都司李霁，抚谕驱逐，犹拒不悛。副使参将●●仍驻奉议州，反复晓谕。桀骜如前，据险阨，修城[墙]，缮甲兵，闭门拒命，拥兵自固。各委官会参军门，处以正法，起调泗城、向武、镇安等府州官兵，协心并力，捍御擒捕，必得首恶，以献军门。丑类知惧，宵遁而去。迅发精兵，卷甲追获东兰党贼三人，审知伪岑苇者，乃南丹州官族莫显之子，而真岑苇者已六岁死痘久矣，乃知莫氏之子伪为岑之子的也。伏苛军门，恩威并举，不一月之间，克复州寨，地方辑宁，幼者得存，老者得养，农者得耕，商者得利。於是孤寡目老，阖州夷民，深思图报，咸愿自备工料，起创欧阳都宪生祠於州治。●貌俨然，以便朔望焚香，春秋祈报者。时都宪已迁南京右都，行矣，阖州人民相谓曰：『闻今有●●●甘泉湛公者，近广左，素为欧阳公所信重，道[宗德教]●●重典，以风於一方，及於当时，被於后世。』氏孙等昧死跪以固请。乞赐一言，刻碑祠右，以诏万世，幸莫大焉。」甘泉子曰：「嘻！胡为乎来哉？胡为乎来哉？盖宇宙华夷一心也，吾独无是心哉？吾之心即都宪之心，都宪之心即尔州之人之心也。否则何以翕然成功？否则何同然感服哉？」甘泉子喟然叹曰：「於是乎约庵公一举而有五伦焉！有敌王之忾焉，有恤亡之懿焉，有除暴之猛焉，有存孤之慈焉，有辨伪之明焉。纾南顾之忧，敌忾，忠也。轸死事之士，恤亡，惠也。脱逐杀之患，存孤，仁也。遏内外之兵，除暴，勇也。明岑莫之孽，辨伪，智也。忠惠仁勇智，五者，德之盛也。然则公之事业，其可涯哉？昔者周公秬鬯二卣，明禋休享，亦今之生祠也。从州民之请，所以安民心也。遂为记於石，系之以迎送神曲云：公之来兮拥云车，衣佩之珊珊兮光陆篱。雨师清尘兮，丰隆导之两旗。儿无嘉殽兮，式食庶几。迎曲回鸾去兮其迟迟，瞻望弗及兮悠悠我思。公寔生我兮慰我私，公然乘云兮，雨中天兮普厥施。送曲辛亥四月

郴阳县仰泉楼记

欧子启河将归，辞於甘泉子曰：「策也归矣，与同志之士朱则之诸子卜幽胜之地曰元山，四面皆山，水流[其]间，为楼●●，以静习夫子之教，名曰仰泉之楼。」[甘]泉子曰：「仰也何泉？」曰：「策也将以仰翁之道而不忘也。诗曰：『高山仰止。』言不忘也。今(日)[曰]仰泉者，不忘夫子之教也。」甘泉子曰：「泉哉！泉哉！何取於泉也？夫泉也者，水也。天一生水，地六成之。一也者，阳也；六也者，阴也。一阴一阳之谓道，阴阳合德之谓德，阴阳不测之谓神。斯理也，人人有之，人人自仰之。陆子岂曰惟圣人[哉]？东海有人焉，同此心，同此理也；东海之人自求之，自得之。西海有人焉，同此心，同此理也；西海之人自求之，自得之。南海北海有人焉，同此心，同此理也；南海北海之人自求之，自得之。何必外求於予哉？自有自求而自得，以合於予焉，斯可矣。源泉混混，不舍昼夜，子归而求之，有余师。仰之至矣。」辛亥六月

爱日堂记

爱日堂者，内江大司徒三峰高公奕世之堂也。子钦大夫创其业，三峰司徒述其事，钱塘湛子记其胜，甘泉湛子扬其休。水与钱塘希同姓也，与三峰善同年也，始终乎一百五十余年之盛事，会千万里之远於一堂之上，以成司徒公之孝思，非偶然也。「何名乎爱？」曰：「教孝也。夫孝也[者，天之]经，[地]之[义，民之性，百行之]本，万善之原也。故其为堂也，在土木而非土木。以忠信为基，以礼乐为采，以仁义为丽，以明睿为户牖。夫父子之爱，天性也；天性也者，人之所以为人也。基者，性之地也；采者，性之文也；丽者，性之饰也；户牖者，性之明也。集众善则爱全天性，圣学之极功也。大哉！爱也，性天其至矣。父母全而生之，子全而归之，而人道备矣。」曰：「何言乎日？」曰：「日也者，日也。以上下达者也。下焉者由日而时，由时而刻，爱至刻则微矣。上焉者由日而月，由月而年，爱至年则久矣。自微之久，爱之至也。事父母自知不足者，其舜乎！大孝终身慕父母，终身者，非终父母之身，终己之身也。故曰：『父母之年，不可不知也，一则以喜，一则以惧。』喜惧不悖，则忧乐并行，中正而天性之道尽矣。以此事君则忠，以此事长则顺，以此交友则信，而百行万善备矣。」大巡友山萧柱史，始以司徒公命命予，予谨书之，以因柱史君复司徒公，司徒公以为何如？是为记。辛亥十月白云开山僊祖祝圣坛记何以为开山僊祖也？郑安期生也。何以立之也？凡天下景胜，开山之祖皆立之也。非特不忘其开山之功也，立之以祝圣，寿亿万年也。曰：「轩辕黄帝，仙之祖也，而祖安期生者何居？」曰：「安期生，白云之山之仙之祖也。」曰：「世传安期生升举於蒲涧，未闻云白云山也。」曰：「记有之，安期生始修炼於白云山顶之腹，无水，忽有九童子进之水焉，遂为九龙泉，至今清洌以甘，为第一泉，盖山为第一山也。其山自右肱而左前，有三石，象鸟一首两翼焉，旧名为鹤舒台，云安期生跨鹤飞升处也。其说虽荒唐，而古固志之异矣。其曰蒲涧者，俗传之讹也。」曰：「然则白云寺非祖乎？」曰：「安期生不知何世人，至秦乃显於此山，佛至汉明始入中国，又几百千年然后立浮屠於此山焉。故曰：安期生为开山之祖。」中间埋没於浮屠几百年，今又经魏督学庄渠公奉例毁寺去浮屠像，迄今凡二十八年，田尽充於邓氏，独留胜基以待甘泉子之来。来而为立开山之主焉，岂非安期生有意默留，以相待乎？未可知也。而吾托其开山之功，恭致夫祝圣之悃，畎亩不忘君之念耳。白沙先生诗曰：『托仙终被谤，托佛乃多修。弄艇江门月，闻歌碧玉楼。』其托乎真乎？自有能辨之者。」姑刻石以志。辛亥十月

甘泉先生续编大全卷之六

门人顺德何鸿校刊

记

新立上唐等村杜农仓记

甘泉子曰：「上唐等村社农仓者何？效文公朱先生为之也。文公处其难，吾处其易。」曰：「何居？」曰：「文公始为社仓也，无所措本，乃白於官，取仓谷数百石，平出满入以备浥烂鼠耗，历数年，收其羡余为正仓，而还其本谷於官之难也。吾以壬子五月二十五日，萧友山大巡临行，普惠坊牌之金於乡宦，遣本府以五十之数送予，予不欲虚受也，辞之固。友山躬至天关，又面辞之固。友山曰：『先生其怪予哉？此所别处，非关於官库者也。』水思之，不可直却取怪，遂委曰：『无已，则以公之遗为上唐等村社农仓，可乎？一人受之，不若百人受之之博也。盖权辞却之物为济贫之举，内不失己，外不失人，故曰易。耕时给借无本之农，收时敛还公共之仓，一如文公平出满入，为浥烂鼠耗之备，其可！』即遣家人连原封之金告寄府库，俟收成，乃籴谷入仓，曰「上唐等村社农仓」。立门人之贤，典守者、放收者、司钥者各一人，立乾者二人，及时催收以为常，曰府差。老人督其出入，其羡余之谷不许粒入予私家。粒入私家，为子孙不孝，司守、司放、司钥诸门人乾者必以白於官。其积之致多，则又为别仓於后。又积之多，廿年之后而又益多，则或以施穷丐者，必籍其数；或以济斯文之困者，宦家不能丧葬者，必籍其数；会诸门人，核三年之通收支之实，必籍其数，与众通知焉。门人有曰：「是则善矣，或有妒忌者，得无旁得谤议乎？」甘泉子曰：「吾於慈母之墓左，西樵之天阶，诸已行之矣，夫何议何忌？」又曰：「苟有少利於众人，又何顾忌於一己？诗曰：『我躬不阅，遑恤我后。』虽天下非之而不顾矣。设使得仓廪亿万间，遍济天下之农之贫者，吾之愿乃足，而有所不能焉，独奈之何哉！独奈之何哉！尧舜其犹病诸，而况於人乎？」遂记於石以诏来者。壬子六月

鹤园二少楼记

二少楼者，冼子因甘泉翁并称二少而名其楼，以为二少丽泽之楼也。二少者为谁？少汾冼子与其友少明卢子也。二少讲习相契，如二泽相丽焉也。易曰：「二人同心，其利断金。同心之言，其臭如兰。如兰斯馨，如金斯坚。」其二少之谓乎！少汾子曰：「桂奇也於少明梦阳也，居相近也，义相得也。请翁记二少之楼，为二人励焉。」甘泉翁曰：「既相得於心，又何假於言？虽然，则亦有间可言矣。二少云：『相近相观，如甲乙然。』甲而万一有或论笃色庄乎？近不可欺於乙也。乙而万一有或面从后言乎？近不可掩於甲也。朝而乙为某事善，甲则夕闻之矣，虽欲不为善，不可得也。夕而甲为某事未善，朝则乙闻之矣，虽欲为不善，不可得也。甲将为善，则必曰：『此必乙闻之乎？吾何为愧乎良友！』则必果。乙将为不善，则曰：『甲得无闻之乎？吾何颜面以见吾良友！』则必不果。然则二少交相推致，以入於圣贤之道，虽名曰二(妙)[少]之楼可也。」曰：「子言圣贤之道，请闻焉。」曰：「夫道，一而已矣。夫二少，一以居为道，一以仕为道。蕴而大中至正之极，发而为仕止久速之时，一也。仕者谓居者曰：『何以赠我？』则曰：『愿子止仕久速之宜，惟其时，毋冒利於非几，以胥溺於私。』居者谓仕者曰：『何以处我？』则曰：『愿子力底於中正之归，毋自画尔知，以荒於嬉。』二少交励，成盛德而生大业，遇则为太公之功，不遇则为伯夷之节，是谓天下之大老，虽名曰二老楼可也，二少云乎哉？」余谨书於石以俟。壬子十月

祁门神交精舍记

祁门谢氏惟仁既与族之老少辟全交之馆，甘泉子铭之既十稔矣，交道之兴勃焉矣。嘉靖壬子之腊，谢氏三子者，慎德也、堂也、知远也，轻四千里之途而来，访甘泉子於天关。甘泉子与之语而说焉，喟然而叹曰：「其进矣！其进矣！夫交也者，交夫道也，所以纪纲人伦，化之本也。予昔之所铭者，执德机矣。今之所进者，化德机矣。吾闻之，改德改玉。今祁门之风勃焉而兴，宜[进]之全交为神交，馆曰精舍。吾之所期於诸子之交，岂直不尽欢竭忠已哉？」三子进曰：「六邑三院之士之幸也。精舍创於缉功山。」甘泉子曰：「止夫缉功者，缉熙也，兆之矣。」曰：「其基谢铉所置，其费则四方同志所共成，以为会讲之所。中有咏归楼六楹，楼下即今所谓神交精舍。堂曰神交堂，楼前两庑斋房各四楹，为路亭一，曰朋来。敢问神交之义，归告惟仁，以布告於同[交]之士，六邑之彦，四方之贤参焉。」甘泉子曰：「易曰：『天地交而为泰也，上下交而德业成也。』又曰：『上下交而其志同也。』不同，何以天地人物之交，其感应如桴鼓影响哉？神也者，潜天而天，潜地而地，潜万物而万物。易曰：『二人同心，其利断金。同心之言，其臭如兰。』兰之臭，岂有迹哉？神之所为也。是故神之感也，不以世隔。故孔子梦周公；不以地隔，故高宗梦傅说，舜梦拜乎丞。故神也者，本诸身，征诸庶民，建之天地而不悖，质诸鬼神而无疑，百世以俟圣人而不惑。大哉！神之交乎！通乎六合而无间乎！」曰：「敢问何谓神？」曰：「圣而不知之谓神。神者，气之精也，心之灵也，天地万物之良能也。上天之载，无声无臭，神之所为也，至矣。何则？人者，天地之心也。心者，天地之神也。天地以神而成化，圣人以神而化天下，故相观而善，相禅以神也，交之至也。孔子曰：『予欲无言，四时行焉，百物生焉。』此神交之至也。故曰：『鼓之舞之以尽神。』神之所感，天神降，人鬼格，鸟兽舞，凤凰仪，而况於人乎！而况於师友之交乎！故天地之道，神而已；圣人之道，存神而已矣。大则孔子铸颜回，博之以文，约之以礼，而使之欲罢不能；小则如蜾蠃祝螟蛉之子，曰：『尔似我尔似我。』久则化之矣。皆交之神也。」甘泉子曰：「岂惟圣人哉？东海有人焉，同此心，同此神也；西海有人焉，同此心，同此神也；南海北海有人焉，同此心，同此神也。是故神也者，放之东海而东海准，放之西海而西[海准]，放之南海北海而南海北海准。何也？以其同也。人与天地万物一体也，岂有一体，刺之而不痛，击之而不知动者？知此则知感应之机，神交之义矣。其道也深乎！」为神交精舍记。癸丑二月

天关三奇记

或问：「龟龙何物也？」曰：「四灵其二也。」「龟龙死乎？」曰：「龟龙皆不死者也。如其死，则神龙何以称神？灵龟何以称灵乎？」嘉靖二十年，湛子谢大司马而归，浚天关之天湖，役人得龙头与骨而私市之，湛子未之知也。至三十二年二月廿七日，役人於西沟得龙牙四齿磷磷然。异而问之，乃天湖窃市龙头，役人邓坚吐其实。然则谓龙不死可乎？周生明几学心得尺有二寸大龟於田父，以送甘泉子，畜之西樵焉，携之甘泉焉，携之天关，畜之浸月之池焉。湛子移居於新新楼，遗龟不满一月耳。腊池涸，群鼠伤之首足而毙焉。夫龟之灵，乃不能缩首藏足而以甲自存乎？然则龟不死欤？曰：皆非死也。彼龙蜕骨，龟蜕甲而化也。龙蜕骨於天湖之泥，不知几千百年矣；龟之大，计其年不知其几千岁矣。久而必化，夫神灵之物，则亦有然者矣。形遗神化，大运同流，有莫知其然之妙焉。不然，何以云神龙灵龟也哉？或曰：「或者天关之和气所聚，动植之物所感尔矣。」未可知也。予特异龟龙之化而并识之。癸丑闰三月十八日

潮州改创濂溪先生祠记

濂溪周子之学，浑沦而已矣。何则？圣门之学，浑沦而已矣。是故仲尼颜子之其乐，漆雕开之吾斯，皆谓斯，斯，大头脑也。太极一图，浑沦具体之中，而两仪四时五气布焉，如天地之广大高明，而日月星辰系焉，四岳河汉载焉，何状？曰：故诗曰：「万物宇宙间，浑沦同一气，就中有粲然，即一为万理。外此以索万，舍身别求臂。逝川及鸢鱼，昭昭已明示。见之即浑化，是名为上智。」盖谓元公也。后之人其逐小者，如徒指日月星辰曰：「天尽是矣。」指四岳河汉曰：「地尽是矣。」其务大者又如徒指广大高明曰：「天地尽是矣。」是离而二之，得为天地之大全也乎？夫何一时高弟於太极图、易通未见称说，而明道仁者浑然与天地万物为一体，伊川体用一原、显微无间，则又深有吻合焉，何也？岂不师其言而师其意乎！至於承孟子之后，舍濂溪而言明道，岂以明道辟异端之功，而濂溪则未之数数尔也耶？皆未可知也。吾师白沙先生特达神契，深知而宗尚之。故曰：「终日乾乾，收拾此而已矣。斯理也，乾涉甚大，无内外，无终始，无一处不到，无一息不运。会此，天地我立，万化我出，而宇宙在我矣。故祝文曰：「嗟维大道，一合一分。分为支离，合为浑沦。维此浑沦，维师独复。回流而源，一者无欲。」今侍御史白?王公，奉命两广，乃超然远览，尊信於千载之下。盖白?之学，濂溪之学也。故用濂溪转运使行事，不避艰险。东西瘴僻之地，前人所未到者，必亲莅焉。乃东巡至潮，清番事竣，相地得金山之麓，为府治之雄。左瞰长江，石环叠障，檄府去淫巫之像，迁为濂溪之祠。先行分巡(九)[尤]君瑛棌舆论举行之，佥曰：「毁淫祠，崇圣学，抑邪扶正，一举两得，大有关於风化之首务也。夫谁曰不宜？」乃行同知刘君奈、知县颜君嘉会，彻旧更新，再阅月而功成。於是元公肖像俨然金山之上，凡为堂若乾楹，为室若乾楹，为左右庑若乾楹，大门若乾楹。白?侍御作兴斯文之功於是为大，大在复浑沦之学也。宜特书於右，以告潮之人，以觉来裔，世世师之以求报祀。且为作迎送神曲，裨歌之，荐岁事焉。曰：神之来兮九江乎，九疑浩无极兮神叵测。思鞭青鸟兮骑尾箕，前丰隆兮道而旗。神风肃兮金山涯，威灵降兮陟阶墀。荐香芹兮海错牲牺，靡嘉旨兮歆亨庶几。右迎神曲神毋速返兮迟迟，庶延伫兮斯须。跨老龙兮骊骊，挟飞云兮天归。望云车兮风骥，还大化兮神无不之。祈千祀兮春秋为期，神毋我兮远遗，念畴作兮白?改为。右送神曲

重修增江忠孝祠记

维岁嘉靖癸丑，修增城忠孝祠成，甘泉子记之。岳伯浮峰张公闻之，语县尹盛君曰：「其益宏乃工，乃称斯文。」盖浮峰公乃阳明公之高弟也。先是，壬子春，甘泉子赴增城，修明诚书院，馆诸生。过相江之涯，见祠将阘，问曰：「是何为者？」曰：「此忠孝祠，以祀新建伯王阳明公七世祖曰性常之忠，六世祖曰彦达之孝也。性常公任广藩参议，抚绥潮民之弗靖者，还遇海寇曹真於增江之口，擒之无备，被执弗屈，死之。其子彦达赴难骂贼，贼义之不杀，得裹公尸归葬，隐居养母，终身不仕。人叹曰：『夫父子死义，与天日争光。昔也人谓若何？今也人谓若何？旅魂寥寂，不遂血食，则戚矣。』嘉靖七年，邑尹朱君道澜奉抚按命，立忠孝祠於斯，拨田县官行事於斯。人又叹曰：『昔也人谓若何？今也人谓若何？则欣矣。』今岁久就敝，过者动心焉。」甘泉子乃入谒之，遶之三匝，则见祠宇上滴旁穿，垣壁将倾，为之慨叹。顾谓邑庠诸生曰：「是谓以死勤事则祀之，礼也。吾昔与阳明公戮力以起斯文，是故道义骨肉之爱根於天性。今其祖祠荒落若此，宁不动心？夫父子大节，向也人谓若何？今也人谓若何？则戚矣。夫欣戚之心，痛痒相关，亦独胡为而然哉？秉彝之性，不可诬也。『藤萝得意於云日，萧管无声荐酒尊』，此黄山谷慨徐孺之祠之诗也。况堂堂忠孝，上滴旁穿，将毁像貌焉，岂但藤萝得意已哉？」诸生曰：「翁之言及徐孺子也，何居？徐孺之不事王侯，岂与王公之以死勤事，若是伦乎？」曰：「事有理同而迹异者。孺子之不事王侯，扶汉鼎也；王氏父子之死事，树纲常也；一也。是皆能德无愧於天地，而争光於日月者也。尔诸生其亟呈诸邑尹。」於是盛君剑?曰：「吾责也。」乃不白司府，不劳民力，庀材募工修之，不月而成。浮峰公至是闻之，故有是言曰：「甘泉之言，大矣，广矣。」於是宏之，木石砖瓦之不堪者易之，新建公之诗将灭於壁者碑之。焕然一新，夫然后称百年之举废也。请甘泉子并镌於石，以告后之人，俾永永勿坏。为作迎奠送神曲三章，俾时歌以侑觞云：神发轫兮兰之亭，渡钱塘兮波不兴。导之两旗兮雨师廓清，越庾岭兮入层城，爰至止兮陟中庭。右一新庙貌兮绝埃尘，面罗浮兮挹飞云。列殽蔬兮杂香芹，庶饮食兮噫歆，虽无嘉旨兮慰我增人之心。右二

候来寔难兮去不轻，欲留不留兮曷为情？莫投辖兮江之城，云车风马兮缈於征。再拜再拜兮竭余诚，神再来兮，千秋万岁无弃予增。右三

滁阳卢氏祠堂记

湛子曰：「以吾观於祠祀，而知王道之易易也。祠也者，嗣也，嗣继养也。祖考之不建矣，故祠祀以养之，事死如事生，事亡如事存。死亡者犹养，而况生存者乎？故生死有养，则礼义可兴；礼义可兴，则风化斯溥。人人养其亲，人鬼安和，气顺而天下平矣。百姓不亲，则五品不逊。王假有庙，所以为萃聚涣散，使相亲睦也。」甘泉子已立大宗小宗之祠，创家训以垂子孙，同居合爨以收其心而使之同矣。癸丑冬，有卢氏子守益者，不远四千里而来，与其兄提舶守愚之意告曰：「益，滁阳人也。承祖宗之旧，不分居合爨者四世矣。有先人之敝祠在焉。惟先生赐之教，将镵於石以不忘。」甘泉子喟然叹曰：「有是哉？有是哉？吾方欲与天下人人同之，讵意卢氏先得我心之同然乎？」请益。曰：「夫祠祀之际，其有思乎昭穆之序，自有身而推之，而吾考、而吾祖、而吾曾高始祖，其初一人之身耳，则孝心油然而生矣。由吾身而推之而吾兄弟、而吾从兄弟、而吾三从四从，以至於远兄弟，其初乃一人之分耳，则敬爱之心蔼然而生矣。」曰：「祠祀孝敬之兴，则吾既得闻命矣。敢问此心之所以合於王道者何居？」曰：「合爨之际，其无思乎？思吾粒食皆吾祖吾考之遗也，思吾菜羹皆吾祖考之遗也，能忘孝敬乎？士者曰：『吾所肆业书籍，皆吾祖考之遗泽也。』出必告曰：『某今从某政，不敢忘祖考矣。』反必面曰：『某俸禄若乾，余无私入焉。必以纳诸公贮矣。某也无公私之过也，某也罪非己致，人诖之，夫何惭於祖考乎？』农者告曰：『某畋某田，得谷若乾。必纳公仓矣。』工者商者告曰：『某也不敢淫巧，受若直，怠若事矣。某也不敢腾若价，饰若货器，以上玷吾祖吾考，有则殛之。』若是者，孝弟之心通於神明，放乎四海，无所不准。礼义其有弗兴？风化其有弗溥乎？故曰：『吾於祠祀，而知王道之易易也。』」遂叙其语为记，以归卢氏，并示吾子孙於无穷焉。

李氏祠堂记

甘泉子曰：「以吾观於祠祀，而知家道之易易也。王道其基矣乎！祠祀之道，天性也。祠，嗣也，继也。故曰：『祭，继养也。』父祖之养不逮矣，故曰：『祭，继养也。』故人物之祭，天性也。獭则祭鱼焉，鹰则祭鸟焉，乌则反哺焉，报本也。可以人而不如禽兽乎？吾慨夫今之人反乎天之性矣。自若人之购父之祭田也，而养之道衰。自若人之盗亲之财殴之，烹鹜於室而不少馈也，而养之道丧。自若人不视祖之修坟祠，而在家不知也，而养之道亡。於禽兽之知养何如？是故继养之道行，仁孝流通，父父子子，兄兄弟弟，夫夫妇妇，而家道成矣。事父孝，故事天明，事母孝，故事地察。天地明察，神明章矣。通乎神明，光乎四海，无所不通，而王道成矣。」曰：「继养之义，则既闻命矣。庙之制奈何？」曰：「天子七，诸侯五，大夫三，士二，官师一。三二一皆同龛，古之制也。而四代之服之祭无以异，有功德则加焉耳。」「祭之道奈何？」曰：「先事於堂谓之阳餍，后事於室谓之阴餍，古之礼也。考亭括之以阖门噫歆，礼之宜也。古之祭有堂事室事，明日有傧尸，谓之绎祭。礼烦则乱，事神则难，故高宗肜日，书犹病之。」曰：「用尸古乎？」曰：「古也。尸告旨告饱，答拜子孙，非天性也，犹之伪也。不若斋三日，乃见所为斋者，视於无形，听於无声，如在其上，如在其左右，僾乎若有见其容声，慨乎若有闻乎其叹息之声之诚也。」广城之祠庙者，有之亦寡矣，而李氏父子右坡义宰，闻韶青霞车驾时行，乃能率子弟某某举之。其父子皆从予游，斯举也，其贤矣哉！乃进而问曰：「继养之义，阴阳之餍，则吾既得闻命矣。其奠主之位，则如之何？」曰：「自西而东，非礼也。古之合祀於室者，太祖之主主奥，东向，而群主以祖尊次之，自西而东，礼也。今非合祀尊祖则亦然，无谓矣。如以义起，则始迁之祖，始分之祖，皆不祧，以联族人，与四庙之主皆面南，以次而南位，其宗子嗣入庙；别子为始分之祖，则别庙。宗子服尽，而尊者未尽，则别立祧主庙。行事又尽，则瘗诸墓焉，斯其善矣。若夫嫡庶[淆乱]，神必不歆非礼也，亦何取於祠庙哉？」作李氏祠[堂记]。

罗浮游学记

嘉靖乙卯春正月十有七日，甘泉[翁]於时九十矣，与郭子平川子、叔辉钟子、勉衷霍子，●●得四、黄於梧、族孙汝潮，既定罗浮之舟，泉翁蘧[然语]曰：「诸子好游乎？吾语子游。」曰：「游何如？」曰：「游焉息焉，莫非学也。」乃启天关之扃，度东关之梁，发太平之洲，宾日而东，逆潮而行。情与景融，兴发於中。客有歌者曰：「桂浆兮兰舟，击空明兮中流。」翁曰：「小子听之，宜学流之中矣。」徘徊乎猎德土名之涯，曰：「诸子识之，其学自猎自德乎！非由外猎获也。」过石冈之涌，观鳌鱼抢宝之石焉。曰：「石则美矣，惜也不在大都之岸，不为达官大人之所宝●。」翁叹曰：「世之不遇，独此石也哉？」又曰：「此石虽不幸[不]为达官大人之所宝，亦幸而不为匠氏之所凿。其[全]真远害，中立矣乎！吾以学其中立不倚。」客有遥望[白]云之巅，指曰：「此非翁之书院乎？九龙之泉●●兮！观生之堂翼翼兮！」曰：「吾以学观我生矣。」遵黄湾之曲，出扶胥之口，望虎头之门，诵浴日之章。曰：「手抱阳和，散入万壑，其石翁用世之志乎！」江湖廊庙之忠，诸子识之。过鹿步之，越南冈之头，曰：「此群盗白日劫人渊薮，其戒心之存乎！」逾西东二洲，望甘泉山院，登江门钓台，咏石翁分付之诗。曰：「请闻焉。」曰：「金针以言心也，风月以言道也。金针人人固有，风月处处同然，心法可以传，痴前难以说梦。」遂抵沙堤。未及本宅，平川子速予舆，谒诸祠，同憩方山草亭。入大观楼，饭既，宿焉。厥明为月十八日黎明，复罗浮之舟。申刻，过龙头书院，返而解缆宵征焉。至铜锣湾，舟胶。厥明十九日，鸡鸣，乃登源头。吾与六人者，各乘肩舆，由独树庄[黄]龙下院，遂登黄龙洞，入天华精舍，视行窝，行释菜礼於四贤祠。其祝曰：「一者无欲，未发求中。澄心体认，自然混融。」言四贤一道，复此浑沦也。学者观其辞焉，[思]过半矣。学无欲，道自足；学求中，达道同；学澄心，天理森；学自然，机同天。诸贤其志之！於是观王敬所少参题壁之句「水月之精」。曰：「诸子其学诸水月乎？千江有水千江月，亦不以废也。」卓午，下观水帘之洞，因览梅花之庄。晚入食於冲虚观，薄暮，过朱明，入青霞书院宿焉。夜分，吹灯作诗云：「罗浮起平地，游者如登天。夫我异於是，如履庭除间。问之何能尔？心近地自便[?]。作意关山阻，信脚云霞穿。自兹凌绝顶，上有无穷门。寄语诣道者，亦复如是观。」厥明为廿日，以粒将绝而下山焉。则见阴云蔽日，雷雨洊作，游人沾湿。仆夫告痡，纳於大麓。吾以学不迷，夫不迷，非不迷於途，不迷於心也。不迷其心，故迅雷风烈，震惊百里，明晦万变，代乎吾前，而吾固自若也。未刻，食於源头精舍，乃登舟，顺流而归。时则二鼓矣。夫罗浮如在天上，吾日往日来，如有神焉，所谓如履庭除间者非耶？而飞云之顶未到，数也，岂天留之以思无穷耶？亦数也。夫此道平铺，无处无学。不贤者学其小者，贤者学其大者。鸢鱼上下之察，川上逝者之感，夫子焉不学？上律天时，下袭水土，至矣。上天之载，无声无臭，莫非学焉。吾以学乎天地，作罗浮游学记。

甘泉先生续编大全卷之七

门人顺德何鸿校刊

书简

答庞镇卿弼唐

日者病不能出接，至今为歉。以后承华翰之及，区区亦有小简拙诗奉寄，未知达否？区区十月初三上本邑，初七即同冼秋官入罗浮，馆朱明。初八窥水帘，登黄龙，摩挲洞口古刻，阅弼唐处题刻，过水石，徘徊久之，缅怀丙辰同李世卿投杖化龙处，依然畴昔卜筑之怀。入云起二门，观弼唐精舍，所谓数百人，无一人在者，独一老僧病而垂首丧气，怜而稍饮食之。因知或者此地高寒，不可久居。是月二十日，巡按洪觉山谢守巡减驺从直访朱明，留三宿。又访黄龙洞，直登天华之墟。行文增罗两县，毁淫祠文银四十两，起创四贤祠於弼唐精舍之上，有门有垣，碑刻有记，又为作甘泉小亭於其后，以为游息水憩之所。盖与弼唐作伴，庶不孤寂，而常居则在朱明青霞也。弼唐闻之，得无为得邻一喜乎？为不孤寂慰乎？当令老僧悬榻以待高捷而归，为不朽大业图也。如何？如何？小诗暨觉山诗文各录於别纸，知欲闻也。余非言语可既。庚子十一月

与洪侍御辞义帮涞之廪事与署提学刘本府程并同

昨闻高教授传到执事所以爱犬子涞之，而义起以帮之廪者，不觉为之大惊久之。夫大惊者，以如此非常之举，必出於非常人行之，而必以待非常之人，如昔年章朴庵督学之待白沙先师之孙畹者可也。若仆则非其伦，岂宜冒受？闻之不胜负愧，安得不大惊也？况犬子之学未能成效，方望知己诸贤抑而教之，以冀者有成，以无负至爱，何乃敢冒此非常之典耶？不敢当！不敢当！伏望案下收回钧语，必终爱之而终教之，期之有成，所感深矣。谨启庚子十二月

答洪觉山侍御

昨晚陈训导送来语录一帙，阅之甚精，已转送潘子阅之，乃复还陈也。相去渐远，老怀念念，此心摇摇，幸早竣事返旆，以慰老怀，且慰诸生之望也。三学教官每至讲期，率诸生会讲如旧。诗小序方且整顿，亦颇费力。大段文公每每不用小序，若区区则谓小序乃当时国史存乎得失之迹，与后儒臆说径庭矣。故每每於小序中求其可通者而删补之，今已过半矣。俟完录寄览订也。知执事惓惓此二事，故并及之。敬启。辛丑正月

谢洪觉山侍御安祀先祖义士祠神牌

伏承大巡察院钧牌行县，已於正月初一日安立先祖怀德公神位於本乡之新祠，且令遵照乡贤事例，每年春秋二季备礼致祭者。伏以惟仁人为能崇德报功，惟君子为能敦信明义。先祖生於乱世，著有微劳，保障一方，活全万命。愤援兵五百，而皇师之势将溃而复张，致甘泉全都，於降民之军赖功而独免。然非遇仁人君子，安能阐幽扬侧，使二百年之埋没，一朝而复光，如千万劫之冷灰，以微焰而再燃哉？四境之风教沸腾，合家之存没均感。用布血诚，上谢大德。谨启。辛丑正月

复田叔禾督学

留都多年为别，不得面语，今遂南北异天，消息愈远，颇以为念。忽承华翰，腆币远贶，其感慰何如！又知所谓前此二书竟为浮沉也。黄生云淡近报执事大以兴起斯文为己任，线天卜筑，规模弘敞，文公五曲书院不得专美於前矣。幸甚！幸甚！水归旬日，十月初即入罗浮，居朱明，又得青霞、天华、天关诸胜。青霞在朱明之后，天华在黄龙之上，天关在穗城东北之隅，皆极奇绝。觉山大巡治●，学子云集，皆觉山作兴斯文之功，第恐无以成就之耳。使还布谢，并及之，知欲闻也。拙稿附上鉴入，不具。辛丑二月

</div>
    <div class="pagination">
<a href="甘泉先生续编大全_page3.html">上一页</a><a href="甘泉先生续编大全.html">1</a><a href="甘泉先生续编大全_page2.html">2</a><a href="甘泉先生续编大全_page3.html">3</a><span class="current-page">4</span><a href="甘泉先生续编大全_page5.html">5</a><a href="甘泉先生续编大全_page6.html">6</a><a href="甘泉先生续编大全_page7.html">7</a><a href="甘泉先生续编大全_page8.html">8</a><a href="甘泉先生续编大全_page9.html">9</a><span>...</span><a href="甘泉先生续编大全_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
