<!DOCTYPE html>
<html>
 <head>
  <meta charset="utf-8"/>
  <title>
   山谷内集诗注山谷外集诗注山谷别集诗注 - 第 24 页/共 39 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山谷内集诗注山谷外集诗注山谷别集诗注 - 第 24 页/共 39 页
  </h1>
  <div class="content">
   山谷外集诗注原目
　　钦定四库全书
　　山谷外集诗注巻一
　　宋　黄庭坚　撰
　　史　容　注
　　溪上吟【并序　山谷生于庆歴五年乙酉至嘉祐六年辛丑年十七据黄防年谱载赵伯山中外旧事云山谷少有诗名在叶县大名德州徳平诗已卓絶后以史事待罪陈留偶自编退听堂诗初无意尽去少作胡直孺少汲建炎初帅洪并为山谷类诗文为豫章集命洛阳朱敦儒山房李彤编集而洪炎玉父専其事遂以退听为断以前好诗皆不收前后殊抵牾防甞闻先人言先祖尚书叔敖甞编类诗文今家问中山谷晚年答书有云诗文乆令写寄亦为念九三七书字多误故未能就独恨所编为徐俯师川乆假不归遂无别夲可据今豫章文集即洪氐所次而山谷平生得意之诗及甞手写者多在外集防甞攷洪氏李氏旧编洪氏以古风二首为首不及古赋楚辞而李氏所编文集则第一巻首载古赋楚辞第二卷方及古诗乃以别李次翁为首而古风二章反寘巻末至外集第五巻题目之首独注行役并杂体诗六字竟莫详其纲目但分古诗律诗而于外集之末防云彤闻山谷自巴陵取道通城入黄龙山为清禅师徧阅南昌集自有去取仍改定旧句彤后得夲用以是正其言非予诗者五十余篇彤亦甞见于他人集中輙巳除去其称不用者安敢弃遗今外集十一巻止十四巻是也又于第十一巻后防曰前集内休亭赋墨戏赋白山茶赋木之彬彬悲秋演雅次韵答王慎中题张澄居士隐居三首题少章寄寂斋谢从善司业送惠山泉送刘士彦赴福建运判论诰断篇皆山谷晚年删去其去取据此而已】
　　春山鸟啼新雨天霁【宋玉高唐赋遇天宇之新霁兮观百谷之俱集】汀草怒长【荘子春雨日时草木怒生僧善懽诗桃李纷巳华笋蕨俱怒长】竹篠交隂【书篠簜既敷篠小竹】黄子观渔于塘下寻春于小桃源从以溪童穉子畦丁三四軰【杜诗畦丁告劳苦】茶鼎酒瓢渊明诗编虽不命戒未甞不取诸左右临沧波拂白石咏渊明诗数篇清风为我吹衣好鸟为我劝饮【欧阳公诗花能嫣然顾我笑鸟劝我饮非无情】当其漻然无所拘系而依依规矩凖绳之间自有佳处乃知白莲社中人不达渊明诗意者多矣【白莲社在庐山晋太元中鴈门正觉禅师惠逺卜居此山凿二池种白莲后以名其社社中合十八人逺师招渊明入社渊明攅眉而去】酒肆则饮亦无量也然未始甚醉葢其所寓与毕卓刘伶辈同而自谓所得与二子异人亦殊不能知之也酒酣得纸书之为溪上吟
　　短生无长期【谢灵运豫章行短生旅长世恒觉白日欹天台赋嗟人生之短期孰长年之能执】聊暇日婆娑【王粲登楼赋聊假日以消忧李善夲作暇日注云暇或作假离骚经聊假日以媮乐补注云顔师古曰中心愁闷假延日月茍为娯乐耳今俗言犹言借时度日言暇者非诗陈风婆娑其下】出门望高丘拱木漫春萝【孟子拱把之桐梓注两手所拱左传秦缪公谓蹇叔尔墓之木拱矣】试为省鬼録【魏文帝与吴质书云观其姓名巳为鬼録】不饮死者多【欧公诗自古不饮无不死】安能如南山【毛诗如南山之夀】千歳保不磨【退之送穷文吾立于名百世不磨】在世崇名节飘如赴烛蛾【汉娄护传论议常依名节选诗努力崇明徳南史傅亮传直宿禁中覩夜蛾赴烛作感物赋以寄意白乐天诗鱼烂縁吞饵蛾焦为扑灯】及汝知悔时万事蓬一窠【李太白诗昔日万乘坟今成一科蓬又云蓬科马鬛今巳平】靑靑陵陂麦妍暖亦巳花【荘子儒以诗礼发冡小儒曰诗固有之靑靑之麦生于陵陂老杜诗青荧陵陂麦窈窕桃李花】长烟淡平川【孟浩然诗微云淡河汉】轻风不为波无人按律吕【律歴志阳六为律隂六为吕】好鸟自和歌【曹子建诗潜鱼跃清波好鸟鸣高枝】杖藜山中归【荘子原宪杖藜而出】牛羊在坡陀夲自无廊庙【王羲之传报殷浩书曰吾素无廊庙】正尔乐涧阿【渊明诗御冬足大布麤绵以应阳正尔不能淂哀哉亦可伤洪驹父诗话称山谷云渊明诗云正頼古人书正尔不能淂正冝委运去皆当时语而或者改作上赖古人书止尔不能得甚失句法诗考槃在涧考槃在阿】念昔掦子云刻意师孟轲狂夫移九鼎深巷攷四科亦有好事人时能载酒过无疑举尔酒定知我为何【杨雄字子云其赞云雄三世不徙官及王莽簒位谈説之士用符命称功徳获封爵者甚众雄□不侯人希至其门时有好事者载酒肴从游学四科谓徳行言语政事文学而四科字见论语正义退之诗遇酒即酩酊君知我为谁庄子云刻意尚行离世异俗】
　　清江引【时年十七】
　　江鸥摇荡荻花秋【老杜诗摇荡菊花期乐天诗枫叶荻花秋瑟瑟】八十渔公百不忧【杜诗吾知徐公百不忧】清晓采莲来荡浆【乐府有采莲曲老杜诗不有小舟能荡浆百壶那送酒如泉】夕阳收网更横舟羣儿学渔亦不恶【晋谢道韫传王郎逸少子不恶】老妻白头从此乐全家醉着篷底眠【唐韩偓诗渔翁醉着无人唤过午醒来雪满船南唐近事史虚白诗风雨掲郤屋浑家醉不知杜荀鹤诗山雨溪风巻钓丝瓦瓯篷底独斟时醉来睡着无人唤流下前溪也不知】舟在寒沙夜潮落
　　次韵叔父圣谟咏婴迁谷
　　鸦舅颇强聒【荘子天下篇强聒而不舍者也陆龟防桃菜诗云行歇每依鸦舅影桃频时见鼠姑心按夲草牡丹一名防姑用之去心以类推之则鸦舅亦当是一种草木之名山谷特借鸦舅字以名鸦耳】仆姑常勃豀【欧阳公诗云病识隂晴似勃姑又云天雨止鸠呼妇还鸣且喜勃姑仆姑皆鸠也米元章画史又称勃鸠荘子曰室无空虚则妇姑勃豀注勃豀争处也】黄鸟怀好音【□南葛覃云黄鸟于飞注搏黍也陆玑疏云黄鸟黄鹂留也或谓之黄粟留幽州人谓之黄鸎一名仓庚一名商庚一名鵹一名楚雀齐人谓之搏黍邶国风凯风云睍睆黄鸟载好其音桧国风匪风云怀之好音】秋菊染春衣【西京杂记黄鹄下太液池上为欹曰黄鹄飞兮下建章金为衣兮菊为裳太白大鹏赋岂比夫蓬莱之黄鹄夸金衣与菊裳】嘤嘤求朋友【小雅云伐木丁丁鸟鸣嘤嘤又云嘤其鸣笑求其友声】忧患同一枝【荘子逍遥篇鹪鹩巢于深林不过一枝】提壶要酤我杜宇赋式微【梅圣俞四禽言子规云不如归去春山云暮提壶云提壶芦沽美酒子规一名杜鹃蜀王夲纪杜宇为望帝亡去化为此鸟伐木云有酒醑我无酒酤我邶国风式微式微胡不归】黄鸟在幽谷【诗出自幽谷】韬光飬羽仪【嵇康诗灵鳯振羽仪易曰鸿渐于陆其羽可用为仪】晴风曜桃李【退之寄卢仝诗云偶逄明月曜桃李】言语自知时先生丘中隐乔木见雄雌引子迁緑隂相戒防祸机【文选鲍明逺苦热行生躯蹈死地昌志登祸机李善注引荘子曰其发若机括司马彪曰祸败之来若机括之发班固汉书述曰祸如发机】李杜死刀锯【后汉李固杜乔皆为梁冀所害死狱中李膺杜密死于党锢时人亦称李杜焉】陈张怨弃遗【前汉张耳陈余相与为刎颈交后有隙余相赵汉遣耳与韩信破赵斩余诗将安将乐弃予如遗】不如听黄鸟永昼客争棊
　　次韵十九叔父台源【黄氏年谱山谷叔父讳防字圣谟自台源先生此数诗皆是聚族居乡日所作凡诸父昆弟相与题咏赓唱不可系以歳月者悉附于早年乡居之作】
　　闻道台源境锄荒三径通【陶渊明归去来辞三径就荒松菊犹存杜诗葵荒自锄】人曽夣蚁穴【详见后宿观音院诗注用异闻集淳于棼梦入槐安国事】鹤亦怕鸡笼【用晋嵇绍鹤防鸡羣之意李白送赵四序赵少翁亦鸡栖鹤笼不足以窘束鸾鳯耳】万壑秋声别千江月体同【心珠道场仪千江同一月万户尽皆春以言宾头尊者应四天下供王荆公诗日入千江体不分道人非复世间人】须知有一路不在白云中
　　叔父钓亭
　　槛外溪风拂面凉四围春草自锄荒【杜诗草茅无径欲自锄又云葵荒欲自锄】陆沉霜髪为钩直【史记滑嵇传东方朔歌曰陆沉于俗避世金马门楚辞曰以直针而为钩维何鱼之能得卢仝诗人钩曲我钩直嗟哉我钩反无食】柳贯锦鳞縁饵香【石鼓文其鱼维何维鱮与鲤何以贯之维杨与桞吕氏春秋善钓者出鱼乎十仞之下饵香也韩文公诗鸟下见人寂鱼来闻饵香】影落华亭千尺月【东坡答文与可诗云世间亦有千寻竹月落庭空影许长详见集中筼筜谷偃竹记】梦通岐下六州王【太公钓于渭滨而遇文王帝王世纪曰诸侯归周者六州文王不失臣节合六州之诸侯以朝纣毛诗芣苢毛义曰文王平六州武王平天下史记周纪曰自岐下而徙都豊】麒麟卧笑功名骨【杜诗江上小堂巢翡翠苑邉高冡卧麒麟王荆公诗蝼蚁徃还空垄防麒麟埋没几春秋功名葢世知谁是气力廻天到此休江西宗僧善权诗君看功名骨千载同古丘】不道山林日月长【白乐天诗逺处尘埃少闲中日月长】
　　岩下放言五首【文选陆士衡有连珠五十首山谷效其体而更其名曰放言也文选注云连珠者假托众物以讽谕汉章帝时班固贾逵已有此作唐元微之亦有放言诗白乐天序曰元九在江陵时有放言长句诗五首韵高而体律意古而词新】
　　钓台
　　林居野防而贯万事【韩退之送李愿归盘谷序穷居而野防升高而望逺】花落鸟啼【杨太真传明皇云鸟啼花落水緑山青】而成四时【尧典以闰月定四时成歳】物有才德【木有不材骥称其德若此类也】水为官师【书云官师相规工执艺事以谏言水如官师有相规正之义也荀子曰孔子观于东流之水子贡问于孔子所以见大水必观焉何也孔子曰夫水柔而无为也似德其浩浩乎不屈似有道其赴百仞之谷不惧似勇主量必平似法盈不求槩似正发源必东似志是以君子见大水必观焉大戴礼及家语皆有此段】空明湛羣木之影【退之祭李使君文航北湖之空明】搏击下诸峯之巘【言鹰隼之属】游鱼静而知机君子乐而忘归
　　池亭
　　水嬉者游鱼林乐者啼鸟【文选西京赋命舟牧为水嬉荘子天运篇林乐而无形杜诗水深鱼极乐林茂鸟知归】志士仁人观其大【论语志士仁人无求生以害仁】薪翁笱妇利其小【诗鱼丽于罶毛云寡妇之笱也】有美一人【诗野有蔓草有美一人清扬婉兮】独燕居万物之表
　　冠鼇台
　　石生涯于寒藤藤耉造于崖树【书耇造德不降耉老造成也】鼇插翼而成鹏【列子归墟中有五山帝使巨鼇十五戴之且用荘子鲲化为鹏之意】隘六合而未翥【文选曹子建七啓云若狭六合而隘九州】我来兮自东【豳风东山云我来自东零雨其蒙】攀桂枝兮容与【九歌云聊逍遥兮容与招隐士云攀援桂枝聊淹留】倚嵌岩兮顾同来谓公等其皆去【汉高祖公等皆去吾亦从此逝矣】
　　博山台
　　石蕴璵璠山得其来之泽【文选文赋石蕴玉而山辉魏文帝书鲁之璵璠荘子童土之地日兾得其来之泽】木无牺象天开不材之祥【荘子曰百年之木破爲牺樽青黄而文之其断在沟中比牺樽于沟中之防则美恶有间矣其于失性一也礼记牺象周尊也左传牺象不出门不材之木亦见荘子韩文凡物之生不愿为材牺象青黄乃木之灾】屹金炉之突兀其山海之来翔【谓飞来峯也】然以明哲之火熏以忠信之香【李文饶黄冶赋尭舜之化大道为炉中和为冶声教为橐文明为火】俯仰一时非智所及付与万世其存者长
　　灵椿台
　　苍苔古木相依涧壑之滨黄葛女萝【诗頍弁茑与女萝施于松栢尔雅唐防女萝女萝兔丝】自致风云之上【史记范雎传不意君能自致青云之上】人就隂而息迹【荘子渔父篇人有畏影恶迹而去之走者举足愈数而迹愈多走愈疾而影不离身不知防隂以休影愚亦甚矣】鸟投暮而来归水影林光常相助发溪声斧响直下称提
　　寄傅君倚同年【君倚名肩娶山谷从姑诗中有方防名之句附丁未歳】
　　有情清江水东下投豫章故人江上居不寄书一行【杜诗相看过半百不寄一行书】相思对明月【李白诗相思如明月可望不可攀】谈笑如清光向风长叹息孤鴈起寒塘【杜诗鸟影度寒塘】倾写鬱结怀【楚辞遭沈浊而污秽兮独鬱结其谁语】因之东南翔【文选休上人诗桂水日千里因之平生怀太白甞用此语寄鲁中二子云裂素写远意因之汶阳川】姑氏有淑质【见孟子注疏题辞】幽林兰静芳愿因奉箕帚【汉高纪愿为箕帚妾】苹藻羞烝甞【采苹采藻见诗召南凡祀始杀而甞闭蛰而烝见左传左氏苹蘩蕰藻之菜可羞于王公】念君方防名【退之感二鸟赋况防名于荐书】要津迈腾骧【选诗何不防高足先据要路津西京赋乃奋翅而驣骧杜诗此岂有意仍腾骧】引车入里门【万石君传诸子入里门趋至家】观者塞路旁【玉台新咏诗云兄弟雨三人中子为侍郎五日一来归道上自生光黄金络马头观者满路旁】雝雝求匹好羔鴈委潘杨【诗雝雝鸣鴈注雝雝鴈声和也纳采用鴈文选潘安仁作杨仲武诔云潘杨之睦有自来矣】顾惟蓬茅陋【礼记儒行筚门圭窬蓬戸瓮牖】岂能屈东牀【东牀见晋王羲之传】眷言南鸣鴈【毛诗防言顾之谢灵运诗眷言怀君子沈痛切中肠】七子伊在桑【曹国风鸤鸠在桑其子七兮】幸縁一日雅结好永不忘【谷永传无一日之雅左右之介】
　　答德甫弟
　　鸟啼花发独愁思【鸟啼花发见前注】怜子三章怨慕诗【孟子曰怨慕也】鸿鴈双飞弹射下脊令同病急难时【诗常棣脊令在原兄弟急难】功名所在犹争死【后汉姜肱与弟季江夜遇盗杀之兄弟争死盗両释之】意气相须尚不移【文选轻死重气结党连羣意气相须当是相倾太白扶风豪士歌意气相倾山可移】何况极天无以报【诗报之德昊天罔极】林囘投璧负婴儿【荘子山木篇林囘弃千金之璧负赤子而趋○原注云时以父事兄弟俱在缧绁】
　　赠元发弟放言
　　亏功一篑未成丘山【旅獒为山九仞功亏一篑论语子曰譬如为山未成一篑止吾止也譬如平地虽覆一篑进吾徃也】凿井九阶不次水泽【孟子曰有为者譬若掘井掘井九仞而不及泉犹为弃井也】行百里者半九十【战国防语云行百里者半于九十此言末路之难】小狐汔济濡其尾【易未济亨小狐汔济濡其尾注云小狐不能渉大川湏汔然后乃能济释文汔许讫反説文云水涸也史记春申君传易曰狐渉水濡其尾此言始之易终之难】故曰时乎时不再来终终始始是谓君子【史记李斯传赵高曰时乎时乎间不及谋赢粮跃马惟恐浚时国语范蠡曰得时无怠时不再来淮隂侯传时乎时不再来】
　　清明
　　佳节清明桃李笑【夲事诗博陵崔护清明独游都城南得居人荘酒渴扣门求饮有女子以孟水至倚小桃伫立而意属殊厚来歳清明徃寻之门庭如故而扃鎻之因题诗曰去年今日此门中人面桃花相映红人面不知何防去桃花依旧笑春风李义山李花诗自明无月夜强笑风天义嘲桃诗无頼夭桃面平明露井东春风为开了郤拟笑春风】野田荒垅只生愁雷惊天地龙蛇蛰【谓已过惊蛰节】雨足郊原草木柔人乞祭余骄妾妇【孟子所称齐人乞墦间之祭归而骄其妻妾以言清明上冢】士甘焚死不公侯【陆刿邺中记寒食防火起于子推据史记左传无介推被焚事周礼司烜仲春以木铎修火禁则禁火葢周之旧制】贤愚千载知谁是满眼蓬蒿共一丘【李白诗藜藿不满眼又仰天大笑出门去我等岂是蓬蒿人汉杨恽传古与今同一丘之貉师古曰言其同类也】
　　何造诚作浩然堂陈义甚高然颇喜度世飞升之説筑屋饭方士愿乘六气游天地间故作浩然词二章赠之
　　公欲轻身上紫霞【黄庭经上清紫霞虚皇尊陆士衡乐府前缓声歌有轻举乘紫霞李太白古风至人洞元象髙举凌紫霞】琼爢玉馔厌豪奢【离骚经云精琼举以为粻爢音糜呉都赋珠服玉馔】百年世路同朝菌【荘子朝菌不知晦朔】九钥天闗守夜叉【楚辞招魂曰虎豹九闗啄害下人些卢仝诗夜叉当昼不啓闗夜半醮祭夜半东坡诗玉川何日朝金阙白昼闗门守夜叉】霜桧左纽空白鹿【寰字记谯县太清宫有桧树鹿迹存焉范文正公太清宫九咏序左纽桧其一也石曼卿诗引太淸记云老子手植此桧根株枝干皆左纽】金炉同契漫丹砂【魏伯阳撰参同契其书论丹砂秘诀白乐天诗漫把参同契难烧伏火砂】要令心地闲如水万物浮沈共我家【楞严经当平心地则世界地一切皆平荘子自其异者视之肝胆楚越也自其同者观之万物一家也】
　　万物浮沈共我家清明心水徧河沙【传灯録张拙颂云光明寂照徧河沙凡圣灵共我家】无钩狂象听人语【佛遗教经汝等当好制心心之可畏甚于毒蛇恶兽怨贼大火越逸未足喻也譬如狂象无钩猿猴淂树腾跃踔踯难可禁制当急挫之无令放逸纵此心者丧人善事唐严叔敖与善寺大空智不广三藏碑西城隘巷狂象奔突以慈眼视之不旋踵而象伏不起权载之为作偈讽直言而海风恬息结秘印而狂象调伏】露地白牛看月斜【传灯録大安禅师曰安在沩山三十年只看一头水牯牛若落路入草牵出若犯人苖稼即鞭挞调伏既乆受人言语如今变作个露地白牛常在面前终日露回回地赶亦不去】小雨呼儿蓺桃李踈帘帏客转琵琶尘尘三昧开门户不用丹田飬素霞【华严经有刹刹尘尘第十会祖庭事苑三昧者三之曰正昧之曰定亦云正受谓正受不乱能受诸法黄庭经回紫抱黄入丹田唐道士呉筠歩虚词绛树结丹实紫霞流碧津以兹保童婴永用超形神诗意劝以释氏三昧勿学道家修飬之法】
　　徐孺子祠堂
　　乔木幽人三畆宅【诗出自幽谷迁于乔木寰宇记洪州南昌县徐孺子宅在州东北三里孺子美梅福之德于福宅东立宅】生刍一束向谁论【诗生刍一束其人如玉浚汉徐穉传郭林宗有母忧穉徃吊之置生刍一束于卢前而去】藤萝淂意干云日【后汉下鸿传干云蔽日之木起于葱青】箫鼓何心进酒樽白屋可能无孺子【家语周公居冢宰之尊下白屋之士文选乐府云周公下白屋吐哺不及餐】黄堂不是欠陈蕃【夲传陈蕃为太守不接宾客惟穉来特设一榻后汉郭丹传以丹事编署黄堂以为浚法注黄堂太守之防事鸡跖集蘓州太守所居堂以数遭火因涂雌黄故曰黄堂】古人冷淡今人笑湖水年年到旧痕【杜诗江流旧痕】
　　思亲汝州作【此诗与还家呈伯氏同意又按黄氏年谱载玉山汪氏有山谷此诗真迹题云戊申九月到汝州时镇相富郑公今诗言歳晚必是拘留至此时也而首句与集中不同云风力霜威侵短衣】
　　歳晚寒侵游子衣【古乐府慈母手中线游子身上衣临行宻宻缝但恐迟迟归】拘留幕府报官移【呈伯氏诗云强趋手版汝阳城更责愆期被诃诟此事独见于此両诗】五更归梦三百里一日思亲十二时【复斋漫録云唐朱□诗曰一别一千日一日十二忆苦心无闲时今日见玉色乃知山谷五更归梦三百里一日思亲十二时之句取此】车上吐茵元不逐【汉丙吉传吉为丞相驭吏嗜酒数逋荡甞从吉出醉吐丞相车上西曹主吏白欲斥之吉曰以酔饱之失去士使此人将何所容西曹第忍之此不过污丞相车茵耳遂不去也时富郑公以前宰相判汝州诗意谓丞相初不以此为罪而或谗之三人成虎耳】市中有虎竟成疑【韩非子魏使厐葱与太子质于邯郸谓魏王曰今一人言市有虎王信之乎曰否両人言王信之乎曰寡人疑之矣三人言王信之乎王曰寡人信之矣葱曰市之无虎明矣然三人言而成虎今邯郸去大梁也逺于市而议臣者过于三人愿王察之】秋毫淂失闗何事总为平安书到迟
　　次韵戏答彦和【元注云彦和年四十弃官杜门不出】
　　夲不因循老镜春江湖归去作闲人【赵嘏诗早晚粗酬身事了水邉归去一闲人】天于万物定贫我【荘子大宗师篇子桑曰吾思夫使我至此极者而弗得也父母岂吾贫哉天无私覆地无私载天地岂私贫我哉】智效一官全为亲【礼记司马辨论官材智效一官才宜称职荘子逍遥篇云知效一官行比一乡浚汉毛义家贫以孝行称张奉慕其名徃之坐定而府檄适至以义守令义拳檄书动顔色奉心贱之辞去及义母死去官行服数辟公府公车徴不至奉乃叹曰贤者固不能测徃日之喜刀爲亲屈也】布袋形骸増碨磊【传灯録明州奉化县布袋和尚形裁腲脮蹙额皤腹腲乌罪反脮奴罪反意彦和肥伟借以言之又前集荆江亭即事诗形骸弥勒一布袋葢属张文濳文濳素肥晚益甚】锦嚢诗句媿清新【李贺小传毎旦日出常从小溪奴骑距卢背古锦嚢遇有所淂投囊中暮归足成诗杜诗清新庾开府俊逸鲍军】杜门絶俗无行迹相忆犹当遣化身【维摩诘经云维摩诘不起于座居众防前化作菩萨时化菩萨升于上方到众香界礼彼佛足愿得世尊所食之余施行佛事故诸大士见化菩萨叹未曽有即以问佛佛告之曰下方有世界名婆娑佛号释迦牟尼有菩萨名维摩诘为诸菩萨説法故遣化来释氏有法身化身报身又千百亿化身桞子厚诗若爲化作身千亿徧上峯头望故乡】
　　次韵裴仲谋同年【时仲谋爲舞阳尉】
　　交葢春风汝水边客牀相对卧僧毡舞阳去叶百里【裴官于颍昌之舞阳山谷尉汝州叶县】贱子与公皆少年【山谷时年二十四】白髪齐生如有种【玉荆公诗风光防送朱顔去世事裁培白髪生陈胜传侯王将相宁有种耶】靑山好去坐无钱【唐符载乞买山钱于子頔见云溪友议】烟沙篁竹江南岸输与鸬鷀取次眠【王元之诗满眼碧波输野鸟一蓑疎雨属渔人梅圣俞诗爱闲输白鸟尽日立沙汀夲草鸬鷀谓之水老雏】
　　流民叹【据实録宁二年正月判汝州富弼言唐邓襄汝地广不耕河北流民至者日众若尽给以闲田使获生飬实両得其便云云此诗言河北灾伤流民至襄叶间可见在叶县作】
　　朔方频年无好雨【杜诗好雨知时节当春乃发生】五种不入虚春秋【汉伍被传秦时徐福入海多赍五种而行注五谷之种也月令首种不入】迩来后土中夜震有似巨鼇复戴三山游【列子五山之根不得暂峙帝使巨鼇十五举首而戴之二山流于北极】倾墙摧栋压老弱寃声未定随洪流地文划劙水觱沸【退之祭神文划劙云隂巻日月也劙力支切大雅瞻卬篇觱沸槛泉沸音拂】十户八九生鱼头【南史康绚传淮水瀑涨堰坏奔流于海杀数万人怪物随流而下或人头鱼身或龙形马首退之月蚀诗尭呼大水浸十日不惜万国赤子鱼头生葢效玉川子诗天高日走沃不及但见万国赤子生鱼头也】稍闻澶渊渡河日数万河北不知虚几州累累襁负防叶间【襁负其子见论语】问舍无所耕无牛【三国志刘备谓许汜云君求田问舍言无可采此借使其字】初来犹自得旷土嗟尔后至将何怙【退之桃源诗初来犹自念乡邑歳乆此地还成家诗无父何怙】刺史守令真分忧【老杜同元使君春陵诗序曰当天子分忧之地】明诏哀痛如父母【前汉西域传武帝末年遂弃轮台之地而下哀痛之诏】庙堂已用伊吕徒【谓富公巳拜相也】何时眼前见安堵【杜诗何时眼前突兀见此屋田单传即墨即防愿无虏掠吾族家妻子令安堵汉高祖纪吏民皆按堵如故】疎逺之谋未易陈市上三言或成虎【注见前】祸灾流行固无时尭汤水旱人不知【左传天灾流行国家代有汉食货志尭有九年之水汤有七年之旱】桓侯之疾初无证扁鹊入秦始治病【史记扁鹊传扁鹊过齐谓桓侯曰君有疾在凑理不治将深桓侯曰寡人无疾后五日见曰疾在血脉桓侯不应浚五日见望见桓侯而走】投胶盈菊俟河清【抱朴子云寸胶不能理黄河之水左传云周诗有之俟河之清人夀几何】一箪岂能续民命【孟子一箪食一豆羮得之则生弗得则死南史刘怀珍族弟善明青州饥善明有积粟开仓以赈乡里多获全济百姓呼其家田为续命田】虽然犹愿及此春略讲周公十二政【周礼地官司徒以荒政十有二聚万民一曰散利二曰薄政云云诗意谓扁鹊巳去而始治病固无及矣以一箪食一瓢饮而救民死言赈济无益也虽如此而及今春讲荒政犹庻几焉】风生羣口方出竒【赵广汉见事风生史记白起賛料敌合变出竒无穷陈平六出竒计】老生常谈幸听之【三国志管辂传邓飏曰此老生常谈】
　　次韵寄滑州舅氏【据国史熙寕三年四月壬午右正言李常落秘阁校理降太常博士通判滑州今附是年】
　　舫斋闻有小溪山便是壶公谪处天【后汉费长房传长房为市掾吏有老翁卖药县一壶市罢跳入壶中市人莫见惟长房见之因徃再拜翁与俱入壶中惟见玉堂严丽旨酒甘肴盈衍其中翁后曰我神仙之人以过见责事毕当去子能相随乎白乐天诗谁知市南北转作壶中天】想听琐窻深夜雨【景福殿赋青琐银铺注云青窻也以靑画为文】似看叶水上江船瞻相白马津亭路【退士读东方朔杂事诗瞻相北斗柄两手自相接白乐天诗百吏瞻相面千夫捧拥身滑州治白马县有黎阳津亦曰白马津郦食其云守白马之津是也】寂寞双凫古县前【明帝时王乔为叶令毎朔望乘双凫入朝今有墓在汝州叶县汝滑皆京西隶北路】舅氏知甥最疎嬾【杜诗旧谙疎嬾叔须汝故相】折腰尘土觧哀怜【时方作尉故用渊明五斗米折腰事】
　　张仲谋家堂前酴醿委地【仲谋名询】
　　沈水衣笼白玉苖【急就章注云篝一名笿亦以为熏笼搜神记曰羊公雍伯性笃孝父母亡葬无终山遂家焉山高无水公作义浆有一人就饮以一斗石子与种之云玉当生其中种之得白璧五双】不防湔拂苦无聊烦君斫取西荘桞扶起春风十万条【李义山灞陵桞色无离恨莫枉长条赠所思】
　　和答登封王晦之登楼见寄
　　县楼三十六峯寒【李太白赠嵩山焦链师序云余访道少室尽登三十六峯按河南志河南府永安县少室山在县西南七十里有三十六峯具列其名王荆公诗三十六峯应好在寄声多谢来游】王粲登临独倚防【文选有王仲宣登楼赋】清坐一番春雨歇相思千里夕阳残诗来嗟我不同醉别后喜君能自寛【列子善于能自寛者也杜诗老去悲秋强自寛】举目尽妨人作乐【晋向秀传始秀注荘周书嵇康曰此尽讵复须注正是妨人作乐耳】几时归得钓鲵桓【荘子应帝王篇鲵桓之审为渊止水之审爲渊流水之审为渊渊有九名此防三焉音义云鲵桓鱼名又云鲵鲸也桓盘也审处也】
　　和答孙不愚见赠
　　诗比淮南似小山【文选有刘安石隐士一首注云淮南小山之所作也称大山小山犹诗有大雅小雅】酒名麴米出云安【杜诗闻道云安麴米春倾一盏便醺人坡诗麴米春香竝舍闻】且凴诗酒勤春事【老杜诗自知白发非春事且尽芳樽恋物华】莫爱儿郎作好官【刘知几史通云师人有儿郎之称】簿领侵防台相笔【汉郊祀志侵寻于泰山矣王维缙兄弟以文名当代语曰朝廷左相笔天下右丞诗台相当谓富郑公】风埃蓬勃使星鞍【文选呉都赋歊雾漨浡漨音蓬浡音勃潘安仁笙赋鬱蓬勃以气出此谓困于将迎使星见浚汉李郃传】小臣才力堪为椽敢学前人便挂冠【南史陶景挂冠神武门此数语必有为】
　　睡起
　　髣髴江南一夣中虚堂尽日转温风【月令季夏之月温风始至】春深稍觉裌衣重【潘岳秋兴赋借莞蒻御袷衣注袷衣无絮也杜诗地偏初衣裌荆公诗老病裌衣犹怯冷春深煑酒渐闻香】昼永不知樽酒空【孔融云樽中酒不空】
　　还家呈伯氏【元注云叶县作○山谷年二十三治平四年丁未登进士第授汝州叶县尉明年改元熙宁】
　　去日樱桃初破花归来着子如红豆四时驱廹少须叟两鬓飘零成老丑【纂异蜀夲作四时略无一日闲两鬓巳落年少后老杜云亲故伤老丑】永怀徃在江南日原上急难风雨后【注见前】私田苦薄王税多诸弟号寒诸妹瘐【退之进学觧云冬暖而儿号寒】扶将白髪渡江来【汉孝景王皇后传云女逃匿扶将出拜乐府木兰歌爷嬢闻女来出郭相扶将】吾二人如左右手【如失左右手见韩信传又晋邵续传续谏成都王讨长沙王云兄弟如手足】茍从禄仕我邅囘【屈原九歌云邅吾道兮洞庭注邅转也陟连切惜诵云欲儃佪以干傺兮注儃知然切】且慰家贫兄孝友强趋手板汝阳城【晋舆服志古者贵贱皆执笏主书君上之教令浚惟八座执笏其余卿士但执手板示非记事官也谢安石与王坦之见桓温坦之倒执手板韩退之赠张籍书上马插手板和卢郎中诗行抽手板付丞相祭文云朱衣象板葢唐人以笏为手板初无分别也】更责愆期被诃诟【诗匪我愆期子无良媒】法官毒螫草自摇【西都赋荡亡秦之毒螫螫舒亦切】丞相霜威人避走【丞相谓富文忠公也按实録熙寕元年二月判河阳富弼判汝州明年二月富公复拜相山谷之官当是熙宁元年戊申葢外集有诗其序云己酉三月按闘死者于舞阳壁间得徃歳书思拂尘落笔之时□者左右徃歳即戊申也潘岳西征赋弛秋霜之威严流春泽之渥恩山谷甞云思亲初到汝州时镇相富公以予到官逾期下吏】贱贫孤逺葢如此此事端于我何有一嚢粟麦七十钱【东方朔传侏儒长三尺余奉一囊粟钱二百四十臣朔长九尺余亦奉一囊粟钱二百四十】五人兄弟二十口官如元亮且折腰【晋书云陶潜字元亮宋书云陶潜字渊明或云渊明字元亮南史云陶潜字渊明或云字深明名元亮昭明太子作传云陶渊明字元亮或云潜字渊明诸书皆云为彭泽令郡遣督邮至县吏目应束带见之潜叹曰吾不能为五斗米折腰事乡里小人觧印去县】心似次山羞曲肘【元结次山集有恶曲一篇古人有恶曲者不曲臂以取物不曲膝以便坐纂异蜀夲作忽与督邮较升斗】北窻书册乆不开筐箧黄尘生鎻钮【贾谊疏云俗吏之所务在于刀笔筐箧而不知大体师古曰筐箧所以盛书】何当略得共讨论【论语世叔讨论之】况乃雍容把杯酒意气敷腴贵壮年【鲍昭行路难云意气敷腴在盛时老杜诗両公壮藻思思我色敷腴】不早计之且衰朽【荘子汝亦太早计韩文公诗岂将衰朽计残年】安得短船万里随江风养鱼去作陶朱公【陶朱公飬鱼法见齐民要术】斑衣奉亲伯与侬【列女传老莱子飬二亲行年七十着五色防衣为小儿啼大业拾遗记帝嘲罗娘云幸好留侬伴成梦不留侬住意如何帝自逹广陵多效呉语故称侬云韩文公泷吏诗侬幸无负犯何由到尔知】四方上下相依从【退之酔留东野诗昔年因读李白杜甫诗长恨二子不相从又云四方上下逐东野虽有离别无由逄纂异蜀夲作絶胜已致三千钟】用舍由人不由已【论语为仁由已而由人乎哉】乃是伏辕驹犊耳【战国防骥伏盬车而上太行负辕不能上田蚡传今日廷论局趣效辕下驹】
　　次韵时进叔二十六韵
　　时子河上园竹间开栋宇【系辞云上栋下宇】大儿胜衣冠小儿丰颊辅【后汉祢衡传大儿孔文举小儿杨徳祖史记三王世家皇子頼天能胜衣趋拜檀弓云如不胜衣万石君传云子孙胜冠者韩文始任戴冠易咸其辅颊古左传谷也丰下必有后于鲁国】嫁女与朱公伏腊可称举【谓称觞举酒也汉杨恽传歳时伏腊烹羊炮羔斗酒自劳白乐天诗飬之晨昏膳居无伏腊资】发踈虽苍浪【张鷟佥载补遗云王能为洛阳令判妇人阿孟状云阿孟身年八十鬓髪早巳苍浪】齿嚼未龃龉【楚辞吾固知其龃龉而难入】鸡栖牛羊下【国风鸡栖于埘日之夕矣羊牛下来】各自有室处【杜诗牛羊下来乆各自闭柴门诗入此室防左传魏绛曰民有寝庙兽有茂草各有攸防】四墙规摹小易守若滕莒舍前花木深【唐常建诗竹径通幽防禅房花木深】春物丽观覩舍后曲池蛙【楚辞坐堂伏槛临曲池】斋堂风月苦【卢仝诗使君池亭风月苦】岂此不足欤【退之诗摆头笑且言我岂不足欤】叹歳不我与【论语阳货谓孔子曰日月逝矣歳不我与吴质答魏太子牋日月冉冉歳不我与】客宦孤云耳【狄仁杰登太行山南望见白云孤飞】未知秦呉楚向来千驷公果媿一丘土【论语齐景公有马千驷死之日民无得而称焉选诗昔为万乘君今为丘山土】宁当损轩昻【退之听琴诗划然变轩昻】聊欲效俯伛【左传正考父三命兹益共故其鼎铭曰一命而偻再命而伛三命而俯】时子听然笑【上林赋亡是公听然而笑】吾已悟仓鼠【史记李斯传斯年少时为郡小吏见吏舍厠中防食不洁近人犬数惊恐之斯入仓观仓中防食积粟居大庑之下不见人犬之忧斯叹曰人之贤不肖如鼠矣在所自防耳乃从荀卿学帝王之术】少犹守章句晚实爱农圃【论语吾不如老农吾不如老圃】鹊巢最知风蚁穴识隂雨【汉翼奉传巢居知风穴防知雨文选张茂先诗巢居知风寒穴防识阴雨】世网事谙委【文选诗世网婴我身退之与栁中丞书与贼不相谙委】醉郷俗淳古【唐王绩酔乡记其末云酔乡之俗岂古华胥之国乎何其淳寂也】坐忘两家説肉坚与肠腐【荘子曰坐忘矣枚乘七发云甘脆肥浓命曰腐肠之药晋孔羣传羣嗜酒王导戒之曰卿不见酒家覆瓿布日月乆糜烂即答曰公不见肉糟酒淹更堪乆耶】酒至即使倾【杜诗毎过得酒倾】客来敢辞窭【曲礼云客歠醢主人辞以窭】时邀五柳陶【陶潜集有五柳先生传】共过三径诩【汉书鲍宣传后载自成帝至王莽清名之士十二人蒋诩元卿为兖州刺史以亷直为名王莽居摄以病免官归乡里卧不出户陶渊明集有圣贤羣辅録云求仲羊仲皆挫廉逃名蒋元郷之去兖州还杜陵荆棘塞门舍中有三径惟二人从之游时人谓之二仲见稽康高士传】往在少年场【汉尹赏传赏守长安令杂举轻薄少年恶子杀数百人瘗寺门桓东长安中歌之曰安所求子死桓东少年场生时谅不谨枯骨浚何葬乐府有结客少年场行葢出于此】豪气压颍汝【晋周顗传汝颍固多竒士祖纳传汝颍之士利如锥】借令今尚尔真复难共语稍知怜麴蘖【退之诗高士例须怜麴蘖丈夫终莫生畦畛字夲出説命书若作酒醴尔惟麴蘖】渐觧等灉濋【元注云水自河出为滩自济出为濋见尔雅释水如左太冲魏都赋清酤如济浊醪如河以灉濋之水而辨酒味也】朋友半山阿光隂共行旅【李太白宴桃李园序夫天地者万物之送旅光隂者百代之过客】人故义当亲衣故义当补【古艶歌曰防防白兔东走西顾衣不如新人不如故后溪窦旧妻与书别曰衣不厌新人不厌故】飞凫王令尹【后汉王乔传为叶令有神术每月朔望常自县诣台朝显宗怪其来数而不见车骑密令伺之言其临至輙有双凫从东南飞来于是凫至举罗张之但得一双舄乃诏尚方诊视则四年中所赐尚书官属履也】期我向君所君为拂眠牀【南史鱼传有眠牀一张皆是蹙柏】淹留暮城阻【唐欧阳詹初发太原途中寄太原所思云高城已不见况城中人左传不腆敝邑为从者之淹留乆也】
　　寄黄从善【从善名降元丰末为国子司业山谷有谢惠山泉诗后为御史中丞此诗言凫飞叶县宰乃先作今附叶县诗后】
　　故人千里隔谈经想见牛刀刃发硎【注见前】渴雨芭蕉心不展【文选谢灵运诗折麻心莫辰此借用】未春杨栁眼先靑【白乐天杨栁枝词云叶含浓露如啼眼枝嫋轻风似舞腰】凫飞叶县郎官宰【后汉书郎官出宰百里】虹贯江南处士星【帝王世纪瑶光之星贯日如虹史记荆轲传白虹贯日晋隐逸谢敷传初月犯少微少微一名防士星占者以隐士当之谯国戴逵有美才或忧之俄而敷死此语不知谓谁】天子文思求逆耳【杜牧诗文思天子复河湟汉张良谏髙祖云忠言逆耳利于行苦口毒药利于病】吾宗一爲试雷霆【汉贾山传人主之威非特雷霆也】














　　山谷外集诗注巻一
　　钦定四库全书
　　山谷外集诗注巻二
　　宋　黄庭坚　撰
　　史　容　注
　　薛乐道白南阳来入都留宿防饮作诗饯行【叶县盖南阳入京之路又有送薛乐道知郧乡诗有黄山叶县连墙居之句此诗当是叶县作】
　　薛侯本贵胄射防一矢中【汉书儒林传赞曰设科射防劝以官禄易旅之六五曰射雉一矢亡此仿其语左传王召养由基与之两矢使射吕锜中项伏弢以一矢复命注云一发而中孔安国尚书传曰胄长也公卿之子为胄子】金兰托平生【易大传二人同心其利断金同心之言其臭如兰刘孝标广絶交论云自昔把臂之英金兰之友】葛比诸从【后汉礼仪志上陵仪法茍先帝有葛之属男女毕防晋王导传导与其子悦奕棊争道导笑曰相与有葛那得为尔耶】数面尚成亲【渊明集荅厐参军诗序云俗谚曰数面成亲况情过此者乎】况乃居连栋交游及父子讲学连伯仲奴人通使令孩稚接戏弄相怜负米勤【家语子路见于孔子曰昔者由也事二亲之时常食藜藿之实为亲负米百里之外亲殁之后南游于楚从车百乘积粟万钟累茵而坐列鼎而食愿欲食藜藿为亲负米不可复得也】同力采兰供【文选束广防补亡诗南陔孝子相戒以养也循彼南陔言采其兰眷恋庭闱心不遑安退之作孟先生诗云采兰起幽念亦用此事盖孟郊有母也供谓供养其父母】每持君家书平安覰款纵【顔师古匡俗正谬云今官曹文案于纸缝上记之曰款缝何也答曰此语出魏晋律令字林本作防防刻也古者簿领皆用简牍其编连之处于缝上刻记之呼为防缝今纸缝上书名犹取旧语呼为款】秦人与吾炙忧乐一体共【孟子曰耆秦人之炙无以异于耆吾炙】释之廷尉曹防过成系讼从此张长公不肯为时用【张释之传释之为公车令刻太子不下司马门不敬后拜廷尉景帝立释之恐用王生计景帝不过也嵗余为淮南相犹尚以前过也其子挚字长公官至大夫免以不能取容当世故终身不仕陶渊明集有张长公诗云逺哉长公萧然何事李白诗圣朝久弃青云士他日应怜张长公】丘阿无梧桐曲直不在鳯【大雅巻阿云鳯凰鸣矣于彼高冈梧桐生矣于彼朝阳笺云鳯凰鸣于山脊之上居髙视下观可集止喻贤者待礼乃行翔而后集】　生涯谷口耕【扬子法言曰谷口郑子真耕乎岩石之下】世事邯郸梦【异闻集道者吕翁经邯郸道上邸舍中有少年卢生自叹其贫困言讫思寐时主人方炊黄粱为馔翁乃探怀中枕以授生枕两端有窍生梦中自窍入其家见其身富贵五十年老病而卒欠伸而寤顾吕翁在旁主人炊黄粱尚未熟】自君抱忧端【杜诗忧端齐终南澒洞不可掇】酒椀未忍齅【自注云借用】髙秋自南归意气稍寛纵黄花尚满篱白蚁方浮瓮【文选谢朓诗緑蚁方独持注云释名曰酒有况齐浮蚁在上泛泛然】私言助燕喜【鲁颂云鲁侯燕喜令妻寿母诗意谓助其娯亲之乐也】且莫戒辎重【老子曰终日行不离辎重辎重车也汉李陵传召陵欲使为贰师将辎重】霜风猎帷幕银烛吐防蝀【郭璞山海经序云安汲郡竹书穆天子传穆王见西王母取其玉石珍瑰之噐金膏银烛之寳今攷之穆王传则云天子之寳玉果璿珠烛银注云有精光如烛鲍明逺芙蓉赋润蓬山之琼膏辉葱河之银烛国风蝃蝀在东莫之敢指注虹也】密坐幸颇欢【文选曹子建书云得为密坐李善曰曹大家欹噐颂曰侍帝王之密坐】剧饮宁辞痛【杜诗忘形到尔汝痛饮真吾师】疎钟鸣晓撞小作寒霿廏马萧萧鸣【诗乘马在廏又萧萧马鸣】征人稍稍动九衢槐栁中纵缓青丝鞚【杜诗不反青丝鞚虚烧夜烛花】朱楼豪士集【谢朓诗迢递起朱楼】红袖清歌送【退之诗清歌缓送感行人】河鲤献鱛材江橙解包贡【禹贡扬州厥包橘柚锡贡】蟹擘鵞子黄【老杜鵞儿黄似酒此借用】酒倾琥珀冻【杜诗春酒杯浓琥珀薄】举觞遥酌我发嚏知见颂【邶国风云寤言不寐愿言则笺云今俗人嚏云人道我此古之遗语也盖寛饶云母多酌我】行行鞭棰倦短句烦屡讽
　　戏咏江南土风
　　十月江南未得霜高林残水下寒塘饭香猎户分熊白酒熟渔家擘蟹黄【世说蟹黄熊白】橘摘金苞随驿使【文选笙赋披黄苞以授柑乐天诗浸月冷波千顷玉苞霜新橘万株金荆州记陆凯与范蔚宗诗折梅逢驿使】禾舂玊粒送官仓【洪范惟辟玉食战国策粒米如玉杜诗碧酒随玉粒杜牧之阿房宫赋钉头磷磷多于在庾之粟粒】踏歌夜结田神社【踏歌近代曲也张説刘禹锡皆有踏歌行续仙传蓝采和带醉踏歌云踏踏歌蓝采和异闻集载邢鳯之子梦一美人歌踏阳春之曲退之诗麦苖穟桑生椹共向田头乐社神】游女多随陌上郎【乐府解题説邯郸女子姓秦名罗敷为王仁妻仁事赵王为家令罗敷采桑陌上赵王见而悦之置酒将夺焉刘梦得诗荡舟游女满中央采菱不顾马上郎】
　　弈棊二首呈任公渐
　　偶无公事负朝暄【韩文丞防记云余方有公事子姑去负暄见列子】三百枯棊共一樽【枯棊三百孰与万人之将见文选慱弈论】坐隠不知岩穴乐手谈胜与俗人言【语林曰王中郎以围棊是坐隠支公以棊为手谈司马子长报任少卿书云此可与知者道难为俗人言】簿书堆积尘生案【人间多事堆案盈几见康书】车马淹畱客在门战胜将骄疑必败果然终取敌兵翻【项羽传宋义諌曰战胜而将骄卒惰者败今少惰矣】
　　偶无公事客休时席上谈兵校【一作角】两棊心似蛛丝游碧落【乐天长恨歌上碧落下黄　泉】身如蜩甲曵枯枝【退之聨句化虫枯挶茎言蝉也蝉亦曰蜩诗五月鸣蜩也评诗者谓山谷此二句则苦思忘形较胜负于一着与王荆公措意异矣荆公诗云莫将戏事扰真情且可随縁道我嬴战罢两匳收墨白一枰何处有亏成】湘东一目诚甘死【南史王伟为侯景谋主伟作檄云项羽重瞳尚有乌江之败湘东一目宁为赤县所归】天下中分尚可持【史记髙纪项羽与汉王约中分天下割鸿沟谓持棊白黑皆不可动也】谁谓吾徒犹爱日【爱日见法言】参横月落不曽知【月落参横见柳子厚龙城録】
　　谢晓纯送纳袜
　　刬草曽升马祖堂【传灯録江西一禅师姓马氏六祖能和尚请曰向后佛法从汝边去马驹蹋刹天下人厥后江西法师布于天下时号马祖又丹霞禅师投南岳石头和尚石头告众来日刬佛殿前草至曰各备锹镢刬草独师以盆盛水浄头于和尚前胡跪石头笑为剃头】暖窻接膝话还乡赠行百衲兜罗韈【楞严经云我今示汝兜罗绵手摘此二字】处处相随入道场
　　冲雪防新寨忽忽不乐【纂异眉州本及黄氏本一梦江南据马鞍梦中投防夜防千山衔斗柄三星没雪共月明千里寒俗学近知囘首晚病身全觉折腰难江南长尽捎云竹归及春风斩钓竿又案黄氏年谱云按垂虹诗话山谷尉叶县曰作新寨诗有俗学近知囘首晚病身全觉折腰难之句传至都下半山老人见之击节称叹谓黄某清才非奔走俗吏遂除北京教授与国史本传下合】
　　县北县南何目了又来新寨解征鞍山衔斗柄三星没【诗三星在天】雪共月明千里寒【谢希逸月赋隔千里兮共明月】小吏有时须束带【陶明渊应束帯见督邮事已见前注】故人颇问不休官【唐僧灵彻诗相逢尽道休官去林下何曽见一人见集古録】江南长尽捎云竹归及春风斩钓竿【杜诗钓竿欲拂瑚树删去诗中有新寨饯南归客诗乃叶县尉时作】
　　听崇徳君鼔琴【前集有姨母李夫人墨竹诗外集十一巻有观从徳墨竹歌其序云姨母崇徳君赠新墨竹图且令作歌氷元章画史云朝议大夫王之才妻南昌县君李氐尚书公择之妹能临松竹木石等画见本即为之卒难辨又别集有酌崇徳君寿酒诗竝叶县作惟前集诗任氏编入元祐三年馆中作】
　　月明江静寂寥中大家敛袂抚孤桐【后汉列女传扶风曽世叔妻同郡班彪之女数召入宫令皇后诸贵人师事焉号曰大家禹贡峄阳孤桐注云特生桐中琴瑟】古人巳矣古乐在【孟子云今乐犹古乐】髣髴雅颂之遗风妙手不易得【杜诗画师亦无数好手不可遇】善听良独难犹如优昙华时一出世间【法华经云如是妙法诸佛如来时乃説之如优昙鉢华时一现耳疏云优昙鉢华名端应现则金轮玉山】两忘琴意与已意乃似不着十指弹【孟郊妾簿命云不惜十指为君千万弹】禅心黙黙三渊静【三渊前已注事见庄子渊有九名此处三焉注云渊者静黙之谓耳】幽谷清风淡相应丝声谁道不如竹【晋孟嘉传师不知竹竹不知肉】我巳忘言得真性罢琴窻外月沈江万籁俱空七定【杜诗罢琴惆怅月照席】
　　郭明甫作西齐于颍尾请予赋诗二首
　　食贫自以官为业【诗三嵗食贫荆公诗朝信有儿迎郭伋食贫无地乞羊昙】闻説西斋意凛然万巻藏书冝子弟十年种木长风烟【史记货殖传十嵗树之以木】未尝终日不思颍【欧阳公有思颍寄常处士诗】想见先生多好贤安得雍容一樽酒【沈休文诗勿言一樽湭明日难重持杜诗何时一樽酒重与细论文】女郎台下水如天【寰宇记颍州治汝隂县女郎台在县西北一里古老云昔娱之女嫁鲁昭候为夫人筑台以宾之故俗谓之女郎台柳子厚诗桂岭瘴来云似墨洞庭春尽水如天】
　　东京望重两幷州【郭丹郭伋皆为幷州牧后汉书有传】遂有汾阳整缀旒【诗为下国缀旒唐郭子仪封汾阳郡王赞曰唐祚若赘斿而能辅太子再造王室】翁伯入关倾意气【汉郭解传解姊曰以翁伯时人杀吾子贼不得师古曰翁伯解字也传又云解入关关中贤豪闻声争交欢史记晏子传云意气扬扬甚自得李白诗扶风豪士下天竒意气相倾山可移】林宗异世想风流【郭防字林宗事见后汉书李白诗吾非谢尚邀彦伯异代风流各一时】君家旧事皆青史今日高材未白头莫倚西斋好风月长随三径古人游【劝之仕也渊明归去来辞三径就荒汝颍隣州此亦叶县尉时作】
  </div>
  <div class="pagination">
   <a href="山谷内集诗注山谷外集诗注山谷别集诗注_page23.html">
    上一页
   </a>
   <span>
    ...
   </span>
   <a href="山谷内集诗注山谷外集诗注山谷别集诗注_page19.html">
    19
   </a>
   <a href="山谷内集诗注山谷外集诗注山谷别集诗注_page20.html">
    20
   </a>
   <a href="山谷内集诗注山谷外集诗注山谷别集诗注_page21.html">
    21
   </a>
   <a href="山谷内集诗注山谷外集诗注山谷别集诗注_page22.html">
    22
   </a>
   <a href="山谷内集诗注山谷外集诗注山谷别集诗注_page23.html">
    23
   </a>
   <span class="current-page">
    24
   </span>
   <a href="山谷内集诗注山谷外集诗注山谷别集诗注_page25.html">
    25
   </a>
   <a href="山谷内集诗注山谷外集诗注山谷别集诗注_page26.html">
    26
   </a>
   <a href="山谷内集诗注山谷外集诗注山谷别集诗注_page27.html">
    27
   </a>
   <a href="山谷内集诗注山谷外集诗注山谷别集诗注_page28.html">
    28
   </a>
   <a href="山谷内集诗注山谷外集诗注山谷别集诗注_page29.html">
    29
   </a>
   <span>
    ...
   </span>
   <a href="山谷内集诗注山谷外集诗注山谷别集诗注_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
