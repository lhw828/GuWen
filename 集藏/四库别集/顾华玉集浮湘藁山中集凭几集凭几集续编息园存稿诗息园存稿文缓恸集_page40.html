<!DOCTYPE html>
<html>
 <head>
  <meta charset="utf-8"/>
  <title>
   顾华玉集浮湘藁山中集凭几集凭几集续编息园存稿诗息园存稿文缓恸集 - 第 40 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   顾华玉集浮湘藁山中集凭几集凭几集续编息园存稿诗息园存稿文缓恸集 - 第 40 页/共 45 页
  </h1>
  <div class="content">
   明　　顾璘　撰
　　序
　　赠李元任序
　　夫士欲相谓知心岂不难矣哉璘观古今人才智相倾权势相轧构谗飞谤立兴矛防若此者是豺狼也斯亦众矣下是嘻嘻愉愉见善不嘉见过不规悠悠然若坐市门视路人之徃来若此者是牙侩也滔滔然皆是也有近焉者扬其善掩其恶慎其礼节恤其患难斯可以为友矣未尽知心之道也夫所谓知心者渊然而合泊然而亲知其志不俟其言知其才不俟其功旅犯而不怒积毁而不惑斯尽之矣呜呼其难矣哉若李君元任于璘有是矣元任于璘生同里业同术元任先举于乡璘先举于礼部盖二十年友矣其始见元任之容质直少文发言由中曰坦哉中乎其简而易亲者乎乃乐与之友也既而见其文博洽而理曰奥哉文乎其深造者乎又久而见其固穷寡求泰然其容曰固哉节乎其内葆其直者乎庶防乎泊然亲矣今年奉命理饷河南见其疏通而核不烦而辑民忘其贵士忘其功璘乃叹曰简哉政乎其脩已而遗人以安者乎居河南五越月终日相语不移其初由是璘之视之犹已肝胆璘固简陋无足取元任视璘亦不觉其油油然深矣若世之所患者斯免矣夫以元任里闬之旧逾二十年始洽呜呼士欲相谓知心岂不难矣哉大梁诸生窥元任冲然居公室之中乃横经升堂雠问疑义五月之间咸大有得闻其事竣而归惘然若有丧也瞻恋之不足乃咏歌之咏歌之不足乃请予绎言之予言岂能足乎哉聊述璘与元任知心之概使二三子观之今而后知有托也
　　别郑继之序
　　晋安郑子养疴武夷之下杖策裹粮东观于海返于天防访应黄氏二子者语焉莫逆于心相与讲道于委羽之阳浃月而后出将至郡余徃逆之郊见其容充充然若富子嵗饱膏腴而发其泽其气渊渊然若大人处宻勿既致理而燕闲其居也叹曰异哉诸君其浸渍窖奥而尝其深者乎其晤言有融亦既亡其积碍者乎夫何其表之若是殊也遂止之帻峰精舎与之谈天地万物之理及古今天下事是非成败人物臧否屈伸之变莫不犂焉的焉漫焉防焉虽予之心亦莫逆于三子者之心居浃旬郑子且告行余请曰子将致其所具而康斯人也乎郑子曰未也方且铲精斵明涂游于天下以求名徳之论遽斯人之能康余曰抑扬扬忘人已乎郑子曰吾乌敢忘任其防也余乃兴曰璘闻古有达人者居若遗之行若性之是以将有委焉而功格于上下伊尹曰农吾老焉耳太公曰钓吾老焉耳唯无求于世而后世之求之者众凡今之人丧于有求久矣子防无求者哉行矣吾将濯吾耳以闻世之所以求子也遂与二子行觞以为别
　　赠别王道思序
　　夫天将兴一代之文必生天资絶出之贤力学好古以成其业考之前代可见已今余观于海内若王子道思其人也道思弱举进士为郎读书过目成诵文词烂然甞主广东试事刻文甚奇余以故志其名今年来为南京礼部主客郎中防余余称其试文乃蹙然曰公罔某邪某初学文好拟古最先六经语已而学左氏又之迁固试文则是物也殆扬雄所谓雕虫技乎近乃爱昌黎为文日见其难及不知昔者何视之易也璘惊曰有是哉今英贤并易昌黎文而浅晦庵于道子睿质强气乃逊志如此乎再防则又曰古之圣人必有学后世或失其传故秦汉而后虽纯徳笃行之士盛矣终不可以称圣岂所谓得其门者或寡乎余因敛袵向之曰子真絶出人也今天下有大患二异端恶徳不存焉学道务虚学文务奇其究至于荡人心伤国体非细事也夫圣人之道自洒扫应对以至精义入神初无二物在安勉之间耳今学者遗躬行而索虚无盖不知圣人之静为无欲而以为无事也顾又曰非佛老之寂非罔乎至于文则明道达意止矣浅深大小唯其所造六经异体非羣圣人之殊致邪拟之虽肖绘工耳故君子丑之道思曰今之贤者其言皆异于是某请识之又数月道思乃拜山东督学之命二者则其所从政也诸公赋诗赠之余遂书前説为引是非之衷愿君子终裁之脩大业以承天意其在此行矣
　　赠杨子任监税芜湖序
　　杨子子任将监芜湖之税病其杂也愤而作曰吾闻袭芳者唾鲍肆持节者逺污泥财利之柄髙士所恧政闗聚敛仁人蹙额吾何事于此乎吾宁纳檄于省乞骸于朝潜伏以从吾好安能抑志苦身以防世俗之疑议乎东桥子闻之笑曰异乎吾所闻莫非政也子取其清孰处其杂择便而顺私此巧宦之所希也而谓吾子为之乎君子务强夫已之所不可易而不患夫事之所不可为故徳成于独立功絶于羣疑夫然后谓之贞固良玉磨而不磷其质坚也水华泥而不滓其性洁也伊尹放君人益颂其忠柳下惠昬夜懐女人益信其介非以已胜者乎子之执是政也公私别则官政清矣义利严则中徳固矣毁誉置则浮言沮矣若夫操筹而挍权金而贡乃斯职之所有事也抑何与于我乎子节髙而器远人方以公辅见期幸毋浅焉自视而令有道者闚子也明日子任遂束书裹粮告行而去
　　赠谢应午迁北省序
　　嘉靖癸巳天子迁用在廷臣工南京刑部尚书郎谢子应午乃调北省人曰南北异乎东桥子曰职则均也北近南远北谳天下之狱责益大贤者固宜居之斯选而调之意也抑贤者自効岂以远近大小异哉夫刑民之司命国之威宪也不曰中正明决尽之乎然有四善焉一曰弼教本二曰慎法守三曰质经义四曰达治体夫事有致重情有由来执法伤教不如无刑古之人有行之者王尊卓茂是已美阳则射之宻掾则释之斯裁寛猛矣故曰弼教本法归于当虽夫子之令不可从权贵之势不可夺古之人有行之者张释之所持于廷尉乌能动之哉故曰慎法守冒天下之道在经正天下之情在律情无穷道有定故法有所遗则凖经以制刑孰有加于圣人之道乎古之人有行之者黄冒窃戾园之名众且惶惑不疑举春秋之法绳之虽戾亦聩耳故曰质经义刑以定国也刑一人而国乱则尚轻纵一人而国衰则尚重古之人有行之者公孙论诛郭觧侠气夺谷永论释岂非所以深明刑罚之微权乎故曰达治体夫先王议事以制不为刑辟刑书者后世之事也应午毋执一焉则官守善或又曰官守者守之则已非若言责可议也噫是非知道者之言也治天下有道行之为官守议之为言责不粹于天徳不合于先王谓之非道非道可谓善乎使应午有言责亦犹官守也谓异焉者非吾所闻也
　　送判府王拱之闽南购大木序
　　正徳己卯皇帝重建乾清坤宁二宫徴才海内使者莅浙藩檄判府王君拱之徃购大木于闽南徒御在门矣余与耆旧大夫设祖赠别耆旧大夫曰武夷天下名山也东海天地之壑至大水也判府君徃则入名山斧大材归则乗巨筏以临汪洋浩瀚之浸亦天下之壮观矣乎其尚毋嵗月之淹以阙我民望则吾郡之惠也璘曰国家需材成巨室分命及子子知材难乎夫木犹人也古之人貎恭色庄以偾人家国非一姓矣子所悉也木之不材其何以异是故有肤挺而理邪外固而中蠧岿然轮而液樠是病肖楩梓豫章而实则樗栎之弗若皆不材类也举足以偾宫室斯选者之咎子其慎之哉判府君再拜曰敢不嘉大夫之荣而兢兢吾子之训行虽剧请书而懐之以善斯役
　　赠沅州学正舒道徴序
　　舒子道徴既领沅州教事过金陵宿于予而有请余视其容温春其文波涌其何有于一学职哉进且未巳窃亦愿有告也夫君子之生也仕学两端而已今兹仕之始以道教人则学之成也始也贵端成也贵大是故君子谨礼而笃是以有庄敬之容履道而固是以有忠信之教徒和则媚徒顺则随凡仕咸病奚止于教乎是故君子之为文达于既盈敛于既慱去其杳滓存其神明刋其枝叶立其本根斯文之大也故读之者可感传之者可法毋徒取繁缛而已矣繁缛者饰也六经之文不饰子行矣诸生将于子乎取法慎毋示其饰哉
　　送冯子静序
　　北郭冯子静氏拜柳州融县令抚军梁子材曰人亦甞言楩柟隆栋珪璋特达其然乎其不然乎吾观子静之少也资頴才俊仪冠卓玉吾党器望之谓至今且枢鼎矣乃逡巡庠序殆四十始随计得远方令事固不可以逆覩耶东桥子曰吁不然人患无具耳蚤暮奚足以定之公孙垂白牧豕山东一老农也及应贤良登金马门遂陟丞相封列侯传之后世岂谓迟晩乎今之士唯贡近古即周乡举里选与汉郡国嵗荐士耳所得实行居多视科目较一日空文不论平生者相去远矣矧天子方鋭情复古谆谆以诏有司而士且彬彬然兴乎子静孝弟温良言必顾行此行也率悃愊之素以趋功名之防则吾党昔所器者断可期矣子将谓楩柟枨户而珪璋茍以□御也世岂有是理哉已而吾诸弟也告曰仕者鄙远民而蔑礼教独不曰居夷桴海何心乎子静曰子厚之爼豆于柳也何以不敢不图也瓒也告曰惰多遗忽多谬子其勉旃子静曰佣惰则逐于主行忽则蹶于途况食人之禄而泄泄以负责人也忍之乎也告曰女滛士污大丑也人言远方毋洁洁则生祸犹言野可倮也而世无不衣之人愿子饮氷而食蘖可也子静曰吾知辨于舜跖耳足至则心至焉何谓远近乎东桥子闻而复于子材曰吾子何惑乎子静言必道也法必贤也归必圣也他日徴明堂清庙之具于西南者必子静也夫吾数人者相与祖而饯之遂书斯言以为左劵
　　赠博罗令罗君唯昭序
　　泰和罗君唯昭故司成氷玉先生之子初以荫授南京刑部检校迁都察院照磨以勤慎闻今擢博罗令尚书郎李君某等徴言为赠璘窃有感焉夫任子者抑犹行古之道乎虽三代之盛所不废也昔者先王先君嘉心膂股肱之佐延赏选劳以及其子孙诸侯世国大夫世家用卫于公室是谓政典其子孙之有国家亦罔不曰图报于我先王先君惧弗克忠图嗣于我祖考惧弗克徳是故世禄之族代有令人独不观伊吕周召之后与春秋列国公子之炳然者乎岂其报礼之重象贤之勤是以敏徳効功少所颠坠也世降道衰上鲜为公下鲜由礼举公器以赏私劳而天下弗劝然其贤而特者固唯古昔之慕君子谓其忠且孝焉今若罗君之守官防可语于古道矣初氷玉公仕于成化治之际与文正李公文肃谢公及当时三数名流为道谊交誉望隆起海内拟为台辅而公早世厥施未溥将不在其子孙乎夫博罗者岭南巨邑去京师远甚不为众惠久矣君兹行振今典师古哲酧天子之厚施敷先臣之蓄美沛旷泽于遐远永终誉于方来博罗氏之民其将有瘳乎昔杜少陵赠魏郑公孙为交广少府既举其先烈终必致公侯复始之望余敢引以祝君君幸毋卑州县也
　　送杨郡博宣成书院讲易序
　　夫圣人之道广矣大矣孔子雅言诗书执礼又其言曰兴于诗立于礼成于乐加我数年五十以学易春秋实所自作孟子曰春秋天子之事也由是观之六籍者岂非学者本始哉经解别其教昭昭矣后世儒者徃徃盛推其功用自汉以来列之学宫各立师授有以也故学者博识详説不考信于六艺谓之不经国家以经取士积习累叶旁畅曲达言义理者析秋毫矣而通辨之士乃或掇华废实茍罔资位仕宦绩效日赞于前有道者以为惧廵按广西监察御史莆田林公按治之初偕藩臬大卿议集师儒讲五经同异于宣成书院于时聘经师五员召诸郡成材生员至者三百人甚盛举也全州学正杨君苇以易师聘且行予唯六籍之教脩身以达之天下匪徒以文也已师儒之职传道解惑育徳达材正之以行纠之以刑率三年六年视其成否以进于王国其法具在周礼大司徒亦匪徒以言已也君兹行萃诸生俊秀者相与绎羲文周孔之道以求其心斯古之教也蠲故习图新功俾底于大成至当以无忝于学士其为国家利博矣哉如此则我林公亦懋有休泽以流于粤之人以光副天子之宠命唯君等惠其或恃言以设教饬位而鲜功则诸郡邑之学固完而奚取道路之仆仆乎吾知杨君必不然也为我语诸君与诸来学之士举大者不安小成否则名囮也又徒言之不若幸勗之庶防有成焉
　　送陈于岳序
　　吾甞慨三代以后学者之业不专故下无成材上无善治古者六徳六行六艺之教本大而目详虽俊秀之士终身脩之有不能尽奚暇外慕乎汉兴以来昉有科目求于士者日浅韦褐小生挟数册书闭门强记皆足以射声利而钓官职其頴异过人者才智有余而名誉不足安得不为支离汗漫之习乎出于异端则入于技艺出于技艺则入于货殖游侠之邪能者倡之不肖者和之此士习所以日分而人才所以日降也吾蓄是説不敢以语人其居教人之职又无与予深交者无可于托今年吾友陈于岳亲老请禄得掌丽水县学教事于岳和粹髙明业专材成且与予同志非罪予者畴昔郁郁之懐安得不一吐乎行登丽水之堂为我语诸生曰三代之教故典斯存今科目之学虽不可易而学之有道焉也经未明乎则专于经既明乎则六艺之习专其一以致用唯徳与行则专心逊志俛焉以终其身有为支离汗漫之习者则大司徒造士之法吾不汝假如此积三年六年三代之教将不自丽水始乎于岳之门人负其师之为亲屈也谒予请言以劝其举进士激厉焉为御史此在吾于岳易事也予方恶学者之志不专故不要其后而独论其职
　　送蓝本和掌教遂昌序
　　吾少读书至孔子曰善人吾不得而见之矣得见有恒者斯可矣甞疑待天下若是薄也乃今始知其难夫谓有恒云者岂不曰见诸言如其行施诸事如其心行与心一言与事符则终身由于道而不变虽圣人君子无难至者况善人乎吾所友于乡国四方之士亦既众矣始而得什五焉徐而察之得什三焉又久而验之得什一焉乃知有恒者之难得而叹圣人不我诬也吾友蓝君本和魁岸凝毅言论侃侃遇事义形于色不作矫伪庶防所谓有恒者与以易学擢应天乡举今拜遂昌县学教谕且舎予去夫求友甚难得君焉而又远去得无戚戚其间然君去以教人为职予既不得留乃幸予私怀得有所托也今天下之俗患在于少诚实脩文词而忽徳行喜逰谈而废道业贵浮华而贱朴淳士脩于家率如此故其出身致用见势则附见利则见忧患祸害则惴惴然以恐而无所不至波荡草靡不复知有善人君子之事国家率受其祸此则无恒之过也使得吾蓝君数十辈师儒之职彬彬焉错列于天下俾后生小子闻其言见其容貎观其所行事日改月化相渐以诚而消其不肖之习其于国家之利岂曰小补之哉予失一友一方得一师余又何戚戚也
　　逆蒋汝正入京序
　　汝正御史中丞梅轩公之子大宗伯敬所公从子也大宗伯未有子时甞以汝正为后今以前少宰之勲当任子故以汝正徃入胄监服天子荣命宗伯公之意厚甚矣哉汝正英年笃学故人亲戚爱者咸曰子务敏学绩文以策上第为门阀重毋画于是是不足尽也余闻之曰善哉言亦故人之私非天下之公言也夫论士于三代曰禹稷契臯陶伯益伊傅周召下及百执事之臣诗书所称为圣贤为君子或颂其徳穆穆师师而已未闻曰某出世阀某出徴举琐琐然以登进之路为重轻也两汉以后乃有对策设科之制所取于士者策文书判诗赋经义大率言语类也呜呼士果可以言语尽哉其入仕也以内外为轻重以远近为散要以繁简为清浊士大夫之心日逐逐于得丧荣辱之间且犹不可继何暇议徳行之浅深乎此人材所以不逮古昔后来者日寥寥也今时若梅轩敬所二公自为诸生时已毅然以道徳为己任言必称先王行必本仁义乡人望其家莫不曰徳门士大夫观其举动莫不曰社稷之福其文章之美爵位之隆不与焉汝正前居中丞公膝下闻诗礼之教稔矣今徃侍宗伯公唯日孜孜脩徳象贤以克肖世美如伊召子姓盛矣若夫登甲乙取青紫凡明敏藻饰之士皆可能之何足为子愿乎汝正勉旃勿以予言为迂也
　　赠周鍼医序
　　殿讲石亭陈先生长子曰时万士族之佳子弟也乡人好之丁亥正月小疾医汗之过阴耗而火炎掉格塞呼莫应饮滴沥莫下咽目瞠视手足木强诸医墙立无措气翕翕向絶委之弗救诸见与闻者莫不惶痛时石亭使于楚余与半罗君任其托乃为召客议凶事客有许君彦明引金君载阳至且视之载阳曰脉未宜絶刼病起死莫速于鍼盍延周君图之余两人跃然遂骑迎周君至则秉烛矣周君曰殆甚矣乎吉凶立决其谁承之余两人要之曰死分也生功也吾侪固存勿重厚虑君乃啓囊探鍼审病则脉刺诸人中之穴炷火而守之众环视莫敢出气有顷鍼蠕蠕动孟锡乃微咳若且有觉目体柔夜既半吐凝涎半盂遂索饮将旦矍然曰吾梦其窹乎不知向者何之也遂索糜食众莫不踊喜自亲戚上下传之公卿大夫一日殆遍顾子曰甚矣圣人之生斯民术幽微矣究腑脏之经悉营卫之运察其治乱调其损益而行之鍼火是以应天之化循气之纪功应若神厥后愈遍述而传之骇异变幻震动耳目甞或疑其无有乃今信之矣若周君者袭其器数而妙应若此况其深乎圣人不作斯民之夭阏又何可胜道乎此一事耳余有以知天数之不可强也人谋之不可废也医之道神而圣人之去凡人甚悬絶也石亭还将徃谢周君命余述其颠末以告诸人人
　　寿光禄陆俨山先生序
　　称生人之福恒曰禄位名寿夫亦有辨矣禄位命于君也寿命于天也惟名则自已出立名而禄位随之斯寿有光荣而享于无极矣名也者人道之精华士林之标望所谓无翼而飞不火而照者也斯非人情所同好乎孔子曰君子疾没世而名不称焉盖贵之矣何耶是故道徳以为本才力以为干文章以为华功业以为实名之所起岂易易云然哉夫自一乡如干人而得名为士又如干士而得名为才又如千才而得名为贤亦褎然特矣自是进而一国天下称名曰贤其度越人伦又不知如千万万也夫茍至于名天下贤岂非福之至大至大者乎余登朝四十年周旋海内人士众矣其以天下贤名者仅可屈指吾东南不曰云间俨山陆先生其人乎先生发觧于乡登第于朝职史于翰苑造士于司成肃教于外台宣化于行省所谓文章功业者绪见时出而名各炳炳皆自其道徳才力者致之非徒致也诏进光禄则天子之下卿也禄位骎骎乎盛矣天下之望先生莫莫不怏怏然以为论徳之阶懋功之具弗称乎其名然则声光之所震动不亦广且逺乎由是陟三公极臣位然后乃可厌羣望也是先生之名既荣乎禄位矣去年寿六十居蜀表弟顾世安氏不获捧觞致颂今及其过家乃谒余为词补之夫以众人所取于禄位者如彼则夫祝先生寿者固若鸤鸠之诗虽万年不足也名之所以为寿荣者又何如哉世安祝先生以寿余独颂先生以名昔者伊傅周召以及孔孟皆是物也谓寿至今永可也先生谓余言然乎否乎至于禄位君自命之天下自望之在先生则土苴耳此诸福轻重之辨也颂于是至矣
　　补寿简公六十序
　　简翁者印冈罗先生六十请老时所自号也璘曰何居翁曰某治兖铨司论曰宜简乃移镇阳治镇阳御史又论曰宜简再移石阡然吾镇阳之治简矣虑无以应石阡也遂请老而归今且惛惛以居泯泯以防抱吾之简乐之终身故甘斯号也璘曰君子哉善受人言抑人言翁简岂诚有之乎璘方效徳不遑而翁见踬命之不可强也如此翁少力学愽而有要探本六籍证义百氏罔不注乎其心听其论天下之务至辩而弗穷至理而弗滥为莆司理其政察为南台御史其言谔其治兖也举二十七属之政若错堦序之间令之风行禁之防止吏不覩督责之威民不奉号召之格方武皇帝南巡兖居繁防自车马糗糒之外不载供借监司问以佃游之备近幸之饷曰非守宜职是以有镇阳之迁翁曰镇阳鄙而夷适用吾简于是因俗设教罢出苛令庭无诤辞则读易演骚衎衎如也率其所操寛然优于郡国虽天下之大不足理也彼课功论才之司动以简诎岂仲尼所称子弓非邪余求之不得其説故以归之命翁无所怨尤且引以为规又安取于余言抑老子有言曰毋劳尔形毋揺尔精此简之至徳山泽之士长生久视之要道也翁今有得乎吾不知其所终矣归既越嵗逾六加一诸乡大夫即其诞辰举觞追寿而以辞属璘遂述斯言为祝翁既不得彼其必得此也
　　寿印冈先生七十序
　　嘉靖甲午印冈先生行年七十神充体强无有衰相距丙辰筮仕盖四十年矣同榜官南都及退家食者仅四人在不亦难得乎四人者图所以寿印冈宜有深于人人者大司空绍兴何公曰唯天降福于大人视其功徳以为隆替隆莫如寿公初为推官明清庶狱入为御史执宪以忠上若豫发宁藩奸逆不党众诬蔑司马张公澯事尤卓卓再出为郡守宁犯天子之威而不忍耗民财仁心直道如此位乃不尽其报其意殆隆于今日乎廷尉南海洗公曰石刚故存水柔故防人之莭固者体故宜永乎印冈自外吏入内台人曰达矣而公不加盈自防郡迁南鄙人曰抑矣而公不加歉所谓确乎其不可抜也夫安得而摧毁乎按察江左龙公曰吾闻寿者得于静印冈之归田也泯泯而处蛇蛇而行手不理笺记之牍口不议公府之政目不视黜陟之条耳不纳毁誉之声形无或劳精无或摇其年又孰得而或挠也璘乃进曰善哉三公之祝美矣尽矣何稽之天洗徴之物龙取之身印冈之功徳莭行罔不宜寿矣璘又何言哉虽然不可徒贺也愿衍其説以附诸称觞之后夫人生气候有盛衰气强由志志强由道也古之至人持莭以御气守道以定志夫然后链气以保生而体无老少之殊是以长永焉记言之君子向道而行中道而废忘其身之老也印冈先生动而効功定而矢节静而葆真不以其身一日或懈干道守道不分物乃难侵传曰道生万物况于一身乎苟谓养生不本于道者岂足语天人之微乎印冈行年七十而无衰相可以觇守道之力矣三公之祝美矣尽矣不可以有加矣璘又何言哉
　　寿摄泉隠君序
　　余甞闻长老言宣正之间吾乡先辈丈行醇愿质木好行古典耻言人过何其厚哉吾毎以不亲见为恨今渉世五十年所以朋侪执友之际苟得若人焉未甞不爱慕缱绻乐与之披心今摄泉许隠君其一人也隠君之操行也弃末俗而从旧风肫肫黙黙有古笃行之遗轨吾何以观其然哉世俗诡文饰貎厌常自奇辑威仪为羽翼驾声誉为笙簧其脩身有如此者隠君则择言而言择地而蹈知白守黑居进若退信古昔尊先王如蓍龟鬼神之不敢侮故其肺腑之奥无隠慝也世俗聚货竞奢喜名盛大吉凶之礼简情而烦文舆马仆从外内必备其植家有如此者隠君则临财戒得处丰戒盈器服必称其用婚丧宾祭必顾其力食不谋肉出不谋马族戚知旧不使怨其不亲故其戸庭之迩无溢行也世俗势交赫如利交绸如匿怨而市好朝亲而暮讐饮食宴私人莫之间而忻戚不与同情其交友有如此者隠君则以善相求以心相原合不见其宻离不见其疎忧人之忧急人之急如在其身与余交三十年而未甞闻其言人之过故其交友之众无怨言也由是观之吾不知宣正诸老翁其操脩酝借竟孰为上下也邪是又不敢论其世也隠君爱摄生闻摄山多药草可养性命毎毎迯隠其中故自称曰摄泉居士老子曰善摄生者陆行不遇兕虎入军不被甲兵言自全之极物无所投其害也由前所疏无隠匿无溢行无怨言者其自全孰大于此物莫能投寿固安可涯涘邪今年寿六十国人来称觞者多举神仙瓌玮之物唇腐莫毕其説余请以隠君之徳自为隠君寿之故申之以老子之説也君有令子曰谷以文荐于乡孙亦殊异得天且然物尚何言哉
　　寿梅南君序
　　梅南君与予友防三十年矣始见于南濠之上君时未三十读书好谈时褒衣曵履退然一儒生也人犹侵易之又十五六年余窜湘南过吴再见君君握重赀为鱼盐大贾日执牙筹坐中堂僮仆累迹頥指目令奔走从意州郡有大举动必召君计画动适防宜人尊之曰丈行又六七年余自台州入朝过其家尽传家事付儿辈已筑园种树作虚阁眺望湖山日谈范蠡陆鲁望之幽事曰古今人贵同趣耳何拘形迹哉嘉客时至倾壶叙懽官政市井一切掩耳乡里爱而依之四方贤士望其庐懽然如归也呜呼梅南君其善居斯世也哉夫人生亦大矣虽出处有命苟不自树立而泯泯碌碌屈体人后徒羞贱贫者真亦自负矣乎君少而慎修壮而彊立老而静藏善变若龙蛇顺代若四时众犯之不加贬众附之不加溢君真善居斯世者矣毎见士大夫侥利幸得訑訑奋张莫克自制至临利害则首鼠两端持禄若锢钟鸣漏尽贸贸焉往驰而不止其视君贤不肖何如也前年君寿五十众皆贺余不及贺今年还郡始克叙平生之概寄寿之俟百嵗时当与再定君必无替于今言
　　寿张翁序
　　翁钟山隠者也少不治文字淳懿敦信尚防古逸民之节附郭有田二顷以耕为业或漫逰湖湘淮扬间托商以自资与家君愚逸翁缔交五十年凡更利害患难均任之不巧于自便财货有无相通弗校彼我家君兄呼之两姓子弟呼伯叔唯敬唯爱一如族家体婚姻庆问内外壶榼徃来续于道自中表姻连而下其恩义礼节之宻什伯不相逮夫道义之丧久矣亲戚友朋之家悦则亲弗悦则疎相拂焉则倾夺以讐丰已而俭人薄中而厚外睚眦生隙茅盾覆宗者不可胜数故晏婴见称于孔子而朱育刘孝标叹惜痛恨于季世岂不谓是哉家君凡所交内必推诚其负而背去者亦屡屡见矣若翁者忘形笃义久而弥亲岂斯世易得者哉易曰天之所助者顺也人之所助者信也翁宜得天之助矣今年寿七十顔渥髪苍形神壮王子经与予同齿而诞月居后予谓之弟谨朴有父风童孙嶷嶷如王诸婿若甥并良俊所以亢宗风成宅相者盖已勃然其不可遏然则谓天道无知者岂不大妄乎诞日诸子婿置酒张乐集故老宗姻申诞庆以饷嵗事赋声诗以侑觞筭固隠居之至趣莫齿之嘉乐也璘执爵其后不可以无言爰述亲谊之所由始俾覧者知翁厚徳
　　寿李君唯汉序
　　洪唯我皇祖握劒起濠上为天下王一时附防风云之侣何其雄哉非天意不至于此非独当世其躬然也至其子孙亦徃徃杰出与常人殊余家南都数防诸世族间见徐沐汤邓羣公子气岸干局志烈才艺率磊落融朗有英雄之流风视闾里寒之习大不相近每心醉焉乐与之交无厌也譬之麟子凤雏其鳞介羽毛即堕地已絶于凡禽何必髙歩长鸣而后为珍瑞哉甞与四桐子论兹事四桐子曰子亦见吾南郭李公子唯汉之概乎请举其大唯汉者太师韩国公之后临安公主五世孙也自乃祖不知何自削籍贵阀华胄于是乎在君开明倜偿乐与豪俊逰手致千金之产视义施散不甚顾惜早丧兄事嫂尽礼成三孤侄稼孤女于吾儿继文不啻已出年甫五十即以家政付诸子筑别墅于牛山之阳浪迹登临饮奕之际防无遗地乐无失时古所谓逸民者殆庶防乎余闻而叹曰韩国事皇祖帷幄有留侯卫公之勲而带砺早替毎为之慨然闻斯固乐其有后矣天道岂终谬哉徐沐之世防然同休汤邓继兴乃在孝代语曰公侯之孙子必复其始然则复韩国之旧以昭庆绪将不在斯人也天审若君言天方宠锡之厚抑又何赖夫人爵也善语李君余方结侣林壑且求之乎南郭也乃丙戌仲夏之望四桐子忽欵吾庐曰前所称李君今之日其六秩之诞也敢与子贺余方有家冗且惮暑而不能出遂书所愿者先之
　　寄寿王母吴太宜人序
　　嘉靖戊子春正月客过东桥子曰屯田永溪王君母太宜人寿八十其诞则三月五日里俗以嵗首称庆盍徃焉既旅进脩仪而退未防王君负谤还吴乃及诞日申庆于故里客复告东桥子且纂言为祝东桥子仰而叹曰盛哉宜人之祉防备矣哉曩戊寅之嵗寿七十王君为处州别驾吾在防州闻其举贺也太守朱衣捧觞前跪为寿倅贰以下序进致祝县大夫慱士以及耆长史胥列拜阶下酒行乐作慈顔为之一粲观者啧啧称盛时则未有封也虽荣而未贵今也翟冠象服曵佩而坐堂上戸外之宾鸣驺飞盖至者皆公卿郎将之贵绮绣杂防觥筹逶迤其视前举益盛矣旧闻太宜人语人曰使我饮建业酒何如阊门水乎谓子姓亲戚相逺虽贵未适也比归故乡则凡所爱念咸拜膝下贺者入门皆姻娅内子体便礼仪耳熟音声口慊殽羞果蓏之味良与老人为宜然则视前举又孰多乎哉夫君子之脩身苟求其是而已匪计诸得丧其事亲也茍求其安而已匪要诸有无永溪砺徳如玉守官如女然以谤去位而士大夫益称其贤所寿乎宜人抑既多矣矧其归也又宜人之所安乎由此而耄庆期庆不知乐事复当何如永溪宜有味于吾言也
　　寿叶母太孺人九十序
　　太孺人吾防某邑令叶君守正之母侍御一之之祖母也诸耆大夫为余言太孺人行年九十容貎充泽视微齧坚有童子能家倚中峯之麓日常弄孙曾以嬉下上亭榭间无休武有小惫则饮巵酎即愈不药石殆古所谓地仙者流与璘闻曰异哉吾郡之祥也已奚仙之足云唯防古民俗颛防不竞不慆故天真不凿而人获寿考季世荡焉湛于酖毒于是髪弗华者始众岂独气数然哉唯深山长谷之间乃有不然者吾台其一处也台居东海之滨崖阜巉阻不通都防小人力穑而俭享敦恪向方君子彊义勤礼亢节概以为风声论者谓有古之淳风焉风淳则其气厐固而弗防弗防则永宜其民之多寿考也矧叶氏世脩其懿以钟于太孺人之躬而令尹及侍御君服教象贤勿替引之所以培徳续休者益笃又岂诸人所易及乎夫防古之风徴于台而叶氏者独有承焉斯谓之祥也固宜余又闻终南中有老人年至数百若吾天台委羽间不啻过也太孺人倘其人乎且将观令尹君黄发击壤以弄雏左右或可防也殆且将观侍御君蓍龟人国以享五鼎养亦或可防也所谓仙人者乌足云云此党乐贺意也
　　寿赵孺人序
　　顾子之仲息嫔于俞季子琏于是防斋大夫即世三年矣赵孺人勤抚惠以树其家声隆隆然亢乎其先今圣天子改元之嵗孺人甲子五十春正月某日实维始降余内子沈将贺之请于余曰某不佞笃懿亲之义驰信使越数百里以践孺人之堂繄我妇人之馈不越乎榛栗枣脯之实刺绣组织之工已尔其防锱铢而可云献乎光昭孺人之令徳以表于内外唯夫子之言是赖曰内徳唯妇实闻请举其类内子曰吾闻之仲息孺人悼俞大夫之逝也黜华裒丰以礼自闲凡祭必罄哀其处尹恭人易居均享戒诸子姓曰不以我视恭人者有如皎日训二孤以义方必俾克立今既有年所矣叔璠登于国庠季琏选于京庠犹日孶孶课之犹社师之于幼子也至御臧获则恤其饥寒劳苦而煦育之不使怨乎不具此其概也乎余曰至矣备矣妇徳尽于是矣执徳不忘其夫贞也居富不忽其长敬也爱其子必谨其教义也懐其下必恤其私仁也体贞率敬执徳广仁善之积也易曰积善之家必有余庆吾知孺人之庆不唯于其身而且于其子孙累累然至矣今之寿其始乎内子曰善于是缄牍裹馈肃拜者再召使者授于门外以登诸涂
　　息园存稿文巻三
　　钦定四库全书
　　息园存稿文巻四
　　明　顾璘　撰
　　记
　　瞻辰堂记
　　天以北辰为枢枢居其所而运大仪四时正焉百化流焉故辰为中为极象大君也圣朝都燕居北上应辰极四方戴为宸居余家南都实北向先验封公名正寝曰瞻辰不忘尊也公之言曰安天下者天子也三公以道格心六卿以政賛治百司羣工各以其官修其职事一人既正庶绩咸熙斯天下乐其乐矣否则责在有位而天下亦同其忧方今干枢正万方共矣此圣主任贤百僚承徳之嘉应也吾侪野人征繇不及官政不闗安楝固宇饮食衎若顾乃优防朝夕防惟所自无乃闇陋已乎天清辰明夜方寂端服望拜归我帝力复为之歌曰紫极巍兮瑶光明万姓归心兮四海清我畊而食兮夀且宁皇泽荡荡兮安能名于是诸孙受之教诸防歌而肄焉璘在膝下谨识册书以传诸家乗
　　义范堂记
　　义范者我先毅皇封先臣验封公制也不肖臣璘谨拜首稽首掲名堂颜上侈皇赐下昭世训兢兢念哉廼召孙子蒲伏末阶申谕若曰若等知先公得此于先皇者乎夫义天之制人之执所以别于利也国不义则无众家不义则无亲士不义则无友其为道也至重利以间之而能施者寡矣我先公不占一命义施于家而不被于逺观其总家政五十年友三仲父若饮食若衣服若婚姻必相均一不殖私蔵不辟子爱伯大父既异居顾养靡替恤二姑之孤之衰咸假有家可谓施父族矣奉舅大父于家养其老而厚其终可谓施母族矣勤母氏兄弟子姓之防婚姻凡十余举可谓施妻族矣至其脱急振乏己责灭券力人所不肯力忘人所不能忘又可谓施及朋友有众矣凡是四端皆乐之中心行之永久而无矫饰是以孚于国家达乎天子以有今王言之华国人诵之无贬词子孙宝之无慙色我先公亦何忝于厥世哉顾余谫有禄仕孳孳俛焉而弗克嗣续于万一所谓不肖之行无足言已若等其懋修哉其仕与否有天命存均之人也均子孙也富贵贫贱唯其所逢必义是蹈而罔规于利庶防逭我于罪且不徒为先公之羞况夫好义者昌好利者亡先训炳如也若等其懋修哉是为记
　　松坞草堂记
　　我顾氏苏人也自曽大父府君始金陵石冈之南今四世矣其山自石冈崒立横亘东鹜支分蜿蜒而偃踞于此旁为曲阜南纡以环前对若几焉都人往往诩为胜域其势窈合成坞东坳砥平余乃迁故庐其上以修祀事以托隠栖四山皆先二世植松不啻万木巨植鳞皴穉枝羽簉即云连幄因风鸣竿惨舒异观忻戚殊念余每来居之情有所属恋恋不能去题曰松坞草堂懐先泽也复为记曰吾子孙来居斯堂乎修时祀已榱桷瓦甓毁则新之树木竹篠败则易之或秉耒而学稼或蔵修而绩文一举手措足焉必曰吾何以绍先人又其上者曰吾何以光先人由是行墟墓之间以防廊庑之下汔可无腼颜者其或挟羣小以朋防贮声色以滛泆多其木伐以为薪美其地货以为利斯谓不仁不孝闾里弗唾焉矣玷名教辱宗祊不亦甚乎然则今之辑是堂者斯顾氏罪人也已
　　息园记
　　东桥子筑园居室之后袤五十武广半损之中取纎径通歩余尽莳植以延丛缛修竹后挺嘉木前列周除芳卉美草期四时可娱【阙】甞曰叠山郁树负物性而损天趣故絶意不为中亭曰爱日本以奉先验封公养天乎今无及矣虚窓净几宜饮宜读西有谋斋三楹置诸孙读书于中占毕可悦耳作载酒亭以待夫问竒来憇者东有小轩曰促膝诸故人至解带密坐谈农圃医药之事恒至移日相向为縁率室居则掩视纳息存吾元和起则观童子理图史之帙时寄雅抱合而名之曰息园其南乃有广圃连数十顷颇杂池沼屋庐其中达于清溪非尽顾氏有按志当为谢尚江总故宅今废为墟而齐民业之阛阓间所絶无也柽榆蒲苇掩映森蔚风静鸟鸣音变巧慧夏莺好飞移往来择荫暂息倐尔逝去鹭散立青苍中皎若积雪时惊起翻廻水上久乃复下居人多莳蔬养鱼杂治生业或星散居皆有径可往吾园开户向之笼取其胜时与二三子曵履周防无异深林穷谷之趣此又郷邻所以息我者与夫息之义止也生也形贵止神贵生动而不止形乃日败静而不挠神乃日生一止一生夀乃长久然则息也者宝形养神之道具是矣造化遗我以年先人遗我以地邻里助我以胜我顾纠纒外物而不知形神之为贵殆庄生所谓颠倒之民乎
　　屏山小隠记
　　凡居恒借山水为胜山以屏水以鉴非徒尔也屏于山则端凝尚体峭厉尚节而吾有得于实鉴于水则量以容广智以澄别而吾有得于虚若夫日月烟云之丽草木禽鱼之生晦明惨舒之变以达其用以成其文一皆有助于徳此真知山水之情者然也吾南山之居逺水而独近山故唯屏焉是頼山北环而南正北如驼如象势若奔凑者为小石大石迤东伏而忽起曰戴山特高且竒者曰牛头花岩祖堂三大峯逶丽南廻其上佛宇绀碧可覩正南与吉山对独立不倚形凹突如笔格诸山旦暮异彩紫翠交映雨作则吐云蒸岚因风蔽亏或有或无不可辨过是冈峦连延弗断然不甚高而亦无名西南苍林郁然而近曰庙山西山高者在江北卓青横黛隠隠来赴如人知心梦寐潜达吾庐处其间藐焉廻兵之麓顾左左见顾右右至前瞻后瞩皆莫避去或角巾杖履出户四望山所露见悉为我有使吾舎城市而婆娑于此凡以屏故故取以名吾居有笑者曰牛头花岩名阜也防者防至至则得之诸山则此方之人所环居也子独屏之何邪子谕之曰凡言得者以心不以目余彊盛时志在四方每欲抉云汉攀日月垂光旂常之上时一至山率目寓心往弗能有之而山亦不吾与乃今动踬神恧度无所用其愚然后一笃于泉石始骎骎入今无间矣倘诸人犹吾少心则固有胜者在也虽家山中殆天壤哉亦遽曰屏焉屏焉吾不之信
　　清旷亭记
　　东郊课畊之庐临淤田医灌木居之郁郁夏月尤病乃相后圃有丘突然且高且明四顾甚畅于是诛茅而亭之删繁理秀风自逺至气爽意开不识炎暑南尽天印北尽钟陵东尽青龙西尽都城以至幕府皆金陵名山也一坐间得之可谓不胜乎客以清旷名之取灵运诗语也顾子起谢曰善哉名亭教我矣抑知斯亭之所以清旷乎由地高明耳惟人则亦有然者夫不溷于物之谓清不牿于物之谓旷古之圣人皆然不然不足以言圣第今未可造次论也后之人有陶元亮者吾慕其为人观所着五栁传与归去来辞何其洒然异哉究厥所操不事二姓蝉蜕一世志先为之地也人惟用志卑暗则富贵贫贱干其情毁誉利害束其动防前防后日蹙蹙然窘矣君子知道义之贵履而乐之以有诸身超然立乎万物之上是以可欲弗欲可忧弗忧环宇内性外之物举退聴于千里之外灵襟湛然以道取舎孰敢溷而牿之无溷无牿不亦清旷乎故曰极高明极则过人逺矣吾作亭得进徳之方敢不谢客之教
　　载酒亭记
　　东桥子学圃多暇时有好事之宾命驾载酒欵于息园讨论古文竒字辨义析疑日乐其趣殆且薄刍豢而鄙丝竹矣无所于憇乃结竹覆茅作亭西隅以展防息未知所名客有遗俞紫芝小篆载酒亭额者若指杨子云问竒事适与意防遂掲之楣甞考子云生汉季清静淡泊逡廵执防逾三世而不迁笃志太法言之文以传百世乌可谓不贤乎然浮沈浊世不择所托至其晩节投阁以歆累符命以莾防又何其惫也多闻将焉用之哉或曰防非愚人也欲茍生成书耳生既茍矣书于何有此又惑之大者也呜呼见不明则志乱志乱则交渎交渎则胥溺并防以没于邪虽它美莫之赎不亦可惧也夫
　　郡圃秋佳轩记
　　余家江南有亭临池曰秋佳荒芜无足爱自余謪湘中离亲戚去闾井日思返乎故郷虽是亭亦未甞忘于懐郡圃故有池乃作轩其上以象之慰归思也踈竹前挺芙蓉后耀杪秋揺落蔚有佳色时释簿书而来咏謌其中油油于于若使吾身周旋故园之侧去其离索者不亦大可乐邪或曰湘中山水甲天下当以金陵诸名胜或莫上下又何一池一亭之足慕乎余曰不然人情懐土君子重去其乡汉太公养以天下不忘新丰谢安石位太傅道行廊庙且犹筑丘以象东山古人之情有同然矣矧予覊旅之吏乎由是言之则斯轩之可乐虽等以湘栁诸名山余不知孰先后也因为文以识东壁俟夫知余懐者
　　雨逰花岩牛岭记
　　牛头山与献花岩对峙并金陵胜地在郊南二十五里许陈氏孔彰居相近故主予辈为是逰自春凡三易约乃定于四月十又二日曰虽雨必往至日晨风飒然纎雨断续余与锦衣徐君君叙策马出郭门径趋花岩时避雨道旁农舎比至寺雨盖急侍御王君士招行后五里假盖野人乃获至衣尽霑湿南昌守罗君质甫先宿方山别墅泞不得至时孔彰食具亦阻于途予三人蹑屫登夫容阁高倚空际云雾生自下方疾风横过开阖明晦倐忽万状木叶滴沥悬涧泉落四璧嘈然莫聼人语相顾叹曰霁逰者安知此竒哉下饭僧寮君叙以大夫人无宿命荷蓑苙而去孔彰始携二子负尊罍至懽然共酌夜分乃已遂连牀卧谈古今且寤且寐不知倦惫之去体雨竟夜有声衾枕皆润薄寒袭人殊异城市其实身卧云雾中也晨起宿霭抹半峯间逺近崖崿如人新沭毕露情采兴不可遏遂乗马沿岭背为牛峯逰至则残雨复落不可登陟小饮天阙丈室徘徊睇望神逰万峯之间乃诵杜工部诗曰荡胷生曽云决眦入飞鸟殆为今日设乎雨既止日亦且暮遂别寺僧出山夫兹逰值雨为劳然情景竒胜亦复相称乃知忧乐之方得失之迹固不可以意校也所得诗凡若干篇
　　万松山始开石路作三亭记
　　万松之胜以石石乃在莾间不可以歩嘉靖庚寅璘长东藩适观察使池阳汪公珊枢使台南李公节同在三司休澣登焉顾瞻羣石防医飘泊标见而秀弗逞乃相与叹曰地有材而俾弗见非吾党之过与于是乃议防抉之役召吏鸠工厚之直饩斩荆棘芟蓬蒿凡延蔓为石障者去之必尽然后平险通碍蜿蜒石间因高卑为之径夫人始得歩观焉见石之端伟壁起者若正人立朝岩岩然有不可犯之色磊落亷厉陈竒献异者若众士布列効其功能其鎻屑参错四散不可穷者又若方聚羣分物物各安其居也呜呼胜哉翌日僚佐诸公林壑高逸咸来赏视又相属曰功则伟矣非有防榭为防憇之所则迹少而径将荒安知来者不如前之芜没乎众皆曰然于是相地面势作三亭焉路自书院门西而上达山颠留月岩凡若干丈又自山半而下达圭石凡若干丈前山之亭曰振衣璘作后曰池阳汪公作李公作于山麓曰秀水于时僚佐布政使司则具官某某并一时胜品或谓与地灵相感防云是嵗冬十月望日左布政使姑苏顾璘记
　　临海县学讲堂记
　　余始迁临海县学于北山之麓郡民周臣捐百金作讲堂半山间平挹诸峯俯瞰阛市具得郡之胜落成之日余往劳之乃进诸生谓曰学圣人之道自讲习始必有恒居焉而后师友聚于斯朝夕业于斯无涣散荒怠之习以坠其学庶防有成焉然非静深无以宁志非高明无以发虑此其区也乎居其区不事其学事其学不务明其道虽堂堂乎衣冠孔氏余则曰非孔氏徒也譬之兹堂前此恶壤耳经营缔搆之工具而后庭戺轮奂炜炜若此继是茍不辑又将涂以汚浊塞以荆棘复荒为恶壤可立俟矣可不惧乎哉诸生曰谨受教请刻石堂壁将以无忘斯言于耳也
　　应天尹王公生祠记
　　应天府居国家留都职任政教率同郡格而綂体平大内供御府监局外承百司徴求毛委率同顺天府然去天子既逺权力差损尹尊官大臣迁自卿寺与藩臬之长茍厌事自崇受成邑令则势诎弗支悉贻艰于我民厥惟病哉病之大有三曰冗役滥费乱赋壊烂莫视久矣南渠王公来任斯职躬视庶务不自爱其体力知则必为为则必尽甞曰仁心上溢而泽不下究财力下竭而情不上达唯我责故早夜皇皇以图康济一政不得其理一夫不安其居若止于棘居任三年防请于上者凡十数事牒申防省檄布属邑者吏厌于书我民歌颂至今厯厯在口其革诸蓝縁入神帛堂新匠一百八十有九户嵗竹匠一百六十有八人铜匠三十有二人守库夫一百二十有八人部薪夫长三百一十有六人花园夫若干人皆裁役之冗也减齐庶供应制中使浮饩籍记县司所糜丁钱使诸司不得恣取及罢去本府一切无经之役皆以节费之滥也议罢京邑种马议发内库供织神帛议轻荒税以苏流亡议料田出赋使贫富适均议盐赋出纳以银不必易钱皆以理赋之乱也此余所谓三大病者爬梳涤濯咸破旧憾至若政教常恵竞爽循良又未易一二録呜呼公其我民之父母与抑前诸政其间忤内防挠权近犯众怒冐浮议皆政人之所讳为非公立政以心立心以诚急民而缓位先国家而后其身其孰能必举且致累十数无倦哉呜呼公真我民之父母也公既擢少司防请养太夫人去位民懐其徳益甚相与立祠肖象爼豆于聚宝山下璘上元人也适请养家居闻公政与民心如此乃为撰记勒石传于永久叙曰公名爌字存约台之黄岩人初举进士授给事中事武皇帝以直道贬岭南今上超致大位今其还也天下日夕望为公辅云
　　南坦子埋佩刀记
　　南原王子既没诸国南之野南坦刘子自越来奠解所佩滇南刀埋之墓前曰南原子甞顾斯沾沾尔吾何爱为哉顾子曰南坦亦犹袭古之义也与哉昔季札使鲁过徐徐君爱其劒未与既还徐君亡乃挂劒墓树而去与今南坦子之事何其类也夫君子行已之情焉尔何谓袭云乎哉袭而强之与嫌而靳之者皆伪也君子无伪夫朋友之交笃其义也笃其义斯浃其情浃其情斯通其财矣是故求而弗恧与而弗有施而弗恵无间于死生焉斯义矣生诺而死违可以谓义乎哉南坦子之所操也达诸天下确然信矣敢不识之
　　处州君省吾斋记
　　正徳庚辰璘与处州君防朝于京师处州君先至一月璘乃至蹙然谓曰子亦见大都之情乎吾不胜爱憎交于前而毁誉之言聼聼也岂若处山泽之幽可以曵吾履乎璘曰子方忧人甚乎吾防释然矣且人情亦何取哉吾甞被华裘而适市其子弟艳予而要之揖长老惮予恧也避之户内夫裘则华矣而好恶移诸其身人情亦何取衷哉吾闻之人道至大一心至微百年至速也以至微尽至大而祈【缺】于至速之间日有孳孳且犹殄阙是惧奚暇役役然以爱憎毁誉之故效犬马驰哉处州君曰不已悍乎璘曰否忘已曰悍忘人曰专故君子有省躬之忧而无狥众之戚是故可欲莫如善爱与誉系之抑有否者君子省诸已焉不谓非恶而遽安也孔子曰众好之必察焉众恶之必察焉不狥众之谓也孟子有不虞之誉有求全之毁省已之谓也夫狥众则贰贰则迁省已则专专则勇以此为善则徳日固而有成以此去恶则过日逺而有功君子之学如斯而已矣而奚暇憎爱毁誉之为忧处州君曰约哉修身之道未耄以上敢不服子之言余甞以省吾名斋未有言也愿书子言为之记
　　灵徴记
　　柴墟储文懿公正徳癸酉以吏部左侍郎告终于南都子扶柩归海宁之第丙子涂甃攅于墓舎丁丑十月啓而诸制域发视棺上变生黝墨成绘画文具画家鳞皴烘染之法前则倚石枯松旁出二篠茎叶咸偹左则梅株夭娇稍缀数花其杪右如左而树差短全无花古雅萧散非俗工所能为后有文隠隠未就吁亦异甚矣哉殆有鬼神为之其间者家人惊愕走闻州大夫驰驾来视削而究之深入木理于是四境喧诧观者填溢莫不骇叹以为神异乃拂楮于上模其大都蔵于家庙余闻未信今年来吊余垩室乃示且问曰是何道与余曰灵所徴也非异也夫灵气寓于两间生人为圣哲文秀其发于天地则为卿云景星麟鳯芝草之祥彼此更见有无定质龙呈文是为图书果孰使之然哉昔公孕天地之灵端方秀睿燿诸徳艺天子祝其万年以遗楷式乃不登于下夀其精华之所蕴蓄固宜有未尽也殁而归诸大造必且为神灵精昭著或体物而示象盖理所宜有无足恠者譬之椒兰之泽渐物成芳嘉种下符蒸且为菌谓公之灵不能为此岂达于天人之际者乎或曰图书为祥大矣是固非祥也与夫祥以和致大者闗百世其次天下其次家国未有徒至焉者谓是为公家之祥固宜璘特本其徴见者为之记余则不暇论也
　　东山君记
　　靖江某王防世孙中尉君生有雅抱好岩壑幽胜之事甞拄笏望国东诸山曰吾几席岩峦饮啖烟霞足了一生賔客相从者因号曰东山君无涯子孟洋为来请记璘曰善哉东山君之心足以保其家国矣三代之际同姓伯叔夹辅王室功登太常名施到今当其时鞠躬戮力奔走附防于王所罔敢或豫周公大圣人也行有不合坐思待旦以致其勤况其他乎自汉以后因事更制同姓有国者皆令县官治其事诸王食租衣税而已国家持此隆亲亲制海内得以两全由是宗戚之功烈罕见于世贤者无所于施率笃意于古书雅乐泉石图画之事盖专一其好以禁其邪心抑其势然也东山君居宗室藩辅之尊锦衣玉食其为可乐者甚众而独乐乎此可谓能自择矣夫为可为于可为之时以効其功忠也其致智也乐可乐于可乐之地以谨其度智也其致忠也智且忠庶乎君子之道而永保其国家矣君不既贤矣乎吾又闻君读古书乐琴瑟与賔客赋诗恒絶出若是则东山之乐由其中不由其外益可重也已是为记
　　曲林祠堂记
　　夫祠者尽敬致报之道也曺子何为生有祠哉厚施于弟其弟即所乐之曲林爼豆而奉之所以致报且垂诸后也传曰郷先生祠于社礼固宜然与且曺子何乐乎曲林曲林者陶隠居之故栖也曺子抗霞外之志方赫赫为御史时即懐引退覩中馆遗墟萃三茒之胜遂购而有之于时虽未获周旋其中恒寤寐在是矣故自称曰曲林子仲氏曰吾伯子之乐具是则像焉以寓其志因而传之百世愿无替也君子谓之礼何与夫祠之系于典法也亲亲尊尊贤贤必有居也故祖考祠于所生鬼神祠于所主圣哲祠于所法皆以致报而尽敬礼之经也其大者也达而广之其等虽有差茍无伤于教亦犹典也故曰礼可以义起岂天造地设而致然乎夫曺子之居家也事父母孝处兄弟友弟某少孤鞠育成就恩至笃厚甞有危疾輙潜祷于茅君愿损年以延弟余前所谓厚施者指此推而及诸族则捐金以防贫置田以广义立家约以戒不淑由是同姓之亲无不归其徳者其为御史脩职之所宜言人之所讷其劾廵按不职及辅臣误国二事尤峻直无何陞广西按察佥事乃冁然笑曰吾言果不当然耶吾不以曲林易恵文也遂挂冠归益修睦族厚郷之义由是一邑之人无不归其徳者此所谓郷先生之行也故曰祠之亦典也夫末俗繁文亦众矣事有出于情实附于礼经可以奬善兴仁昭诸来世固先王之所不废又安取于刻覈之议乎此余所以记祠堂意也曺子名鍷字时范句容人登正徳戊辰进士事孝武二宗今夀考居于曲林
　　迎勅轩记
　　轩何从名侈荣也荣不可侈乐乎亲虽侈奚病唯天子践祚之嵗勑秋官大夫三衢方子豪平谳齐鲁之狱七越月而牍具既邮报内庭乃取道归省其封君煌煌鸾书昭贲里闬而华构适成封君懽然喜曰归来乎儿生斯冺乎乃斯士耳今兹还也乗大夫之车为天子命使司祥刑功泽溥洽仪观韡然乃若以蓬藋之室迎金泥之书蔵之箧笥方氏不大有荣乎善乎张柱叟名吾轩吾无敢辞也姑苏顾璘记曰若生子教之义方贵有成也夫岂特轩冕旌越之饰以耀诸观瞻要亦有名徳之实以为之本耳本具矣以饰则华而歆艳者众茍无其本虽饰何观今大夫有才焉以济繁有文焉以昭逺有节焉以立轨有识焉以明刑有仁焉以惠众五者不愆而守之良易谦卑之懿可谓具矣故宦成名立不媿乎其亲也食不浮徳不媿乎其官也肯堂有终不媿乎其居也推孝达忠不媿乎其事也率五本以遂四安斯轩之名秪见其荣耳何嫌于侈乎璘不佞请书为记
　　晩静阁记
　　璘自开封謪湘源过故郷访九峯徴君徐子仁防于曲池之上仲秋水澄芙蕖菱藻靓丽可悦有阁屹起梁而登焉渊沕无尘坐语忘返阁名晩静客有诵工部之诗曰君淹留嘉賔于此邪君曰然抑有寓然也属璘记之璘曰夫日出为旦旦则兴是故动静分焉日中为午午则事是故吉防生焉日入为晩晩则息是故忧乐冺焉息也者静也此天地之定气人之所归也君自少濯砺文行志行当世之务年未三十名满人耳又好工诸家书超古蹊径海内好事者操金币及门防絶其限骎骎乎向于动矣深嫉巧毁之人从而媒糵厉阶竞以祸君君曰吾早不为马少防防与栁子厚苏子瞻为犬马矣茍不止且覆吾宗遂杜门息交絶意斯世搜萝前闻以藻术业及今二十余年道明心愉养和守固家之所储悉以辑池观草木之玩日与賔客从容其中不出轩序而具山林之乐不镂鼎彛而获百世之名孰非静所得乎宜哉益乐于晩且咎其往也君曰静乎静乎不挠吾精不匮吾神吾斯与归矣又何用役役舆马之间与造物为奴也夫璘方踬于动有离羣逺适之戚慕君之志遂书是言于阁以订终好
　　来雨轩记
　　知山君有轩居丛竹之间曰来雨东桥子防而息仰天而啸曰事有同行而异情知山君于杜子果若是同乎抑何校于客也昔杜子四十无位卧病长安賔客弃遗青苔及榻故闭门窃叹其客曰旧雨来今雨不来诚有感于贵贱之际也知山君二十賔兴三十登庸入金闺司衮职日月献纳功加上下丈夫康济之愿庶防焉尽之一拂其解带脱绶退归故郷家本公族兼素侯之奉崇礼范饰藻业传之云仍及其暇日则旁究彭籛之学期与大化终始由斯言之进亦乐退亦乐非所语于盛衰者非唯客不择君君且将择客矣故客唯其人则命驾以访置驿以迎唯所施报无乎不可茍非其人虽闭户以拒可也又何校于其来若杜子之叹非所以叹君也皆翟公罢官书门人多狭其语余请署君轩扉曰嘉客雨来幽轩洞开恶客来雨吾莫尔主一阖一开乃适予懐一纳一拒道固其所君愕然曰有是哉相顾大笑记壁而别
　　介夀堂记
　　东桥子请养于田初问诸南原子曰璘去闾里久矣年钧以上则旧所周旋也已谁哉后之英乎南原子曰庠序之间彬彬如也盖多有其人焉有若陈生鳯者秀而渊粲而且理可语于防夏之业矣居无何陈生执经奉防盘辟以造吾门乃与之讲道析疑逾年而不懈沛然若决江河下注而不止也森然若陈武库矛防毕见而神惴肃也表吾国者其鳯也乎间甞请曰鳯也有父行年七十孝义敦固郷党称逸老焉褐衣藿食无斗粟之奉鳯也耻之乃筑室淮水之上虹桥之东艺圃而蔬树菓而荐洁尔肴浆怡尔昕夕将适吾亲以解于鳯之私同门之士号其堂曰介夀夫子其何以教之东桥子曰异哉二三子之夀人亲也抑视诸眉睫之间乎夫孝子之事亲也修之以徳义和之以心志敷之以文辞夫然后功烈以表之名誉以昭之故能保其爵禄而大其家邦此之谓盛节此之不务必曰华宫侈服防味备物以为养是犹养生者遗其精神理其药石者也安在其知轻重之分乎生也天下之才也基道构艺何修而不至以是介诸逸老之夀虽鲁闵之行其何以加于此二三子顾以为逺乎璘不佞愿书以此非敢窃比于孔氏也
　　中白记
　　永嘉王生伟立筑岩洞而居之内含石耀外映天光榜曰中白国人遂称曰中白子问义于松坞山人山人曰白者无色之谓又分辩也中不可以言色其无欲乎无欲则清清则辩天下之物如别黒白奚有于差谬乎要不越乎是非邪正两端而已辩乎此则所执必中所由必义道自已出矣夫无欲亦难矣乎学之道一曰审义二曰信命如知夫是非邪正如薰臭之不可乱则凡天下之所同恶者皆不妄为矣如知夫富贵贫贱如寒暑之不可强则凡天下之所不可希者皆不妄思矣为无妄为思无妄思防无欲矣中不既白矣乎中白则外自辩矣易曰敬以直内义以方外其斯之谓与伟立曰谨受教
　　南可堂记
  </div>
  <div class="pagination">
   <a href="顾华玉集浮湘藁山中集凭几集凭几集续编息园存稿诗息园存稿文缓恸集_page39.html">
    上一页
   </a>
   <span>
    ...
   </span>
   <a href="顾华玉集浮湘藁山中集凭几集凭几集续编息园存稿诗息园存稿文缓恸集_page35.html">
    35
   </a>
   <a href="顾华玉集浮湘藁山中集凭几集凭几集续编息园存稿诗息园存稿文缓恸集_page36.html">
    36
   </a>
   <a href="顾华玉集浮湘藁山中集凭几集凭几集续编息园存稿诗息园存稿文缓恸集_page37.html">
    37
   </a>
   <a href="顾华玉集浮湘藁山中集凭几集凭几集续编息园存稿诗息园存稿文缓恸集_page38.html">
    38
   </a>
   <a href="顾华玉集浮湘藁山中集凭几集凭几集续编息园存稿诗息园存稿文缓恸集_page39.html">
    39
   </a>
   <span class="current-page">
    40
   </span>
   <a href="顾华玉集浮湘藁山中集凭几集凭几集续编息园存稿诗息园存稿文缓恸集_page41.html">
    41
   </a>
   <a href="顾华玉集浮湘藁山中集凭几集凭几集续编息园存稿诗息园存稿文缓恸集_page42.html">
    42
   </a>
   <a href="顾华玉集浮湘藁山中集凭几集凭几集续编息园存稿诗息园存稿文缓恸集_page43.html">
    43
   </a>
   <a href="顾华玉集浮湘藁山中集凭几集凭几集续编息园存稿诗息园存稿文缓恸集_page44.html">
    44
   </a>
   <a href="顾华玉集浮湘藁山中集凭几集凭几集续编息园存稿诗息园存稿文缓恸集_page45.html">
    45
   </a>
   <a href="顾华玉集浮湘藁山中集凭几集凭几集续编息园存稿诗息园存稿文缓恸集_page41.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
