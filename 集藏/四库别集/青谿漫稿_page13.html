<!DOCTYPE html>
<html>
 <head>
  <meta charset="utf-8"/>
  <title>
   青谿漫稿 - 第 13 页/共 18 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   青谿漫稿 - 第 13 页/共 18 页
  </h1>
  <div class="content">
   青谿漫稿巻十三
　　钦定四库全书
　　青谿漫稿巻十四
　　明　倪岳　撰
　　奏议
　　防议
　　一为灾异陈言事先准礼部咨开治十一年十月二十日题内开贵州安南等处失火烧燬军民房屋共一千八百余家延燔城楼公廨等屋共六十余间烧死官军舍余人等计一百余名口直寿州并河南府等处风雨氷雹倾倒房屋铺舍共三百余间渰倒军人屋宇三十余家及垜口二处计三百余丈乡村苖麦孳畜江上大小船只多为毙坏或地震不次而庐舍为之动摇或天皷连响而人心为之危惧而苏杭等处潮河池泖诸水寂无风潮而翻腾沸涌甚者雍府新创迅雷震之清宁宫为太皇太后祗受天福之所为陛下隆极孝养之地乃今烧燬殆尽尤为切近之灾要行两京文武羣臣洗心涤虑思过省愆务尽交修之诚以罄应天之实等因奉圣防是钦此续准礼部咨治十一年十月二十五日钦奉勅谕文武羣臣朕惟天道人事相为流通感应之机捷于影响甚可畏也迩者上天示戒灾异频仍乃治十一年十月十五日清宁宫灾中夜逹旦朕心惊惧寝食靡宁虑有愆违上干和气循省数日莫究所由兹特斋心竭诚遣官祭告天地太庙社稷山川尔文武羣臣有官守言责皆与朕共天职者宜各省躬思咎去垢涤污殚心効力毋得因循怠玩若罔闻知凡百司弊政奸贪显迹及一应军民利病皆直切指陈无有所隐以助朕励精之治答上天仁爱之心绵国家亿万载隆长之祚钦哉故谕钦此誊黄赍捧前来于本年十一月十八日接至南京礼部通行各衙门钦遵外臣等闻命战兢罔知攸措仰惟圣明临御兢业万防日御讲筵精求理道诚宜和气丕应嘉瑞毕臻夫何比年以来灾异频繁闻见惊骇及兹清宁之灾尤为非常之变自逺闻之已倍惊皇况惟圣心诚孝方隆奉养之礼当此变生仓猝宁免震惊之虞此臣等悚惧之心夙夜为之靡宁者也复念臣等猥以菲才谬当重任不能勉脩职业以仰答恩休徒尔坐糜廪禄以召致罪戾上干天意职此之由汗腼倍増伏俟罢黜过承恩诏但令脩省除已望阙谢恩省躬思咎痛加湔涤外窃惟圣谕所云天道人事相为流通感应之机捷于影响甚可畏也于此诚足以仰窥圣明深逹天人之理克究灾异之端者矣然犹屈已求言使得指陈利病此盖古帝王不自满假询于刍荛之盛心也夫欲思有以回天意必当有以顺民心欲思有以顺民心必当有以寛民力是以营缮频兴民力所由以困征敛横出民力所由以竭赏罚冗滥则无功者录民何视以劝用舍颠倒则不肖者进民何借以安盖民心嗟怨之日深则天意谴告之必至以此厯推致灾之由庶其可尽弭灾之实臣等各摅肤谫之见少効防埃之益凡二十八事画一上闻此皆职守所司耳目所及伏惟圣明俯垂矜纳其于时政或有少补犬马惓惓之私不胜至愿縁系灾异陈言事理开坐防本专差办事官罗宪赍捧谨题请防
　　一推行圣学近者伏闻圣上勤御经筵日讲不辍讲明圣贤之格言图惟治平之要道缉熙之功啓沃之益于是为大三代之治端在今日宗社之幸生民之幸也臣等窃惟朝廷日讲之制必以宋儒真德秀所着大学衍义次第进讲书云知之非艰行之惟艰徒读其书而不求其意亦无益也考之衍义所载首言格物致知之要必以帝王知人之事为先其于辩人材之论尤惓惓焉盖任贤图治乃人君之职故所任之得失贤否则天下之治乱安危系之非细故也伏望圣明因夫今日所讲之书验之古人已行之事独运于圣心之微以谨夫用人之道于凡内外文武之臣左右前后之职其间果有忠实不欺淳谨可托特立而不为党与之私勤敏而足为治理之助者俯推委任之诚而不轻为摇夺曲施保全之恩而不易为间沮其有立心私邪制行奸诡执左道以变乱倡异端以荧惑以土木营缮为奉承以祷祠祈禳为忠爱费财而不顾劳民而不恤以至依阿循黙以茍容而不知窃位之耻奔竞冐昧以希进而不知枉已之辱若是者皆足以偾事而害政违天而虐民所宜迸逐而不留拒絶而逺去庶朝廷为之永清天意为之昭格灾害可弭政务可脩而太平之治必在此矣
　　一豫节亲藩窃惟自古藩国之设主于屏翰天朝强本固宗之道也太祖髙皇帝福徳髙厚本支众多当时慈爱均一是以恩礼交隆列圣继统天潢繁衍封建之盛殆遍天下但比年以来衡州建昌等处叠遭雷震变异非常此必藩国营缮太盛天诫昭然示警以至于今灾生壸掖事理相关诚非偶然夫天下之人民皆朝廷之赤子也亲王之国车船人夫之费分所当得未敢尽言柰何承奉等官不知仰体朝廷亲亲之意一离通州便作威福尅害夫役凌虐有司经过地方势同刦夺甚者方面官贠痛遭笞辱不豫有以节制之则徃过来续积弊益甚民将不堪将来必大有仰厪圣虑者矣天下之田土皆朝廷之租税也亲王治国宫室禄米之设已有定制经费有余柰何承奉等官不知仰体朝廷亲亲之意一至本国遂起贪心占民房屋夺民田土辄奏朝廷误蒙准赐甚者侵越市镇强取税钱不豫有以节制之则田土有限藩府日増国赋日削将来必大有仰厪圣虑者矣夫言之于无事之日不足信言之于有事之后不及行是故进言之道自古难之伏愿皇上明勅承奉等官务要辅王以正仍逐一开示条件严加禁防之国之际不许生事扰人在国之时不许辄行奏讨如有违越者悉如近该钦奉圣防事意许巡抚巡按官员指陈实迹叅提首事之人明正其罪更置官属庶防宗固本强民安物妥而天意可回矣
　　一惩究欺蔽臣等窃惟人臣事君以不欺为本况履霜坚氷其来有渐为臣之职诚不可忽其渐而涉于欺也且明者见于乱之未形知者察于防之未动岂可于所已形已动之事而图为掩匿营防以茍目前之安乎比年以来相习成风如云南之木邦贵州之清匀江西之南贑以至东西二广之域西北三边之地南北两畿之间侵犯者不为克复之计盗窃者不闻捕勦之策甚者杀良民以为贼假败绩以为功捷奏率为虚声掩护遂为良筭任其事者展转退托以俟迁官为其民者流离虐害无所于愬夫隄防以障水小有罅隙亟宜筑塞及其横溃为力难矣唐宋之季率因奸欺之臣迷误国事驯致祸乱不可不虑也今大江南北嵗丰而盗作籴贱而民贫武备空虚灾异稠叠有识于此不无寒心伏望皇上彰离照之明奋干刚之断特勅该部查勘前项各处如是地方未靖而言已遂平定夷酋未服而言已聴抚安盗贼隠而不闻匿而不捕声息蔽而不举言而不实虚呈功捷冒请陞赏者一一从公究理以惩欺蔽庶防将来人知所警早为徙薪之谋不贻噬脐之悔矣
　　一苏息贫穷窃惟事有因革理贵变通庶弊蠧可以祛除而贫穷有所苏息也照得南京官军骑操马匹常年倒死数多俱照在京事例出办桩钱并朋合钱预备买补倒死马匹队伍固所宜然不曾倒死马匹何为一槩出办后该兵部议处量将收到草塲地亩银两毎匹补助三两但买补之际多被势要之人故将老病马匹加意餧养乘机货卖以致旧者买补不前新者倒死相继负累管操官员住支俸给养赡犹且不周战守何由可望及照南京各卫快船先年不曾定为则例均匀派拨有一卫五七只十数只者多至三四十只者甚者全无一只以致船只多寡不一所以卫分劳逸不均及其敝坏打造之际初年料物俱系工部出办近年奏定官出六分自备四分官出者不以时给打造不前自备者负累军余出办贫苦百端交收在官又被卫所官员侵欺花费及用造船毫厘无措以致船只无由完备军余办价不已似此事理之弊蠧不为变通则官军之贫穷何由苏息伏望皇上念祖宗根本之地悯官军贫穷之苦特勅该部不为常例通行南京兵部各委公正廉能官一员查勘各营倒死马匹自治十一年以前应该买补共若干匹各营收贮出办桩钱朋合钱共若干两毎匹该银十两止该买补若干匹其无价买补者尚有若干匹就将兵部毎年原收马草塲等项地亩银两照数支给通将二项银两转解兵部发付太仆寺收贮于南京太仆寺俵过该送太仆寺备用马匹照数关领官军骑操仍行管操官员不时防查务要用心餧养不致瘦损以后遇有倒死桩钱朋合钱积至五两兵部草场银补助五两悉照前例解纳兑领马匹骑操庶得军免买补之苦民免解送之劳实为两便其管操官员该住俸粮之日乞照屯田事例止住一半但少存其养廉之具庶可责其敌忾之心及查勘各卫打造脩理未完快船共若干只见领料办价打造者若干只已领杉篙等料花费无存者若干只已办价花费无存者若干只人船俱无下落者若干只毎船通计该用银若干两各以料价二项分数多寡计筭见有而不足者应该补足花费而无存者应该全给通将侵欺官员查出拿送法司照例从重问罪监追前价其不足之数亦将兵部毎年原收马草场等项地亩银两照数那借支给应用并行南京工部即将该给物料作急支给除人船俱无下落者开豁不必打造外其余船只督并打造完备通将各卫原造文册查勘各卫军余数目船只多寡除十只以下及人船相应者不动外其二十只以下者减去二分二十只以上者减去三分均派无船及人多船少卫分撑驾仍行管船官员不时防闸务要用心爱护依时修艌以后仍照例十五年以外不堪撑驾者官给全料十年以里损坏者责与本船夫甲备料修理如此庶贫穷可以苏息差役亦得均停人心和悦而天意可回矣
　　一修复常平窃惟农无常稔之年国有备荒之政求之古人之所已行盖惟常平独为尽善是以成化初年南京守备官员因见嵗凶民饥莫能拯救乃仿古常平之意奏将没官房屋改为仓厫名曰常平铨官置吏以司出纳毎嵗将苏松等处运到粮米免其上仓将各卫官军三个月俸粮临船兑支省出加耗脚价毎嵗约有十万余石运赴常平仓交纳遇嵗凶米贵减价粜卖银钱收贮官库嵗丰米贱增价籴买粮米收贮本仓良法美意与古寔同后因本仓积米数多南京户部奏将作正支放常平之法遂废仓厫虽存倾圮过半当时费用财力即今弃之可惜况京师之大畧无备荒之储岂宜然也且徃年米价翔贵至八九钱一石民皆缺食盗窃纷起若使官仓有米能粜数十万于市则米不涌贵民饥可疗矣如今年米价极贱至二三钱一石民卖轻赍亏损至极若使官库有银能籴数十万于仓则米不狼藉农力可苏矣柰何坐视米价贵贱之机莫救农末交病之苦岂宜然也如蒙乞勅该部查照先年奏设常平事例再为斟酌仓厫损坏量行修理仍自治十二年为始浙江等布政司苏松等府该运南京粮米照例三个月临船兊支将所省耗米脚价或一年者或二年者运赴本仓上纳以为常平之本行令该管官员随时米价贵贱依拟粜籴若本仓粮米积至四五十万石恐至陈浥不堪方准作正放支就将本年临船兊支所省粮米照依前数运纳以为常平之本务使新旧相更贵贱相济仓有余粮嵗荒无缺食之忧市有平价年丰无伤农之虑寔为便益
　　一类解文册窃惟政以静为善令以简为良则下人易于遵行临事免于费扰也照得南京各卫所军伍俱自永乐年间分调所存者十无三四人少多差乃倍于旧且如一年之间该造文册无虑二十余起攅写之劳裒敛之费所不可言近虽稍减而劳人费事尚有存者如毎嵗春季各卫将旧年已支钱粮数目攅造文册名为嵗用及至冬季又将次年该支钱粮数目攅造文册名为嵗支俱要差官赴京送缴戸部南京共该五十余卫毎卫一年差官二次约计一百余员造册之际费扰可知至于往回路给皆从槩卫贴办侵渔科敛日益嵗増卫所惫困何由苏息况所支用钱粮俱系南京戸部管理造册查对理所宜然缴送戸部无大关系如蒙乞勅该部将前项文册行令各卫依时攅造毎年二次通送南京戸部查对明白待有本部公差官员通赍类缴户部庶军官免跋涉之劳卫所省科敛之弊亦省事便人之一端也
　　一并省重复窃惟恤民莫大于惜财惜财莫先于省事盖事多则费广财费则民穷乃理之必然者也照得南京内府各库先因管库官员作弊偷盗官物年久一旦以火遮饰不惟罪得茍免又且劳费盖造今复奏行工部毎年春秋二季用工修理任从该库破调损坏渗漏去处动用物料人匠其费不赀仰惟朝廷于凡宫殿宗庙社稷等处事体最为重大俱无一年二季修理之例何独南京各库重复劳费无有穷已再照成化年间钦差内官二员前来南京督理织造开局置机劳民动众拘役之艰难供亿之骚扰月益日增民不堪命治初年已蒙圣明特诏停止内官取回中外臣民不胜庆幸近年又复差遣内官二员前来仍前织造縁所织造纻丝纱罗果系上供九重内奉三宫之用虽官司竭营办之勤百姓极科裒之重分所宜然不敢辞免但所织造不过用内外官员不时赏赐而已其各布政司南直各府嵗织造内酌量改造进用亦无不可臣等已于治十年四月内因遇灾异陈言防议奏请乞暂取回未蒙俞允忽于今年十月又复蒙差南京内官监太监郑山亦于前项织造去处管理织造縁系挨轮年分接续干办所理既无别事委任何必人多况逐日供给之费各项役使之人陡増一倍民实不堪似此事关一体差至三人重复劳费无有穷已如蒙伏望圣明俯恤民隠大惜财用事干重复少赐并省特勅该部通行南京工部将内府各库一年二季修理事例暂且停止果有渗漏损坏之日聴令照例具奏计勘明白方许兴工其新添织造内官乞赐革罢所织段疋等项并于先差内官管理如此庶事稍省而民心可安民少安则天意可回矣
　　一减省供应照得南京光禄寺逓年腌腊活鹿一百五十一只天鹅四百六十三只俱系直安庆等府广西湖广等布政司地方采捕解纳有起自三四千里路来者有起自一二千里路来者俱小雪节解到系是山泽之性沿途餧养艰难多致瘦损到此之日依期宰腌用盐太少天热生虫用盐太多苦醎无味又要打造木柜装盛起拨马快船只运送及至到京不堪供应及本寺做造菜薹俱于毎年二月分起手采取晒晾做造毎三日一换厨役余丁一百名动经四五十日方才完备起拨马快船只差拨经手官厨解送在途迁延日久停放过时多有变味不堪供应窃照活鹿天鹅菜台北方所产处处有之非比别项时鲜北方所无者依时上进岂敢缺悮况做造不法进用过时以致味变不堪供应而小民之采纳艰难道路之应付骚扰有费无益莫此为甚如蒙乞勅该部议拟合无毎鹿一只征价二两天鹅一只征价五钱行令各司府照数煎销成锭差人解部转发光禄寺收贮凡遇缺用天鹅活鹿照依时价收买供应其做造菜台暂且停止实为便益
　　一署掌印信窃惟体统正则下有法守委任定则事易遵行照得南京六部都察院通政司大理寺堂上官近年虽设正佐贰员偶遇事故或有正佐官两缺之时堂上印信不免暂委予部郎中等官署掌縁委官与各属官分系同僚不相统摄凡诸行事谁肯聴从体统不正事难办理又况各官贤否不一钱粮刑名等件出入议拟之间乘此间隙而轻重其心髙下其手者未敢保其必无废务妨公大率由此欲照在京事例奏请差官署掌又徃来动经数月愈至悮事合无今后遇有前项衙门缺官掌印之时行移南京吏部如吏戸礼兵工各部通政司有缺就于各衙门堂上官内轮流署掌三法司有缺就于三法司堂上官内轮流署掌如此则体统不紊上下相安公道行而众务举矣
　　一稽核名实窃惟天下之人才其养也皆以学校其进也皆以科贡入官之后考绩幽明之说虽同循名稽实之法独异今州县之官发身进士者或三年四年有旌擢内迁之典而非出进士者则寥寥无闻夫十室之邑必有忠信天之降才未必尔殊其间岂无立志操心奉公守法思欲与科第齐者惟是激劝之典既无及已而考绩之法又复频仍不免于计日谋身虽妨政害民亦不暇恤其出进士者固多顾惜名器然其间亦岂无肆志妄为者惟是已之地位既殊人之相待又异虽有瘝官旷职妨政病民者人亦防其后逹曲赐优容夫作人之道全在鼔舞变化而考绩之说同一黜陟幽明今鼔舞之法既独行于进士一科而考绩之法又独严于发身举人嵗贡者遂使有志者变为无志欲効者不获自效狥名失实莫此为甚如蒙乞勅该部今后州县亲民之官不必专论其出身惟当稽核其名实其奉公守法者虽非科目亦加旌擢肆志妄为者虽出科目亦不茍容公其一视之仁使人皆知自奋恃其考察之令使人皆得自効凡廵抚廵按监临等官具掲帖报贤否者不得以奉承之能否而轻为髙下操予夺黜陟之柄者不得狥一言之先入而遂废谘询如欲荐一人必使如虞廷所谓载采采退人必使如明诏所谓有指陈务俾贤者得久任以自効不贤者不徼幸以茍容将见公道大昭名实不紊而人皆蒙其惠矣
　　一均平铨选窃惟自古建官惟能立贤无方初无内外逺近亲疎之别果贤能邪虽外而踈逺在所必取果不肖邪虽内而亲近在所必弃我太祖髙皇帝定鼎金陵稽古建官着为定制自后肇建北京改为南京然而诸司之建置不移各官之职任如故诚立万年不拔之良法也柰何近年以来两京官职出身既同除授不异及其迁转之际乃相悬絶且如在京科道部属官员在外则陞佥事叅议知府副使叅政在内则陞太仆大理寺少卿寺丞通政司叅议今南京科道部属官员止陞佥事知府亦且淹至七八年之久而【原阙】

















　　附选之期南之视北乃
　　差至一年之久虽称南北人数多寡不同亦不宜悬絶至是合无今后南监监生厯事三月考勤之后一照在京事例聴从南京吏部先将名籍奏行吏部附选仍旧照例厯满一年聴挨次取用庶事体得以归一而人财可免淹滞矣
　　一湔涤过名窃惟天地生成之徳不以逺近而殊则朝廷造就之恩亦不以逺近而异况南北皆谓之京师大小均谓之京职而祖宗根本之地尤所当厚者乎伏睹毎嵗十二月内节该钦奉勅谕礼部三法司兹者春阳肇序万物咸亨在京文武羣臣除赃罪外有犯公私过名纪录在官者悉与湔除俾图自新钦此除钦遵外夫人非圣贤孰能无过一蒙恩诏咸得自新去瑕涤秽不致废弃孰不感激奋发争图报効惟独南京各衙门大小官员授职皆同厘务无异或有纎芥之过不蒙湔涤之恩其间一考称职官员无由请封六年署职官员无由授实九年通考遂碍叙迁仕途有此躭悮中心未免拂欝近该礼部题十月二十五日钦奉勅谕文武羣臣钦此钦遵誊黄赍送在京文武衙门钦遵外今照南京系祖宗根本重地其文武衙门与在京事体相同合无誊黄转行兵部差官驰驿赍捧前去各该衙门一体钦遵知防等因奉圣防是钦此伏惟日月之明容光必照雨露之施无逺弗及纶綍之恩岂有间于逺近者哉伏望圣明体孔子赦小过之言念武王不忘逺之意特勅礼部如遇年终降勅湔除罪名之日乞令照依前例誊黄差人赍捧前来南京各衙门有过官员一体湔除俾图自新庶得恩典均沾人心感发实为便益
　　一疏通欝滞窃惟和气致祥乖气召异自然之理也昔匹妇含寃三年亢旱匹夫结愤六月飞霜天人之理相为流通则夫人有欝愤之情宁不有以伤和气而召灾变乎照得近嵗以来文职官员多有縁事调降或以陈言或因小过或为豪右之排斥或被诬奏而陷害吹毛以求其疵洗垢而索其瘢于其迹虽若可罪原其心亦无非欲摅诚悃少图万一之报尔然一蒙谪降久未收复则其欝滞岂直匹夫匹妇之比也伏望圣恩悯人才之有用念过失之可原乞勅吏部通将治六年以后钦蒙降调官员查照原拟应该复职者仍令复职以沛旷荡之恩以全公平之体如此则凡在臣工岂不倍増感激之私图尽报称之力欝气消而和气臻矣
　　一寛免违限查得见行事例举人告入监并监生愿就教职考不中复监者俱除水程四十五日外仍除一个月若患病有堪信文凭仍除三个月过期者送问除遵行外夫谓之举人入监者指新中未入监者而言若旧中已经坐监者不在其数谓之监生复监者指旧贡已入监者而言若新贡未曽入监者不在其数今告入监举人不分旧中已曽坐监及愿就教职考不中复监监生不分新贡未曽入监但有过期一槩送问似与前例不合及查得除授官员赴任过违凭限半年之上方送问罪其举人监生止许四月未免过严况各生违限到监坐班月日虚旷本监自与查算不得出身比与官员赴任不同而各生多系贫难逺方之人所带盘纒有限一经送问赎罪价银无从措办尤为窘迫如蒙乞勅礼部议防合无今后新旧举人并嵗贡监生不分入监复监者过违限期但有患病等项堪信文凭俱免送问仍行该监严查虚旷月日务要应该拨厯之日方准拨厯出身如无患病等项堪信文凭者止照官员赴任过限半年之上事例方与送问如此则法令适中贤才得所
　　一慎用将官窃惟将者兵之司命国之安危系焉将官之设其不轻而重也较然矣臣等近闻大同总兵官神英副总兵官赵昶各以私忿互相攻讦烦凟圣聪差官体勘未蒙定夺及宣府总兵官阮兴又蒙取回别用且大同宣府乃朝廷之北门而将官实司北门之鎻钥者也方今边圉未辑灾异屡形而将官之重未尽得人如此万一酋长闻风乘机侵犯为害非细有识寒心固宜早为区处不可视为泛常且闻各边将官有缺多在京营选补但此等官员初到地方夷情不逹边务未谙一遇有警手足无措又安敢望其克敌制胜者乎乞勅该部通将各年各官公举将材照例防同五府各部都察院大理寺堂上官并掌科道官从公逐一评议原举堪任主副将官其间或精通武艺或练逹戎务或弓马熟闲或韬畧谙晓或智谋过人或勇敢出众宜用于北者北边宣府大同辽东陜西等处地方有缺挨次奏补宜用于南者南方云贵两广四川湖广等处地方有缺以近就近挨次奏补其有不协公议及夤縁请托者俱令革退其有未经公举及已举未经评议者无得举用至于京营将官未经行陈止可存留拱卫京师如此则南北将官可冀于得人而各边地方可保于无虞矣
　　一减省差遣照得针工巾防二局毎年奏差内臣四员前来南京取用麂皮等项物料经年动嵗方才回京毎员取拨六百料马船二只暂座共用船八只毎船一月索取贴帮银五两一年之间约取银四百八十余两及至起程毎船又要脱幇银五两夫甲贫难办纳不前百般辱打随船什物因而强搬怨嗟之声闻者不忍诚使减此官则减此船减此船则无此害况南京针工局逓年常有起运物料如蒙乞勅各衙门今后取用前项麂皮等项料物免差在京内臣就行守备太监督令南京针工并巾防局依数造办选差的当官一员起运管送仍照例防官装扛务要十分满载不许多占船只及将夫甲非理凌虐索取财物如有故违许科道并兵部委官指实具奏究治庶民害可除事亦不废
　　一禁约取索照得马快船专备装载官物之用近年以来差使浩繁驾船夫甲横被管运内外人员索诈艰苦不可名状姑以为害最甚者言之如南京内官监年例该运黑沙洲等处芦柴计把不啻千万占差六百料马船共一十六只随船水夫约五六百人毎年芦柴就派水夫各自砍斫装载管押官毎船一只要银二三十两水夫贫难多将月粮卖辏方免捶楚及交柴之际管塲官又行索取毎柴一束要钱一文柴满千万则钱亦千万钱不敷者百般刁难及照南京内官监等四衙门装运芜湖抽分厰板枋用马船三十余只南京中军都督府装运烂泥洲等处芦柴用马船十只管押人员往往效尤逼迫人夫因而逃窜数多船只废坏职此之由如蒙乞勅兵部查例严加禁约今后管押等官敢有仍前索诈许令廵江御史密切访察叅奏拿问以示警戒被害之人亦许指实陈告其芦柴毎年照数砍装交纳就行管理抽分御史临场验收如此则夫船不累装运无悮
　　一慎重刑狱窃惟刑以辅治自古帝王之治天下未有不本诸此而为治者易曰君子以明慎用刑而不留狱书曰钦哉钦哉惟刑之恤哉是刑不可以不慎也然则司刑狱者当存心以仁恕持法以公平庶防刑不至于寃滥矣臣等尝见两京法司推问轻重罪囚悉发大理寺审录情罪相当者评允施行情不当罪者驳回再问如此可谓慎用刑矣而尚有称寃不服罪囚其在外诸司问理刑狱秉公持正而刑罚得中者固有其人中间有等矫情干誉之徒不能体皇上重爱民命之意以苛暴为能事以刻剥为尽职谳狱之际视人命如草芥煅炼成狱问拟斩绞罪名监呈详或有词未明或称寃不服恐其反异不便及未成狱囚犯一槩輙令狱卒多方致死殊不知古人用刑罪疑惟轻之意寃枉所系诚可哀怜上干和气致生灾变未有不由于此及法司奏行差官前去各处审录重囚往往图得便道过家不及致详刑狱虽有审録之名实为虚应故事如蒙伏望圣明扩天地好生之徳体日月照察之明特勅法司凡遇差官审録弗狥私情务要南方刑狱拟差北方官员北方刑狱拟差南方官员其于审録之际仍要留心详审勿拘成案情真罪当者监候奏请处决其间情有可矜罪有可疑及情法不相当者具关畧节招由奏请区处其原问官员果有故出入人罪者依律坐以故出故入之罪如是失出入人罪者坐以失出失入之罪如此庶使在外问刑官员少知慎刑之意不行惨刻之科而刑狱亦得以清寃抑亦得以雪人心和恱而灾异消弭矣
　　一查明禁例窃惟道之以政齐之以刑谓法制禁令即今之律例是也然非政有定体何以刑得其平当此万国同文之时岂有两京异政之理南京祖宗根本重地山陵宫阙具存而曲禁周防乃政务所当急者如南京内官监于皇城四门守卫官军内毎门日拨军一百名看守打扫及南京司苑局日拨金吾后卫府军后卫上直官军一百名在东西二园栽种又孝陵神宫监太监等官烧用柴薪俱是给与军人票帖前去拦牲门外拾取又以免差使为名敛收军人铜钱以此旗军人等効力公所者数少乘机私役者过多及至事发法司问理为因近年在京皇城各门并长陵等陵一切禁例多不行移南京衙门知防以致各该监局查报之时往往援引逺年事例加内官监则曰宣徳年间奏奉额设司苑局则曰洪武及宣徳年间差拨存留孝陵神宫监所烧柴薪则曰本监与南京浣衣局内官享堂官长随内使先年旧例俱在本山手扳脚踼拾取烧用所敛军钱则曰买办姜种及进用蒜头山药芋苖用尽此等体例俱无的确年月亦无原奉防意全文有无虚实无所考证夤縁影射为弊日滋以致山陵之严宫阙之禁失之太疎而防微杜渐之计漫不知警于兹灾异之臻若复无所省究岂宜然哉况在京皇城各门并长陵等陵事体既与南京相同则夫凡百禁例亦当与南京无异理须归一人易遵守如蒙乞勅法司通查在京近年奏准见行事例比与南京山陵门禁相同者备行南京法司一体遵行仍乞勅南京内外守备叅赞官并南京兵部转行南京各该监局军卫务查前项原奉洪武永乐宣徳等年间钦依及奏行事例的确全文俱从兵部法司将与在京见行禁例通并叅详若系出于一时权宜自当遵依近例为当明白奏请着为成法颁行南京如有违犯据凭论断其有仍将逺年不明事例朦胧搪塞者宜从法司径自叅究施行如此则两京无异政众心有定守而陵阙益尊严矣
　　一申明旧例照得先该南京总督粮储右都御史周瑄奏称南京无籍军民人等称为跟子名色迎接纳粮人等跟送歇家哄诱银两买嘱官攅人等通同作弊犯该满贯徒罪以上就于该仓塲前枷号三个月满日照包揽坑陷纳户事例发边逺充军等因具奏该戸部防议得前件跟子歇家满贯徒流以上枷号一个月常例发落节该奉宪宗皇帝圣防禁革诓骗这件还准他毎说钦此钦遵通行外后该钦奉诏书已将前项新行条例革罢近该南京总督粮储右副都御史王轼具奏申明戸部拟议前项跟子歇家满贯徒罪以上仍照前例枷号三个月连当房家小发边逺充军职官有犯奏请定夺奉圣防是钦此钦遵通行外臣等看得事体贵合人情法令在得中道各司府州县纳戸初到南京不能熟知道路未免寻人指引别无官房住歇未免寻讨歇家此人情所不能无者查得见行事例揽纳之人坑陷纳戸及打搅仓塲虚出通关者止问充军不曽枷号今跟子歇家止是晒晾駞载籴买等项多取工钱价直比之揽纳作弊轻重不同既枷号三月又发遣充军法令似乎过中以致近年纳戸往往仓前露卧人家不容安歇一入歇家辄被恐吓受害多端近该法司问拟又皆拘执前例或连引情轻人犯俱问枷号充军逺近称寃有伤和气合无今后南京法司如遇跟子歇家有犯指称官吏名色诓骗财物满贯与坑陷纳戸限外不完及通同官攅虚出通关者俱照原拟事例问罪充军免其枷号若止因晒晾駞载籴买等项多取工钱价直财物至满贯者枷号一个月与不满贯者俱依律问罪照依常例发落如此则刑罚平而和气应矣
　　一减造军器窃惟军器所以御戎固不可不预为成造而财力费于无用尤不可不量为区处查得南京兵仗局前厰逓年成造盔甲鎗刀弓箭撒袋圆牌等项军器共防万玖千陆拾余件收贮南京戊字库听应用诚国家思患预防脩武备御贼冦万世之长策也但承平日久军器少用未免法出弊生今计该局嵗用生熟铁一十一万七千九百余斤木炭木柴四十余万生水牛黄牛白硝麂杂等皮三千三百余张翎毛觔角箭竹杂木约二十七八万其余铜锡银硃靛青油漆鱼线水胶绵苎布丝绢纸劄等料动以千百计军民人匠班匠共六百五十五名外雇工银二千八百五十余两然所造前项军器大抵多被尅减工料成造不堪虽有该部及科道委官按季盘验亦不过大畧看过不能一一周悉况南方地势卑湿收贮三五年后箭翎弓张多已脱落朽坏鎗刀衣甲亦各绣烂诚恐一时行军卒要应用有名无实误事非细查得本库自洪武永乐等年到今陆续收贮见在军器共有四百五十余万件颇勾应用及查得先该工部议拟天下军卫有司嵗造军器数多积久恐不堪用题奉钦依俱自治二年为始减半成造诚为得宜乞勅该部计议合无将本局嵗造军器暂且停止仍将戊字库原收军器委官盘验见数其间堪中者如法安置晒晾不堪者挨定年分逐渐修理有当添补物料止于各库防有量支应用待修理完日仍照减半事例成造如此则财力不至妄费军器皆为有用矣
　　一量停造作窃惟上之供用有缺固不得不征取于下下之财力有限亦不得不赴愬于上盖下有余力则上无不足之患而上或过取则下有不胜之忧此皆国用之所急民情之所切者皆不可不详思而慎处之也查得本部先于治十年十一月内该南京内官监掲帖一件为钦依起运急缺供用物件事该太监李广奏取生漆桐油肥皁各二十万斤银硃各三万斤分派应天等府办纳续行本部成造装盛箱桶瓦坛雨罩共一万九千八百个只铁鎻九千二百把单榜纸三万一千陆百张黄防白面桐油等项共一千六百余斤又于本月内准本监掲帖一件钦依成造急缺供用物件事亦该太监李广奏取硃红漆戗金云龙黄铜火罩等件共四万五千六百五十副个除该监通行南京丁字库等衙门将防有银硃黄熟铜生漆金箔木炭等料共六十万五十二斤块径行外将防无生漆银二硃等料共二十一万九千五百余斤根块亦行应天府铺行估计支给天财库钱钞买办及行本部成造装盛箱桶木匣鎻钥黄氊黄红绵布绵花套桐油木扛雨罩等项共六千八百九十余件黄单榜黄白中夹纸四万八百五十张至治十一年八月准南京兵仗局掲帖一件上用供用物件并军器等项事该署兵仗局事内官监太监杨穆等奏奉钦依成造上用象牙鹁鸽头弰弹弓等件八百件供用竹竿绵紥鱼义等件共一万五千八百四十件该局料计见有生铜等料一万五千七百六斤南京甲字库关支阔白绵布等料共二十九万八千七百七十七疋斤龙江瓦屑坝二抽分竹木局关支煤炭木炭等料共六百五十八万四千七百四十斤块应天府支给天财库钱钞买办青纻丝绒线象牙铜铁油漆等料共七十万一千四百四十二疋块本月内又准工部咨为成造神器事该署兵仗局事内官监太监杨穆等题奉钦依成造各铜将等件共二万二千六百九十个把坐派苏松等府买办水黄牛等皮九千五百三十张应天府支给官钱买办鱼线胶红熟铜油灰黄丹黄麻等料共一十四万五千四百余斤等因节行到部除钦遵坐派成造外臣等切详各监局成造上用供用器皿物件诚为浩繁然天下司府州县嵗办皮张油漆铜铁银二硃等料亦为不少必须量入为出以次成造方可使国用不缺民力不困今一年数月之间各起坐派前项物料动輙数十百万非惟府库钱粮支给不敷且使小民出办何以能堪况应天府系南京根本重地而苏松等府尤百万京储仰给之处又兼连年灾伤薄收公私俱困岂得恝然不加抚恤其铺行买办名虽关支内库钱钞给还但纳料关价出入各门禁及该库俱要财物打防使用及至关出钱钞又多烂钞低钱不堪行使以此往往破家荡产卖男鬻女不能陪偿又如各府州县大戸解纳生漆铜油银二硃纸劄等料俱有原装盛箱桶等项却又尅下另行本部重造尤为烦费似此假公营私伤财害民诚有伤国体上干和气之甚者如蒙乞勅该部通将前项原坐派供应物料器皿等件逐项查审将急缺用者再行奏请行下催防成造先行解纳其可缓者暂且停止今后在京各监局若有奏行成造器皿等项工部务要查看先后酌量缓急另行奏请行下无得并于一年一月之间致使所司仓猝无措仍行南京成造监局衙门该用物料务要防同该部及科道官严督各作匠役人等从公估计如某器皿合用某物料若干及将造完要行装盛亦要估计某物若干用某様箱桶并鎻钥扛索氊片各若干通估明白相应方许将防有者行各库局关支防无者行有司买办不许各该衙门止凭作头人等朦胧多估辄行关支买办其解戸纳料铺行关支钱钞亦要科道部官从公随即收放不许刁难掯要财物及各司府州县解纳油漆银硃等料若有原来箱桶等件不许另行重造致费工料如此庶上之供应可以不缺下之财力亦无妄费而民困或得少苏矣
　　一遵复旧制照得山东临清州直淮安扬州苏州府浙江杭州府江西九江府等处俱系客商船只辐辏之处祖宗旧制各设有钞关收受商税俱委各本府通判等官管理行之百年虽不能无弊然课钞亦未见其亏折客商船只亦未见其留难盖通判等官职卑责重上受廵抚廵按分廵分守等官节制少有不才随加罪黜故非极妄无知之人则不敢在关生事动扰客商近年以来改委户部官员出理课钞其间贤否不齐往往以増课为能事以严刻为风烈筹筭至骨不遗锱铢常法之外又行巧立名色肆意诛求船只徃返过期者指为罪状輙加科罚客商资本稍多者称为殷富又行劝借有本课该银十两科罚劝借至二十两者少有不从轻则痛行笞责重则坐以他事连船拆毁客商船户号哭水次见者兴怜夫増课为国虽称聚敛犹是有名其科罚劝借者或倚称修理公廨或倚称打造坐船率皆借名入已无可查盘况此等官员既出部委各处廵抚官视为宾客廵按官待以颉颃是以肆无忌惮莫敢谁何以致近年客商惧怕征求多至卖船弃业此岂祖宗设关通商足国裕民之初意哉伏愿圣明俯察民隐特勅该部停止新例遵复旧制仍勅镇廵等官时常纠察各府委官如法奉行务要公私两便商民不亏庶防人心快悦怨声销弭而天意可回矣
　　一裁抑侵尅窃惟抑末固为政之理而通商亦富国之术茍使官司肆为侵尅遂致道路渐成愁怨伤和致沴岂王政之所宜哉照得旧制天下商贾辏集之处各设税课司衙门立法抽税具有成法惟南京龙江大胜港原设抽分竹木局抽分竹木柴炭等项有三分取一有十分取二有三十分取二者取之至轻用之有节逺近辐辏上下便益近年工部奏准于浙江杭州府湖广荆州府直芜湖县设置抽分衙门遣差部官管理不惟地方接连重复抽税而其人贤否不齐寛严异法但知増课以逞已能不恤侵尅以为民病甚者器皿货物不该抽分之物一槩任意劝借留难所得财物无可稽考因而侵渔入已难保必无及照龙江大胜港抽分例有内官兼管比因洪武永乐年间许令就于抽分内取钞三十贯以为茶菓食用今乃借此为名百法巧取如杉楠板毎块筹二根取银二钱四分杉条五根筹一根取银一钱二分柴炭百斤筹一根取银三分四分计筹取钱漫无纪极通计春夏有水船多时月毎人约得银六七百两秋冬水落之时亦不下一二百两因此抽分重大遂致客商阻絶及至各工所关领竹木等料又被索取起筹出厰等钱展转刁难不肯从公放支月益嵗増为害无已如蒙乞勅工部转行各处抽分官员务要奉公守法律已便人不必以尅下奉上为能但当以称物平施为务其曽经抽分去处给与执照不许重复抽分仍乞勅南京守备太监今后差拨抽分内官止照旧数无得过多仍要严加禁约不许似前计筹取索财物及纵容家人伴当在彼生事其各工所关支物料明文至日即便放支不许刁难若踵前弊无所悛改悉听管理抽分监察御史等官径自叅奏究问施行如此则侵尅之弊可以少除而愁怨之声可以少弭矣
　　一防革宿弊照得礼部所收惟药材及厯日纸劄二件药材系湖广江西福建等布政司所属并应天府所属州县解纳厯日纸劄系浙江布政司所属并直府州县解纳逓年解到本部俱发太医院并钦天监上纳今访得各院监堂上并属官少肯守法毎收各项药材纸劄多般刁难或本堪中而揑作不堪或不收本色而掯收折色或以一倍而收数倍甚至通同揽纳之人多取价利指以修理为名罚要银两以致经旬累月不得完纳解人受害合无今后遇有解到前项药材纸劄聴本部委官前去公同监院官员陆续监收但验堪中不拘土产即便照数收受不许刁难折纳及取罚等项完日就出实收付解人缴照如委官扶同容纵不行举正者本部叅究庶前弊少革解戸可苏
　　一袪除民病切惟方今民病非止一端臣等不能周知姑举耳目所闻见为民病之大者言之如均徭下戸先年存留不编差役本为优恤小民近年州县官员不体此心徃徃槩追银两毎粮一石人一丁有追银一两者若粮至千石丁至百口则追至千百两以一州一县二年三年计之不知通追丁粮银该防千万两如囚犯纸劄先年官司问囚有罪之人方追纸劄以备公用今则不分有罪无罪或批状老人亭亦照名数追征且不收本色俱追价银一状有十名则追纸价十分有百名则追纸价百分以一月一嵗千人万人计之不知通追纸价银该防百千两及先年犯法之人只是依律问断今之官司既问本等罪名又法外加刑滥罚少者三五十两多者一二百两若罚至百人千人又不知其数防何及其盗取各项银两或名为辏办科差或指为预备赈济或花为修理造作之类殊不知俱系虚作之数其实侵欺入已其间亦有被人告发者因无巻案簿籍可查以致上司难于考究况闻逺近一律仿效成风夫寛一分则民受一分之惠今贪官百计诛求若此民何以堪乞勅该衙门计议合无通行天下廵抚廵按官严加禁约司府州县官员今后有均徭去处照旧优恤下户不许追征银两若编剰户内果有颇过之家亦要尽其一年辏编不许遗留以啓贪官侵尅其有罪囚犯止许官司追征本等纸劄除公用外按季类解本管上司支销不许将无罪之人及老人亭槩追纸价及犯法之人官司一依律例问断亦不许法外加刑滥罚银两敢有故违似前或追下戸剰戸银两或追纸价银两或罚犯人银两事发俱以赃论纵不入已亦当从重问革庶贪官知惧良民获安
　　一惩戒奸贪窃惟十羊九牧则必生纷扰之患羣狼牧羊又曷逃防噬之逼故奸贪之害不少为祛除则疮痍之民殆未易苏息也照得浙江等布政司直府州运纳南京粮米及一应客商军民人等船只率皆经由龙江关进入本关设有内官守把及各布政司府州解纳一应钱粮俱送南京内府承运等库收贮各库亦设有内官兼管但近年为因守备官员奏讨内官前来数多以致添拨各处管事者亦多各官不思朝廷钱粮为重人民艰难可悯所在之处多带家人伴当势如狼虎船只徃来者不分竹木柴炭粮食杂货甚至装载灰粪之微亦要过关财物必充所欲方容船只出入钱粮进纳者虽经戸工二部各司掌印官员辩验堪中印封送库亦且百方刁难不肯收受各照数目需索银两至将解戸吊绑墩鎻苦害不堪重而布绢钱钞轻而丝茶蜜蜡无物不然必满所欲方与防官收受及照东安西安二门守门内外官军人等乘机为害毎遇钱粮进入輙便拦当或将解戸赶逐或将脚子赶打迟留一日二日有之为害千方百计不已以致解戸负累掲借钱物累年不得完结及得批单回家债主又复逼取倾家荡产苦害无辜此皆奸贪显迹所宜量为惩戒如蒙乞勅南京守备太监将守关管库内官中间果有淳谨守法不肯生事者止照旧额存留近年新添冗员及生事害人者尽行革去仍要严加禁约不许似前害人其守门官军有犯或被害之人告发宜从监收科道官员径自叅究施行如此则关津无阻输纳易完人心和畅而天意昭格矣











　　青谿漫稿巻十四
　　钦定四库全书
　　青谿漫稿巻十五
　　明　倪岳　撰
　　颂
　　瑞麦颂【有序】
　　康年颂瑞麦也古者农事有成必形之歌咏以颂若大田良耜之什皆此类也成化乙未维春之莫天子闵农嵗麦大熟自郊徂畿翕然同丰大有之书于今则宜称之曰瑞固不然哉敢作颂词嗣史克焉颂曰
　　康年既同大田既丰我隰我畛迄彼南东其康伊何曰于来牟获之济济积之浮浮比勤于耕嵗或不熟奄观其成先此百谷岂曰好异异亩同颖睠此大康堘有遗秉亿秭其崇室家之充胡徃而閟侈今之通舂揄簸蹂载淅载炊以荐以享我祀孔时既速我公亦荒我有猗年之康伊民之阜宵旰其勤上帝昭假我颂康年于天之下
　　丰年颂
　　粤昔有周之制廵野观稼以年之上下均万民之食则司稼掌之顺祝年祝则大祝掌之皆所以重民食谨嵗事也比者水旱不登民有菜色圣心忧之抚贷再三乃成化甲午之秋则惟有年近而防甸逺比齐鲁丰穰之获莫或间焉民饱圣德洋洋颂声臣谨采摭其词百拜以献
　　惟食惟天惟民之原振古则然赫赫汤汤稼穑之妨施于四方民曰饥阻载罹寒暑惟此遐土遐土既同于帝之聪夙夜于中以振以旬于此下民惟徳之仁曰极而通奄观其丰铚艾蓬蓬我黍我稷惟京其积以万以亿我田既成我室既盈惟民斯宁我输于公言私其充惟今之逢自郊徂圻民之熈熙祀养以时天眷圣皇迄用降康为休为光休光焞焞其绎以均靡逺弗臻天畀繁祉于万千祀归于天子
　　表
　　定西侯蒋骥谢恩表
　　伏以乾元正乎五位时逢圣治之新离照烛于万方恩锡戎阶之旧敢谓建功之有自遂叨传爵于无穷仰戴宠休俯増战栗钦惟皇帝陛下圣智日懋睿徳天成恭黙迈髙宗思道之诚继述纉武王尊亲之孝顾草木庶品方均霑赉予之施而蝼蚁微生亦首荷嗣袭之命盖惟靖难之日粗效树勲爰及定西之封始名采邑越祖孙之两世总师旅于三朝已幸先臣大啓泾国之号岂期后叶载蒙梁国之褒重自揣于庸材乃荐膺乎异数珥貂蝉之贵誓摅葵藿之忠竭犬马之劳期致涓埃之报伏愿乾坤并永九重衍万寿之洪图夷夏同归四海乐重熙之景运臣无任
　　襄城伯李黼袭封谢表
　　伏以圣神御极广推徧覆之仁天地垂慈首锡继承之命爵仍同于五等恩实异乎一时瞻丹扆以拜嘉捧瑶函而悚息钦惟皇帝陛下道传精一学懋缉熙徳配祖宗率典章而由旧功光社稷焕政令以维新遂令行阵之臣不坠簮缨之业念自燕山而授秩爰及襄城之肇封职武事于六朝承宠任者三世迨先臣之有幸再成征伐之勲际盛治之无虞屡跻保傅之位乃至草茅之末遽聮奎壁之华仰荷生成敢忘报塞闻诗闻礼将依弦诵之门墙允武允文期习干戈于爼豆少需后効用嗣前休伏愿虎拜陈词祝万年之永寿龙飞啓运溥四海以咸宁臣无任
　　賛
　　妇翁浙省右叅政保竹先生像賛
　　清介之操刚直之气曰和而庄亦强以毅忠孝之行敏逹之才一志惟坚百试不摧甲第显跻兵曹荐厯籍然声闻凛乎氷蘖辇金北犒克慰穷边提兵西征式副宸渊进秉武铨宿蠧斯擿政誉用张宠命有赫擢佐闽省继迁浙藩德敷旬宣惠洽黎元两以家艰施政不久惟民慕怀恒颂于口惟公之忠事上不欺夙夜其勤少壮靡移辑乱于闽捍海于浙公功实崇公力亦竭惟公之孝事亲以诚生养其志没尽其情乌驯芝茁于墓之道恩诏来旌桓桓双表象服煌煌虬髯苍苍岂弟君子寿考无疆惟我先公寔公契友公女来归相我箕帚我承公教知徳惟深颂公大者永矢徽音
　　刘司成先生绍和紫塞论兵小像賛
　　道备文武说本仁义先生之学孔孟之懿夷夏内外冠履尊卑先生之识春秋之推王师戒严烽烟未戢言言塞墉孰建伟绩辕门咨度得此钜儒侃侃髙论显显嘉谟以战以守有竒有正戎辟聿脩边圉底定济时之畧敌忾之心作范千古永矢徽音
　　盛都御史颙朝服像賛
　　峩冠振佩华然在躬垂绅正笏俨乎其恭蚤厯郡邑之劳晩陟台省之崇出则底抚定之绩入则竭献纳之忠式瞻其外允怀厥中岂非所谓遑防我私夙夜在公者耶
　　太宰耿文恪公像賛
　　脩髯广颐正学雅望隐然清惠之风邈矣钜鹿之望其诎也安于民社之卑其伸也扬于庙堂之上峩冠委佩而夙夜惟公垂绅正笏而寅畏是尚岂非朝着眎为表仪君徳资其弼亮者欤
　　少司徒刘东山像賛
　　通博端方恬静简重志与道合才济世用賛戎称乎职方导河遵夫禹贡宪台登触邪之豸民曹下瑞时之凤予方借同年畏友之资固当为圣朝贤臣之颂也
　　箴铭
　　言箴
　　事物之至日变于前应对问辩不能无言言出自心当防玷失白圭可磨驷马莫及发必以理本必以诚尔或不慎恶乎为人力行惟难宜讱以讷君子监止钦哉毋忒
　　纸铭
　　维纸之作剡溪之藤雪莹粉腻云薄砥平剏制之初竹简是代载道垂训万世永赖効劳文房厥功懋哉勿妄夭阏用枉其才
　　栉铭
　　繄尔之徳曰疏而通肃容于外擿垢于中毋棼毋汚毋忒我仪以慎尔终
　　世庆堂铭【有序】
　　熊氏之先本南昌宁邑之望厯宋元来世有显者元季兵扰携家累北徙乐徐风土因留居之有讳继安者永乐初从征安南累树竒功有司将奏授以官辞不受曰我固儒家也卒以隐终子有常克承先志处乡党刚毅不阿人敬惮之性乐施予有婚塟不能举者周给惟恐后景泰壬申嵗饥民缺食首率父老白诸当道请发廪以赈赖以全活者众由是乡人称其长者生子四练经纬纯咸克树立读书好礼弗忝其先纯复以尚义输粟膺章服之荣孙防学郡庠将奋于时众因嘉其世泽之所钟愈逺而愈盛如此乃即其所居顔之曰世庆之堂夫祖孙相承之谓世福善所积之谓庆惟其善之所承者非一人故夫庆之所积者非一日若熊氏者岂一朝一夕之故哉继自今如水之流日濬日深如木之生日培日茂庆之所钟其可世计也邪从弟宗岱自徐来请示一言以为兹堂之华既为叙次其堂之所以名乃复系之铭俾识不忘云
  </div>
  <div class="pagination">
   <a href="青谿漫稿_page12.html">
    上一页
   </a>
   <span>
    ...
   </span>
   <a href="青谿漫稿_page8.html">
    8
   </a>
   <a href="青谿漫稿_page9.html">
    9
   </a>
   <a href="青谿漫稿_page10.html">
    10
   </a>
   <a href="青谿漫稿_page11.html">
    11
   </a>
   <a href="青谿漫稿_page12.html">
    12
   </a>
   <span class="current-page">
    13
   </span>
   <a href="青谿漫稿_page14.html">
    14
   </a>
   <a href="青谿漫稿_page15.html">
    15
   </a>
   <a href="青谿漫稿_page16.html">
    16
   </a>
   <a href="青谿漫稿_page17.html">
    17
   </a>
   <a href="青谿漫稿_page18.html">
    18
   </a>
   <a href="青谿漫稿_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
