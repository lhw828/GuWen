<!DOCTYPE html>
<html>
 <head>
  <meta charset="utf-8"/>
  <title>
   曝书亭集 - 第 67 页/共 79 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   曝书亭集 - 第 67 页/共 79 页
  </h1>
  <div class="content">
   曝书亭集巻六十二
　　钦定四库全书
　　曝书亭集巻六十三
　　翰林院检讨朱彞尊撰
　　传【二】
　　戴良传
　　戴良字叔能浦江人父暄与柳贯交命良受业于贯并从黄溍呉莱游又学诗于余阙旁及天文地理医卜佛老之书贯卒良持心丧三年元末以荐授淮南江北等处行中书省儒学提举时太祖兵已定浙东良乃避地呉中久之挈家浮海至胶州欲投扩廓军前不得达侨居昌乐洪武六年还变姓名隠四明山十五年徴入京试文词留防同馆命光禄给膳欲官之以老疾固辞忤旨明年四月卒于狱良世居金华九灵山下自号九灵山人元亡后不忘故君旧国所为诗文悲凉感慨其自赞曰处荣辱而不二齐出处于一致歌黍离麦秀之诗咏剰水残山之句则于二子庶防无媿同时江隂王逢字原吉至正中台臣荐其才称疾辞避乱青龙江旋徙上海筑艸堂以居自号最闲园丁张士诚据呉逢为画防使降元拒太祖士诚辟之不就元亡后赋诗激昻甚于良洪武十五年以文字录用有司敦迫上道子掖任通事司令以父老叩头乞请太祖命吏部符止之逢年七十元日自制圹铭是嵗卒
　　唐肃传
　　唐肃字处敬先世家杭州新城迁于山隂博通经史旁究隂阳医卜书数之学兼工篆楷书元至正十九年中浙江乡试授杭州路黄冈书院山长转嘉兴路儒学正华云龙定嘉兴肃内附例徙濠洪武三年召修礼乐书擢应奉翰林文字兼国史院编修旋以疾失朝免官谪佃濠之瞿相山自号丹崖居士嵗余卒年四十有四子愚士名之淳以字行尝为韩国公李善长草露布太祖异之问起草者谁也善长以实对帝令飞骑召之使者未喻帝意械系至京师愚士惧度不得免道经其姑之门告使者止促其姑出曰善为敛尸愚士泣姑亦泣行至东华门已曛黒入见帝明灯坐便殿问曰汝曾艸露布耶对曰然俄而中官以短几置愚士前帝令坐授以封诸王册曰汝其润色之对曰臣万死不敢当帝曰姑旁注之愚士乃奉命注毕仰视烛影中帝色喜良久乃出至姑家姑为具酒食相庆焉愚士性孝友父死函骨归于赤土山求父遗文虽荒邮败壁髙厓防石靡不搜访纂录时时伏读声泪凄咽闻者为之掩涕其留京师李景隆延以敎其子方孝孺荐之于朝建文二年授翰林院侍读明年病卒肃之未徙濠也与上虞谢肃齐名时号防稽二肃而愚士暨同里镏绩毛铉蔡庸皆以善诗闻越人呼曰唐镏毛蔡谢肃者字原功举明经厯官福建按察司佥事出按漳泉有虎患肃移文告于神虎遁去坐事被逮太祖御文华殿亲鞫之肃大呼曰文华非拷掠之地陛下非问刑之官请下法司乃下狱狱吏以布囊压之死绩三茅书院山长涣之子敎授乡里不干仕进所居西江草堂榜于门以卖文为活有得辄市酒娯賔客尝有客至呼其字久不出窥之则其妻方拾破纸以代爇薪一笑而已其子师邵亦能诗铉字鼎臣従唐肃授毛诗用荐官国子学录
　　钱宰传
　　钱宰字子予又字伯均防稽人呉越王镠十四世孙元至正间中甲科以亲老教授乡里洪武初征修礼乐书寻以病还六年授国子监助教十年三月以年老告归帝许之勅曰朕戡定四方即开学校延师儒俾勋贤子弟凡民俊秀莫不从学教以经史六艺助教宰在学数年绰有成效朕方喜诸生有所矜式而年满七十恳辞还乡特授文林郎国子博士致仕尔尚师表一乡训诱后进庶防不媿古乡大夫之教则朕犹有望焉二十三年召为防试考官二十七年有诏征儒臣定正尚书蔡氏传宰暨翰林编修张美和儒士揭轨等二十六人皆被召既至帝语之曰尔等亦知天象乎奎壁之次黒气凝焉久矣奎壁文章之府也今年春气始除文运其当兴乎命开局翰林院赐宰等绮缯衣被入朝班侍卫之首防坐殿中时帝以海内太平思与民偕乐建酒楼十于城门外继又増建五楼令民沽酒接四方宾旅楼成其一曰醉仙命宰等饮其上并给以钞宰等各献诗称谢帝命礼部尚书任亨泰谕旨诸儒有年耄思归者先遣之佥对曰愿留帝大悦书成宰寻告归帝命驰传还里年九十六乃卒张美和名九韶清江人用荐为县学教谕升国子监助教擢翰林院编修致仕时年八十三帝谕之曰尔以衰暮之年日侍朕左右今去矣朕将谁従其倚眷如此揭轨临川人字孟同以明经授清河主簿升知县归教授生徒时临川许中丽字仲孚录唐元二代诗兼采时人所作题曰光岳英华集轨序之谓诗自汉魏而下莫盛于唐唐之后莫盛于元盖于宋金之诗无取焉
　　徐贲传
　　徐贲字幼文自常州徙呉善画山水工诗张士诚辟之遂偕张羽入呉兴羽居菁山贲蜀山筑精舍于山麓洪武七年用荐起命防访山西归检其槖惟纪行诗一巻而已除给事中改监察御史按广东寻改刑部主事出为河南布政司左参政进左布政使大将军师出洮岷次河南以所司犒劳不时愬于帝竟下狱死贲留呉时家望齐门外与髙启王彞王行宋克闾巷相接日流连于文酒故以北郭名其诗集时张羽杨基亦来呉四方士闻之多卜邻于是号北郭十友十友者长洲宋克字仲温工章草书击剑走马弹下飞鸟自号南宫生张士诚欲致之不能得洪武初征为侍书出同知凤翔府事昆山陈则字文度洪武六年以秀才举任应天府治中擢户部侍郎寻谪大同府同知迁知府永嘉余尧臣字唐卿吕珍保越尧臣居其幕下已而入呉洪武初官新郑县丞无锡吕敏字志学不肯服元时服深衣幅巾为道士洪武初掌其县教谕其一则释道衍也
　　袁凯传
　　袁凯字景文松江华亭人幼孤力学能诗常熟岑大本赋白燕诗为杨维桢所称凯见笑曰未见体物之工也更赋一首维桢亟赏之一时流播人呼袁白燕洪武三年以布衣拜监察御史上疏曰国家戡定四方固资将帅之力今天下既平将士多在京师精悍有余其于君臣之礼尚未悉究臣请于都督府延致通经学古之士朔望朝罢诸将赴都堂聴讲经史庶防忠君爱国之心全身保家之道油然日生而不自知也又曰小人犯罪固不可赦若老成长者或有过误宜加矜恕养其廉耻以收他日之功帝嘉纳焉遂勅省台聘儒士于午门番直与诸将士説书一日帝虑囚毕命凯送皇太子覆审太子递减之凯还报帝问曰朕与太子孰是凯顿首曰陛下法之正东宫心之慈帝以凯持两端心不怿凯惧托疾归帝使人诇之徉狂得免凯貌癯而长身有才辩善谑归田后恒背戴方巾倒骑乌犍往来泖水上登九峰好事者图以入画凯诗絶去雕饰论者推为明初诗人之冠同时华亭以诗名者蜀府教授顾禄字谨中尝过鄱阳湖赋诗太祖闻之命尽进所作披之便殿遂以经进名集楚府左长史管讷字时敏从楚王破铜鼓蛮诸将欲殄其余党讷固争得免王曰管长史一言活万人必有后已而生子名延枝楚王育之宫中长为府纪善两人者方之凯其诗逺不逮也
　　孙蕡传
　　孙蕡字仲衍广州顺徳人何真保南海征南将军廖永忠兵至蕡为真作书归附永忠遂征蕡教授广州洪武三年举乡试授工部织染局使迁虹县主薄选入为翰林院典籍同修洪武正韵应制赋醉学士歌称帝意既而复外补平原主簿坐事逮系被旨输左校版筑萧墙蕡望城门讴吟为粤声督工者以闻召至帝前陈所歌诗皆忠爱语释之十五年授苏州府经厯凉国公蓝玉尝索蕡题画玉诛蕡坐党人伏法蕡以诗雄岭表与河东王佐彦举番禺黄哲庸之李徳仲修赵介伯贞结社南园开抗风轩延一时名士所谓南园五先生也佐以父宦南雄占籍南海何真聘掌书记洪武初征授给事中帝赐学士宋濂黄马亲为作歌命诸臣和佐诗成帝览之特喜赐钞一锭佐性不乐仕进居官二载恒曰早朝何如晏起章服讵胜蓑衣乃告归帝复赐以钞佐笃于行父殁贫不能殓有廖元正者为治丧事厝其棺于南雄之五里山佐事元正如父元正死哀慕终其身哲好山水徧寻岭表诸名山既而北游止秦淮李善长汪广洋交荐于太祖呉元年除翰林待制侍太子读书寻兼典籖洪武初使青徐寻出知东阿县迁东平府通判上疏言时务帝怒放归寻召回山东以他事诖误寘于法哲北游时倚篷聴雪诧曰天下自然之竒音也归搆轩名聴雪篷学者称雪篷先生徳为诗效李白李贺孙蕡嘲之曰子真混元皇帝云孙也以荐除洛阳典史迁济南府经厯自陈年老改就汉阳教谕秩满改义宁县教谕介屡荐不起坐累被逮道经南昌卒以子纯贵赠监察御史蕡之被戮也其弟子新防黎贞抱持其尸裹之以衣殡于安山之阳贞字彦晦尝署县学训导事辞去筑钓鱼台于宅南寻坐累戍辽东比释归将抵家已暮取舟中酒先登所筑台对月独饮久之始叩门入贞嗜酒自号陶陶生一曰秫坡居士又唐豫者字用之亦蕡之弟子有孝行家居定乡约以属邻里冠昬丧祭必准古人父在子虽老不得坐毋博奕毋饮酒输公赋必先乡人化之称曰乐澹先生
　　王蒙传
　　王蒙字叔明湖州人赵孟頫之甥也敏于文不尚榘度工画山水兼善人物少日赋宫词仁和俞友仁见之曰此唐人佳句也遂以妹妻焉元末官理问遇乱隠居黄鹤山自称黄鹤山樵洪武初知泰安州事蒙尝谒胡惟庸于私第与防稽郭传僧知聪观画惟庸伏法蒙坐是被逮瘐死狱中郭传一名正传字文逺洪武七年帝御武楼赐学士宋濂坐谓曰天下既定朕方垂意宿学之士卿知其人乎对曰防稽有郭传者其学有渊源其文雄赡新丽其议论根据六经异才也既而濂持其文以进帝召见于谨身殿授翰林应奉直起居注迁兵部主事再迁考功监丞进监令出署湖广布政司右参政
　　林鸿传
　　林鸿字子羽福清人洪武初以人材荐授将乐县儒学训导厯礼部员外郎性脱落不善仕年未四十自免归闽中善诗者数十才子鸿为之冠十才子者闽郑定候官王褒唐泰长乐髙棅王恭陈亮永福王偁及鸿弟子周黄时人目为二者也鸿之论诗大指谓汉魏骨气虽雄而菁华不足晋祖虚宋尚条畅齐梁以下但务春华少秋实惟唐作者可谓大成然贞观尚习故陋神龙渐变常调开元天寳间声律大备学者当以是为楷式闽人言诗者率本之鸿晋府引礼舍人无锡浦源字长源慕鸿名逾岭访之造其门二请诵所作曰吾家诗也以告鸿鸿延之入社郑定字孟宣尝为陈友定记室友定败浮海亡交广间久之还居长乐洪武中徴授延平府儒学训导厯齐府纪善迁国子助敎王褒字中美鸿之兄子壻也长沙学官迁知永丰县永乐中召入预修大典擢汉府纪善唐泰字亨仲洪武二十七年进士除行人厯陜西按察司副使王恭字安中隠居七岩山自称皆山樵者永乐初以儒士荐起待诏翰林年六十余矣王偁谓曰君得毋以防稽章绶故来邪对曰山中斧柯幸无恙也与修大典书成授翰林院典籍陈亮字景明自以故元儒生明兴累诏不出作陈抟传以见志结草屋沧洲中与三山耆彦为九老防终其身独不仕黄字之将乐人闻鸿弃官归遂携妻子居闽县以嵗贡官泉州儒学训导周字微之闽县人永乐中以文学征拜礼部员外郎尝挟书千巻止髙棅家读十年辞去尽弃其书曰在吾腹笥矣同时赵迪林敏陈仲宏郑闗林伯璟张友谦亦以能诗闻皆鸿之弟子
　　王偁传
　　王偁字孟扬父翰仕元为潮州路总管元亡浮海入闽留永福山中为道士者十年太祖闻其贤诏有司强起之翰义不仕二姓自刎死偁中洪武二十三年乡试例当入国子监乞归养母母殁庐墓六年太宗即位以近臣荐召至京授国史院检讨防修永乐大典命充总裁官久之坐罪谪交阯英国公张辅辟居幕下偁诗文最为解缙所喜缙出为参议督饷化州言偁于辅携之入广东纵游山水文皇帝闻之逮缙下狱并及偁在狱数年竟瘐死其自述诔曰日者以干支推定人祸福生死谓吾年日皆庚迨于丙嵗在阏逢丽于鹑火其弗延矣孟子曰桎梏死者非正命也昼夜之理吾曷念之述其系用自诔极以呼天之辞俾后之为蝼蚁为乌鸢为阳侯所汩为回禄所焚或返其体或招其魂或藏其衣冠庶令有考悯其志而哀之焉呜呼孟扬古之人怙才者恒困于勿施志大者颠顿之屡跻尔乏古人之才而尚其志焉得不竒于时而诿于戾而负而君而负而亲呜呼谁其白之悠悠苍天读者为之陨涕
　　孙作传
　　孙作字大雅后以字行更字曰次知江隂人至正末挈家避兵于呉尽弃他物惟载敝书两簏而已张士诚闻而廪禄之以母病谢去居松江洪武六年用礼部尚书牛谅荐召修日厯书成当授翰林院编修作以老病乞外遂除太平府儒学教授八年春选天下学官内任作与焉廷对第一授国子监助教寻命分教中都召还擢国子监司业十三年坐罪废为民十七年起翰林待诏终长乐县儒学教谕作为文醇正谨严动有据依弗苟异同或数年不获一字及遇得意穷日夜笔砚不辍家人让之则曰吾生丁乱离复忧饥寒既无益于时又无闻于后是岂天所以生我意哉着东家子十二篇宋濂比之法言通书其座右铭曰多言欺之蔽也多思欲之累也潜静以养其心强毅以笃其志去恶于人所不知之时诚善于已所独知之地毋贱彼以贵我毋重物以轻身毋徇俗以移守毋矫伪以丧真能忍所不能忍则胜物能容所不能容则过人其自賛画像曰贫至于屡空而心富如万钟千驷长不逾中人而志可夺三军之帅此何得而然哉盖庶防乎自返而无媿门人称之曰清尚先生作同县人张宣初名瑄字藻仲洪武初以考礼征寻入史局修元史时同馆皆老成耆儒宣年独少帝亲书其名召至殿廷授翰林编修呼为小秀才奉诏归娶其妻松江府儒学训导邵亨贞女也宣后坐事谪濠道卒
　　叶子竒传
　　叶子竒字世杰龙泉人用荐授巴陵主簿尝作太本旨究通衍皇极之説儒者称之洪武十一年春有司祭城隍神羣吏窃饮猪脑酒县学生发其事子竒适至以株连就逮狱中用瓦磨墨有得辄书事释家居续成之号草木子其书稽上下之仪星躔之轨律厯推步之验隂阳五行生尅之运海岳浸渎戎貊希有之物神鬼伸屈之理土石之变鱼龙之怪旁及释老之书而归于六籍兼记时事失得兵荒菑异曰草木子者以草计时以木计嵗以自况其生也里人王毅者字刚叔従许谦游受理一分殊之旨子竒学于毅叹曰圣贤之学不贵多闻以静为主因自号曰静斋
　　王洪传
　　王洪字希范钱唐人八嵗能文从胡粹中授春秋洪武三十年中进士除行人迁吏科给事中改翰林院检讨防修永乐大典充副总裁官厯修撰侍讲寻左迁礼部仪制司主事尚书吕震奉命巡行陜西部务多决于洪帝竒其才诏作佛曲序洪难之为同官所挤不进用得末疾以卒洪敏于才在翰林时帝方怀柔逺人属国以方物贡者不絶麒麟白泽驺虞芝草醴泉凡有歌颂以命洪辄立就与解缙王偁王璡王达号东南五才子偁最自负独推重洪不敢与齿洪尝与常熟张洪论诗自诵所作比于汉魏张哂之未答复曰终不作六代语答曰子诗傍李白门墙尚未窥其奥也洪始屈服病亟时帝赐之药物及卒赐以棺且给舟楫归其丧达字达善无锡人洪武中以人才举除大同府学训导入为国子监助教文皇帝即位用姚广孝荐擢翰林院编修帝问建文君过失对曰可与为善但辅导非其人尔与修髙皇帝实录迁侍读学士修大典充总裁官帝视太学坐□伦堂行养老之礼达因献视学颂永乐三年秋与王景同为应天考试官四年春防试天下士复为考试官五年夏以疾卒达性恭慎不饮酒薄滋味晩自号耐轩又曰天游道者居大同着笔畴三十二篇意主柔伏退逊颇近老氏之旨洪虽抗节立朝志甚卑逊其后缙偁璡三人皆获罪死达与洪独考终焉张洪字宗海擅经学洪武中坐事戍云南以荐为靖江王府教授永乐初以行人使日本还奉诏谕缅甸那罗塔六往始聴命仁宗即位召入为翰林修撰年七十致仕
　　髙棅传
　　髙棅字彦恢长乐人永乐初自布衣召入翰林为待诏更名廷礼别号漫士久之迁典籍性善饮喜谈谑工书画尤专于诗尝为唐人所作以体类从依世次定品目初唐为正始盛唐为正宗为大家为名家为羽翼中唐为接武晩唐为正变为余响方外异人等为傍流书成曰唐诗品彚凡九十巻拾遗十巻又择其尤合格者为唐诗正声十二巻论者谓其诗音节可观神理未足然棅之言曰余夙躭诗恒欲窥唐人之籓篱首踵其域如堕终南万叠间茫然弗知其所往然后左攀右渉晨跻夕览下上登顿进退周旋厯数十年厥中僻蹊通荘髙门邃室厯厯可指数盖其学之专如是终明之世馆阁宗之
　　王绂传
　　王绂字孟端无锡人博学工歌诗能书写山水竹石妙絶一时洪武中坐累戍朔州永乐初用荐以善书供事文渊阁久之除中书舍人绂未仕时与呉人韩奕为友隠居九龙山遂自号九龙山人于书法动以古人自期画不苟作游览之顷酒酣握管遇长廊素壁淋漓霑洒有投金帛购片楮者辄拂袖起或闭门不纳甚至诟厉勿顾也人有谏之者绂曰丈夫宜审所处轻者如此重者将何以哉在京师月下闻吹箫声喜甚乗兴写竹石图明旦访其人赠之则估客也客以红氍毹为餽请再冩一枝为配绂笑曰我为箫声访汝以箫材报汝汝俗子也索前画裂之还其餽一日退朝黔国公沐晟从后呼其字绂不应同列语之曰此黔公也绂曰我非不闻之是必与我索画尔晟走及之果以画请绂颔之而已逾数年晟复以书来绂始为作画既而曰我画直遗黔公不可黔公客平仲微者我友也以此寄之俟黔公与求则可耳其髙介絶俗如此昆山夏防者亦善画竹石亚于绂画竹一枝比之金一铤然人多以餽遗得之识者勿予也防字仲昭永乐十三年进士改庶吉士寻除中书舍人转吏部考功主事出知瑞州府入为太常寺少卿进太常寺卿防与上元张益同中进士同以文名同善画竹其后防见益石渠阁赋自谓不如遂不复作赋益见防所画竹石絶伦亦遂不复画竹益死土木之难仲微名显钱唐人尝知滕县事谪戍云南其诗颇豪放自喜云南诗人称平居陈郭显其一也
　　沈度传
　　沈度字民则弟粲字民望松江华亭人兄弟皆善书度以婉丽胜粲以遒逸胜各臻其妙度博涉经史为文章尚平澹絶去浮靡洪武中举文学弗就坐累谪云南岷王具礼币聘之数进谏未防辞去都督瞿能延之教子弟遂与偕入京师时文皇帝初即位诏吏部简士之能书者入翰林给廪禄度与呉县滕用亨长乐陈登同与选于时解缙胡广梁潜王璡皆工书度至最为帝所赏名出朝士右日侍便殿凡金版玉册用之庙庭藏袐府颁属国必命之书遂由翰林典籍擢检讨厯修撰迁侍讲学士粲自翰林待诏迁中书舍人擢侍读进阶大理寺少卿兄弟并赐织金衣镂姓名于象简泥之以金赠父母如其官驰驿传归告于墓昆山夏昺者字孟与其弟防以善书画闻同官中书舍人时号大小中书而度粲号大小学士度性敦实谦以下人严取与有训导介其友求书请识姓氏于上度沉思曰得非曩讦奏有司者邪遽却之其友固请终不肯书姓字在内廷备顾问必以正对粲笃于事兄已有赐辄归奉其兄度子藻官中书舍人用亨初名权字用衡精篆书被荐时年七十矣召见大书麟凤龟龙四字以进又献祯符诗三篇授翰林待诏与修永乐大典用亨善鉴古尝侍帝观画巻未竟众目为赵伯驹用亨曰此王诜笔也至巻尾果然登字思孝初仕罗田县丞改兰谿再改浮梁选入仍给县丞禄厯十年始授中书舍人登之入也用亨自诩篆籀视天下无逾之者且恃年髙数于人前面折登登勿与校至三日犹不已从容进曰登幸辱在此愿有所质乃就用亨言戾于説文者十数事援许氏説证之用亨乃屈服登于六书本原博考详究用力甚勤自周秦以来残碑防碣必穷搜摩搨审度而辨定之得其传者太常卿南城程南云也
　　刘溥传
　　刘溥字原博长洲人祖彦敬以医事文皇帝溥八嵗能赋诗长随祖父游学两京宣徳初授惠民局副使其诗初效西昆体久益竒纵里人刘珏字廷美仕为山西按察司佥事工唐律人目为刘八句尤善鉴古书画藏有终南山进士图际嵗除溥题长句其上珏悬之于堂明日賔客贺正者争裂门籍纸写之而去珏笑曰此耗纸鬼也于时海寜苏平字秉衡平弟正字秉贞昆山沈愚字通理蜀人晏铎字振之慈谿王淮字柏仪真蒋忠字主忠同里邹亮字克明中都汤勣字公让淮安王贞庆字善甫皆以能诗闻勣最豪伉不可一世亮毎以气凌之淮与之辨论或移日不相下及见溥辄俛首服溥精天文律厯之学正统十二年京师产牛五足一足生于领蹏反向上溥占之曰小人在上戎狄横越二年帝自将北征溥从羣臣拜伏道左见日旁气中黒外赤溥愈忧之乃赋送驾诗见志俄有土木之变于是言者交荐不报久之调太医院吏目勣东瓯襄武王和之曽孙贞庆驸马都尉永春侯寜之子铎亮皆官监察御史余俱不仕时号十才子








　　曝书亭集巻六十三
　　钦定四库全书
　　曝书亭集巻六十四
　　翰林院检讨朱彞尊撰
　　传【三】
　　王冕传
　　王冕字元章诸暨田家子也父命牧牛冕放牛陇上潜入塾听村童诵书暮亡其牛父怒挞之他日依僧寺夜坐佛膝映长明灯读书安阳韩性异而致之遂从性学通春秋尝一试进士举不第焚所为文读古兵法恒着髙檐帽衣绿蓑衣蹑长齿屐击木劒或骑牛行市中人或疾其狂同里王艮特爱重之为拜其母艮为江浙检校冕往谒履敝不完足指践地艮遗之草履一两讽使就吏禄冕笑不言置其履而去归迎其母至防稽驾以白牛车冕被古冠服随车后郷里小儿皆讪笑冕不顾也所居倚土壁庋釜执防养母教授弟子以为常髙邮申屠駉任绍兴理官过钱塘问交于王艮艮曰里有王元章者其志行不求于俗君欲与语非就见不可駉至即遣吏自通冕曰吾不识申屠君谢不见駉乃造其庐执礼甚恭冕始见之居嵗余投书谢駉东游呉浮江上潜岳遂北至燕泰不华荐以馆职冕曰公愚人哉不十年此中狐兔游矣何以禄为翰林学士危素冕不识也居钟楼街冕知之一日素骑过冕冕揖之坐不问名姓忽曰公非住钟楼街者邪曰然冕更不与语素出或问客为谁笑曰此必危太朴也吾尝诵其文有诡气今覩其人举止亦然冕善诗通篆籀始用花乳石刻私印尤长画梅以胭脂作没骨体燕京贵人争求画乃以一幅张壁间题诗其上语含讽刺人欲执之冕觉乃亟归谓友曰黄河北流天下且大乱矣携妻孥隐防稽之九里山号煮石山农命其居曰竹斋题其舟曰浮萍轩自放鉴湖之曲太祖既取婺州遣胡大海攻绍兴屯兵九里山居人奔窜冕不为动兵执之与俱见大海大海延问防冕曰越人秉义不可以犯若为义谁敢不服若为非义谁则非敌太祖闻其名授以谘议防军而冕死矣朱彞尊曰当元之季多逸民冕其一也自宋文宪传出世皆以参军目之冕亦何尝一日参军事哉读徐显稗史集传冕盖不降其志以死者也因别为传上之史馆冀编纂者择焉
　　杨维桢传
　　杨维桢字廉夫防稽人家鐡厓山下父宏筑层楼俾读书其上里人谓曰书楼杨泰定四年以春秋登进士第除天台县尹元进士授县尹盖自维桢始改钱清场盐司令乆不调偕道士张雨纵游西湖至正初修辽金宋三史史成正统迄无定论维桢着三史统论谓元之大一统在平宋不在平辽与金统宜接宋不当接辽欧阳见之曰百年公论定于此矣迁江西儒学提举道梗不行避地富春山徙钱塘张士诚闻其名招之不往报以书曰阁下乗乱起兵奬王室淮呉之人万口一辞以阁下所为有不可及者四兵不嗜杀一也闻善言则拜二也俭于自奉三也厚给吏禄奸贪必诛四也此东南豪杰望阁下之足与有为也虽然为阁下将帅者有生之心无死之志矣为阁下守令者有奉上之道无恤下之政矣为阁下宗族婣党者无制禄之法有奸位之权矣假佞以为忠托诈以为直饰贪虐以为亷最可畏者动民力以揺邦本用吏术以括田租铨放私人不承制出纳国廪不上输受降人不疑任忠臣而复贰六者有一足以丧邦阁下不可不省也夫当可为之时有可乗之势迄无成效其故何与为阁下计者少而自谋者多也维桢老且病爵禄不以干阁下幸采其言小可以为钱镠大可以为晋重耳齐小白否则身犯六畏不有内变必有外祸始忆维祯言呜呼晩矣士诚得书不能用亦不罪也继忤丞相达实特穆尔乃徙松江周游山水获断劒链为笛冠鐡叶冠衣褐吹之作廽波引遂号鐡笛老人或自呼老铁亦曰抱遗老人又曰东维子其为诗奡兀自喜不蹈袭前人性不嗜饮颇溺于音乐行辄以歌伎随好汲引人物尝曰吾门能诗者南北逾百人求若山隂张宪吴下袁华辈不能十人又曰吾求诗于东南永嘉李孝光钱唐张雨天台丁复项炯毘陵吴恭倪瓉可谓有本者矣近复得永嘉张天英郑东姑苏陈谦郭翼而吴兴得郯韶也洪武二年编纂礼乐书别征儒士修元史帝遣翰林院侍读学士詹同奉币诣其门召之辞不赴明年有诏敦促赐安车诣阙廷留四月礼书条目毕史统亦定遂以白衣乞骸骨帝许之仍给安车还抵家而卒维桢徙松江与钱唐钱惟善里人陆居仁相倡和惟善字思复至正元年省试罗刹江赋时鎻院三千人独惟善据枚乗七发辨钱唐江为曲江由是得名号曲江居士官副提举张士诚据吴遂不仕居仁字宅之中泰定三年乡试隐居敎授自号云松野褐两人既殁知府事林公庆舁其棺与维桢同干山之东麓人目为三髙士墓
　　徐一防传
　　徐一防字大章天台人以文见知危素授以建寜教授牒吴元年六月诏儒臣纂礼书勅中书省举素志髙洁博古通今士非深知经术者勿遣于是一夔首被征开局于天界寺草创既就而还防元史成而元统后无事迹可征将有事续修王祎以一夔荐一夔报以书曰执事自漳州被召纂修元史与金华宋公同领总裁之命置局以来未满一嵗自元太祖至寜宗一十三朝悉本据实录修成上进局中秉笔之士或授官或还山去独顺帝三十六年事无实录可据分遣使搜访故都圗籍列郡文移有关政体者俱收并录以备采择足成一代之书迩者县吏踵门传致浙省官僚之命云朝廷以史事见征且云执事以仆为善叙事荐之当路夫为总裁荐人此固其职然何为而及区区不材且病之人也窃尝思之近世论史者谓莫切于日歴日歴史之根柢也自唐长夀中史官姚璹奏请撰时政记元和中韦执谊又奏史官撰日歴日歴之设其法以事系日以日系月以月系时以时系年犹有春秋遗法而起居注亦专以甲子起例盖记事之法无逾此也往宋极重史事日歴之修必诸司关白如诏诰政令则三省必録兵机邉事枢庭必报百官之拜罢刑赏之与夺台谏之论列给舍之缴駮经筵之论荅臣僚之转对侍从之直前故事中外之囊封匦奏下至钱谷甲兵狱讼造作凢有关政体者必随日以录又虑其出于吏牍未免讹谬或一日之差则后难考定一事之失则后难増补此欧阳子所以虑日歴或至遗失奏请嵗终监修宰相防检修撰官日所録事有隳官失职者罚之其于日歴愼重如此日歴不至遗失则后日会要之修取于此他年实録之修取于此百年之后纪志列传取于此此宋氏之史所以为精确也元朝制度文为务从简便不置日歴不置起居注独中书置时政科一文学掾掌之以事付史馆及一帝崩则国史院据所付修实録而已尚幸天歴间诏修经世大典虞公集依六典为之一代之典章文物稍备其书止于天歴而其事则可备十三朝之未备前局之史既有实録可据又有经世大典可以参稽一时纂修之士其成此十三朝史不难矣若夫顺帝三十六年中事既无实録又无参稽之书惟慿采访以足成之窃恐其事未必覈其言未必驯其首尾未必贯虽职事髙材卓识提纲挈领有条而不紊向之诸公或受官或还山既各散去而欲不材且病如仆者承乏于后诚恐不能副执事之意有司不容见辞逼上道舟至嘉兴驿贱疾大作行步不前谨奉状左右乞赐矜察别求有史材者成此盛典幸甚一夔复至京师洪武三年九月大明集礼成五年试职杭州府儒学教授六年复就职命编纂日歴成得实授官并赐文绮缯各三装钱六缗十六年帝以灵谷寺初建勅一夔自杭州撰碑文以进称防赐蟒衣采币一夔工于文深而不刻质而不俚其言曰理足而言畅斯天下至文也临文而后索理理恶乎粹惟夫求诸经而有得于尧舜禹汤文武周公孔子立言之防融而摄之方寸之间而吐之觚翰则其为言自不患其不醇矣彼以才驱气驾为髙者坐于造理不深故尔君子以为笃论礼局共编纂者新喻梁寅孟敬永丰刘于允恭贑州刘承直宗弼庐陵周子谅子谅清江刘永之仲修淳安鲁渊道源钱塘刘俨敬思防稽钱宰子予胡行简董彞蔡深滕公琰当元之季一夔自天台徙嘉兴于时嘉兴人鲍恂居郡城之西溪贝琼居千金圩郁遵居商陈村朱克恭居澄林王镛及弟钧居梅溪濮仲温父子居濮市丰于资集一时名士为聚桂文防以文卷赴者五百余人请杨维桢评其优劣四方避地者桐庐姚桐夀居海之峨溪昆山顾徳辉居合溪温州陈秀民居竹邻巷闽卓成大居甓川江隂孙作居南湖而东平牛谅河南髙逊志江都丘民钱塘陈世昌防稽唐肃江汉皆来侨居一夔卜宅于春波门外白苎里四明周棐以陆宣公书院山长留棃林城秦约教授崇徳日以文酒相酬和桐夀称曰乐郊云
　　刘永之传
　　刘永之字仲修清江人家饶于赀既冠未知学过妇翁家新淦练髙者早有才誉永之友壻也翁异视髙而庸众人遇永之永之归发愤就学寒暑昼夜不懈数年学大进尤长春秋与梁寅往复辩论经义寅投以书永之报曰日以春秋本防序呈之左右及奉还示词累数百言若有取于愚瞽之作而教其所弗逮然蒙固之见有未尽白而眀谕有不可不复者敢略布之执事之言曰诸如或日或不日称爵称人名之字之王之称天与否诸侯之列序与否大夫之登名与否皆因史之旧非圣人之意之所存执事所论度越老生宿师万万无疑其曰夫子言知我惟春秋罪我惟春秋知之者知其眀王者之法也罪之者罪其彰乱逆之迹也夫春秋之为春秋明王法彰乱逆诚圣人之防然谓因鲁史之文而笔之传之修之完之使观者有所劝沮王法由之而明乱逆由之而彰则可也若谓损益乎鲁史而明之彰之则弗可夫圣人者岂尽异于人哉其徳则圣人也其不幸而不得其位则犹夫人之子也时无明王谁知宗予待之者曰季孟之间则犹夫人之臣也犹夫人之臣子而私损益其国之信史明王法而彰乱逆无乃弗可乎今之与古逺矣而其理弗异也设使有一孔子生乎今之世立乎今之朝非君之命与其职守而取今之国史而损益焉予夺焉褒讥焉而公示之人其不为僇民者鲜矣圣人对阳货则谨诺过宋而微服居其邦不非其大夫其自称曰述而不作信而好古夫岂以其圣而傲当世哉盖方是时各国之史亦莫不有人焉其立辞也亦莫不有法焉赵穿之弑逆也书曰赵盾弑其君则晋史之良也崔杼之弑逆也太史死者三人卒书曰崔杼弑其君则齐史之良也之二国者有二良焉况于鲁有秉礼之臣者乎是故法之谨严莫过于鲁史其属辞比事可以为训莫过于鲁史具当世之治乱盛衰可以上接乎诗书之迹莫过于鲁史是以圣人有取焉谨録而传焉以寓其伤周之志焉其知者曰是不得已焉耳其不知者曰是匹夫也而暴其君大夫之恶于天下后世故曰知我者将在是罪我者将在是亦圣人之谦辞云耳夫岂曰改周制寓王法而托二百四十二年南面之权之谓哉其曰言之重辞之复必有大美恶焉此先儒之说也执事取之故曰首止之防盟葵丘之防盟皆再书焉是美之大而详其辞也稷之防曰成宋乱刘单以王猛居于皇尹氏立子朝而先之以王室乱皆复言焉是恶之大而详其辞也抑尝考之盖史防之实录而其纪载之体异焉耳其凢有五有据其事之离合而书之者有重其终而録其始者有重其始而録其终者有承赴告之辞而书之者有非承赴告之辞闻而知之而书之者此五者其凡也而皆所以纪实也或防而盟盟而同日是防之与盟离而二事矣合而一事则同书离而二事则异书固当然也夫首止之与葵丘也皆夏之防而秋之盟是离而为二事矣故再书焉此据其事之离合而书之者也践土之防美矣而盟不异书同日也平丘之防无美焉而盟则异书异日也皆实之纪也非美之大而详其辞也将书其取鼎也于稷之防则始之以成宋乱此重其终而録其始也既书曰宋灾伯姬卒也于澶渊之防则终之宋灾故此重其始而録其终也防未有言其故者于之二者而言之特以明其所重也他如书实来则先言州公如曹书齐侯伐北燕则遂书暨齐平皆是物也子朝之乱叔鞅至自京师而言之未知其孰是焉故曰王室乱此非承赴告之辞闻而知之而书之者也刘单以王猛居于皇则来告矣敬王居翟泉而尹氏立子朝则来告矣此承赴告之辞而书之者也他如程子之传例有曰将卑师少例书人此承赴告者也不知将帅名氏多寡亦书人此闻而知之者也皆寔之纪也非恶之而详其辞也程子曰春秋大义数十炳如日星乃易见也其微辞隐义时措得宜者为难知也夫所谓易见则然矣其曰隐微难知果何谓哉圣人将昭大辨于万世顾乃有隐微难知之义是未免蹈前儒之失也仆之愚不敢以为然也虽然程子之传有舎乎褒贬予夺而立言者则非先儒之所及也若胡康侯之学术正矣其论议辨而严矣其失则承乎前儒而甚之者也朱子尝曰有程子之易可自为一书谓其言理之精而非经之本防也若胡氏之春秋自为一书焉可也夫时有逺近则史有详略则辞有同异此甚易暁也若自文以上日食有不书日者文以下悉书日焉自文以前君行八十书至者十七文以后君行九十书至者六十四是也执事所谓随时而观经此诚善也而公羊子曰所见异词所闻异词所传闻异词何休曰所见之世其君父尤厚故多微词焉所闻之世思王父少杀故讳亦少杀焉所传闻之世思髙曽又少杀故弗之讳焉甚乎其陋矣陈傅良曰隐桓庄闵一书法也僖文宣成一书法也昭襄定哀一书法也夫不曰史之有详略而曰圣人随其时而异其书焉其贤于公羊何氏者几希大较说者之失有三尊经之过也信传之笃也不以诗书视春秋也其尊之也过则曰圣人之作也其信之也笃则曰其必有所受也其视之异乎诗书也则曰此见诸行事也此刑书也夫以为圣人之作而传者有所受则宜其求之益详而傅合之益凿也以以为见诸行事以为刑书则宜其言之益刻而煅链之益深也以为美则强求诸辞曰此予也此襃也圣人之微辞也或曰圣人之变文也一说弗通焉又为一说以护之一论少窒焉又为一论以饰之使圣人若后世法吏深文而巧诋蔑乎寛厚之意此其失非细故也今仆之愚曰其文则鲁史其义则彰善而瘅恶冀述而传于后则以删诗定书赞易同其狂僭而为传也则直释其义其善者曰如是而善其恶者曰如是而恶夫襃讥予夺之说其区别凡例则主程子其纲领大意则主朱子其三传则主左氏以杜预说时覈其缪妄诸家则无适主取其合者去其弗合者如是而已寅得书无以难也永之与南昌刘崧万石大梁辛敬襄城杨士江宁周浈泰和王佑及髙为诗友文誉逺出髙右兼工书法篆楷行草皆有师承轻于财货施连郡县已独泊然布素日静处一室以翰墨自适客至不具盛馔酒数行论文赋诗焚香鼔琴而已尝一至京师宋濓亟称其文欲留之以耳聋辞归后以子奉获罪籍其家奉死永之当徙莱州行至桃源病卒
　　赵防谦传
　　赵防谦名古则更名谦余姚人宋秦悼惠王之裔幼孤贫寄食山寺与学佛者同学长游四方乐取友人有一善一能辄往访隆寒溽暑恒徒步百余里与朱右谢肃徐一夔辈定文字交天台郑四表善易则从之受易定海乐良鄞郑真眀春秋山隂赵俶长于说诗迮雨善乐府广陵张昱工歌诗无为吴志淳华亭朱芾工草书篆防谦悉与为友博究六经百氏之学尤精六书其言曰水火之生人不可一日无之而不汲汲者以其随取随足故众人昧焉惟圣人于易坎离始终明之字书之为用亦若水火人顾不察尔又曰士人为学必先穷理穷理必本读书读书必本识字六书明然后六经如指诸掌矣隐居隖山万书阁筑考古台取诸家论著证其得失作六书本义继成声音文字通约之以造化经纶圗又作学范共著书三百余卷时目为考古先生洪武十二年命词臣修正韵防谦年二十有八应聘入京师众以年少易之防谦亦自信其说不为贵显者所夺以是不见録授中都国子监典簿宋濓独遣其子璲从游叹以为不及久之以吏部侍郎侯庸荐召为琼山县学敎谕二十八年卒于番禺将终以书别琼山弟子曰太虚之中不能不聚而为人物人物又不能不散而还太虚其聚其散皆理数相推不能自已岂有所为而为者予身在太虚中如氷在水而今将为水矣氷与水时为之何所留亦何足恋听其自然可矣防谦卒时年四十有五其后门人柴钦以庶吉士与修永乐大典进言其师所撰声音文字通当采録遂奉命驰传即其家取之
　　荅禄与权传
　　荅禄与权其先乃蛮部主也与权博学强记善谐谑中元进士官秘书郎歴河北道防访司佥事居河南之永寜洪武六年春授秦王府纪善改监察御史帝赐以羊酒并赐其妻罗衣纻衣各一袭盱眙县民进瑞麦一茎二穗凡十六本与权上言此君臣异体同心之象又产于盱眙帝郷里也宜荐宗庙帝是之秋与权上言伏羲神农黄帝号称三皇盛徳大业被万世功莫大焉其在祀典法施于民则祀之今天下社稷宗庙山川百神皆得享其祭顾躬祀三皇之礼阙焉宜于春秋躬行祀事上纳其言下廷臣议于是礼部尚书牛谅议曰三皇开天极有大功徳于民京都有庙宜令太常掌之伏羲以勾芒配神农以祝融配黄帝以风后力牧配春秋享祀三皇以太牢配以少牢帝乃命建歴代帝王庙于皇城之西为室五中一室以居三皇焉七年夏出为广西按察司佥事未行仍复任监察御史秋与权复上言古之王者既立始祖之庙又推始祖所自出之帝祀之于始祖之庙而以始祖配之曰禘禘也者大也王者之大祭也故周祭太王为始祖推本后稷以为所自出之帝今陛下受命七年矣禘祭未举宜命羣臣参考酌古今而行之帝复下廷臣议佥曰虞夏殷周其始所从出可得而推故禘可行自汉唐以来莫能名其始祖所自出当时所谓禘不过祫已祧之主序昭穆祭之乃古之大祫非禘也宋之神宗尝曰禘者所以审禘祖之所自出是则莫知祖所自出禘不可行矣今国家既追尊四庙而始祖所自出未有所考则禘难举行遂止未几擢翰林院修撰寻降典籍九年迁应奉十一年春以年老致仕自称洛上翁
　　文渊阁大学士钱公传
　　钱龙锡字稚文别字机山松江华亭人万厯三十五年进士改翰林院庶吉士授编修迁春坊谕德歴詹事府少詹事掌南院礼部侍郎魏忠贤乱政削夺去官庄烈愍皇帝即位以礼部尚书东阁大学士召既至进太子太保文渊阁大学士帝命定附逆诸臣案谓曰忠贤一竖何能为皆外廷力为谄附至此指黄罗囊示之曰此皆媚奄人实迹也龙锡遂取囊中章疏分罪重轻凡六等又虑获罪者不眀所罪之实或滋吁辩因请于诸臣姓名下各注所犯服其心逆案乃定袁崇焕之经略辽东也入见帝大言期以五年奏功龙锡疑焉退而诣之曰子方略宜何如崇焕曰不外东江闗宁两路进兵尔东江者岛帅毛文龙也曰舎闗寜实地而问海道何也崇焕对曰譬如奕然局有四子东江其一也可则用之不可则有以处之二年五月崇焕行邉至双岛诱文龙至以饷金十万犒其师自与文龙登舟相视山海形势即舟中斩之上疏数其十二罪当死且云入其军斩其帅古人之事臣饶为之臣出京时曾语阁臣龙锡矣当是时文龙拥兵自擅有跋扈声崇焕一旦除之帝不之罪龙锡亦不置辩也其冬大安口失事京师被围或言崇焕之杀文龙隂为主欵地者会崇焕援师至求入见帝愈疑之寻有旨缒城以入下狱讯叛状于是御史髙防劾龙锡与崇焕同谋龙锡疏请避位遂致仕去明年八月崇焕既诛御史史论龙锡罪逮入诏狱论斩有司设厰于西市将用夏言故事既而缓决四年正月左中允黄道周起自田间为白其冤疏曰陛下御极以来辅臣负重谴者九人矣古者宰相有犯坐请室不过数日自非大逆或裁或原人主未尝不为引痛比者逮系旧辅臣龙锡锒铛桎梏对簿法庭抢首狱吏此书传以来所未之见也凡疆埸事最难言矣一彼一此胜负何常阁臣坐纶扉遥度邉计不知能否成败一旦坐诛后之阁臣必踟蹰顾盼不敢以邉事自任且令邉帅得以罪诿阁臣后之邉帅有事必摭阁臣单词只语为口实今巷议谬悠谓杀龙锡为文龙报仇物情如此则邉将必骄邉将志骄则阁臣权绌为政府异日开陷阱不可也当尧盛时岳牧举鲧贻祸滔天然放殛之余未闻岳牧系累烦臯陶之聴也陛下即欲威柄独运亦何忍公孤就戮令四方传者谓天朝狱吏甚贵士绅甚贱乎奏入帝切责之谪其官至五月天旱给事中刘斯崃又以请始释龙锡于狱戍定海卫戍九年得防归里崇祯十七年九月廵抚都察院右佥都御史祁彪佳上言于福王曰伏见旧辅臣钱龙锡削夺为民正值崔魏乱政之时迨先帝嗣服起自废籍进参机务着公忠之誉继因袁崇焕斩帅一事为史等所诬众论无不冤之夫以辅弼大臣于督抚陛辞之日体访谘询亦其职尔若阃外生杀转移呼吸先期岂能遥制如以一时问荅之单辞指为罪案将来帷幄之臣谁敢为国家谘访一官肩任一事者此先帝解网于始减罪于终也至其屏居戍所絶无怨尤居乡之日门庭肃清尤大臣所不多见者宜勅有司具礼存问以优先帝簮履之遗者也旋以病卒于家所着有兢余存稾
　　论曰当崇祯初戸部再疏请裁岛饷龙锡独言毛文龙以本折百万之饷递减至三十五万不可更裁请如数与之则龙锡未尝排抑文龙可见也惟是逆案一定党人之怨刺骨祸机一发几杀其身可畏哉观乎黄道周祁彪佳之所陈亦可信其无罪矣
　　崔子忠陈洪绶合传
　　崔子忠字开予一名丹字道母别字青蚓先世莱阳人居京师补顺天府学生员通五经能诗尤善畵华亭董尚书其昌异之谓非近代所有子忠益自重有以金帛请者概不应也友人有官吏部者属选人以千金为子忠夀子忠投之地曰若念我贫不以廪粟与我乃以选人金汚我邪卒不受史公可法家居过子忠舍见子忠方絶食乃留所骑马徒歩归子忠牵马于市卖之遂呼其友饮曰此酒自史道邻来非盗泉也一日而卖马之金尽絶食如初李自成陷京师子忠出奔郁郁不自得防人有触其意者走入土室中匿不出遂饿而死陈洪绶字章侯浙江诸暨人年四嵗就塾妇翁家翁方治室以粉垩壁既出诫童子曰毋汚我壁洪绶入视良乆绐童子曰若不往晨食乎童子去累案登其上画汉前将军关侯像长十尺余拱而立童子至惶惧号哭闻于翁翁见侯像惊下拜遂以室奉侯既长师事刘公宗周讲性命之学已而纵酒狎妓自放头面或经月不沐客有求画者虽罄折至恭勿与至酒间召妓辄自索笔墨小夫稚子无勿应也尝留杭州其友召之饮期于西湖上洪绶往遇他舟径登其席坐上坐饮主人徐察之知为洪绶也亟称其画洪绶大骇曰子与我不相识也拂袖去崇祯壬午入赀为国子监生明年还里既遭乱混迹浮屠自称老迟亦称悔迟亦称老莲纵酒狎妓如故醉后语及身世离乱辄恸哭不已后数年以疾卒朱彞尊曰予少时得洪绶画辄惊喜及观子忠所作其人物怪伟略同二子癖亦相似也崇祯之季京师号南陈北崔若二子者非孔子所称狂简者与惜乎仅以其画传也予友孙如铨常师事子忠道子忠二女皆善畵而洪绶妾胡净鬘亦能畵花草云
　　李无垢传
　　李无垢钱塘人年少日曾入南京太医院为医士顺治十三年春以二童子自随负药囊至梅防里榜其门曰太医院李无垢总理内外大小十三科方脉里中医嫉其大言谤者起乃移寓萍桥僧舍予间访之方注本草经多发新义与予论吉贝子不宜乆服娓娓数百言予心韪其说是夏予妻冯孺人病热七日不汗后七日又不汗逾二旬矣势转剧诸医皆云伤寒不可治请办丧具予乃要君徒步登阁诊视无垢笑曰君夫人所居阁四面俱木围之木生火触暑脉伏尔脏腑无他恙也亟以甘井水投之可不药愈从其言越宿而餔糜再宿主中馈如故既而予游岭表比归询之则无垢客死吾里匶为二童子载去所注书无存
　　朱彞尊曰予少日先舎人广交游复社诸君子舟车相接于道是时海内多故江湖豪杰思以功名自见挟方术遁迹人间一时诙竒怪迂之士往往识之迨长游学益多识四方竒士所未觏者良医尔今耄矣囘思往事李君庶其人与惜乎未尽其术以死而所著书人莫之传也且夫医难矣医妇人尤匪易目不辨病者之色耳不审病者之音止慿方寸之脉分隂阳决生死虽和缓且不能而庸医乃敢自信吁可怪也述君一事虽未足槩平生然于切脉精矣为之传毋使姓名泯没焉








　　曝书亭集卷六十四
　　钦定四库全书
　　曝书亭集巻六十五
　　翰林院检讨朱尊撰
　　记【一】
　　文水县卜子祠堂记
　　孔氏之徒身通六艺者七十子子贡以夫子之言性与天道不可得闻而曾子以鲁得之至论文学必曰子游子夏孔子既没曾子之学羣弟子或未之笃信独以有若为似圣人而子夏居西河西河之人亦疑之于孔子若二子者将不得为具体者与徐防之言曰诗书礼乐定自孔子发明章句始于子夏盖自六经删述之后诗易俱传自子夏夫子又称其可与言诗仪礼则有防服传一篇又尝与魏文侯言乐郑康成谓论语为仲弓子夏所撰特春秋之作不賛一辞夫子则曰春秋属商其后公羊谷梁二子皆子夏之门人盖文章可得闻者子夏无不传之文章传性与天道亦传也是则子夏之功大矣而戴氏礼载曽子之言以疑于夫子罪子夏夫曰有子之言似夫子曽子闻之子游未之怪也其不从羣弟子彊者特以事之不可耳后世拘儒疑其说于庙庭之祀黜有若而进子张又或谓西河不当专祀子夏由其过信曽子之言而未之绎也抑何其刺谬与文水固当日西河之境也隐泉山之麓旧有子夏祠嵗在丙午秋八月予获拜祠下纵观昔人碑记往往仅志土木废兴及歴代封秩而已至其发明章句传孔氏之学为西河文教所自始顾不及焉私心窃以为憾夫山水亭防之胜卉木之华其有歴乆不废者游人过之尚或览物而赋诗或题名镵石其处况夫瞻先贤之祠宇卒无一言畅其防其何以祛世儒之惑则后死者之过也爰缀旧闻为记亦以见戴记所载殆非曽子之言而六经之传子夏之功尤多报祀之义盖非独西河之人宜然矣
　　大同府威逺衞重修学记
　　庠序学校之设非王政之本与三代盛时其地自党遂达国都莫不有学其人自天子之元子以及士庶人子莫不入于学其典礼政令则自释奠释菜习郷习射执酱执酳以至献馘献囚莫不备举于学又择君子之儒仁义忠信乐善不倦者以为之师士之入乎学者俎豆筐篚象勺千籥有其器鞉鼓椌楬笙镛琴瑟有其音屈伸俯仰盘躃缀兆有其度藏修息游有其所而师氏以三徳三行教国子司徒以六徳六行六艺賔兴之上无私师下无私学此三代之学所以盛美而大备也后世学日以弛典礼政令听州郡吏专制之于上不必尽举于学其仅存不废者春秋上丁庙祀孔子释奠释菜而已为之师者未必尽择君子之儒徒块然自处学宫使之不由其诚敎之不尽其才士亦隐其学而疾其师视学校为不急之务由是学宫坐以倾圮至有终嵗不游于学者呜呼学校王政之本至视为不急之务而听其倾圯此君子之儒为人师者所甚忧也威逺卫当大同关塞之冲士之习于文事者盖寡自邉隅晏安士始以诵相励而敎谕王君复能以仁义忠信之説善谕之卫故有学嵗乆将圮王君率诸生某等新之诸生咸乐趋事堂庑寝筵欂栌榱桷防门璧池莫不具饰不侈不陋工既竣向予请记呜呼三代之学其得存于今者仅矣自夫师之不严而道不尊士于是失端本之学不知顺行以事师长则无良师为之也若王君者乐善不倦可谓知本之君子矣昔鲁侯既作泮宫诗人颂之有曰无小无大从公于迈又曰济济多士克广徳心至学校之废郑人刺之则曰纵我不往子寜不来诸生能广王君之心日相与藏修息游于是讲其徳行习其文艺孰谓三代之学不可几于今日也哉
　　衢州府西安县重建学记
　　古者立学自辟雍頖宫下至术序党庠家塾所称先圣先师初无一定之位故释奠有合而无尸自汉庙祀孔子阙里迨唐武徳后建庙于国子监又定称周公曰先圣孔子曰先师开元以降郡邑通有孔子庙祀然庙与学亦未均合为一也其后学必立庙由太学及府州县率有定制太学之堂或曰伦或曰明徳余皆以明伦为扁旁立社学射圃暨启圣之祠后峙尊经之阁庙则三门六防殿设栗主更先圣曰至圣而仍先师之名専祀孔子配以四子十哲而祀七十子先儒于两庑薄海内外莫有异焉者葢天下不可一日无教学不可一日废于天下舍未师而専主孔子庶防道徳出于一古今之立学虽殊而所以教则同也西安县学旧在礼贤门外嘉庆乡制锦坊元未燬于兵明洪武初一徙于城北废斗室法院为之正徳间再徙于宋贡院遗址嘉靖中复徙于大中祥符寺继是规制差备自兵燹之后县学墙屋薪木皆毁惟文庙仅存梁栋亦圮其来守是土者视学舍为不急之务嵗久不治会进士颍州鹿侯【祐】来知县事下车谒孔子庙顾瞻太息而曰学校如此其何以造士且教何以兴而政何以举是守土者之责也侯乃预为规画俾山农之产竹木陶旊之治瓦甓段冶之攻钉铰者咸得输井税储之以待兴筑而以月俸补其额政尚简易不事鞭朴逾年而逋赋悉完于是鸠工庀材侯首捐钱若干缗县之大夫士学官暨其弟子咸率私钱为助首葺庙宇次营两庑各九楹次建明伦堂次设先贤先儒木主然后缭垣墙涂丹粉濬泮池之水种树庙庭及堂之前后凡百本经始于辛未之秋今年春二月堂成侯兴器用币释奠于庙牲酒豆笾秩秩有仪观者交悦具颂侯之功伐石以进侯曰未也堂虽成祠与阁未备且曩时赐书未有存者经以载道而学舍无之其可哉乃购羣经疏义凡百余家将纳之庙鼓箧以示学者噫侯之用心勤矣夫三衢固仕国也昔之言经术者若郑灼之三礼刘牧徐庸柴翼之易徐晋卿王宏之春秋是皆西安产也西安之俗其君子敏于事士之志于学者不少而居无黉舍市无书肆其何所资以讲习焉得侯所购之书贮于学有不相观而善相説以解辨其同异而博喻之者乎吾知教之所由兴必自西安始予视侯忝一日之长与侯别三年入其境贾安于防农歌于野游乎学校则昔之废者具举葢中心怡怿有不能自已于言者而县学教谕海盐钱君瑞征乐襄其役与予同乡里述侯立学之功集事之敏皆过人计虑之表爰摭其本未而书之于石
　　重修严州府桐庐县儒学记
　　师儒之官道德之归政治之本也汉郡置文学掾唐校立经师庠立孝经师宋元书院各设有山长所以教士者専矣
　　皇朝因明之制县立儒学教谕训导各一人掌士子之版铨法凡贡于礼部屡试不第及学生食饩廪者既老而后用之虽不失古选择耆儒之意然往往精锐已挫頽惰衰慵讲舍之不修生徒之日散师严道尊之谓何圣天子立贤无方妙年英俊之士亦得铨授由是桐乡汪君教谕桐庐既至谒先师覩祠宇圮败陈丹暗粉久已不治于焉出私钱命工匠楣椳楔柣栭桷杗廇有筄有簃或榩或垩鸠工于某年月日告竣于某年月日计费白金十镒尔而堂斋门庑百废具举春秋上丁释奠庙下莘莘俎豆小大骏奔暇课诸生于碧梧书屋而又汲有井渡有船蹊有桃李县之士子乐羣亲师庆行礼之有其地焉君乃贻书与予请为文纪之石予尝往来四方见府州县衞学倾者十之六七上官诿之有司有司以催科聴讼之繁每视为不急之务至于肄教者禄既薄而权轻朝日之盘恒苦不饱安有余力葺治墙屋其能免于风雨鸟鼠之侵蚀乎君能不私其财不费乎帑不病夫民力以兴废自任可谓能也已矣桐庐之学旧在西防一徙于戴家桥北再徙于县治东北之小山宣和中燬于寇绍兴以降知县事赵公侃赵汝惮赵汝骧胡太古先后修建元末复燬于兵洪武再建则知县事毛道主之正统初重葺则知县事汪荣主之成化以后安庆李琛东莞卢勗黄冈曹珪云南杨汉四会何经南海吴宗汤清江李绍贤来知县事咸克修庙学此有司之职也以校官独任之则自君始
　　扬州府仪真县重修儒学记
　　古之造士立学士之志于道者必于郷校事其师记曰礼闻来学不闻往教当其盛时无小无大从公于迈及其废则曰纵我不往子宁不来而又继之曰一日不见如三月兮是故博习者必亲其师论学者必取友学者有失教者知之长其善而救其失藏焉修焉息焉游焉安于所居之地夫然后师严道尊民知敬学也已学之制匪一虞庠上下夏序东西殷胶左右周保傅所纪为学有五汉立三雍晋兴两学至于唐分学为七三品以上子孙国子学教之五品以上子孙太学教之曰广文以领国子生之业进士者曰四门以授七品之子及庶人之俊异子弟律学以讲律令格式书学以考篆籀分真草章行算学以明亿兆京垓秭壤沟涧正载斯成德达材各有其选教之亦多术矣自宋而后虽于州郡县学之外兼设山长然书数之学辍勿讲科目之繁既省士子分治五经専习四子家各有师不必问业于乡校而仪真县治当江介之冲旧为江淮发运之所邦人多居盐防之利其子弟注籍于学束修之礼通名于校官岁一再至而已防门之攲倾泮水之淟浊文庙之瀸漏讲堂横舍之榛芜守土司教者第有坐愁行叹已焉通政司使巡视两淮盐课监察御史曹公恤商以仁待士以礼每因秤掣至县布寛大之条舳舻衔接枻鼓榜歌于是公年五十矣商纲亭户咸思进酒于公醵白金二十镒称寿公却之再三适公乗幰过市遮马拒轮以请公乃召汪训导【谷诒】语之曰县学之不修久矣吾无私财可以训工也曷若以众所率之钱新多士肄业之地庶几邑子享人爵之报乎于焉众皆恱颂公之无私而克广德心也歳之【缺】月诞治泮宫工匠陶旊各程其材自西徂东百废具举由是诸生问业有所来亲其师人知敬学尔乃伐石以志重修之嵗月曹公名寅字子清一字茘轩满洲人为文者谁
　　南书房旧史秀水朱彞尊也
　　杭州洞霄宫提举题名记
  </div>
  <div class="pagination">
   <a href="曝书亭集_page66.html">
    上一页
   </a>
   <span>
    ...
   </span>
   <a href="曝书亭集_page62.html">
    62
   </a>
   <a href="曝书亭集_page63.html">
    63
   </a>
   <a href="曝书亭集_page64.html">
    64
   </a>
   <a href="曝书亭集_page65.html">
    65
   </a>
   <a href="曝书亭集_page66.html">
    66
   </a>
   <span class="current-page">
    67
   </span>
   <a href="曝书亭集_page68.html">
    68
   </a>
   <a href="曝书亭集_page69.html">
    69
   </a>
   <a href="曝书亭集_page70.html">
    70
   </a>
   <a href="曝书亭集_page71.html">
    71
   </a>
   <a href="曝书亭集_page72.html">
    72
   </a>
   <span>
    ...
   </span>
   <a href="曝书亭集_page68.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
