<!DOCTYPE html>
<html>
<head>
    <meta charset="UTF-8">
    <title>止斋集 - 第 30 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>止斋集 - 第 30 页/共 32 页</h1>
    <div class="content">　　钦定四库全书
　　止斋集卷四十六　　　　宋　陈傅良　撰祭文
　　祭沈叔阜
　　呜呼以先大夫之于子属望也以夀母之恃子以亡恙也以伯仲与子相和唱也以朋友交防谓子足嘉尚也然不待中年而夭矣岂惟家人盖乡党隣里同心悲怆也呜呼万事如意岂必永年有一弗尔祸不待旋来者可追往者已然我不能规文以自镌
　　族祭八一叔
　　惟灵厚重之徳温恭之度语无厉声动无疾歩盖尝深居燕坐玩意缃素娱翰墨以永日时杖藜而观圃虽比邻聚讼辙迹旁午而澹然不顾至于里有恙苦族有丧故曽不渝于风雨必躬问而身助若廼内将顺于慈母外服劳于诸父弥歴年如一日及二毛而犹慕眷旁洽于弟侄一色笑而匪怒然其胸中昭然自有绳尺臧否不言莫可欺以智数者矣呜呼文足以决科而老于布衣实足以长世而不昌于祚以嵗寒之乔木亦半夜而晞露究人事其何阙莽苍苍之难诉观其前十日而戒客却私昵以宻布儿曹之奚择曰阿牙其可付余闻继宗之子经礼攸着岂圣贤谓之弗祥徒世俗以为讳茍牙也足以汛扫门戸典护坟墓渺一芥其何啬将九原焉如赴伟顾言之勇甚又古人无以逺过者也惟是枝叶凋零嵗月迟暮乏一老之导前嗟众穉之失措此某等所以罗柩下而长恸想仪刑以摧仆
　　祭张国纪
　　嗟呼国纪吾欲诵子之美兮累百纸而莫殚吾欲哀尔夭兮涙悬河而何干招子之魂兮其安逝托予之孥兮交贫而力不逮盖自故老之传书籍具在疾驱者途短轴不折者厚载髙明兮鬼瞰其屋愁苦兮弗菑与害曼肤兮鼎食锐头儿兮无盖仁三族兮报之丰自营焉不延厥世以余讲闻兮籍甚于目睹兮每背至国纪而一不酬兮余谁问兮茫昧岂天若不谋或邂逅兮圣贤以为定计匹夫兮细故将善十勇兮九悔徒长言兮何尤聊一觞兮以酹
　　代兄祭林承事
　　维公劬躬植门自约而赢爰始为儒被之家声闺阃无惭乡闾有称昔者妇党缺无佀承克立之后祀事有凭昔者族党伯季凋零辑其孤嫠以迄厥成夫人于此茍或一能则为善士况是合并奈何无年虽天防防呜呼方女既笄实繁问名公为相攸莫如书生我时鳏居少公数龄廼以我归嘉我弟兄待不以婿而如軰朋自其室事来谘来评有不释然輙以我平顷我属疾中寒善惊公亟问拊弥时不宁及公舁毉省之郡城谢言再三勿扬夜舲谁无舅甥所感此情雅有室庐可以止兴新有子妇可以使令奈何无年胡不涕零矧辱深厚此酒忍倾
　　祭郑龙图母夫人
　　观岳者于麓观河者于涘猗欤夫人克生二子夫以龙图经明行修名重天下南渡以来张吕之比而景元洁防忠信迈往而絶出又为当世隽杰之士譬之天球琬琰和弓垂矢粲然房中重英袭美几所谓维其有之是以佀之者矣至于龙图稍稍宦达位逮九卿夫人固为之欢而亦不以景元之负志流落不逢为耻龙图怡声下气坐不垂堂夫人取焉而亦不谓景元单车暮夜赴人之急难为非是则其髙懐逺度兼识二子之才徃徃总揽人物者或有恨于此也呜呼夫人之衰自丧伯氏仲惧弗任誓不以仕药物之良饮膳之防傥可一笑不逺千里今也夀终孙曾百指棺椁衣衾闻者兴起永惟人生及此有几然景元犹哀恫愤恚自谓遗憾盖不但以迟莫困穷力有所止也某等蚤游门墙钦诵仪轨以受祉之既多而哭少于余齿且嵗籥之四周凡奠斚之三跪宜盛徳者不然将永伤其曷已况有感于百懐曽莫殚于一纸
　　祭梁丞相
　　麟凤不挚帝王瑞之木徳为春万物善时维皇龙潜公为举首天授之相有司之手维皇至圣维天之仁维相休休嘉靖此民泽农欲晴山农欲雨公在相位髙秔下黍彼有言战此言有守公在相位兵不挂口人亦有言谁怨谁徳公曰赏刑具在三尺人亦有言匪同斯异公何适莫靡立一意乾道经略淳熙无为从容其间不竞不随上之咎言下之觖望弗及其身人自得丧公疾未剧公归已决帝曰如何咨尔同列至于领祠至于赐第宿留经帷愈好勿替我观自昔萧曹周召经史云云如公特少方舜命禹宜师宜保薄海有恨公不夀考公不夀考薄海恨之矧如傅良辱爱辱知属官穷楚遭嵗之缪爰及祥琴文始克就太常有诔太史有传廼如斯文聊以哭奠
　　祭刘子澄
　　惟灵学不事于章句仕从容于禄爵积之身以力久试在邦其大略我特立而众同曰好名而奚怍若夫缅企慕于前修图报称于隠约岂与世以多违懐良朋而独乐孰遗貌以观心怅此风之不作以余交之最晚知君意之匪薄方前猛之切磋收后尤于戱谑何手墨之未干而遽遗于今昨傥絮酒之可渍将陈根而亦哭
　　祭蘓训直
　　元祐故家封殖百年百年旧闻尝失其传疑将孰问孰备次诠如公几人庶几象贤然而位不过外郎而仅止中夀是不谓之天耶累举不第屈于赏延﨑岖州县曽讳自言晚以民庸着之淮堧积有令闻爰始综铨向使第公之文少而腾鶱则于史观则于词垣何处非宜而踬莫前则天之啬公非适今日然也嗟乎魏公之功鼎彛所镌比及三世中更百邅维先大夫义不附权天下寃之临汀之迁公论既开忽诣九原凡是天理莽不可言某幸兹为寮情相后先即之谦谦听之便便一日不见而我弃捐寓哀斯文三致意焉而哀不胜有泪如泉
　　祭张孟阜
　　我识诸张余三十年仰止端明恨不执鞭架阁勇为而挺出忠甫肥遯而孤鶱雅矢寛夫接于英躔亦有婣娅声华满前我来双清诗书之渊孟阜妙龄玉洁兰娟前规后模足不及防既而诸老沦亡松凋蔓延于赫家声寖以弗绵孟阜永叹逝将谁愆吾学未就于何食眠习为文词短章钜篇骏不可羁阔略注笺及试场屋句磨字研务入绳尺以取众怜屡贾弗就愈强益坚妻啼儿号语方讳钱必以青衫侍亲九泉晚喜世科至于澘然而其料事察于蓍忧时过于貂蝉毎一发愤于酒是便竟成沉疴殆若自捐呜呼孟阜工于成家而拙于谋身有恨于贻后而无忝于奉先求之昔人亦足谓贤我妻厥姊见推师传忠何疵之弗告爱何善之弗宣病革之书笔墨倒颠属子以婿抑何惓惓防余东归哭此殡筵其塞尔悲为之矢言谓余不信有如大川
　　祭令人张氏
　　嗟余与子于穷相遭以子洁清济余之豪何以觞客取之衾袍殆将兼旬蓬首不膏矧余力学往往独旦每兴视夜青灯在案于焉劳苦于焉咨叹茍余饥渇则自涖爨凡我族居以私为公凡我嗣息以异为同亦既声名胡谤是丛亦既膴仕奚归匆匆虽则信已岂余所独亦岂无人共此心曲知余孰深爱敬之笃子尝有言舎我无复呜呼子病之久余靡所爱顾笑谓余日月有待畴昔之梦云鸾下逮夫岂凡骨而及斯赉余亦宵梦殊庭秘严有二黄冠缟衣襜襜求子食器与子镜奁而遂弃余曽日不淹呜呼以子生平死且有守奈何衰惰失此益友强欲述子悲掣之肘尚图能言托子不朽
　　祭林懿仲
　　我老哭子云胡不哀岂以斯今微子之才有才如子学以自培少却寘之辟雍蓬莱而年不逮公论之开是悬于天我哀何哉我懐古人风凋谊零匪无群居谓为友朋亦既乐推俄而讥评亦既洽比俄而背憎谁其卄年笃师一经凡曰同门视犹弟兄毁誉合离弗移弗倾譬彼松柏可以永龄则知我哀岂徒私情呜呼丧归自淮澘焉曷胜属我悼内拊棺未曾今辞酹之尚其歆听有尽之觞无穷之名
　　祭瑞安宰留公弼
　　吾邑之难闻于浙闽有廨一区洞无门垠籍入谁家何所就询邦赋有常夫岂不仁令日敲朴吏加斧斤役无完家帑无见缗累嵗于兹交相为贫间有惠令不怒以嚬譬彼沸鼎而忍益薪匪忧则惭以及其身自我公弼饬壊为新一术不施笑言津津役戸晏开吏袍前陈州家曰能使家曰勤且以其暇豆觞佐賔县门之楼圮为荆榛忽焉山立曽目不眴以此长材与意之真岂徒百里可以长民辑睦怨慝整齐纷缤寘君其间亦志可伸遽止斯耶天何昊旻自君属疾愁聚为群识者于毉昧者于神冀其夀祺以劝后人闻之不起万里霑巾我忝同登晚交益亲况此酹别不知所云岘山之石岿然嶙峋尚刻遗爱庶几不冺
　　祭潘省之
　　嗟乎惟灵以家学之未显掇巍科以娱亲以里仁之未博求三益以淑身惠分人而清约严律已而殷勤若夫归爱女于心许择冢妇于素贫资壮士以趋急逊旁枝而图新皆在昔之所难得一节而过人廼具美而弗矜爰好修而益振自发轫于州佐亦彯缨于京尘有众允之嘘拂无一疵之缁磷虽混迹于筦库遂扬名于缙绅及两鬂之已华领壮县而独欣弃讼銗而弗设维经师之是遵叅累政之短长从百里之笑嚬酌民言而径行或黄堂之未闻有负租而弗问奚加赋之敢云积棠隂之劬劳忘梱内之欠伸俄遗恨于偕老遽伤和而损神嗟乎志如公之濶逺行如公之真淳傥少假之嵗年将防足于要津盖庶几于有徳辑群驳以为纯忽两榇之旅归徒夹道而酸辛某尝同升于仕版又洽比于昏邻方钦迟于晚休尚幸陪于后尘隔古今于一觞故不知涕泗之沾吾巾也
　　祭蕃叟弟母夫人
　　呜呼悲夫季路之母及于负米而不得与其子共禄于三釡孟子之母及于衣衾棺椁之美而不得与其夫偕老于五鼎自古贤者固多遗恨吾于吾婶尚何言哉尚何言哉一觞之奠永隔千古呜呼悲夫
　　祭沈次卿
　　吾每过吾邑必欵二沈之门以资旧闻访遗迹也元诚云亡官无诹咨之助士无切磋之益幸公无恙尚有典则言可记注行可踪迹而止中夀谁不沾臆呜呼十八丈之贤盖庶几徐孺子元鲁山焉而世无孝防之科竟沦谢于幽仄相彼后进车马赫奕韦布三叶令人太息始余过邑多见往昔游有观潮翫有古栢追随诸公好我顔色自公独存我亦皓白恨不邻巷相与朝夕日治草具屈为上客我懐则多岂以饮食曽谓背面存亡之隔文以哭之未叙潜徳匪无强宗为刻拳石
　　祭丰山陈国器
　　呜呼自昔格言谁敢【阙二字】种徳之久仁及闾巷悼内属耳而遽至此何欤余观气貌甚伟言动有常下逮僮奚不见呵诘是岂不足以夀欤食饥衣寒勿问疏戚东塘之成通国利之是奈何不享其报欤宜夀不夀宜享不享神理茫昧世亦多有若夫奕世慈孝满门问学盎然春和无以致异而贺觞未举衰绖相寻行道嗟涕殆未之睹则又何至于此极欤岂祸福无端而自昔格言姑以为训欤胡能吁天寓此哀奠
　　祭朱文昭母夫人
　　吾友满天下今四五十年升沈通塞之变多矣盖仅有存者率一嵗或再三嵗惠然造吾门者必皆苍然华颠者也否则其子若孙以其父祖借口为谒以请见而非其人矣况于其亲则又凋落至阖郡或数百里间有人焉以余之少孤不及奉其亲茍间见之则未尝不为之起敬且自愧恨其不若也呜呼今夫人氏吾友文昭之母则一人之数也文昭自为诸生知名一世屡举不第而业益修谢客深居而士益附无分寸之柄而吊亡悼屈恤孤而惠羁旅而家不困皆夫人之教也呜呼何其整也余自罢掖垣谪籍弥久夫人以其女孙归为吾伯氏妇倾囷以饰其行辍田以佐其养人所讳交无难辞焉呜呼又何壮也以余少孤不及养其亲于阖郡或数百里间见吾友之亲则为之起敬自愧恨其不若则于夫人宜如何也春有馈丝秋有馈鲜果蓏之实凡美必馈问其将命往往出夫人之手夫人之夀八十有六属余抱疴抚棺无及写徳布私非文安寄力惫言略尚昭鉴之




　　止斋集卷四十六
　　钦定四库全书
　　止斋集卷四十七　　　宋　陈傅良　撰
　　志铭
　　徐叔楙圹志
　　叔楙年二十二取科第始娶剡之周氏妇党爱叔楙留之弥年不使其女行叔楙客久念其亲尝欲得余书风刺之将持白其妇翁媪以乞归余以叔楙意为书累百言道其主母老矣父母日夜望叔楙以佐其归决叔楙于是乎归而已病矣余与叔楙同乾道八年进士是嵗繇乡贡以第者惟叔楙一人里中慕悦之奉羊酒贺徐氏之门者日至他父兄皆各咎其子弟谓吾之不如徐君也今叔楙调长乐主簿弗及禄又去亲侧逾年以病归归之日父母为之愁苦无聊累月而叔楙死呜呼是不幸耶非耶叔楙名槐温永嘉人一子才周嵗以淳熙某年某月某日卒父扩帅其同年进士请墓于郡太守得某乡慈云院之后山以某年某月某日余悲叔楙之亲之怨也故为叙其才与志尚不愧于亲者如此因以为铭云
　　林安之圹志
　　安之姓林氏讳居实温瑞安邑人父尧賔母王氏安之以淳熙二年十月丙申卒以其卒后之六十有二日丁酉于邑西偏三里之横山余既为图铭于东莱吕伯恭氏而圹不可无识也盖安之从余游最久余在城南时群居累数百及屏仙岩之阳至者盖十一而安之实先越数年寓防稽之石氏藏书房至者盖百一而安之又先明年繇太学还过越安之犹栖然冻馁逆旅以竢将行天台则安之束书僦仆矣余察安之勤甚矣而趣好杂因辞却不与偕比至天台安之已蹙容俛立戸外以请由是不以渉事物毫杪分志而趋于学余师友虽在数百里外必徃依事诸公见安之咸曰佳士佳士年止三十四其也同舎生为之椁悲夫
　　赵夫人墓志铭
　　余友孙叔特将其内赵氏为余言内所以克相之者而拜乞铭曰昔吾母早世诸弟有尚结髪者吾父春秋髙多恙赵氏年二十余来归事字尊穉时节其服食饮药各以意禁嗜无堕缺不自事防饰惟賔祭之馔腆洁必致训齐儿女色庄如文人至令僮婢则以惠及虽妇氏其行应铭敢以请按夫人温瑞安东郭人乡贡进士耆孙之女生三男昭子明子宣子二女归同郡士朱清何璠年五十二卒于乾道七年七月丙戌以淳熙三年十有一月壬寅朔于永嘉县建牙乡鹏飞里西华山之原余闻东郭与金奥赵皆清献公之族熙宁中清献公之子防来丞郡夫人曽大父岵从公问家法繇是赵氏子姓有检守自辟雍正霄以文名天下登进士第者至今不乏夫人行应铭有自来矣余娶城南张氏实金奥出昭子而下又从余游皆辞不可遂铭之曰
　　维系之光维习之臧式谨妇常无年乎何伤
　　胡少賔墓志铭
　　少賔讳序姓胡氏胡氏繇婺徙温至荆湖制置司干办公事君讳褒通判滁州君讳裒宗正少卿君讳襄兄弟始着累赠其考讳观国中散大夫妣赵氏恭人滁州君周氏安人无子以干办君之子为后是为少賔也少賔娶薛氏故起居舍人徽言之女世所称薛士龙者其妻弟也年四十有九以淳熙五年后六月丁未卒于官所十有一月辛未归于永嘉县吹防乡梅屿山先兆之侧子男五人宗宇守寅定女四人曩余问学于薛士龙氏往往见少賔已而与郑纯全真往还全真雅从隠君子游间一至城邑必食寝于少賔之家余固心异少賔而未之知也前年官行在所少賔适赴调又馆于余师友郑景望氏则日得与少賔处语是时少賔之从弟千秋待湖州监酒阙年方少母老矣不乐其为是官使来换县主簿若尉少賔念人人择便利将谁听吾弟昔授福州侯官尉推千秋尝适市见宜春走卒问其族子教授时者无恙乎曰既亡矣为之涕泣奔走以求归宜春之丧与其父母妻孥者累日余始知少卿之笃行全真之不茍合郑薛二氏之常与居有以也其后益闻少賔生平少嗜酒倔彊年三十尽舍故交窃聚粮走千里见黟人所谓金先生者先生名梁之尝为奉新尉一旦弃官变衣服垢面骂市难近即所可意复危坐讲说若经生学士然者最善郑全真也少賔介以见卒然相懽饮之于酒家竟醉少賔盖留黟数月而后归其所云云懐不以语人廼更自负恃爱惜非亲党庆唁未尝出门巷独旦暮与士龙孙处厚子诗相追逐上下议论士龙名在天下士争趋和其言少賔亦自立我务不为同于子诗尤各出竒不相降下余顷闻滁州君初读书天庆观故相秦公在永嘉闻其名出不意杖防来觇之君方读孟子书不为辍也秦因诵宋勾践一章以感讽君君讫其去如初旦日且不还谒秦公再相有以君为荐者曰是固以三顾望人者耶滁州竟官不达死干办君以布衣从大将岳飞定群盗仅得官以死少卿稍贵亦坐言者谓尚胡寅赵鼎之学摈十余年不用少賔志益壮连调官丁内外艰不赴晚监湖酒名字才出未几死矣胡氏父子盖如是宗来乞铭其可无辞叙哀之乎宗尽得外氏书率诸弟力学或者在兹耶铭曰
　　璞也而或以为珉佀也而或以为真徒以屈伸云谁不冺吁嗟乎少賔
　　承务郎陈公墓志铭
　　始余入太学故右文殿修撰芮公为祭酒以士之有文行者职掌凡学之事而永康陈君圣嘉为选首余繇是与圣嘉往还甚熟尝语余吾父春秋髙而吾之室亡矣因不复娶以与吾父同卧起者若干年岂忍一日离也而吾犹未免于诸生余闻其言而感之后数嵗之官道过永康则圣嘉取上第调处州州学教授遇太上皇庆夀恩授其亲承务郎父子盖甚乐也明年秋圣嘉忽访余行都衰绖面墨拊膺哭拜曰某不孝某不孝不能夀先君以及于禄尚不敢死而来乞铭于吾子以究大事惟吾子惠存之余既泣吊即辞辞未就防罢官束归又道其州邑往往所至以其族子承议郎监左藏南库公亮之状访公之为人颇合且得其轶事盖自熙宁变古役法不以主戸敏愿之士上公给事而浮食与政者类皆恶少州县不胜其敝里居者同患之然自好非诎与齿也公习见前事独坚忍不屑去以隂平一县之赋讼痛自洁谨虽有督察之长欲求其一二过差而不可得故能究其惠爱于乎使当秦汉察举之法行其因是以着见必有足观者而其志岂但若是哉以余知其子十年见其休戚之变又得公行事如是是宜铭公讳某字某其先自颍昌徙婺曽大父某大父某父某公善事亲不以家事累兄弟教子不问费虽事科举业试不利不愠与人交非軰行不辄相字于童穉未尝施尔汝家甚贫犹施及亲故晚尝杜门读佛书间一日出比邻欢迎之讫年八十齿髪不甚衰变娶郑氏先卒男四人志同志节志质志刚二女适邵去病倪资深男孙三人女四人以淳熙五年三月某日卒明年正月某日县之长安乡西山原公亮云而志同者圣嘉也铭曰
　　谓为无位耶子姓以贵之谓为无传耶乡党以誉之兹为其藏后之人易忘也而我铭着之
　　叔祖母韩氏墓铭
　　夫人姓韩氏乡先生汝翼之兄女年二十八归我族叔祖父归二十一年而叔祖父卒所居前山之阳后二十六年而夫人卒叔父某以淳熙七年十有一月吉奉其柩祔于山阳之兆盖夫人归比嵗复庚子矣叔父泣命某曰吾以故缓而今属吾子铭之也以尚亡悔某不逮事叔祖父不尝见夫人为冢妇时事而见为母久是时长叔姒亦惸寡家日落二小郎鼎盛门戸冷热异夫人中处与外絶独教子读书一女爱甚择以妻国子进士韩公禀妇子或微过但色不怡妇子谢已则复常虽隣未尝闻语笑声者而室庐园田无秋毫损于叔祖父之旧叔祖讳某字某铭曰
　　余叔祖父以善士称叔父继以善士称族之愿其妻若母者必以夫人也如之何勿铭
　　冯司理墓志铭
　　君讳施叔字孟博以淳熙六年某月某日卒于家年六十以八年十月庚申于永嘉县建牙乡桐岭之下娶魏氏再娶薛氏三男琳瑜璋五女适吴仲洽林谦余未行往时吾乡尚名徳贵门地士大夫不茍为婚友永嘉如草堂先生张子充氏经行先生丁某父氏瑞安如唐奥先生林介夫氏皆名家也数家子弟賔客往往可称数君考讳光庭娶介夫之孙女因林氏君得从草堂诸子学复因张氏得以其仲姊归经行之孙君三嵗丧母十五丧父家益落而迄以读书属文得官居有善誉出有防绩盖其所渐习异也府君且卒召林张氏以其子为寄两家合教十数年丈人课之妇女饮食衣被之比君偕计书上名于礼部两家奉酒相劳苦以为可见府君地下矣余毎论婚友之不可茍于君故有感也余娶草堂仲子思豫之女则尝教君者也既习闻其所繇成就如是而琳瑜又来问学亦雅驯不烦瑜也将因述君官政家政累千余言以乞余铭余叹曰士宦不达志不究见何足用书有以孤儿受教于外氏致其身以无辱其父其可以无传乎铭曰
　　维古论人必某出君克其家谁从得亦惟厥考好逑匹我铭旌之后为则
　　张忠甫墓志铭
　　忠甫为人严重深博善忍事镇物絶有材智抑不使出其气貌沈沈伟然丈人也年方少连五试礼部不中授特奏官忠甫每自悼不第进士虽宦达将不得与文墨议论亡足以着儒效遂弃去以居养其母仪妻子是正朋友为事盖晚而学诗书讲诵数年既大通风人美刺与古丧祭上下之交立教微意以为天下国家可推此而理此孔门之所教而传也益负其学自刻苦贵爱或言诸朝禄以监岳忠甫谓徒费县官亡谊歴三任不食其禄亦不书考执母夫人黄氏之丧自饭含至于既窆凡所以诚信其亲者自括髪至于既祥凡所以哀恫其身者质诸士丧礼无不合也初忠甫独追古軰好绳俗以已学无以寓见则时时为文章铭人父祖有讽有劝皆不虚书于族姻之丧为之治衣衾棺竁绌巫佛强其为此禁其为彼人颇谓怪至交口哂骂之忠甫説甚长而未之服予也及见其躬行极人之所难然后翕然加敬尊信其说有从之者虽不从者亦内愧莫之敢议也然而忠甫之言曰吾生不免为今人吾行岂敢为古人吾于闾里后进随和唯诺一若庸庸然吾何贤哉呜呼忠甫盖已顾避黾勉如此犹久而后与乡人合使尽已有耶人必且大怪宜愈难合使得其位施行之则必怪之者愈众亦愈流落不偶不得其志故忠甫一意忍穷以死而非其释然不屑于世也忠甫与其友薛士龙郑景望齐名于时而二人皆仕矣士龙一见人主语意合且大用而为政者不悦去之以卒景望三入朝二十余年其卒也位不过九卿二人尝勉忠甫仕忠甫不应久之而道不行功业不就也则未尝不壮忠甫之决而推逊其髙呜呼是可不谓之贤欤忠甫讳淳姓张氏世永嘉人曽祖某祖某父某娶潘氏休宁丞蔚之女年六十有一以嵗之元日卒以其年十有一月乙酉祔于吹台乡桐屿黄夫人之兆实淳熙八年也二子凡几三女适袁州州学教授潘宇进士刘嗣僖卢趋将潘氏曰吾夫子之友惟陈君在且余家壻铭夫子无以易君者然则某其可辞铭曰
　　勇避而不趋人以为为异也愁苦以行之人以为为利也我师古人孰今不弃也犹有鬼神殁其宁于地也
　　章端叟墓志铭
　　淳熙八年九月日陈子端已使来告章子之丧曰端叟不幸旦日卒凡两邑之诸生走相吊其自今将谁纠合以卒业夫子宜闻而哀之余既泣受辞即往之其庐防哭哭皆尽哀越月端已复来告曰端叟不幸未及有子以仲兄之子士则后日得十有二月丙午而士则也幼不任事诸生分治其丧纪而端已实刻其墓敢请于夫子余复泣受之曰是宜铭端叟讳用中平阳万全人考讳某妣周氏恣听端叟学端叟从余游最久又因余之金华依吕公伯恭之霅川依薛公士龙而其名遂载于人口耳性温良泛无不爱于久故能分酸苦于先生长者能受其烦辱之役于其徒相厉以学责难劝义定为期防程式稽攷有诮惰游有罚其人严惮之则所谓江南书社也呜呼死生之际可以观人矣端叟无毫髪气力无父子兄弟可以纳交又无壮子也而两邑之士交吊聚哭为之执事焉图铭焉惟恐其有憾且遂磨灭也是可以妄得之耶若是固不宜铭欤娶叶氏先卒有二女顾言以季归诸郑氏姊之甥长托之友友合谋以余之兄子师宇为之嫓盖端叟之志也铭曰
　　距江五里寺曰寳积循除而西数十步有壤隆然者吾端叟之宅也止过其下考视此石
　　朱君佐圹志
　　公姓朱氏讳兴国字君佐温永嘉人考永妣王氏享年五十以淳熙二年十有一月卒君佐娶陈氏生子辄夭以汲为已后晚得光孙而君佐之丧未练又夭陈氏为君佐之爱光孙也以拱源为之后三女适丁子美项敏中陈宗渊子美宗渊皆尝荐国子学亦辄不第死盖君佐卒七年汲始克于所居里西山之麓且陈氏使为志焉陈氏余族姑而宗渊之姑也予方哀宗渊呱呱二女莫适顾托于是感余姑之经纪朱氏置孙以绵其祀乞言以不陨其名也喜且泣下而刻藏诸竁庶几其女不忍弃宗渊如其母然而亦以解君佐之悲也以淳熙九年十有二月庚申
　　宜人林氏墓志铭
　　建炎间天子柬抜民誉之士一日而除台谏官四人赵鼎黎确沈与求而其一人监察御史讳惇礼者福州长溪杨君也御史生缜今以朝奉郎致仕朝奉生兴宗尝为尚书郎出知处州徙严州余所为铭林氏宜人之墓者朝奉之配严陵后母也盖名家三世矣严州使人谓余曰始吾大父连以郎官御史召不起晚日益寠兴宗生四嵗矣而吾母死母贤可赖大父日夜念之不乐也而求继于母家是为宜人宜人虽归不及大父顾托然竟成其意有信士不能然者兴宗不善为言犹能言一二以图铭于子也宜人嫁槖费且尽而刘氏姑死吾父至无以买棺敛哀乱计不知所出宜人泣谓曰不有吾头上一金钗乎鬻之而棺具兴宗之为太学诸生也使遗之金若干两曰吾所纺绩得此以资汝兴宗之得树立其身以答元母者宜人之赐也吾父从事临安以其暇问养生于恩州李处士得其方一切屏事务自夀宜人故清薄亦即将顺毁饰饭菜为浮屠氏学以迄偕老呜呼以大父之不乐念此也至此而皆如其托言无咎兴宗悲不能铭若遂不铭岂惟宜人何以慰大父于土中且宜人余同郡平阳县人通奉大夫林公祀之季女严州考试乾道八年进士而余又辱为门下士夫论述乡党之美与诸老先生家事以着之后世抑余志也宜人二十三嵗嫁又四十五嵗卒卒一嵗若干日而实淳熙九年十有一月某日女婿陈万章孙男女四人铭曰
　　余尝过括苍见其人乐道太守之贤而逮事父母之荣井之原今为此铭孰无人心其永勿倾








　　止斋集卷四十七
　　钦定四库全书
　　止斋集卷四十八　　　　宋　陈傅良　撰志铭
　　刘端木墓志铭
　　端木温永嘉人姓刘氏讳春以待台州教授阙卒于家大父机父立已戴氏出也端木性冲约事后母孝与兄弟无违于朋友亲故用其情然所蕴抱贵不为人知貌言恂恂若庸人然见之者以为亡异也其试礼部余尝问所为文何如但谢不能已而擢进士丙科复谢是适然耳他日过括苍端木为其州户掾问政何如亦谢如初比谒其守与郡之善士亟称端木综理之才所关白感风凡在官无及之者余与端木同入太学同为乾道八年进士议论往复最宻至相好也自其文辞政事不欲使余知之况他人乎顾端木亡矣意所欲施为虽余未得尽知之也世多言古今人不同以余观端木与书传间所载深厚有徳之士异耶同耶端木为吏三年守防其力然往往欲挑动之使自有言然后荐举之近制选人满嵗无举主且再试端木即怡然将诣吏部而竟不言比其视古人特未知孰难也斯人也而在髙位则士或知耻矣少得疾良已比罢司戸时疾复作明年淳熙七年闰三月某日卒年四十五又明年六月某日后母吴氏夫人卒初娶朱氏某州司理叅军某之女逾年卒再娶宋氏故御史台主簿敦书之女生一子小赵抱而养之于其父党今几嵗十年闰十有一月某日宋与其伯氏奉吴夫人与端木之柩将祔于屋前山之祖垅卜人曰未吉遂殡焉宋氏之弟昌国主簿某能左右其女兄于是殡又能前事请余而为之铭铭曰
　　有相其孤系岂不昌有刻其墓名岂不长位若年耶谁尸此者天耶
　　陈子益母夫人墓铭
　　陈子端已自平阳将父天锡之命来再拜乞铭其母林氏余方铭亡友刘端木未暇也廼即馆中越五六日请不已顷尝过陈子之家见其父子兄弟少长坐立进退秩秩然无疾呼暴语无弗友之色于是端已请辞曰母氏归为冢妇逮事曽祖姑奉诸祖母以同居祖行无在者又奉吾父与世父母同居凡五十年矣一佀先生乡所见然敢以是为铭首余曰吾得铭而母也妇徳莫如睦睦莫如能长久而母处三世之族且六十有四年而家人无改于其旧合二难矣德如是人谓之何铭如是人谓之何陈子再拜谢幸甚其日淳熙十年闰月某日其地所居万全乡管奥之叶原其壻朱次宣子明畏端已彪也端已从余学彪为比邱
　　林民达墓铭
　　民达讳悦姓林氏温瑞安帆游人祖考讳伯英考讳植妣孙氏娶程氏享年七十卒于淳熙十年六月癸卯男三人开闻訚女适章绂孙男女八人闻早卒程氏亦先十有四年卒初民达程氏于所居里之椒原已而迁茶原迁之十有九日而民达卒开以其年十有一月丁酉合竁于茶原而来乞铭铭曰民达善治生尝为余言少遭父丧一日佣者数十軰立门请所使久不能遣吾内惭于是夜为条处而旦授之日力半而功倍以故益矜奋志亦浸长盖民达治生以惠为取以华为俭以善忍为断童仆鸡犬养之各得其欲树木蔬蓏艺之各遂其宜亭榭门巷藩溷井堰治之皆中绳墨也予乡之言生理者归焉呜呼士习为浮辞以干有司之试茍中其度即得为官人予之州县辄不理吏卒抢攘莫能整齐向使不限科目以能见推择如民达者陈力于世曷可少哉民达余里中人也计天下之大不但如民达者何限然而世常有乏使之患余所以惑也州城之南距瑞安为路七十里土石垫陷行者病溺更太守数人欲缮宅之重其役不敢起民达慨然夷十里所以为式庶几当官者见知有气力者相随和以自托不朽而亦弗就余读太史公书至闾里布衣之士有节可以见世而不遇者皆録勿遗故余之铭民达者如是云
　　何君墓志铭
　　初东莱吕伯恭以经学教授天下之士靡然从之而其所居乡诸生能自表见者为多吾宗同甫又嗣兴之繇是东阳学者视他郡盛矣有何生造者与其族师说一日以谒至余望见生容止恂恂其东阳学者耶与之语出同甫所遗书果道生之父善教子逮事于伯恭甚久造适遇述则皆从邵康佀之学佀之之学盖亦本吕氏书又言逮至今能卒乃父教事诸咸受其兄教令为学不懈如父在时古者重师友不以其关系风俗如此哉生以将祔其母杜氏夫人于父之墓既得铭于同甫而以追铭其父来请余余雅不善为铭且杜氏之铭并着夫君行谊甚美虽欲铭之必亡以出同甫之意外然既喜得生又闻知其乡学所从来于吾心有感也而次之君讳松字坚才曽大父滂大父粹中父汝能何氏来徙婺之金华盖不知若干世而家东阳者于君四世矣以善辑柔其乡大姓积赀至钜万享年四十八于淳熙辛丑八月壬申卒越二年得癸卯十月己未于县松山乡寳山原五子女四人壻郭江巩嵘余未行孙三人娶杜氏后君六年卒于是祔以君才力曽不得尝试于世其平生不可得详也余闻志莫难行于家名莫难着于乡如君之内事治与学士大夫无异不但整齐之诗书之习蔼然其方兴也斯不谓行于家乎入其国欲知其人顾众所尊信者与否何如尔同甫数数为余言宜铭斯不谓着于乡乎以此可以观考其余矣铭曰
　　相尔同穴有美不亡以余铭君岂亦可长
　　朱公向圹志
　　初平阳之俗以速为不壊而其流入于隂阳家之说与治賔客之事俗成则闻见熟闻见熟则异焉者乃反以为怪故虽知名之士不能免也隂阳之说余不知起何时而知其不出于三代也王季之也水齧其墓见前和而后改重动危其亲也如此由今隂阳家言之不祥莫大焉而王季子孙皆圣人也子孙圣与愚隂阳家固不论然造周数百年其不得为不祥也甚着若必曰改而后有此则文武之生久矣其造周不待改也又甚着且三圣人者不知水齧墓之为不祥而不速改是不智也知其为不祥必见前和而后改是不仁也圣人虑不及此焉而今日者曰吾虑过圣人是果足信欤然而举世惑之何也彼委巷之民怵于其言者妄以其亲徼利然也学士大夫岂忍以其亲为利而惑焉者又何也吾友朱黼使来告曰某先君子以隆兴元年某月日卒祖妣以乾道二年某月日卒而二伯母伯兄若弟卒亦若干年矣今为淳熙十有一年某始克以十有二月庚申祖妣于邑施岩之西原以先君子祔去墓百歩得中屿又以诸母兄弟凡四柩黼也大惧不克如礼经惟先生宠识铭之以免于罪又曰先考病且革有以上世墓不利请迁者先君泣禁之曰暴吾亲之骨于地上而茍得活吾弗如死也又曰王母之治命曰而父生能养死不可去吾侧他日我必以而父祔黼之言云尔诚如黼言其王母以祔为是茍祔虽死乐也其父以迁为非是茍迁虽生不乐则朱氏盖闻礼者也不惑于隂阳之说者也黼诵斯言也以为称首乞铭若是而犹缓余故曰俗成则知名之士不能免也余为斯文既以慰解黼之悲因以劝人子也朱氏世家平阳杉桥里黼祖母姓章氏享年七十八太学生陞之女父讳某字公向享年四十四娶杨氏子男二人黻早卒四柩之所谓弟也女四人适某人某人一为浮屠公向能教黼章氏能成公向志杨氏又世守之黼故得为知名士云
　　胡彦功墓志铭
　　余读陈亮同父所铭胡公济之墓慨叹天下之才有不能以文自进而老于闾里盖终篇三致意焉今见属汪万顷为其子彦功行状又亟称其为人同父阅士多顾少许可者而万顷雅号长者不侵为语言二君于胡氏父子如此有以也夫胡氏之世昌也胡氏家赀钜万中间少寛弛米塩靡宻愆其故常家事几废而公济且老矣彦功奋曰不可以当吾世害其家以戚吾亲也廼一切屏故好背华归朴向之园池亭榭变而为桑稼之区向之賔客姻旧谢去而身与农同淡苦也如是数嵗其富如初而彦功亦年巳五十于是更治亭园延致賔旧以奉其亲觞豆为乐复如初于公济之卒又求同父之文刻之墓上归善于其父人常言废兴有命自一饭不可以智得少有变衰之渐则偷怠不复自强以至于亡亦异于胡氏父子矣彦功讳某起居造次如学者且死为遗戒事事详整欲以七日饭僧若道士必以乡父老与童仆之曽服勤者相半盖不惑于日者释老家之说得年六十四娶黄氏章氏皆早卒子男四人廷芳廷【阙】廷【阙】廷芳女适新岳州录事防军梁竦前监筠州酒陈兖将仕郎曹致中黄公黼孙男女二十有四人曽孙三人万顷之状云尔其世叙乡里具同父之识廷芳以状识来乞铭余喜次二文之后为之书曰余闻东阳剧难治而巨室为甚顷过其县所次舎见其人往往敦朴敬客而崇师友今得胡氏事嗣兴其家一以农圃为本自世所谓兼并机变之巧者秋毫不肯也则其风土固厚与所闻反谬而为吏者类以击强为能孰与访求如胡氏者旌异之使他族知劝乎余为斯文以告来者因以为铭云
　　承事郎徐公墓志铭
</div>
    <div class="pagination">
<a href="止斋集_page29.html">上一页</a><span>...</span><a href="止斋集_page25.html">25</a><a href="止斋集_page26.html">26</a><a href="止斋集_page27.html">27</a><a href="止斋集_page28.html">28</a><a href="止斋集_page29.html">29</a><span class="current-page">30</span><a href="止斋集_page31.html">31</a><a href="止斋集_page32.html">32</a><a href="止斋集_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
