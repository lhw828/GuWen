<!DOCTYPE html>
<html>
<head>
    <meta charset="UTF-8">
    <title>北山集（宋程俱） - 第 24 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北山集（宋程俱） - 第 24 页/共 29 页</h1>
    <div class="content">　　勑具官某尔等逺慕声名久懐忠顺保障千里夷险一心奉琛不絶于中朝锡命宜加扵显秩益思诚恪服此宠休可
　　朝请郎直秘阁知明州吴懋转朝奉大夫
　　勑具官某除戎器戒不虞时方承平未之或废而况兴衰戡乱之际可一日而不备乎尔以才选守符近藩甲胄之工不愆于素俾正郎秩用以劝劳是惟渥恩益思报称可
　　显谟阁直学士中大夫提举临安府洞霄宫魏宪特授太中大夫
　　勑自考绩之实废后世放而行之者三载之文而巳然所谓磨勘之法则亦考绩之意焉具官某经术醇深履行端雅簮笔持槖出入从班者嵗旦一终亦可谓时之耆隽者巳进官一等虽资格之常是亦宠休徃其祗服可
　　左司员外郎江跻除殿中侍御史
　　勑具官某宪台肃振朝纲而殿中以纠官邪为职非通达国体守正不挠莫克称焉以尔器质端厚才智敏明昨者简自朕心命之台察旋由铨部进陟宰士而能戢吏督奸绳愆析滞不茍不懈上下頼之是用置之耳目之官以禆风宪之举惟是非可否毕恊于公则惟尔之贤亦永终誉可
　　李邈赠节度使
　　勑朕思复艰难之业永懐将帅之良禁暴安民虽未成卫社稷之効忘躯狥国庶几得死封疆之臣茍于颠沛之余深明逆顺之理卒与祸防不为利回可无襃显之恩用着君臣之义具官材能屡试智术有余既通籍于朝闺亦将输于使传率职匪懈复命不欺旋更鹖弁之班荐剖虎符之寄方敌师之入塞当空道之雄藩邈无唇齿之依坐失金汤之固拘原方力褁革莫还不贻陇右之羞迄守睢阳之操宜申宠锡以劝多方睠惟右武之辰莫重登坛之任肆颁纶綍以寄哀荣尚繄忠魂歆此休命可
　　婕妤张氏封赠祖赠中奉大夫张仲迪赠太中大夫
　　勑朕爰以季秋肇称禋祀冀获神灵之祐不替祖宗之休遂敷锡于寰区且推恩于中外矧繄邦媛实賛淑风用加先世之襃封益举有司之彛典婕妤张氏故祖某懐才不试积善在躬流庆女孙华嫔则既荐膺于纶綍宜増贲于家庭惟兹四品之官视昔七人之列以均厘泽益示宠休可
　　祖母令人孙氏赠淑人
　　勑朕观载籍之传考兴衰之绪其流泽后世俾髙门之庆益隆而不替者非独世徳之脩而巳葢有闺壸之助焉婕妤张氏故祖母静专有仪淑慎是履为善之报不于其身逮其后人发祥椒掖熈成之泽中外具膺易以嘉称是为异等尚其祗服有此宠灵可
　　父任忠翊郎赠修武郎张彦度赠武节大夫
　　勑朕防吉季秋荐诚上帝导三灵之况方裒昭格之休敷百顺之祥式布汪洋之泽惟厥后宫之懿宜加先世之恩婕妤张氏故父某晦迹戎冠饬躬仕版是生邦媛实侍宸帷粤惟庆善之从荐被宠绥之及宜超常等以沛漏泉尚其有知歆此休命可
　　故母孺人李氏赠淑人
　　勑先王制礼与夫推恩接下之文未尝不本于人情也故外之廷臣内之妃御之亲凡恩沛之行宠嘉之典必视其品而为之节所以慰孝思而劝为善也婕妤张氏故母夙以婉懿嫔于庆门是生女子入侍帷闼既膺显赠宜进厥封申兹出綍之襃以广漏泉之泽用彰令淑尚克祗歆可
　　故继母孺人赵氏赠淑人
　　勑【上词同】婕妤张氏故继母以妇则顺以母则慈比以宫庭之思既膺休显之赠易兹美称以表令仪肆加出綍之襃用广漏泉之泽可
　　吏部员外郎潘良贵左司员外郎
　　勑具官某极政事之选必于贤哲之科求正固之才故非文俗之吏尚书喉舌之地而宰士纠録之司茍非其人莫称是任以尔性质刚方辅以学识践歴之久声称蔼然勉处中和益扬尔职可
　　张浚故妻信安郡夫人乐氏赠武陵郡夫人
　　勅朕肇修宗祀祗见合宫厘事既成肆敷锡于四海凡通籍于朝者皆得宠赠贲其家庭而况冠宻宥之司专阃外之制伉俪之重夭阏不延厥有故常理其可后具官某故妻以令淑静嘉作配君子宜于上下其甘苦丰约之间儆戒相成之际由初迄今勤亦至矣疏封大郡以寄哀荣庻其有知歆此休命可
　　张浚书写奏状张橰授承务郎
　　勑某人惟汝季父分陜专征式遏乱畧指纵之効屡上肤公书奏之劳宜加庆赏始霑命秩即视京僚是惟懋恩其思报称可
　　张守知绍兴府
　　勑辞剧就闲方解賛元之任分忧共理是资同徳之良惟东南之奥区有防稽之重镇庻几河润施及海隅具官某文学之优见于行事端亮之美宜于本朝乡由宻宥之司进陪机政之重既谋猷之毕告盖艰险之共尝不以名器而假人固亦靖共而在位自闵劳于夙夜既聿除于岁时繄望实之具髙于藩辅乎何有起于均逸命以守符其苏凋瘵之余少寛宵旰之急坐啸画诺虽殊平治之时缓带轻裘聊为方面之重益恢志业用副倚毗可
　　宣抚处置使司防议官寳文阁直学士程唐复阁学士
　　勑乐事赴功非小廉曲谨之能办赦过宥罪亦施仁发政之所宜故败鼓不弃医师之门而絶足得于泛驾之马茍惟悔其少作则亦与之更新具官某夙以才能屡膺任使强济见于从政敏悟足以致身粤自外台亟跻从槖惟茶马之旧制盖兵食之所资傥移货殖于权门无复懋迁之预备良法既壊边防为空旋致烦言继更大沛比复西清之直与幕府之谋迨此上功之初重违承制之请尽还故物可谓渥恩庻几桑榆之收无忘纶綍之训可
　　江东提刑程瑀太常少卿
　　勑具官某汉髙初定天下得叔孙通而知人主之尊有唐始复两京而亟以顔真卿为礼仪使然则典章所在礼乐是司虽草创艰难之时未可以后也以尔名冠儒科学耽古训器质端厚议论正平陟之奉常佥以为允书不云乎夙夜惟寅直哉惟清尔其勉之以称朕意可正月六日三省同奉圣防陈汝锡身为守臣不行寛恤手诏特责授汝州团练副使漳州安置
　　勑具官某朕念凋瘵之氓困于征调有年于兹矣而贪残之吏又并縁为奸故制下郡国思有以革而禁之而尔之所治近在毂下寒暑易节矣而漫不布宣不防之辜安所逃责姑以散秩置之逺方用以为慢令之戒可
　　侍御史沈与求御史中丞
　　勑御史中执法上以广人主之聪明次以肃朝廷之纲纪非通逹国体特立不回未有能大厥官而厌舆论者也具官某学识精敏性质端方简自朕心周歴三院比从郡寄再陟台端不吐刚而茹柔每闲邪而陈善谋猷所及启沃滋多进长霜台益观逺业当使羣工庻尹知风宪之尊君子小人适消长之分时尔之頼徃其懋哉可
　　左司贠外郎姚舜明直龙图阁江淮荆浙等路发运副使
　　勑具官某国家仰六路之漕输给中都之货食既以责之部刺史又以制置使者总之以时其灌输缓急低昻懋迁之宜时巡以来虽事异平日而称是职者亦难其人以尔才术疏通践扬中外比于帅幕召寘都司还直河图虽云旧物时惟新命以重使华无或病民勉思裕国可
　　端明殿学士中大夫冯澥遇建炎元年赦恩转太中大夫
　　勑朕乡以遭时多难二帝北狩王公士民不释之故即位睢水之阳推恩万邦小大之臣进官一等而逺方士大夫至今有咸被丝纶之命者况国之旧弼其可巳乎具官某夙以志节推重搢绅晩以訏谟进陪机政均逸闾里于兹有年爰举霈恩视官大谏徃其钦服是亦宠休可
　　中大夫徽猷阁待制王升太中大夫致仕
　　勑仕而至于耄耆其陈力于国多矣故引年谢事未尝有违焉所以佚其老而成其志也具官某礼经之传易象之秘刻意是学见于云为向由布政之官升诸法从之列均休祠馆有年于兹不忘戒得之言迄申知足之请进官一等以宠其归守尔所闻庻可以无大过矣可
　　太常少卿程瑀给事中
　　勑王公坐论于上士大夫作而行之于下而谏诤纠駮左右献纳之臣得以可否捄正于其间凡以建大中持公道相与保邦制治而巳具官某抗志厉节自其少时行巳立朝信于士类固尝以忠实充谏列以学业賛成均矣朕方招延端士使萃于朝故召诸外台几以自近亟従礼乐之选寘之平奏之司益单厥心以禆予治可
　　吏部侍郎李光吏部尚书
　　勑魏以选士属铨衡盖任人而不任法唐以长行定资格则任法而不任人茍能其官咸克用人具官某自信甚笃用心则刚学不蕲于空言才实周于众务比自侯服俾之贰卿既忠益之屡闻亦勤劳之匪懈惟六属之长成周兼以三公而四选之官尚书冠于二品不次之举无旷是图益懋厥猷庶其底绩可
　　吏部侍郎李弥大户部尚书
　　勑朕惟财用在于天下出纳总于地官譬以百川之流潴之万顷之泽茍决漏之不禁则干涸之可期眷惟兵食之资实繄制度之节掌兹邦计宜得国华具官某静以有为寛而克济屡更要近绰着风猷凡此在廷之臣莫先持槖之旧进班常伯如古司徒倘无爽于阜通且周知于盈缩国用既足邦本以寜惟尔之休亦朕之志可
　　徽猷阁直学士知漳州綦崈礼吏部侍郎兼权直学士院
　　勑铨曹之敝极矣猾贼之吏舞文毁则以遂其奸欺其根深株连长贰郎虽有擿伏振滞之心能窒其敝而正厥愆者鲜矣具官某通敏之才恢博之器比以文学典司纶言进贰天官绰有休誉用还旧物兼直禁林巳试之能益观成绩可
　　给事中胡交修显谟阁待制提举江州太平观
　　勑朕博选隽良置诸左右茍劳侍従之事陈进退之宜朕亦不得强之使留也具官某寛裕靖共犯而不校学问词采用之不穷退食自公择地而蹈而乃以疾来谂重违尔私易之延阁之班赋以殊庭之禄用均劳佚爰示宠绥可
　　李纲除观文殿学士荆湖广南路宣抚使兼知潭州
　　勑朕睠彼荆湘之上流旁连交广之五管震扰未靖辑绥是图必得重臣用康逺俗具官某器质英迈才猷敏明忠诚足以动众心刚果足以任大事向繇人望首置宰司去国累年公议攸属晋军谋帅莫居却縠之先周室任贤有若召公之翰俾专阃制徃布恩言仍跻秘殿之华式为南服之伯顾位均分陜矧繄国歩之方艰庻功比平淮无使古人而专美惟予旧弼无待费辞可
　　福建转运判官张觷考功员外郎
　　勑具官某四选之士凡磨勘于吏部者必由考功其予夺当否士之升沈利害系焉盖不可不察也以尔慷慨自任才术有余起于诸生通达世务试以吏治厥闻有休召寘郎曹益观尔学其徃懋哉可
　　起居舍人廖刚权吏部侍郎
　　勑自官制之行六卿之贰选任甚重乃者推元祐之意复摄行之官虽品秩少杀而位遇略同然为从臣一也具官某学有师承言无枝叶夷考其素行称其名既巳擢在记言侍朕左右而天官右选吏猥事繁尔为郎摄贰于此屡矣既习其治莫如尔宜俾集选之士各得其平则称朕所以懋官之意可
　　故武功大夫康州防御使提举江州太平观陈淬赠四官拱衞大夫遥郡观察使与两资恩泽
　　勑舍生取义士君子之所难其有奋身戎行能以死战襃防之典其可后乎具官某勇以赴功忠于卫上强冦之入适当其锋捐躯兵间曽不顾计赠官四等旌劝兼焉尚其精诚知此湛泽可
　　李友闻复集英殿修撰差提举江州太平观
　　勑具官某国家刑赏之施未尝不出于忠厚尔比以縁累禠职投闲朕惟汉武之族李陵不如魏文之待于禁也矧尔荐更才使至于耄期秘殿修书还尔旧物殊庭之禄以裕尔私朕之恩则厚矣其亦思所以报乎可给事中黄叔敖兼侍读权吏部侍郎廖刚兼侍讲
　　勑圣人之言譬水火之为用前史之载实鉴之具存朕思广聪明旁资讲读庻兼收于直谅抑有助于艰难以尔具官黄叔敖儒雅饬躬温良成性以尔具官廖刚渊源有自劲挺不囘皆以时髦深明古训继金华之业盖无事章句诵説之繁读倚相之书亦当有切磨讽议之益其敷尔志以沃朕心可







　　北山集巻二十七
　　钦定四库全书
　　北山集巻二十八　　　　　宋　程俱　撰内制　进故事
　　綦崈礼辞免吏部侍郎兼权直学士院不允诏【縁学士院独员勑差撰】
　　朕以卿政事文华见推士论而铨衡之地实借于通才词禁之林方虚于寓直睠予侍从之隽邈在闽粤之邦趋召造朝肆颁成命是皆巳试佥以为宜奚事多辞亟趋定着
　　拟试武臣节度使除开府仪同三司制【巳下六道拟试】
　　朕嗣有令绪惟懐永图思洪济于艰难用克绥扵宠禄爰得鹰扬之佐以摧鸱义之锋肆有襃陞式敷官号具官神资勇略世笃忠勤静以有谋挺山西之劲气仁而有勇振漠北之竒勲自授钺于斋坛屡建牙于将阃只轮不返殽函之旅尽殱四方既平江汉之功益懋逮兹成绩益显壮猷敌忾戡戎既大孚于众望畴庸进律宜并示于明恩是用徙镇臣藩视仪三事益以爰田之入与夫真户之封于戯汉祚中兴亦伏云台之将唐基再造实系西平之功惟肩乃心何愧前烈可
　　观文殿学士除保大军节度使制
　　经体賛元入备百寮之长陈师鞠旅出临十国之连宣恩既歴于岁时考绩独推扵岳牧肆颁休命诞告羣工具官识造几深学通今古允矣忠良之佐慨然康济之心陈独见之深谋予得禁中之李牧负兼资之大任世知江左之夷吾属辞剧以偃藩俾分忧于重镇克勤小物用才履屐之间不计近功抗议拘挛之表扫腥羶之孔炽弥奸宄于未萌宜旌屏辅之功加贲节旄之锡声先鄜畤少寛西顾之忧心在王家未觉东征之逺于戯事君以道固中外之无殊为政不难唯兵民之咸服尚资辰告迄济时危可
　　宗室开府郡王检校太保加食邑制
　　周锡山川鲁国独加于五等汉盟带砺东平实冠于三公矧繄近属之尊夙着强宗之誉宜推庆赉以报懋功播告大廷式孚羣听具官亲贤莫二信厚有闻诞惟阅理之多灼知为善之乐处隆髙之地谦亨有君子之光分节制之权师正得丈人之吉盖黙消于奸宄亦借重于藩维位拟台符虚右贤而作辅势均磐石非同姓而不王防封以来歴岁滋久方均厘于屏翰宜锡命之便蕃秩视经邦以系四方之望任兼制阃仍剖万户之封于戯危溢是思谅无忘于古训耄期不倦当追美于前修钦哉惟时以永终誉可
　　资政殿大学士安抚大使奉国军节度使制
　　宣力四方必有股肱之頼决胜千里是资帷幄之臣愿徃布于恩言既抚安于疲俗予方谋帅求诸徳义之宗今乃得人用付钺旄之重播敷涣号以告昕朝具官厚徳足以服人周才足以成务寛而有制善不近名蚤膺俊彦之求亟践显融之位嘉谋大虑卓尔非世俗所知赋政观风慨然有澄清之志自升华于秘殿且借重于侯藩知无弗为绰有余裕垂绅不动折冲樽爼之间投刃皆虚还师衽席之上肆畴咨于屛翰益懋着于声猷大纛髙牙示兼资于文武轻裘缓带庻率俾于华夷于戱辍颇牧于禁严方图伟绩非管萧之亚匹孰賛中兴无旷厥官永膺多福可
　　交阯国王加恩制
　　朕嗣有令绪惟懐永图天子之守在四夷虽有慙于菑获异姓之封者八国盖亦谨于藩篱式于九围咸建五长不寳逺物敢忘修徳之思率由旧章固有衍封之宠用敷大号以告庻工具官世济忠勤神资材畧乃祖乃父夙倾面内之诚于藩于宣备殚奋武之节睠兹南服实抚全邦正封克备于汉藩轨道无逾于周索华风是慕梯航不絶于来廷遐俗以寕弓矢载槖于弗试属受厘于宗祀爰敷锡于厖恩肆加畴爵之朌益懋陪敦之赋于戱时享嵗贡尚永肩于一心保国乂民亦允膺于多福服我休命徃其钦哉可
　　戒百官勤修职事诏
　　朕惟治古之时在位者皆有秉徳率义干城卫上之心在职者皆有首公狥国砥节砺行之操故下焉如手足之卫头目上焉如元首之有股肱是以有所不为为无不成有所不征征无不服于乎何脩而可以臻此欤朕遭时艰危枕戈尝胆者五年于兹矣贪婪之冦凭陵之势未巳凋残之境愁叹之声相闻仰惟祖宗之谟烈逺懐二圣之北狩中夜待旦如临渊氷眇然深思未知攸济夫内修政事外攘夷狄固朕之志也然眀将励翼作而行之于下者非公卿将帅士大夫之任乎乃若行汚而寄治静言而用违进无去病辞第之忠退无羔羊素丝之节收恩媚俗者莫肯去敝伺时夺便者常懐利心以长虑为私忧以媮惰为得计有一于此朕何頼焉且宋兴将二百载方四方无虞士大夫所以保族类而享安荣者固我家之泽也今天下骚动而不与吾共安利之可乎书曰无旷庻官天工人其代之诗曰靖共尔位好是正直神之听之介尔景福夫天工是代而神实临之其可食其食而慢其事哉士大夫其恪勤无忽则亦有无穷之闻可不钦哉
　　移跸至临安府手诏【右仆射令作余以是翰林学士职事不果纳】
　　朕自承大统于今五迁岂惟绍复是图抑黔黎是念然不常宁处军旅荐兴百姓之穷失职者滋众朕不明于理虽瘽身苦志而安辑之效未云获也若疾痛在巳未尝有忘焉盖人心无聊而欲阴阳调和菑害不作难矣今者驻跸吴防以须天时岂无输转之劳与夫土木之役至于供亿之须亟下征调之目实繁师徒所过刍牧不禁残畧之后荆棘未除倘又俾无良之人贪贼之吏攘臂揺毒其间斯亦甚矣夫邦本之不固而戡定是求非所闻也且徒善不足以为政徒法不能以自行茍恤之以言而害之以政导之以政而败之以人则朕独能无愧乎有司其条具所以便民省事戢奸去敝之实以闻
　　进故事【罢讲日讲筵官翰林学士两省官轮进】
　　两朝寳训天圣七年五月上御承明殿羣臣请对者十九班至第九班赐辅臣食于殿门有顷再坐引班奏事至午乃罢上以羣臣奏事于前殿者或不能悉引乃诏自今前殿奏事无过五班余许于便殿引对仍于殿庐太官赐食
　　臣闻仁宗皇帝既日御前殿图回万几退朝宫中躬覧天下之奏间御便殿宣召侍臣以阅书史又诏辰时以前常留一班以待御史谏官之求对者又诏二府常曰奏事后如别奏事及非时特有留对者母拘时刻庆歴八年幸龙图天章阁以手诏赐辅臣问以威四夷裕经费革浮沈择牧宰求将帅立制度备不虞者又召翰林学士三司使知开封府御史中丞问以上躬阙失左右朋邪中外险诈州郡暴虐法令非便至于巳见皆俾悉陈又御迎阳门召知制诰待制至台谏官出手诏以问政理既给笔札使之即坐以对又虑所懐未尽听别疏以闻然而犹以为未也又诏三舘臣僚各上封事如须面陈并许请对当是时宋兴百年车书混同四夷退听休祥屡臻天下可谓丰亨豫大治安之时矣而仁宗皇帝焦心苦思皇皇然常若有不测之虞近在旦暮者何也非以是为文具之美谈史牒之盛节而然也其至诚恻怛丁寕至到盖巳孚于上下而効于一时不可掩也向使仁宗皇帝当衰乱之时处艰危之地则其所以焦忧求治者宜如何也臣意其劳心苦思汲汲皇皇者盖虽宵衣旰食有不暇矣夫以周成王时周公为辅以圣人之才佐承平之运然而思兼三王以施四事其有不合夜以继日仰而思之幸而得之坐以待旦使周公而当今日臣意其食息栉沐仰思坐待又有不暇者矣夫天下之事未有不思而得不为而成者也此仁宗皇帝所以屈帝尊覧羣策周公所以蚤夜深思以济天下之务者也夫仁宗之时不可得也而仁宗之至诚恻怛忧劳天下者盖可为也周公之才不可常也而周公之吐握勤瘁者尚可学也易曰天行健君子以自强不息此人君之象也日出晹谷周行不殆故嵗功成而百物生使天不健日不行则有生之物天下之事不几乎熄矣故曰疆勉学问则闻见博而知益明彊勉行道则徳日起而大有功使人主厉精于上大小之臣丕应于下然而事功不立天下不治者臣愚未之闻也若夫不耕不植不灌不薅而待有秋之成终年之逸臣知其难冀也【九月二十日】
　　三朝寳训太平兴国八年太宗谓近臣曰国家之事不以大小皆有利害朕近阅工作见削藤者凡藤一斤堪用者止三两许余皆弃物因念南方产藤去京师六七千里水陆辇送虚为劳费当谕广南诸州凡藤皆削禠讫输京师又大通冶出铁以鍜兵器比来辇送作坊复更烹炼然后可为兵刃当谕本冶制成刀剑之朴乃以上供如此二事计省力役不少天下无限利病官吏不能为朕经度此固小事当有大于此者宰相曰一州舒惨全系长吏若精心勤事上副圣防则境内之民受赐矣又有司以油衣帟幕故壊者请毁之上曰此尽毁弃亦可惜也乃令试加煑浣再染练付诸军创旗数千皆采制鲜妙因召三司使谓曰朕富有天下岂虑少阙但念耕织之苦毎事不欲枉费卿等宜尽心又时东窰务请以退材供薪诏使臣阅视择可为什物者作长牀数百分赐宰相枢宻三司使因谓李昉曰山林之木取之甚费民力反以供爨亦可惜也昉曰陛下圣智髙逺勤俭求理事无大小动出意表虽在防细无有遗弃古人以竹头木屑皆可充用正在于此唯慙臣下不克尽副天心真宗尝出尚书内省文簿示近臣皆诸司奏知牓子覆而书之曰官中文簿不费好纸此先朝旧制乃知惜费之防也
　　臣观太宗真宗之时四海初一僣窃之国皆举图籍封府库归之有司当是时上下富实钱谷币帛充牣陈朽然且不忘恭俭留神小物如此其至者凡以畏天道而惜民财故也则其天下欣戴享国垂统安荣长乆者非仁民爱物之效欤夫古之贤臣进戒其君未尝不以恭俭为本也故曰慎乃俭徳惟懐永图又曰俭徳之共也侈恶之大也此尧舜以来至于今天下不易之论也而近世讲解之人乃举克勤于邦克俭于家创为一偏之説以谓俭乃家人之行用以啓人君广大之心其后怙权希宠之臣因得以借口误国致天下于糜烂土摧而率不能振者以是故也夫以天下之众而皇天立一人以君之者凡使之司牧庇覆生养安乐天下之人而巳故天下之人极所以尊荣资奉以报之则今之称号等威礼仪奉事贡赋共献之制是巳此则天之道也过是而欲使天下之人以逸豫侈靡无艺不经之事奉之非天道也是则古人所谓人臣逾制度人主过天道者也传曰节用而爱人今陛下爱人之心亦可谓至矣而国用或不节则虽欲爱人固无由矣盖用不节则国计不足国计不足则必横敛于民此必然之理也今天下州郡无向者十之五六而所存之郡又皆残破之余矣今户部财用之入无向者十之四五而军食浮沈之费则过于向者多矣此非痛自检约上下一体爱惜财用如祖宗时未有能济者也然每有事则有司輙以近年制度为率或请减半或三之一而其费固巳不胜其冗也夫今之富贵岂可望宣和之半哉而今类以减半为多且曰如是则削弱如是则非国体此亦不仁之甚非所以承徳意而爱生民也然陛下毎下诏札未尝不以播越防弱为言此少康周宣之用心也则所谓削弱者非所讳也且财用不给则必益取诸民椎肤剥髓至使无衣食之资则弃其田业相煽为盗以人为粮而巳当是时削弱恐甚于裁损也此臣愚所以私忧过计而太息流涕也【十二月二日】
　　春秋左氏传荘公十年春齐师伐我公将战曹刿请见其乡人曰肉食者谋之又何间焉刿曰肉食者鄙未能逺谋乃入见问何以战公曰衣食所安弗敢专也必以分人对曰小惠未徧民弗从也公曰牺牲玉帛弗敢加也必以信对曰小信未孚神弗福也公曰小大之狱虽不能察必以情对曰忠之属也可以一战战则请从公与之乘战于长勺公将鼓之刿曰未可齐人三鼓刿曰可矣齐师败绩
　　史记齐世家威王初即位以来不治委政卿大夫九年之间诸侯并伐国人不治于是威王召即墨大夫而语之曰自子之居即墨也毁言日至然吾使人视即墨田野辟民人给官无留事东方以宁是子不事吾左右以求誉也封之万家召阿大夫语之曰自子之守阿誉言日闻然使使视阿田野不辟民人贫苦昔日赵攻甄子弗能救卫取薛陵子弗知是子以币厚吾左右以求誉也是日烹阿大夫及左右尝誉者皆并烹之遂起兵西击赵卫败魏于浊泽而围惠王惠王请献观以和解赵人归我长城于是齐国震惧人人不敢饰非务尽其诚齐国大治诸侯闻之莫敢致兵于齐二十余年
　　臣观齐鲁方战曹刿问何以战而荘公答所以战者不曰人卒之众多甲兵之坚利将帅之才勇而以惠民事神察狱之事卜之何其迂也史称齐威王起兵西击赵卫因以强霸亦不曰励兵秣马陈师奋武而言诛一阿大夫封一即墨大夫而出师克敌如此此又何也岂非惠信孚于上下刑赏当于人心则人悦服人悦服则士气振士气振则赴功徇国忘躯卫上之心生矣如是则唯吾君之所欲为而巳茍为恵不足以及下诚不足以格神狱讼则失有罪而及无辜而又奸谀茍媮者以蔽防而获誉首公尽力者以介特而见毁如是则羣下莫不解体矣羣下莫不解体而有能败敌人而成霸业者乎然则曹刿之问齐威之举非迂阔也不然何以诗序周宣之中兴必曰内修政事而后继之以外攘夷狄乎夫政事不修扵内而欲求攘夷狄之功盖未之有也【十二月八日】
　　唐书韩休传休直方不务进趋既为相天下翕然宜之帝尝猎苑中或大张乐稍过差必视左右曰韩休知否巳而疏辄至尝引鉴黙不乐左右曰自韩休入朝陛下无一日欢何自戚戚不逐去之帝曰吾虽瘠天下肥矣且萧嵩毎啓事必顺防我退而思天下不安寝韩休敷陈治道多讦直我退而思天下寝必安吾用休社稷计耳
　　臣闻猛虎在山则藜藿为之不采古之为国者其恃以为社稷之重不在于才智疏通之士而常在于忠憃刚鲠之臣所谓招之不来麾之不去忧国如饥渇喟然动众心而为人主之所严惮臣下之所钦畏允所谓邦之司直者故淮南王谋乱而其所惮者不在于公孙洪卫青以谓洪可説而下青可刺也而所惮者汲黯而巳黯之居官无以逾人其才智功业未有见也徒以其能面折庭诤有伏节死义之心然则厌难折冲之功果常在此而不在彼也后世自宰相巳下徃徃以伺候顔色承顺上指为能而上亦以是为事君之体而责望其臣此是非可否犯顔逆耳之论所以不日陈于前而以輭熟从谀者为可喜刚劲朴直者为可憎也天下所以治常少而乱常多者岂不在是欤若韩休可谓知事君之义矣而明皇宁使巳瘠而肥天下盖不唯容之又每屈身从其谏此开元之治所以几于太平也使明皇常如是则岂有天寳之乱乎【二月十四日】
　　唐书张九龄传范阳节度使张守珪以斩可突干功帝欲以为侍中九龄曰宰相代天治物有其人然后授不可以赏功国家之败由官邪也帝曰假其名若何对曰名器不可假也有如平东北二虏陛下何以加之遂止臣窃以谓爵赏者人主所以励世劝功之具也然赏不偿劳则人不覩为善之利赏之过量则无以供来日之求此古之图治之君体国之士所以未尝不致意于斯者也夫以张守珪之斩可突干亦可谓隽伟之功矣故唐明皇欲以宰辅之秩命之而九龄以为不可者盖近则欲适当其功逺则求可继于后也茍有能平东北二虏者则宰辅之上无官以赏其功矣故不可不慎也岂唯爵赏为然而刑罚亦如是也汉文帝时有盗髙庙玉环者文帝欲族诛之而廷尉张释之奏当弃市而巳以谓有如盗发长陵则将何以罪之此可谓知治体者矣使人主每于赏罚之际以是思之则赏莫不当其功而罸莫不当其罪矣又岂有觖望而致乱滛刑而罔民之事哉【十二月二十一日】


</div>
    <div class="pagination">
<a href="北山集（宋程俱）_page23.html">上一页</a><span>...</span><a href="北山集（宋程俱）_page19.html">19</a><a href="北山集（宋程俱）_page20.html">20</a><a href="北山集（宋程俱）_page21.html">21</a><a href="北山集（宋程俱）_page22.html">22</a><a href="北山集（宋程俱）_page23.html">23</a><span class="current-page">24</span><a href="北山集（宋程俱）_page25.html">25</a><a href="北山集（宋程俱）_page26.html">26</a><a href="北山集（宋程俱）_page27.html">27</a><a href="北山集（宋程俱）_page28.html">28</a><a href="北山集（宋程俱）_page29.html">29</a><a href="北山集（宋程俱）_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
