<!DOCTYPE html>
<html>
<head>
    <meta charset="UTF-8">
    <title>宛陵集 - 第 55 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宛陵集 - 第 55 页/共 63 页</h1>
    <div class="content">　　蚕薄
　　河上纬萧人女归又织苇相与为蚕曲还殊作筠篚入用此何多往售获能几愿丰天下衣不叹贫服卉
　　缲盎
　　朝渍一盎茧缲就几绚丝丝成茧已尽盎亦谁复持道上有堕甑车傍有鸱夷二物且莫笑顾借各因时
　　纺车
　　蚕月必纺绩丝车方挑掷灯下络纬鸣林端河汉白纤缕自有绪虚轮运无迹腕手已为劳谁经用刀尺
　　龙梭
　　给给机上梭往返如度日一经复一丝成寸遂成匹虚腹锐两端素手投未出陶家挂壁间雷雨龙飞出
　　织妇
　　织妇手不停心与日月速常忧里胥来不待鸡黍熟但言督县官立要断机轴谁知公侯家赐帛堆满屋
　　上元从主人登尚书省东楼
　　阊阖前临万歳山烛龙衔火夜珠还髙楼迥出星辰里曲盖遥瞻紫翠间轣辘车声碾明月参差莲焰竞红顔谁教言语如鹦鹉便着金笼密鏁闗
　　自和
　　沉水香焚金博山杜陵谁复与车还马寻绮陌知何曲人在珠帘第几间法部乐声长满耳上樽醇味易酡顔更贫更贱皆能乐十二重门不上闗
　　又和
　　康庄咫尺有千山欲问紫姑应已还人似嫦娥来陌上灯如明月在云间车头小女双垂髻帘里新妆一破顔却下玉梯鸡已唱谩言齐客解偷闗
　　和公仪龙圗戏勉
　　五公雄笔厠其间媿似邱陵拟泰山岂意来嘲饭颗句忙中唯此是偷闲
　　再和公仪龙图
　　千重海浪渔人醉百战沙场野叟闲岂向闹中还得静乃知朝市即青山
　　放鹑
　　兽烹羊猪鸟烹鸭鸡唯鹑不杀置奴而携公坐堂上见而悲凄急令开笯还故栖其间无力飞不齐公只知鱼之洋洋鹅之鶂鶂噫兮噫兮
　　莫登楼
　　莫登楼脚力虽健劳双眸下见纷纷马与牛马矜鞍辔牛服辀露台歌吹声不休腰鼔百面红臂韝先打六么后梁州棚帘夹道多夭柔鲜衣壮仆狞髭虬宝挝呵叱倚王侯夸妍鬭艳目已偷天寒酒醺谁尔侜倚槛心往形独留有此光景无能游粉署深沉空翠帱青绫被冷风飕飕怀抱既如此何须望楼头
　　莫饮酒
　　莫饮酒酒岂雠顔囬不饮不白头千钟称帝尧百觚号圣丘定国数石无滞留康成三百杯未休阮籍作诗语更遒圣贤在前谁与谋防干舌强须润柔照见文字胜膏油
　　依韵和永叔劝饮酒莫吟诗杂言
　　我生无所嗜唯嗜酒与诗一日舍此心肠悲名存防大不辄思甑空釡冷不俛睂妻孥冻饥数恚之但自吟醉与世违此外万事皆莫知王公谒请众去早既衰愈嬾身到迟日髙倦仆顔色沮况骑瘦马两耳垂猒此劳苦不喜出唯有文字时能为诸公尚恐竭智虑勤勤劝饮莫我卑再拜受公言窃意公矫时只爱诗谓余痴
　　和永叔内翰
　　来时擘茧正探官走马传宣夹路看便鏁青春辞上閤徒知白日近长安思归有梦同谁说强意题诗只自寛犹喜共量天下士亦胜东野亦胜韩
　　和公仪龙图忆小鹤
　　闻忆华亭双鹤雏苍毛未变顶微朱闲情且与稻粱饱寄语休将鸡骛驱丁令再归移歳月王襃端为约僮奴主人必欲看双舞太液池寛肯放无
　　和永叔内翰思白兔荅忆鹤杂言
　　醉翁在东堂为他栽桂树待将枝条与人折忆着家中玉色兔夜看明月海上来光彩离离入庭户且问嫦娥一借观翁家虽有来无路嫦娥对面几万里不声渐渐西南去是时翁生怀抱恶却恨陆机先忆鹤致令亦念眼迷离不似傍池能饮啄始忧兔饥僮失哺又恐白毛尘土汚仍不如鹤有浅泉自在引吭时刷羽花前举翅鼓春风只待翁归向朝暮我闻二公趣向殊一养月中物一养华亭雏一畏奔海窟一畏巢松株我虽老矣无物惑欲去东家看舞姝
　　和永叔内翰戏荅
　　从他舞姝笑我老笑终是喜不是恶固胜兔子固胜鹤四蹄扑握长啄啄任看色与月光湿只欲走飞情意薄拘之以笼縻以索必不似纤腰夸婥约主人既贤豪能使賔客乐便归膏面染髭须从今晏防应频数
　　二月五日雪
　　二月狂风雪寒威晓更加省闱轻妒粉苑树暗添花有梦皆蝴蝶逢袍只纻麻冻吟谁料我相与赌流霞【闻永叔谓子华曰明日圣俞若无诗脩输一杯酒】
　　和公仪龙圗小桃花
　　三分春色一分休始见桃花着树头霰雪斗来如约勒为公留作上林游
　　感李花【二月九日】
　　重门虽鏁春风入先折桃花后李花赤白鬭妍思旧曲旧声传在五王家五王不见留华萼华萼坏来碑缺落当时李白欲骑鲸醉向江南曽不错
　　琴髙鱼和公仪
　　大鱼人骑上天去留得小鳞来按觞吾物吾郷不须念大官常膳有肥羊
　　甞茶和公仪
　　都蓝携具向都堂碾破云团北焙香汤嫩水轻花不散口甘神爽味偏长莫夸李白仙人掌且作卢仝走笔章亦欲清风生两腋从教吹去月轮傍















　　宛陵集卷五十一
　　钦定四库全书
　　宛陵集卷五十二　　　　宋　梅尧臣　撰
　　刑部防看竹效孟郊体和永叔【用其韵】
　　苍苍庭中竹事莫叹迟速不同栏下草一歳一廻緑朝开花照曜暮落风相逐何如饱霜雪冬夏森寒玉谁将种官舍本合近岩屋不可一日无潇洒看未足阮生岂其愚林中醉醽醁我当明月时移牀来此宿
　　较艺和王禹玉内翰
　　分庭荅拜士倾心却下朱帘絶语音白蚁战来春日暖五星明处夜堂深力捶顽石方逢玉尽拨寒沙始见金澹墨牓名何日出清明池苑可能寻
　　再和
　　防纎小雨破花寒野雀争巢鬭作团手巻白云光引素舌飞明月响倾盘羣公锦绣为肠胃独我尘埃满肺肝彊应小诗无气味犹慙白发厠郎官
　　谢永叔荅述旧之作和禹玉
　　天下才名罕有双今逢陆海与潘江笔生造化多多办声满华夷一一降金带系袍廻禁署翠娥持烛侍吟窗人间荣防无如此谁爱区区拥节幢
　　较艺赠永叔和禹玉
　　今看座主与门生事事相同举世荣并直禁林司诏令又来西省选豪英飞龙借马天边下光禄供醪月厎倾食叶蚕声句偏美当时曽记赋将成
　　戏荅持烛之句依韵和永叔
　　卢仝只有赤脚婢吏部曽吟似笑仝红烛射眸从结客清歌帖耳苦怜翁归时虽已过寒食芳物犹能逐暖风但防纱笼续清夜西园游兴古何穷
　　重荅和永叔
　　我家唯有一团月挂在飕飕草屋东玉兔巳为公取玩更休窥望桂丛中
　　又依韵
　　多病相如不复云更何曽有卓文君他时我向防稽去只是荆钗与布裙
　　刑部防海棠见赠依韵荅永叔二首
　　摇摇墙头花蒨蒨有好色髙枝笑粲粲低枝明皪皪但与风相撩不与风相得风吹莫苦急游子叹日彭祖与顔囬相去犹瞬息每观形影篇曷在神所释不可废我吟毕竟焉免白
　　摇摇墙头花一一如舞娥春风买豓逸艳逸此何多不为游蜂挠即为狂蝶过日光苦给给鲁叟白波波人生若朝菌不饮奈老何扬雄寂寞居岂若阮生歌
　　春雨呈主文
　　蛟龙上汉鱼潜动梁栋生云燕未知风防稍闻寒瓦急玉条初向画檐垂何郎夜聴应逢句谢朓朝观必有诗老大莫将文字困为公牵彊不胜疲
　　谢鹇和公仪
　　闻有白鹇梦遂作白鹇诗诗记白鹇语意公于鹤私公意无薄厚尔将聴我辞朝给一瓢水昼给一盎糜曽不令尔渴曽不令尔饥事事不异鹤安得于鹤疑鹤鸣尔不和鹤舞尔不随无以一供恱饱食畨顽痴公所念尔久李白当畜之白固有篇咏公偶未暇为遣尔心不平谓此钝见遗我持尔此意请公吟莫迟公便纳我言濡笔洒淋漓书尔在南方野羽霜雪披弄啄红豆实飞上桄榔枝翡翠不敢頋孔雀不敢窥将拟是白凤脩尾昼涟漪虺颈而鸡首峩峩如有仪而今与鹤争此识固已卑公初待尔厚鹇兮知不知
　　较艺将毕和禹玉
　　窗前髙树有栖鹊记取明朝飞向东家在望春门外住身居华省信难通夜闻相府催张牓晓聴都堂议奏中龙阁凤池人渐隔犹因朝谒望鼇宫
　　送白鹇与永叔依韵和公仪
　　致鹇犹恐鹇饥渴细织筠笼小瓦缸玉兔精神怜已久金銮人物世无双休争白鹤临清沼且伴鸣鸡向緑窗美羽奇毛有多少尔身髙穏胜他邦
　　书事和韩子华舍人
　　见凭蝴蝶过墙飞却梦翩然入绮闱欲扑翅轻萦不住觉时疑有粉霑衣
　　明经试大义多不通有感依韵和范景仁舍人
　　明经与进士皆欲取公卿自是俗儒陋非于吾道轻昔由羔鴈聘今乃草莱并不措一辞去縁何禄代耕
　　出省有日书事和永叔
　　辞家防胜人为日归路棃花雨合晴庭下秋千应未拆笼中鹦鹉即闻声千门走马将看牓广市吹箫尚卖已是琼林芳卉晚不须游处避门生
　　定号依韵和禹玉
　　言出君门日遥闻紫禁钟诏书中使降骏马上闲供天下持平手毫偏不置胸文从有司较巻是近臣封胜阵无容敌精兵已善攻明朝当奏号鸳鹭看归雝
　　寄桂州张谏议和永叔
</div>
    <div class="pagination">
<a href="宛陵集_page54.html">上一页</a><span>...</span><a href="宛陵集_page50.html">50</a><a href="宛陵集_page51.html">51</a><a href="宛陵集_page52.html">52</a><a href="宛陵集_page53.html">53</a><a href="宛陵集_page54.html">54</a><span class="current-page">55</span><a href="宛陵集_page56.html">56</a><a href="宛陵集_page57.html">57</a><a href="宛陵集_page58.html">58</a><a href="宛陵集_page59.html">59</a><a href="宛陵集_page60.html">60</a><span>...</span><a href="宛陵集_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
