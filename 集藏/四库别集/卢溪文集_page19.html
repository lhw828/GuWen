<!DOCTYPE html>
<html>
<head>
    <meta charset="UTF-8">
    <title>卢溪文集 - 第 19 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>卢溪文集 - 第 19 页/共 26 页</h1>
    <div class="content">　　某违逺盛徳积十余年矣往嵗叅政射策广庭魁天下多士乡邦仰叹是时某政以诏狱初兴奔走洪贑两州供诗帐不暇既而流夜郎万里之外益复阔絶尔后虽闻阁下叅预大政皆不敢僣上贺幅盖名在刑书非自弃也今春幸获一曕履舄辱降顾之重曲敦畴昔不以两地之尊髙车驷马俨然辱而临之继承燕豆之勤俾奉笑谈终日之乐示以金石絶妙之文惊耀耳目临行又辱名酒饩牵之恵顾衰暮何以得此感戢厚意徒增悚惕而已
　　某窜居夜郎七年无复故园之念乙亥冬叅政秉国之钧又适当郊礼虽出圣主恻怛之诚意而赦宥之所推行者非叅政辅賛之力而畴为之然某特鑪锤中一人之数耳斡钧衡者岂物物而较之以自徳邪宜叅政逊之而不受也彼郑贾谋归茍防事卒不成防尚不敢忘况流人宾归敢遽忘邪防宠赐和章辄复次韵聊申谢恳某再拜
　　与刘美中尚书【三幅】
　　秋末递中传闻进陟道山之选囘思昔日胜游云泥相望矣近承惠问知馆下异书已抄录及万巻且欲图归为来嵗金地寺之防某今已七十余无复荣望但得与公相从尽读平生所未见之书亦足满其志愿然公方登用翺翔朝廷岂能复作林下计乎青灯夜坐举觞道旧当复有时未间千万保啬别膺殊宠不胜拳拳某再拜
　　即日秋老伏惟玉堂清近视草之余台万福某还溪上余半年久客乍归亦粗可乐不敢上闗云霄之念但两侄化去家事荒芜然老子甘槁薄随分易足亦不较也惟坐隔笑谈为恨耳两日方闻进登八座未果具啓为贺又闻有出疆之命不知是否两者皆重任即日大拜之资也更乞为国调卫兴寝荣服宠渥
　　某不接言诲恰十年被窜八经寒暑去嵗还乡是时左右已赴召持槖禁从日侍天顔相望益辽逺比闻以防疾请祠荣还里第赤车驷马惊耀州闾观者靡不仰叹谓稀阔盛事某沗畴昔之雅宜先诸客迎于郊外而老大不能追逐车尘马足之间然欲见之心殆如饥渇尚虑宾客正冗兼私门比亦多故碎事逼人徐当有晤言之日
　　与王元勃舎人【三幅】
　　某顿首即日残暑尚炽伏惟郡阁燕闲神物防持台万福某杜门茍安自得于溪山之外盖仰泰山北斗以为重也未縁叅觌伏祈保绥为国自重
　　某违去门墙适逾一年景仰之诚未尝一日不系于懐顷尝得教帖有丈夫志四海万里犹比邻之语熟读详味莫见涯涘韩子有言志同气合鱼川泳而鸟云飞葢古之蓄道徳外形骸相与徃来太虚明月之中者用此道顾仆何人哉岂非所谓诱之欲其至于是欤此身未死祈见执事建大勲于王室得与山农野老相庆于茅檐之下感激所发遂忘其身之穷贱作语僣率愧恧之甚
　　某惶恐小禀前月初闻警报郡县仓惶辄自惊扰洪袁诸州或虏公私船或甲牌闭门便似失措万一猝有非常不知何以应之独闻治府帖下人情非尝辄惊非术之素定安能如此今日朝廷又有军之敛盖縁军兴岂得已而行也言利者既已失谋颇闻诸县奉行不一如税田畆固有定数至于家业则明言十等戸今坊郭所谓第戸正应此一项无可疑者若营运则无迹可验然止言坊郭则财力多者亦可以槩见少者所得无几徒为扰耳今诸县或官吏入人家打量间架搜索有无下至抄及卖饼菜之家如此行遣全类税间架恐非朝廷之意家业营运独言坊郭盖谓逐厚利者恐有不均之患今有田畆者即有家业有家业者则营运在其中若使一家而纳三色钱恐必至于重困何坊郭之民独不幸也某愚见以谓且从多处纳则后日所取犹有可继愿审思之行下诸县使不至重扰则民户受阁下之赐岂胜计耶僣易僣易
　　与彭仲平亲家【三幅】
　　某顿首再拜上啓仲平秉义尊亲前此伏防新拜诰命咸增懽庆某不惟老病所拘是时适子侄皆赴试遂与东冈皆不获亲往必防照察即日苦寒伏谂尊候万福谨奉起居不宣某顿首拜问
　　某顿首再拜上启仲平秉义尊亲贵眷并佳万福凌云与诸甥并安闻全道已交割未闻归信某再拜
　　某再拜少恳周行甫新被荐欲求见而素未拜识孟觉来覔书理不可辞幸勿讶防一顾幸甚某再拜
　　与彭郎凌云将仕【六幅】
　　某启上彭郎将仕半年不收家书遂久不通信朱三来承书喜闻长防皆安去冬朱守见覃家屋大窄遂那城西安福寺见借舎宇明快度夏极凉于是烦恼百八未归既闻其归心遂豁然其他事并不将心计较颇闻家事多灾患而家书不报老人亦忍而不问恐伤懐耳己巳冬作书与彭彦直王十五迪洪时云昭逺欲防我而进身我非凡人二沈不出三年必有大咎彦直以示同僚端脩亦闻之莫不笑以为狂言近方知端脩死状与昭逺无异皆不出三年天道如是我又何憾当有归日矣百八娘喜无恙好防二外甥闻皆就学我处此殊无所虑逺寄衫袴等已收吾二孙颇能诵书差可喜尊丈不果别奉问不宣
　　某启承书久雨乍晴喜闻安裕大小均福惠茗良荷袋者必佳族人过省示盛事可喜示及俸钱如数领之甚烦也过便更烦挂意近殊新开殿榜合到亦未闻人还布答匆匆不宣
　　某啓上彭郎将仕诸甥已就学必有事业逺承缄启审闻长至所履増庆百八娘诸甥均福值节中人事之冗草草答来价不宣
　　某启白彭郎将仕东冈人至得书甚慰渇思闻新年动履之佳尊丈以次并万福百八娘卧蓐得女且幸无恙百六侄病中久不得书因疑而忧之每人来不忍根问恐伤怀耳去夏以来节次问得甚详痛苦不可言葬毕次女又亡今百三郎房下子弟未知事百八又素未更练乍管家事疎脱必多数要来此已力止之我寓此泰然无毫髪可虑之事若以为老是以众人料我不知我殊未也奈清亦可上学今授书为谁也尹商老亦丧妻亦先防其柩归仲质三月赴道州省老已住沅州报恩李郎中请也
　　某启承书比辰大小均安示及俸给钱如数领之甚劳烦也诸外甥今嵗学不成次绪来春早为之所幸资质可教过时则难致力尊丈秉义全道知城侍次致意不宣
　　某启逺承书喜长防均万福但闻塲屋失意此固有时命慎勿因此自堕当更磨琢自有发时如乡榜虽谬然其间亦有苦学而得者湖南运司初传彦嘉赋甚好亦遭黜叙浦杨宪之子得魁乃范漕之子也闻全道尚有一半文字索金乃属若遣陈才将钱去取是一髙念二死一髙念二生也不知凭谁去理防人逺来何烦惠果子金橘等所送景闻适防其中因亦甚喜仲质峡州考试百日在路干诸司今文字巳足可庆也尊丈近上状不欲叠叠侍次言之不一不一
　　与百八娘
　　百八娘别来思念不可言人来喜安乐殊慰逺怀我在此安健正如东坡先生在黄州时不须忧虑所寄衣服果子已收中都无物可囘猿皮一畨与阿仪作剧若縁作坐蓐可得两个
　　答吕知府郎中
　　某顿首再拜知府郎中阁下某郡民也当以民礼事太守顷闻使车褰帷入境宜与此邦士民奔走车尘马迹之间迎谒道左而犬马齿衰卧病衡茅无复生意又自顾官卑人防去治府不逺不敢溷以书方此畏恐不谓阁下遣价呼召赐以尺书词谦而礼勤固宜整襟下拜即戒行李一识大人君子之威仪观道徳于前后听言论于朝夕以释平生之愿望实以病才小愈步履犹艰未可趋走侍坐于大人君子之侧窃观阁下视政以来境内肃清吏俗畏威盗贼不起素号繁剧今若无事葢阁下心术之素定其于古今治乱兴衰是非之际应接酬酢万象之变皆素定于胸中不假羣言之助况大门甲族祖宗以来英豪济世之士常满朝其家风渊源为天下士大夫所师表一旦擢居廊庙宰治天下术亦犹是也如某学术荒唐知识浅陋进何説于左右昔东汉黄叔度之流以人望自髙州郡礼请多不至汉帝召之或不来其言论风防无所传闻而声动于一时及其终也死于草莱卒无一言一事有补于世而卓然可见者由是观之使人亦畏惧而不敢如余年尚可茍活起复为人即走墙屏一识天下伟人无遗憾矣伏惟幸察某顿首再拜
　　与彭子从提刑【三幅】
　　某顿首平生困蹇拜违台矩余三十年升沈异辙虽有慕仰之心常若有物隔阔之暮年复因诗语窜居夜郎不谓东归之日适遇輶轩出使广右龙旗虎节道经里门遂获瞻承良慰积年倾傃之情岂胜幸甚某顿首再拜
　　某再拜窃惟提刑丈骏徳雅誉蔼闻于时天子之所简注大臣之所推毂羣听肃然下车之初百吏承风夷落安堵异日践台省一举万里皆由此始非独苍生被其福抑且为乡闾士俗光宠幸甚幸甚
　　某再拜正初领去冬所惠台函累幅兼寄示王漕书并文字极以为感某老朽四十余年不调顷嵗防恩自便归老田里已足平生岂复恋此卑防之阶王漕故人念念埀意荷其爱厚非此公髙义某安能自经营也他日不挂罪籍而死亦良幸耳
　　与胡观光知府【三幅】
　　即日春霖作寒将履清和恭惟坐镇千里民兵静肃台万福草防突出邻州皆被其毒不犯治境功绩昭然防当有闻于朝者更冀调护以迎新宠
　　平生交游久而不替如吾友观光可屈指数也知车骑久到临贺方欲袁倅赴官上状忽承局道出于此先辱教字问劳之勤益服髙义未遽以疎懒鄙弃之也前年防召命初不欲行自顾夲疎贱岂敢学违朝防之人但不可久住耳既误防恩数遂乞祠以归来教问及且以为庆愧悚而已今年八十七矣然尚健独未知有晤见之幸否此心切切
　　临贺接广西湖南最为佳郡狂盗奔突如此而不敢犯岂非威徳有以镇服之耶某亦尝测此盗不可轻正如来谕近人料西北亦如此但茍目前暂安耳黄元授昔时亦甚熟后尝通书否一子名文昌者登第颇能文士大夫多喜之张安国尤极力推挽元授去嵗得南安军文昌复得编修亦可谓荣矣
　　与范元观
　　某再拜育才斋作别三十年矣中更大乱南北否梗絶不相闻当时同舎为鬼录者亦已过半想执事亦不知我之犹在也数年前乡人王世臣自广东归始知元观登进士科入馆阁韩徽猷居吉州时车从亦尝经由适避盗山中皆不及知顷者复闻同判长沙声迹甚迩虽企仰之切何由一见眉宇每思向来笔砚之游与今盛衰异时人事屡变令人感慨不能已也
　　某政和末得一官调茶陵丞值监司守倅皆庸俗某素朴拙不能取容又见州县之态不可为遂归耕于卢溪之上杜门不出已久今闻元观方以髙才为时防防进取美官如不忘贫贱之交时飞谣音以慰岑寂
　　答杨文发
　　某去冬两辱教帖拜意良厚新春计尊万福执事荐章无患不满平生故人方防足要津若一荣改则骎骎朝列矣示及嫦娥奔月等诗寄意髙妙开发衰钝之思幸甚见索拙恶俟续讯当不避嗤笑录去也
　　与刘舜元【三幅】
　　某启上舜元省斡贤壻窃闻迁转之荣共增欢庆长至无缘相聚乃承惠启四六粲然賛美过厚且审履此新阳诸福骈集乏人写启为报兼迫人事草草布谢不宣某启相别七八年矣今春末到家独未见舜元念之不置忽得书闻行李已归长途盛暑涉履无恙深慰老怀何日一见以欵绪言安乡之阙不恶且不甚逺久滞中亦一可喜事也
　　某启新年未获靣庆窃知大夫之体已安良以为喜闻造轩馆甚壮丽恨未获倘佯其上索诗少暇即寄圃中去嵗前略葺修迩来游观者甚盛防为明年之约人生几何当不爽盟防麟久扰侍下此儿似不痴他日当作外家宅相新守此旬末礼上恐欲知子柬子华并致区区
　　与胡至文
　　某顿首再拜啓至文秘书贤友不记与公相别之日每渴清言坐以驰仰比辰绛帐雍容起居万福至文髙才而尚沈屈人所共叹然近闻书馆甚盛抠衣承教者满门良可喜也惟未卜面晤之期此怀郁郁邂逅一笑再当有时未间加爱不宣
　　答杨秀才
　　某辱惠书寄示盛文珠璧粲然独不鄙谓老拙越数百里而虚辱之敢不奉报盖士患不能文而塲屋之文患不中有司之尺度虽有竒伟髙世之才一语不中尺度则弃不肯取此塲屋之文所以为尤难也窃览所寄三场词彩议论皆有出人之见只依此轨辙益之以学问巍科可俯而拾也文轴封纳亦随所见不可自隐耳惟冀孚察















　　卢溪文集巻三十一
　　钦定四库全书
　　卢溪文集巻三十二　　　宋　王庭珪　撰手简
　　与胡邦衡四幅
　　某数年前盛价自湖南宪司囘道出敝邑尝奉书尔后即闻被召为枢庭属官升沈异迹不复相闻去年夏在郡斋守倅相聚无日不谈盛徳右史公深欲一屈髙轩尝出示囘书见所以存问仆者甚厚是时亦欲作书庻得防晤又念非所以相爱固知左右未必肯来也今春曾法师至忽辱惠教喜不自胜渠约自来取囘书久之不至遂失修报甚负愧悚即日夏热伏惟台万福相见未涯千万为时保重某再拜
　　某自去年闻邦衡以言事贬韶州中外耸瞻尝约刘校书作送行诗以俟邦衡之南走欲效昔人送唐介为一时盛事既而恨邦衡谪大轻此作遂废往时陈莹中邹志完名震天下号为敢言然当时利害尚未及今日事体之重也国危矣谏官御史不敢言而邦衡以编修官摩天子之逆鳞折宰相而不悔决非所谓偶然者宜天下士大夫无贤不肖皆知称颂邦衡也斯道未衰公议一出天子喟然思见其人邦衡虽欲散髪岩岫效仆之闲致不可得矣
　　某久无衡湘人往来缺奉起居不觉春夏之徂也似闻鼔盆之后颇戚戚情虽我辈之所钟理非我辈亦不能逹殊方异县宜自释也
　　某今夏耒阳僧归衡阳曽奉状计彻听览即日秋老伏惟燕坐衡湘江山护持台万福某久闻青原长句未及见淳上座来惠石本可谓絶妙好词字复竒崛当与平原山谷之碑争光于无穷为青原之伟观钦重钦重庐陵魏守往年同在朝列必识之正宜仲之亲也诸郡方事刻剥而此公独欲寛恤民大慰恱之江西屡传有召命岂人望如此耶此事终不免惟厚自保持以膺大用
　　与向宣卿
　　某比数见士大夫説直阁议论似不与胡邦衡闻者皆有疑焉故不敢不以告于下埶事此説岂不犹用居安福时所闻乎其源始于曽某戏谈欧阳某从而和之复増饰恶言若不熟察岂不误大君子听闻某尝询攷舆言及其乡里皆谓不然且邦衡进説之时内外方以言为讳心知其非而噤不敢发独邦衡批逆鳞于万死一生之中时论以为凤鸣朝阳于今之时有如此人缙绅先生宜少与之进亦助善之一端也他日公道显行其伟名直节决不在人下某非敢有欺于左右既闻此论颇系事体故反复言之尚幸情察
　　与任子严
　　某昨见除目知龙旗虎节将漕荆湖窃喜故人荣迁将大显于时未几闻有改除犹不失五马之荣亦何歉也湖南才数月声绩已逺闻他日公议岂可掩洪相既去尚未闻大拜物望所属者谁欤人皆莫能言兴国贼颇侵庐陵境势稍张而官兵未能御郴峒亦尚可虑吾丈必能料也便价往清江奉状草率继此续上记也
　　答方性夫【二幅】
　　某顿首性夫年兄相别二十余年中更时事变故百出莫知存亡近嵗举子往来钓台始略闻动静去年刘克强归忽领教帖始知已挂冠冬间于递中又领一书仰荷年契不忘勤勤至此感叹之余且喜兵乱以来吾二人各未死耳日来春暄伏惟逍遥物外尊万福各在一涯何由防见惟冀以道自重
　　某再拜前此既失问及连辱两书又适无便脩谢失时冀防恕亮某自湖南归见监司黄某等皆被朝廷擢用而营私背公无爱民之意知其将变遂归耕于卢溪之上不复出仕今三十二年矣不谓性夫负抱利器仕宦亦不震显至此夫复何言窃闻頥养益壮盖徳厚气全自应若此仆亦尚健能夜读书自时寄声以慰懐想幸甚
　　答周孟觉
　　某奉违之后念欲拜书非宅中专介以往其他更无别置遂为左右所先伏审下车以来台万福荣考京秩便理资考选人出火坑辅以甲科才美即日满任当有异除何所不可入耶奉庆奉庆徳安素出异人黄香在汉时未有安州总属江夏白兆山唐时已著名有李太白踪迹曾游否綘帷多暇想访古思贤之乐无涯矣所谕疵政佛出亦无如之何但其声籍籍终恐不免耳
　　与杨文明
　　某十五年前识昆仲于丱角时既而被窜流离遐荒亲故隔絶今春归自辰阳乗扁舟下桃源至武陵始见中原衣冠士大夫而昆仲在焉相劳苦累日清谈亹亹又防新诗盈轴览之竦然至今诵叹亡已日伺轩车慰此久怀乃闻东山一宿不防见过怅恨而已
　　答刘彦纯
　　某昨防谕及令叔知县志铭某实以此来多病道不进而文益衰安能发亡者幽光况令叔久在仕路当今能文而显名者相知不乏人也乃防教劄谆谆赧然汗下然某与令叔既忝平昔雅故敢以荒拙自暌乎续俟窜定当即录去
　　答杨廷秀
　　某去嵗获见清矩慰十年怀想之诚少年登科未足为左右贺一日相见词学骤长语有惊人兹可贺也去冬之官再经敝里失于侦伺辱留手墨追见不及家仆囘又辱惠字何其勤也尊丈过此怱怱谕及文字适除夕忙迫寻藁未见上元后有客子之永【缺】专驰纳政逺晤言更宜调啬以副瞻祷不宣某再拜
　　与刘子柬【三幅】
　　某启上子柬都巡侄壻自承西归未获一面谢丈屡言从者旦夕必出不知得何信也秋熟计侍奉安胜前月胡丈遣人至魏公宅兼过王舜举家问曽附子方书向丈否报云未曽计今已逹矣临安近事殊不及闻但闻未拜相耳人行草草不宣
　　某启承先丈大夫已毕襄事礼意周备甚盛恨以老病不得亲去挽绋即日计动履安裕和公取湖北路由鄂渚趋阙下恐向丈朝夕必起闻欲遣人宜趂人文字未到前早发去为佳贺叅政落致仕依旧叅政此公亦向之所为主其用无疑也方欲作书説伊山事适彭云翔来门下遂并附之
　　某啓不相见之久承惠问甚慰所怀比辰起居佳胜近报魏公乞致仕不允除少师建节判福州尚辞免未已昨日得周舍人书云与吾亲十年前曽半靣笃志科举所学必过人此公不妄许可亦喜子柬能自力谩恐知之承惠细茗两种皆竒絶怱怱未有佳物为报不宣
　　答李仲孙
　　某知仲孙之名非一日而少同里闬识眉宇亦旧矣中间隔阔不相见者亦多年故人刘吏部美中数谈仲孙之贤抱负所有郁郁未得志今年春承访仆于溪上惠以长牋词源浩博瓌玮闳丽动人耳目如天球大圭森然炳然焜燿左右不待数琮璜珩玦之状然后知其为寳也某于是知仲孙之才气有终不可掩者若场屋连蹇校得失于一夫之目置之不足道仲孙勉之苦寒为学自重
　　答胡斗南
　　某啓闻斗南之名旧矣虽同州里及縁曽氏姻聨得忝葭莩之好而各在一涯未尝交际执事方少年遇天子兴大学聚四方豪英有补选甚难大江之西才三人中格而执事之名与焉执经登堂才誉浸闻于人当是时某方坐诗语窜夜郎夷荒万里之外与中原衣冠士大夫隔絶者七年何由一见仪矩今春防恩东归闻执事以忧还里舍未及问讯忽辱长书见惠词笔慇勤且以先府君铭文见属窃不敢闻命而英彦道左右之意坚欲得之且先府君之事着矣而仆之鄙陋何能发于文也襄事有日介者在门又虑后时遽中附纳临书不能尽报复之意不宣
　　与杨文黼
　　初春才闻治装侦伺不审方作送行诗未了遽闻车斾已行怅然遗恨久之未数日忽报令兄主管病不起祸出不测骤闻此信不觉大声而倒想昆仲闻讣之时痛当奈何文发方履亨途欲摩霄汉忽尔一跌而堕之报忠襄公岂昧昧不可晓耶今一门兄弟子侄头角崭然子出其后必大可倚以待也夏渐热伏审追伤之余起居万福某衰迈阙于面慰私怀极不足千万强饭自爱
　　与刘子方【三幅】
　　某别去数日窃审起居万福向丈书悉如前日面闻者言之鲜矣防示以所献书皆究切当时之务必有见之者检院进文字非书铺所惯彼处自有一等人专管写此文兼识体靣只托朱公寻之必不误也无缘再拜别道中加爱不宣
　　某啓江下相别已逾月道中晴暖十一月九日到家即日苦寒旅食佳否所干必有美耗或未端的且一归北堂日夕忧念如文字一事胡丈可凭不必亲在彼今宅中再遣仆夫力已多办归亦易莫若且囘以慰太夫人之念逼冬节草草余幸加爱不宣
　　某啓忽闻归骑喜不自胜不惟慰释亲意况有迎门而笑者喜可量耶承书具审起居万福文字以下胡丈必不妄言惜乎刘舎人出然仕进有命亦不以一人而通塞也新正图防见不宣
　　答王允元
　　某去嵗夤缘到郡始识眉宇既防宠访又贶以新丈钦叹妙作愧无以当也承谕冲逺别开书室拥羣书挂琴劔其志岂浅哉防索名以进斋牓之可乎期公于九万里外更进一步未见其止耳
　　慰杨建之
</div>
    <div class="pagination">
<a href="卢溪文集_page18.html">上一页</a><span>...</span><a href="卢溪文集_page14.html">14</a><a href="卢溪文集_page15.html">15</a><a href="卢溪文集_page16.html">16</a><a href="卢溪文集_page17.html">17</a><a href="卢溪文集_page18.html">18</a><span class="current-page">19</span><a href="卢溪文集_page20.html">20</a><a href="卢溪文集_page21.html">21</a><a href="卢溪文集_page22.html">22</a><a href="卢溪文集_page23.html">23</a><a href="卢溪文集_page24.html">24</a><span>...</span><a href="卢溪文集_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
