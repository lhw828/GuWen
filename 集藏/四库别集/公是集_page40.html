<!DOCTYPE html>
<html>
 <head>
  <meta charset="utf-8"/>
  <title>
   公是集 - 第 40 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   公是集 - 第 40 页/共 44 页
  </h1>
  <div class="content">
   杂著
　　论性
　　人之性必善乎曰然人之性可为尧舜乎曰否性同也而善不同善同也而性不同故善有上有中有下上之中又有上焉中之中又有中焉下之中又有下焉上之上者圣也其次仁也中之上者君子也其次善人也下之上者有常也其次齐民也仁不能圣善不能为君子齐民不能有常而谓人皆可以为尧舜谬也曰苟如是人有性矣性有善矣善有等矣则学无益乎曰否玉之为物也人知其寳也有相倍差者有相十百者有相千万者则岂一玉哉人之性何以异于是虽有万镒之玉不剖不见寳不琢不见用人之学何以异于是孔子曰圣人吾不得而见之矣得见君子者斯可矣善人吾不得而见之矣得见有恒者斯可矣世乱礼废人莫自学学又不能克其性此孔子所为喟叹然则人之情恶乎曰否情者性之动也性既善矣情安云恶子见夫影乎形曲而曲形直而直夫情亦犹是矣性者仁义也情者礼乐也今夫人未有不亲其亲者令夫人未有不尊其尊者亲亲之谓仁尊尊之谓义故性者仁义也亲其亲驩然乐矣尊其尊肃然恭矣肃然恭者礼之本也驩然乐者乐之原也故情者礼乐也故圣人以仁义治人性以礼乐治人情未有言礼乐而非善者也背其性或毁仁义此非性之过也背其性也丧其情或弃礼乐此非情之过也丧其情也物有夺之矣是故适其理则喜违其分则怒亲之则爱害之则恶生则乐死则哀此皆民之善者也君臣以此相保父子以此相亲夫妇以此相睦长幼以此相序贤不肖以此相别圣人以此起君子以此治奚谓不善耶今夫水火人所恃以生也火失则焚水决则溺非水火之罪也焚者相继溺者相及无怨乎水火而弃之者水火利用也独至于情而以谓不善乎无已则忘其情者而善乎禽兽木石之为乎是可知也孟子曰人之性善人之性皆可为尧舜此过言也尧之时不为无人尧而已矣舜之时不为无人舜而已矣文武周公之时不为无人文武周公而已矣孔子之时可以治国家天下者惟七十余士亦不为无人孔子而已矣安在人可为尧舜哉荀子曰人之性恶其善者伪此悖言也夫古之人曷为乃教人反其性背其真而为道哉信斯言也是圣王礼义无所积而起也杨子曰人之性善恶混此饰言也善则善矣恶则恶矣彼圣人者生而神焉其何恶之存韩子曰人之性上者善下者恶中者善恶混此虚言也昔者仲尼不云乎性相近习相逺必上者而善下者而恶是白黒而已何相近之有是四者皆非所以尽性也若孟子可谓知之矣故不知性之善者不知仁义之所出也不知情之善者不知礼乐之所出也是故有反仁义于性而为道丧礼乐于情而为达生于其心害于其躬发于其躬害于其俗圣人复起必从吾言矣
　　悯学
　　由周以来至于今千有余嵗学者益多达者益少其故何耶古之学者其材非有殊于今也其所闻者皆正声耳其所言者皆正道耳其所视者皆正色耳其所习者皆正术耳于以学道是由性之也其达不亦宜乎今之学者其材亦非有殊于古也其所闻者非正声耳其所言者非正道耳其所视者非正色耳其所习者非正术耳于以学道由其反之也其不达不亦宜乎且古之学者非独性之而已又多劝之以义今之学者非独反之而已又多动之以利鸣呼居今之世学古之学不亦勤乎其勤至矣而犹未适于道不亦可悲乎虽然非学者罪也非人性不同也非道去世也时俗改矣师术衰矣复使古之人生于今世其学亦若是止矣虽然君子不可不勉也天下治之理在道道之意在经惟夫好学之士博雅之人与一时超絶者将独至焉其亦安能如古之多达也哉虽然古之达者共逄世有位则将施之今之达者其逄世有位又将以吏为师则是其学之也未始非学于无用者也劳心于无用岂不可悯也哉呜呼学之犹不学也习俗乆矣谁居其救此敝者其惟圣人乎
　　论治
　　察天下之所以不治者何也曰惟其不好善而已矣故君不好善自以为善在已矣故忘其卿大夫虽有善道不得进也卿大夫不好善自以为善在已矣故忘其士士虽有善言不得陈也如此则上无善也下亦无善也孤立自用而无所与谋矣是故法出而天下怨之令下而四海非之是何也由不攷天下之善不因天下之是天下之所谓善者上不用天下之所谓是者上不知也凡人之所疆而不足者善也所恶而有余者恶也天下之善固不可徧攷然而倾心于善天下之善必归之矣天下之是固不可徧因然而劳意于是天下之是必得之矣故水深而鱼聚之林茂而鸟集之物理相召也夫君不好善必忘其卿大夫使卿大夫贤人耶必不留矣不肖耶君虽恶之犹苟而进如是则君不好善终身与不肖者居也卿大夫不好善必忘其士使贤人耶必不留矣不肖耶卿大夫虽怒之犹苟而进如是卿大夫不好善终身与不肖者居也君与不肖者居卿大夫与不肖者居天下乱可待矣吾本其乱由上不好善故古之眀王使卿进大夫之贤者大夫进士之贤者士进民之善者是故四海之内里巻侧陋有善焉君得而用之而况亲戚父兄之臣乎而况左右侍从之臣乎必不伏矣诚尽得人之欢心也是故古之眀王畏不得人之善则卑身以先之是故父事三老兄事五更立敢谏之鼓设进善之旌置诽谤之木故王者之好善如此则四海之内思致其善逺者蹶而趋之近者就而罄之能者因而陈之不能者亦问而厌之是故王者之好善如此则其臣何为不好善哉故上有善也下亦有善也博览并用而无所疑矣是故法出而天下喜之令下而四海顺之是何也由尽得天下之心者也治道之贵无过此矣虽然好善有三有好而行之者有好而任之者有好而尊之者好而行之者王舜禹是也身善矣而又好善此仁圣之度也好而任之者霸桓文是也身不能善举善而委心马此雄杰之虑也好而尊之者彊魏文是也身不能善闻善不能行又不能任尊而事之天下归其贤敌国不敢伐是亦好善之实也呜呼能知此三者之别而致行之治国何难哉是乃孟子所谓优于天下者也
　　言治
　　为治者有其迹矣而迹未必可复也语治者有其言矣而言未必可常也遗迹而因于时忘言而徇于理治之大方也故昔者无怀氏神农氏封于泰山禅于梁父者七十有二君而治未尝同此道之谓也崔实论为政仲长统善之贾谊谋匈奴班固非之自汉以来莫谓不然实之言曰明君者以严致平非以寛致平也大宋之兴刬五代之敝除其苛虐吏以难扑赦赎为治而天下以寜南至交趾北至幽都东渐于海西被于流沙外无彊桀之邦内无羣党之冦民不见金革之患者于今百年自三代以来未尝有也此可谓以严致平者乎固之言曰谊欲试属国设五饵三表以钓匈奴其术已疎矣先帝与戎约和内爱百姓外亲隣国畧循谊之策而匈奴服从至今五十余年自三代之盛讲信修睦附疎柔逺亦未尝有若此其乆也可谓术已疎者乎从此观之为治者因于时而迹不足守也语治者狥于理而言不足専也故自诗书礼乐治世之具者皆遗迹而求所以迹者也忘言而索于所以言者也非仲长统班固之徒所能见也
　　为政
　　善为政者使人自养而非养人也使人自治而非治人也务养人者不足于养而离人务治人者不足于治而罔人曰然则如之何使人自养而人自治也曰士农工商者通工易事而相为役者也非相为赐也于是焉敏手疾力而任其事劳心竭虑而致其术既已足其父母妻子矣然后推而及于其族然后推而及于其乡然后又推而及于其道路然后鳏寡孤独残疾者有怀此人之情也岂患不能养哉患不使之养也夫人之生也固防然其无所守固杂然其不可一是必有师友之势必有宗主之统师友宗主者非威人以刑者也安人以徳习人以礼而已矣彼人自有师家自有宗故在上者得善民而教之得善民而教之故在上者不劳而治今夫废人所以自养者而尽其财所谓不足而后养之所以离人也今夫人不为师而家不为宗则亷耻不立而习俗不一所谓不治矣不治而后治之所以罔人也离人者凶罔人者危故圣王务人之所自养者而养人故不乏务人之所自治者而治人故不苛
　　言畏
　　善者之治其民畏而不惧不善者之治其民惧而不畏何以实之夫善治者固必正其民齐其分壹其志而吾民晓然知之利虽可得不偷取也君子则顾义小人则顾法其不见若其见之其不闻若其闻之是谓畏如是者议可以废于朝刑戮可以废于市矣夫名诚正可传也分诚齐可守也志诚壹可信也事当其是而行之虽不宿戒坦乎其无疑义当其否虽不先请而废之决乎其无忧曰功就而已矣名立而已矣无有逺近也无有新故也无有疎戚也上下一之是谓不惧此无他惟其议善眀而论恶审也夫不善治则易其名错其分贰其志而吾民无能知之事虽当是不敢行也曰忌义虽当否不敢废也曰防忌则死矣防则离矣无有逺近也无有新故也无有疎戚也贤不肖一之是谓惧如是者在上则丧其功在下则丧其名夫民既已知功之不可致矣既已知名之不可守矣苟可利焉而引取之而已矣幸于所不见觊于所不闻其私则胜也是谓不畏此无他惟其议善不眀而论恶不审也故闻为治者谨于民之所畏与惧而善观治者察于民之所畏与惧畏者心服也畏乃修修乃来惧者貎服也惧乃谋谋乃乱昔者三代之王使民畏故其刑省而治日广且多功秦之王使民惧故其刑繁而治日拙且无功后世之治者慎所以惧民哉
　　疑礼
　　今之礼非醇经也周道衰孔子没圣人之徒合百説而杂编之至汉而始备其间多六国秦汉之制离文断句统一不眀惟曽子问一篇最详而又不信其问曰君塟而世子生则如之何对曰三月而告于祢吾疑非仲尼之言也古者诸侯将薨无世子则命贵公子先为之定也命之定则后无纂夺之忧虽愚人亦知其必然又恶有既殡而待世子生乎既殡而待且不可况既塟而待乎既塟而待是或旷年春秋诸侯逾年无君最其重也况旷年乎仕三月无君则相吊此仕无君也况果无君乎苟以君之重嫡不可不须焉则夫人之生也不可期苟为世子焉苟为女子焉如遂女子亦将尊之乎或曰此谓世子生而告神之礼也非须以为君也为君者先定矣此不然也其名之以世子举之以继体之义宰祝从之有君仪焉何谓非君或曰其诸将反先定者而授之乎曰恶是何言也为人后者为之子也彼既为后矣屡易之可乎或曰吾闻之参也鲁问之防是乎曰问之者对之固亦宜鲁何独参也昔者春秋讥惠公不早分其嫡庶以底大乱又奚为此论哉或曰三年之间有冢宰焉此其见之曰冢宰者奚设哉设以佑嗣子乎设以待嗣子乎且冢宰亦何常之有有伊尹之心则可无则纂也安能望人人于伊尹哉其亦可知矣予以谓质家亲亲先立弟文家尊尊先立子圣人之意必有从乎此不在乎彼也且成王幼周公以为忧况日以冀月以望乎吾以是观之今之礼非醇经审矣
　　续谥法
　　刘子曰古者生无字死无諡生无字故名而不讳死无諡故上下同之及至于周防而名冠而字死而諡字者所以贵其名也諡者所以成其徳也盛矣文哉
　　刘子曰夏商之道不胜其质两周之道不胜其文其斯之谓欤赏罚穷矣
　　刘子曰古之为諡者有取也取于名取于号取于字贤者取贤称焉愚者取愚称焉黄帝号之崇也舜禹名之隆也桀纣名之污也尼父字之珍也
　　刘子曰爵而不諡周也爵而諡之鲁也不爵而諡汉也由文已哉由文已哉嘉鲁哀公诔尼父合于諡法尧舜禹汤之志作续諡五十以待后世天爵之君子成徳焉耳
　　教化无方曰尼先觉任重曰摰述而不作曰彭信而好古曰彭隐居求志曰夷【伯夷也】仁义庶防曰渊不幸短命曰渊和而不流曰惠【栁下也】愚知适时曰俞【寗武子】进退寡过曰瑗【遽伯玉】恭俭好礼曰婴【晏子】清浄无为曰聃耄期适道曰聃惠而多爱曰侨【子产】直而不挠曰肸【叔向】轻爵守节曰札【季子】居敬行简曰雍孝友时格曰骞尚徳慎言曰适善事父母曰参使能造命曰贡【子贡】在约思纯曰宪【原宪】伎之敏给曰求【冉求】勇而知义曰由【子路】文学博识曰商【子夏】容貎庄敬曰张【颛孙师】信道轻仕曰开【漆雕间】不得中庸曰晳【曽防】言合圣人曰若【子有】敬慎威仪曰华【公西】有徳疾忧曰冉【伯牛】知徳中庸曰伋【子思】蹈道知言曰轲隐居放言曰逸【夷逸】反性敦礼曰况【荀】兼爱尚贤曰翟上同遵俭曰翟【墨子】救攻上开曰钘【朱钘】独善为我曰居【杨子居】巵言日出曰周【荘子】洁白不汚曰皓【四皓】言行轨物曰舒【董子】简易多闻曰向【刘向】守死善道曰胜【龚胜】覃思寡欲曰雄【杨子】审音知化曰旷巧厯絶伦曰衡【张平子】达数知来曰辂【管辂】博物多爱曰迁良史实録曰迁
　　説大射三侯
　　乡射记曰乡侯上个五寻中十尺上个者最上幅中者最中幅也又曰侯道五十弓弓二寸以为侯中此説中幅所以用十尺者取之侯道者也又曰倍中以为躬倍躬以为左右舌此説躬与舌各一幅也又曰下舌半上舌此説上下皆有躬舌也侯中一幅上二幅下一幅幅广二尺则与侯中方矣梓人职所谓广与崇方者此也必先量侯乃制侯中既得侯中乃定躬舌既定躬舌乃因侯中之广而求其崇必定而足凡五十弓之侯其中十尺其布五幅躬舌各一幅也七十弓之侯其中丈四尺其布七幅躬各二幅舌亦各二幅也九十弓之侯其中丈八尺其布九幅躬舌各二幅也其崇则中十尺者崇亦十尺矣中丈四尺者崇亦丈四尺矣中丈八尺者崇亦丈八尺矣谓之中者正以其居中也中者对上之言也有上有中则有下矣九十弓之侯布九尺以五为中七十弓之侯布七尺以四为中五十弓之侯布五尺以三分为中也大射仪曰大侯之崇见鹄于参参见鹄于干干不及地武此髙下之节也大侯崇丈八尺栖鹄于其中从逺视之则出于参之右舌下故曰见鹄于参也参崇长四尺栖鹄于其中从逺视之亦出于干之右舌下故曰见鹄于干也所以必于舌下者舌长能蔽之故以见为节矣干侯之鹄则去地武武者三尺也世言歩武歩六尺则武三尺武者迹也两迹之间则三尺武以是名之干侯之鹄用此为髙葢防中矣其设之次大侯在东参次之干次之使密不至相掩疎足以射其势参差相入是谓貍歩郑云中犹身也身之外复有躬舌躬舌身三者异物则五十弓之侯其崇丈八尺七十弓之侯其崇二丈二尺九十弓之侯其崇二丈六尺二丈六尺既难巻舒矣至其设之又令参侯去地一丈五尺少半寸计其上纲则三丈二尺五寸少半寸也大侯去地二丈二尺五寸少半寸计其上纲则四丈八尺五寸少半寸也此之难信不俟言矣郑意以为不若是则大侯之鹄不见于参参不见于干然虽如郑説求之大侯之鹄终不能见于参参亦终不能见于干也胡不尝试以勾股求之人去干五十歩干去参二十歩干髙一丈九尺二寸令人目髙七尺从干望参侯之鹄去地二丈四尺五分寸之四乃能见之今郑所説参侯之鹄去地一丈九尺二寸髙则髙矣欲使鹄裁见不足二寸欲使鹄尽见不足四尺八寸五分寸之四从参侯视大侯亦然然则非也且郑意谓三侯重张当使后侯髙前侯耳是与经不合经令获者旌各负其侯执旌者欲使射者视之审也如令大侯在参之背参在干之背其去地皆数十尺虽执旌安得而负之而射者亦安得而覩之哉又经云以貍歩张三侯者非为射者之志也乃为张者之法也而郑以为射当如貍之拟物则何预于张侯乎且司射命射惟欲卿大夫皆降再拜稽首公答拜一发中三侯皆获是言值中一侯辄释获尔而郑以为矢扬触有参中者是又失之亦惑已哉
　　小功不税
　　韩子作小功不税书小功不税礼也曽子曰小功不税是逺兄弟终无服也而可乎韩子尝吊于人见其貎慼其意哀而其服吉者问之曰何也曰小功不税也是以韩子疑之而作小功不税之书夫韩子之疑之是也彼人之为非也然而小功不税礼也韩子曰君子于其骨肉死则悲哀而为之服者岂牵于外哉闻其死则悲哀岂有间于新故死哉甚矣夫韩之达于礼而近之也虽然疑之未尽也求之不得也夫为服者至亲之恩以朞断其杀至于大功兄弟之恩以小功止其杀至于缌外亲之服以缌穷其杀至于袒免圣人之制礼岂苟言情哉亦着其文而已矣大功税小功不税其文至于是也兄弟之服不过小功外亲之服不过缌其至于是也因其情而为之文亲疎之杀见矣故礼大功以上不谓之兄弟兄弟有加而大功无加无加者亲亲也有加者报之也亲亲者税下亲亲者不税是亦其情也且礼专为情乎亦为文乎如专为情也则至亲不可以朞断小功不可以不税如为文也则至亲之朞断小功之不税一也夫曽子韩子隆于情而不及文失礼之指而疑其説虽然韩子疑之是也彼人之为非也何以言之耶小功虽不税亦不吉服而已矣记曰闻逺兄弟之丧既除丧而后闻之则免袒哭之成踊夫若是奚其吉哉故曰彼人之为非也韩子疑之是也小功不税礼也然则免袒成踊则已矣乎犹有加焉曰我未之闻也虽然降而无服者麻不税是亦降而无服已哀之以其麻哭之以其情逾月然后已其亦愈乎吉也
　　师三年觧
　　晋髙宗伐鬼方三年克之周公征东山三年而归夫髙宗至明也鬼方至幽也周公大圣也管蔡大恶也以至明伐至幽以大圣讨大恶何必三年三年克之何足以多然而周易是称诗人是美以谓中兴之功莫髙悦使之道莫先如此殚财力旷日持乆而有胜焉亦足称矣则岂若速成而务财丰孙呉之师不闻朽之乆也以是推之所谓三年者殆非世之所谓三年者矣故观既济者离下而坎上也离下则文眀莫盛焉坎上则伏隐莫盛焉以文眀之进当隐伏之退势不能乆而东山亦曰勿士行枚吾以是观之则三年者一年而庻之一年而富之一年而教之之谓矣且夫圣人之于天下也非私其有天下之名也哀夫民之不被其泽而乱政之罔民也是以有征伐焉岂欲亟一时之胜而遗后世之患乎岂欲贪胜之名而忘爱民之道乎是故三年者并庶之富之教之而言也夫为之徐则垂之固教之习则措之安岂若小丈夫哉战则穷国之力而后已若不胜则以诈谋济之故奇变诡谲以计相中邀一时之防而弃长乆之策故胜则遗其患于君不胜则遗其患于民此所谓不忠之大者而圣人所以贵持乆孙吴所以尚掘速也夫以孙呉之智窥桓文之徳尚不能合以规圣人之道固绵逺矣而世不知者乂以谓圣人之师尚若是其缓矣三年而后有成是故老师费财恬而勿虑宿兵玩冦安而勿疑则是俱未得其中也何谓庶之曰除其苛虐寛其征赋老其老幼其幼何谓富之曰畴其田伍治其里邑原其本业节其服用通商阜农劝功易事何谓教之曰生有以养死有以塟祭祀有法出入有仪良其师保美其官守一人莫非吾臣也尺地莫非吾有也引师而去之民効死不畔矣
　　御龙觧
　　天下之物无智于龙者是能乗云气雷而游乎天地之间在天地之间无微细隐隙而不容其身者其为物也可谓神矣然而昔之人得而扰之御之则以能识其嗜欲而不倍其性也凡扰畜物之道苟为不尽其性虽狎不留苟为尽其性虽不狎留之然而狎犀象虎豹也易狎龙也难彼龙者恃其才之大而智之神如有不合则去矣非若犀象虎豹之受制于人而求全于人而丧身于人也是以狎之非其道弗就也方夏之衰御龙氏死天下无传御龙之术者龙于是去而不返若无龙焉然则非实无龙也彼其神知天下无有能识已之嗜欲而御之者故匿而不出也其不出天下始益好而奇之万有一遇焉犹震颠踣窜匿而不敢视甚矣夫龙之可好而不可亲也可怪而不可扰也岂实龙之情哉然而世之人始因旱而像之因水而禜之怨呼咨嗟以求其肸蠁髣髴之应者呜呼何世之人不惮烦而与龙异好尚且至于此哉










　　公是集巻四十六
　　钦定四库全书
　　公是集巻四十七
　　宋　刘敞　撰
　　杂著二
　　明舜
　　桃应问于孟子曰舜为天子臯陶为士瞽臾杀人则如之何曰执之而已矣然则舜不禁欤曰舜安得而禁之哉夫有所受之也然则舜如之何曰窃负而逃遵海滨而处终身诉然乐而忘其天下刘子曰孟子之言察而不尽理权而不尽义孝子之事亲也既外竭共力又内致其思不使其亲冇不义之名不使其人有间非之言瞽臾使舜涂廪从而焚之乃下使浚井从而揜之乃出舜往于田日号泣于旻天防防斋栗瞽亦允若书曰父顽母弟傲克谐以孝烝烝又不至奸由是观之舜为天子瞽叟必不杀人也仲尼之作春秋为尊者讳为亲者讳为贤者讳故以子则讳父以臣则讳君岂独春秋然哉虽为士者亦然故必原父子之亲君臣之义以听之昔者商鞅之作法也太子犯之鞅曰太子君之贰也不可以刑刑其传与师鞅之谓刻矣然而犹有所移由是观之瞽叟杀人臯陶必不执也叶公子髙问于孔子曰吾党有直躬者其父攘羊而子证之何如孔子曰不可吾党之直也异于是父为子隐子为父隐由是观之瞽叟杀人臯陶虽执之舜必不听也舜岂以天下有所受顾临其亲哉夫圣人莫大焉天子莫尊焉以天下养莫备焉徳为圣人尊为天子以天下养然而不能使其亲无一朝之患是则非舜也知圣人之徳知天子之尊知天下养之备然而不知天子父之贵也而务搏执之是则非臯陶也无其事云尔有其事奚至于窃负而逃遵海滨而处故曰孟子之言察而不尽理权而不尽义夫衡之为物也徒悬则偏而倚加权焉则运而平一重一轻之间圣人权之时也请问权曰臯陶不难弃士不过失刑而已矣以君臣权之天下之为君臣者必定义莫髙焉舜不难弃位不过隐法而已矣以父子权之天下之为父子者必悦仁莫盛焉故善为政者毋以小妨大毋以名毁义毋以术害道毋以所贱千所贵迂其身有以利天下则为之贬其名有以安天下则为之其惟舜臯陶乎
　　舜死
　　舜以天下让禹十有七年而死于苍梧苍梧夷也去中国万有余里欲天下之一乎禹也周公继文武摄天下七年制礼作乐反政于成王使其子伯禽就封于鲁而已居成周死塟于毕欲天下之一乎周也舜周公同道舜君也周公臣也舜周公易地而处则皆然然则尧何以不去中国死夷狄乎曰舜之相尧也二十有八载徳施于民也长功见于民也大天下忘尧焉尧之子不肖书曰罔水行舟罔昼夜頟頟眀淫于家天下疾焉故尧崩三年四海遏密八音如是而已不能有加矣禹之举也由舜其相舜也不能若舜之乆舜之子又不若丹朱之甚不肖也天下不以为戒虽舜死天下将不忘舜是以舜去中国焉去中国而天下一乎禹矣或曰舜勤民而野死曰有天下以与圣人不使后世万姓被其害也而去之可不谓勤民乎或曰舜死于巡狩征有苗曰不然也尧以天下让舜使舜巡四岳书二十有八载帝乃徂落舜以天下让禹使禹征三苗书曰苗民逆命禹乃班师布文徳夫尧舜未尝不巡狩伐无道也抑既让天下矣则无所事天下夫舜何为而巡狩且伐三苗乎然则古之有是説也何故曰昔者晋文公召天子以防诸侯春秋为之讳曰狩于河阳然则舜不能忽然违天下而去将托于狩而至苍梧也舜之让春秋之讳圣人之意也孟子曰前圣后圣其揆一也昔者太王之子曰太伯仲雍王季王季有圣子曰文王太王欲传之太伯仲雍知之因采药而去以　窜于荆呉之间然则圣贤之所以让其国家天下于圣人者亦必有道矣孔子曰太伯可谓至徳也已矣三以天下让民无得而称焉
　　伊吕问【并序】
　　读鬼谷书以伊尹在夏吕望在商为仵合读孙武书又以二人为反间夫世衰道敝天下语权变者宗鬼谷语奇正者宗孙武学者既无以拒之而复假圣人以自耀将使浇薄之俗甘心于诈伪予甚惧焉作伊吕问
　　或问人有言曰伊尹五就桀五就汤太公三就纣三就西伯有诸曰有之曰然则为仵而合者欤曰否不然也昔者伊尹避桀耕于有莘之野不以耒耜为可贱也以须天下之平卒不可得汤闻其贤往聘而起焉太公避纣钓于渭水之上不以渔之事为可薄也以须天下之平卒不可得文王闻其贤往猎而起焉二子者皆圣人之仇也知不以乆幽为不贤而曽纷纷以求合为贤乎且吾闻之伊尹归于商而为之相太公归于周而为之师二子者法尧舜者也以尧舜之道不可以臣伐君可以臣辅君成汤察焉古者诸侯嵗一贡士于天子汤因是焉而贡之故伊尹入于夏夏不能用古者士不得其职则去谏不用其言则去伊尹数谏而不入识夏之可丑也归于亳汤又贡之贡而反者五知其不足与有为然后终相之当此之时伊尹乃自亳之北门入遇汝鸠汝方于徐而作汝鸠汝方之书伊尹太公其臣均也成汤文王其主均也夏桀与纣其乱均也以伊尹之入于夏故亦知太公之入于商以伊尹之入于夏为汤贡之故亦知太公之入于商由文王贡之也则二子者皆愿为而不得者非仵之而后合者也且仵而后合者若苏秦者乎昔者苏秦尝为燕谋齐而伪得罪于燕者以纳于齐齐人剥而裂之天下莫不笑故图为仵合者苏秦也不免于死而谓伊吕之圣人为之乎哉曰伊吕之不求于合则吾信之矣若乃汤贡之文王贡之者非间欤曰恶是何言也且以汤之得天下也为得桀而得欤为得道而得欤文王之得天下也为得纣而得欤为得道而得欤汤之得天下也自其伐葛文王之得天下也自其伐崇汤伐葛而莫之逆者而桀丧其天下矣文王伐崇而莫之违者而纣丧其天下矣且子谓汤之得桀也伊尹间之其得葛也孰间之乎文王之得纣也太公间之其得崇也孰间之乎圣人之为圣也为其正而已矣是以众人为不可及必以间而有天下则其所以为圣也不亦众人而可为之欤曰然则世之有是言也何出曰出乎贪势而好利者贪势者乐纵横好利者喜用兵其于术犹号而售之也是以私自托于圣人
　　问南子
　　或问语曰子见南子子路不悦信乎曰信然则仲尼之见南子也欲因以行道乎曰否不然也昔者叔向囚于晋人将杀之乐王鲋者嬖臣也使谓叔向曰事我我免子于死叔向不应亦不谢也夫叔向不应岂不曰生者人之所安也为不义而生者我之所不安也富贵人所欲也为不正而富贵者我所不欲也得势而行道者所愿也为不正而行道者我所不愿也夫曲其身以赴利者叔向所不忍为而谓仲尼为之乎且夫欲行道而求合于人者吾未之闻也求合于人而欲以行道者吾亦未之闻也他日王孙贾以微言问于仲尼曰与其媚于奥宁媚于灶何谓也仲尼曰不然获罪于天无所祷也夫仲尼生居乱世固天下无所遇得其人可以行道而不为也曰毋以获罪于天而因南子以求致其行是媚于灶矣何以为仲尼曰仲尼之不因南子以行道则吾既闻命矣敢问仲尼之见南子何也曰古者不传防不为臣故称其君曰君称其君夫人曰小君二者皆君也国君有宗庙之事君亲牵牲大夫从之夫人亲荐盎命妇从之将与之共宗庙之事正君臣之位不可以不见也南子者卫小君也当是时仲尼仕于卫如之何不见敢问礼欤礼也礼则子路何不悦曰子路之意以为亲于其身为不善者君子不入也卫君无道夫人无徳君子奚宜留哉乃仲尼则欲先正其名君臣名之大者也名正则庶民服道不行然后去是以未尝有所终三年淹也此之谓也孟子曰孔子有见行可之仕有际可之仕有公养之仕于季桓子见行可之仕也于卫灵公际可之仕也于卫孝公公养之仕也所谓际可者接可见也古之人接可斯仕矣
　　启疑
　　昔者齐伐鲁孔子忧之谓门弟子曰鲁父母之国也今危如此二三子何为莫出于是子贡往见田常而説之曰臣闻忧在内者攻疆忧在外者攻弱今君忧在内而鲁弱不可攻也则不如攻呉于是子贡南説吴使伐齐东説越使伐呉北説晋使承呉之敝故子贡一出号为安鲁乱齐破呉强晋而霸越呜呼不亦甚哉此亦周末战争贪利之人耳而谓子贡为之乎且夫却齐以存鲁于鲁则幸矣于彼四国则败矣不惟如是又使其身防恶于田常如与之纂焉不惟如是又使圣人被不知人之讥如与之谋焉虽然齐伐鲁之事不能无也子贡説田常不能无也虽然子贡之言则谓何哉子贡必将谓田常曰吾闻君三封而三不成者大臣害君也今君上不见信于君下又见壅于大臣外为髙鲍将兵伐鲁君伐而胜则髙鲍之谋也伐而不胜则髙鲍将正君之罪上者不见信于君下又壅于大臣外与诸侯与国为仇君之位若朝露可翘足而亡矣夫鲁干乗之国也未可量也君不如按兵勿伐以销髙鲍之谋外自树党下以妪拊百姓使不践战死之患全而归之夫百姓全而归戴君如父母鲁喜于不伐亲君如师友销髙鲍之谋则未有以间君也君乃释此三利而必践万危之涂开大臣之意身与之为市不亦惑乎如此庶乎子贡之意矣犹恐非也今乃饰纵横之诈挟反覆之辩亲指之圣贤之问学者信而不论论者昬而不谕毋乃已谬哉虽然是传闻者也疑似者也古之为书之二者多有之其始也出乎信而今也成乎伪吾请言之传曰彭祖最夀八百余嵗敢问彭祖非人也耶则岂独八百嵗而已哉是人也何以独得乎此固难通也虽然为是有端仲尼曰述而不作信而好古窃比于我老彭吾以此推之所谓老彭者古述作士也上采五帝下及五伯上下八百嵗之间譬若春秋是非二百四十二年太史公述厯黄帝以来三千余嵗也非仲尼与鲁隐竝生太史与黄帝俱壮其书则然也此传闻不攷实者也舍彭祖无传闻者乎曰有传曰徐偃王有筋而无骨夫徐偃王徐国之君也主祭祀奉朝聘交隣国接百官古者人君无所不亲则偃王何以能自力哉古者有天疾者不入宗庙有人疾者人入宗庙则偃王何以能入即位哉语曰偃王好为仁义而不修武备以亡其国吾以此推之文徳柔柔者筋象也武备刚刚者骨象也故贵文而废武亦不可以存国犹有筋而无骨而不可以为人也此出于议论比兴者也而不审则疑矣舍徐偃王无疑者乎曰有传曰鲁阳公与韩战怒而挥戈日退三舍夫天至髙也日至逺也鲁阳以七尺之躯丈二之戈气不足以盈谷力不足以破山愤而指麾日为之却则岂独日哉葢天亦随之此不可以诳婴儿终日又况天下乎古者兵法三十里一舍吾以此推之鲁阳者战而败绩一日之中而北三舍尔世人不知则以为日退三舍矣此传闻而譌者也舍鲁阳无疑者乎曰有传曰黄帝与蚩尤战于版泉之野帅熊罴狼豹貔虎为前驱雕鹖鹰鹯为旗帜夫黄帝之人民犹今之人民黄帝之郡国犹今之郡国黄帝何以能独任异类与之成功哉言黄帝之士卒如熊虎言黄帝之旗帜载鹰隼则可已岂独黄帝有是哉书曰如虎如貔诗曰织文鸟章此亦闻而不察者也舍黄帝无闻而不察者乎曰有传曰文王四乳所谓文王者其仁义忠信圣人之姿尔恶得形状之异乎必形状异然后为圣人则孟子又乌得云尧舜与人同乎语曰周有八士伯达伯适仲突仲忽叔夜叔夏季随季騧此八人者同母而四乳吾以此推之所谓四乳者亦犹是四乳之谓也此固美之过实之言也舍文王无过实者乎曰有传曰伊尹生于空桑夫人之不生于木犹木之不生于人也伊尹独为絶类离伦无所受其气若蜉蝣醯鸡之出于物也礼曰空桑之琴瑟斵琴瑟莫宜于空桑之木【地名】吾以此推之伊尹之生于空桑犹文王之生于西戎也何怪之有哉此固好奇而不经者也故曰言逺而伪道散而惑三皇之事万不存一五帝之事千不存一非笃学而心知其道者岂足胜论哉昔者宰我问于孔子曰黄帝三百年信乎孔子曰黄帝在位百年崩而民哀之百年用其教又百年此其所以三百年也楚子问于观射父曰书曰乃命重黎絶地天通使无重黎民其登天矣观射父曰不然昔者髙辛使南正重司天北正黎司地天地之道序而人神不相杂乃所谓絶也民不能登天也呜呼吾安得夫孔子观射父而听之哉
　　五百
　　或问曰五百嵗而一圣人作有诸曰否不然也或问乎孔子曰吾闻黄帝三百年黄帝何以能若此之乆也孔子曰黄帝在位者百年崩而民畏其神又百年已而民用其教又百年此之谓三百年夫言固有若是者也古者一圣王之法五百年然后移故曰五百嵗而一圣人也曰昔仲尼有言大人者与天地合其徳日月合其明今曰圣人之法五百嵗而移是可谓天地合其徳日月合其明乎曰是非此之谓也葢古者有不粒食不衣裳居不屋死不塟之俗矣非不乐之也不知为耳矣而今也耕而食织而服安而宅塟而得者固不一俗夫圣人葢因时而设法相时而制治者也法固有必变治固有必革谋不能五百年者非圣人也当五百年之极而不知承之者非圣人也夫五百年之极其礼与其俗既已滥矣然后归而新之故圣人者常出于五百年之后者也不五百年其法不亡不可得而亡也既五百年而犹不亡所谓不亡非不亡也直亡矣而未有絶也由尧至于汤五百有余嵗由汤至于文王五百有余嵗由文王至于孔子五百有余嵗尧之仁汤之武文王之治适因其时得其际而改焉民之去故俗而就新治悦然如水之赴下也谁能御之孔子得其际矣而不得其时周之俗遂极乎敝所谓非不亡也直亡矣而未有絶者也故孔子作春秋春秋之作曰行夏之时乗殷之辂服周之冕乐则韶舞夫后世未有为孔子之为者也如有孔子之为者则亦必五百年而后可亡也故曰五百嵗一圣人作一圣人作者一圣人之法变千五百年者也前之则民未忘徳过之则遂极乎敝极乎敝虽乆非圣人所谋也今曰周人八百殷人六百以为文王贤于汤也而可乎故圣人非能计嵗必五百年而生也以其成之则宜乎居五百嵗之后也是以传此言也或曰扬子云以谓事之不然曰子云玩文而遣意者也其曰不然不亦宜乎




　　公是集巻四十七
　　钦定四库全书
　　公是集巻四十八
　　宋　刘敞　撰
　　杂著
　　题三公子传
　　孟尝平原信陵皆称贤君善养士士至三千人然孟尝以防废惟冯生从车一乗入秦使孟尝复重于齐平原背千里之赵与楚约从非毛遂防不定信陵最贤矣得侯嬴乃能成功士亦安在多哉然不多养士亦失此三人此三人非特百十之雄也乃在三千之一也以彼其折节慕义贫贱无所遗卒得其用者三千而一耳况乎不养士士无所归者乎其不困辱幸矣何功名之望哉
　　读封禅书
　　刘子曰新垣平日再中文帝以建元言汾阴有寳鼎气乃效于后平之于术亦可免矣其卒以诈死为世大僇何哉彼以其术为逺而饰之以巧以其利为迂而益之以谄者也其败不亦宜乎是故博学而精择之正言而谨守之不为顷乆变志不以利钝迁虑避此患也庄周有言毋以人徇天毋以故灭命岂新垣平之谓耶悲夫
　　题东汉逸民传后
　　东汉逸民十有七人得道之中者厐公而已矣富贵不能淫贫贱不能移威武不能屈隐居以求其志行义以达其道此所谓不遭时者非激世长往者也古之君子进以礼退以义故进不谓之贪退不谓之伪以其身为天下法也故贤者至焉不肖者勉焉故曰礼义天下之公也若夫二三子者以絶世为髙不臣为名至其后世也羞朝廷之士孔子所谓鸟兽不可同羣欲洁其身而乱大伦者此之谓欤
　　题魏太祖纪
　　汉髙帝既诛项羽而哭之哀魏武帝平袁绍亦祭焉世或以二君匿怨矫情非也方天下畔秦刘项兄弟也及董卓之乱袁曹同盟也其艰难周旋祸福同之岂云虚哉及权就势成人怀图王之意还自相攻耳非有宿怨积仇必达大义者也既摧破其国非其初约虽功业归已而英心感动自然陨涕此乃所谓慷慨英雄之风也岂介介然幸已成而乐人祸哉且夫为天下除残则推之公义感旧抚往则均之私爱此明取天下非已欲破敌国非已怨也其髙怀卓荦有以效其为人固非龊龊者所能察也嗟夫如彼英杰之人尔犹未易得其意义况圣人乎哉
　　设侯公説辞【并序】
　　天下之辩士皆自以能排患释难亡使存危使安者也然而説有可以行有不可以行子贡説野人野人拒之此不可行者也夫以楚之强项羽之暴其甚于野人眀矣而侯生一语而太公以归其道奚出哉请试陈之
　　谓项王曰汉使陆贾请太公乎曰然然则楚与之乎曰否何以不与也曰汉急寡人常寛之危常存之汉得志辄欺寡人寡人不忍与并立乎天下是以不与也曰噫亦甚矣大王之厚于汉有天下必矣天下之归汉必矣楚之不得天下必矣天下之不归楚必矣何也臣请言之大王尝与汉临广武而军当是之时楚欲烹太公而汉不救彼知杀人之亲者不可以得志于天下而可以致天下之怨故不示楚以急也今何故而请之且大王何以不遂烹太公曰伯谓我为天下者不顾家烹之无益故不烹也曰诚如伯言者今汉之意其欲得其父者耶其外欲以得其父为请内实使楚害之而致天下之怨以灭楚耶夫豪杰并起以诛秦为事秦既破矣而战伐不息使百姓父子肝脑涂地至苦也楚与汉亦各有分地今汉去其地而与楚争彼自知智不若大王勇又不若大王故轻委其亲以邀怒众心曰凡所为天下汹汹者楚耳又出信使厚币使天下见之皆信汉用兵之不得已也则人人致死于楚矣故曰甚哉大王之厚于汉也故大王不如归太公眀与汉分天下而王之天下之人皆知大王之无负于汉也又知汉之有分地也彼虽欲欺其众复从事于楚众不为用虽强之不听是汉孤也大王之霸可以万全今大王益留太公汉亦益怒其众楚亦益怠汉亦益进愿大王熟计之且夫为天下者不顾家苟杀之无益则虽留之亦无益矣苟杀之足以益怨则留之亦足以益怨矣不识争天下者使天下怨我利也使天下怨彼利耶两者愿大王计之臣非敢为汉谋得太公也欲为楚谋取天下也臣之言用则汉无辞以用其众无名以行其诈而天下定矣
　　寓辩
　　刘子论疾辩士或曰刘子安得疾乎辩夫辩者排患难觧纷糅或立谈之间而致和平此虽孙武之师仲由之材贲育之勇不洎于此矣乃可喜也顾刘子未能耳何遽而疾之哉且夫秦破赵军长平进围邯郸之危若缀旒者诸侯畏秦而不敢救秦刦诸侯而不敢进也故驰辩之士深计而无所用多言而无所纳皆欲存赵而抑秦奉诸侯以闗中然而诸侯之兵不出于境彼亦智者之虑所未尽也及鲁仲连画新垣之策而秦兵退舍刘子诚能造意设辞为可以动诸侯之兵者则刘子于辩固易而可非之矣今刘子未能穷辩者之虑又焉能斥辩者之过刘子笑而应之曰夫邯郸之围诸侯莫救勇者不能进其断説者不能伸其意彼诸侯畏秦之势则固然又何足怪虽然诸侯未睹秦灭赵之患也今请説而出其兵子其为齐楚韩魏之王吾请説子遂説齐楚之王曰秦围邯郸邯郸且亡其大夫之谋曰诸以天下帝秦而赵国举臣于秦赵帝秦之使旦夕且行而臣窃为大王忧之夫赵入于秦则秦益强秦得其尊号而归必释赵而令诸侯秦赵合欢则赵有河南秦有山东秦因下兵崤谷伐其后帝已者赵亦出兵而佐之伐其后帝秦者如此则齐楚先危矣且夫齐楚之不伐于秦者以赵迩而齐楚逺也今赵先下秦秦必不外于赵矣而与之谋诸侯之事则齐楚必先伐矣秦贪其尊号而欲并天下兵不至郢临淄不肯止矣是齐楚疎赵而受其兵畏秦掇其患也何赵之智而齐楚之愚也且赵之帝秦社稷之故其计必果矣而秦有并天下之心其兆必从矣秦从赵请又责于诸侯则王能遂帝秦而臣于秦乎王曰不能曰然则王之不救赵亦过矣今日赵下明日兵必至齐楚齐楚天下之强国也秦必欲先其强者而后其弱者臣恐齐楚之病又甚于邯郸之围也王曰然则奈何曰今夫齐楚之地方数千里带甲数百万车数千两马数千驷万乗之国也而秦亦万乗之国也秦围邯郸而莫能救固畏之也俱据万乗之国而齐楚独臣于秦臣窃为大王羞之臣闻秦战长平民年十五者必赴焉秦王又爵民于河内以与赵战连时而不觧臣窃度之秦名胜赵其众固已困矣非十五者不可用其民固已竭矣王于此时以齐楚之强选将授兵因秦之敝以救邯郸臣见赵之寳器重赂必入于王而秦必以信使厚币以交王国不此之务而委兵以俟帝秦窃为大王不取也于是齐楚之王曰善吾又因见韩王而説之曰韩赵世世之与国也而秦天下之仇讐也秦围赵而韩不救者必以秦为强而赵为弱今赵自见其弱而诸侯莫救必请以国事秦而以帝帝秦秦得其帝已必纵赵而与之连谋以图诸侯赵之怨王也必深则必以兵伐韩而秦又出兵宜阳而责于韩曰何为后帝我是赵攻于北而秦攻于西也韩不割膏腴要郡以事于赵不北而委防以事于秦韩不得息是韩弃与国之好而要仇讐之祸也假使赵不帝秦秦不纵赵赵必折而入于秦矣亡赵以益秦于王何利哉齐楚救之我不救之是王独招患于是也且夫秦乆留赵而不去岂能无畏诸侯之救赵哉故宣言以刦诸侯而诸侯遂听之假如秦兵伐韩则韩能遂为之臣哉王必不欲为之臣则愿王之以兵救赵也王不救赵则秦赵之患必至矣愿王图之韩王曰诺已説韩则见魏王而説之曰臣闻魏遣晋鄙将二十万之众以救赵也怵于秦而止臣窃以王谋之过也夫秦人贪而多诈故竭国之兵以事邯郸邯郸未下而其兵亦困矣故恐诸侯之救赵也先宣言以刦之彼虽名强实惧王耳今王义止晋鄙之兵而不行是王之谋中秦之计也且夫以声威魏者秦也王犹畏之有如秦既胜赵以实伐魏则魏能臣于秦乎秦见魏弱必以魏为不能国非尽臣魏其兵固未可止也臣固以谓王之谋过也且救人而止其兵以观望成败使秦胜赵则秦之兵必至于魏矣使赵胜秦则赵之兵亦必至于魏矣而秦必反为赵之助也臣请言之昔者秦伐韩之修鱼而楚救不至韩之君臣谋曰秦欲伐楚久矣不若与秦和而伐楚则秦必听韩而舍韩矣且韩失于秦而取于楚也楚人闻之大恐命战车满道士卒满野而告于韩曰寡人将救韩也然卒不救韩韩大穷困请和于秦秦闻楚之先欲救韩也使将将兵伐楚至丹阳斩首八万而归夫当秦韩之相持楚兵不出故秦得胜韩既胜韩因而伐之其势然也故楚虽不救韩而秦兵犹至者秦贪而戾于事也向使楚兵救韩则秦必丧师而失众矣夫大王之兵为救赵虽未常与秦战然而赵已灭秦必移兵以临大王前日之楚是也臣故曰使秦胜赵则秦之兵必至于魏矣夫许而不与失其所以与怨而不絶失其所以怨今王之兵有救赵之名无救赵之实赵胜于秦则王何功于救也夫以无功之事招失许之怨故赵胜秦则赵之兵必至于魏矣而秦欲和赵故必反为之助也今王何不使晋鄙进兵以眀救赵秦久围赵势不能固彼畏王之威必引而去是王西抑强秦而北存孤赵天下之强图必请服弱国必入朝则王之王业成矣不务以此而务蹑楚之迹起秦之祸兴赵之怨甚为王不取也王曰善如此则五国必从从则邯郸必觧矣于是或者曰善今日乃知刘子天下之士也而辩固刘子之末也请谨事左右夫邯郸之围诸侯莫救辩士説者万端而兵莫肯出及鲁仲连谋之秦兵退焉公子无忌至遂败秦师秦师非不能勿惧鲁仲连也畏其説之当也非不能勿惧公子无忌也知其师久而敝也所以刘子深求当时之事托以利害之趣东引齐楚南动韩魏可谓至当之理必然之效也
　　谕客
　　宝元康定之间元昊畔诏书求材谋之士于是言事自荐者甚众辄下近臣问状髙者除郡从事其次补掾史且数百人时予方游呉中客有相哀者作谕客谓公是先生曰葢闻贤者不遗利智者不失时因形推势以事为机是以功勲流于竹帛盛徳载于黎庶厯百世而不衰掩众人以独骛此所谓豪杰之士也而先生亦有意于此乎先生曰何以教之客曰今西兵距境昆仑道絶主上不怡边有宿甲旃裘之贡不入钟鼓之娯不劝者于是三年矣是以下求贤之诏开自荐之路总揽奇俊兼听天下恩涵于人心义激于肺腑故令下之日坐者泣沾襟卧者涕交頣咸欲奋必死之力蹈难测之机忘山川之苦薄战伐之危请长缨以系颈输家财以济师拜章者交乎公车献策者满乎北阙起徒歩以析爵由一言以改列此亦遭遇之时变化之契勇辩之辰敌国之势穰苴所以权军而西出苏秦所以掉舌而东逝也今先生乃悄乎如不知藐乎如不闻名与智寂迹与势沦怀书满腹不如众人意者暗于事势而然乎且夫道期于用不必全洁功期于成不必无辱是以伊尹负鼎伍员鼓腹百里食牛包胥恸哭乗时因势大直细曲崇如丘山炳若执烛今先生乃独习无用之言守难行之事遗弃诸子专愚六艺并田虽通不可以厚财赋之入乡饮虽讲不可以助军旅之急羽舞虽文不可以代干防之执麻冕虽纯不可以更甲胄之袭睢盱拳曲空言少实不可图进取之益则何不卑论侪俗夜寝夙兴驰骋乎孙呉之场揣摩乎苏张之营舌如电流功如雷行威名竝建家国两荣乃反侈陋巷之处甘藜藿之食目无韶曼耳絶金石抱瓮而汲不知用力行身若此老且奚益先生曰吁客何貎之壮而语之少何愿之大而智之小信难以议道矣虽然不可以不陈也昔者轩辕有阪泉之师尧有丹浦之征舜有三苗之诛启有扈氏之兵成汤造攻于牧宫文王牧绩于崇城当此之时覆载侔于天地文眀比于日月休恩渗于时厉威粲于霜雪跂行喙息罔有不服然且弓矢未尽闭干戈未尽戢小至俘馘大至流血巍巍之功不为之差减赫赫之号不为之灭裂适足以増其徽名广其休烈而已客以谓有损于盛徳耶夫狂童鸱张天夺其魄跳踉颠豗假命顷刻亲戚不辅鬼神所殛狗吠其主鼠窃疆场此与蚩尤三苗何以异哉然而将帅之臣阅于诗礼介胄之卒奋于防兕赏未及悬刑未及峻而天下之民亿兆之众固己集矣于是乎虎盼鹰视龙行云起譬若挽千石之弩决垂溃之疽引洪河之流沃殆灭之燬曽不移息而可见又何足烦天下之学士主上所以朝乾夕惕劳于求贤通自进之路开博访之门者恐伯髙傅説之流藏于岩野伊尹太师之品逸于屠钓又所以明谦让之义恭听卑之操使非常之业与士大夫共有也此乃三王所不及五帝所难行愚陋之人岂能昭见其情哉昔燕欲骏马乃市朽骨而千里之驹果至越欲勇士乃揖怒蛙而百夫之勇来萃主上亦欲得特达之人是以狂狷者无所咈排触者无所忌髙爵重禄或富或贵鉴洞乎神明量配乎天地岂可以为小丑之未夷羣凶之尚恣哉且夫东渐岛夷南及交趾西奄孤竹北越凿齿受令朝朔齐一车轨雷动风行方百万里观数郡之地元昊之众曽不若黑子之着面蝼蚁之循穴而欲以敌国论之固失类矣且客独不开宋受命之説乎昔者唐失其御海水横溢寰宇之内分为六七不贡不朝靡所统一于是蠢蠢之氓困于戈鋋积尸为山流血为川糜溃屠剥者葢五十余年上帝眷之乃命太祖受禅启国方行千里犹有残孽弗率弗祀太宗平之真宗成之至于制作之道似或未遑然亦开籍田封泰山礼河汾攷百王皇上率循圣武靡有遗轶而胜残去杀适底今日是以往者申访古乐绪正郊配大定六籍谨敇元防欲以就一王之法成必世之期使后嗣遵其矩太常肄其仪参于六经表于万年泽漏乎重溟功陟乎上年还成康之俗俨典谟之篇包弓偃革无得逾焉此学者所以踊跃而鄙儒所以拳拳也何以夸苏张于平世侈孙呉于异类终无益于王道空自絶于圣治客徒笑我暗于事机我亦悲客躁于富贵而不知制作之义也言未毕客竦然而谢曰荒野之人溺于所闻先生幸教之谨受令矣
　　责和氏璧
　　楚人和氏得玉璞荆山之中奉而献之厉王厉王使玉人相之玉人曰石也王以和为诳而则其左足及厉王薨武王即位又奉其璞而献之武王武王使玉人相之又曰石也王又以和为诳而刖其右足武王薨文王即位和乃抱其璞哭于荆山之下三日三夜泣尽继之以血王闻之使人问曰天下之刖者多矣何子之怨也对曰吾非怨已之刖也哀夫宝玉而题之以石贞士而名之以诳也王使人治其璞果得宝焉故命曰和氏之璧此世世称和氏善知宝而又甚悲其不幸也吾意善知寳者不然彼天之生玉也有常质居上不待以为益在下不损以为少此人主之所贪也虽全而言之犹辱今一不免其身其不知宝也甚矣至于刖而后哀之其不知过也甚矣苟使和宝之则若勿献苟使和哀之则若勿怨彼非所眀而眀之其刖也犹幸周人得夏后氏之鼎藏之太庙已八百有余嵗矣周衰宋大丘之社亡而鼎入于泗水之中秦始皇灭周耻不得其器于是斋七日使万人没水求焉不获而后止楚有良弓号之曰大屈传世之宝也齐与晋越闻之皆欲得之兴兵而围之夫兴兵者上有破军杀将之祸下有析交离亲之辱然而不计者宝之所在则不惮以安为危以存为亡彼人之所求而非求于人也试使一人负鼎之秦一人挟弓之晋则不敢以冀百金之偿岂独宝哉虽道亦然今使天下之贤士有道之君子负抱其义祗饰其辞不择趣向不度可否号呼于人主之侧以冀万一焉甚者杀身捐生其次刑戮流亡终无与任其责者则呉起逐于鲁而韩非死于秦其欲将与説难为之祸也非二君之过也然而世独谓和为不幸谬矣夫谓和之不幸固失其理而和之自谓贞又非其名所谓贞者必审于轻重之际荣辱之分和不哀其身而哀其玉忘所重而徇所轻是竪刁之自害易牙之杀其子世主所以厚疑也吾未知其贞故为贵在乎贱为逺在乎近为大在乎小古之君子不外于己而内人不厚于人而薄身倡而后应引而后动舜陶于深山之中伊尹耕于有莘之野傅説筑于岩险之下太公钓于渭水之上及其大行也名甚白居甚安功甚信此其离于世俗之患也逺矣无他人主者求之也
　　谕归
　　太原王舒以进士处太学太学于今无师弟子之教养老讲兵之礼废已久诸生至者无所观习皆欲著名广文馆觊三嵗一贡士为苟可以幸其身耳其非胄子者至以钱入吏自隐为士大夫之后王生耻之乃更占名数京师求举于乡又连不获葢居者十年焉王生闽中人也父母皆老矣异日吾尝谓王生必归或曰王生不必归吾曰古者仕不遇则去説不用则去夫仕而去者道也説而去者激也以其京师不入犹有诸侯存焉齐鲁宋楚秦晋之大国千乗者非一也滕薛韩魏邾莒之小国百乗者非一也今天下一家仕进一道黜于京师复进于阙下去则无所矣则王生之居可也虽然王生能无朝夕之念于其父母乎其父母能无朝夕之念于其子乎故曰王生必归且王生所以久不归者何为乎为贫贱羞父母乎为不遇耻乡里乎抑为上国胜下国乎夫王生士也岂为是哉使贫贱可羞是曽子不足为也不遇为可耻是孟子不足多也以上国胜下国是仲尼不足师也夫曽参至孝未尝羞贫贱孟子亚圣固不耻不遇仲尼诚眀而欲处九夷彼一圣二贤其意何如哉为士者可法乎不可也今夫胡马也闻北风而嘶心怀其旧土也有仁心焉曷为士也苟耻其身而废其归曽轻任其身而不知也且使王生得之不以道其躬虽富贵其事亲为能自厌其心哉吾与王生同道也同道近乎友欲乎吾欲之无过也是厚乎身于无过也故谕王生使之归觧其惑
　　杂録
　　处士之有道者孙侔常秩王令侔扬州人居于苏湖间好为古文章尤方亷不能与俗浮沈而接物则恭以和秩颍州人应进举初未为人知欧阳永叔守颍令吏较郡中户籍正其等秩赀簿在第七众人遽请曰常秀才亷贫愿寛其等永叔怪其有让问之皆曰常秀才孝悌有徳非庸众人也永叔为除其籍而请秩与相见悦其为人秩由此知名及张唐公守颍因荐秩于朝廷赐以米麦束帛秩固让不受自陈方应举无隐者之实不敢当其赐是时余守扬州亦以孙侔闻朝廷赐之如秩侔受之而不谢两人者取舍异或议其意予以秩尚节而侔安礼者也所谓赒之亦可受矣尚节者洁而介安礼者广而通令亦扬州人少时落拓不检未为乡里所重后折节读书作文章有古人风王介甫独知之以比顔囘也
　　志雪
　　闽越地滨海气窳薄多旸余三年居之未始见雪明年丁丑来京师秋即雪长老或以为寡人知其寡或共议之或曰九月干卦为剥剥五阴一阳阴虽太盛阳亦未絶未当雪也然雨雪者阴太早刑太急也或曰物不时为灾雪当降于冬不当降于秋降于秋不时也是当为灾人觧之曰否凡以卦为剥阴虽盛阳尚存不当雪者是十一月雪亦可怪也十一月阳始生固防正月三阳而雪人不怪也何以独怪秋也且三阳为泰泰时雨雪犹可五阴为剥剥时雨雪何以不可而谓之刑失乎且刑何以失夫古者昬乱之时天子不隐愚大夫不爱人吏不哀矜鳏寡不见収则狱有过而气有变耳今天子圣而明大夫谨而详吏畏而法鳏寡悦而安其于刑也讯从恕议从厚疑从赦何致于失而雪哉此议之非也又凡所谓不时而灾者谓害于嵗耳今九月雪何以害也谷已入则不害麦已布则不害民已室处授衣则不害鸟兽既氄则不害昆虫已蛰则不害而犹谓九月雪为不时失类也夫南方地卑故瘅暑北方地髙自倍南方盛冬无雪非异故北方未冬为雪何怪乎且雪不当降于秋降于冬可也降于春可乎夫春犹秋也世不怪春雪何怪秋雪人傥以少见为疑耳夫麦宿种而性能寒故种麦而雪殆丰年祥也未可议眀年麦果大収倍于昔年然则二者之言前果谬后大信也人见所鲜即议以为怪为不时为灾则凡出处异于世言语异于世文采异于世世所谓鲜而可怪者以施于事必以谓不时行之于民则以谓且有灾然卒无灾有福者多也世人岂但好论议哉亦怪其非常与已殊致耳然则是与非未可信也是嵗也秋复雪眀年吾又将贺民之丰麦也故志焉
  </div>
  <div class="pagination">
   <a href="公是集_page39.html">
    上一页
   </a>
   <span>
    ...
   </span>
   <a href="公是集_page35.html">
    35
   </a>
   <a href="公是集_page36.html">
    36
   </a>
   <a href="公是集_page37.html">
    37
   </a>
   <a href="公是集_page38.html">
    38
   </a>
   <a href="公是集_page39.html">
    39
   </a>
   <span class="current-page">
    40
   </span>
   <a href="公是集_page41.html">
    41
   </a>
   <a href="公是集_page42.html">
    42
   </a>
   <a href="公是集_page43.html">
    43
   </a>
   <a href="公是集_page44.html">
    44
   </a>
   <a href="公是集_page41.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
