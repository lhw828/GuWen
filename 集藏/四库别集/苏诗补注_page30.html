<!DOCTYPE html>
<html>
<head>
    <meta charset="UTF-8">
    <title>苏诗补注 - 第 30 页/共 94 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苏诗补注 - 第 30 页/共 94 页</h1>
    <div class="content">　　附子由和
　　官是劝农官种桑亦其所安得陌上人隔叶扳条语
　　北园
　　汉水巴山乐有余一麾从此首归涂北园草木凴君问许我他年作主无
　　汉水巴山【名胜志汉中府洋县东连襄汉南蔽巴蜀又云汉山在汉中府西南二十里北距汉水南接巴山】
　　附与可原作
　　春风有多少尽入使君家当与郡人乐满园桃李花
　　附子由和
　　使君美且仁徧地种桃李岂独放春花行看食秋子
　　寄题刁景纯藏春坞
　　白首归来种万松待看千尺舞霜风年抛造物陶甄外春在先生杖履中杨柳长齐低户暗樱桃烂熟滴堦红何时却与徐元直共访襄阳厐徳公
　　刁景纯藏春坞【注详十一巻】
　　玉盘盂二首【并引】
　　东武旧俗每嵗四月大防于南襌资福两寺以芍药供佛而今嵗最盛凡七千余朶皆重跗累蕚繁丽丰硕中有白花正圆如覆盂其下十余叶稍大承之如盘姿格絶异独出于七千朶之上云得之于城北苏氏园中周宰相莒公之别业也而其名甚俚乃为易之
　　杂花狼籍占春余芍药开时扫地无两寺妆成寳璎珞一枝争看玉盘盂佳名防作新翻曲絶品难寻旧畵图从此定知年糓熟姑山亲见雪肌肤
　　苏莒公【名禹珪】寳璎珞【法华经有七寳塔随地涌出无数幢旛以为严餙垂寳璎珞寳铃万亿而悬其上】
　　花不能言意可知令君痛饮更无疑但持白酒劝佳【一作嘉】客直待琼舟覆玉彜负郭相君初择地看羊属国首吟诗吾家岂与花相厚更问残芳有几枝
　　【姑溪题防云东坡守东武得异花于芍药品中既名之又赋诗二首以志其事崇宁四年冬至后七日阳翟人傅君仲训偶出花图相示东坡小楷二诗于其下葢当日本也因次其韵云今检姑溪集中次韵诗巳缺】
　　附子由次韵二首
　　千叶团团一尺余扬州絶品旧应无赏传莒国迁钟簴移忆胡僧置钵盂丛底流连倾凿落缾中捧拥照浮图【栾城集作屠讹】强将綘蜡封红蕚憔悴无言损玉肤
　　故相林亭父老知出羣草木尚何疑无多产业残花药几许功名旧鼎彜丰艳不知人世别佳名新换使君诗明年防看花尤好剥尽浮苞养一枝次和潞公超然台
　　我公厌富贵常苦勲业寻相期赤松子永望白云岑清风出谈笑万窍为号吟吟成超然诗洗我蓬之心嗟我本何人麋鹿强冠襟身微空志大交浅屡言深嘱公如得谢呼我幸寄音但恐酒钱尽烦公挥槖金
　　潞公【东都事畧文彦博字寛夫汾州介休人嘉祐中以河阳三城节度使同平章事封潞国公宋史本传位将相五十余年徧歴公孤两以太师致仕元丰中居洛阳与富弼等十一人为耆英防】超然台【子由超然台赋序畧云子瞻守髙宻因其城上之废台而增葺之以告辙曰将何以名之辙曰天下之士奔走于是非之塲浮沉于荣辱之海嚣然尽力而忘返亦莫自知也而逹者哀之非以其超然不累于物耶老子曰虽有荣观燕防超然试以超然名之可乎乃为之赋云云】
　　附文寛夫原韵
　　莒侯之燕防层台逾十寻俛镇千乘国前瞻九仙岑勿作西州意姑为东武吟名教有静乐纷华无动心凴髙肆逺目怀古散冲襟琴觞兴不浅风月情更深民被襦袴惠境絶枹鼓音欲识超然意鸰原赋掷金
　　闻乔太博换左藏知钦州以诗招飮
　　今年果起故将军幽梦清诗信有神马革裹尸真细事虎头食肉更何人阵云冷压黄茅瘴羽扇斜挥白葛巾痛飮从今有几日西轩月色夜来新
　　换左藏【左藏武职也宋史职官志有西京左藏库使葢乔禹功以文阶而改武职也】钦州【元和郡县志汉平南越置合浦郡钦州即合浦县城梁置安州开皇十八年改钦州取钦江为名东至广州三百里】
　　乔将行烹鹅鹿出刀劔以飮客以诗戏之
　　破匣哀鸣出素虬倦看鶂鶂听呦呦明朝只恐兼烹鹤此去还须却佩牛便可先呼报恩子不妨仍带醉鄕侯他年万骑归应好奈有移文在故丘
　　奉和成伯兼戏禹功
　　金钱石竹道傍秋翠黛红裙马上讴无限小儿齐拍手山公又作习池游
　　慎按此诗施氏原本不载今从续补下卷改编
　　寄黎眉州
　　胶西髙防望西川应在孤云落照边瓦屋寒堆春后雪峨眉翠扫雨余天治经方笑春秋学好士今无六一贤【公自注君以春秋受知欧阳文忠公公自号六一居士】且待渊明赋归去共将诗酒趁流年
　　黎眉州【宋史黎錞渠江人英宗以蜀士问欧阳脩对曰文行苏洵经术黎錞本集眉山逺景楼记略云太守黎希声先君子之友也既满将代众不忍其去相率防之】西川【元和郡县志眉州属剑南道西川节度使所辖汉犍为郡阳武县之南境梁于此立青州后魏改眉州武徳元年改为嘉州二年于通义县别置眉州】瓦屋【太平寰宇记雅州荣经县荣水在城东经水在城南一出瓦屋山一出改丁河名胜志瓦屋山在县东北二十里形如瓦屋上有念佛鸟娑罗花其岩朝现辟支午现普贤】峨眉【任豫益州记峨眉山在南安县界两山相对状如峨眉张华博物志以为牙门山名山记峨眉山周匝千里石龛一百十二大洞十二小洞二十八元和郡县志峨眉大山在嘉州峨眉县西七里中峨眉在县东二十里蜀都赋云抗峨眉于重阻】春秋学【张端义贵耳録王荆公斥词赋尊经独以春秋非圣经不试所以元祐诸臣多作春秋传解则其议论素不同矣晁公武读书志云春秋经解黎錞撰錞蜀人欧阳公之客名其书为经解者以经解经也后又为统论附焉】
　　附子由次韵
　　眼看狂澜倒百川孤根漂荡水无边思家松菊荒三径囘首讴歌沸二天簿领沉迷催我老春秋废格累公贤邻居屈指今谁在一念伤心十五年和赵郎中捕蝗见寄
　　麦穗人许长谷苗牛可没天公独何意忍使蝗虫发驱攘着令典农事安可忽我仆既胼胝我马亦欵矻飞腾渐云少筋力亦已竭苟无百篇诗何以醒睡兀初如防畎浍渐若决澥渤往来供十吏腕脱不容歇平生轻妄庸熟视笑魏勃爱君有逸气诗坛专斩伐民病何时休吏职不可越慎毋及世事向空书咄咄
　　登常山絶顶广丽亭
　　西望穆陵关东望琅琊台南望九仙山北望空飞埃相将呌虞舜遂欲归蓬莱嗟我二三子狂饮亦荒哉红裙欲仙去长笛有余哀清歌入云霄妙舞纎腰囘自从有此山白石封苍苔何尝有此乐将去复徘徊人生如朝露白髪日夜催弃置当何言万刼终飞灰
　　穆陵关【元和郡县志穆陵山在沂水县北一百九十里名胜志大岘山在临朐县东北上有穆陵关】琅琊台【史记始皇二十八年南登琅琊留三月徙黥首三万户琅琊台下立石刻颂功德舆地广记越王勾践欲伯中国徙都于此起观台周七里元和郡县志琅琊山在诸城县东南一百四十里始皇作层台于上谓之琅琊台周廻二十里太平寰宇记台基三层每一层髙三丈上有碑六百字可识李斯书余多剥落】九仙山【名胜志卢山在诸城县西南四十五里又二十五里为九仙山髙耸摩空常有仙人居之峰峦十有一盘石十有八本集有九仙今巳压京东自注云九仙在东武竒秀不减雁荡今诗中所云南望九仙山即此与穆陵琅琊俱在宻州数百里内施氏补注云在钱唐临安或云在宻州诸城县慎按临安亦有九仙山与宻州之山名偶同诗中所用两引者讹】
　　薄薄酒二首【并引】
　　胶西先生赵明叔家贫好饮不择酒而醉常云薄薄酒胜茶汤丑丑妇胜空房其言虽俚而近乎逹故推而广之以补东州之乐府既又以为未也复自和一篇聊以发览者之一噱云尔
　　薄薄酒胜茶汤麤麤布胜无裳丑妻恶妾胜空房五更待漏鞾满霜不如三伏日髙睡足北窗凉珠襦玉柙万人相送归北邙不如悬鹑百结独坐负朝阳生前富贵死后文章百年瞬息万世忙夷齐盗跖俱亾羊不如眼前一醉是非忧乐两都忘
　　赵明叔【名杲卿宻州乡贡进士有行义见本集书刘庭式事后】丑妻【苕溪渔隠丛话引古乐府云昔有行道人陌上见三叟年各百余嵗相与锄禾莠中叟前致词室内妪粗丑东坡先生诗意用此】
　　薄薄酒饮两钟麤麤布着两重美恶虽异醉暖同丑妻恶妾寿乃公隐居求志义之从本不计较东华尘土北窗风百年虽长要有终富死未必输生穷但恐珠玊留君容千载不朽遭樊崇文章自足欺盲聋谁使一朝富贵面发红逹人自逹酒何功世间是非忧乐本来空附黄鲁直和二首【山谷集题云苏宻州为赵明叔作薄薄酒二章愤世嫉邪其言甚髙以予观赵君之言近乎知足不辱有马少游之余风故代作二章以终其意】
　　薄酒可与忘忧丑妇可与白头徐行不必驷马称身不必狐裘无祸不必受福甘餐不必食肉富贵于我如浮云小者谴诃大戮辱一身畏首兼畏尾门多宾客少僮仆美物必甚恶厚味生五兵匹夫怀璧死百鬼瞰髙明丑妇千秋万嵗同室万金良药不如无疾薄酒一谈一笑胜茶万里封侯不如还家
　　薄酒终胜饮茶丑妇不是无家醇醪养牛等刀锯深山大泽生龙蛇秦时东陵千户食何如青门五色传呼鼓吹拥部曲何如春雨一池蛙性刚太傅促和药何如羊裘钓烟沙绮席象状雕玉枕重门夜鼓不停挝何如一身无四壁满船明月卧芦花吾闻食人之禄可随以鞭扑之戮乘人之车可加以鈇钺之诛不如薄酒醉眼牛背上丑妇自能搔背痒
　　附李端叔和二首
　　薄薄酒胜茶汤刳麝脐为有香断尾山鸡避文章直材先伐甘井竭谁将列鼎移黄粱扬雄草反嘲白麯糵寜非丹井食却念牛衣儿女心王郎漫致囘天力五湖归去弄烟月仗劒成名空玉雪饮薄酒醉后纷纷亦何有
　　莫厌薄酒薄莫恶丑妇丑君不见王寻百万驱虎豹千兵荡扫同拉朽又不见髙堂笙歌午夜饮明日哭声喧正寝莫厌薄酒薄到头一醉亦足乐莫恶丑妇丑擕子弄孙同白首髙飞逺走固亦乐莫救眼前忘肘后
　　【慎按姑溪集杜孝钖尧民俱有和诗今不传】
　　同年王中甫挽词
　　先帝亲收十五人【公自注仁宗朝贤良十五人今惟富郑公张宜徽钱纯老及予与舍弟在耳】四方争看击鹏鹍如君事业真堪用顾我衰迟不足论出防升沉十年后死生契濶几人存他时京口寻遗迹宿草犹应有泪防
　　十五人【王应麟云仁宗朝制科十五人天圣中何咏富弼景祐中苏绅吴育张方平田况庆歴中钱明逸钱彦逺皇祐中吴奎嘉祐中夏噩陈舜俞钱藻苏轼苏辙王介甫东坡诗云先帝亲収十五人注者多讹○按王氏注无钱明逸钱彦逺吴育夏噩陈舜俞五人姓名别以余靖林亿鲁宗道尹洙钱易足十五人之数向来俱承其譌今从困学纪闻为辨正】
　　附王介甫作
　　同学金陵最少年奏书曾用牍三千盛名非复居人后壮嵗如何弃我先种橘园林无旧业采苹洲渚有新篇蒜山东路春风緑埋没谁知太守阡奉和成伯大雨中防客解嘲
　　乐事难并真实语坐排用意多乖误兴来取次或成欢瓦钩却胜黄金注我生祸患久不择肯为一时风雨阻天公变化岂有常明月行看照归路
　　真实语【李商隠诗若信贝多真实语三生同听一楼钟】
　　慎按此诗施氏原本不载新刻载续补上巻以题考之当是在宻州作今移编于此
　　七月五日二首
　　避谤诗寻医畏病酒入务萧条北窗下长日谁与度今年苦炎热草木困薰煮况我早衰人幽居气如缕秋来有佳兴秫稻已含露还复此微吟往和糟牀注
　　入务【白居易诗将吏随衙防文书入务稀】
　　【赵与虤娱老堂诗话诗有以法家史文语为对者如东坡云避谤诗寻医畏病酒入务先子亦有云架阁酒无债编修诗未工】
　　何处觅新秋萧然北台上秋来未云几风日巳清亮云间耸孤翠林表浮逺涨新枣渐堪剥晩犹可饷西风送落日万窍含凄怆念当急行乐白髪不汝放【凄怆二字石刻本一作凄怅】
　　赵郎中见和戏复答之
　　赵子吟诗如泼水一挥三百八十字奈何效我欲寻医恰似西施藏白地赵子饮酒如淋灰一年十万八千杯若不令君早入务饮竭东海生黄埃我衰临政多缪错羡君精采如秋鹗颇衰老子今日饮为君坐啸主画诺藏白地【白居易简简吟十三行坐事调品不肯低头白地藏】
　　次韵周邠寄雁荡山图二首
　　指防先凴采药翁丹青化出大槐宫眼明小阁浮烟翠齿冷新诗嚼雪风二华行看雄陜右九仙今已压京东【公自注将赴河中宻迩太华九仙在东武竒秀真不减于雁荡也】此生的有寻山分巳觉温台落手中
　　周邠【按先生倅杭时周邠为钱塘令施氏原注以为钱塘人者讹】雁荡山【沈括笔谈雁荡山天下竒秀诺矩罗尊者所居前世人所不见祥符中修造玉清昭应宫伐山取材此境始露名胜志雁荡山在乐清平阳二县界北雁荡在乐清东南雁荡在平阳西各去县一百里顶上有湖方十余里水常不涸雁之春归者宿此】寄山图【先生在宻州与周开祖尺牍云脱湖北之行而得乐清正如舍鱼而取熊掌也又云寄示山图欲求善本而不可得者新诗清絶輙和二首】二华【山海经太华之山削成而四方髙五千仞广十里逺而望之若华状故名华山太华之西八十里有少华山名山记云少华山在华州东南十五里】温台【太平寰宇记上元二年分括州置温州以温峤岭为名北至台州五百里台州即囘浦县地三国吴少帝置临海郡唐武徳五年改台州北至越州五百里】
　　【慎按年谱熙宁十年公在宻州就差知河中府已而改徐州故本注有将赴河中之语】
　　西湖三载与君同马入尘埃鹤入笼东海独来看出日石桥先去踏长虹遥知别后添华髪时向尊前说病翁所恨蜀山君未见他年擕手醉郫筒
　　石桥【天台记石桥长七丈北濶二尺南濶七尺龙形龟背苔莓甚滑孙绰天台赋践苔莓之滑石是也○按开祖时移知温州乐清县故云然】
　　和鲁人孔周翰题诗二首【幷引】
　　孔周翰尝为仙源令中秋夜以事留于东武官舍中时陈君宗古任君建中皆在郡其后十七年中秋周翰持节过郡而二君巳亾感时怀旧留诗于壁又其后五年中秋轼与客饮于超然台上闻周翰乞此郡客有诵其诗者乃次其韵二篇以为他日一笑【此题全文载蒲积中嵗时襍咏全集中诸刻本俱无今补録】
　　坏壁题诗已五年故人风物两依然定知来嵗中秋月又照先生枕麴眠
　　孔周翰【名宗翰注详本巻荅孔郎中荆林马上见寄诗下】
　　更邀明月说明年记取孤吟孟浩然此去宦游如传舍拣枝惊鹊几时眠
　　慎按此诗施氏原本不载新刻载续补下巻今移编
　　附孔宗翰原作
　　屈指从来十七年交亲零落一潸然婵娟再见中秋月依旧清辉照客眠
　　送碧香酒与赵明叔敎授
　　闻君有妇贤且廉劝君慎勿为楚相不羡紫驼分御食自遣赤脚沽村酿嗟君老狂不知愧更吟丑妇恶嘲谤诸生闻语定失笑冬暖号寒卧无帐碧香近出帝子家鹅儿破殻酥流盎不学刘伶独自饮一壶往助齐眉饷吟丑妇【见本集薄薄酒序中】
　　赵既见和复次韵答之
　　长安小吏天所放日夜歌呼和丞相岂知后世有阿瞒【公自注曹公自言参之后】北海尊前捉私酿先生未出禁酒国诗语孤髙常近谤几囘无酒欲沽君却畏有司书簿帐【公自注近制公使酒过数法甚重】酸寒可笑分一斗日饮无何足袁盎更将险语压衰翁只恐自是台无饷
　　禁酒国【魏畧太祖时禁酒而人窃饮之故难言酒以浊酒为贤人清酒为圣人卢仝诗何时得出禁酒国】
　　赵郎中往莒县逾月而归复以一壶遗之仍用前韵
　　东隣主人游不归悲歌夜夜闻舂相门前人閙马嘶急一家喜气如春酿王事何曾怨独贤室人岂忍交谪谤大儿踉蹡越门限小儿咿哑语绣帐定教舞袖掣伊凉更想夜庖鸣罋盎题诗送酒君勿诮免使退之嘲一饷莒县【太平寰宇记春秋莒人入向注云今城阳莒县也汉书地理志莒县属城阳国隋废莒县属莒州贞观八年废莒州以莒县属宻州名胜志今为莒州属青州府】
　　苏潜圣挽词
　　妙龄驰誉百夫雄晩节忘怀大隐中悃愊无华真汉吏文章尔雅称吾宗趋时肯负平生志有子还应不死同惟我闲思十年事数行老涙寄西风
　　苏潜圣【爵里失考】
　　和同年九日见寄
　　仰看鸾鹄刺天飞富贵功名老不思病马巳无千里志骚人长负一秋悲古来重九皆如此别后西湖付与谁遣子穷愁天有意吴中山水要清诗
　　晁同年【即美叔注详上巻】
　　送乔施州
　　恨无负郭田二顷空有载行书五车江上青山横絶壁云间细路蹑飞蛇鸡号黑暗通蛮货蜂閙黄连采蜜花共怪河南门下士【一本作客】不应万里向长沙【公自注乔受知于吴丞相而施州风士大类长沙】
　　乔施州【乔禹功自太博换左藏知钦州事见本巻未闻有改施州之命王注谓其后除知施州未知何所据施氏原注无之疑乔施州另是一人非禹功也存疑俟再考○元和郡县志春秋巴国之界汉为巫县之境后周置施州舆地广记施州属防州路其地有施王屯余址因以为名】黄连【九域志施州土贡每年黄连十斤】河南门下【东都事略吴育字春卿仁宗朝拜相后以资政殿大学士知河南卒諡正肃○按贾谊传河南守吴公闻其秀才召置门下后为长沙王傅公诗用事亲切如此】雪夜独宿栢仙【一作山】庵
　　晩雨纎纎变玉霙小庵髙卧有余清梦惊忽有穿窗片夜静惟闻泻竹声稍厌冬温聊得健未濡秋旱若为耕天公用意真难防又作春风烂漫晴
　　栢仙庵【失考】
</div>
    <div class="pagination">
<a href="苏诗补注_page29.html">上一页</a><span>...</span><a href="苏诗补注_page25.html">25</a><a href="苏诗补注_page26.html">26</a><a href="苏诗补注_page27.html">27</a><a href="苏诗补注_page28.html">28</a><a href="苏诗补注_page29.html">29</a><span class="current-page">30</span><a href="苏诗补注_page31.html">31</a><a href="苏诗补注_page32.html">32</a><a href="苏诗补注_page33.html">33</a><a href="苏诗补注_page34.html">34</a><a href="苏诗补注_page35.html">35</a><span>...</span><a href="苏诗补注_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
