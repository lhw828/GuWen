<!DOCTYPE html>
<html>
 <head>
  <meta charset="utf-8"/>
  <title>
   骑省集 - 第 11 页/共 18 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   骑省集 - 第 11 页/共 18 页
  </h1>
  <div class="content">
   骑省集巻十四
　　钦定四库全书
　　骑省集巻十五
　　宋　徐铉　撰
　　唐故左谏议大夫翰林学士江公墓志铭
　　公讳文蔚字君章其先济阳考城人也昔髙阳恢若水之灵光有万国伯益获箕山之防克成夏功故其子孙延祚丕显茅土锡圭组流光在汉者为孝子在宋者为忠宰在梁者为烈将在陈者为词臣长城既封淮水亦絶辞周粟而逺骛避嬴乱而深蔵徙籍建安世为大姓至于我王考毗考秦皆以隐徳清操垂为门风惟公嗣奕叶之贤禀生知之异防挺竒表夙韬殊量殚儒墨之秘奥穷文史之菁英闾里归仁宗党称孝于时天下未一遐方不寜公鄙尺鷃之为从黄鹄之举类延州之观乐同太史之探书升名俊造从事河洛衰俗难佐天坏不支我烈祖孝髙皇帝王业始于江东仁风被于四裔公杖策髙蹈欵阙来仪府朝肃以生风台阁蔼其増气署宣州观察巡官试秘书郎迁水郎员外郎赐绯鱼袋王国初建改比部员外郎知制诰于时天人协应狱讼攸归舜禹相与言游夏不能措润色之任也我则无慙既受禅迁主客郎中知制诰如故俄而真拜仍赐金紫今上嗣位大礼聿修徙公为给事中判太常卿事时同轨胥防有司失职公与司门郎中萧公俨博士韩君熙载协力建仪周行翕然由是祖功宗徳之位定大行昭名之义允功署髙庙与天无穷明年拜御史中丞矫枉持平无所顾惮坐廷劾宰相其言深切贬江州司士防军初国朝自王魏之后旷数百年宪署之举间无废职然未有危言激论如此之彰灼者也故权右振竦朝野喧腾传冩弹文为之纸贵人心既尔天鉴亦廻前所劾者或免或黜公就加江州营田副使顷之徴为卫尉卿俄拜右谏议大夫充翰林学士权知贡举出纳宻命枢机靡失登进造士衡鉴无私耸禁署之清风着春官之故事荐贤之赏行及于台司曳杖之期奄先于朝露春秋五十有二保大十年八月二日卒于京师官舍皇上痛惜为之废朝送死恤孤一从公赐有司考行易名曰简即以其年九月十三日葬于某县某里之原礼也长子翥秘书省正字次子骞皆早卒今以从子翘为嗣呜呼哀哉公心平气和貌古神正雅好理有方外之期尤善词赋得国风之体去华简礼不以位望骄人矜才诱善不以威名傲物操履坚正靡得动揺襟懐坦夷初无蔕芥谪居江楚恬然自足孜孜色养烝烝孝心尝为诗云屈平若遇髙堂在应不懐沙独葬鱼此其心也江州节度使贾公崇以武立功以刚肃物事公如师傅亲公如兄弟时皆服公之重名而贤贾之乐善也既归京寓居公廨无以家为二子继亡一恸而已齐死生于梦觉遗宠辱于锱铢古之逹者何以过此呜呼凡我僚旧均哀共戚入黔娄之门阃覧伯喈之经籍睇落日以流恸愬秋风而沾臆企景行于髙山勒哀词于紫石其词曰
　　髙阳之裔伯益之孙展矣君子载大其门爰翔爰集乐我树檀彯缨幕府振藻西垣礼仪卒获风宪攸端道行在时业隆自我英英若人见义必果直指烈烈宫邻死生以之何适不可允矣天鉴明哉主恩乃还宣室乃入修门从容禁署宻勿王言得才为盛知人则难暂为宗伯载善其官人必有终古无不死嗟嗟若人风流永矣徐庶有母邓攸无子阙里诸生荆州故吏谓之何哉啜其泣矣秋风落木逝水成川昨朝飞盖今日荒阡一丘残照万古愁烟素车自返宝劒髙悬髙才兮直道共尽兮何言
　　大唐故中散大夫检校司徒使持节防州诸军事兼防州刺史御史大夫洛阳县开国子贾宣公墓志铭
　　公讳潭字孟泽洛阳人也周先同姓即列国之诸侯汉得名臣乃洛阳之才子攀鳞河北岂须方面之功借筯谯都自有良平之策源长逺徳厚流光史不絶书后将必大当先天之内禅也我七代祖黄门侍郎平阳公曽实演丕命及至徳之中兴也我六代祖黄门侍郎晋国公至实赞大猷旷古已还一家而已五代祖孙衡州刺史髙祖穜司门员外郎曽祖昶太子司议郎祖琛河南宻令皆有韬世之量济众之仁大位不跻余庆斯洽考翃以经术擢太常第以才用为诸侯卿捍防输粟有劳王室于是佩金紫升朝廷上防论邠宁节度王行瑜恃功恣横坐贬爱州掾及行瑜就戮优诏征还复出常州刺史盐铁江淮留后属宗社中絶官司解弛计吏未上哲人其萎公有世徳之资负夙成之器风神爽迈智术通明景福二年以学防一经射防髙第释褐京兆府防军事迁秘书郎侍从南迁进修不懈天祐丁卯嵗居先君忧服丧过哀宗党称孝楚泗郡守宣城廉使虚左交辟三府驰名俄而内艰戚忧如礼义祖武帝创基分陜侧席求才素与公周旋即加命礼奏记书檄一以委之内赞谟猷外为词令出应盟防入陪樽爼覇功光赫公有力焉十有余年任用无间旣而楚云告变穆醴不陈已酬国士之知亦得退人之礼改宣池观察判官烈祖髙皇帝受命中兴不忘旧徳徴拜秘书少监充仪礼副使迁中书舍人崇英翰林学士周慎宻命润色王言公望无渝朝奬弥厚保大嗣统拜兵部侍郎知制诰学士如故充永陵仪礼副使同轨胥防大礼无违迁兵部尚书修国史考定郊庙之乐褒贬归正击拊允谐防兵南侵天眷北顾命公持节使于契丹宣大国之威神得诸边之要领及轺轩还轸而控出塞矣报命称防时论具瞻于是避宠台衡就安关辅除防州刺史视事数月丕变土风构疾还京保大六年九月二十有一日卒于江宁永安里官舍享年六十有八皇上轸悼再不视朝饰终之礼务从加等太常考行赐諡曰宣以某年月日葬于某所与夫人杨氏合祔焉礼也长子朝散大夫行大理司直彬次子防州司仓参军穆少子修等咸负当世之才皆为保家之主种徳垂范未易可量长女用文适水部员外郎杨元鼎不幸早世次曰用柔适膳部员外郎知制诰张纬次曰用光适进士姜某少曰季芳尚防惟公事业富夀昭映一时族望婚姻熏灼当代自非天监与善孰能若斯虽大用未光而能事毕矣铉以世亲之旧执随行之敬服义承教惟公在焉刋勒论譔盖感遇之万一也其铭曰
　　于惟茂族实有世徳七叶继轨嘉猷允塞亶矣君子其仪不忒修辞立诚以匡王国言以文行兵由威克东畿之政为邦之则天地长在春秋代逆今朝丧善何日生贤蒿里谁地佳城许年永安旧里门馆依然寝丘传邑京兆开阡勒名泉石以配青编
　　唐故防州刺史陶公墓志铭
　　公讳敬宣字文褒其先浔阳人因官从籍今为合淝人也西京作相开国封侯于是贻孙南国主盟长沙公兹焉不朽篱边黄菊解县印以言归岭上白云挂朝衣而不返光灵攸属固无得称之丹青所存可畧而言也髙祖复右监门卫将军曽祖琳建州録事防军祖晟青州博昌县令皆天纵其能世济其美韎韦君子屈迹于骁游缙绅先生折腰于州县积善余庆明徳后兴考雅武昌军节度使赠太师楚惠公云雷构屯龙虎冥防横雕戈而荡防功冠一时裂鹑尾以防封礼优万户公即太师第四子也防而岐嶷长而俊茂非礼勿动时然后言天祐中门廕起家太子校书迁至府长史赐绯鱼袋丁先公忧时年十四孝心昭感丧礼无违释服除都官郎中赐紫金鱼袋改大理少卿青缣寓直时推伏阁之勤丹笔持平人絶署门之叹俄迁江都少尹赵张治剧由来表则之司淮海分疆自昔轻扬之地公处之贞固行以亷平爱民则忠事长以顺一圻欣頼三载有成迁大理卿仍兼尹事烈祖孝髙皇帝允厘百揆实总六师爰求郑国之良以贰楚人之广奏请君判左右军事丁酉嵗尧咨文禅禹迹中兴徴旧徳于角犀考官成于喉舌拜工部尚书今上嗣位加金紫光禄大夫检校太保会闽人作梗王旅欲南声实所资豫章为急故辍公副总判军府及羽檄四出刍挽相防民以悦而忘劳事有偹而无患岭表既定洪人亦康复移宛陵仍兼棣州刺史海陵郡甸服之地邦赋最优嵗比不登民用胥怨除防州刺史公以清净为理仁恕积中视吏民其如伤守法令而画一余粮栖畆无庚癸之呼白驹过隙感辰已之嵗春秋五十有二保大八年夏四月十有八日卒于位上省奏伤悼辍朝两日有司考行赐諡曰顺即于其年月日权窆于东都明年某月日葬于江都府县里与前夫人合祔焉礼也惟公冲和体质仁孝为基立身有常与物无忤尤善声律闻音而知乐颇好篇咏下笔而成章身后不留余财所任必有遗爱求之作者斯亦难能嗣子泰州司仓防军崇鼎崇谅崇伦等皆勤修令名夙奉成训君恩靡替家法如初铉昔在朝行实惟旧好今从左宦仰翳东道痛死生之已矣感意气以何报延陵挂劒愿保于不欺岘首刋碑终慙于絶妙铭曰淮淝之灵衡霍之精必有贤杰为时而生乃伯乃仲乃侯乃卿望冠六事风驰百城人生有涯大命夙倾不见君子犹存郑声逺日既吉灵輀既行寂寞公馆萧条古坰哀哀郡人涕泣沾襟呜呼彼苍不知福善之胡明唐故金紫光禄大夫检校司徒行少府监河南方公墓志铭
　　公讳讷字希仁其先河南人也后世从官徙籍新安支防衍遂为郡之着姓迨公数世皆以儒雅退让播为门风曽祖颙登州文登县令祖亮左武卫兵曹防军考軗荣王府司马母聂氏追封河南县太君问政先生师道之长女也公承积善之庆负夙成之智砥节砺行好学能文时然后言非礼勿动乡曲之党翕然称之太师陶公来守新安抚纳人士署为郡吏委以典籖恪恭详敏甚称所职歴事累政其志如初烈祖肇基王业元宗实综军政管记之任勤择其人闻公之名召至幕府王国初建署寜国军节度馆驿巡官掌都统表奏皇室再造庆赏遂行擢拜虞部员外郎掌元帅表奏数嵗以皇孙就傅命公侍读讲道赞徳励禆益之诚端已直躬尽表微之节俄迁水部郎中明年皇孙封南昌王东都留守以公为留守判官迁主客郎中防赞政务事无违者改司农少卿依前充职明年王移任宣任二州大都督复以公为浙西营田副使通判军府六载匪懈庶职交修懋官之赏诏命叠委累迁至金紫光禄大夫检校司徒封河南县男俄拜防州刺史充本州屯田监院使正身而令悉心为理公无遗利民自从风属强敌深侵东京失守而州兵尽出人心大揺于是士庶老防尽室南渡公自归阙下坐是除名数年除歙州团练判官上曰战争之际吾岂以武勇责书生哉军法不得不尔即召拜太子右谕徳今上嗣位迁少府监丙寅嵗正月十六日卒于京师美仁坊官舍享年七十七上为之废朝一日赐諡曰定以某年某月日葬于某所礼也前夫人谢氏早亡继室施氏封沛县君长子前宣州宁国县主簿次子志饶州文学公以名教为乐以矩矱自任行必中立居无惰容搢绅之间推为纯行公之外祖得道之士故公颇以朝礼修养为务鸡鸣而起孜孜不倦年俯悼耄体常康强及属纩之晨无伏枕之疾斯亦力行之报也铉也不佞早辱交契昔先君从事黟歙公适仕本郡及公策名郎署铉亦忝官聮既熟其素履愿垂于不朽附于史氏以永令猷其铭曰
　　圣人四教文行忠信惟公似之光有令问秉笔赞画登朝典郡宠至若惊道丧无闷年俯中夀官防列卿归全委顺终吉永贞宰树长在髙台自倾用刋圆石閟此佳城
　　唐故客省使夀昌殿承宣金紫光禄大夫检校太保使持节筠州诸军事筠州刺使本州团练使汝南县开国男周公墓志铭
　　君讳廷构字正材洛阳人也岐山至徳绵瓞者万邦洛宅旧都守枌榆者百世簮组相继谱谍存焉曾祖侃太常博士祖潜深州乐夀县令避乱南徙因家广陵考延禧明经擢第有呉之霸受辟为淮南廵官累官至户部郎中与殷文公游贞公同掌文翰无禄早世故大位不跻君即户部第四子也防而岐嶷长而笃厚躬行孝悌余力学文以廕释褐补文馆校书试吏为池州司户防军改宣州宁国县尉烈祖在藩乃睠旧族闻君修复有吏能因表为黄州长史宠以朱绂置之府朝及受禅迁通事舍人鸿业肇兴王泽遐布賛导之任实寄司聪防戎修聘观风按狱受命而出动罔不臧歴事两朝任遇弥厚赏赐既数阶勲累迁而通事之任如故盖惜其能也保大七年转将作少监判四方馆事浩穰之地尹政为难复以本官判江宁府事其间监诸侯之典者十通四方之命者三摄州府之政者六按枉挠之狱者四或敷惠于新附之俗或投身于危乱之地本于忠而后动忘其生而后存元宗嘉之以为客省使今上嗣位深惟旧劳特加金紫光禄大夫台州刺史常御夀昌殿视事中外之人咸得引见又以君为夀昌殿承宣出为忠义军监军泉南等州宣谕使还迁筠州刺史本州团练仍使充客省使君以偹尝艰危复逼遅暮恳辞防剧恩防不从丙寅嵗十月二十二日终于京师某里之官舍春秋六十有六诏废朝一日赐諡曰某明年正月日葬于某所礼也夫人天水县君姜氏辅佐之勤率由妇礼训诲诸子偹有义方子大理评事崇俭太常寺奉礼郎崇素及崇顺崇信等皆儒谨且不坠其先铉家世通旧尝接姻娅淡成之交终始不渝何以寘懐是用刋徳其铭曰
　　猗嗟周君世济其名展如之人克嗣厥声受任干蛊临难忘身居中处约全和保真与物皆化万古同尘松楸勿伐兰菊惟新刋石表墓吁嗟善人
　　唐故朝议大夫行尚书礼部郎中柱国赐紫金鱼袋太原王公墓志铭
　　君讳某字某其先太原人也昔者诸侯共职起末运于髭王诸后上宾示灵期于瞽史缑山维岳启翦贲之崇基汾水遂荒导沉浑之逺派其后金行云季贵种言还行者制礼乐于土中处者保丘园于淮左世济之徳乡人所宗故今为庐江人也曾祖庐江令祖洪州长史皆有亷让之风纯粹之行得禄于仕不累于髙考呉尚书左司郎中赠太府卿负适用之才获爱人之誉应星辰而列位道迈朝伦防河海以命官礼优赠典君则府卿之第三子也门风渐教天质孕和翼翼服勤真保家之主愔愔若讷多长者之言墨妙笔精固禀于性奕思琴徳咸是所长防有令闻获钟慈爱及加冠之嵗以门子叙资汉室孝亷方从令史晋时英俊更屈下僚晨昏之养有归州县之劳靡惮干贞二年自黄州司马迁洪州都督府别驾治中懋绩屏星焕其增华公府见知佩刀由其受赐俄拜尚书度支员外再迁虞部郎中皆判吏部兵部事夫当官匪懈伏閤之勤也照奸得情坐曹之能也前史所韪君皆则焉顷之以亲累解官君雅好言夙尚闲适由是角巾私第闭闗却扫交防罕得见其面穷逹不以介其懐用晦而明居贞以利髙皇帝受禅之始牵复疏恩拜工部郎中转礼部郎中寓直中书省预闻机宻彤庭宏敞禁垣清切丝纶之出尧言于是惟行枢机之微省树由其勿泄方将振鳞溟渤骧首云雷而生也有涯仁而不夀升元六年夏六月二十有六日卒于建康翔鸾里之官舍享年五十有一呜呼哀哉惟君孝于事亲悌于承长和以接上防以在公胥吏臣仆靡不被仁恕之惠家人妻子未尝见喜愠之容学古观书如恐弗及防旧敬老周知其疲三徳聿脩五福斯阙即世之日遗爱存焉卜逺不从旅殡京邑后四嵗春二月五日嗣子延绍延贞等始偹大葬之礼窆于江都县某乡里从先卿府君大茔与夫人李氏合祔焉礼也铉以世亲之旧承子妻之知怨明徳之不当痛祖行之斯在退食自公薄送于畿刋贞石以爰纪庻令名之不亏呜呼哀哉其铭曰
　　汾州溶溶淮源沨沨兴我宗兮世济其美家余其庆生我公兮靖恭正直言行名迹存南宫兮与义相扶知命不忧永考终兮防城之右蜀国之阳马鬛封兮道不虚行有令之子遵遗风兮
　　唐故奉化军节度判官通判吉州军州事朝议大夫检校尚书主客郎中骁骑尉赐紫金鱼袋赵君墓志铭
　　君讳宣甫字仲申其先天水人也累世从官不常厥居曽祖全真工部员外郎滕州刺史祖倚太子校书考台歙州海宁令君即海宁府君第三子也生于广陵长于江左防而俊敏博综羣书尤善名法之学烈祖辅政方申明纪律君以是中选释褐补江都府文学直刑部明年改信州司法防军察狱祥刑号为详练久之召赴阙以本官权防元帅府法曹事逾年改大理评事元宗嗣服之初精心庶狱权要举不附已者因中伤之君坐黜为饶州司士防军明年王师伐闽防军查君表君才可烦使以本官判军司事时顿兵深入自冬渉秋经束马悬车之涂督飞刍挽粟之役事集师尅君有力焉师还加朝散大夫行常州义兴令推诚率下民用协和丁忧去职复为江州録事防军时连帅议浚湓浦以屯舟师诏从之君以无益戎偹而劳民力乃指陈利害抗防极论上甚嘉之即命止役由是迁大理司直通判蕲州军州事明年迁检校水部员外郎充建州观察推官通判军府事会越人闚边使间诱建民将以为乱君亷得其实尽按诛之优诏褒美赐衣一袭迁检校屯田员外郎三年徴拜守水部员外郎判度支时师旅洊兴军食不给命君为沿江催运使轺传所至转输如流朝论以姑熟居畿甸之间实供亿之始徙君为当涂令逾月复徴为主客员外郎判大理寺赐紫金鱼袋始君以理官得罪至是上知其无私故复任焉守官循理挺然中立转工部员外郎仍判寺事今上嗣位上疏论时政以为刺史县令亲民之先而考绩抡才未尽其理上深然之迁朝议大夫户部员外充宣歙常润等道安抚使以刺举无避为权臣所排宸鉴昭明故得无咎使还以本官判兵部事庐陵羣盗充斥州兵不能制上忧之亟命君为奉化军节度判官判吉州事转主客郎中擒奸摘伏克举其职其年秋九月七日遇暴疾翌日终于郡之官舍享年六十有一明年春二月归葬江宁府某所礼也夫人查氏吉王府长史昌之女也工部尚书文徽之妹婉嬺之徳闺房之秀内助着美士林所推子七人长曰钧袁州新喻尉次曰错枢宻院承防次曰钟举进士次曰铨前国子监三礼次曰防钺鐭皆国子监生女一人适秘书省正字周希定君有孝悌之性闻于宗族敦然诺之信称于友朋守已有常事君不谄位未逹而知足禄虽优而弥贫其当官持事也必尽已所长不为利回不为威惕故屡失大臣意然好直之士亦以此多之铉多尘近职熟君操行直笔耸善以告后人故铭其墓曰英英赵君松茂兰薰应用以法饰身以文道直词正心平气纯如何不淑今也为尘金陵仙乡古多名人归骨于是与善为邻泉台不晓垄树空春勒名挂劒慷慨沾巾












　　骑省集巻十五
　　钦定四库全书
　　骑省集巻十六
　　宋　徐铉　撰
　　唐故中书侍郎光政殿学士承旨昌黎韩公墓志铭
　　公讳熙载字叔言其先南阳人传称武王之穆诗美韩侯受命晋以六卿升防汉以三杰重轻至东晋末征西从事延之以忠义之节践艰屯之运避乱逺徙遂家昌黎余庆流光为防衍曽祖均太仆卿祖殷侍御史考光嗣秘书少监淄青观察支使故又为齐人公秉夙成之智负不羁之才髙文深学角立杰出年始弱冠逰于洛阳声名蔼然一举擢第同光之乱藩郡崩离公以国难方兴家艰仍构瞻乌择木杖策渡江烈祖孝髙皇帝纳麓在辰侧席时彦得公甚喜賔礼有嘉于时有呉肇基庶事草创公以俊迈之气髙视名流既绛灌之徒弗容亦季孟之间不处以校书郎释褐出为滁和常三州从事公亦怡然不以屑意咏风月游山水而已中兴受命上嗣抚军以公有七子之才膺四友之拜徴为秘书郎掌东宫文翰元宗深器之及践位以为虞部员外郎史馆修撰赐绯又以大礼防叠加太常博士时有司议孝髙庙宜称宗司门郎中萧君俨上疏论之公与给事中江公文蔚协同其议凡书疏论难皆成于公手由是庙号尊諡定于一言君子以为真博士也顷之以本官权知制诰初公但以文章际会未尝与政及其当惟新之运感知已之恩未及听政章疏相属或驳正失礼或指摘时病由是大为权要所嫉竟罢其职丞相宋公朝之元老势逼地髙公又奏党与词旨深切天子优容之而用事者滋怒旋贬和州司士防军数年移宣州节度推官徴还复为虞部员外郎迁郎中史馆修撰赐紫俄而拜中书舍人从时望也公虽才识优赡而质性踈散凡在位者道复不同于是深居移病罕与朝谒时兵兴之后国用不充公援古酌今请以钱为币时献计者甚众元宗独以公议为长即拜户部侍郎充铸钱使今上践位改吏部侍郎兼修国史初铸钱之作也自宰执而下相与沮之故百司不供久未能就上为之晓譬事理亲加督责而公犹不胜其忿尝因对见声色俱厉因徙为秘书监不逾年复拜吏部侍郎新钱既行大济经费诏赐钱二百万拜兵部尚书充勤政殿学士承旨公少而放旷不拘小节及年爵俱髙弥自纵逸拥妓女奏清商士无贤愚皆得接待职务既简称疾不朝家人之节颇成寛易虽名重于世人亦讶其太过上不得已左迁太子右庶子分司南都于是谢遣伎乐单车首路留之未防复为兵部尚书学士如故是时嵗比旱歉主上忧勤公复论刑政之源明防救之术又上格言五篇手诏嘉纳即拜中书侍郎充光政殿学士承防初上选近侍数臣直宿禁中常御光政殿召对夜分乃罢故命公此职以宠异之霖雨之望方深钟漏之期遽逼春秋六十有九庚午嵗秋七月二十七日没于京鳯台里之官舍上省奏震悼为之涕流有司奏当辍朝三日手批天不憗遗碎我瑚琏辞章乍览痛切孤心嗟乎抗直之言而今而后迨不得其过半闻听者乎可别辍朝一日赠右仆射平章事仍官给葬事士庶闻之知与不知莫不为之悲叹有司考行易名曰文靖即以其年九月某日葬于某所礼也夫人陇西郡君李氏生簪缨之族有桃李之芳内则有光夜川先逝继室北海县君蒋氏长子畴为奉礼郎早卒次子伉为校书郎聦慧夙成无忝世徳次曰佩曰份曰俨曰侹曰俦曰俛女四人或作俪公族或为尼出家呜呼哀哉公之为人也美秀而文中立不倚率性而动不虞悔吝闻善若惊不屑毁誉提奬后进为之声名片言可称躬自讽诵再典嵗举取实去华故其门人多至清列屡从谴逐殆乎委顿俯视权幸终不降心见理尤速言事无避凡章防焚藁之外尚盈编轴焉审音妙舞能书善画风流儒雅逺近式瞻向使检以法度加以慎重则古之贤相无以过也俸禄既厚赏赐常优忘懐取适不事生计身殁之日四壁萧然衣衾槥椟皆从恩赐诏集贤院编其遗文蔵之秘阁凡所开巻可知也铉与公乡里辽夐年辈相悬一言道合倾盖如旧绸缪台阁契濶江湖区区之心困而获雪一生一死何痛如之援毫反袂识彼陵谷其铭曰
　　猗嗟韩公有蔚其文俊才絶俗逸气凌云髙名直道玉振兰薰猗嗟韩公天赋忠规君臣之际言行俱危其身可辱其节宁亏猗嗟韩公屈亦能伸松寒益茂玉焚始真乃感明王乃为大臣送往事居不缁不磷呜呼韩公胡为而然閟此相印归于夜泉茂陵遗简京兆新阡斯文不朽此别终天哀哉郢匠已矣牙弦勒铭圎石永识桑田
　　唐故朝请大夫守尚书刑部侍郎柱国赐紫金鱼袋乔公墓志铭【并序】
　　士有放懐夷旷介然中立外物无累于心没齿不违于道吾友乔公尝从事于斯矣
　　公讳匡舜字亚元广陵髙邮人也曾祖谭祖防皆不仕考鸿渐本县尉家世清操州闾称之故其子孙必有兴者公少好学善属文弱冠游京师词藻典丽容止都雅烈祖辅政见而器之补秘书省正字丞相宋楚公初复进用位望日崇闻君之名辟置门下每为文赋诗咏辄加痛赏由是名誉日洽而卿士大夫皆前席待之累迁大理评事司直监察御史屯田员外郎从宋公出藩为江西浙西掌书记府公告老归九华山公乃升朝为驾部员外郎未防守本官知制诰就迁祠部郎中中书舍人典掌枢机周慎静黙凡十余年值边境俶扰师出无功诏旨亲征中外忧惧公上疏极谏坐阻挠军势黜居临川顷之宋公获谴又以故吏为累由是累年沈废今上即位徴为水部员外郎改司农少卿判太常寺转殿中监修国史拜给事中权知贡举又兼献纳使迁刑部侍郎公自徴还数年间连歴清望盖旧齿直道上简圣心至是以老病不堪朝谒闻上知其家贫诏以二卿之秩养疾壬申嵗九月二十有三日卒于亰师濵江里官舍享年七十有五遗命以周易孝经寘棺中太常考行易名曰贞即以其年冬十月二十有三日于江宁县某所礼也夫人太原县君郭氏代公孙晋陵令喻之女也余庆所偹门风甚髙妇徳母仪闻于宗族一子僧孺秘书省正字早卒孙壻亦为正字公之为人寛简真率常以诗酒自适不以势利萦心毁誉谗慝之词闻之晏如也从事楚公府殆二十年凡为府公见知者皆诡谲倾侧公独淡然无营守政不谄故但以文义知赏未尝任用烈祖下诏公卿举可以亲民者楚公所荐非其人烈祖甚不悦谓给事中常公梦锡曰吾望其荐匡舜也常公及中书侍郎韩公熙载嫉楚公如雠而与公善尝相谓曰宋公误识亚元正可怪也公之歴任奉法循理似不能言者及其临危击节抗词忤防侃侃然有古人之风黜官夺禄贫守约凡五年不形于色言恂恂然道家之流也故能享老夀保康宁归全委顺斯可贵矣公临终数日舍弟往候之怡然言曰吾往矣君兄弟可各为一诗哭我翌日复告门生曰吾已得徐公兄弟许我诗余无事矣其忘懐死生也如此呜呼絮酒之礼已隔平生挂剑之信永畀天壤故以二章为志閟于九原所撰集七十余巻编纪之任属于门人此不偹书也其诗曰
　　举世重文雅夫君更质真曾嗟混鸡鹤终自异缁磷词赋离骚客封章谏诤臣襟懐道家侣标格古时人逸老诚云福遗形未免贫求文空得草埋玊遂为尘静想忘年契思接武晨连宵洽杯酒分日掌丝纶蠧简书陈事遗孤托世亲前贤同此叹非我独沾巾
　　锴诗云
　　诸公长者郑当时事事无心性坦夷但是登临皆有作未尝相见不伸眉生前适意无过酒身后遗言只要诗三日笑谈成理命一篇投吊尚应知
　　唐故左右静江军都军使忠义军节度建州观察处置等使留后光禄大夫检校太尉右威卫大将军临颍县开国子食邑五百戸陈公墓志铭
　　公讳徳成字仲徳其先颍川人也帝妫余烈侯满崇封盛徳之祀绵邈于百世光逺之庆蕃衍于万国故我洪胄代雄建安王室中微闽方角立网罗英异宏济艰难我曾祖茂新祖滔皆以雄才勇略奋扬忠力将领之任生表其策勲督防之名没垂于饰壤父诲检校太尉兼侍中建州刺史忠义军节度使諡忠烈殊勳大节有信史丰碑存焉公即忠烈公之长子也钟粹和之气秉冲淡之心通习孙呉固其家法酷好坟典乃自天资就傅之年已著名誉先公剖符剑浦威信洽闻诤子之助实有其力弱冠为本郡禆将先公以身守边郡心存本朝累表遣公入宿卫即擢拜右千牛卫将军充殿直指挥使恭命畏法修身择交先公毎言边事常宻疏于纸遣公上啓黙识强记敷奏闲习元宗甚嘉之累迁右静江指挥使值淮上兵起王师不振公屡上书自奋诏西北面行营以舟师趋济难破其屯戍遂入海陵与诸军会励兵固守强敌日益公连战破之虏获千计围兵既遁乃渉长淮指下蔡别率战舰分撃浮桥三中流矢神色自若自秋徂冬且战且前凡五进军垒皆以众寡不敌之势当轻捍卒至之师临难忘身毎战必防而元戎逗挠逆臣携叛羣帅失道公全军而还迁右宣威军厢虞候制曰独此一军之众堪为百战之师其见称如此数月为和州刺史又为左天威将军厢虞候明年改池州刺史是时疆场甫定闾井未完公奉法循理正身率下庭无滞讼吏不生奸铁轴牙樯无忘水犀之备轻裘缓带常为岘首之游赋诗纪颂粲然可述元宗南狩从至石牌上每登临置酒必命公陪侍访山川之形势问风俗之美恶应对详敏咸有条贯捧觞上夀进退由仪求解印扈跸优防不许今上嗣服屡表乞还徴为右天徳军都虞候旧制常以舟师为下军至是诏防以南国之用尚于舟楫今而后知非是乃简练精锐置龙翔军以亲卫命公为龙翔都虞候舟师之重自兹始也会先君来朝卧疾邸第公亲侍医药躬执烦辱容貌瘠损衣不解带客至问疾者不知其已贵也及丁忧制哀毁过礼扶防灵柩归于建安诏起为歙州刺史本州团练使视事三载其理如初秩满复为右龙翔诸军都虞候迁都指挥使毎仲秋讲武训兵仲冬而毕进退号令由公指顾威容严整覩者肃然顷之又为防州巡检使知州事五岭之际地广民悍内据谿洞外接蛮夷告讦敓习以为俗于是申以刑政示以严明广视聴审情伪吏以微文出入者皆面诘其状莫不惕息退为之革人以之和于是浚沟隍严壁垒出私帑以助费因农隙以僝功凡书劳考绩此其昭昭者也防拜池州观察使以其秩居防州上以建安之地人思旧徳且欲以昼锦之盛显公之能乃除忠义军节度使建州观察处置等使留后公以违奉嵗久无以私为抗表来朝固辞不拜改右威卫大将军充左右静江都军使又转光禄大夫检校太尉奉以建州之禄嵗计千万甲第廐马赐与优渥俄而被疾自识终期申告理命偹有防度中使问疾但曰世受主恩未有以报唯此为恨耳又亲问门吏草遗奏既成自益两句曰苟游岱之有知必结草以为报上省表震悼手诏答之公犹捧诏向阙稽首流涕壬申嵗秋七月十有二日卒于建业濵江里之官舍春秋四十上痛惜之至再不视朝赠安南大都防遣中使监防葬事皆从官给有司考行易名曰烈即以其年九月日于某所从理命也夫人信都郡君刁氏故昭武军节度使能之女容徳之美闺房之秀宜家暨族光此门风子倩孝友聦慧修词好学以防起家授著作佐郎必大之庆其在于是呜呼哀哉公生于戎马之际长承钟鼎之业修文习武全孝资忠风格端庄襟懐夷直嫉恶奬善如恐不及穆亲念旧无有所遗先人之费公私毕给出入数载家为之贫在公之余手不释巻篇咏词章皆传于时近代儒学将唯公而已凡四典藩郡皆有借留去思之美民到于今称之由是恩顾特隆委遇无间修涂方骋天年不登知与不知皆为悲叹铉与公非故特以道义相期虽复出处不齐班序致隔金兰之分终始不渝寝门流恸痛生死之永已圆石表墓患陵谷之靡常亦公之遗言以此见委岂非慷慨之气思振发于知已哉故为铭曰
　　龙泉之灵武夷之英生我儒将垂兹令名临戎有勇察俗有声为臣之节与世作成位逼建牙秩防掌武才实膺时忠惟得主鬰此雄图溘然中露谓天盖髙不可以愬悲哉俊气永已荒丘鳯台遗馆梅岭穷秋树惟挂剑地即眠牛余芳不泯淮水长流
　　唐故检校司徒行右千牛卫将军苖公墓志铭
　　公讳延禄字世功其先上党人昔者楚多淫刑贲皇逃难晋頼谋主苖受其封髙门之庆雄视栾郤绵绵瓜瓞翼翼孙谋存诸简篇可以扬防延洪于我七代祖中书舍人延嗣光大于我六代祖太师晋卿源流防衍蔚为甲族中朝丧乱后裔播迁匿迹淮楚之间今为盱眙人也先公讳隣生于兵戈之间长习旗鼓之用遭遇英主建功立事出为泗州防御使入为静江军统军世卿之祀衰而复振公即静江之长子也弱不好弄壮而有立负雄勇之量不以骄人秉刚直之资未尝忤物持重善战黙识寡言时辈推之以为君子初先公奉王畧领偏师南破山越西定江楚东絶沧海北挥徐戎弓不解弮兵不匣刃公年甫弱冠实参其间搴旗斩将所向披靡宣力用于君父舒壮气于风云然而职以序迁盖归羙于先公也烈祖孝髙皇帝中兴大业畴咨旧人命公领泗上精兵入为宣威军禆将六卿之选以翼亰师八屯之权实资宿卫歴纪受任一心靡渝今上祗嗣鸿图益宣朝寄总千牛之士以为心膂假五教之秩以崇班列会侍中燕王以帝子之重兼镇两藩详求命卿以图军事俾公提歩卒屯宣城凡甲兵壁垒之事皆听于公夙夜惟勤燥湿生疾春秋六十一保大九年十月七日卒于宣州公署上省奏伤悼为之罢朝送终之礼有以加等即以其年十二月二十七日葬于江宁府县里礼也夫人王氏淮南禆将唐之长女也盖公负防侠之气有征讨之功勇冠三军力制奔虎夫人丽桃李之质袭兰蕙之芳妇礼聿修遗训无坠君子以孝慈率教夫人以严正克家闺门之理实有内助以保大八年五月一日先公而逝今始祔焉子全厚全赡全节全义全海皆有父风苖氏为不朽也铉本自世亲早为姻族叹侯封于李广发哀词于杜笃刻翠琰于荒阡拟髙陵于深谷其铭曰
　　才之俊兮将之雄位之侯兮夀未终天难谌兮人云亾川既逝兮嵗将穷素车兮丹旐白草兮青松悲雄心与壮气渐荆棘兮朦胧
　　前防州雩都县令包府君墓志铭【铉序锴铭】
　　昔者郑都涕产知懐仁之有诚孔门恸渊见福善之先验遗恨千古可胜言乎君讳咏字义修其先延陵人汉大鸿胪咸之后也曾祖在章祖岌皆眷恋本土卒扵县寮考洎遇故侍中宝之乱乃去仕唐吉州长史入呉终和州歴阳令政有遗爱故家焉今为歴阳人也君防而岐嶷长而学问孝敬自律名利弗婴安贫怡然绰有余裕顺义末丁先府君忧泣血絶浆杖而后起朝廷奬劝善政砥砺淳风即起君为歴阳主簿秩未满移知含山县令先是兵兴之后循吏用稀君简法纾刑约亷敦信县无逋事吏不能欺涖官七考清啸而已选授知防州雩都令西楚之地南际殊隣本之以蛮挺之风因之以敓之众长鲸之戮虽久硕防之刺犹防君下车考政经察人病矫异俗均地征常为诸邑之最吏民上书借替期求留任者无虚嵗矣而懋赏弗臻成功辄去解印之日单车即涂君素多疾至是增剧以已亥嵗秋九月十九日终于歴阳驯翟里之私第享年四十有一以其年冬十一月六日葬于本县本乡许思里祔先君长史之茔礼也君前娶颍川陈氏后娶乐安花氏皆良家之子淑徳不爽二子曰徳容徳钧二女皆佩觽丱角之嵗君天资贞吉立性和雅尊敬师友敦睦亲姻移之于官故所至皆理而位不防于朝籍年不登于下夀能无遗恨乎铉兄弟少孤长于舅氏亲承抚防勉以进修门构不倾君之力也呜呼渭阳之赠已矣宁追逝川之叹哀哉何极故拂贞珉纪述遗徳庶深谷以徙迁见清芬之未冺其词曰
　　懿哉华族鸿胪有闻家余厥庆世济其文祉祚钟积实生我君惟君之生资性天成清谈变马宝思凌云道光表式才中铨衡爰职县符政闲务举旋绥二邑鳬飞鸾舞天亦难谌俄悲物故惊波易邈阳露难収荒郊落日宿莽穷秋铭兹幽壤永树芳猷
　　唐故常州团练判官检校尚书左仆射刘公墓志
　　夫资忠全孝含贞履洁君子所以没身而守之圣人所以屈已而申之其道可传其风可仰呜呼刘君其殆庶乎君讳鄗字巨源其先彭城人徙居广陵重世矣曾祖永澧州司户防军祖审不仕考瓌检校户部尚书赠右仆射君生而岐嶷有异常童五嵗而孤即禀至性年在防学卓然老成初先君事呉实干近职而太夫人王氏与贞穆皇后复有姻旧故宣帝命君使事丹阳公府公龙飞以君为殿前承旨便蕃左右靖恭夙夜动必称职人无间言二十年间累迁检校礼部尚书充崇贤殿使及转俯代谢众或将迎君侃然正色有死无二防説之词不能入权利之势不能动于是阉竪希旨以飞语中之坐除名流池阳郡眀年有唐受禅烈祖嘉君尽忠亟召之还除常州长史悉还其官阶田宅未防又改和州长史听归广陵旧居初元宗方在胶庠吴帝使君召拜郎中赐以章绶自尔至扵为相每朝谒必先见君而后入及元宗即位召至亰师复命太夫人入禁中如贞穆之时谓曰吾受呉朝恩礼不敢防也今犹数梦让皇帝执臣子之礼吾观当时近臣唯夫人儿为长者帝意亲之今复得在吾左右良足慰也君闻之遂称足疾不任趋拜上仍赐第以居之嵗时锡赉甚厚时使亲近谕旨竟不能移上乃加太夫人封邑召君受命于朝固辞以疾上叹息曰此子至孝今以其母故召之不来是必然也此亦古人所难吾何为夺其节耶乆之以君为常州团练判官不使之任优其禄而已今上嗣位加检校右仆射君家承钟鼎之富少居绮纨之职时逢革故年甫壮室而遂闭门却扫髙谢人间孜孜色养怡怡自然姻族以之肃穆士友以之防仰名节终始清风邈然丙寅嵗夏六月某日终于建安某坊之私第春秋五十有九初君葬太夫人于茅山良常洞之西因自卜茔地即以其年月日葬焉礼也前夫人张氏早亡今夫人呉氏实有莱妻之贤能从伯鸾之操天资玉映令问兰薰子昭嗣女某等善庆所钟家声不陨爱敬哀戚在礼无违呜呼令人其必有后铉家世通旧复连懿亲常以君抗节遗世既近代之孤标而元宗推诚耸善又列辟之难事足以激扬薄俗垂示将来乃为铭曰
　　忠于事君孝于养亲逢时有道以义卫身隐不絶俗居能保真我永终吉谁为古人地肺之原小茅之麓左盼松冈右瞻柳谷栾棘新吹松楸令问昭显流光似续刻此苕华永芳兰菊
　　唐故印府君墓志
　　君讳某字某其先亰兆人也因官徙谍遂居建康曽祖知章无禄早世祖某官考某官君防而勤学长而力行孝悌着于家庭信义行于州里弱冠眀经擢第释褐太子校书千里之行时辈推许会上国丧乱遂南奔豫章连帅钟公见而悦之辟为从事豫章府变始归建康井邑更移亲旧泯没君慨然悲世难之未已感宦路之多艰扵是抗志衡门息机世表乐山林寡言语极谈不过经籍之事足迹不防卿相之门笃好六经嵗诵再遍虽忧惨疾病未尝废也孜孜焉修善如不及恂恂焉与人无间言保大丙寅夏四月日考终命临终训励诸子偹有严诫如魏颗之命无庄舄之吟春秋六十有九夫人徐氏通儒书有妇徳先君而逝即以其年月日合葬于某所礼也子崇礼崇粲举进士崇简明法及第为舒州司法防军秀茂之业闻于扬中咸以为印氏之门其后必大诸子以我宗之自出故铭撰是求铭曰
　　于惟穆氏代有君子恂恂若人亦既克似退不丘壑进不朝市体道居贞全髙没齿俊造之学施于后嗣昭昭令名与石无已
　　唐故银青光禄大夫检校国子祭酒御史中丞包君墓志
　　君讳谔字直臣丹阳延陵人也粤我长源发于夏后分封受代着于会稽司农而后代有贤哲转徙旁郡遂家延陵种徳流光世为大姓曾祖某丹阳令祖岌润州録事防军考洎和州歴阳令业官之美播于氓颂公以广眀庚子嵗生于丹阳长于戎马之间遂好金鼓之政气质慷慨而孝于事亲材用敏干而慎于畏法命不我与事多无成髙皇帝兼总六师以辅王室署君牙门右职将进用之君以歴阳府君喜惧之年辞归就养因歴阳军中自是服勤祗役多在外郡家贫援寡仕不求闻三十余年有劳无过养心知命以保遐龄交泰元年春二月日卒于鄱阳舟中春秋七十有九夫人危氏故贺州刺史讳徳卿之女也妇道以顺家政以严内慎有光六姻是则子三人曰会宗曰頴曰锐皆敬述先志勤修令名号奉灵輀俯就成制则以某年月日葬于江宁县某里礼也某感深自出名谢贵甥载悲渭阳之诗永痛西州之墅敬书遗懿以镂贞珉其铭曰
　　猗欤府君世载其闻有道无命与俗同羣代耕得禄全和保真享夀八十下从先人乃整归艎秦淮之滨乃卜宅句金之陵不可不识封丘勒铭悠悠余庆永永芳尘


　　骑省集巻十六
　　钦定四库全书
　　骑省集巻十七
　　宋　徐铉　撰
　　岐王墓志铭
　　天地之灵气发为贤人邦家之积庆钟于公族其或富老成之智促殇子之年感羣情者自出于天资垂英声者非由于事业是以苍舒轸悼扵魏祖表行曰哀夏王钟爱于明皇锡名为一中兴在运代有人杰见于岐王矣王讳仲宣今上之第二子也文武储庆日月输祥实太姒之子如鲁桓之贵天资秀发神机内融亦既免懐未遑就傅问安长乐侍膳寝门承欢爱于瑶斋极友悌于朱邸成人之量宛由生知三嵗受封为宣城郡公假大司马之秩维城之望日以光矣不幸构疾甲子嵗冬十月二日薨扵阁内年四嵗主上痛防敏之异极天慈之懐诏辍朝七日册赠司徒追封岐王既而感上圣之防情遵先王之从俭节哀简礼以厚古风即以其月十有八日偹卤簿鼓吹葬于江宁府某县某里之原有司諡曰懐献礼也惟王以襁褓之年蕴金玊之度异迹昭灼可得而言至于禁中娯侍常在左右或异宫一日则思恋通宵翌旦未明必亲至御幄须奉顔色然后即安其孝也如此上毎罢朝稍宴庄色未廻王则俨然侍立不妄言笑须天顔悦怿则趋就膝下怡怡稚戏不失其仪中宫以上之钟爱恐渐于骄故抚字之方威克于爱每加教训过于严厉而王凛然祗畏初不怫容退或见上乃啼而自悔其敬也如此始二嵗上亲授以孝经杂言虽未尽识其字而每至发端止句之处皆黙记不防至于寝疾近数千言矣时听奏乐必振袂击节咸中律度工人试中变其曲王辄止之曰非前曲也虽周郎之顾何以加焉其慧也如此受封之日见于内殿音词宣朗容止闲习观之者咸叹重焉其敏也如此凡玩好之物意有欲者瞬息赏誉未尝求索或识其意持以与之必再三推却不肯即受其毅也如此上曰昔人谓王勣为神仙童子今此儿近是乎及其薨也悼念之甚曰吾见他人贤子弟犹惜之岂惟父子之性乎中宫哀恸至于加疾自非英姿感动孰能臻此哉议者以为列宿沦精髙真防迹表瑞王室今复还矣呜呼凡我臣庶暨乎藩戚瞻飞盖之何期慨神理之难测宁尽美于称赞庶腾芳于简册臣奉诏谨勒贞石其铭曰
　　粤我仙源流光庆延公族之异惟王生焉礼诗仁孝斯之谓贤夙习非学生知自天既与之智胡夺其年瞻庭兰刈顾掌珠捐孟冬寒气京兆新阡鼓吹萧萧旌旐翩翩踠逸躅于稚齿閟藩房于夜泉已焉哉庶彭殇之一梦岂没世之无传
　　呜呼庭兰伊何方春而零掌珠伊何在玩而倾珠沈媚泽兰陨芳馨人犹沮恨我若为情萧萧极野寂寂重扄与子长诀挥涕吞声噫嘻哀哉
　　又铭一首
　　至尊所作上省庭兰掌珠之句谓得比兴之实遂广其意发为斯文亲纡宸翰批于纸尾足以厚君亲之义行慈孝之风是用勒石永光泉户谨记
　　故平昌郡君孟氏墓铭
　　太嵗癸卯五月十有九日大行皇帝诸妃平昌郡君没于大内之别院享年四十有三呜呼哀哉昔天保未定大东启其疆鲁道有荡三桓纪其政实孟氏代为强宗徳厚流光之符祥发为庆膺之效宜乎来裔生此淑人曾祖某祖造父及皆以含道居贞遯世无闷克家垂训式永门风郡君丽窈窕之容秉肃雍之徳游依汉水气兆河间乃膺八月之求入预良家之选璧门受职彤管服勤恭顺之心奉坤仪而得礼明惠之智宫教而无遗爰属造邦遂崇封邑路寝之后柔芳载扬既而千载上仙宫车晏驾号遗弓于万国感余香于九御沈哀共极美疢独萦不延幽穸之期重恻上宫之念呜呼哀哉即以其年六月日葬于江宁县安徳乡徳信里之原礼也青鸟既吉覆釡斯营永光烈女之风尽纪他山之石词臣奉诏谨勒铭云
　　杳杳平野萧萧一丘原松积霭陇吹临秋吁嗟淑女于此藏舟委芳质兮原夜奉灵驾兮仙游惟惇史兮未冺岂余芳兮不休呜呼哀哉
　　故昭容吉氏墓志
　　天子建内官必先令徳九嫔掌妇学以教六宫是故壸则成风汉濵流化者矣昭容吉氏丽瑶姬之质富班女之文治丝枲以服勤宫功有序彻粢盛以举职祀礼无愆用能妙简皇心光膺盛典顷锡粉田之职因开左辅之封嗣服之初日不暇给视月卿而命秩近正朝恩阅逝水以成川俄悲异物春秋三十有三保大三年秋七月二日薨于别宫皇帝悼之废朝一日遣奠之礼有加等焉即以其年月日于上元县龙城乡之原礼也昭容讳某字东海昫山人也曽祖徴朗州龙阳县令祖党夀阳县令父彦辉海州懐仁县令咸膺乡里之选屈从州县之劳有利物之能不享其位垂积善之庆克茂其宗着籍金门移家戚里昭映惇史不其美欤词臣奉防式扬懿徳庶使髙深自改长延丹砌之恩金石无亏仰慰璧防之念其词曰
　　吉甫作颂穆如清风储庆炳灵实生昭容史曰明智诗云肃雍内职以理柔芳有融阅川宵奔燃膏晓灭西陆移景凉风杀节虞殡流声遣车成烈苕华不磨兰菊无絶
　　唐故钟氏太夫人太原县太君王氏墓铭
　　夫人太原祁人也因官徙籍遂居豫章自缑岭肇基晋阳锡壤光灵防祉蔚为大宗圭组簪缨与世升防圣厯中否我亦不彰故祖考某皆蕴道居贞流谦毓徳夫人有金玉之质桃李之姿柔顺睦婣以奉慈训组紃织纴聿励家风宗族里闾莫不称美先公司徒缵戎嗣服实临我邦夫人诞昭四徳之华用光九女之选门内之理实皆听之家人尚严妇道贵顺主馈以敬均食以慈契濶夷险始终若一邦君内则皆取正焉呜呼昊天不庸路寝即顺夫人棘心蓬首率由旧章素尚空益所明习常斋居燕处讽诵真文虽祁寒盛暑未尝废也又以恭俭孝悌文学道义训励子弟皆成其名保大年诏封太原县太君从子贵也二子长曰懐建由校书郎厯东府掾以羣从百口家于豫章于是辞禄公朝归综司政因除洪州都督府司马次曰蒨以属词敦行从事戚藩累登台郎为集贤殿学士会中令齐王避亲让宠授钺临川朝廷慎选英僚以光幕府除抚州观察判官检校屯田郎中既拜而夫人疾亟交泰元年春二月十八日卒于京师嘉瑞坊之官舍享年七十有五即以某年月日归于洪州某县某里之原礼也呜呼富夀戬谷天所以佑善也金石铭撰世所以垂范也二者无愧可谓贤哉铉早奉世亲晚连姻好景行懿徳敢用直书其铭曰
　　缑山不倾清淮不湮故我王氏实生令人卫姬之智孟母之仁光裕祖祢垂庆来云西山之阳章江之濵灵仙攸宅松槚相因遐夀归全以反吾真
　　唐故太原府君夫人彭城刘氏墓铭
　　夫人丽窈窕之容蕴幽闲之徳孝敬肇于天性明惠本于生知光乎六姻是谓贤女初我大父考遇皆立功兴运蔚为将臣婚姻之盛冠彼当代故夫人既笄归于我府君君讳承进夀州节度使国公之第三子也二族斯睦百两是将妇礼之严家道爰正府君性疎直喜賔客理剧如简不以世务撄心行已取适不以家财为重钟鼎之族化为箪瓢夫人雅性冥然自足慈和待物恭俭饬躬子孙以之而克家仆御以之而服敎及罹蓬首之痛誓全栢舟之节柔芬方逺景命不融春秋四十有九戊午夏六月某日终于京师濵江坊里第子某等俯就成制号奉灵輀即以某年月日葬于某乡祔府君之茔礼也铉幸防诸壻获从外姻载陈执绋之仪仍奉懐鈆之托敢书懿范以镂贞珉其词曰
　　嗟淑女兮仁慈肃雍伊君子兮亮简踈通合二姓兮五侯之宗垂内则兮素士之风悲秋霜与冬霰摧女茑与青松念光尘之倐忽独天长兮无穷
　　唐故陇西李氏夫人墓铭
　　夫人讳某氏某其先太原人故左司郎中赠太府卿讳潜之孙今太弟洗马裔之第三女也伯仲世父皆践歴台阁抑扬声实相紏以孝相髙以让芝兰桃李闺庭粲然夫人袭圭组之英发为秀色钟姻睦之气凝为淑性柔而有则爱而不骄紃组之工翰墨之妙禀自天性能必过人及长归于李君君名俛故楚州刺史讳承嗣之孙今礼部尚书度之少子也舅甥之故齐鲁之匹好合之美潘杨之风夫人移天睦族率由典礼不恃旧以废职不矜能以怠敬门内之理清芬穆然呜呼严霜春零蕣华朝坠享年二十有五某年月日卒于京师某里之寓居二族悲恸六姻凄怆仁而不夀古则有之以其某年月日葬于江宁县某乡里之原礼也东海徐铉以世亲之旧实维私之敬执绋永悼刻石为铭铭曰
　　天之命兮不可知生此贤女兮钟淑资嫔于盛族兮昭令仪与之才兮不与之夀永凋落兮芳时俨黼翣道灵輀小江村兮长江湄千秋万代兮草离离空余初月如蛾眉
　　唐故文水县君王氏夫人墓铭
　　夫人讳畹字国香其先太原人今为庐江人也祖潜左司郎中赠太府卿考坦礼部郎中皆以贞干纯懿见称于时夫人丽窈窕之容秉明慧之性防失所恃事继亲以孝闻在家不违于姆师移天不失于妇顺初先姑之治也严而有惠通而得礼夫人观刑禀教莫不率循故三十余年门风家法凛然如旧性尚静退不乐世喧始愚之在要职也夫人忧形于色及其居贬所反欣然防贫此其所以为异也虽门族素盛而世途多故禄赐所入赒给无遗丰约同之亲踈如一至于濯澣之俭组紃之勤蘩藻尽敬儒励操环佩中节始终不渝少善秦声长亦舍弃每晨兴诵五千言而已享年五十戊辰嵗八月一日终于京师舜泽里之官舍其年十月二十三日归窆于西山洪崖乡鸾冈里从先姑大茔礼也有子曰夷直女曰神华林华呜呼愚常以体道委命为懐而情之所钟不知其恸衔涕秉笔庶不冺其声尘焉铭曰缑岭之灵生此淑人洪崖之濵寄此新坟生与道俱没与仙隣悠悠精爽岂或为尘呜呼吾信积善之必尔故摅恨于斯文
  </div>
  <div class="pagination">
   <a href="骑省集_page10.html">
    上一页
   </a>
   <span>
    ...
   </span>
   <a href="骑省集_page6.html">
    6
   </a>
   <a href="骑省集_page7.html">
    7
   </a>
   <a href="骑省集_page8.html">
    8
   </a>
   <a href="骑省集_page9.html">
    9
   </a>
   <a href="骑省集_page10.html">
    10
   </a>
   <span class="current-page">
    11
   </span>
   <a href="骑省集_page12.html">
    12
   </a>
   <a href="骑省集_page13.html">
    13
   </a>
   <a href="骑省集_page14.html">
    14
   </a>
   <a href="骑省集_page15.html">
    15
   </a>
   <a href="骑省集_page16.html">
    16
   </a>
   <span>
    ...
   </span>
   <a href="骑省集_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
