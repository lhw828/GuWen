<!DOCTYPE html>
<html>
<head>
    <meta charset="UTF-8">
    <title>西河集 - 第 18 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西河集 - 第 18 页/共 136 页</h1>
    <div class="content">　　平台湾记序
　　从来不世之功必借大文以传之虎之诗长舅之铭韩吏部之碑皆是也独是循蜚以还不臣海邦幅员虽长渐被有限而
　　本朝于四征之余凡衣麛飡兕雕膺画颡之族无不臣伏祗此海中孤岛从古未经奉耕犁者而戈船所届即驱除而版籍之然且逋逃四世由明季迄今僭妄自大举前代孙卢陈彭鼂兴暮蔑者且偷安因循至七八十年之间乃一旦破彭湖捣台湾由铜山花屿抵将军大防乘潮而入斩将夺栅燔其井而潴其穴海外一方重申吊伐自辰至戍挥数世积逋之冦而平于七日之内何其捷也然则
　　庙算之神与师武臣之力其所宜铺张而诵扬者岂顾问哉惟是壬戌春奏凯京师
　　天子亲御端门受俘献馘其时侍班诸臣徒槖笔立左右不能歌咏其事以嬗于将来但记诸
　　起居为
　　圣朝实録采择而倪君殿侯亲歴行间目睹旌竿之所及辟易潮汐且身当礮石复能摩盾吮矢以志其始末今读其文不啻陈琳之草檄而韦臯之纪功也则是庙谟虽大有载事而徳益彰版宇虽寛得颂言而绩弥显斯文果传其有裨于
　　圣世者岂浅鲜也殿侯既以其文上之将军将勒石海濵而复録其兼本以示世因次其篇帙而属予为序谨序
　　西湖倡和诗序
　　康熙廿八年三月吴门顾迂客伯仲偕依园诸子来西湖时隄水初涨树与草皆改新叶山容之开闭于雨晴之间者日再易会张太史毅文自淮至家明府会侯自睦州至迂客故好客早已偕钱唐诸子若吴君宝崖许君莘野辈为文酒会至是豪饮穷山水之胜凡饮十昼夜不辍夫以良时如晩春胜地如湖髙朋佳客相遇如迂客诸子豪饮不可已如此昼夜凡有一于是皆宜有诗而兹且兼之其彼唱此和而裒然成集固其宜也独是迂客非酒人其家有名园今人所称依园者其花竹丘涧甲于吴会其伯仲以才名致天下士车辙满戸外而独于此地且一再至流连文酒间往来送迎岂此乡人士独与迂客有殊契与曩时十郡大会当
　　章皇帝时考钟伐皷极交游之盛今歇絶不可再矣所幸
　　翠华省方驻跸此湖凡楼观之望幸草石之被顾者稍有生色或可以助登临之兴而予复卧病乃不得一与良会以自厠于负囊挈榼之末然且读其诗而为之序之宁无媿与
　　郑彦升棣蕚楼词序
　　唐宋乐府本于隋时分宫调者大概以二十四调之律增减为法故诗余旧谱原有称黄钟宫黄钟商者不止小令长调分部曲名也然而诗余初起在中晩唐之间其时乐工正盛尚能按歌而大晟乐録自秦周以前多中声律故其词雅驯南渡以后词人争为拗劣偃蹇兀奡璅屑扢抐以为竒然而乐府徴歌则从此多濶絶焉郑子彦升与其伯仲并驰声艺林既以诗古文辞争长海内复出其余技为棣蕚楼词尝展诵之芳妍秀绮冲瀜涵雅如赤城之披霞与蜀江之濯锦即比之窦羣之聨珠义山之花蕚鲜有逊者予夙谙声律近从先大夫遗志着为乐録正将按五声二变七始九宫十二管之法编释成书而细绎兹词正与声律幼互相阐扬则谓棣蕚楼词直接大晟而上之其亦可也
　　王明府季试文序
　　朝廷设科取士三载论秀以简于春官然后
　　防试而用之要其初则党庠酂遂其载事也曩时文翁兴教原以吏治兼学术而其后政教攸分各有専典然犹郡县较季与司教课月督学考歳相表里葢鉴迪精良进升有借学臣之责也比按其生平时擩而月染之郡县长人者之事也衡麓王君以楚黄名宿出宰仁和明庭固非百里才然且行省烦凡夫簿书之纷纭狱市之稠杂戸版稽覈徴调去留之纠错与夫上官客使都亭廨舍刍茭畜牧监燎监濯之猥璅即朝暮刯划矻矻不暇给而乃车茵乍暖即屡进邑之贤良文学而谘询之以为临安都会本人才辐辏之地萟林华府争长海内当此
　　圣天子右文之世而不以文治何以善政于是出其冰鉴搜网剔抉觉明珠在渊有似手拾昆山之石不扬而剖第就其所已録者而谛观之一若樽俎之陈筵而楩柟之列肆虽风会不齐而度量所及归于醇一即或起昌黎而袪繁缛出庐陵以斥轧茁不是过也夫丘壤师山百川学海凡事有本故仲路为政告之身先况文章模楷必有宗工为范围而君以两湖名魁其经书墨义海内争诵之为举文之式迄于今若干年矣鞅掌所及尚能洋洋澔澔笔落而章成比之注水之穿钱弹丸之脱手极下帷穴砚之工而悉莫之及以之榘矱多士而多士宗之未见虎魄受腐芥磁石收恶鍼也所谓有本者如是也然则君之为政可推已
　　髙学士花源草堂图序
　　宫詹学士髙君以侍从入直
　　禁廷者十余年会
　　天子观河南巡躬祷禹庙学士仍得叨
　　扈从之班托之陪乘以暂还故乡
　　皇上乃于问俗之隙命减羽骑幸学士山庄俗所称河渚间者
　　上顾忻悦乃亲洒
　　宸翰书竹牕二字以赐之真异数也前此学士先赠公曾授生徒讲学河渚间而其先数世有菊磵公者以林湖巨室著书于葛岭之阳与河渚近学士少习其地犹能记童时往来游钓之所而有懐靡及尝
　　扈从松亭
　　上命学士登盘山之巅任其幽探以慰其丘壑之念学士因为记记之其流连慨慷未尝不叹夫遂初之可懐而
　　君恩之难遽释也今供奉日久毋论里桑社井荣枯匪昔而即其河渚往来登临刘览之迹略无可验徒以丘樊未改稍理其竹间数楹留以为他日休沐之地植花种鱼犹尚有待而
　　万乘之尊早已幸临而惠贶之固属非分然且
　　乘舆既还追忆前事其所赐诗复有花源路几重句拜赓之下咏叹感激夫以河渚之间梅花十里其间长汀枉渚一往迤逦真不啻有武陵桃源之目乃
　　睿题所及觉山川草木烂然生色因供
　　宸翰于其堂而复取花源二字为斯堂名兼购画工为之图以传之不朽吾闻草堂居士营陜河之东竹树泉石稍有可观而宋宗还祀汾隂召见不出诏图所居以宠之今学士身居
　　禁近日在蓬山瑶岛间烟霞锢癖未尝或间所谓防龙在侧无异巢由者而
　　圣情眷恋犹且幸其地而为之咏歌嗟乎以视彼岩居图画者何等也
　　王君慎斋诗集序
　　人之为诗比之大乐之吹工师之斵杗杙大抵深心厚谋往往竭蹶于禔躬治世之所为偶出其余技以为咏言亦或殚心著作髙文典册连累乎笔札间为短章杂什以简括其志意故诗者弛也弛其所有事也诗者贳也贳其散者而使之专贳其烦者而使之简也顾人而不为诗也人而为诗则好见其技一篇短幅促易以示世二夫讴唫讽叹初亦何足以自异而大事未就则姑出此以为可见之具三是故人之为诗者不为不多而人之自镂其诗以求衒于世即不必不少王君不然王君以文章自命其考求经学裒然称著作之林自马融卢植以下代有模楷然且才力敏练急出其学问之气以与世相周旋凡国家大事兵农礼乐以及钱刀醯醢之细无不经营贯串洞析源委然后转见诸行事自对防
　　大廷驱车江表绾铜结绶以致身于社稷民人之间于楚于豫皆是也然则其为诗特偶然耳然而诗之工舂容隽永功圜而思健往往语随兴驱而势逐情起所谓茂先得其清景阳振其雅者是亦何难出其绪余以遽见于世而乃藏之箧笥颜曰诗存葢以为凡吾所见有大于此者而不在此区区之间也今慎斋以居官逝矣予归田有年一时孝子有刻其先公遗集而属予序者两人一俞君友薇一王君孝先也夫友薇先公早年以文章经术纵横萟林其试仕百里稍展骥足与慎斋等而赍志以殁乃两家孝子皆能举于乡以继夫先人之业而孝先复能搜讨遗文与友薇相继以后先嬗世一似手泽桮棬之不可释者夫孝先孝思固不可及然而慎斋之不弛其事亦可验矣夫慎斋岂甘以文章自贳者耶
　　淩生诗序
　　当明崇祯间访友来杭人士多以艺文相往来每通刺后必出所镌文互相质询顾未尝及于诗也即偶以诗及之必谢去然而其诗工焉既则弃举文习为歌诗西泠诗遂行人间然其诗犹工今则为举文与为诗者相半间或为举文不利益复为诗歌以摅其不甘之心于是诗之数每多于文而诗反不工何也夫诗弗易为也唐以诗进士犹举文也然而工者少即山人木客尊师上人终身絶仕进刻意为此而自唐迄今传者罕有夫生人才质有限即工力歳月亦复有素而以举文之余汲汲为此纵使讲求严峻望而却足犹恐以慢易为之而近之为诗者便于荒陋可以不才不力不汲汲歳月即日习举文而可以余工为诗以为诗固有时近之为时者如是焉尔而于是为诗者愈多而诗愈亡淩生继沧有家学其尊人鉴含君以举文解京师有名继沧继之不独举文佳胜早能以试事争长萟林即为诗亦辄矜慎不轻于下字尝持诗过余反复裁酌若有不超于挽近不止者其为诗岂可量也淩生将以诗刲木而索予为序因序之而并论其诗之不易为也有若此李使君修复郡治城郭坛庙舘廨丽谯诸碑记序
　　古者以京朝为右凡内举不得皆谓之一麾之出而其后位重亲民往往择京朝伟仕为名都主因有以相国之尊乞居外郡者世所谓千里之师一州之表任甚重也三韩李使君以从
　　龙世胄暂纡邦绂其在先朝曾有以宁前巨镇作万里长城彪炳史册而奕叶以后其以元勲受带砺之盟者亦复不少使君以三省仪同之子束发入仕即以尚书郎受知
　　天子简畀斯任宜其骄贵自暇不习民艰而使君自下车以来饮冰龁蓼晨葢而晦辙程石计簿瞬息而断惟日以小民疾苦经营胸臆虽世济之裔原有中外治谱相嬗勿替然非使君之神明智计实有以周知之不至此夫郡事之骫废久矣自居官者以所歴为传舍而一二因循之长又复市名饰防动不闗心谁则坠是修而骫是饬而使君则懃懃谘询孰者当举孰者当废迄于今其为振兴而可纪者比比也夫妥神只祠贤哲惠賔客谨候望兴学砥材平庭息狱以至观云察物立防通堰此皆为政所尤重而使君皆有以举之然且自抒其意布之词而勒之石百年因革班班如也至其志记之详明情文之闿切懋于行者粹于言又无论已今夫贾父治洛刻石伊阙记其事也羊公之碑过岘而泣则又思其恩也使君之治行实不胜书而爱民之情每有超于记之外者近以八州泽国痌念水灾于救防捍御之余见洪流汤汤仰天而泣夫秦越肥瘠谁为肤受而触目而憬于心则其极力拯援者何所不至然则使君之可纪岂惟是矣
　　赵管亭涉波诗序
　　管亭诗褰英擥秀时露骚屑故其任潭州司马当橘颂之地京师同志咸谓其才与地值应必有涉江凭吊诸作而政纪瑟密悉志时事间为岳麓诸志与邦贤登临咏啸屡见篇帙他不漫及葢其胸蕴经术务期有用一旦见诸实事遂纷纶挥霍尽其解剥而后微言以见意此载石既行所以有涉波之作与施侍读尝言越人为诗能不囿于俗谓明不袭文长宋不袭务观与世之惑挽近之説者有别今管亭千骑将临云间此地为文章林囿当三吴靡然每趋逾下之际而此地灵光岿然独存虽他时政事其烦必百倍畴昔而公家事了出与诸越布佳人谈议风雅振起隤俗讵不甚快然则涉波亦先声也
　　重修笑隠庵募簿序
　　笑隠庵在清波门外相传古法喜院地而与学士港为隣居人每种花港间西湖十景所称花港观鱼者即此地也
　　国朝初年已废院为钱氏湖庄而陈君太蜚以祷嗣而购复之仍名笑隠有年矣康熙丁夘予归田之后访奕公和尚于其中见殿堂水阁四顾轩豁颇足栖息而牕戸脱落栏楯欹缺不无鸟防风雨之憾因叹是地修复本有时数乃不转瞬间而遽至于是劫灰咫尺可念也及再过三过则绸缪不早将有不可搘拄者奕公忧之思重加整葺而谒予以疏予思近遭嵗饥四民俱乏财孰能舍其所无余而急人之所不足顾为事在人事果可为则必有一二人焉起而任之当顺治之末戎马甫靖疮割尚未复陈君合乡之善信剏为是业而院无宿粮薪苏颗粒皆给之于外奕公以太白宗传息居此地未尝以缾鉢乞假道路而姚君斐成为之力营供养等之月进迄于今其运以蒭而继以粟者缕缕也世不乏善信岂无嗣两君而兴者夫陵谷之难问久矣湖山如故而兴废相寻曩时清波涌金二门皆予郡名园若所称祁中丞商太傅别业灯火笙歌不絶昼夜而今已尽为马塍菜陇披离烟水间天下事成之难而毁之易祗此区区笑隠聊以存湖山万劫之一而犹忍坐视其废而不之救吾恐有心斯世者必不出此













　　西河集巻四十一
　　钦定四库全书
　　西河集巻四十二
　　翰林院检讨毛竒龄撰
　　序【十九】
　　彚刻
　　南廵记颂録总序
　　古廵狩无颂辞孟子载夏谚而颂辞兴焉我
　　皇上徳被寰海一廵再廵颂声满天下当其始省方念切惟恐小民痌瘝不一周知而山川土俗且相隔而不之浃而其既则观河祀禹遍顾闾阎而咨以疾苦其间省军减从凡太驭掌较司賔职防未尝有栾铃鼓之设因之羃鼎不张帷宫不御田更市贩趋走如故则夫王通所言虞帝一岁四廵而国不费民不劳者于斯有焉东汉光武廵行南阳特召父老吏人与之饮食兼复其租赋他未尝有
　　皇上羽骑所至辄有犒防东南大省尽捐赋税是车驾经行而民受大赉真所谓不游何休不豫何助者讴颂之兴即起帝俈虞舜夏禹周成而一一记之未有若今日之盛者也草臣聂先托迹吴门亲见夫万戸歌思兆人慨慕攀
　　銮留
　　仗向天号泣而臣民之陈讴献颂者万纸盈集
　　皇上虑涉铺张屏却勿纳然而民志殷焉臣聂先随遇所见彚録一帙不务防剔庶存大旨于以皷休明而歌太平不无有助因为敷扬之而题之于篇
　　李广宁课慎初集序
　　开国之初天必生勘乱诸贤以拓疆土而继世稍定即为天地辟经纬之资垩饰民物故揆文奋武往往相倚而当其王气所钟则参墟丰邑每萃其材于一区将易所谓向离以佐治而动为甲兵即静为文明义取此矣我
　　国家从龙之彦尽出辽海青山李氏尤以大勲在王室勒旂常铭带砺父子兄弟皆仗旄负纛功名葢天下迄于今即以游仕莅九州牧伯不一而足乃广宁先生独擅文誉比之东吴之有平原江左之有康乐自通籍以至课绩所至燕齐吴楚山川风物举凡賔客之往来政治之得失悉有以见诸篇章而形之赋咏沨沨乎文章之能事称极备焉往予在京师序广宁所为诗猗猗隽永趣昭而辞壮韵流锋发叹为近代诗人所未曾有今则体裁既徧巻帙更博自鬲津楚游数诗而外益以耕露元对诸草髙文典册合为一集庶几哉沧海之洪观矣易以山岳之尊下于坤舆名之为谦而夫子诵其劳而不伐有功而不徳顾往往以语言概之故谦本从言而系以徳言礼言验其恭谨今先生以课慎名集已极卑牧乃复由渤海专城东方千骑不惮越数千里惠示兼本索一言以题其篇何善下也夫物薄而用重者则谓之慎功大而语下者则谓之谦故劳谦挠过每至赞易者并提而论而先生之集有以兼之读先生之集而不叹为徳言之先资髙文之厚借岂人情矣
　　顾溪翁拈颂序
　　尝与张杉寓天衣嫚侮知识戯拈梁山牧牛颂以试之各口占数语而杂以诸方语録非知识所素晓者知识分别是否乃句割而字析之如肉之剔骨而白之判黑张杉始愕然因而信之且好之而予则至今未有省也会予官京师
　　天子召知识圜公令居
　　万善殿而圜公以病辞先湼槃十日预定行期为疏谢至尊兼作书以别所知者当是时其所记莂者顾溪翁也吾闻溪翁居长安口不言佛日与公卿大夫抵掌论时政得失溪翁气故豪抑且多学将游于选人以见诸行事不知其所记莂者抑又何等得毋以世法当佛法与乃溪翁歴参诸方多有拈颂其先后圜公而愿授以法王法者且比比焉予请急归里而溪翁南来复得读旧时所拈颂茫然不省一如前之拈梁山颂者予方悔相从之晩而张杉已物化假使杉尚在得见是颂不知以视当时之所拈又何等也若其附棹歌诸诗则船子倡和别有解会歌苦者非通州司马诗也
　　两浙提督学政春坊郑公新任序
　　自昔三年一比士每遣使巡视诸学而宋崇宁间遂有提举学事之制令専兴学政歳巡所部此即提学之所由昉也我
　　国家设官分职一循旧制独于学使诸路
　　天子念东南文盛特遣江浙两省比之直既改道为院而以曩时直用侍御史者今更以词臣为之非曰兰台柱下旧本相通祗向以史舘权轻惟台省知杂可以杜怨望而斥鄙薄而今则堂堂使臣无敢亵越第出槐防学士子手秉衡尺以之坐镇而有余则夫向之用御史者所以重事权而今之用词臣者抑所以崇文教矣春坊郑公由　青宫近臣视学吾浙其生平艺文固足以上副
　　主知下慰人望独是学习稍弛以冰清之府而视为羶芗虽伯夷仲子之操皭然不滓犹必以潢污目之在他人之觊觎而干进者固亦不乏而属垣阚室其将縁窥伺而思以中之日三至焉世亦知先生之髙行固何如者耶夫致身通显贵乎早成故有志特达者往往诎指年歳竞以三年执政五年持槖为盛事而先生垂髫登第方以丁年为十九人中之冠将进此而黑头入侍控马长吟所为其年不可及者而乃栖迟闾阎踟蹰子舍者越二十年即恋
　　阙情深犹且偃仰东园从容就道其甘心宁澹为何如者天下未有薄于世荣而犹可干以所私者也况贵视其所与穷视其所不取先生方乡游日与诸同志饮酒赋诗登山临水遇逺道客至必典衣治具为交游欢其髙谈性命谘诹治术每有口道荣利以为耻者甚至当事见重有邀以请托借之作舟车仆赁之赀而傲然不屑却之如浼非髙懐峻洁皦然若冰壶之湛于胸何以得此且夫先生之得人非今日始也在昔西南甫辟昆明乍收
　　朝廷以揆文为奋武之略特
　　命先生驱车万里主文其地一时文教焕然麟麟炳炳即至弓擐甲之徒亦复诎躬摇笔聴鹿鸣而膺论秀一何盛也夫铜街备官亦既多日其同籍诸贤已有进持槖而至执政者而先生方庶几服官之年出典文柄仿之故事原有下车迎庆之典况初度甫值则又举觞所必及者窃思文昌六星在魁前炳燿介于诸府故天之六府皆称文昌而先生以司命该六府之盛此与弧南之寿正复相埒且诗不云乎周王寿考遐不作人夫文王以官人称矣奉璋髦士无非良材济济烝徒昭于云汉其官人之功何闗年歳然而诵其词者不曰万寿无疆则曰祈尔寿考然则文王之寿以官人传先生之年以作人进在前迎庆原以
　　朝廷之得人为吾浙贺在后举觞即又以先生之作人为天下贺也因合志其辞而为之序
　　沈母陈太君寿序【师尹又宗尊人也】
　　古闺中无颂祷之词近世尚生齿凡闺闱内外悬弧悬帨槩有颂词故予自弱冠即为亲朋闾里行文写幛阅五十余年其为文不知凡几大率金泥鼎篆为屏幛光悦已耳其文置勿弆即弆亦百不得一二而乃有不尽然者沈母陈太君以颍川名族而归于吴兴少时工织絍婉娩姆训且席王父方伯公后知书礼让不幸而两失怙恃相依中表间然且剔臂和糜以报其鞠子之劳暨乎归而相君受室餽祀献飨仍然以不逮事尊章屏巾却御比之桓少之从夫乐羊之事亲较有类者独是予与太君之子游在十年之间其尊人文学公早年有声予尝与其家司法褐衣席帽应崇祯已夘乡试已知文学公头角崭然暨同遭国故见公与太君负锸偕隠然犹窃诵其所为文以为难及至若一门羣从都官词翰其为聨丹陛而惇世好者又无论也乃师尹又宗兄弟但读父遗书以祗服母训自予归田后而与予益亲若以予为江左老成可以备冠冕本源之问不惮载酒造庐以相为周旋夫以师尹兄弟之才当青阳壮齿出其所学何难骤见诸施为乃独莳花艺竹经营湖山泉石间日侍太君膝前以娱其志意然且定交有道借其语言于以寿其亲于勿替此其孝思为何如者今夫凤凰为羽族之长翺翔丹山负仁义而苞徳业其于灵祥四应可谓极备然必双雏罗其前九子绕其后然后足以昭六象之华乔松结根于山阿上拂浮云下淩巨壑含星辰而丽日月其于窭薮纷纶茑萝轇轕可谓极盛然必五钗之枝附其旁三鬛之萌挺于下然后可以成千仞之势何则其所孕育者大也方予少年侠游雅尚气节不事家人欢暨稍长而俭徳避难益复无所顾恋今且暮矣然当斯之世出处进退无一不可而特不能优游于门戸之间若太丘之子所称闺门雍睦者而师尹兄弟皆能之毋论他日致身厚邀扬显而即此娱亲膝前茂枝叶以芘本根有非寻常羽翼所能及者是则可庆而可颂也已
　　仁和邑明府王公治行録序
　　周制以县正掌县政令而秦汉分国因之设百里之寄虽犹仍县名而南面方幅与列侯等故白太傅曰今之县令即古之子男也其位与后王君公有大小而无轩轾凡一县之事皆得专制故西晋以后县有治行即报以大郡非歴宰名邑即不得入为台郎而宋淳熙中每用京朝官出署县事此其为任亦重矣夫以綦重之权加之以专一之制稍有偏侧即成畸致豪牦而千钧跬步而寻丈生焉衡麓王公知其然其宰仁和也务为坦坦不务为矫矫曰为政去太甚而已乃不数年而政成凡显义诎恶举利斥害自讲律读法而外诸如农钱狱市都里术序水旱盗贼凡诸当为事无不一一经画予以各得而民已便之为之讴其功诵其徳歌咏其教泽所谓所在无赫赫名而令人可思公之谓乎生平读大学怪其所言皆天下国家之事其所肄业率皆后王君公名卿秀士之辈而其言好恶一归于平孟子讥国侨乘舆济人而其所救正之者第曰君子平其政夫以民好民恶为民父母者而惟以至平之政行之故洪范曰无有作好又曰无有作恶夫犹是好恶而作之非平平即非作此遵王之路所以一本于王道之平平也我国家首严治外每慎简百里以为激扬故三年试士自词官外悉起家邑宰以觇谙练而方州伯长即又廉法自持倡率诸属则亦何得有咈志违道下干民誉而有意图治或未免蹈贤智之过公无虑也葢为政得失闗乎学问公西阳名宿举进士者若干年文章遍海内其于学无所不窥即盘根错节宰会城首邑日持衣出入倥偬不暇给而一出以学问之气从容就理倘所称左手画圜右手图方者耶倘所称韦抗能理繁尹赏堪治剧者耶倘所称试宰大邑内可为台郎即外可报大郡者耶夫一邑之长与一国之君相等也一邑之民与天下之民无以异也一民歌之众民和之天下之民皆应之然则公之宰天下有如此録矣
　　重修慈济禅院募序
　　慈济禅院者敕建寺也其寺在杭州花市中相传元至正间有牧牛孝公者遵母遗命改其宅为寺会其时住僧有以国师为元主所赐名所称慈普济者而节取二字以名寺谓之慈济郡志皆载之而歳久而濒于毁也夫古刹之难复久矣以将洇之迹当不赀之工加之以金钱四匮之际欲程株集土建标饰干以力求兴复诚亦甚难独不曰人各有亲乎昔有过王祥之里而式其庐入田真兄弟之乡而愿观其宅与其树者今区区一寺而昔以孝兴今坐视其废而不思其孝必非人情况金钱虽匮不必有过于牧牛伦行虽衰不必即逊于牧牛之行孝住僧虽无縁不必骤几于慈普济之动帝王而锡名号则一念及亲而重为之感激而慷慨焉未为无是也因应寺僧请而告善信以是言
　　圣贤儒史序
　　圣贤儒史者王子草堂为学宫祀典作也夫学宫祀典而何以谓之圣贤儒史也哉古者有学而无庙凡释菜释奠皆设位为之而其所为设位者则一圣数师而贤与儒不与焉一圣者先圣也数师者先师如书师礼师干戈羽籥诸师皆是也故唐虞夏商其为圣为师皆不可考而自周以后则周公为圣而孔子参之若夫师则诗祀毛苌书祀伏胜乐祀制氏礼祀髙堂生即生其时为学宫教授周官所称师氏者而死亦祀以为师葢圣重于师久矣两汉六季犹学与庙异故髙帝光武皆以太牢祀孔子则皆在鲁庙而魏晋以降如成康泰始讲经释奠则皆在学宫自唐代以周公为圣孔子为师诏立庙于学此庙学所由始既而以孔子为圣顔渊为师而然后徐及于诸贤又既则以向之所为师者若毛苌若伏胜若制氏若髙堂生辈复祀于诸贤之下而于是始又及于儒则是圣与贤与儒皆后世递增之名而非其旧也夫圣与师非溷称也在昔孔子周时已称先圣与周公并尊所谓在周以周公为先圣在鲁以孔子为先圣者即在唐以后偶诎孔子为先师而即已改正则既裁封号亦宜独加以先圣之名而以诸贤诸儒可以当五经六艺之师者则为先师乃明代寡学以嘉靖议礼之臣而妄改祀典忽易之以至圣先师之名而后遂遵之而莫敢易焉【古注师官名即学宫之官故周礼学官称师氏乡学称遂师族师酂师闾师故后汉朱浮曰天下宗师皆博士之官故泛称夫子可称师如孟子百世之师孔子庙廷可称师如韩愈孔子庙碑匹夫而为天下师类而独于学宫不可葢古凡生为学师死即祀于学亦称先师见郑康成注则先师即学官也若以师为无位之称则不然相传夏商以后多以尧舜为先圣后防伯夷工倕辈为先师则皆有位者且师保傅皆官名亦皆主教训之官左右王者又师工也如宗工宗匠类以为一曲皆有师耳但世有工师乐师而无工圣乐圣则何如分先师之名而独称先圣为确当也】夫合师于圣邋而不尊附圣于师转见輶亵然且贤儒错列前后紊序旧所列儒若郑卢植服防范寗辈翻以学未显著明末罢祀而乃越级升降如宋徽宗之陟王安石于顔渊之下明季崇祯时之跻周邵程朱于汉儒之上而于是为贤为儒皆不可问矣且夫学也者非庙之谓也今既立庙于学而上有追祀下有配食前以飨先圣之先而后且逮于邦贤国大夫之报祀则已煌煌然为孔氏庙庭而至于负墙面水圜桥半池之制则尽设之于庙廷之前假使春诵夏诏乐讲射宪老而合语飨賔而上尊以及文则授经于堂武则献馘于陛皆行之几筵俎豆之傍则凟乱猥亵不可为训于是不得不别搆一堂以当学宫如今所称明伦堂者而枵然三楹无墙以依之无圜桥以进之无泮林泮水以周旋之可谓学乎【今议礼者当于孔子庙庭外或傍别设学宫而移星门内圜桥頖水之制于学宫前为是】则夫今之为学宫记为祀典志者皆非其实也曰吾第以为圣为贤为儒者之史而已矣然而为圣为贤为儒者之史而列传一百列赞三百自表序谱志以后凡山川里巷封爵年齿制度名物礼乐文章以及诸儒之黜陟配位之升降厘正讹谬辨析毫发纂若干时成若干卷煌煌乎孔林之巨观圣门之盛事也草堂幼尚实学长为人师其祖其父皆以孝友婣睦称于乡予尝登其堂聆其教而敬之重之草堂一本其世学履方居正曽于　和硕康亲王南征之际献以正学有云　王之富贵非今之所谓富贵也盖闻富莫大乎蓄道徳贵莫大于为圣贤　亲王闻其言而式庐赐蟒呼为醇儒予尝读其所著书叹其于朱陆同异之际多所昌明使后儒颛隅之见尽为氷释尝以为儒林千载有如此人而今为是书其有功于为圣为贤为儒而以为史也其明于礼也夫其不悖于古也夫
　　佳山堂二集序【冯相公诗集也】
　　夫子致政将东归予时为史官不能从然心实依之于其钱也走马出长安门外望后车既逺犹立大栁下流泪而返既而夫子贻书来招予云乡林虽遥然有田可畊有书可读城中佳山堂与城外冶湖相望可往来游从于是为五字诗招之今集中诗有所为寄大可者是也予时约小妻曼殊并车往无何曼殊死予尝过万栁堂见夫子所种栁徘徊思之嗣是予请急迂道谒夫子于佳山堂留连三日然其于从游之志终不果去其迨今夫子之子为予郡司马以嵗荐迁信安太守濒行始出夫子所为诗命予较订书曰诗言志子夏曰在心为志发之为诗当夫子致政时本期以明农之志乞还东山而
</div>
    <div class="pagination">
<a href="西河集_page17.html">上一页</a><span>...</span><a href="西河集_page13.html">13</a><a href="西河集_page14.html">14</a><a href="西河集_page15.html">15</a><a href="西河集_page16.html">16</a><a href="西河集_page17.html">17</a><span class="current-page">18</span><a href="西河集_page19.html">19</a><a href="西河集_page20.html">20</a><a href="西河集_page21.html">21</a><a href="西河集_page22.html">22</a><a href="西河集_page23.html">23</a><span>...</span><a href="西河集_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
