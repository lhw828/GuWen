<!DOCTYPE html>
<html>
<head>
    <meta charset="UTF-8">
    <title>弇州续稿 - 第 182 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 182 页/共 228 页</h1>
    <div class="content">　　题家庙碑赠颜判
　　
　　余尝评颜鲁公家庙碑以为今隶中之有玉筯体者风华骨格庄宻挺秀真书家至寳而其文比之生平所结撰尤自详雅以语颜氏之后人则又其家至寳也今年冬吾州别驾小山君以家乘来乞序始知为公之裔孙播于茶陵者因举以归之君清白有循吏声异时所树立当不媿此八尺碑毋徒曰书家一箕裘而已也
　　
　　集颜书黙庵记
　　
　　赵宣抚此文颇清雅可读集颜书亦在仁恽二懐之间览之则樊川之胜与方外之适俱可想也
　　
　　后周祖庙碑
　　
　　后周太祖庙碑葢宇文氏也其文与书亦出赵宁张仁愿书行笔殊草草意小胜耳丹石之不能谨严始自李太和滥觞于仁愿至二米极矣故志之
　　
　　华岳昭应碑
　　
　　右碑序颂华阴主簿盛■〈广外翼内〉为故相许国苏文宪公颋祈雨获澍而作者也侍御史刘升书按赵明诚金石録于唐碑搜访殆徧而独遗此升书亦仅一见于他碑而已书法八分颇遒美可仲季惟则升卿而乏汉意聊为録之
　　
　　玄元宫碑
　　
　　此碑建于天寳元年而阙碑额考其辞当在盩厔为玄元宫玉真长公主实主之公主睿宗最幼女也碑序为仓部郎中戴璇颂为户部郎中刘同升撰末云开府仪同三司尚书右仆射曽孙戴伋书则建碑年号葢追成颂序之日而称者也伋官至仆射而世系年表列传俱无之赵明诚金石録亦失不收俱不可晓者书法八分颇秾艳第以肉胜葢兼开元徐史之法而加损益者也
　　
　　少林寺戒坛铭
　　
　　少林戒坛铭开元三年为学生张杰书当是时杰应尚少且不以书名而笔法老成乃尔又时未尽习帝书故犹有瘦劲意
　　
　　李阳冰书三坟碑
　　
　　按此碑为李曜卿兄弟三墓其人皆有文学早仕宦而不寿以殁最少弟季卿撰表而宗人阳冰以玉筯刻之也其石犹故物故无传改之讹舒元舆所谓虫蚀鸟歩鐡石隔壁龙蛇骇觧鳞甲活动庶几于此见其一斑
　　
　　易州鐡像碑颂帖
　　
　　右易州鐡像碑颂开元廿七年崇文馆校书郎王端撰行易州録事苏灵芝书端此文多颂故太守卢晖德政词猥旨琐不复可觧灵芝此书遒劲有逸气然令景龙间虚和之度扫地矣宣和谱谓其有成就顿放当与徐浩雁行戈脚复类世南夫季海诚有之以拟二王永兴吾未之敢信也谱又谓灵芝尝为易州刺史郭明肃书侯台记宋时堕金中金人每以墨本诣摧场需绢十端始易一本妬者竟碎之今此碑幸尚完而求其所谓十绢之直理不能得一也物完毁贵贱要自有时然亦有不可觧者
　　
　　圭峯禅师碑
　　
　　圭峯禅师宗宻法门龙象第以多所游讲著述一时不能无疑于达磨慧能之宗旨而裴丞相休独能知之然至累千言而为之辨则亦赘矣自心而证者为法随愿而起者为行行有殊法则一即四语已尽之是时柳诚悬铭书名天下仅以之篆额而自书文者深欲有效于宻也书法亦清劲潇洒大得率更笔意裴能知宻为四依十地人其自际当亦不远而没后为于阗王子显姓名于背岂犹未能离轮回耶抑亦所谓随愿而现者也记于此俟耆宿质之
　　
　　李抱玉碑
　　
　　右鳯翔泽潞行营副元帅凉国武昭公李抱玉碑杨文贞绾撰颜文忠真卿书见赵明诚金石録余得之乃一旧拓本最精好而中缺两处几二百许字葢成帖后脱落见残非石泐也杨公衔称赠司徒当是文成而卒于位其家乞颜公追书之故耳大厯中名臣无如二公者而一撰文一书丹在凉公诚幸也第公起邉将中兴名位差肩李郭而能守忠节以显融终介弟承之又大开方面勲且公一武弁能力辞王爵辞司空辞左仆射以视仆固懐恩辈不天壤哉然则微二公公故不朽也非幸也
　　
　　至道御书帖
　　
　　右至道御书法帖凡十一巻六十一条宋太宗晩年笔也太宗以淳化之三年勒晋唐名迹于枣又二年而书此其歩趣诸名家遂无一笔脱衔高处可逼唐文皇第不能超乗而上耳书辞多格言亦类屏风帖每条下一敕字似亦仿文皇故事搨手纸墨皆精媺可寳也
　　
　　梦英篆书偏傍字源
　　
　　梦英篆书偏傍字源自谓秦斯虽妙尽方圆而点画简畧直以墨寳归之李监而已与郭忠恕能继其美复録忠恕报书于后第吾子行诸君絶不取英篆以为少师承而忠恕书末所谓何人知之惟英公知之亦大含讥讽何也然英篆笔亦自整劲跋语正书出信本皇甫君碑骨稍露耳聊记而留之
　　
　　杪高僧传序
　　
　　汤休碧云之句乃文通语也谓之释氏之文学可乎陶学士文真法门之畵葫芦者英太师书亦笔塜之盗枯骨者不足辱吾书意也
　　
　　夫子庙堂记
　　
　　夫子庙堂记程浩撰而僧梦英追书之浩文是唐人中之沓拖者英书是柳法中之蹶张者不足存也
　　
　　郭忠恕三体阴符经
　　
　　右郭忠恕三体阴符经其二大小篆其一隶也忠恕篆笔几与徐铉埒而尤以工小楷名畵品入妙仕宋为国子主簿用酒狂得罪贬能自卜死日或云仙去不死也阴符最为唐人所重禇河南前后奉敕书至累百巻中亦多精语是老子以下鬼谷以上人作但非黄帝书耳忠恕既谪仙人宜其有会屡书之而不足也
　　
　　唐宪宗庙碑
　　
　　宪宗陵庙葺于开寳六年其撰者为宗正丞赵某书者为待诏张仁愿俱沓拖不足观当是时艺祖方经营海内祀典之不遑而首注心于宪宗者葢深有感于帝之威畧与藩镇之横而赵韩王之说所由进也天下从此定矣
　　
　　汾阴坛颂
　　
　　汉武帝封泰山还祀汾阴何所取义而唐玄宋真皆因之良可笑也颂文为王文正旦撰亦天书之绪谈耳尹熈古者书院待诏差有圣教笔而不能免通微院体聊为志之
　　
　　跋苏书醉翁亭记
　　
　　苏长公此帖乃新郑公得之徽废邸者初出时举朝争诧赏以为神竒既刻石行吾吴人之稍识临池者无不以为赝本所以为赝本者其一谓公既为人草书醉翁亭记不宜更及刻石之跋其一谓公正行真迹石刻传世者徃徃多卧笔左靡而今独抝为右劲又其中正书絶寒俭不类余初亦为王逸老陆务观张温甫之好事长夏稍取展翫见其渇笔纵笔拂策磔掠之际森然有折钗股屋漏痕法则又以为公兴到书而最后列公种种行草拟之则又不类却是墨池一段大疑狱其跋尾赵吴兴宋昌裔沈启南吴原博遂无一真闻入石时文寿承作此伎俩新郑原本无是也要当尽割去之乃可备一家耳
　　
　　东坡乳母铭
　　
　　此刻在黄州近有人于土中得之葢子瞻亲书于石者以故比之他书尤淳古遒劲其用墨过丰则颜平原之遗轨也
　　
　　海市诗
　　
　　坡公以十月至登祷海神而见海市为诗自幸比于昌黎之祝融余以五六月再行部至登海仅一市而风散之海神岂真具眼耶为之一笑
　　
　　坡公杂诗刻
　　
　　右坡老书黄州诸作五言古一首七言近体六首词七首中故有致语而压韵使事殊令人不快书笔翩翩自肆间出姿态于矩度中尤可爱也公压嫌字韵云雪似故人人似雪虽可爱有人其词翰却不远此语
　　
　　喜雨亭表忠观二刻
　　
　　坡公作喜雨亭记在鳯翔军事推官年可三十余作表忠观碑在知徐州年可四十余喜雨文虽爽儁而不尽脱书生习书笔故熟而不无沓拖意若表忠结法谨严而姿态自足故应以年事作阶级耳公此碑颜体大书世所盛行而少有传其小者尤可贵也
　　
　　坡公行草定惠院海棠诗刻
　　
　　坡公好书定惠院海棠歌真迹留人间凡十数本而此其醉书赠张房元明者于踈纵跌宕间自紧宻有态大槩如良马春原骄嘶自赏故不作欵段騀駊歩也余以壬戌七月望登赤壁歌公前后二赋旋访定惠遗址求海棠而不可得览公此刻不觉怅然或谓公自爱其诗或谓公蜀人以海棠蜀种时俱滞齐故屡书之以志感公又尝有赠妓李宜絶句云东坡居士黄州久何事无言及李宜却似西川杜工部海棠虽好不吟诗其托物寓意或怨或适不可指数也
　　
　　南宫父子词笔
　　
　　前为旧搨江西帅司帖元章寿词乐章都不成语而笔气超迈雄逸若有神助元晖诸跋亦自劲隽非若居平之仅成欹倾而已后三帖称是内收得逸少初月一帖痴事痴语俱竒絶而书尤妙览之令人痴思亦陡发
　　
　　王庭筠先主庙碑
　　
　　涿州有昭烈庙王庭筠撰记及书篆庭筠在金与党赵辈俱负能书名行笔絶类南宫父子正书稍存亷隅虽筋骨不乏而姿态逺逊矣当阳之役不以（阙）而以民永安之命不以家而以贤自是名语
　　
</div>
    <div class="pagination">
<a href="弇州续稿_page181.html">上一页</a><span>...</span><a href="弇州续稿_page177.html">177</a><a href="弇州续稿_page178.html">178</a><a href="弇州续稿_page179.html">179</a><a href="弇州续稿_page180.html">180</a><a href="弇州续稿_page181.html">181</a><span class="current-page">182</span><a href="弇州续稿_page183.html">183</a><a href="弇州续稿_page184.html">184</a><a href="弇州续稿_page185.html">185</a><a href="弇州续稿_page186.html">186</a><a href="弇州续稿_page187.html">187</a><span>...</span><a href="弇州续稿_page183.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
