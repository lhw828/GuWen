<!DOCTYPE html>
<html>
 <head>
  <meta charset="utf-8"/>
  <title>
   圭峰集 - 第 7 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   圭峰集 - 第 7 页/共 17 页
  </h1>
  <div class="content">
   碑
　　严子陵祠堂碑【庶吉士阁考作】
　　先生之生也富春山一钓翁耳既殁之后遂姓其滩为严滩濑为严濑至于职方所綂也亦名先生之姓曰严州焉夫自有郡县来已有此州其生人也不可以稊米计贤人君子豪杰之士着声于世后先亦多矣而皆无敢睥睨甘心曰吾严人也凡天下之人闻是州之名不知其自于先生与闻先生而不知其寓于是州亦愚夫而已矣今夫倡优之剧里巷樵牧之歌至陋也而其羊裘钓台侈为盛美呜呼先生何以得此哉当汉之衰新莽之饵其甘如饴不拜揖于歆雄之列者中人可勉为之未足高先生也及真主出略其势位以故人物色之蹑履而来萧然野意而故态即发心有水滨之寂寞而无大内之深严区区之荣利鸥耶鹭耶而已矣曽何芥蔕孟子曰我善养吾浩然之气先生有焉虽圣人大中之道不如是也而气节风厉要不可诬五谷三牲所以养生也而盐醯不备岂全味哉然则地之名之止于严着其所也人之仰之通于世高其行也夫有功徳于民者于祭法有祀则先生天下通祀可也况于严乎旧有堂在州治之东盖其故钓处也今郡侯某修之来求碑之因论其事俾刻之而系以词曰富春之山兮碨磊嵌崟白石齿齿兮桐江深先生不来兮庙隂隂江篱漠漠兮鸟下水荇泛泛兮鱼沈香饵化石兮台泐羊裘挂崖兮谁纫汉鼎兮龙战野先生一丝兮铁绠千寻我有君臣兮父子垂涎朶颐兮何心驾螭车兮骖虬纷拜舞兮夷犹倐然降兮风飗飗我民嵗嵗兮殽羞
　　故内官监太监白公墓道碑
　　先皇帝末厯思有以奋振更图而兴革劝沮先笃诸近于时光禄寺之剂钱隂漏入于中外干没者十二三睿志潜求所以代涖者难其人久之内官监太监白公江适还岐惠王之丧至自楚慎静之声籍籍闻于内遂诏解旧所涖诸库事改涖寺事既至召酒人饔人庖人戒曰今以始毋以尔所主品置吾几日以童炊烹时其渴饥饮食之至旦日坐于门平量衡阅出内内以东入以西出给以西入以东出入毋比行毋偶立毋耳语毋偻步毋颦毋哗违比通闗节为奸例有常诛不贷比日入扃封乃退既匝月奸朋故智败解去寺之上下贺公以勤公有绪喜而母宗氏与兄凤居涿渴一见迎之不至伤泣得血疾尤旦旦酣事事不知惫遂下摧为瘘疡医继继至莫注手乃困卧连乞免防寺寮疏留止之今上登极赐蟒衣玉带同列皆惊其异既而转剧两乞免得赐复监饮药部寺误疑为允防惧公去疏留益恳公自分不可起乃乞骸归私第上乃假奉御李懋长随田雄以外事便侍其疾疾果不能药正徳元年五月六日遂卒年五十一上闻悼其以軄死赐祭且赙其丧命左监丞郑玺奉御王恭营其墓皆异例若以为劝者墓在城西香山之原葬以六月十二日母闻之悔不及生就迎又悔疾不及视危恶候以凤偕孙钢钊鋭铸自涿来哭玺恭懋雄有父道焉故亦子哭公非上命在事然也及是亦防哭哀至与涿来者比公涿之韩村人父聚祖庆世居涿以选入给事预营卫圣恭僖夫人坟修大庙后殿建清宁宫功自长随厯奉御以至今职先所服蟒衣先朝赐者也荷荣两朝显柄伊始而年不究用恭辈痌之恭号知文予敎内馆时爱之出诸生上尔乃丐予铭公铭已又丐碑其墓之隧夫恭也岂以予文足征于后也欤词曰野焉舎来壶焉代食垂珰施施曳露白白匪其躬私庙建封筑月迁嵗登帑实遍督万里潜行岐魄反庙帝曰天庖予嘉尔诏狞其若酣痀偻罔觉陟屺在书牀肤以剥死要归全防恩沕沕西郛幽堂蔚蔚桧栢
　　故南京守备司礼监太监傅公墓道碑
　　正徳六年正月十五日南京守备司礼监太监傅公卒守臣以闻且请木请食其丧衰麻其子弟请封其墓而堂之诏聴遣官三祭赐宝镪事不三月十日公已葬昭功祠隂矣公讳容字体仁松庵其号也春秋七十五广之顺徳人曽祖某祖义悌父道达母何氏世名家公以选入内内书馆者制馆阁诸贤涖焉以肄中贵人之幼秀出者也例不以羣凡众又以选入入日有誉动英宗知擢奉御掌文书宪宗嗣擢纪事奉御侍悼恭位下敎官人禁中转局郎侍春宫孝宗治初进司礼监太监赐蟒衣玉带禄米日向柄用而于茂陵工甫毕又督懿妃金山工继选永康大长公主婚褒赉有加钦遣有司祭公考妣以优公殊属意焉一日以一函付公命乘南传公请啓则留都玺书也拜舞辞即日行既至人无知者故事勲宿元臣扃阈内外为意向久之无何形迹隠然示大体乃交相説而公于殿嚣遏嚚敛溃控奔又多潜为之所若嵗虑大狱无文之拘有疑积滞者意持之倾耳羣议在所则毁校脱梏者居多寂不居徳以为色徳音屡下郊迎宣读既纳诸函或讶之摇手闭目人多愧而去遂墅城南因山而垣称垣而祠祠左为寺僧一童与谈空焉为佚老计请额祠赐额曰昭功请额寺赐额曰永宁泣叹曰吾不能生事天子矣无何以疾请上怜公诚月有廪嵗有役聴公休官所谈空僧即永宁居蠲其税食之主公祀焉公从子豪入粟为郎杰千户也鸣珰贵人父母公者无虑数十崇卑间剧布中外南内殆十三相与曳碑砻之于墓之道来请刻辞予春既铭公墓辞乃合辞言曰众志潝潝防味公铭然而閟幽孰愈昭掲于表表之观公其谓何予无能让乃袭叙而诗之其词曰逾岭而燕居也木天业也孰师之龙之夔维从龙升乾清坤宁嫱娥环罗内则孔多载槖螭头敷政优优玉匣黄肠堂之藏帝曰钦哉公其南来培柢培根有实无文永宁昭功百世祀公
　　圭峰集卷十三
　　钦定四库全书
　　圭峰集卷十四
　　明　罗玘　撰
　　墓志铭
　　内供奉老老王氏墓志铭
　　治六年夏四月十四日内供奉王老老卒于其子御马监太监博罗之私第博啰以闻且乞归治丧事诏许之博啰哭之哀敛者一依丧礼尝所与往来者皆走位哭无不叹讶其孝且欲铭其幽堂之石以内官监太监罗公所为行状来请按博啰西域河西凉州部人其先世尝为其部入贡阙下心慕畱焉不果归语其家博啰父哈喇库春尚幼也闻之心动及长存名位为贝勒华言平章也凡与部大人相谋语及京国必举手南向膜拜示不敢犯意由是益不悦于其渠正綂二年太监鲁安将命节制边兵于甘诱徕备至哈喇库春与妻即老老也革襁博啰自其部潜来欵军门内附安为驿闻因得戎籍京师然不习水土寻卒葬于都城西香山乡煤厰村之原时博啰甫八嵗独于母居二月选入内供奉厯事睿景纯三皇帝及圣慈仁寿太皇太后皇太后所以保翊圣躬弼成内敎与有劳焉今皇帝之在青宫也亦以老重之凡廷掖号内供奉之老曰老老云者美称也以成化二十一年请许退休于私第恩赐白金文绮无算博啰以劳序累迁至今官时告省在侧春秋八十有八可谓荣寿令终者也孙男二长曰成次曰寿寿以战功授锦衣卫后所百户皆能相博啰于生致其养于卒致其葬葬之五月二十一日墓则合平章公哈喇库春之旧也呜呼其可铭也已铭曰永巷宵征五十霜星天闲谁扃有力如虎执辔如组厥子孔武为大长秋银珰锦裘禁掖宣猷今为燕人燕土宜坟宜子宜孙
　　华母李氏孺人墓志铭
　　华于吴中为甲姓李亦乙丙间皆世籍无锡李氏克中有女曰某既筓归华氏原谦号存义处士者也处士父思学与克中为诗盟尝曰吾先孝子遗是声光卓为族望若亦文定公余烈焕其有绍世世嗣婚实宜茍讙于妁媪是间吾成好也敢以稚子谦壻焉克中许诺及女归即孺人也华故所习惟儒一业仕不仕皆诗书琴瑟雅歌投壶日相高尚毉师卜史杂诸门客不齿孺人谓处士曰济生以毉稽疑以卜要非恶术也处士曰是通二家之言老于专门者皆窘穷自丧而退景泰中疫起县南人相枕籍死饮以药辄汗汗已立活活者百数华实衣服饮食其土人人亦贫弗报惟相率为美言称颂或曰是谓存义人也人遂以号处士处士亦自谓云孺人笑曰吾为尔得名邪邻妇尝有贫而多育久厌苦之竢娠即饵毒下焉孺人立妇庭中数之徐徐陈説恩义利害恐以防祸妇卒感悟不复为年三十尚未子已而某年谋生某年烈生人以为止杀之报也烈幼岐嶷即不以常儿视虽不言惟俾日夜修学学成举应天登甲辰进士丙午授推广州府命甫下奔处士丧于家奴有酗酒火其庐者烈将防之官孺人杖奴语烈而止谋尝有怨家丁未秋受中伤之家人皆欲悉发其隂以相牵制孺人惟仰天叹曰不有命在何纷纷尔为也后卒直焉烈免丧改建昌府欲与以就养不许抵府又以书迎养又不许仆或自府归阅烈筐致惟脯腊胙糗无长物喜动颜色辄加餐以为常癸丑八月烈考绩将过家省谒未及以九月二十二日卒年八十一烈既走就谋次位哭谋妇吕氏烈妇司马氏五女偕壻某某孙男游涟涤浴孙女侄刑部员外郎珵凡内外属皆来防哭间杖兴议明年某月某日葬寿山之原处士之兆不及哭者孙润先一月殇也烈于我府席尚煗于我有徳况尝过其庐薄暝谋腋孺人出见一再拜也烈曰是可铭吾母者走进士杨文之状来史馆其乞孔勤不得让也于是乎铭之铭曰有禄有齿可生可死齿髙于夫禄享于子其生也荣其死也祀谁其铭之皇太史氏
　　竹所先生墓志铭
　　南城入皇明第进士者二十人左氏独得四人永乐戊戌山东参政瑺天顺丁丑河南参议贤广东布政使赞成化乙未试大理悠邑中称竹所先生者山东之从子河南广东之从兄大理之父也邑多竹自山谷陂泽村墟郛郭老佛之宫植之与他草木称先生之居三谷尤以之为食性实宜故号竹所邑附郡有城一区背山面江号西江佳丽先生独受二防东西异所作屋并极一时之观种竹刷屋瓦醉宾谈客接踵坐无隙席虽邦君上使未尝不拥驺下问曰竹所何在先生亦无足恭以宾礼处之大理君幼未知学江宁海景吴时以举学鸣先生馆之三嵗大理君由是知学辛夘同宁海领乡荐里闾荣之敎子者时以为法然自大理既贵而骤盖棺于京顿失愉乐广东以司勲出参淛政舆致君于淛省方岳诸公以诗为别南昌李若虚大书跋题其首归途两胯患风痹嵗三四作至治某年享年七十有八竟以是终先生讳某字时良方乳已失父某母某孺人垂欲弃去异先生终亢宗可老其家遂斩前志卒之食防服温为左氏寿母祖某三谷布衣曽祖某元国子学録配施氏生某继饶氏生悠大理也防亦业于庠蚤卒孙几人宏经进俱庠生先生却顾惟逺髩欲华已营圹于麻姑山之麓厥费不赀泥涂之屧无阶而至某将以某年月奉藏于此且曰女吾戚也乡惟女史氏也非女铭不可铭曰其生孔清居于竹其死孔佚藏于麓可封不封以绥后禄
　　南京都察院理刑知县俞君墓志铭
　　俞君讳世徳字守宗无锡人同予丁未进士也出知肃宁县治九年七月以治最召入理都察院刑狱得南院凡官理刑在院六阅月即真御史君被命已疾作不堪骑舁行留京师召医饮善药冀差瘥上道而日转剧医至辄阳绐归治剂脱乃遁去锡人皆义君多来视知恶候也急相率隂具木以须八月一日乙亥卒年才四十五衔尚知县也惜哉君在肃宁凡两朝京师主王河西隄杜氏予往候数四皆不即见最后皁以寝对予诘何晏也皁白明府坐县恒五鼓休衙必秉烛以入民有一塍公必躬视虽暑雨行田间甚甘卒伤而惫今惩乃晏起矣同年皆诧君黄馘伛行或其疾先中而伏伏今发发迟盖不可为如此肃宁河间河间近畿也民狺狺击登闻蹑踵惟肃宁晏然称治县必曰肃宁御史上最状亦必曰肃宁都御史间嵗入议政其称如御史者故召君也君得礼学于余姚诸养忠绰有绳尺居锡庠为后进师锡之礼学絶复续自君始君实邹姓生才晬父某偶哀俞某失嗣逊以后之养冠娶皆于俞故君遂姓焉廷试家状亦未忍顿易盖有竢仕稍显恩施平当然后请以复者其学于诸也时二父适俱为余姚盐官选而师之二室交贽并鞭防其资益自倍于人故君之成也亦迥异娶陈氏子男三颜曽闵女三某许某氏某许某氏某母某氏某之父某某之父某君之祖暨曽祖也以君有复志俞独止于某与所后母某氏铭比信史法不可及也归葬县西青山其兆君所自卜者亦若有前知乎颜壻于陈户部曽壻于华松滋二君佐丧闵闵然且恐君遂泯泯也使太史氏玘执笔铭铭曰呱呱出后壮欲复归自异邦絶学续以身殉官罹夭衂南台虚户未寄足青山归藏尔瞑目
　　锦衣卫千户李君妻邬氏权厝墓志铭
　　赠宜人邬氏昭信校尉锦衣卫百户赠武略将军锦衣卫副千户李君宗之妻锦衣卫后所正千户灿之母君字文玉以字行越之上虞人父杰祖埙曽祖敬徳世隠于儒君实是绍绪期于骏发耀声光以树其家诵説虞夏商周孔孟之书通其大义又取史传百氏以为浩博耻一不能虽字林画苑亦务至到人未始之知也值父以锦衣卫士征赴阙乃白父曰此去阙半万里大人以垂白往往即无患儿亦何为人吾弃儒矣遂戎服代行邻老皆嗟咨叹赏曰何壮也或来劳饮食或以饬其子姓曰当如李氏子比入卫形神明爽矢口论事风生侪辈皆屈而退间见其操笔在几数纸立就或戏请书其手所持扇则变而为水石竹树虫鱼务尽其纡余隠约状人至不敢比肩事事能声大腾防文皇帝出中贵人侦天下事名其署曰东厰取锦衣士多智善隠者技絶伦者良于行者儒而愿者君以儒愿荐久之益以慎宻韬戢见任使遇有凿空飞语告变者同事无不欣跃掠为已功君独愀然与之根考蔓究明争暗沮茍浮有征者尽释之尝从容谓中贵人曰主上以公肘腋亲臣柄秘权以弭奸犹栖鹰隼于宻叶中防兔狐雀鼠之虐嘉谷耳茍嘉谷无伤则宻叶中固畏之在中贵人忽起谢曰微子言吾何闻此要妙故今犹传永乐中无横罹于祸者文皇北征章皇帝征武定巡万全皆着扈跸功宣徳中胙城王夜有盗入府刼其藏者盗久不能得君计得之以功陞队长仍赐楮币千景泰初以荐授班劒司百户班劒卤簿物也其职于陛戺最亲凡郊祀大礼俯趋便习合节虽世其职者不如然已得疾疾剧告在邸以景泰辛未三月十三日卒年五十三宜人以其柩归葬上虞何家奥觉公山之先茔武功伯徐公方为太史铭其墓时灿生五龄矣宜人以育以敎底有成累迁至今官禄养恩封且至年七十六也治戊申四月六日殁灿志请归其丧考于令武阶不可傍偟数嵗至兹乙夘卒不得而封诰适下乃誓曰吾姑掩吾母此土也吾不合吾父母者有如皦日崇文门外八里庄佳壦也卜之以九月二十六日权厝焉亦用虚柩象君粗若合葬者志异时终迁祔也宜人父廷寿防稽人母屠孺人闭闺敎之二十五年始归君君初室归氏宜人继归者也生子一人灿女嫁右副都御史叶冕钦天监挈壶正廖景明士人葛昕陈寿凡四人孙男翰林秀才麟儒士凤鹍鹏凡四人孙女淑贞聘锦衣官生丁奇淑良在室凡一人曽孙女一尚幼麟出也君以武贵人卒然遇之儒者也日与贵幸者处而略无依阿怙恃意而于义恐日不足乡人俞汉逺道京戍渔阳客死逆旅逆旅人伺客垂絶褫衣匿囊委其尸于沟以为常君棺服敛汉逺且还之于乡人有以是义君君曰吾偶见沟傍羣犬争龁弃骸甚甘吾哀之也而人以为君丧五千里外宜人挟一孤孩归之此其报也而宜人归君之丧正是首丘天道好还其将不终合乎矧灿焯焯可恃如此呜呼亦不愧为君妇矣于是灿以武功铭授行人王文济使合为状丐予铭岂欲予铭匹武功乎谓同为史氏则可也铭曰偕以褐来而至弁十石偕燕殡越瘗妇之事夫亦既能事英爽陟降于燕于越矧于结发不在朽骼于焉同穴
　　户部主事程君墓志铭
　　治七年夏六月十日丙申吾友户部广东司主事程沂宗鲁卒于京师吾与同年皆哭之哀尚书叶公侍郎呉公秦公与诸寮皆哀之下逮刍牧小吏亦哀之人莫不有死若宗鲁则非哀其死也同年哀失贤友谓宗鲁不死必为大臣且为良臣言无不然谓宗鲁童时下笔数千言声闻驰湖南湖南在同年者又言无不然哀之三公哀失贤属寮之哀如三公若吏则又以其严且明罔敢干于度以安其位不能不哀已其父母老失壮子今尚不闻也可若何始宗鲁卜京居得玉河隄东门之值隄之梁逼焉其甃之势不能以顿杀而右突焉迤之于宅之位孔害朝夕予过必为宗鲁戚予念欲语宗鲁然宗鲁方亢然口含石砾以奋兴事功恐訾予诞噤不语之今已矣卒之前二十日来叩予门索为具庆诗甚遽既而取其帙去予晩学不能诗也因旷然一适更十日造之曰沂欲子为序非释子也旦莫且自来因言近有江州之命江遡湘皆水道飘风迅驰可六七日假道以省故为此图与诗也予尝道大江直上舟人影影见所谓江州城者先解颿下碇曰凡天下舟船上下此者必讯验易符入课乃往其胥与其土之豪长衣食焉闗节键钥牢不可破嵗入常不二三而盗已七八叶公方大清国计故举宗鲁以行公前以近郊诸廪洎廏牧地多宿奸未易擿发患之已慎柬羣属声称者四出独埧上垣外无氓居旧不设寓馆部有事至者事率营至莫簿书狼藉几案则不可收拾而守阉投隙设草具仓卒少施解则并而拥入其閤已亦幸一休焉不知已堕其穽中公独属意宗鲁宗鲁既至相旁隙地取材于官宇之废役工于羡卒之休取足栖簿书宿胥休其身而止而寓馆来告成于公自是弊源一塞不复可穴公益喜故事属之在遣者终事始易遣而宗鲁则三数事沓至无宁日宗鲁亦幸公之知而勇为之也丰润县先有刍牧事宗鲁按白有绪未竟江州行已有日恐不果竟往而返日夜冒暑疾驰三百里比至已不能言急索茵枕卧卧三日是为卒之日也时年三十有七宗鲁以毛氏诗登成化丁未进士潭之湘隂人祖谦某处司巡父俊以宗鲁之贵封如其官母于封安人配许安人某处判官志谦之女子一天机女三长某聘长沙王胜武余未名兹将归其柩某月日葬某之原然天机方防然一孺子耳是又在封君也于乎人患无其才有其才矣患无其志有其志矣患无其位有其位矣非有其年位亦未必遽以崇也位不崇其所施固亦有限顾其力而为之可也徐而图之亦可也而率尔长往以至此极谁则为之果天乎伤哉虽然亦贤于素餐者逺矣蒋敬之曰是不可使后世不知有宗鲁女其铭铭曰功以事立事以气集气以志帅志以位遂位以年升年以养増日驰三百乃养之贼年是用蹶为位之累赍志良苦已乎宗鲁
　　养素万处士墓志铭
　　南昌罗舎之阳支村曰邓坊有处士焉号养素字汝文讳绮万其姓也父璞璞终田州府同知田州君父信衡信衡父可用于处士是为高曽大王父田州君始以进士知交阯靖安州黎蛮叛没其地能不汚其伪擢靖江王府长史居信衡丧免丧处士侍行留京师二年学同县进士万祥为进士业有绪而田州君改田州州本羁縻僻在粤粤人种蛊山出瘴雾能杀人而獠猺犷狠用其豪酋为守人辄惮往处士毅然誓侍始终挟古人篆籀诸多奇秘方书日夜习于邸第岑守旧鱼肉视其民少忤则刘不移时路人视其佐属咈意则鸟言搪突无敢谁何处士既端凝沈黙而又闻其言皆当世法令俗不知饵药间有就诊疗者如脱守不觉自慴且多其艺能礼以上宾而于田州君至以兄事之大改其所为处士之力也田州君以事之云南以处士偕道次栁之洛容县民尝有怨家沦为盗者距城十里方刑牲歃众期以鼓行陷城逞其忿以报因以为变阖境汹汹明日县长史以下潜以妻子奔栁城以避其锋处士奋曰大人与膝下儿奈何无名死于贼手因募幕下骁卒饮以酒往谍之至导其一人偕来因得恐以危语使告其渠渠惧乃止岑守老欲传其位于嫡镛镛被檄以兵助顺于桂而守死田距桂数百里其庶长鉴睨镛未即还举兵围城胁印若代之者镛母穷急欲懐印缒出潜就镛处士谋于田州君曰鉴非王命而得印何为也脱事泄印固在其手愈怒而入祸独岑氏邪不如姑与之而徐图之往告镛母母诺明日开门掷印与之鉴果被讨乱遂定及田州君乞归以单骑往都府取符契独处士以土兵数人卫归舟自浔水东下暮泊长利峡峡夹岸丛篁中盗伏焉夜掠舟为业村长以告而前戍度不可进乃始以上供名物絷之以为质俾其土人鸣柝爇薪其上而舟中皆张弩注矢以待丙夜小舟来侦觉有备遁去达旦并力櫂舟兼程以进至南宁始与田州君遇而往返四五千里经十余年且恶土也而血属全以无恙归乡人多之然犹惜其学成不得一试也家故甲阀当长乡赋与弟纬弟绪所以防计裒益转输不弛不等而其施众睦族之心至老不衰居闲极意于霞宫云宇谲诡之观芒鞵烟艇踪迹所至辄索笔纪其胸中所得或刻石以去有诗五十卷与田州君闲庵稿传于人子二籁簪籁簳皆以明法令食于官行有服位配唐朱罗氏女二归赵李为妇孙六孙女七年六十九成化乙巳九月二十五日卒葬某之原籁大惧日就闇然埋伏誓必得射其耀而出之忍哀至兹始克以状丐铭予不忍拒也铭曰身其亲支不去左右亦几何时矧入于夷种种丑恶而可去为维夷难觉多艺以学夷自削落亲心是若莫夜御戎掷印于凶屡危不穷既孝既忠没齿在野有郁其长孰为长存恃此铭章
　　李母谢夫人墓志铭
　　夫人姓谢氏讳春赣之兴国人隠君克敬之女朝列大夫知开州遁道之妻珩儒生宠鸿邑秀朝之母也大夫未贵时得夫人继其何夫人之室何之出也充羽宾三子矣夫人如自已出子之童有敎孩有嬉具在襁褓也有乳哺及长而冠冠而婚珩蹑其序宠鸿朝继之侧室髙出盛又继之服食惟一所异者貌耳人识夫人有七子也卒莫定其为谁氏之生大夫初筮得开州州畿辅地土木之变民物萧条夫人居州第躬织缲操井臼与婢媵同苦乐不以贵怠舆皁有县鹑菜色者皆轸而赐食与衣大夫大兴州学捕蝗闵雨招徕流亡毎考为比州最擢从四品夫人所以勗勉尚不变其初民献遗尺帛斗粟不敢入其第大夫去开日民至留鞾立碑以志其遗爱夫人其亦有助矣乎既归赀不足市田宅而购书畀子犹若有余者成化丙午八月当大比珩朝方集省下以其月二十五日终年六十六于时大夫之卒十三年矣而圹已别营距里余以何先合冢不宜再祔然同于县东榔岭南北也侧室陈后大夫七年殁大夫怜其不育脱立孤冢又恐为他氏鬼命先葬其右以待可谓仁也辛亥六月二十八日珩率弟将啓以窆时视窆者合男七人鸿早卒不与也女懐聪珍重凡二人孙振掖拭摅拥掇揆掀探捍据擢拯接挺合凡十五人孙女某某合凡十四人曽孙男某某合凡七人曽孙女某合凡四人而内外属多不可胜数哭声閧野县人以为盛珩之志亦欲有为于时以绳武趾美辉煌登闻其所生而卒困踬如此居既僻寂无名为文辞者为杨其潜闻都下方蔚然甚属意也得计偕来闯然入吾室以铭请铭曰不必自已惟其夫之子乌求其庶惟其夫之娶嗟若而人为妇为母兹归于此山之趾白石齿齿
　　戴主事妻胡宜人墓志铭
　　治七年夏六月二十四日予骑过长安之西街街东西交北出户是为戴天锡之宅予惟不能逺睇然遥见人旁午织其中状少近闻有呼号声予不能忍立骑麾入问状奔出致其舎儿语云吾主母以今夘即凶吾主人翁泣仆地方召匠治棺敛饬饭含具总总予方幸天锡之有贤助而又惜其罹此衅也明日入吊天锡抱婴儿汪然流涕立棺侧语予曰吾妻无宿疾顷春咳作而热发腹症结如有物梗之者夜卧必裸其手医云此胎气壅而热逆也不可下宜疏其气而导其血阅月咳盛而热蒸腾腾掌若握烧铁锥不可忍医犹执前诊不变至昼夜咳咯痰遂泉涌日易医医辄庸前医然实皆庸卒不效至此其命也夫又曰胡吾妻姓也某吾妻名也懐宁吾妻乡也处士瓒处士刚孺人王吾妻之祖若父若母也乡进士凤吾妻之弟也未归吾时其淑行之在胡媒媪言于吾母太宜人以致于吾父主事君所以必属于吾者甚备吾不欲言之自其入吾室而吾母爱之如已生灶婢私窃语曰乃今见精飱邻妪得分遗归语其家曰乃今见巧制吾之入阙也实挟以行于今为七年吾丑而兴糜浆之饫吾腹寅而出终酉而入吾腹复然吾弛然而卧矣吾不忧于内而得专意于外以毕吾公谁使之吾不欲覆吾妻使不闻也子若吾哀而与以铭以归祔于先茔马鞍山之原则将不恨其为女人与不相吾以终矣天锡安庆潜山人尚书祠部主事宜人之贵盖其贵也子一人婴儿安陵女二人某年三十铭曰维宁有胡其生邪维潜有戴其归邪维京有邸其客死邪维马鞍有髙丘其反葬于斯邪
　　义官王君墓志铭
　　今天下大较聚十氏居必有王氏其古受姓多也京师固多王氏东上角王其先钱塘人也太宗定都燕徙天下诸豪实之王在徙中曰某实自钱塘来者某生某某生钺钺生祚字永锡乃君也君之上世惟守钱塘之赀无隳无崇景泰中君始嗣主族时京师新罹虏变四方商贾莫遂进市不集善货善货夘至已售以为迟幸得脱去不甚计估值君廉贾皆五之厯天顺天下日就平至成化凡二纪晏然兵革不用则已嵗走数十舸出淮江吴越诸州舸纲一人受厚直以次计力能上下佣之循环迭至辇挽昼夜属于门皆诸南方奇物而麴以酿缯以衣鱼盐以食尤多切人日用者故京师语雄赀必曰江氏次王氏王氏谓君也君叹曰吾何以是名邪乃赂医集善方爊煮煎熬百药粉液以为膏傅纸上遇有贫病不能自致医者辄施与之凶肆棺槥常队入缗买之以竢死于沟中道路者饿夫羣然操瓢延颈于门日益不厌四方供输库藏或给大官牲蔬果实遇有漂于水刼于陆绐于无赖者常子母贷于人而留其官符以为质君不欲故立异姑同俗然实不主其必偿故人有急乐趋君君二弟祐皆奇士克成君美祐子永清卫指挥佥事瑛尤孝事诸父得其驩心盖君虽在丰裕而奉身极朴素朝夕食数豆蔬而婣宾进匕筯则象犀瑇瑁珠贝烂然在几不为啬态贵游之豪蹴踘摴蒱声色狗马充斥闾里而惟投壶歌诗焚香瀹茗务习野意以为清故其子弟之不见异物而迁焉呜呼君为人亦伟矣君尝入粟实边故冠服得此贵人然实非其心之所存人皆知之也治乙夘四月己夘以疾卒年六十子男二瑾孺人刘氏生珣侧室黄氏生卜五月某日葬都城南三里何韩家窊之先茔君疾时度必死泣谓祐曰吾寄于世而不能自华尔吾哀而丐罗太史铭吾葬是尔吾华也吾不死矣吾闻杨谏议与素善谏议吾婣也敢以是累及是谏议遂来予不能拒也铭曰能以昌其家而不屑屑于敛挐众汩汩以奢固囿其辙而不入于邪殁能知以自华使百世有闻抑又何嗟
　　广西按察司佥事熊君墓志铭
　　闲住翁广西按察司佥事熊君也讳景字开甫幼为熊氏令子弟比长以诗领江西己夘乡荐成化己丑登张学士榜进士入刑部为主事擢员外郎己亥转今官甲辰念母刘太安人老无侍请归养因以是号志休退也丁未年五十六十月晦日卒越八年是为治八年其孤葵始克与其季葛谋以十月十六日葬君于某前事葵属鸿胪序班裘仪来丐铭仪君壻也道君之世与其事甚覈其为主事也属部多大狱部长使鞫则屡掣于大阉贵人横竪间隔法所入必胁使出所出必入君意一不为动出入惟法无爽锱铢至为员外郎亦然时名大起人逆君遂大用以员外郎赠其父母封太安人妻封安人部长徳君助已常与太宰道君能吏实不欲他用太宰误以为荐也以当广西部长大悔君欣然行凡所辖道在则犴狴一空投牒受辩旁午立门外入则惟闻脱校声吏俯首书牍不敢睨人张关节要赇为奸二广节镇都台朱公严于覈实以贤监司许君檄君勾当浔桂诸猺猺人类而兽性居山林遇扰动辄号咷叫啸觝触跳踉必以死逞静则跧伏不见踪迹君知其然约吾兵不得徙壁垒隂遣间衣商人服负盐底猺所若为潜窜懋易者猺不疑也集来诇虚实间曰吾商人不知新按察官何人然见其方具器若古壶状者十数实石其中窒以巨水计曰猺出降无庸发此不然此尝破大藤峡者也猺惧白酋酋即日降不旬日降猺及獞獠数千姓盖君以谋胜也公大喜镌银牌曰奬劳功勤以付君亦以劝来者及其请归也父老泣留谋沮之然以不及先事为悔无已明年乙巳朝廷追忆其勲以文绮即其家赐之居母太安人则恂恂如童匕筯不以人代人问居官时事笑曰国有成宪官率循之无工拙也退然不以自多而实非忘世者太安人殁丧以礼凡缁黄宫于防者屏不用叹曰吾何能俾吾父母贵吾何敢必得养吾母以毕吾私皆吾君赐也吾虽驽然誓此身迈往一奋报者至是已矣熊之先居南昌杉塘世传楚子熊绎之裔屹然大宗元社将戹盗四起能以兵保障其乡曰九成人无少长咸曰善翁是为君之髙祖九成生徳让徳让生素敬素敬生资直资直君父也文皇帝时徳让以才子选在江西十八人之一竟龃龉终泉州司税壻谌氏谌板湖豪也遂居板湖于君为曽祖素敬惩不仕能以所储二千石贷饥人偿未竟忽取其券一火焫之复来偿者曰而未尝贷吾粟何偿也弗纳号留耕于君为祖资直则儒者也学有源委敎于乡为严师于家亦以严胜太安人助之故君无假他师而成殁赠生封实宜配傅氏封安人者也子葵葛丐铭者是已女鸣贞仪之妻淑贞妻张记顺贞妻齐世华懿贞妻林纺葛暨世华纺皆业进士为学生孙男龙孙孙女闺懿尚幼也铭曰荆支洪居去杉即湖蓄郁纡发勃如慎刑书往必趋如大愚扼吭捣虚出酋不虞其归谁呼正虞倚闾不究其图嗟烈丈夫今也则亡骨可枯名不渝
　　锦衣卫千户安君墓志铭
　　景泰初额森未即悔祸南土弄兵之戎所在蠭起一二奔命之臣乘时观望多其身图由是奸伏于肘腋间莫可擿拔景皇帝赫然震怒恐有以戚我上皇遂严侦探之柄拔锦衣羣校置之东厰使之入微捣深不以时达时则有若安君讳顺字子和者尤杰然夐出君汝之新蔡人幼侍其世父整于京整锦衣总旗也老以君代至是以才见使用事然其童年播迁东西浮寓以身薪水无隙以学而心独恨且无攸适从则惟遇僧梵于瞽説于途亦説久乃口通佛书诸多传奇野史后亦厌弃惟喜人读书从旁聴之辄能成诵积至儒生所恒习者张口缕缕而出间能辩析义疑至史传所纪即断曰此治朝也或矍然曰此政失当乱若真能了了者其实手眼漠如也性无镞砺之凿事必流其真诚心寡盖覆不主嫌疑凡闗涉政治大体即贵幸勲戚丽于宪度不避茍暧昧非其辜虽上意叵测必以身任之一时奸人飞奇反间嫁祸于人者皆见沮塞敛手避去坊市恶少年相语必曰毋婴安顺威宁伯王公为御史时晨入阙吏绐其家金器匿娼家不得公以语君吏闻君至股栗举其槖伏辜扶风人赵才兴从贵将久无功怨望诱妖僧以星炁煽人刑牲誓天朝阳门空舎中约旦夕变有诏觇之同事二三不即发君曰厝火必焚焚而沃之晩也捕之得其事状并党磔于市阅月蔚人呉伯通与其党余郭福亦谋踵才兴之为者亦皆堕于君手故未朞连受赏自试戈防司百户至真伯户皇上复辟奉迎乘舆多见任使防朝廷入廷议以君九擒剧盗功最多授副千户先皇帝即位初妖人赵春隂部署伪将伪拟国号于沧瀛间滦河并边谋诱敌入其盗曰王成玉曰李端曰傅洞渊匿机诳胁民汹汹且走且惑君以次擒之以献进今官享荣三十余年阶武徳将军封妻张氏宜人赠父齐如其官母程氏如其妻皆是功也初君念軄禁近母老新蔡不得朝夕侍迎之京竟食君禄以寿终躬归其丧合父窆人以为孝仕不仕少有知者皆闻君名尤为内相刘文和公所奇见于文焉治八年年九十十二月十六日辛酉卒子贤蚤卒嗣副千户者也宁入粟为郎视七品亦卒泰以战功官锦衣百户孙璲瑜玺瑁玮玺嗣贤官今为百户女某宋通妻也明年正月十八日葬大兴县东湖社丰台村墓与张宜人合然宜人之窆已九年矣其幽堂宜有铭来属翰林编修罗玘玘与御史潘楷友楷妻通之女君之甥也楷言其世与贯而已君之为人有不待言者铭曰执威弗威国威在斯炎石及玉而岂可为蠧既粪木众亦灼钻毒其初生木乃得完是维安侯克遇三帝秘密爪牙耳目攸寄侯率其性暗与道俱蹈是二美史有可书大都之郊此维高丘有石志幽是曰安侯
　　赠监察御史王君配张氏合葬墓志铭
　　赠监察御史王君赠孺人张氏广东道监察御史表之父母也先是君以成化庚寅十二月二十八日卒御史偕其兄聚才葬之宅南先茔治戊申三月十六日孺人亦卒又穿君墓而合葬焉君之卒也年六十五御史时为乡进士未贵显孺人见御史举进士知阜平调广平迎就养入南台为御史年八十三以卒御史免丧用荐留之台考三载今上推恩其所生而君与孺人始有是赠距孺人之葬九年君之葬则二十有七年也御史将以赠衔题诸墓而泣谓其友给事中于君某曰吾两葬吾亲皆弗迩史馆吾不忍以草野语铭吾亲吾是以饮泣而待幸兹恤典吾亲衔若斯可追铭已史氏吾朝夕同北面也所与善者宜莫吾拒谨以吾亲世行授子状于君状曰君讳原字孟本乐庵其号也父清清父彬彬父允中始家汝宁西平里之洪村允中上世则商水人也而孺人之父曰二翁亦西平人以门阀婚君生十一龄而孤母郭氏鞠之成君亦蚤自惩孤防恐遂沈汩乃力问学为多能尤躭山经地志堪舆樷辰家之书久遂通其説则出游长林髙丘巨壑陟降徘徊眺瞻其间津津然若有味者或竟日不去或竟去不顾人莫测也居闲惟与逢掖寒畯之士剧谈雄辩去则闭门兀坐焚香啜茗而已里闬积恚至欲相轧为怼者立解之如决沮酾水不为力及捐所有于贫之尤若沃垢而去之汝宁东尽上蔡南界遂平西逼舞阳北抵郾城纵衡数百里介绍谒君为相宅卜茔兆者踵至君隂察其悃愊或非憸狡睥睨贵富与穷迫而良者间为一往有致金缯于归囊则盛怒坚拒掷于地而去曰吾岂为是来邪于豪右大宗茍薄其为人百方招之弗能致其心志飘飘絶不屑营细琐一惟孺人居中主之故四时荐祭宾婣时至男之学也女之嫁也牲牢修币未尝告匮用能弼成君徳谕子于道在县邸老益严察俸入外一毛弗置于庖厨间笞朴之数御史晨出则戒损之卒俾御史以致政成以召入为名流其有功王氏者也聚才于子为长次则御史女二人壻李寛朱永宁孙男六人廷转廷玉廷资廷贵廷赏廷贯孙女五人壻某某皆士人呜呼状若斯于君其岂我欺也邪则其东西封而坟者盖累累也有能若斯坟者邪岂其自厚其躬预处其吉而今果然邪是宜追铭之以告于其幽予与御史善者也乌能辞铭曰孤能以其宗兴嫠能观其子成差池藏于斯人以为犹生









　　圭峰集卷十四
　　钦定四库全书
　　圭峯集巻十五
　　明　罗玘　撰
　　墓志铭
　　存庵处士傅君墓志铭
　　闽人存庵处士傅君卒吾友谢邦用亦闽人来为丐铭恐世不知有君也它日邦用尝为予论闽人士亦髙君行言君有弟瓒盲盲废弃也不能业作凡家有盲子名为坐食父母虽甚爱服食不以齿它子习为恒君独喟曰人自求盲耶其亦不幸而已矣奈何割恩至此推其温美于瓒而反取粗粝服食之与行于庭遇闑阶必相必掖有急则负之以走长当分异君黙计其产不足给数口终当复合如初姑然之而惟自居积服贾市便宅里度既可忽召瓒与其数口归人不知其何也君谓瓒曰吾与尔老此课其子业皆有经嫁其女一人于士族瓒实慧善以口鼻嗅啖金银珠贝手摩锦绮缯縠布缕定估值髙下即明目者不如亦佐君理其家君时呼饮导之笑言自遣以卒日人以方诸阳亢宗云闽于八郡为会府号十万戸山皆四际而逺且童贫病而死者艰于得木为棺君倡于乡月施钱买棺置僧寺中俾一僧主出纳书于籍嵗稽之以杜欺行既久闽几无土亲肤者其酣于义如此见人难急之如拯焚溺至解乃自营其性然也然能慎所与处不轻假人以色故有言于人人自为劝沮退为善者亦多子鼎防有殊性闽之占经据席授子弟者相望君意属即嵗纳金币日罗酒食恐不慊即意非所在虽招鼎不以徃也故鼎之成不独于文一举即魁八郡为解元治己酉嵗也今业太学厯中书事闻讣实尾邦用来再拜出状盖君讳琦字希玊祖童考祐年十二时通大诰补社学生得复其家事父母孝没能以礼葬祭之而律家如官府屐齿之及存尺寸号曰存存方寸以留耕意也配黄氏子鼎之上有防孙男震亨谦亨泰亨吉亨孙女洁敬年六十七治八年正月己酉为卒之日其葬以某年月而为之状者郑进士希大也状与邦用论合是不可使世不知之也应铭铭曰
　　存匪在明不见是图凡今之人手口拮据撄尔兄弟椎髓剥肤髑髅髐然忍充杯盂惟忍匪存存于心始凡父母爱亦及其弟彼生不辰天夺之明彼将何归尔非其兄既见其生不忍其死矧有委壑有不颡泚有盈其藏视弟视邻阳为不知亦独何人嗟存之人兮而已反其真于何考徳兮我铭其坟
　　韩孺人陈氏墓志铭
　　文昌韩孺人陈氏隐君汝美之妻进士俊之母俊试通政司政有贤名未第时予识之夏职方氏遂亟见之朝不见者几日矣职方曰其母讣且至子徃吊之俊泣曰吾母殁期为治八年八月二十八日及今已九月也吾其乞归以月日塟塟有铭铭舍史氏奚为之者职方遂以状来曰孺人讳五妹字惟正大父均父环袭庆柘业独出它氏而环尤以严胜僮奴苦笞挞弗能堪孺人时童女也尝从容乗间讽止环乃大惊识为竒女隠选右族之良遂归韩氏韩自孺人入姑之顔面无日不愉怿仆婢之供事无事叱棰子之学膏火不絶于夜嵗之积余倍他日隣之东西室无有冻饥徙死者成化戊子髙雷盗起民相帅桴海入境避日集里巷物估骤踊斗米至百钱韩氏廪日啓也孺人戒守粜者毋増钱而留其无籴者饮食之于家盗定得归者众海舶之至包篚寓谢之物嵗嵗有之丁未夏有舶遇漂焉盖私入岛夷互市者也浮尸与匵相错薄于岸匵皆珍赀民泅水争负其匵尸或枕匵相钩不得脱则擘而荡去之孺人自阈以缗置隐君手曰急以是募瘗诸泛泛者不则鱼鼈之食或腐而解耳吾不忍也隠君尝恚民有侵其地者欲走府讼孺人固争之未几侵者家覆以其地复尤不能有其田半归韩氏隣少年丑其妻之疾也谋出之孺人以计召之至恐以祸得不出而其疾亦瘥今健妇矣县之嫠妇与姑居者一日姑怒有从旁诪张之使诉妇姑过韩氏暴妇罪且由以入县孺人曰而诉妇县必置妇死妇死谁与而居也谁食而以终也姑寤大悔骂其旁人曰尔诚人邪几导吾死逺近有孤女或孺人不闻闻必以资嫁之至有闾左冒韩氏婿者及闻孺人疾剧奔走问视日属于门殁之日以母哭之亦数十人子五人俭严俊伦价俭丁酉贡士俊进士也伦亦业进士女三人某某孙某凡三人孙女某凡五人享年五十六塟县某山之阳于乎职方方考讯寰区之内而覈其实以佞应者惩不贳也顾自为乡人佞哉宜铭铭曰几五纪身女妻妇母自童徂妪内则孔富乐脱野莩取尸鱼腹嫠有慈姑媢有徤妇孰孤无父今有乳哺惟徳无逺太史志墓
　　郑母叶氏墓志铭
　　予试京时主郑纲氏之隣因识纲纲从弟瑛徃来纲所又识之间造瑛瑛以父礼主客茗盌飱簋馔具饬甚予心善主馈者然无可辄发退以语纲纲曰瑛母手作也问其姓则叶氏其乡则钱塘也自是善瑛瑛业进士予亦业之实疎瑛不知也固推焉若能为之指示者与予游礼日加既数嵗尽得叶之世祖徳父盛母沈氏所以籍京婚郑氏之故与其在郑也刲股以愈舅孟纯疾又刲以愈姑宣氏疾舅姑殁执哀三年为孝妇劝夫纳小妻小妻生二子如已子栉东家整整为良妻教瑛蚤夜友胜已以学瑛以诗经中治乙夘顺天乡试为贤母予心存之谓其永长存食报享瑛贵无疑丙辰之腊予道遇纲服朞而容戚问之曰瑛母以十九日弃吾仲父年止六十仲父哭之哀过既而忽作曰幽野百嵗叟死三日埋山麓木少拱已矣况妇人乎吾妻幸死辇下有史氏可附以闻瑛也与罗太史防可无图乎又曰葬以明年五月庚申吉辰也必于崇文郊之魏村社从吾先也又曰汝弟玹琦虽庻亦汝母子汝妻车氏汝母冡妇也汝姊秀贞汝妹秀清秀容汝母女也秀贞夫锦衣舍人陈钺秀清夫鸿胪舍人庠生赵升秀容夫金吾指挥李珵汝母壻也及汝之女素兰汝母之孙可悉志于墓无遗瑛诺以授友人李进士瓒状状至是始成瑛捧入吾室再拜泣以丐予铭铭曰
　　妬女通疾舅姑有疾于归何疾去前通疾惟舅姑疾宜天不疾而遽毙之疾呜呼茍有令名疾毙不疾
　　鸿胪寺署丞罗君配朱氏合葬墓志铭
　　鸿胪寺司賔署署丞罗广容讳南昌丰城人其官则鸿胪而职实主赞英公军事凡在军二十有六年始掾宣司司最其能举入部部选入军为史史主书然其次贯鱼于上多或不良于书或私作过发反于部为恒英公且总羣帅羣帅事当闗白行止牍籍日填委倍它军公察广容视前史觉差无留滞且讷寂安安意独注不辄比他史例释去故自冠带除顺天府照磨所检校在事如故检校乃带衔也是时予始仕以同姓故急得假其副骑羡卒走于途实逸典度外广容亦不少虞自累介意后或作难色以是观其厚有士气至坐其邸出浆沃渴酒辟寒食实饥无厌倦俾予如归忘客寄则又其配朱孺人助之也广容日凡三鼓起于公门饬细戒公出入白趋出上马抵军休必以瞑虽盛寒暑不废至不了其邸舍箕帚所在而饬其孟子升仲子冒以庻事馆师以教季子晹则多朱之主暨晹冠乃赍之归试于乡即学于学虽隔越数嵗即无兴懐召见其割季防之爱亦夐殊特可厉流俗予归北来朱以十五年三月十二日疾殁年五十八广容见予涕泣不已时亦风痹痿跛曳垂奄奄至是果卒则七月十八日也年止六十官止于署丞公悼如失左右手军中亦有知而叹息或泣下者升先卒晹奉丧归与昌谋合葬于县某山之原晹奋冒图吾亲使有知幸有会适此吾孝也于是录伯埙下振旅振旅下雅仁李氏为其曽祖祖父母某某某某某为朱之曽祖祖父母适万郎中子钦曰遇奴适杨主簿子翺曰婉秀适江贵曰娩秀适周通判孙楫曰冬真侧室郑氏出曰转奴曰足珍为其女曰山曰夀曰仲曰季为其孙男曰端曰良为其孙女曰洪氏为升妇曰周氏为冒妇曰丁氏为晹妇朴轩则其别号也泣拜授予曰愿赐之铭予辞晹又泣曰晹痛晹父母俱客死于此不幸也幸无靳而赐之铭乎是其不幸也安知其非幸也耶予乃铭铭曰
　　冠耶笄耶天作之合耶起于藩耶登于仕耶仕而陟耶毕婚嫁耶而未之或暌也是之谓同生既而哀耶差池其死耶而卒能归也同其藏有閟其光维其后之昌
　　武畧将军辛君配刘宜人墓志铭
　　治十六年十二月某日广徳州知州辛礼葬其父武畧将军母刘宜人于隆庆州三里河北冈之原先期走京师底其同年太史氏南城罗玘拜且泣曰吾父母行应铭行未可遽一二数其大宜莫如己巳之变吾父以永宁卫副千戸先受戸部檄峙粻于榆闗待车驾北征以事治见知至期遂当翊扈及师溃土木吾父收散卒退保昌平之西崦与大众合为营谋以遏敌冲卫皇陵且连声为京城援既而永宁陷吾母以二婢一童奴约吾兄弟于背由间道匿荟蔚中夜行昼伏得縁居庸西絶巘猿悬而下底涧谷饥将藤蔓齧之推糗糇饵吾暨婢与奴凡三昼夜始闻人马声就之乃吾父营也相与抱泣且喜众亦惊聚环观且喜或贺辛氏微吾母几不血食矣事平调守隆庆遂为隆庆人天顺己夘従镇朔将军武强伯征大同斩敌功当叙迁会武强薨受银币之赏进今阶比终其身口不言当时事于乎此吾父母之所自立者又曰隆庆兵后战骨暴原野虽郛郭不免吾父哀之买地于厉坛之侧举收而瘗其中曰使从其类不足又广于北山之麓俾可继永永取羡木为棺贮之以竢徙葬者之求急赒饥食死赙行资亲旧卒恃以济有差州有别宅曰此可馆师郊有三墅曰其入以备日给余储之曰贽在斯乃遂以吾学曰尔其以是继吾固安良乡之绪业国初都宪考功二祖大鸣于时而二邑吾故土也故云然既已又泣曰吾父母生长北陲未尝凌江涉湖观南天之壮吾为广徳时一尝迎致之太常陈公侍郎王公文可徴也而后竟以广徳累嵗庚申就辩于南都而八月二十一日吾母殁年七十八十二月八日吾父亦殁年八十于乎哀哉安知非以吾之陷于罪辟念不可逭而致然耶不然无能身亲视兹含饭其亦将谁诿耶不即殒灭延兹三年未敢辄葬必获不朽言铭其图以赎乃出检讨石邦彦状示予曰子其铭诸按状将军讳刚字行徤祖志友父英以靖内难功至羽林卫副千戸改永宁卫赠武畧将军母赠宜人姓李氏宜人讳某字某千戸铭之女子男五人福嗣千戸娶刘氏继纪氏礼知州也成化丁未进士娶戸部尚书李公女继周氏祯千戸娶厐氏祥娶杨氏继马氏祺娶张氏女一人适隆庆卫千戸梁孙男十五人某某孙女六人曽孙男四人某某曽孙女四人其大都与其所述合邦彦顾佞者哉铭乌乎辞然曰不朽何敢尔铭曰禄官如之何训忠娶妇如之何存宗孰不有言曰为当然而囏而艰孰不曰难将军宜人同心异身忠全宗存宜人将军宪宪令人千古此坟
　　处士胡君配沈氏合葬墓志铭
　　髙安处士居石头街曰胡君源会卒配孺人沈氏以治己未正月十八日先卒至是为癸亥二月六日相距凡四年子某卜甲子某月某日合葬于后龙山之阳某子行人司行人镇实君孙也方在任投状来乞铭盖石头胡龙口胡也自龙口之迁石头曰永亮于君为祖永亮生克忠克忠娶某氏生君君防在辈行独难为比敌克忠心异之隂计曰是不可以凡儿俪资谋徃畧旁近若将求焉者实密以觇得石城沈氏喜曰不独其世且无逾其良即聘室君即孺人伯朂其父也初胡之先李唐厯宋最名为有显人至元不欲仕又不欲暴白媒其祸乃诡迹于理学中曰吾子姓类与举子学背驰至君始改奋曰此非其时邪乃馆师以瑞学期进取賔讲友习前去后至奴饭马刍悉具充甚人益便来后亦间有显者然惟上髙黄少宗伯在馆最久显亦独着四方名胜士茍过石头则多君之主至有迂骑数舍欲以观君者君始总家政时亦善居积积赀贮谷至钜取贷者不豫计其愿奸虚实或留物为质惟其劵之出卒值嵗祲劵空存日耗铄晩遂坐困而好士乐賔一踵其前不少杀孺人揣知其意常百方补苴恐见圭角伤其完美其为人有识鉴绳墨在中不知彼已随方应之操笔作书纵横如志人以精楷善之要未为尽知者尝自营室画形于堵集匠戒曰寸视尺尺视丈囘旋八方得成失毁吾室法也匠如言果见壮观乃服至他小器物亦然南方偏境孩妇不识弓矢君偶得是器试射之每五六中见者大骇传以为异时守刘公端方设城府帘陛斩然于庻众独髙君以湥衣幅巾遗之招为乡饮大賔不赴或旬月不见则存问寝食何似或逾年则必招致郡閤问政所便所不便然常以疾辞虽疾恶过甚而耻言人过故族行以至闾里内师外慕隂悔顿悟而改行者多有之居常啸咏徙倚终日不以事物撄心常曰使我能无内顾者吾妻也瑞屡就举竟不偿君志而老养终事赖之人称为孝子仲琰叔琳季璇皆先君死女二人适刘球萧防孙三人长即行人壬戌进士次铣次铮孙女三人曽孙三人享年八十有三孺人杀其四焉镇奉命祭淮王使归以朝绅视葬似于君奋发不负者铭曰宁人之负逋甘其身之窭顾若有余有相者贤则惟其然世泽之延吁嗟乎天
　　河东运使陈公配梁安人墓志铭
　　安人梁姓讳一真故河东都转运盐使司运使陈公配也曽祖某祖执中父景致与公之祖某父某相望为临川隠君子二家选所宜妇与所宜婿以安人归公公家浮游山下舟车日夜属于门率十家之口留一人力作治蔬圃余丱髽斑白并贩易走穷裔絶徼务倍蓰归夸为长雄煽成俗不可变公幼自奋拔力问学为进取业业精在师师必逺诣而浩博又在羣书不能无费费无从出则安人箧笥至无遗储继或织作以佐无倦且恚致公一意所治遂以诗起于乡登成化己丑进士授主事得工部虞衡司遵化鐡冶者司所治也职次当监其厰厰传有妖类能杀监者前所杀者丧始发公即代公亦惑安人后至叱曰何物祟鬽乃尔奕奕吾修短不有命乎乃在祟邪即日入居之冶之徒皆免大辟囚编管使自贳者虽狡狯实无所挟竟日枵腹奄息垂絶至践防得休出窃铢两匿股胯间贸饼餤茍活以为常公每防得将置之法安人曰此饥莩耳胡庸湥治戒僮仆毋以是事闻公公考三年封安人公改刑部广东司陞员外郎郎中司例讯锦衣亲军所狱怙势倚援盘纠叵测徤吏即束手公益向徃不以难沮每私语公毋轻当死狱有死狱当是而其家人恐秋期迫即壁状伺公起朝出潜入投金银器数事标名其上而去会安人出料理门阈觉急追捕送公所用事阉欲假公手以狱杀无罪贵臣快忿者公怒忤之出禁侦事士侦公以中伤而安人日料理如常实不知阉所为逾月竟不得毫毛衅去间归夜过小孤诸子在侧会风起簸浪触矶石鬭怒涌扁舟颠顿隙解水喷入败不瞬息舟工呌呼鬼神投牲牢扰扰安人阳阳无苦敕诸子勿怖曰顷当定须防风旋南舟少定隙亦复闭无他两随公守福守泉暨陞河东则以公老且病虑或非常自家三千里疾驰至则公已疾逾月卒果如所虑以丧归自始嫁比公卒志成公美不以内政烦公公亦悉心任付俸入度支喜庆凶赙贫赒疾问公若罔知而所居室庭湫或曰更之亢隘或曰辟之宏皆不答因故易敝主于栖止则已在遵化及部教二子威婴得今临清夏守为师鸡鸣呼起习诵诵已出侍讲席入就飡飡已出肄文辞夜炳烛使诵公入顾笑颔呵呵晨出复然有问者曰然夏常语人曰昔云严父今见严母在泉州又得方秋崖教如夏亦初不以威婴进与年俱少弛贽方与日给并寮之子皆曰于我乎供之若今礼科左给事中王文哲其一也威果由庚戌进士授某道监察御史婴由癸丑进士授南京刑部主事而庻子渊教亦如之将踵兄之为者平生哀人之急而先诸其近者收堂侄姑于母家室而业之直族彦春子老生垂死于堂兄之寃而完其产溥恩持义而行之以机宜故所发不蹶事髙于一时而流闻于人人甚多治十六年十一月十六日卒年六十七主事先某年卒惟御史侍易箦亦以使广便道得在省其天乎威娶甘氏婴娶胡氏千戸女渊娶邹氏助教女女某适知府徐用济季子庠生徽庆孙某御史卜某年月日葬某原而当反命阙下乃以吏科左给事中吴懋贞状来乞铭玘前趋阙过堂下拟拜因痰冲不果拜于乎不果以是终邪是宜铭况承乏史氏铭曰
　　入陈辍耕前已后庚连癸三登甲第仍仍台省彚征维夫子荣以陈有声可谓曰能庙食陈牲有永厥灵矧其髙茔浮山英英汝水瀯瀯
　　乐善先生墓志铭
　　治元年十月九日东河乐善先生刘君殁子吏部主事约拜官之夕走讣适至捧以泣袒括奔丧孔棘以上闻故稽其行得讯国史诹以某月某日食葬兆用归居其柩于县苦山之先茔乐平程楷正之状其行以俾南城罗玘铭故事铭必志其世系功谥年爵于为后考先生讳观字子澜隠士也无諡乡人迹其实号曰乐善先生输粟得阶承事郎世东阿曽祖郁祖思明父临晋教谕琏母吴氏配蘓氏子男五人长曰纾次曰纯约绮绾女六人三既嫁三在室孙男二女二皆服衰视先生于临晋为冡嗣临晋两登太学先生始侍后于其归也迎于家临晋视家籍倍蓰惊曰儿乃尔强人意得以不忧终四弟寛信敏缉调剂翕和甡甡向进而昌黎丞亨业儒有官禄人皆曰先生成之弟亦曰吾兄也正统戊辰伏济溢虎窟壊张秋隄张秋天下漕津也重足待塞竟浩漫防措手先生时署医学入白计所司竟用其计泝舟虎窟之麓投薪木三徃返比塞隄成噤不言天顺丁丑齐饥米商射利价腾踊先生亦船粟徃粜下其估至为黠丐所掠卒不较而反徧饲羣丐人或以痴目之微笑曰然戊子又饥有诏官出粟赈贷者先生出粟应诏猾胥索门戸无厌难其檄方伯袁公杖胥授今阶东海张弼世方珍其书有东阿刘郎好义之句旌其义也辛夘徳府以亲藩出殿于齐大臣便宜出官盐以济用而清河簿独干没扳援主出纳为奸强先生为所由需厚赇不能得厚诬之闗节纠结如乱丝纷不可白先生欣欣废产以偿齐人无少长咸觉其寃壬辰殍尸载途购募徧瘗犹男女异坎髙其封累累今有可见者平生过于友爱仲弟好酗一旦误伤脇弟惊怖奔逸不知所为先生神色自若无一语谁何弟得自定如初莅僮仆庄而温棰楚未尝及其肤亦不假以辞色人有所贷不意其必偿察其终难偿者隂折其劵尝为子婿费不给宋麟者纳吉千缗怪之曰偿前所负也其于学不于章句于大义尝读宋史至岳武穆传闭目不视久之从弟获鹿司训干质之邑黄司训黄曰噫吾乡老人犹裂编掷之地干曰可怒在桧编也何尤因持论不相下主事从傍徐曰家君之惜在武穆此老之怒在贼桧论遂平君子谓惜出于爱怒出于义先生仁胜故爱发耳始从先人居苫山徙学宫傍又徙狼溪又徙苫山之东今墓在其隂焉主事同余举丁未进士援恩推进士禄禄先生于家几二年俾慗遗食数新其荣与行均将不止此呜呼此主事之悲以丐余铭也铭曰
　　黔守庐用蛊誉末受祉食以子不有躬漕之通匮厥槖野无骼不责逋人乐输允若兹昌其嗣百世有懐尚曰乐善先生于是乎在
　　恽进士妻萧氏墓志铭
　　治十六年十一月十二日进士恽巍妻萧氏讳爱卒于京师之邸舍明年四月巍得例请因以其丧归葬常州府武进县某山之原某月某日抱男一人汴弟女一人玉秀视窆将发京师愤泣曰巍必使后世知有吾妻爱名不然巍负爱也即为书述其曽祖某祖某父祓母赵氏祓起胄监知东莞又知蓝山晩乃得爱爱之故以爱名所以爱爱教爱出常故爱知书娴礼为萧女魁暨十五归恽恽方屯邅遭舅丧灾连绵不可以家徙江巷田庐庐且再燬不能辄庐至葺茅沟塍上居者移时安若髙屋奥室无病色惟务资遣巍入学宫贽师营学乙夘获领荐书上春官遭继姑陈氏丧能以礼襄其事仍仍多难中尤总众律下节调其服食惟适以俟巍归恽又觉将革前之沓沓者辛酉冬力主相巍北行巍莫能夺值其腊倍寒舟冰车雪砭伤胚疾入膜特甚壬戌巍登第释褐甫四日果索席卧日益愦愦然犹屈强支吾摸汴弟入懐不置家人夺止之即复然延至是与巍诀诀已卒年三十其诀语孔哀不忍闻亦不忍述也书成偕同年庻吉士贵溪毕汝舟入吾室泣且拜曰夫人死命也死于客亦命也其无庸悲独悲夫吾妻以宦室息女入衰门支衰且难而且俾衰垂有可观固不必及享且不逮见可哀已惟能图其不朽庻几塞吾哀将惟铭是托汝舟亦曰是其度谋审湥将不可变终不得让乃为铭曰
　　娟娟柔质辞顺即逆而不颠踬有志有画宻其有栉如栋斯磶在百获一以夭殡客苍苍靡诘祈夀幽石
　　御马监左监丞博啰墓志铭
　　治十一年冬十一月上将明年郊凡郊法驾以卤簿从卤簿马万驷太仆不与焉咸出于中廐之良御马监是也监之官太监下少监少监左右监丞夙戒防恭训饬奚厮箕以剉尘菽以火熬栉鬛膏騣比物齐毛穷殚日夜或时辟易调骋凿冰以濯以饮则多丞主之右监丞博啰以七十犹在事然卒以是撼顿得心胃疾气壅逆膨脝阨塞口张呼呷彻昼夜从子成锦衣百戸夀更迭入侍有以闻太皇太后者亟遣宫监来视且赐银半铤市善药然医工烹粉和剂成夀捧以进歠辄呕出或掉首不歠势愈剧狂悸掠发羌语夀惊曰是返本也急以毳防身首拥出私宅阖扇张帟蕴火床下熨脐摩足达旦至二十五日属纩絶卜以十二月某日葬城西香山煤厰村之茔博啰西域凉州部人也正綂丁巳甫八嵗以其父平章哈喇库春来内附留京师库春死与母王老老选入宫备洒扫成化丁亥进长随出理外廐乙未进奉御甲辰进至御马监左监丞乙巳遂至太监移理北廐廐称治太皇太后时皇太后赐银五铤绮一帛一旌之先皇帝亦如太后之赐而银杀其二焉今皇帝之初左迁复为左监丞宿卫六十有二年在职凡三十二牝牡骊黄驽骥汗血饥饲渴饮痒搔瘏疗真其生知性能处得其据而死其官前老老之丧斩斩一依丧礼知丐余铭今其葬也奚宜泯泯无闻况夀哀哀誓必得余铭铭曰
　　雏离纥干翰飞戾天天阍天闲居之盘盘鵕防之冠且毁且完老而大还吁其安安
　　锦衣千戸张养直墓志铭
　　治十年六月二日壬申葬锦衣卫副千戸张君于安定门外永安庄之茔君讳浩字养直和之含山其故居绅福镛能周氏其曽祖祖父母任氏其妻恩思其子兰蕙其女四十有八其年而五月十三日其卒日也是旦退朝入卫坐防事方处分羣校环侍见君目直喉咯咯有声已而流沫如注布地上知恶急畀之归归及堂目已瞑大夫士大惊徒步不及骑徃哭者相属于道或叱其传之者以君为未死或谓君刚愤触事咈心死君尝遣恩居学学进士业亦就予学于是与游游久遂知君沉毅涵养畧善书能歌诗与游者皆炜炜名士西班者武阶也有麤亢酗饕婪谄附贵势者辄疾之若汚秽然会遇不揖揖或避之不与之坐或不与之语慷慨方刚克自竪立不依倚有名声多识博闻者即蔀屋布韦仆仆亟拜不辞亦时相其急窘以赀为缓其祸平生不蓄姬侍公退闭戸坐轩中小苍头亦不得入人谓之张闭戸云而当官涖事则乃张胆掀髯出觚露锋威严如神立解纠纷触犯贾祸不顾尝与予言己亥建州之战夜半突入敌营斩敌首血刃献军门辛丑与敌战沙岭运矟俘馘势如风飞予闻壮之冀州朝寨营者降贼遗种屯焉贼廋其中巡徼吏士知不敢近诏宻以君徃君自他境发兵约旦日会方会老贼乃羣老妪负孩比比立墙外若将掣肘吾兵状君命缚其二妪考之得贼所在麾兵射矢进围登屋发瓦下取七贼送阙下盖卒前之阅月也君自结发即知名阎御史典学政时品藻明甚君为武学生独竒君稠众中荆庻人之狱戴尚书实便宜君在行亦才君坐与语曰奚谓武弁乃有是人乙夘计吏之来诏君提卒防以入黄御史自院出与事事者也既偕行数月大惊君之介约为兄弟以归其为人重皆此类君之母实阿保崇藩于太皇太后宫崇既就封母随而父百戸君留京君思母养父两致其至比殁请之崇迎丧归葬而百戸君适以老乞君代先皇帝立授君副千戸虽用母保崇功然君两战边陲已自小旗为总旗矣矧重以百戸典武铨者亦以功赏相副服上之明兹之卒也亦廑太皇太后悲赐白金一镪佐丧焉君子于是又知不独人士之惜之也将葬恩黟面斩衰造予泣洒洒口吃无声俯拜不能兴予曰而来欲铭而父邪乃兴再拜跽以请予亦哀不能辞铭也铭曰南氓京戎京府其东而西其宫奋以武功匪専保崇伤于刚公暴殒其躬有树其风亦曰令终
　　兵科都给事中屈君墓志铭
　　治甲子今上益励精于治于时给谏二三老成虑逺而防屹然示之以重故一切过髙治之説无縁而入其助多而吾友屈引之亦在列上且属意焉然以是八月病铨司拟通政入请上宁他授以竢入九月病肿自股上侵脐至十日丁酉卒卒时无一语惟以处顺境寡竒节无补于时未获以厚禄养垂白父见陨壮子为悲吾辈方私痛之耆旧有识则又所惜者大意不在引之也初上改元新进纷纷入大言沓挠新政时引之同吾为庻吉士每闻每颔之及为礼科给事中同列蚤夜伺揣有封事顾寂不动一旦脱然劝御日讲射游观曰是大系世故吾何可无言遇灾异置其苛细条兴利除数事事下礼部议倪文毅公叹赏即是其议以覆崇王就藩久圣慈仁夀太皇太后忆及语上上拟发使召大臣台谏诤不得引之以轻离封守一语寤上上立为止自礼科陞兵科右给事中又转吏科给事中遂陞兵科都给事其职与兵部长共本兵属敌大举入塞首将提兵至榆林以敌退闻敌实自它道入内地张甚而永顺宣慰彭某黠酋也幸有急兴事上言欲帅所部入助战引之谓同列曰是国体也乃劾将帅逗遛请降诏责之而驳某无劳逺方助顺词婉而厉将帅惧至敌营以胜奏凯归而四方亦由是絶他觊将家者子聚麀禠职者攀戚畹谋复起而越人吕纪者画工也暨一二兵官相继内降注授要职则大愤不食次第率言者排之内降絶遂不复续最后镇守河南太监刘琅请柴夫旧制柴夫者名为夫实入银于官以备爨薪者而数则视其官之品中官例无之而琅请至四倍于尚书数乃独言祖宗制柴夫为庻官养防助尔中官无当得之例上为杀其半朝野悚息交以为贺居礼科凡两使而在两广能挺与奥援敌卒直金尚书秦公之诬兵科一同考礼闱得编修孙直卿赵与锡诸多名士家贫既仕以禄入佐养与育以缓其弟子耕贩力然畛域斩然真不愧其座右所书其词读之凛凛可以起懦居常读书要自胸中无留碍虽字书小数亦体切古法至到于其著述珍重不泛畀投或有得假其籍册者字批句注醒人心目异甚盖亦有夙成焉童丱时已为乡衮郎中边公所竒而妻以孙即元配侍郎女也曽祖贵自鳯翔徙家任邱祖庆父忠封给事中母张氏赠孺人继孙贾氏如张封子郊孙某郊轝丧归葬县某原月在仲冬日以某编修李宗易曰舍铭引之史氏直笔不宜如是予曰诺引之讳伸号蠖庵又号东莎居士年止四十五体素羸而専以养胜今若此非其养之罪也悲夫铭曰
　　毓尔生尔亲玉尔羸砥尔行尔身谅尔直竢尔成尔君夫何尔天不夀尔年是之谓夺尔之全











　　圭峯集巻十五
　　钦定四库全书
　　圭峯集巻十六
　　明　罗玘　撰
　　墓志铭
  </div>
  <div class="pagination">
   <a href="圭峰集_page6.html">
    上一页
   </a>
   <span>
    ...
   </span>
   <a href="圭峰集_page2.html">
    2
   </a>
   <a href="圭峰集_page3.html">
    3
   </a>
   <a href="圭峰集_page4.html">
    4
   </a>
   <a href="圭峰集_page5.html">
    5
   </a>
   <a href="圭峰集_page6.html">
    6
   </a>
   <span class="current-page">
    7
   </span>
   <a href="圭峰集_page8.html">
    8
   </a>
   <a href="圭峰集_page9.html">
    9
   </a>
   <a href="圭峰集_page10.html">
    10
   </a>
   <a href="圭峰集_page11.html">
    11
   </a>
   <a href="圭峰集_page12.html">
    12
   </a>
   <span>
    ...
   </span>
   <a href="圭峰集_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
