<!DOCTYPE html>
<html>
<head>
    <meta charset="UTF-8">
    <title>倪文僖集 - 第 25 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>倪文僖集 - 第 25 页/共 36 页</h1>
    <div class="content">　　赠天文生万英序

　　云梦万君英字世才通厯数星官之学今年秋当道荐其名于朝上命礼部钦天监试之术果精习获补本监天文生交游者咸荣之征言以赠惟星厯之学尚矣以厯数言则自伏羲画八卦以象二十四气炎帝分八节以纪农功黄帝迎日推策乃使羲和占日常仪占月车区占星气大挠造甲子隶首作筭数容成综斯六术考定气象建五行察发敛起消息正闰余述而着焉谓之调厯而后世本之然以圣人之智其于天地之理阴阳五行之运日月星辰之纪考验推测无有不尽其立法倚数固宜歴万世而不忒也然传之稍久其应輙差自尧舜三代及汉唐宋以来歴未尝同何也盖天地之数妙不可测者常在于毫眇之际而其象与气推移赢缩亦有时而不齐积以岁月则不能无差理固然也圣人不能使歴无差而能因其差而是正此歴所以屡变也以星官言则自黄帝创受河图始明休咎降及髙阳乃命南正重司天北正黎司地尧则命羲和岀纳日月考中星以定四时舜则在玑衡以齐七政夏则昆吾商则巫咸周则史佚诸侯之史则鲁有梓慎郑有禆灶齐有甘徳魏有石申皆掌着天文各谨图验其巫咸甘石三家后代宗之而相传至今者也肆惟圣朝祗若天道治歴有法而无所差忒观天有器而无不脗合所以前民用而授人时占吉凶而审灾祥者亦已备矣自非性识明逹深究古学岂能极占歩之妙哉英较试其术既已精习而无沗所荐则推气数以验天常观天文以察时变必能举其职业矣职业能举禄位由是而进焉英声茂实能不着闻于观台之间也哉英益勉之庸书以俟

　　赠陈编修归塟诗序

　　景泰纪元之春予与黄门司马先生自朝鲜使还至辽阳闻编修陈先生奉命来祀北镇祀毕诣盖牟启父榇迎母归盖尊甫姑蘓人宣徳间谪戍于是以殁而母因寓焉故也予乃偕黄门聮骑往盖牟致祭墓下升堂拜其母期同还朝而先生启竁未及遂抗手别不数日先生至京暂厝父榇都城外奉母居官舍当是时先生即欲归塟以入仕未久不敢言私既逾年先生书满考称天曹奏赐勅命当赠父如子官母封孺人先生曰是可以言归矣疏其情以闻诏许之舁榇及母发舟而南同寅诸君子咸着为歌诗以咏别谓予宜序不敏何敢僣于斯窃闻宋鲁之犒赠也乘韦先而吴鼎后是以不辞尝观世之故家令族不幸而遭迁谪者多矣徃徃星驰水逝一去而不返其能故国之复者几何人哉先生当门祚中衰之秋父母昆弟越在海东而先生岿然若鲁灵光独存京师蚤莫淬砺肆力问学大有所就竟以明经领荐策名进士为第一甲第二人拜官翰林入侍经幄卒致父榇返于祖茔母氏归于旧庐龙章宠钖光贲存殁故国既去而复归门祚既衰而复振骨肉既离而复合非由先生之克子能若是乎先生之归也襄厥大事敬恭桑梓孝亲之念可以无憾矣然皆上之赐也肆惟皇上富于春秋懋隆圣学而先生为经筵讲官以启沃为任固不宜以久去也故曰君子不以私害公不以家事辞王事尚式遄其归以副同寅诸君子属望之意可焉是为序

　　贺曰温孙先生寿七十序

　　国愽丰城竹轩孙先生有子五人谦识者三人也谦为童子时尝从春坊谕徳临江黎先生游获拜今致仕都宪公曰良先生与公同谪宦居南公遇物豪畅器度弘厚谦心慕之盖都宪竹轩之次子也谦在京庠时获执弟子礼于教授曰让先生讲下先生善于启廸深承奬励谬领乡书以出谦心徳之盖先生竹轩之季子也谦在翰林时获与侍读曰恭先生聮官先生先逹老成亷介方古谦心敬之盖侍读竹轩之中子也三君子材徳闻望中外相埒余二人虽不识畹兰崖桂之华珠聮璧合之美当不异也矧曰俭先生仕不出乡又早世曰温先生初不仕谦不之识也固宜使曰温先生亦岀而用世材徳闻望讵后三君子哉先生有子约以礼经登乡选升诸太学循例南归省侍其亲时教授先生主客礼部谓兄今年七十九月十日其初度也乃笃爱兄之谊属笔于谦俾叙寓归为兄寿谦闻曰温先生性孝友好施予重然诺长身修髯言黙可则甞叹世降俗偷乃合邑之好礼者三十余每旬为叙伦会崇俭任真去奢革伪为逺近所称道是知先生虽不一试以泽润生民而徳之薫沐于乡邦者亦已深矣然则先生臻是寿者乃天因其材而厚之者也譬则苍松翠栢有栋梁之资隐于穷林邃谷不为匠石所采录俾得以歴寒暑全天年固其理也先生之寿岂异是也哉越是以往由耋耄而臻期頥有不可以限量之矣谦媿无文承命不容以黙遂书此为千里贺

　　贞节堂诗序

　　贞节堂诗者乃缙绅大夫为王君允母孺人刘氏而作也孺人年及笄归王君云年二十有六而寡生二子允方五岁信方三岁上无舅姑下无童仆茕茕孑立饮蓼茹荼誓守其志躬勤纺绩以抚诸孤允年七岁即授以经遣入郡庠为博士弟子员鬻簮珥市典籍以资其学视其勤惰时加奨励故允业成名立登正统乙丑进士第拜福建道监察御史今孺人寿跻七袠康宁无恙此贞节之堂所由以立而缙绅大夫之诗所由以作也予闻之易曰贞者事之干也又曰贞固足以干事夫人之遇事所以頺堕不立而失其素志者不贞故也知事之为正坚固确守无所移易是以谓贞君子处事莫不当然而况妇人从夫之义者乎在恒之六五有曰恒其徳贞妇人吉传曰妇人贞吉从一而终也夫终守从一其徳恒矣此所以为贞也孺人以盛年婺居甘心穷约教育二子自鬒髪以至种种守其从一之义近五十年志操坚确凛然如秋霜烈日其徳之有恒如此谓之贞节不亦宜乎彼有徒虑饿死自失其身以沦于禽兽之域者闻孺人之风媿死无地矣昔卫之共姜守义甞作栢舟之诗以明其志当是时阴教行于闺门先王之泽未冺夫子取之所以为世劝也诸君子咏歌孺人之节大篇短章极相推羙使观风者采之以附栢舟之什而传诵于天下后世其于共姜又何逺乎肆惟国家礼教兴行表厉风俗凡闾阎士女有能守义若共姜者輙旌其门若以孺人之节上闻予知旌门之典不旋踵而及之矣矧御史君身跻顕融躬致禄养蹇谔之操着于台端朝廷乃推所自将必钖之宸章宠以命服以为孺人荣又以见天佑善人其理不爽死者有知宁不含咲于地下乎呜呼御史君之名由孺人之教而有成孺人之节由御史君之孝而益着是皆可书以为世之为母为子者劝也用是述于篇端

　　赠御医孙先生医效序

　　少保兵部尚书于公之壻锦衣卫千户朱骥患伤寒疾既愈而复作势日向剧頼希贤孙先生治之而愈骥感其活已且念其术之良也征予言以彰之于闻昔汉张仲景本内经难经之旨着金匮玉函经及伤寒诸论其论六气之所伤最为详备晋王叔和纂岐伯华陀等书为脉经叙阴阳内外辩三部九候分人迎气口条陈十二经洎三焦五臓六府之病尤为精密二氏之书诚千古不刋之兴也后之学医者莫不本之近世以医鸣者曰刘守真张子和张洁古李明之軰号称医道中兴守真子和攻伐邪气多用宣泄之法洁古明之护养元气加多补益之功盖皆明夫气运之变而通于阴阳之化者矣今之言医者莫不宗之先生之为医也精究张王之书深传刘李之妙其攻疾也陷陈克敌若韩彭之用兵其养病也绥辑拊摩若萧曹之治民辩证于指下取效于目前随宜应变未尝十失一焉异乎世之泥古守常者矣是以先生之医着闻京师凡婴疾者必徃求治屦集户外至不能容而先生应之亦未尝以贵富贱贫而有所择也夫疾既愈而复作他人治之孰不以为难也在先生则易易焉其术之良岂不于是而可信乎惜予言不足以彰先生之美而尽骥感徳之情也先生浙之仁和人世业医永乐初侍父居太医院今为御医其学得于家传尤多云

　　赠河间太守王君赴官序

　　京卫武学教授铜梁王君用节因荐擢河间府知府或有言于予者曰河间大郡也宻迩京师顷者边尘犯顺震惊畿甸河间之民仓卒骇散轻去城邑頼天兵扫除逺窜漠北其民稍稍引归喘息未定心迹未宁王君兹徃不亦难于理乎予曰不然骇散者非其民之罪也守土者之过也使守土者能捍御以为之保障则民有所倚而不慑矣至乃奉身先逸民有不从之者乎惟其如是故朝议以为保障其民惟王君为能故共荐之而王君者由进士起家为刑部主事以事解官大臣交章论荐复起而任教职学术之正足以启廸乎后人材识之优足以建立乎事业今奉命出守虽当乍散复归之余从而推诚布公宣徳振惠以修内政兴治补弊思患预防以御外侮民有所倚必帖然而宁谧矣譬则良医之治羸病而投以参苓之剂慈母之字孺子而审其恶欲之方病宁有不瘳而子宁有不安者乎吾见其易而未见其为难也昔汉朝歌盗贼充斥邓隲举虞诩为之长故旧吊之诩咲曰不遇盘根错节无以别利器及到官设法擒戮境内获平后迁武都破败羌众招还流亡假贷贫民开通水运家给人足一郡以安故艰虞之际正志士立功之秋而谓王君难之乎子徐待之英声伟绩不久振闻于都下矣或者无以对未几用节启行诸同年仕于朝者咸岀祖以饯之予亦在列因举与或人言者为监察御史张君孟弼吿孟弼请遂述之以赠用节于是乎书

　　赠苏郡太守汪君序

　　大江之东郡之大者以姑苏为称首户口之版土田之籍视他郡奚啻倍蓰故生殖富而愬讼繁其财赋之上供于京者以亿万计然欲使其民礼教兴行奸宄屏息遂俯仰之愿无征科之扰非有弘杰之材为之守煦之以仁制之以义绳之以礼约之以法而由之以诚未见其政善民安而悦服于心也故凡为守于是者恒遴选其人焉比者苏守以缺闻皇上博简羣材而得地官正郎汪君清夫遂以授之清夫为陇右义武王世显之后自金入元代有显人与予同登己未进士第居地官之署十有四年矣材有猷为而不为威武慑观其当皇上临御之初敌扰邉闗奉命与将臣率兵遏之还守京城躬擐甲胄不避艰险寻命入陜选领乡兵入援事定还朝或边粮之当积或餫道之当理必命清夫徃治咸称厥任其材之弘伟着于朝端久矣今俾岀守一郡人多为之惜予则以为宜也何则盖清夫先君子宗贤尝通守淞郡有能名清夫寔侍左右淞与苏地若齐鲁然土风民俗固所素谙者也以弘伟之材而居素谙之地仁义之施礼法之布一岀于诚而无伪政有不善民有不安予不信也矧近之为苏守者前有况公后有朱公况之治也以刚果朱之治也以简静而皆臻于理清夫兹徃将为况之刚果欤抑为朱之简静欤昔赵广汉守颕川以威名闻韩延寿继之以礼让化及黄覇代之务以笃厚因其迹而大治今之苏殆不异古之颕川而君继二公之后将不异于覇也审矣他日政理有成声绩兼茂其致玺书褒美入于庙廊又岂异于覇乎尚慎旃哉凡同年而升者燕饯其行谓予载笔于朝属序以赠

　　倪文僖集巻十八

　　●钦定四库全书

　　倪文僖集巻十九

　　（明）倪谦 撰

　　○序

　　赠都宪王公诗序

　　都察院左副都御史王公公度二亲相继早世皇上御极之初尝推恩赐勅赠其父为给事中母为孺人矣又三年复赐诰加赠父为佥都御史母为恭人公思欲録黄燎告丘陇时奉勅总督江淮漕运抚廵畿甸郡邑属频岁河决为患水旱饥疫相仍民生寡遂公劳心焦思方务筑塞赈恤未敢言私今年为患者已息相仍者已苏时渐康复岁之秋仲还朝议事始疏其情上陈乞归展墓皇上若曰朕倚卿以国计之重民务之殷而卿眷念桑梓孝诚可嘉事毕卿其速来以副朕望于是锡楮币为道里费俾乘传归以宠荣之恩至渥也陛辞朝之公卿偕同年诸君咸赋诗为赠而授简于予以叙之予以谓君子尽心王事不以私而害公者急君之义也报本反始必先公而后私者厚亲之仁也孟氏曰未有仁而遗其亲者也未有义而后其君者也忠孝尽于君亲而仁义之徳着矣非公之谓乎公之先湖南人移家河州早逰庠序以明经领荐陜藩擢魁春官为名进士拜户科给事中进佥宪再进今职其在朝也数上书论天下事当銮舆北狩权奸误国则奋大义以快众心及外蕃犯顺提兵追击拒扼边闗则扬天威以挫勍敌其奉命以出捄灾恤患还定安集则化冻馁为饱暖转呻吟为讴歌民頼全活者以亿万计有优为之材而又有刚大之节果何为能然哉盖公性资英迈识逹政体其浩然者有以充于中故表然者有以着于外也是浩然者在天为景星为卿云在地为醴泉为朱草在物为麒麟为鳯凰人争快睹之而锺之于人则为雄伟不常之器皆是物也公得于是者独厚是以发为事业磊磊落落功施于社稷泽被于生民岂惟天下想闻其风采而名之传诸后世垂诸简册可得而泯也耶公之归展敬亲茔龙光辉赫照映泉壤邦人必皆歆艳叹慕以为西河之间前此未有也于以见皇上体人子之心而遂其孝而公之德实足以承之所谓非闾里之荣邦家之光者也故予乐为天下道之若夫遄归就职仰承睿旨此公之志也而诗已具矣兹得而畧焉

　　送王公佩归侍诗序

　　太医院士松月王先生正统间以老谢事其子公佩自淞来京代之先生获归佚于乡余时恒于士大夫所会公佩接其仪度言议雅爱重之以为若公佩之才宜就儒业以出足为天下用乃覊于医曷克展邪及其卜邻甚迩朝夕往还益洽然后知公佩幼从内翰杨廷端先生游学有授受为亚卿周公侍御赵公郡博孙公所器待咸欲举入郡庠而公佩亟以代亲为事不果其孝可嘉矣公佩攻书喜吟咏毎偕二三友过予静存轩中篝灯夜酌辄投壶聨句以为乐酒酣竒语迭出拊掌谐笑兴意洒然胷中抱负何如也见予鄙作必加赓和顷刻数十篇不厌睹其词锋差差余固敛锷之不暇也景泰改元公佩随王师往平闽寇而余亦乞假归省遂尔阔别明年予还朝又明年闽师始班公佩以功授医院幕职食其禄不事其事乃复胥晤暇即寻盟过从情好固不异于畴昔也兹公佩念二亲衰暮久旷定省得请于上翩然戒归余性木钝不能俯仰与世谐頼公佩不鄙弃予今其归矣则酬畅之乐谁欤望之及思公佩始之遗外功名甘就医业者既为亲而出今之登名仕版思尽荣养者复为亲而归一念之孝始终在亲予敢以朋友私分怊怅于其去乎于是举觞饯之而歌以侑觞曰南风之薫兮三泖波九峯无云兮欝其嵯峩君兹归止戏彩服而进春酒兮亲亦怡止髪皓而颜酡燕喜之乐兮奈尔何朝家需忠贤以翼理兮惟孝之求岂容君兮抱道不试而逺逰车载脂兮马就服君来朝兮吴淞不可以久留歌竟在坐之宾咸歌咏以饯之命予序之然必及夫交谊者以见公佩与予斯文之好若此也

　　赠内翰戚文湍序

　　古人论不朽者以立言与立德立功并称故君子道明于已而不获见诸行事则必立言以垂后若史氏之职是已三代以上之史即诗书春秋皆经圣人所删定不可尚矣秦汉而下其英君谊辟之盛德大业贤臣名士之丰功伟行与夫一代典章法制之施理乱污隆之迹使后世得以究其颠末详其是非逮仐久而弥彰者不有頼于史笔之存也耶使无载言之笔虽功髙德懋孰为传而有闻乎是惟言不朽乃功德所由以不朽宜其称之并也以立言为职者其重且要不亦明甚矣乎今之史职在翰林曰修撰编修检讨朝廷于是职必慎简甲科文学之士以充而余姚戚君文湍获拜翰林编修葢出于慎简也文湍自幼侍亲宦途夙承家学性精悟不凡年十五六时操笔为文章雄词丽句已累累不穷比弱冠其辞益骋若百金骏马追风絶尘逸气横出盖其得于天是以过于人也予毎期文湍之才足以魁多士居翰苑而无媿其后出领秋荐果登进士髙第选翰林庶吉士被擢为史官竟如予之所期但少歉于魁名耳兹文湍既陟清华禁近之地任立言要重之职则纂述鸿猷铺张盛化褒功赞德着于简册以传信于天下后世者固朝廷所望于文湍者也而无识者类以闲冗视之尚曷足与议也哉顾予学殖荒落亦尝职立言而不知所以言以今观之増愧于文湍者多矣然则文湍善培积而不已其向往可胜既乎太医院士滑志庸君郷人也荣其拜命来需赠言予与文湍交最久知最深故喜一道之以见朝廷用贤当其才而且为吾党贺也

　　赠刑科给事中王君序

　　给事中言官也以諌争封驳纠劾为职在昔諌议拾遗补阙即其任也古者諌无官工诵箴谏瞽诵诗谏公卿比谏士传言谏庶人谤于道商旅议于市上自公卿大夫下至士庶工商无弗得諌者汉唐以来谏官始有定员以天下之政四海之务得失利病萃于一官使言之其任不亦重乎是以天子深居九重而耳目所及罔不周知者由谏官以言之也为是官者必练习宪章明逹治体有长虑却顾之识存忠君爱国之诚衮职有阙则犯颜而不难大臣有失则直指而不忌诱以厚利而不动临以白刄而不惧然后为有以尽其职也易曰王臣蹇蹇匪躬之故斯之谓已虽然进言固难而纳言尤难鸿惟皇上言路大开纳諌如流为言官于今日者岂不足以行其志乎泸川王君廷鉴夙负异姿先君子耕乐处士朝夕躬课以诗书比长博延名师训廸故其学有授受正统戊午领荐而起两辞教职不就卒业太学业益充博景泰辛未擢进士髙第今年秋拜刑科给事中君之在太学门下从游之士甚盛乃相率来征赠言于余余惟有官守者修其职有言责者尽其忠官守言责不得以相侵也然使当责者拱黙而不肯言不当责者又侵官而不敢言将何以善其治乎君抱充博之学有用世之志兹获任言责之重际纳諌之君则昌言论列而効蹇蹇匪躬之节盖千载而一时也蹇蹇之节着则言之行者道之行也由是善治裨于国家风采振于廷端尚曷让古之谏臣也耶昔宋欧阳修余靖蔡襄王素为諌官当时重之谓之四谏余于今固有望于廷鉴矣遂书以为之赠

　　刘侍御挽诗序

　　呜呼此为吾亡友叙珙刘君自新哀挽之什也然缙绅君子哀吾自新者抑何若是之多耶盖以自新早失怙恃克笃志力学攻苦毄淡不以祈寒暑雨少懈遂以诗经发觧于蜀登正统己未进士第拜官行人九载荣满荐授贵州道监察御史奉勅谕蜀山都掌夷寇迁秩甫半载髙位厚禄未及晋承而遽以疾卒此其为可哀也自新魁岸磊落为行人将命四方擅专对之誉为御史深入贼境晓以祸福诸寇悉降不烦师旅其才畧为甫见弘猷大志未及尽展而遽止于斯此其又可哀也自新尝言吾先世以来多不得寿不知吾龄之延否也乃以山岳名诸子今自新甲子果不及周年仅五十有一其命矣夫此其尤可哀也自新之可哀者若是则凡缙绅君子篇连牍累所以悼惜之者安能已于言耶言之发也人情所同又安得而不多耶予与自新同年举进士交契甚厚其子山叙郡荐为阴阳正术以其为世宦之家也山顷来京授职乃以诸作辑録成编征为之叙呜呼吾尚忍序君兹什也耶虽然世固有跻华陟要者矣其官资非不髙也寿年非不长也至其材德畧不为人所称甚则诋訾交集在生前且不免焉况身后乎由是观之则吾自新虽不得隆贵寿于生前而所以寿身后之不朽者固有頼于是编也故不辞而序之使传焉

　　清风林诗引

　　出南京朝阳门外四三里有俞氏文贵居焉文贵维扬人居于是数世矣父彦清偕母氏年垂八十具庆在堂文贵有兄文显文德文德任南京留守左卫百戸皆敦睦有行谊丰于赀畜贤而好礼家林有竹数千挺望之苍翠蓊欝贤士大夫乐与文贵游者恒造竹所啸咏时或天风徐来柯叶披靡触挠参错播而成声恍若登有虞氏之廷闻鸣球之戞击趋文石之陛聆佩玉之珊然也挹之者污浊为之疏瀹烦嚣为之涤蠲不惟悦人之耳而又爽人之神也因名曰清风之林文贵商于湖海心未尝不在是林也顷来京师慕太常卿夏公墨竹妙天下乃持缣素求图其所谓清风林者而时展玩焉将征名能诗者题咏其上以写其适介秋官员外钱君原博属一言为之引惟夫风大块之噫气也不自为声而声生于物之所激不自为形而形生于物之所遇故风一也簸尘沙则为狂鼓涛浪则为怒泛兰转蕙则为香是皆因物而有变也至于竹中虚外直有冬夏不易之节中立不倚之操物之至清者也惟竹之清也故激之而成声遇之而有形而风也亦从而清焉是以人之挹之悦乎耳而爽乎神徒知风之为清而不知因夫竹之清也且天下之物可爱者多矣而文贵于竹而植之而图之而咏之而独加厚焉何耶吾知其心必穷逹不移其守得失不渝其志羣居而不附丽特立而无比周于竹之清实有契焉者观人之亲其徳者无不爱而接其仪者无不悦是何异于竹风之相值也耶此文贵所以不他之爱而独厚于是良有以也诗曰维其有之是以似之其文贵之谓乎昔者吉甫作诵穆如清风今诸君子皆能言之士诗之作也固亦若是文贵披是图也咏是什也不知清风之在林欤抑亦清风之在诗欤其所得当益深矣是为引

　　赠扬郡太守王君赴官序

　　昔太史公传汉循吏谓其能奉法循理不尚威严故得列于是予尝思夫代之为理者法而能奉则承流宣化以尽职而非法者有所不为矣理而能循则持廉秉公以守身而非理者有所不行矣如是则徳化渐洽而民心悦服又何待威严之及哉凡假威严以为治而强民之从者皆不足于理法者也内之有不足而惟外是假欲臻治理之效不可得也及效之不臻而乃诬民曰难治岂理也哉扬之为郡介淮海之间自唐以来天下繁盛之地称一扬二益人民之伙物产之殷逮今犹然乃江北一都会也比者郡守以缺闻少保髙先生其郡人也欲得循良之守以惠彼民而素知大理寺副王君宗贯贤荐之天曹奏于上擢补是缺宗贯陜右三原人中辛酉乡试登戊辰进士第选翰林庶吉士日亲炙馆阁耉老成人所闻所学皆康时之略圣贤之道寻拜官大理刚毅颕敏着于有为屡平反大狱执议不回无少阿慑今都宪萧公时为棘寺卿毎以第一人称之其足乎材立乎志者若是宜为少保公所知而擢守大郡也夫扬固大郡也顷因水旱相仍民多告病使或为守者矜智挟私而立威以逞其何以堪之今乃得材足志立之宗贯焉则夫斯往承流宣化持廉秉正惟理法是循是奉葢可知矣其徳化容有不洽民心容有不悦而治效容有不臻者乎由是岂惟将受国家増秩赐金之褒他日傥传循吏又当不后于古人矣君将赴官内翰刘君偕缙绅征言以华其行故述期望之意为赠

　　丹阳董庄睦氏族谱序

　　睦氏之先望出鲁国五季时有睦三府君始自真定来择练塘之南句曲山之左居之是为丹阳董庄之睦嗣武畧将军镇江卫副千户良佐念其先人武畧府君尝修辑歴世谱系未就而没兹承叔祖伯林景曦二公之命详加考订以睦三府君为始祖其后有迁毘陵者维扬者茆山者彭桥者瓮城者朱巷者石漂者市居者黄土桥者坊前者凌口者合之为一十九代析之为一百四十二枝逾五年始克成编一开帙间则上下五六百年之乆昭穆世次粲然有伦俾后之人知本所自出而笃尊尊之义知支所由分而尽亲亲之恩其用心亦勤矣岂非敦本厚伦之士乎谱既成自序以见志复征予言予以谓三代世家自得姓受氏有五宗之法以统族属故列国皆有本系秦汉以来天下无世卿国灭宗散其法遂废于是以门地相髙而谱牒始兴隋唐之时盖家有谱及五季丧乱相仍散佚者多自是知其本者鲜矣宋兴惟欧蘓二氏之谱著称于世遂为后人之法焉夫世系之自非谱何由而明昭穆之别非谱何由而叙族属之繁非谱何由而合是宜良佐汲汲于家乘之修而追成先人之志也其孝可嘉矣然其为谱断自五季而下其上也不敢妄引而强合焉是为得实亦可见其先世所积之厚故逺而益盛若此也良佐之贤既能承先志以成斯谱为后人者继继绳绳皆能心良佐之心以光其族则蕃衍昌大未可涯涘续是而书者又容有穷乎遂为识其左而归之

　　潞渚骊歌序

　　景泰六年八月定襄伯郭公奏臣生三月父丧母守节教臣获底成立至正统初母丧遗言与父合葬南京祖茔属有同产兄病不能往权厝西山俄兄又丧七年南征麓川十四年北征留镇大同景泰五年召还往返备边久未归葬臣得禄思亲不胜哀痛幸赐回迁葬以副遗言上悯其情许之诏工部为营葬事遣官谕祭有司给驿舟归其丧陛辞将行缙绅交游胥与饯于潞河之渚咸赋诗为赠凡得若干首合而命之曰潞渚骊歌盖取古逸诗之义也谓予辱葭莩之末宜叙简首惟人生大节忠与孝耳子尽孝于亲仁也臣尽忠于君义也仁义修而君子之徳立公世家临淮大父营国威襄公从太祖髙皇帝削平宇内为开国元勋男尚贵主女侍椒房一门贵显世莫与伦公为戚里贵游器宇瓌杰材识英迈而能折节事学书无所不读发为诗文清竒雅赡脍炙人口是盖有得于天而非积习所能及也自洪熈初宿卫禁庭立朝几二十载才不少试既而仗剑临戎南征北讨始克展其将畧累树战功用致茅土疏封河山入誓时族嗣侯方有酎金之失公不藉梯媒复起而得之龙章褒锡貤荣祖祢非忠尽于国曷能尔乎兹复拳拳以继述为心念母夫人顾言力襄大事不逺千里奉其体魄祔于祖茔非孝尽于亲曷能尔乎忠孝两全大节以立君子之徳莫有逾于此者矣然朝廷于公顾遇至渥今日遂公之孝者又将望公之忠于无穷也昔周宣王之命仲山甫有曰缵戎祖考王躬是保命召康公有曰无曰予小子召公是似自古继体之君所望乎世臣者盖若此君子不以私害公然则公也岂宜久于去哉予谂于公公曰唯唯

　　赠吏部侍郎俞公赐告序

　　太子少保吏部左侍郎嘉禾俞公以疾在告上疏愿归故里调治诏许之谕之若曰朕久留卿冀疾有瘳而卿固愿归治卿归宜慎疾自爱务近医药疾愈速来辅朕有司其月给米十石初公得疾上数遣太医来视予善药逾年不愈公始欲归上疏不许又逾年疾如初乃再上疏至是始赐告官其一子为给事中俾侍疾南归公何以获朝廷眷遇之隆若此哉盖公以醇实之徳博赡之学正统中侍皇上于藩邸讲明正心诚意之方敷陈尧舜周孔之道朝夕纳诲辅成圣徳故皇上于嗣统之初进公鸿胪寺丞寻擢少卿累迁至今职方倚公赞理弘猷共兴善治公亦竭忠尽瘁展布其才奈何沴气侵而疾疢作矣孟子曰汤之于伊尹学焉而后臣之髙宗命传说曰予小子旧学于甘盘自古圣君哲后未有不资于学以成圣者是以皇上缅懐旧学恩意惓惓勉其留厚其去而望其来也使公无恙岂宜一日去左右哉宜其眷遇之隆若此也抑予闻之昔秦少游卧病汝南直舎髙符仲携辋川图示之曰阅此可愈疾少游得之喜甚即于枕上引之怳然若与摩诘入辋川数日疾良愈公之归故郷山川歴歴在目睹先世丘陇之所览童子钓逰之迹其心之喜殆有甚于少游之观图者矣疾宁有不愈者乎尚勿药早来以仰副睿谕之盛心是缙绅之所望也太子少保兵部左侍郎俞公偕诸君子笃僚旧之好属笔于余以为赠于是乎言

　　赠逹先生赴襄阳教授序

　　先生括苍之宦族也始祖哈麻仕元为镇江路逹鲁花赤髙祖志公为抚州路同知曽叔祖兼善进士及第死节封魏国公谥忠介祖彦广仕国朝监察御史升湖广佥宪父文有隐徳不慕仕进日以诗书教子姓以故先生之学得自家传深有源委永乐庚子以诗经领荐浙藩登甲辰春官贰榜第来教应天府庠宣徳初大理卿西昌胡公抚廵南畿大兴学校増广生员谦甫髫年预在选列获隶先生讲下执经问难启廸良多方资卒业于朝夕而先生以满考去矣后闻先生擢教新淦再擢镇江所至勤于诱掖士子彬彬造就镇江乃其始祖宣化之地卒葬于此丘陇所存先生因卜居焉先生有三子曰显曰褒曰镇皆秀敏克家而显之子曰颕曰毅性亦聪悟俾二孙俱入郡庠绍儒业今年再以满考来京将辞老归于镇江遂休致之乐天官卿谓其耳目聪明筋力不衰而年且未至不允奏补襄阳教授不日陛辞将行括苍新淦以及镇江诸缙绅慕先生之徳咸征能文者为序以赠应天诸君子以谓吾辈可无一言矧子职文辞又在门墙桃李之列欲黙得乎谦惟以门弟子而为文以赠师果理乎哉抑观古之人于其师言动之详必谨録而识之不特孔门为然则文以赠之盖亦理也先生性温厚坦易执礼恂恂然甚恭遇义举则毅然不让为文不事絺章绘句必傅于理教人随其资禀高下训谕之皆有所得存心介特一毫无所苟取此其槩也故其三歴名邦前后三十余载道化日孚徳誉日广岂偶然也哉则夫先生斯往襄阳士子固知坐于春风中矣谦不佞因述先生言动之槩为赠用附于古人谨识之义云

　　盘泉诗集序

　　诗者言之有音节者也言之有音节一皆本于自然而不容已焉若康衢之謡击壤之歌二南之咏是皆髫童野老委巷女妇逹其情之所欲言者初岂有意而为之哉以今观之虽学士大夫反有所不能道何耶由其被先王教化之深而发乎天性之真者自然而成音也后世之为诗者养之未至而欲模拟古作极力驰骋排偶声律风云月露以为工牛鬼虵神以为竒而古意索矣惟陶韦之冲逸李杜之典则脍炙人口世争传诵之以至于今岂不以其音节自然有得于风雅之遗者乎盘泉先生名实字笃恭姓李氏盘泉其别号也先为豫章人九世祖始徙丰城先生生而长身美髯居家孝友早从乡先生朱至贞逰刻志问学授徒于乡不慕荣进永乐中郡守以秀才荐起之理刑宪台拜河南卢氏丞持身廉谨有惠爱之政后谢事归以寿终平昔喜吟咏毎有所得輙形于诗词逹而止不事絺章绘句然惟以自适多不存稿其子太平知府若虚掇拾遗墨仅得若干篇彚萃成帙凡古选歌行近作絶句诸体畧备所谓存十一于千百者也以予有同年之契属为校定既刻诸梓复俾予序之予观先生之诗冲逸而不窘廹典则而不竒诡有和平自然之音无模拟驰骋之态盖渉陶韦李杜之蹊径而上追乎风雅者也考其所咏或酬答亲友或纪述宦逰或写已懐或勉子徳无非天理民彛之懿而其操履之端学术之正涵养之厚居然可见得不有传于世乎孔子曰有徳必有言于先生信之矣若虚以名进士出守大郡文章政事卓称于时尝荷推恩赠先生为兵部主事兹复图其不朽者如此是则仁人孝子之用心矣遂忘其謭陋而序于篇端

　　赠夏文振序

　　易曰上古结绳而治后世圣人易之以书契百官以治万民以察盖取诸夬夬扬于王庭其用最大也故周官保氏掌养国子则教之六书书必同文汉制太史试学童能风书九千字以上乃得为史又以六体试之课最者以为尚书御史唐则有明字之科墨试说文字林通者为第古之重字学也盖如此诏令之出政事之纪道徳功业之载制度文章之述率惟字书焉是頼可不重乎使作字者或体有未精义有未究而弗得其法则其所书非谬必俗乌能布诸简册而传诸天下后世哉是以国家慎重其选凡贵逰子弟能攻字书者俾入纶阁以精习之俟三载业成授之以职盖即古昔教试之遗意也昆山夏文振氏乃今太常少卿仲昭先生之季子也先生早以髙文硕学登进士第入官翰林以精字学选书圣制太宗文皇帝爱重其书尝面加奬谕示为人法于是先生以善书名天下文振秀颕超特笃志儒业读麟经究褒贬之旨暇则操觚染翰传其家学体义兼精波磔有法字画遒美无谬俗之弊今年秋时当大比以侍父官舍不获还乡就试上章乞习书翰苑以便孝养试之入第诏允其请交游咸以为荣征言以赠惟夫自古专门名家匪独经生学士为然字学亦莫不然也故以王逸少为父而有献之以欧阳信本为父而有通以米元章为父而有元晖以赵孟俯为父而有仲穆世遂以二王大小欧阳二米二赵并称兹非名家者乎今先生既以善书名天下而文振复起而济厥美不日业成致有禄位于以粉饰丝纶黼黻皇猷以扬于王庭则南桥北梓聨芳禁闼世之称诩者夫岂独专于王欧米赵也耶庸书以赠

　　倪文僖集巻十九

　　●钦定四库全书

　　倪文僖集巻二十

　　（明）倪谦 撰

　　○序

</div>
    <div class="pagination">
<a href="倪文僖集_page24.html">上一页</a><span>...</span><a href="倪文僖集_page20.html">20</a><a href="倪文僖集_page21.html">21</a><a href="倪文僖集_page22.html">22</a><a href="倪文僖集_page23.html">23</a><a href="倪文僖集_page24.html">24</a><span class="current-page">25</span><a href="倪文僖集_page26.html">26</a><a href="倪文僖集_page27.html">27</a><a href="倪文僖集_page28.html">28</a><a href="倪文僖集_page29.html">29</a><a href="倪文僖集_page30.html">30</a><span>...</span><a href="倪文僖集_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
