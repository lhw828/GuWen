<!DOCTYPE html>
<html>
<head>
    <meta charset="UTF-8">
    <title>东坡诗集注 - 第 32 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东坡诗集注 - 第 32 页/共 49 页</h1>
    <div class="content">
　　东坡诗集注巻二十
　　钦定四库全书
　　东坡诗集注巻二十一
　　宋　王十朋　撰
　　禅悟
　　十一月九日夜梦与人论神仙道术因作一诗八句既觉颇记其语録呈子由第后四句不甚明了今足成之耳
　　析尘妙质本来空【梦中于此句若了然有所得者厚楞严经云又邻虚析尘入空者用防色相合成虚空】更积微阳一线功【厚嵗时记宫中以红线量日至日日影添一线】照夜一灯长耿耿闭门千息自蒙蒙【次公晋书许迈服气一气千余息】养成丹灶无烟火防尽人间有晕铜寄语山神停伎俩不闻不见我何穷【次公传灯録道夀禅师在夀州三峰山有一野人常化作佛形及罗汉菩萨天仙等形师告众曰野人作多色伎俩昡惑于人只消老人不见不闻伊伎俩有尽吾不见不闻无尽】
　　以玉带施元长老元以衲裙相报次韵【师佛印禅师法名了元饶州人公久与之游时住持润州金山寺公赴杭过润为畱数日一日值师挂牌与弟子入室公便服入方丈见之师云内翰何来此间无坐处公戏云暂借和尚四大用作禅牀师曰山僧有一转语内翰言下即答当从所请如稍涉拟议则所系玉带愿留以镇山门公许之便解带置几上师云山僧四大本空五蕴非有内翰欲于何处坐公拟议未即答师急呼侍者云収此玉带永镇山门公笑而与之师遂取衲裙相报因有二絶公次韵答之余尝观广汉天宁泰长老话其事泰云是时在金山挂塔目击公与元老问答如此】
　　病骨难堪玉带围钝根仍落箭锋机【次公传灯録序云机縁交激若拄于箭锋义维摩经云能分别诸利钝根】欲教乞食歌姬院【縯北梦言裴休尝披毳衲于歌姬院持鉢乞食自以为不为俗情所得可以説法为人】故与云山旧衲衣【毛冷斋夜话云先生悟其前生为戒禅师常衣衲衣】
　　此带阅人如传舎【厚前汉盖寛饶传寛饶曰美哉富贵无常忽则易人如此传舎】传留到我亦悠哉锦袍错落亦相称乞与佯狂老万囘【援唐武后赐万囘和尚锦袍玉带师八九嵗能言其兄戍安西师持信朝往夕返自农抵安西万余里故号万囘扬传灯録万回法云公者虢州人也姓张唐贞观六年五月五日生始在弱龄啸傲如狂】
　　仆所至未尝出游过长芦闻夫禅师病甚不可不一问既见则有间矣明日阻风复留见之作三絶句呈闻复并请转呈参寥子各赋数首
　　亦知壶子不死【次公庄子载郑之神巫曰季咸见壶子而壶子示之以地文季咸则以之为死又示之以天壤季咸则以之为生】敢问老耼所游【程庄子孔子见老耼老方新沐曰吾游于物之初孔子曰请问游是老聃曰云云】瑟瑟寒松露骨耽耽老虎垂头【厚易颐卦虎视耽耽】
　　莫言西蜀万里且到南华一游【次公南华寺在韶州乃曹溪道塲也】扶病江邉送客杖挐浦口囘头【厚庄子渔父方杖挐而引其船】
　　老去此生一诀兴来明日重游卧闻三老白事【次公三老引船之人也】半夜南风打头
　　二月八日与黄焘僧昙颖过逍遥堂何道士宗一问疾
　　安心守牝【次公老子牝之门是谓天地根盖道家谓牝鼻两窍也】闭眼覔黄庭【厚黄庭外景经上有黄庭下闗元注云黄庭者脾为中主横在太仓上】问疾来三士【縯维摩诘示病而佛遣文殊问疾也】浇愁有半缾风松时落蕊病鹤不梳翎樽空我归去山月照君醒
　　乞数珠赠南禅湜老
　　从君覔数珠老境仗消遣未能转千佛且从千佛转【次公传灯録法达禅师诵法华经及三千部六祖禅师谓之曰心迷法华转心悟转法华】儒生推变化干防数大衍【縯易大衍之数五十其用四十有九又曰凡天地之数五十有五此所以成变化而行鬼神也】道士守牝龙虎看舒巻【次公金晶论夫龙虎者金木也金为虎木为龙虎之异名真铅金水也龙之异名真汞木火也】我老安能为万刼付一喘嘿坐阅尘界往来八十返【次公释氏书有大刼中刼小刼如饥馑疾疫刀兵増减此皆小刼之异名统二十増减为一住刼此名中刼又有成壊空刼皆中劫也时量各经二十増减与住劫等统此成住坏空计短长之量经八十増减名一大劫】区区我所寄蹙缩蚕在茧适从海上囘蓬莱又清浅【縯神仙传麻姑谓王方平曰自接待以来见东海三为桑田近到蓬莱水又浅于往日岂复为陵陆乎】
　　再用数珠韵赠湜老
　　嗣宗虽不言【縯晋阮籍字嗣宗口未尝臧否人物】叔寳犹理遣【厚晋卫玠字叔寳尝云非意相千可以理遣】东坡但熟睡一夕一展转南迁昔虞翻【縯虞翻吴人以忤孙权放之交州】却扫今冯衍【次公后汉冯衍既放废乃闭闗不出而江淹恨赋云敬通闭闗却扫也】古佛既手提【縯传灯録手提诸佛苴见本来面目诸方尊宿无能出其右】诸方皆席巻当年清隠老鹤瘦龟不喘【子仁乐天赠王山人诗夜后不闻龟喘息秋来惟长鹤精神】和我弹丸诗【次公谢朓云好诗圆美清熟如弹丸也】百发亦百反耆年日雕丧但有犊角茧【縯礼记天地之牛角茧栗】时来窥方丈共笑虎毛浅【厚尔雅释兽篇虎窃毛谓之虦猫注云窃浅也疏云浅毛者别名虦猫又管子幼宦篇注云保兽谓浅毛之兽虎豹之属也】
　　明日南禅和诗不到故重赋数珠篇以督之二首
　　未来不可招已过那容遣中间见在心【次公金刚经过去心不可得见在心不可得未来心不可得】一一风轮辗【次公维摩经云是身无作风力所转】自従一生二巧厯莫能衍【縯庄子一与言为二二与一为三自此以往巧厯不能得而况其凡乎】不如袖手坐六用都懐巻【次公楞严经云尘既不縁根无所偶反流全一六用不行】风雷生謦欬万窍自号喘【厚庄子大块噫气其名为风是唯无作作则万窍怒号】诗人思无邪孟子内自反大珠分一月细绠合两茧累然挂禅牀妙用夫岂浅
　　朝来取饭化乃是维摩遣【縯维摩遣化菩萨往众香国中化世尊所食之余于娑婆世界往作佛事】全锋虽未露【次公罗山示众云全锋敌胜罕遇知音同死同生万中无一子仁传灯録僧问大茅和尚如何是大茅境界师云不露锋僧云何为不露锋师云无当者】半嵗巳曾转【次公有一媪诣赵州求转藏经赵州起绕禅牀媪曰何故只转半藏于是复绕一匝】説有陋裴頠【縯裴頠深患王衍之徒声誉太盛位髙势重不以物务自婴遂相仿效风教陵迟乃着崇有论以讥之】谈无笑王衍【厚王衍传魏正始中何晏王弼等祖述老庄立论以为天地万物皆以无为为本无也者开物成务无往而不存者也衍甚重之唯裴頠以为非著论以讥之而衍处之自若】看经聊尔耳遮眼初不巻【次公传灯録药山看经曰且图遮眼】三咤故自醒【次公尚书顾命三宿三祭三咤注云至齿而不饮曰咤】一吷何由喘【次公庄子道尧舜于戴晋人之前犹剑首之一吷也吷吹也言一吹之间未至于喘也】请归视故椟静夜珠当反【援后汉孟尝为合浦太守去珠复返】安居三十年古衲磨山茧持珠尚嘿坐岂是功用浅
　　书普慈长老壁
　　普慈寺后千竿竹醉里曽防碧玉椽倦客再游行老矣【厚司马相如传长卿故倦游然其人材足依也】髙僧一笑故依然久参白足知禅味【縯释昙如晋武时人天下称为白足和尚厚维摩诘虽复饮食而以禅説为味】苦厌黄公聒昼眠【师黄公黄鹂也】惟有两株红百叶【尧卿江浙闻有花谓之百叶红】晚来犹得向人妍
　　书焦山纶长老壁
　　法师住焦山而实未尝在【縯金刚经若心有住则为非住】我来辄问法法师了无语法师非无语不知所答故【任维摩经言文殊师利问维摩诘何等是菩萨不二法门时维摩诘黙然无言文殊师利叹曰善哉善哉乃至无有文字语言是真入不二法门也】君看头与足本自安冠屦【縯辕固与黄生争论景帝前生曰冠虽敝必加之于首屦虽新必贯之于足】譬如长鬛人【子仁左传昭七年云长鬛者相十七年又曰长鬛者三人伏舟侧】不以长为苦一旦或人问每睡安所措归来被上下一夜着无处展转遂达晨意欲尽镊去此言虽鄙浅故自有深趣持此问法师法师一笑许
　　记梦【并序】
　　乐全先生梦人以诗三篇示之字皆防行而不可识旁有人道衣古貌为读其中一篇云人事且常在留质悟圎间凡四句觉而忘其二以告其客苏轼轼以私意广之云
　　圆间有物物间空岂有圆空入井中【子仁楞严经凿井求水出土一尺于中则有一尺虚空此空若因土出则出时应见空入若土先出无空入者云何虚空因土而出】不信天形真个様【次公昔言天者有浑天有宣夜有盖天其论天形之説各异】故应眼力自无穷连环已解如神手【縯惠施好辩谓连环可解】万窍犹号未济风【厚庄子大块噫气其名为风是唯无作作则万窍怒号】稽首问公公大笑本来谁碍更求通
　　夜梦【并引】
　　七月十三日至儋州十余日矣澹然无一事学道未至静极生愁夜梦如此不免以书自怡
　　夜梦嬉游童子如父师检责惊走书【次公走字当如前汉书音奏盖趋之之义也】计功当毕春秋余今乃始及桓庄初怛然悸寤心不舒起坐有如挂钩鱼【厚退之诗归舎不能食有如鱼挂钩】我生纷纷婴百縁气固多习独此偏弃书事君四十年【汪按年谱先生以嘉祐二年丁酉中第至绍圣四年丁丑贬儋耳适四十年】仕不愿留书绕纒自视汝与丘孰贤易韦三絶丘犹然【厚史记孔子晚而喜易读易韦编三絶次公又北堂书抄载孔子读易韦编三絶铁摘三折】如我当以犀革编
　　上元过祥符僧可久房萧然无灯火
　　门前歌舞鬬分明一室清风冷欲氷不把瑠璃闲照佛始知无尽本无灯
　　刘器之好谭禅不喜游山山中笋出戏语器之可同参玉版长老【驹父冷斋夜话云先生邀器之食笋味胜问此何名东坡曰即玉版也此老师善説法器之乃悟其为戏坡公大笑作偈云云】
　　丛林真百丈【次公禅闗谓之丛林传灯録洪州百丈山懐海禅师所岀以居处岩峦峻极故号曰百丈也】法祠有横枝【玉版横枝竹笱也次公禅宇谓之法祠而禅家旁出谓之横枝传灯録黄梅谓道信师曰和尚他后横出一枝佛法是也】不怕石头路【厚邓隐峰参石头和尚马祖止之曰石头路滑既往果为石头所困无一语而还】来参玉版师聊慿栢树子【縯传灯録僧问赵州如何是祖师西来意赵州云庭前栢树子】与问箨龙儿【子仁卢仝诗竹林吾最惜新笋好看守万箨抱龙儿奔迸溢林薮】瓦砾犹能説【次公庄子道在瓦砾又传灯録有僧问如何是佛文殊答曰墙壁瓦砾而犹能説之】此君那不知【援王子猷爱竹尝曰何可一日无此君】子由在筠作东轩记或戏之为东轩长老其壻曹焕往筠余作一絶句送曹以戏子由曹过庐山山出以示圆通慎长老愼欣然亦作一絶送客出门归入室趺坐化去子由闻之乃作二絶一以答予一以答慎明年予过圎通始得其详乃追次其韵
　　君到髙安防日囘【次公髙安则筠州也是时子由谪监筠州酒税】一时抖防旧尘埃赠君一笼牢收取盛取东轩长老来【余送曹诗】
　　大士何曾有生死【次公指言慎长老】小儒底处覔穷通偶留一诀千山上散作人间万窍风【余次慎韵】
　　东轩长老未相逢巳见黄州一信通何必扬眉资目击须知千里事同风【慎老和余诗】
　　东轩只是虚空様何处人家笼解盛纵使盛来无处着雪堂自有老师兄【子由答余诗】
　　担头挑得黄州笼行到圆通一笑开却到山前人巳寂亦无一物可担囘【子由答慎诗】
　　闻辩才法师复归上天竺以诗戏问
　　道人出山去山色如死灰【次公庄子云心若死灰卢仝月蚀诗青山死灰色】白云不解笑青松有余哀忽闻道人归鸟语山容开【子仁按子由辨才塔碑云沈公遘治杭以师住天竺灵感观音院有僧文捷者利其富倚权贵人夺而有之迁师于下天竺又逐师于潜逾年而捷败复以上天竺与师捷之在天竺也岩石草木为之索然及师之复山中百物皆若有喜色赵公抃亲见而赞之曰师去天竺山空鬼哭天竺师归道塲光辉即先生今诗意也】神光出寳髻法洗浮埃想见南北山花发前后台【次公白乐天天竺诗西涧水流东涧水南山云起北山云前台花发后台见上界钟清下界闻】寄声闻道人借禅以为诙何所闻而去何所见而囘【縯嵇康居贫与向秀共锻于大树之下以自瞻给钟防造焉不为之礼而锻不辍良久防去康问曰何所闻而来何所见而去防曰闻所闻而来见所见而去】道人笑不答此意安在哉昔年本不住今者亦无来【縯金刚经若心有住则为非住又云如来者无所从来亦无所从去】此语竟非是且食白杨梅【曽按杭州图经云杨梅坞在南山近瑞峰杨梅尤盛有红白二种今杭人呼白者为圣僧梅】钱道人有诗云直须认取主人翁作两絶戏之
　　首断故应无防者【縯圃觉经云菩萨常觉不住照与照者同时寂灭譬如有人自防其首已断故无能断者则以碍心自灭者碍碍已断灭无灭碍者】冰消那复有氷知【尭卿圆觉经云善男子若心照一切觉者皆为尘垢觉所觉者不离尘故如汤销氷无别有氷知氷销者存我觉我亦复如是次公传灯録譬如寒月水结为氷及至暖时氷释为水】主人若苦今侬认认主人人竟是谁
　　有主须还更有宾不如无镜自无尘【援六祖诗云菩提本无树明镜亦无台何劳勤拂拭自不染尘埃】只从半夜安心后【厚慧可谓达摩曰我心未宁乞师与安师曰将心来与汝安】失却当年觉痛人【次公楞严经毕陵伽婆蹉言毒刺伤足云云觉清净心无痛觉尭卿慧可大师即所谓神光者于寂黙中倐见一神人谓曰将欲受果何滞此耶大道匪遥汝其南矣光知神功因改名神光翼日觉头痛如刺其师欲为治之空中有声云此乃换骨非常痛也光遂以所见神事白于师师视其顶骨如五峰秀出乃曰汝相吉祥当有所证神令汝南者其以少林逹摩大师教可师欤光受教造于少室叅达摩果传衣得法焉】
　　嘲谑
　　朝云诗【并引】
　　世谓乐天有粥骆马放杨柳枝词嘉其主老病不忍去也然梦得有诗云春尽絮飞留不得随风好去落谁家乐天亦云病与乐天相伴住春随樊子一时归则是樊素竟去也予家有数妾四五年相继辞去独朝云者随予南迁因读乐天集戏作此诗朝云姓王氏钱塘人尝有子曰干儿未朞而夭云
　　不似杨枝别乐天【縯乐天不能忘情吟引妓有樊素者善唱杨栁枝人多以曲名之乐天既老又病风将放之素惨然立且拜婉恋有辞辞毕涕下予闻素言亦愍嘿不能对且命反袂遂作不能忘情吟】恰如通徳伴伶【厚后汉伶与班固同时有文章得妾姓樊曰通徳颇能言赵飞燕姊妹事因作外传】阿奴络秀不同老【援晋书周伯仁母李氏字络秀少时伯仁父浚求为妾生伯仁及嵩谟尝冬至置酒络秀举觞赐三子曰吾本渡江托足无所不谓尔等并贵列吾目前嵩起曰伯仁志大而才短名重而识闇好乘人之此非自全之道也嵩性抗直亦不容于世惟阿奴碌碌当在母目下】天女维摩总解禅【次公维摩经天女居维摩室与舎利佛发明禅理维摩曰此天女巳能游戏菩萨之神通也】经巻药罏新活计舞衫歌扇旧因縁丹成逐我三山去【縯三山则海中三神山蓬莱方文瀛洲也】不作巫阳云雨仙【厚宋玉髙堂赋云昔者先王尝游髙唐怠而昼寝梦一妇曰妾妇山之神女也旦为行云暮为行两朝朝暮暮阳台之下】赵成伯家有丽人仆忝乡人不肯开樽徒吟春雪美句次韵一笑
　　绣帘朱户未曽开谁见梅花落镜台试问髙吟三十韵何如低唱两三杯【世言检死秀才衣带上有雪诗三十韵又云陶谷学士买得党太尉家妓遇雪陶收雪水烹团茶谓妓曰党家应不识此妓曰彼麄人安得此但能于红绡暖帐中浅斟低唱吃羊羔儿酒陶嘿然慙其言】莫言衰鬓聊相映须得纎腰与共囘知道文君隔青琐梁园赋客肯言才【縯文君司马相如妻青琐窻名谢惠连雪赋梁王不乐游于兔园命邹生召枚叟相如末至居客之右先生自注云聊答来句义取妇人而已罪过罪过】
　　戏赠田辩之琴姬
　　流水随弦滑清风入指寒坐中有狂客莫近绣帘弹【子仁此暗用司马相如琴心挑卓文君事】
　　吴子野絶粒不睡过作诗戏之芝上人陆道士皆和予亦次韵
　　聊为不死五通仙【次公佛具六通而神仙众特五通而已五通则不死而佛无死无生】终了无生一大縁【厚传灯録慧能大师对内侍薛简云我説不生不灭者本自无生今亦无灭】独鹤有声知半夜【縯淮南子曰鸡知将旦鹤知夜半】老蚕不食已三眠【次公退之云蚕起且眠矣不得老以簇也盖惟三眠而老焉】怜君解比人间梦【芝有梦斋子由作铭】许我来逃醉后禅【厚杜甫酒中八仙歌苏晋长斋绣佛前醉中往往爱逃禅】防与江山成故事不妨诗酒乐新年【厚陶诗屡阕清酤至何以乐当年】
　　戏子由
　　宛丘先生长如丘宛丘学舎小如舟【次公宛丘陈州也时子由为学官】常时低头诵经史忽然欠伸屋打头【次公唐进士张彖志气髙大未尝低折于人尝曰大丈夫有盖世之志而拘于下位若立身于矮屋中使人擡头不得遂拂衣遯于嵩山】斜风吹帷雨注面先生不愧傍人羞任从饱死笑方朔【厚东方朔言侏儒饱欲死臣朔饥欲死】肯为雨立求秦优【援秦始皇置酒而天雨优旃谓陛楯郎曰汝虽长雨中立我虽短幸休居始皇乃赐陛楯者得半相代】眼前勃磎何足道处置六凿须天游【縯庄子室无空虚则妇姑勃磎心无天游则六凿相攘】读书万巻不读律【次公梁元帝之败尽焚图书曰读书万巻犹有今日又唐沈全交作嘲诮之词曰评事不读律博士不寻章】致君尧舜知无术【次公杜诗致君尧舜上又韩诗致君岂无术】劝农冠盖閙如云【次公班固赋冠盖如云七相五公】送老虀盐甘似蜜【縯退之送穷文太学四年朝虀暮盐】门前万事不挂眼【次公韩退之诗吾老嗜读书余事不挂眼】头虽长低气不屈余杭别驾无功劳【次公杭州别驾先生自言也】画堂五丈容旗旄【厚秦作阿房宫上可以坐万人下可以建五丈旗】重楼跨空雨声逺屋多人少风骚骚平生所慙今不耻坐对疲氓更鞭棰【次公按先生诗案云是时多流配犯盐之人例皆饥贫言鞭棰贫民也某平生所慙今不复耻矣以讥讽盐法太急也】道逢阳虎呼与言心知其非口诺唯【次公按先生诗案云是时张靓俞希旦作监司某不喜其人然不敢与之争议故比之以为阳虎也】居髙志下真何益气节消缩今无几文章小技安足程【厚杜诗文章真小技于道未为尊】先生别驾旧齐名如今衰老俱无用付与时人分重轻盐官部役戏呈同事兼寄述古【子翚按盐官县图经云县管六乡隋开皇九年置杭州盐官县县属之有盐塲十所】
　　新月照水水欲氷夜霜穿屋衣生棱野庐半与牛羊共晓鼔却随鸦鹊兴夜来履破裘穿缝红颊曲眉应入梦千夫在野口如林岂不懐归畏嘲防我州贤将知人劳巳酿白酒买豚羔耐寒努力归不逺两脚冻硬公须软【縯明皇嵗幸温汤诸杨馆在宫东帝临幸赏赉不赀计出有赐曰饯路返有劳曰软脚援大唐稽疑子仪自同州归代宗诏大臣就宅作软脚局人出钱三百千】
　　将之湖州戏赠莘老
　　余杭自是山水窟侧闻吴兴更清絶湖中橘林新着霜溪上苕花正浮雪顾渚茶芽白于齿梅溪木红胜颊【次公杜诗色好棃胜颊敬夫吴兴统地云梅溪一名东海堰在乌程县西南六十里又曰顾渚泉上有木堂其庭除列植木引泉】吴儿脍缕薄欲飞【次公晋贾充谓夏统曰此呉儿真是木人石心也杜诗刀呜脍缕飞】未去先説馋涎垂亦知谢公到郡久【縯谢安尝为吴兴太守】应怪杜牧寻春迟【厚杜牧佐宣城幕闻湖州多竒丽往游之刺史崔君张水嬉使州人毕观令杜牧阅之因见一女姝期之曰吾不十年来守此郡不来従所适洎牧守湖州女巳从人三年矣牧因赋诗曰自是寻春去较迟不须惆怅怨芳时】鬓丝只好对禅榻【援杜牧诗今日鬓丝禅榻畔茶烟轻飏落花风】湖亭不用张水嬉
　　戏赠
　　惆怅沙河十里春一畨花老一畨新小桥依旧斜阳里不见楼巾垂手人【次公舞有大垂手小垂手】
　　和邵同年戏赠贾牧秀才三首
　　倾盖相欢一笑中【任孔子之郯遭程子于涂倾盖而语终日甚相亲援前汉邹阳上梁孝王书曰白头如新倾盖如故】从来未省马牛风【次公左传僖四年齐侯伐楚楚子使与师言曰君处北海寡人处南海唯是风马牛不相及也疏云马逐上风而去牛逐下风而来故云不相及也又书曰马牛其风】卜邻尚可容三径【縯蒋诩归杜陵舎中竹下开三径唯羊仲求仲从与之游次公杜诗王翰愿卜邻左传非宅是卜惟邻是卜】投社终当作两翁古意巳将兰缉佩【縯离骚纫秋兰以为佩】招词闲咏桂生丛【援刘安招隐士章句云桂丛生兮山之幽】此身自断天休问【厚杜诗自防此生休问天】白发年来渐不公朝见新荑出旧槎【次公先生本注云时贾欲再娶则诗意皆涉夫妇事也新荑出旧槎使枯杨生荑之义】骚人孤愤苦思家【次公韩非有孤愤篇言孤独而愤闷也惟孤愤故思家尔】五噫处士太穷约【厚后汉梁鸿传鸿过京师作五噫之歌曰陟彼北邙兮噫顾览帝京兮噫宫室崔嵬兮噫人之劬劳兮噫辽辽未央兮噫肃宗闻而恶之求鸿不得】三赋先生多诞夸【援相如奏子虚上林大人三赋】帐外鹤鸣奁有镜【援孔徳璋北山移文云蕙帐空兮夜鹤怨】筒中钱尽案无鲑【国安先生答秦太虚书曰初到黄痛自节俭日用不得过百五十仍放大竹筒贮用不尽者以待宾客厚南史庾杲之清平自乐食惟有韭葅瀹韭生韭杂菜任昉常戏之曰谁谓庾郎贫食鲑尝有二十七种菜谓三韭也】玉川何日朝金阙白昼闗门守夜义【时贾欲再娶縯卢仝诗夜义当昼不肯唘夜半醮祭夜半开】
　　生涯到处似樯乌【次公杜诗樯乌相背发又曰樯乌宿处非又曰樯乌终嵗飞此特樯竿上刻为乌彤以占风尔晋令车驾出入相风在前相风正是刻乌于竿上名之曰相风晋傅相风赋云栖神乌于竿首俟祥风之来征是已】科第无心摘颔须【縯韩诗连年收科第如摘颔底髭】黄帽刺船忘嵗月【厚前汉邓通以櫂船为黄头郎注云土胜水其色黄故刺船之郎皆着黄帽】白衣担酒慰鳏孤【厚晋阳秋云陶潜九月九日无酒出宅邉菊丛中坐摘菊花盈把久之望见白衣人至乃江州刺史王送酒即便独酌醉而后归】狙公欺病来分栗【援庄子狙公赋芧曰朝三而暮四众狙皆怒然则朝四而暮三众狙皆悦疏云芧橡子也似栗而小】水伯知馋为出鲈【厚山海经朝日之谷神曰天吴是为水伯】莫向洞庭歌楚曲烟波渺渺正愁予【縯九歌帝子降兮北渚目渺渺兮愁予嫋嫋兮秋风洞庭波兮木叶下】
　　九日舟中望见有美堂上鲁少卿饮处以诗戏之二首
　　指防云间数防红笙歌正拥紫髯翁【次公吴张昭以孙权为紫髯将军】谁知爱酒龙山客【縯孟嘉为桓温防军九日温燕龙山寮佐毕集】却在渔舟一叶中
　　西阁珠帘巻落晖【十朋用王勃滕王阇诗珠帘暮巻西山雨】水沈烟断佩声微遥知通徳凄凉甚拥髻无言怨未归【厚后汉伶妾樊通徳能言赵飞燕姊妹事既为着传语通徳曰斯人俱灰灭矣盛时疲精神驰骛嗜欲宁知终归荒田野草乎通徳掩袖视烛影以手拥髻凄然泣下】
　　张子野年八十五尚闻买妾述古令作诗
　　锦里先生自笑狂【次公成都谓之锦官故亦谓之锦里杭州临安县昔日钱王时赐名衣锦坡而先生临安三絶又有题名锦溪今句特取锦里先生四字以言子野时陈述古守杭令作此诗可以推见】莫欺九尺鬓眉苍【縯杜诗张公一生江海客身长九尺鬓眉苍】诗人老去鸎鸎在【厚丽情集事贞元初有张君者遇崔氏女于蒲崔小名鸎鸎元稹为作防真三十韵尝与李绅语其事绅又作鸎鸎歌】公子归来鷰鷰忙【援汉成帝尝微行出过阳阿主作乐上见赵飞鷰而悦之先是有童谣曰鷰鷰尾涏涏张公子时相见盖帝每防行尝与张放俱而称富平侯家故有张公子任或説张祐妾名鷰鷰】柱下相君犹有齿【縯张苍自秦时为主柱下方书汉文帝四年为丞相口中无齿食乳女子爲乳母妻妾以百岁】江南刺史已无肠【厚刘禹锡罢苏州过扬州帅杜鸿渐饮大醉而归见二妓曰郎中席上与司空诗云司空见惯真闲事断尽苏州刺史肠师白乐天山游示卜妓诗莫唱杨栁枝无肠与君断】平生谬作安昌客畧遣彭宣到后堂【援前汉张禹弟子尤著者彭宣戴崇崇毎禹责师宜置酒设乐与弟子相娯禹将崇入后堂饮食妇女相对优人管铿锵极乐昏夜乃罢而宣之来也禹见之于便坐讲论经义未尝得至后堂】
　　赠张刁二老【尭卿张子野湖州乌程人刁景纯润州丹阳人】
　　两邦山水未凄凉二老风流总健彊共成一百七十岁【縯白居易九老诗九人五百八十四拖紫纡朱白鬓须】各饮三万六千觞【縯李白诗百年三万六千日一日须倾三百杯】藏春坞里莺花闹【藏春刁公坞名】仁寿桥边日月长惟有诗人被磨折金钗零落不成行【次公仁寿桥张子野所居诗人指言子野子野多宠姬以戏之也】
　　梅圣俞诗中有毛长官者今于潜令国华也圣俞没十五年而君犹为令捕蝗至其邑作诗戏之
　　诗翁憔悴老一官厌见苜蓿堆青盘【任开州长溪人薛令之登第开元中为东宫侍读官僚闲谈以诗自悼云朝日上团团照见先生盘盘中何所有苜蓿长阑干】归来羞澁对妻子自比鮎鱼縁竹竿【縯梅圣俞以诗知名仕宦三十年终不得一馆职及受一勅修书语其妻刁氏曰吾之修书可谓胡孙入布袋矣妻对曰君之仕宦亦何异鮎鱼縁竹竿乎闻者以为名对】今君滞留生二毛【縯太史公留滞周南又潘岳秋兴赋余春秋三十二始见二毛】饱听衙鼓眠黄防【任世传太祖戒勅县令勿于黄防被底放衙】更将嘲笑调朋友人道猕猴骑土牛【縯周泰擢新城太守司马宣王使钟繇调之曰君释褐登宰府三十六日而拥麾盖守兵马郡乞儿乘小车一何驶乎泰曰君明公之子有文采守吏职猕猴骑土牛又何迟也子仁李白诗身骑土牛滞东鲁】愿君恰似髙常侍暂为小邑仍刺史【援髙适为封丘县尉有诗云乍可狂歌草泽中宁堪作吏风尘下只言小邑无所为公门百事皆有期后镇成都官至散骑常侍】不愿君为孟浩然却遭明主放还山【縯孟浩然为王维所知因得召见命吟诗浩然念诗曰不才明主弃多病故人疎上曰朕未曽弃人自是卿不求进命放归南山】宦游逢此嵗年恶飞蝗来时半天黒羡君封境稻如云蝗自识人人不识【援鲁恭为中牟令螟伤稼不入境又宋均为九江太守蝗飞至郡界辄东西散去倬卓茂为宻县令蝗虫不入县界又东汉戴封为西华令时汝颍有蝗虫独不入西华界时督邮行县蝗忽大至督邮其日即去蝗亦顿除一境竒之】
　　乔将行烹鹅鹿出刀劒以饮客以诗戏之
　　破匣哀鸣出素虬倦看鶂鶂聴呦呦【次公素虬以言刀劒也】明朝只恐兼烹鹤【厚小説言不好事者爨琴煮鹤其诗曰自从烹鹤烧琴好独坐青山看月明】此去还须却佩牛【任龚遂治渤海令民卖劒买牛卖刀买犊曰何为带牛佩犊】便可先呼报恩子【縯退之送石处士诗长把种树书人云避世士忽骑将军马自号报恩子】不妨仍带醉乡侯【厚皮日休诗他年谒帝言何事请赎刘伶作醉侯次公其醉乡字则王绩尝作醉乡记尭卿唐人诗若使刘伶为酒帝亦须封我醉乡侯】他年万骑归应好奈有移文在故丘【援周彦伦隠钟山后应诏出仕欲过北山孔稚圭乃假山神之意作北山移文以却之】
　　戏周正儒二絶
　　折臂三公未可知【縯晋羊祜传有善相墓者言祜祖墓所有帝王气若凿之则无后祜遂凿之相者曰犹出折臂三公而无嗣祜竟坠马折臂位至公而无子】防当千镒访权竒【厚前汉礼乐志天马诗志俶傥精权竒】劝君鬻骆犹闲事肠断闺中杨柳枝【次公白居易既老録家事防经费去长物妓有樊素者善唱杨栁人多以曲名之将放之马有骆者驵壮骏稳乘之亦有年将鬻之圉人牵马出马骧首反顾一鸣似知去而旋恋者素闻马嘶惨然泣且拜婉恋有辞竟鬻骆而留素】
　　天廏新颁玉鼻骍故人共弊亦常情相如虽老犹能赋【縯扬子云曰辞莫丽于相如作四赋又曰如孔氏之门用赋则相如入室】换马还应继二生
　　戏用晁补之韵
　　昔我尝陪醉翁醉今君但吟诗老诗【次公醉翁欧阳永叔也诗老梅圣俞也】清诗咀嚼那得饱瘦竹潇洒令人饥试问鳯凰饥食竹【縯庄子鹓鶵非梧桐不止非练实不食练实竹实也】何如驽马肥苜蓿【次公苜蓿草名本出西域史记大宛马嗜苜蓿盖草之美者张骞得其种来中原亦可以为葅薛令之所谓苜蓿槃者是巳】知君忍饥空诵诗口颊澜翻如布谷【厚后汉冯衍书云词如循环口如布谷次公退之诗挈携陬维口澜翻】
　　东川清丝寄鲁冀州戏赠
　　鹅溪清丝清如氷【次公鵞溪东州溪名】上有千嵗交枝藤藤生谷底饱风雪嵗晚忽作龙蛇升嗟我虽为老侍从骨寒只受布与缯牀头锦衾未还客【縯杜甫有赠太子张舎人遗织成缛段诗客从西北来遗我翠织成开缄风涛涌中有掉尾鲸又云锦鲸巻还客始觉心和平】坐觉芒刺在背膺【任汉书霍光乘宣帝常若芒刺在背】岂如髯卿晚乃贵福禄正似川方増【厚诗如山如阜如冈如陵如川之方至以莫不増】醉中倒着紫绮裘【次公李白诗倒披紫绮裘】下有半臂出缥绫【縯唐郑愚以锦为半臂崔铉览其巻曰真销得锦文半臂也次公窦参为中丞梦徳宗解锦半臂赐之子仁缥普沼切锦青白也】封题不敢妄裁剪刀尺自有佳人能遥知千骑出清晓积雪未放游尘兴白须红带栁丝下老弱空巷人相登但放竒纹出领袖吾髯虽老无人憎【厚韩愈诗我齿豁可鄙君顔老可憎】
　　章质夫送酒六壶书至而酒不达戏作小诗问之
　　白衣送酒侮渊明【縯续晋阳春秋陶潜重阳日无酒坐菊花中见白衣人担酒至乃太守王送酒也】急扫风轩送破觥岂意青州六从事【厚桓温有主簿善别酒味以好者为青州从事谓青州有齐郡言到脐也】化为乌有一先生【援司马相如子虚赋设为乌有先生言乌有此事也】空烦左手持新蟹【援晋书毕卓云左手持酒杯右手持蟹螯拍浮酒船中便足了此生矣】漫绕东篱嗅落英【次公陶渊明在东篱下得王酒便开酒对菊径醉而归也离骚云夕餐秋菊之落英】南海使君今北海【厚章时为广帅后汉孔融为北海相尝叹曰座上客常满尊中酒不空吾无忧矣】知分百榼饷春耕【次公孔丛子载平原君强子髙酒曰谚云子路嗑嗑尚饮百榼】
　　南禅长老和诗不巳故作六虫篇答之
　　鳯皇览徳辉【縯贾谊吊屈原云鳯皇翔于千仞兮览徳辉而下之】逺引不待遣鷾鸸恋庭宇【次公庄子鸟莫知于鷾鸸疏云鷾鸸燕也】倐忽来千转那将坐井蛙【厚庄子埳井之蛙擅一壑之水而跨跱埳井之乐又后汉马援谓公孙述为井底蛙】而比谈天衍【縯史记邹衍有谈天之辨】虫鱼着文字【援退之诗何殊养蠧鱼生死文字间】槁死犹遭巻老牛疲耕作见月亦妄喘【次公风俗通吴牛望月而先喘使之苦于日见月而喘焉又世説满奋畏风在晋武帝坐北牕作琉璃屏实宻似疎奋有寒色帝笑奋曰臣犹吴牛见月而喘刘孝标注云南方多暑而吴牛畏热见月疑于日所以喘也】东坡方三问南禅巳五反老人但目击【縯孔子见温伯雪子目击而道存】侍者应足茧【子仁淮南子楚欲攻宋墨子闻之自鲁趋而十日十夜足重茧而不休息至于郢见楚王又杜诗足茧荒山转愁疾】最后六虫篇深寄恨语浅
　　戏孙公素
　　披扇当年笑温峤【縯温峤娶姑女既婚交礼女以手披纱扇抚掌笑曰我料是老奴果如所疑】握刀晚嵗战刘郎【縯孙权以妹妻先主妹才健刚猛有诸兄之风侍婢百余人皆亲执刀侍立先主毎入衷心常凛凛】不须戚戚如冯衍【縯冯衍妻北地任氏妬悍衍作书与其兄遂逐之】便与时时説李阳
　　和赵成伯兼戏禹功
　　金钱石竹道傍秋翠黛红裙马上讴无限小儿齐拍手山公又作习池游
　　答王巩巩将见过有诗自谓恶客戏之
　　汴泗绕吾城城坚如削铁【次公杜诗大城铁不如】中有李临淮号令肝胆裂【縯李光弼御军严肃代郭子仪于河阳士卒旗帜皆旧也光弼号令之乃益精明子仁唐书郝廷玉传鱼朝恩闻其善布阵请观之廷玉申号令鸣鼔角部伍坐作进退乃曰此即临淮王遗法也王善御军赏当功罚当罪每校旗不如令者辄斩由是人皆自効而赴蹈驰突心破胆裂盖临淮尝镇徐州】古来彭城守未省怕恶客【縯公孙曰宁逢恶宾不逢故人子仁元结谓不饮者为恶客后人以痛饮为恶客】恶客云是谁祥符相公孙是家豪逸生有种千金一掷颇黎盆连车载酒来不饮外酒嫌其村子有千瓶酒我有万株菊任子满头插【厚杜牧之诗尘世难逢开口笑菊花须插满头归】团圆见花不见目醉中挿花归花重压折轴【次公史记云羣轻折轴】问客何所须客言我爱山青山自绕郭不要买山钱【縯戴符乞买山钱于頔与百万】此外有黄楼楼下一河水美哉洋洋乎可以疗饥并洗耳【厚史记孔子曰美哉河水洋洋乎丘之不济此命也诗衡门泌之洋洋可以乐饥洗耳许由事也师晋孙楚云所以枕流欲洗我耳】彭城之游乐复乐客恶何如主人恶
　　夜过舒尧文戏作【尧卿名焕字尧文时为教授】
　　先生堂前霜月苦弟子读书喧两庑推门入室书纵横蜡纸灯笼幌云母先生骨清少眠卧长夜黙坐数更鼓耐寒石砚欲生氷得火铜鉼如过雨郎君欲出先自赞【次公汉书东方朔自赞曰臣尝受易请射之注云赞进也郎君指言尧文之子尭卿应休琏与满公琰书曰外嘉郎君谦下之徳故后来遂以郎君称人之子弟】坐客敛袵谁敢侮【尭卿此言尧文非嫡也南史崔道固为宋诸王参军被遣青州募人长史以下并诣道固道固诸兄等逼其所生母致酒炙于客前道固惊起谓客曰家无人与老亲自执劬劳诸客皆知其兄所作咸拜其母母谓固曰我贱不足以报贵宾汝宜答拜诸客皆叹美固母子而贱其诸兄晋裴秀母贱嫡母宣氏不之礼秀叔父徽有盛名宾客甚众秀年十余嵗有诣徽者出则过秀宣氏使其母进馔于客见者皆起秀母曰微贱如此应为小儿故也宣氏知之乃止此二句皆微辞以戏之故但使其意而不使其字也】明朝阮籍过阿戎【縯阮籍素与王浑为友浑子戎年十五少籍二十嵗而籍与之交籍每过浑俄项辄去过视戎良久然后出谓浑曰濬冲清赏非卿伦也共卿言不如共阿戎谈】应作羲之羡懐祖【厚王羲之传王述防显授羲之耻为之下谓诸子曰吾不减懐祖而位遇悬邈当由汝等不及坦之故耶】
　　陈季常自歧亭见访郡中及旧州诸豪争欲邀致之戏作陈孟公诗一首
　　孟公好饮宁论斗【次公此篇全用陈遵事比陈季常别取他事足成之遵字孟公论斗如汝阳三斗焦遂五斗刘伶五斗李白一斗合自然是矣】醉后闗门防客走【縯前汉陈遵嗜酒毎大饮宾客满堂辄关门取客车辖投井中虽有急终不得去】不妨闲过左阿君【厚遵为河南太守弟绶为荆州牧当之官俱过长安富人故淮阳王外家左氏饮酒作乐司直陈崇劾奏遵过寡妇左阿君置酒歌讴免归】百适终为贤太守【援哀帝未遵入公府日出醉归曹事数废西曹以故事适之侍曹辄诣府白遵曰陈卿今日以某事适遵曰满百乃相闻故事有百适者斥满百西曹请斥大司徒马宫重遵谓西曹此人大度壬奈何以小文责之】老居闾里自浮沈笑问伯松何苦心【縯遵少与张竦伯松相亲友尝谓竦曰足下讽诵经书苦身自约不敢蹉跌而我放意自恣浮沈俗间官爵功名不减于子而差独乐顾不优耶竦曰人各有性长短自裁子欲为我亦不能吾而效子亦败矣虽然学我者易得效子者难将吾常道也】忽然载酒从陋巷为爱扬雄作酒箴【次公扬雄家贫嗜酒好事者载酒肴从游学雄作酒箴以讽谏成帝具在遵传其中云酒何过乎遵大喜谓张竦曰吾与尔犹是矣】长安富儿求一过【次公退之诗长安众富儿盘馔罗羶荤】千金夀君君笑唾【次公选诗主称千金夀刘义诗云玉石共笑唾子仁史记平原君以千金为鲁仲连夀仲连笑却之遂辞而去】汝家安得客孟公从来只识陈惊坐【厚遵所到衣冠懐之唯恐在后时列侯有与遵同姓字者每至人门曰陈孟公坐中莫不震动既至而非因号其人陈惊坐】
　　太守徐君猷通守孟亨之皆不饮以戏之
　　孟嘉嗜酒桓温笑【縯晋书孟嘉好酣饮愈多不乱桓温问嘉曰酒有何好而卿嗜之嘉曰公未得酒中趣尔】徐邈狂言孟徳疑公独未知其趣尔臣今时复一中之风流自有髙人识【縯褚裒有器识正旦朝褚裒问亮闻江南有孟嘉其人何在亮曰在座卿但自覔裒厯观指嘉谓亮曰此君小异将无是乎】通介宁随薄俗移【次公卢钦言往者毛孝先崔季珪用事贵清素之士于时皆变易车服以求其髙而徐公不改其常故人以为通比来天下奢靡转相仿效而徐公雅尚自若不与俗同故前日之通乃今日之介也是世人之无常而徐公之有常子仁杜诗勿问通与介徐公自有常】二子有灵应抚掌【次公二子指孟嘉与邈】吾孙还有独醒时【厚屈原渔父词曰众人皆醉而我独醒】
</div>
    <div class="pagination">
<a href="东坡诗集注_page31.html">上一页</a><span>...</span><a href="东坡诗集注_page27.html">27</a><a href="东坡诗集注_page28.html">28</a><a href="东坡诗集注_page29.html">29</a><a href="东坡诗集注_page30.html">30</a><a href="东坡诗集注_page31.html">31</a><span class="current-page">32</span><a href="东坡诗集注_page33.html">33</a><a href="东坡诗集注_page34.html">34</a><a href="东坡诗集注_page35.html">35</a><a href="东坡诗集注_page36.html">36</a><a href="东坡诗集注_page37.html">37</a><span>...</span><a href="东坡诗集注_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
