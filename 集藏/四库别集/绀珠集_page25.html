<!DOCTYPE html>
<html>
<head>
    <meta charset="UTF-8">
    <title>绀珠集 - 第 25 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>绀珠集 - 第 25 页/共 81 页</h1>
    <div class="content">
　　地下柱轴
　　地下有四柱三千六百轴犬牙相牵

　　地以石为骨
　　地以石为骨以川为脉草木为毛羽

　　河精
　　夏禹行河见长人鱼身曰我河精也

　　欧冶五劔
　　纯钩湛卢豪曹鱼肠巨阙五寳劔皆欧冶所铸传于世

　　太阳草
　　天老曰太阳之草服之长生即黄精也

　　江珠
　　琥珀别名

　　羽民
　　羽民国有翼飞不逺

　　虎仆
　　有兽緑毛可作笔名虎仆

　　天孙
　　泰山一名天孙言天帝孙也

　　兔目鼠耳
　　槐生五日曰兔目十日曰鼠耳

　　抟榖
　　尔雅鸠名

　　姉归
　　髙唐赋子归别名

　　田鹘
　　鶗鴂别名

　　庸渠
　　相如赋水鸟名

　　绀珠集卷四

　　●钦定四库全书

　　绀珠集卷五

　　（宋）朱胜非 撰

　　○嘉话録【刘禹锡】

　　诗用僻字
　　为诗用僻字须有来处宋考功诗云马上逢寒食春来不见饧尝疑此字因读毛诗郑笺说吹箫处注云今卖饧家物六经惟此注中有饧字余作重阳诗欲押一餻字徧寻无据不敢用之

　　三公入市
　　司徒杜公在维扬日尝语宾末曰我致政后着一麤布襕衫跨小驷入市看盘铃傀儡足矣后致政果如其言谏官疏言三公不合入市公曰吾计中矣欲以自污耳

　　碑流汗
　　蔡州既平宪宗命道士张某至境醮于紫极宫宫本吴少诚生祠裴晋公废以为宫设醮之日霹雳大震少诚徳政碑忽流汗成泥

　　百衲琴
　　李汧公勉取桐孙之精者杂缀为琴谓之百衲琴用蜗殻为徽其间二面尤絶异通名响泉韵磬异丝为弦一上十余年不断

　　狸骨帖
　　荀舆能书尝写狸骨方治劳右军临之世号狸骨帖

　　蜀道易
　　陆畅尝谒韦皋作蜀道易云蜀道易易于履平地皋恱待畅甚厚

　　定秦二字
　　皋在蜀数进兵器多刻定秦二字既死人以此称其罪畅上疏理之言臣在蜀日见造兵器定秦者乃匠者之名姓耳由是皋得以见释

　　魏碑三絶
　　魏受禅碑王朗文梁鹄书锺繇刻世谓之三絶古人镌须善书者故令繇

　　虎骨致雨
　　南中旱甚即以虎骨投有龙处即雨作能激龙之怒也

　　寳章集
　　武后尝御武成殿阅书问宰相王方庆曰卿家旧法书存乎方庆遂集之自右军以下至僧虔等二十余人书帖后命崔融作叙赐名曰寳章集

　　相逢说项斯
　　杨祭酒爱才喜推誉赠项斯诗曰度度见诗诗総好及观标格胜于诗平生不解藏人善到处逢人说项斯由此得第

　　飞白书始
　　飞白始于蔡邕在鸿都学见匠人施垩帚遂创意为梁萧子云能之武帝谓曰蔡邕飞而不白羲之白而不飞飞白之间在卿斟酌耳

　　三诗用茱茰工拙
　　茱茰三诗人用亦有工拙杜公云更把茱茰子细看王右丞云徧挿茱萸少一人宋仿云学他年少挿茱茰杜公为优也

　　良马须逸鞅泛驾
　　石季龙少好挟弹其父母怒之曰徤特须走车破辕良马须逸鞅泛驾然后负重致逺言童子不竒慧非异器故也

　　寒具
　　晋书有食名寒具无注解后于齐民要术及食经中见乃是今镮饼

　　借船帖
　　王内史借船帖书之尤工者卢尚书甚寳之张宾护致书求假答云只可就看未尝借人后卢公守潞州忽有人持此帖诣张公求售张公惊问之云卢家郎君窃出遣卖耳张叹而却之
</div>
    <div class="pagination">
<a href="绀珠集_page24.html">上一页</a><span>...</span><a href="绀珠集_page20.html">20</a><a href="绀珠集_page21.html">21</a><a href="绀珠集_page22.html">22</a><a href="绀珠集_page23.html">23</a><a href="绀珠集_page24.html">24</a><span class="current-page">25</span><a href="绀珠集_page26.html">26</a><a href="绀珠集_page27.html">27</a><a href="绀珠集_page28.html">28</a><a href="绀珠集_page29.html">29</a><a href="绀珠集_page30.html">30</a><span>...</span><a href="绀珠集_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
