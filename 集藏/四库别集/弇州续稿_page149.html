<!DOCTYPE html>
<html>
 <head>
  <meta charset="utf-8"/>
  <title>
   弇州续稿 - 第 149 页/共 228 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弇州续稿 - 第 149 页/共 228 页
  </h1>
  <div class="content">
   铭曰石之先﨣﨣武伉迨公厥考始以儒将公之将恵慈不私甫命登坛天复妬之及儒之庸不于其躬而于中丞荣褒峻封洋坑之原有光如虹帝纶昭回永贲玄宫
　　
　　△墓碑
　　
　　中奉大夫江西布政使司左布政使天目徐公墓碑
　　
　　徐公讳中行字子与徐所受姓具韩愈所造偃王庙碑中其系凤阳人也洪武中进五公者坐徙江南之长兴遂为长兴人进五生亨六亨六生农隠有子五人而最少者为封刑部公某刑部公以儒行显闾党间娶许安人善女红有子三人而最少者为公公生而颕警十数岁即能为举子业旁及古文辞十六试于邑邑令黄公光升大竒之谓是儿国噐也寻逰邑庠为诸生亡何举乡荐遂进逰南太学益为古文辞公白晳美姿容眉目如画能食酒工谐笑所周旋亡非贤豪长者以故藉藉公交车间凡十年而成进士授刑部广东司主事公既以文辞有声实而尚书为顾公应祥其外舅行也甚赏异之间谓曰郎所业足自名必欲舍而趋古者则毋若他曹郎李攀龙又谓不佞世贞虽少亦其次也公自是交驩吾两人而同年中若梁有誉宗臣吴国伦咸来相劘切公遂取旧草悉焚之而自是诗非开元而上文非东西京而上毋述矣而会郎杨继盛者上书劾相严论死犹在系公时时槖饘食之间一入相慰语慷慨欷嘘泣数行下杨君谓公毋入入且生得失生得失相严当舍我而与若雠也公不顾而太宰李公黙雅能知公文拟入内阁司两制不果给事御史缺拟以曹郎徙公名在第三复不果而公念父母老上疏乞南曹便养报闻会决江北辟便道归省寻迁员外郎事竣还朝转贵州司郎中时杨君已得死丧归公解槖而追赙之相严乃伺诸尝赙杨君者而太宰复中蜚语下法曹当公谳公稍丽轻辟诏不许公恒自念太宰知我我以法报且不可而乃不获以法报我之自谓何然相严则益不怿公矣公寻使论江南狱大小悉以情所全活以数百计事未竣出知汀州府公至而广冦萧五拥万众猝来冦郭外男女争避入城城者阖之有相蹈藉死者公亟戒勿阖而身坐闉前引絙别涂俾男循左女循右入第令逺斥堠而已诸县令各受公教饬兵登陴贼不能破行围指挥董珖垒系累男女数百公以一旅解之尽敓其俘归公筴贼且走走必繇髙吴道俾武平令徐甫宰伏兵徼破之擒其酋寻推功徐令不自居公又筴山海冦无已时而三图当要冲议城之以一通判控治得报可自是冦益解散汀一切治而公入计甫毕而丁封刑部公忧治丧以毁瘠闻起补汝宁府其治如汀时伊王负上宠创筑城垣及诸不法事甚伙公当往会勘人窃危公是不易析也公缓颊数语利害王悚听立毁垣及省诸不法大猾中通判何君以法何君义不受逮雉经死而猾踞横自若公为捕致于理汝人快之公两治郡悉能平其赋且格他横赋而其治本经术稍傅比以礼节在汀祠故死事指挥王月糈故孝子丘文岐子在汝筑天中台别立何仲黙祠暇则行学宫课授弟子文谊旌赏其卓然者当京朝大察吏公前以迁后察格不当复察而相严尚在政察及公当左迁士民拥车遮道觞公且哭且絮语浃日不得发始公筴东郭河善崩筑堤障之未就而闻报曰吾不敢以不终事也堤成而后辞事其以汀守觐垂发泣谓廵臬曰守尝欲城右郛捍叵测矣凿河以纡两汀水之会而杀其反与射以完城形胜矣而皆绌于力未举即以不职谢汀人而兹愿之未塞也明公其有以喻来者其后杨守世芳城右郛金守立爱凿河皆具如公指以故两郡人思之为立碑而曹司空亨汪司马道昆纪其事公归旦夕奉母许安人怡怡如也有两兄而伯中孚蚤逝子其子咏养而教之仲中和贫推与已田宅中外姻戚恃而举火者恒数十人公性好客客时时满坐所恨惟罍耻馔食取咄嗟办而不问所自来其童干亦喜客之至而娱之冀以得自纾即稍（阙）缀韵语或操一艺者问公衣则衣问公食则食问公所嘘荐则为草荐书或数十函不倦公以是益困而太夫人从容谓公曰汝不念来日耶而不为祖且上英断正臣新柄国不以时白见寃状勉图功名自効而刺促一廛苕水上也公感乃之吏部选甫六日得长芦之转运判官为判官之三月迁瑞州府同知许安人老寿死其讣与除目荐至公奔归恸欲絶念无以报地下因请李攀龙铭其葬而世贞传之时少师徐公与太宰胡公内重公超为山东按察佥事且欲进移公学职会以丧闻乃止服除补湖广廵武昌武昌首道也隳案积委充宇公精心剖之立洗陈氏之后曰柯彩凤者负湖为盗舟薮公掩而毙之狱摉其积粟藏镪以赈饥人所活殆万计江南北窘于渡公为立值责渡子毋横索有溺者官且棺瘗之溺而不报则以罪其地人黄鹤楼毁公计以废殿材新之而阙梁栋寻江涨大木随水而下者数株以树楼良称楚人异之积资为云南布政司左参议寒暑毋间行部出则用什伍法练士入则缓带延儒生讲说秇文彬彬矣以贺万寿行悉留其携书数千巻寘公库迁福建按察副使遂为其省右参政有黠而蠧于仓者凡七十家公廉得之以轻重受谪自是军食足毋困出纳逾年进按察使三治其省政益习岁时谳决濅平而城西有积水百顷一山踞之公乃捐俸入创亭榭胜处沿堤植桃李轻桡徐进与竂从称觞赋诗闽人指谓使君何必减山荆州哉监省试所得多名士人録文有传者入觐毕迁江西右布政使右使于务简往往髙卧而公独以精勤称寻迁左布政使司领郡至十余所绾三王国子侯而下禄食供亿以千万计而他所请质平亭综核顷刻百端造请台使宾筵馆饷无虗日公谈笑应之咸叹伏以为神而实中耗矣一日宗室有阋者交发其阴私事公思所以保全之不得忽眩不能语舁归卧正寝中夜卒其宷若右使张公辈跣而救公弗及也中丞刘公行视公贫弗能丧乃与张公谋捐帑金治美材殓之而余弟世懋方分部南康惊而奔以一日夜至力为经纪其道路费始得归公之丧归也诸王子侯与其竂若属及郡之荐绅大夫缟而几哭其吏士巷哭其耆妇孺拥而野哭道所经守令师生亡弗祀也公之客及交逰满天下闻者亡弗呜咽悲诧曰公奈何死公且无子已而曰公可以死矣即无子有子矣盖谓其德就名树也公孝友敦睦寛然长者其舌有臧而无否轻财好施不为帑藏泛爱亲仁久而弥笃所庄事李攀龙盖不敢以友进者终身矣吾曹若宗臣梁有誉蚤死攀龙髙简少延纳国伦与世贞不耐毋口语而世贞性复脱疎即操觚者思甘心焉而于公靡间言以故得醍醐称一曰国老和而甘且善剂也公于诗格髙而调逸近体宏丽悲壮读之神耸文歩趋古昔所立卓尔有青萝馆集续集若干巻天目山堂前集若干巻青萝馆集则汪司马序之矣公卒以万厯戊寅十月十三日距其生正徳丁丑得寿六十有二配杨安人有二女长适候选经歴周文政次适太学生蔡鼎铉举一子而殇所子咏为独子当归后兄乃以咏第三子承孝为殇后承公重嗟哉公始号龙湾更号犬目山人葬在城东之里许髙桥下世贞念无以効公为伐石勒辞而树诸阡以示永永
　　
　　铭曰公生有自出有为也君子豹变其文蔚也殁而有归兹其委蜕也谁欤树碑俾勿替也四海之内皆兄弟也微言之存后天坠也夫人兮自有美系也
　　
　　前工科给事中赠太常寺少卿贞山陆公墓碑
　　
　　陆公者讳粲字子余一字浚明其先汉豫章都尉烈尝为吴令而其人思之及死葬吴之胥屏亭遂留家焉至宋季而有十九朝议者避兵徙长洲之陈湖遂复为长洲人公故家陈湖而时时读书贞山中学者尊称之曰贞山先生当陆之盛几倾邑而族父少保完者故立大功领太宰大司马重于天下公守诸生絶不附依之及少保败而独公皭然乃自以经术秇文为少傅王文恪公所知赏曰是子也成将掩我因出其所撰着属公核之间有所异同輙志于后曰陆秀才谓我当云云文恪公之卒而公尚未离诸生也公亦不以此自名而其举于应天再举会试皆以春秋冠其经生比对策故辅石文介公珤大竒之拔寘第一而公乡中有忌者匿公策他所俟且半而后出之石公大恨曰吾为人所卖公闻之亦不肯名石公客而以选改翰林庶吉士凡七试皆居第一经生慕称之谓王文恪公复出而其谈说古文辞者以公伯仲庐陵眉山公意殊不自怿惟究心经世之学学成当授官首辅杨文襄公试之复拟第一留充史馆议礼诸臣骤贵而张桂尤幸用事至各为密疏以诸吉士皆前相宏私人也于是上惑之俾各出就选人格而公尚以髙第补工科给事中公拜给事中之三日即上疏言京边诸要务因及人才学术国家理乱大筴杨公读而叹曰吾向者以文士待陆生几失之贾长沙之俦生家敬舆未论也公益感奋复上时政四事皆时所不易言者月中疏凡三上杨公愈欲一当公公愈自引避竟不肯名杨公客寻奉勅清坊廐马公验其非壮者疏请斥市之岁可省刍粟直数万中贵人不便之为蜚语中公公发其奸因条列牧政十事皆报可诸阉气夺初用京朝官主各省试公首得浙江所收多名士其程义雅驯为天下冠还守故职时庆阳伯之奴张与他人斗而其人不胜輙杀其母将以诬张法司谳得之且丽大辟矣其人廹则行赂东厂而庆阳伯康陵之外家也大阉窥上心内薄之即疏证张实殴其母死非其子杀欲以动上果下三法司会谳而都御史熊恭肃公等力持前狱上怒为夺熊公官余镌秩有差公抗章谓熊公不当夺官狱不当反厂阉不当狥其辞甚危上怒逮公廷杖之创愈奉职如故张桂时并相挟上眷事欲凌杨公杨公扼腕而已而桂尤鸷寻与张角宠而孽公奋曰决痈者乗其将溃此非时耶夜草疏千余言力陈二相之横以为不蚤去必乱天下其攻桂尤切方属草而鬼啸于庭公叱曰非二氏家鬼耶何自阻我草具亟上之上大感动为罢张桂而特镌桂保傅以示倾听公然犹难辅臣体置公狱将薄儆之而会詹事霍文敏公韬者故与张桂议礼合而以疏辞位为上所重既失党而孤且疑出杨公旨遂抗章湼杨公而为张桂鸣不平上乃召张公俾入辅还桂所镌保傅狱成公得重杖谪贵州都匀驿丞而杨公蒙不韪以行事体变矣当公之疏行辇下大小无不加额颂圣明而目公竒男子至是则俱奄然索矣有泣于都门外者都匀在深山中公裹创以单车至驿不携家惟读书而已所创述一出人争传之以拟故王文成公为迁客冠冕居歳余量移江西永新令永新方若刼而乐讼以讼为生公至首严保甲法什五相诇察奸无所容公钩得舍刼者主名凡数家出不意扑禽之而其最雄者彭震徙党数百千出没邻郡不可究捕公念郡狱有大侠故尝与震好能知其处召谓曰若欲生乎欲生为我縳震来因授以方畧使壮士数辈挟之往遂縳震又计縳舍刼之豪左氏者皆毙于狱讼师积猾横行里中有名为彪为虎者公悉捕执之大者死小者戍其它断孤产辨寃狱一邑惊服以为神明公乃曰害去矣吾可进之教纂曰礼仪式杂他条约数十讲之学宫而后布之士民欢趋若流水他邑视以为师帅台荐娄腾公念太夫人老而相张方在事曰我犹堕彼睚眦宁独寛我上疏拂衣归台使者如失左右手吏民以数万计哭而挽之莫得也相与貌公像其纪思称颂之文至成巻帙公归杜门无事多购异书习读之于刘向所谓七畧者其校雠几徧以至老释方伎黄衣稗官之书无不通晓尤精先朝掌故家言与客谈纚纚若贯珠其披摘精义指踪经畧尤出人意表客亡不怳然自失也公于文本出左氏太史公然不求肖似辞达为诣人始目公以庐陵眉山为不能尽公然要之有互发者其节奏经纬斐然成章则犹西京之辙也诗虽匠心而冷然见古调不欲与俗酬倡是以篇仆差少岂曰邾郐无讥已耶盖尝脔知鼎矣台察监司郡邑守令时时造公请质公一切不为私居间至于闾左利弊国计大小未尝有所避隠也语及忠孝节义娓娓流羡至切齿污浊眉宇壮色犹隠隠于是听者服公之公而忘其激慰荐之剡积可十百而公絶不通燕中贵人问而当其论糺张桂时中尝訾及分宜氏更分宜贵用事重于二人其修隙又倍之公以故卒不用霍公者颇自悔恨前事尝荐十余贤者而公与焉又使人郑重通殷勤公不许曰天下事佹为若败而何污我也霍公亦不以望公人两贤之公事太夫人孝甚老而失明所以娱悦之者万方晚节稍稍具声伎以共膳饮人或误訾公及太夫人捐馆舍即日开阁散遣之时公且耳顺矣哀毁踰节遂委顿以暨不起病既革顾影叹曰虚有此七尺不以马革裹而朽之牖下也呜呼盖可悲已公为人疎眉目美须骨棱棱起读书视微短然数行俱下于伯氏字而敬其供养孀姊亚于母又为表其节行而传之季采材而不获庸以死公痛之形神为减损与人交有终始善故徐训导元禄则力拔之诸生中岁时恤其家又善故史丞■〈斌上金下〉缓急未尝以匮辞竟以女归其子然二君皆乡长者陆长史锺张郎中约老而慕公义请以身后托公许之没（阙）存恤其子孙毕身无怠公为诸生及仕宦（阙）王文恪杨文襄二公客然时耿耿不忘（阙）知已而谓故鸿胪丞钱公贵其童子师也图像（阙）时致酒脯焉华学士子潜公同馆友也慕公敬间有所资给公称心而取亦不谢其令永新而尚书尹公台者方籍公交车公异之与深语遂为莫逆晚年世贞以童子见公饮之酒曰是非凡儿也迨叨第进士以书上公公降辞报纳良至盖公卒之十年而其子延枝始以彭征君状乞尹公志其葬又六年而庄皇帝即位诏録故言事者公以尝迁他官格小迕又二载而华公明之台台具以请天子特赠公太常少卿所以褒嘉甚至又二十年而延枝始以墓碑请曰吾父实识君微君文后世谁知有陆太常者余谢曰微余文后世谁不知有陆给事者虽然于谊不可辞公以弘治甲寅生卒以嘉靖辛亥春秋五十有八父曰如隠居士应宾毋即胡太夫人娶盛氏故右都御史应期女子一即延枝娶毛氏女二长适太常少卿王有壬次适太学生史访即■〈斌上金下〉子也孙男二女二所著有春秋镌附注胡传释诗文奏议烟霞山房书尺庚已编若干巻未成者见闻随笔钩玄抉秘礼史二记注释又若干巻墓在贞山之南黄村
　　
　　辞曰三吴靡靡善脂突公于其间独挺发贬剥百子祢经术丘迁风神固为骨下视修轼时入出褒然公交车思郁浡为郎荷櫜备琐闼口嘘长虹贯日月柄臣逡廵魄几夺浮云为纩帝聪窒臣不肤立宁寸裂鬼方遥遥天一髪信心而行瘴为豁永新大豪若距脱爱养单赤佹得活飘然奉身返岩穴焉能为官中屈节飞黄骨腾未秣刷甫驰康庄遂一蹶长离横空翮中铩即羽可仪亦空设煌煌金书下丹阙太常穹碑际云揭呜呼陆公真人杰髙岸可谷名不灭
　　
　　弇州续稿巻一百三十四
　　

　　●钦定四库全书
　　
　　弇州续稿巻一百三十五
　　
　　（明）王世贞 撰
　　
　　○文部
　　
　　△墓碑
　　
　　中顺大夫应天府府丞道山凌公墓碑
　　
　　故应天府丞道山公卒于嘉靖之乙夘而塟于戊午又二十二年而其子太学生玄佑以故太子赞善罗文恭公洪先之志铭与宗人中丞儒之状而来拜且泣曰惟是先君子忝贰陪京秩第四品年四十三虽夭获为闻人而今墓木拱矣隧左丽牲之石阙焉不文敢以请世贞乃亦泣曰不佞而父友也而父之辱为友者若而人独不佞在且老矣不佞尝读班史至曹氏之为京兆阡也以而父行谊政术彬彬焉奚啻不彼若而忍使独冺冺请题其石京兆阡而系之文其文曰公姓凌氏讳汝志字云鹄道山其别号也凌之先自烈亭侯统始以才节着其后称甲族而支蔓于吾郡及通泰吴兴姑熟间至元而有太乙者兄弟三人居常熟之塘北里再徙于直塘遂为吾太仓人数传而至赠兵部左侍郎缟以孝弟力田闻一子曰石林公昆其封为工部主事赠如缟则皆用少子尚书云翼贵故石林公娶陈淑人而生公公资淑媺六岁未能语语则晓读书所授輙诵甫长工属文补博士弟子屡试即颕脱公晚出以名髙故里舍儿修酒食郄而构之当是时御史黄仁山谪为吾州守而给事中王聘来倅俱异公貌而试之曰是子也才且非能为郄者寛其牒以上司理王与龄王君有人伦鉴复试之则益竒之曰国噐也顾尽骂修郄者曰若曹龂龂齿牙子直修忌耳胡但郄也悉抶出之而慰勉公俾复为弟子遂以优等既学宫久之举应天试连举进士授江西之宜春令宜春故贵相里人意公偘偘易忤不者当以谞能见私而公雅自持约畧如常时所行而已一切不见刻深而间能钩吏伏以权为操舍吏恐惴献其悃单赤便之每课绩輙为其省冠而尚书尺一征以髙第擢刑科给事中贵相心服公材谬相引而有二大臣尝市廷尉絜法以显且名为得贵相意公立劾罢之贵相莫能难也自是公迁工科右兵科左以至戸科为都给事中前后用质谅便习大体重公卿间诸竂有戅见忤者不更事者皆頼公宛曲剂解以免而公益自任发舒必达所不可其在工科按京兆奸私前尹已迁为大僚劾罢之在兵科督察京营与权帅彻侯鸾伉鸾败劾谪其夤缘冒子任者侍郎一人通政一人又尝上章请禁计吏贽为勾稽法实戎伍皆下所司着为令其在刑科科之长以缓大臣狱在戸科而礼科臣以不与竹宫祠厘荐香公皆与佐决得廷杖然不为沮公所居官輙称踰于前后数公而又以能髙当迁卿寺念父母老而乡数中倭乞便地以养得应天丞公之丞应天属尹缺遂领尹事即以爽干称忽病疽甫溃而岛冦流犯近地逰奕自冶城抵朱雀桁刁斗日夜不絶公裹创调兵食与大司马相表里已稍解严即有畿试公为提调自始事至彻棘小大必亲众方翕然服公神采而公巾惫不支矣既病革强起执石林公陈淑人手而泣曰儿不孝不能终事二大人以为恨玄佑哭则正色曰吾乘命往而若以儿女子态■〈殢上心下〉我何为呼酒尽一噐呼笔赋诗诗成而瞑公为人长身玉立秀眉目朗彻如画善言笑喜义施与人交不设城府能食酒至数斗然所当官不废尤饬内行惇孝友家室中外蔼如也第性刚不能藏人过稍间即忘之其为诸生而贫则不轻下人以故佹得竒祸而至贵显则不复上人潦倒书生半面者叩之立应汤沐浆酒荐出与欢适亡间当是时长安街邸不减郑公业亡论大小亡不推公长者少授尚书公经因相与砥砺行谊遂同荐于乡为隆万间名臣天下以公之开媺尚书公之宏密畧相当而公遽已矣语曰人不可以无年信哉公配顾封孺人有容德敏而惇信其代公而子代父而父者又若干年而卒祔公葬子一即玄佑娶张续娶王女三适某某子某女某世贞谓世庙之季天子持成意而后启皂嚢封少有当者公首尾谏垣七年所建白靡不符节契也即以波谴及而上不为蓄怒公亦不为沮此岂易言哉不知者意公有所挟夫公有所挟而何以触其私人也夫岂直私人即禁计吏贽者宁非彼私讳也公真亮臣也已是宜铭
　　
　　铭曰公有美才循吏帅师节凑窽解百棼自披白简所陈天听为移其与人交剪棘剖篱霁景条风云行雨施朗儁坦易天下信之和而匪流圆必中规遇所不可如矢发机与立与权人或未知阐幽者谁呜呼噫嘻
　　
　　明江西按察副使畏斋薛公墓碑
　　
　　嘉靖初王文成公守仁与其徒日讲良知之学有风之者即谓其为非圣贤之徒不足以语圣贤之学不知舍三者而从吾所好不佞窃谓公言激也夫使良知之学明遇遘而发之气节为功业为文章亦何不可苟岐而二之而加取舍于其间吾故曰激也自文成公殁其诸弟子各以其资而得其识之所近毋论能为文成公与否良知之学亦藉以大明于天下而大江之阴有薛公甲者少不及事文成公始以明颕治经术工时义为博士弟子冠既心薄之其父浮休先生章用古文辞着声东南公亦遂以古文辞名既复心疑之曰龙门昌黎可轻觊耶即不啻若龙门昌黎于真我何益自是日潜心朱氏遗书曰此吾师也汲汲焉探讨之是厪而署其室曰畏斋以自检谓敬吾未敢能吾姑以畏阶之耳即歩武语黙酬酢出处一依凖绳居然武夷白鹿弟子也第其为诸生则恒冠诸生捷于乡于南宫射策于金马皆不废时义举进士隶事礼部即以政论见赏其尚书遂拜兵科给事中而当其在礼部时给事之长信州公与方士邵元吉比而进亲蚕图南北郊议得上心进学士仍兼长吏科公偶与其侪语而叹曰是焉能蔽吾考功令耶而及公之拜给事则有忌者已谗之信州耽耽公矣公为给事之二月即上封事谓新进之士多感恩思奋伉易而练不足惟陛下虚懐以听之开霁以容之若震之以威折之以辨则无有能摅吐其愚者又谓宜用祖宗故事御平台宣召卿士与商畧政机则下情不隔明良志同又谓进退大臣宜以礼不宜使小人倾夺长胃竞之风末则痛言方士异端其人与书皆斥屏之毋使乱政上颇嘉纳而信州怙宠与太宰方公讦而佹胜谓公意讥之且疑所谓方士者指元吉也恚甚嗾其所善给事饶秀论糺公阿奉太宰镌秩为湖广布政司照磨公以进士得给事甫二月得谪以给事得给事论纠皆出非常而识者颇用气节归公公殊不敢当会有致文成公传习録者诵之霍然大悟曰解我缚者阳明先生也吾向者听命于耳目手足而强持之今者耳目手足听命于我而我无与也微先生吾徽纒死矣故其居楚臬尝署黄州所发擿如神明及通判明州修治东湖址汇水而省费以万计稍迁同知保定府一切皆以良知应之而稍有未尽莹者则益磨切文成公之遗言而证诸髙弟子若邹谦之聂文蔚王汝止钱洪甫欧阳崇一诸贤反复下上已而有超然自信者常谓格物即所以致知慎动即所以存养成物即所以成已无暴即所以持志贯在一中约在博中于是文成之学益备而骛于虗髙脱顿者稍有所折衷矣公之自保定而超佥按察也实饬蜀之叙泸兵事乌蒙乌撒皆土酋也始乌蒙强乌撒弱强者欲复故界而监司更避强名弗欲与盖四十余年狺狺也公曰乌撒衷乌蒙辟我惟衷之是狥而讳强乎明年播州与永宁复争地始播之赋重而永宁寛播之民阴以地归永宁久而播觉之其酋两强而争更巨川南东二道俱袖手而公夙有德于永宁之女酋谕之曰毋论汝辟也强以其民为我德于是前后之侵地悉平始抚臣欲为播而胁永宁以兵公持之曰毋烦兵用兵之是挑永宁叛也抚臣始恚公而卒惭服其言公又为清诸卫所之伏田兵饷遂足凡所经画皆利便讴謡载道久之超为江西按察副使饬赣州兵事如初赣故文成公开府地也公喜自得师悉取其遗指画斟酌之有巨冦叶廷春曽祖华者并负山而窟狡黠不可猝制公殱以秘筴若承蜩威声大振已为之清屯粮却塩税布团操立小学赣人相颂称以庶几故文成公而公所治与袁州比壤袁州相之庐产党戚错居赣如绣公颇持三尺裁之不少借以是大失其父子心属大计吏頥指言路劾罢公公赓喜谓子弟身今吾有也使袁州宿怨而责我以艰巨碪盎随之何所问身是故信州玉我者也袁州食我者也归而按行田里曰是不可为政乎取东鲁王氏书课田父为之瘠卤转而膏腴傍亩益拓当是时王汝止钱洪甫尚无恙而罗达夫唐应德材髙而亦能尊文成公学而稍出入焉时时过从公与之扬扢青衿受业者众然公实以朱氏学诲朂之曰羿教人射必以彀率学者亦必志于彀率恒也俟其成而后进之几矣公性不喜涉公府岁首仅一谒迹可数也守令叩公庐与谈兴革利弊闾井痌苦亹亹矣倭冦屡犯邑公乃从徙入城凡再上兵使者今太保王公书其言治兵创堡咸中窽诸从公则利永不从则不永邑令钱錞笃信君子也以师礼事公为循吏而死于难公哭之恸移书幕府得赠官録后祠以祀之祠成而公记其状甚悉公于他诗文鸿鬯尔雅然未尝一语离学所著述有易象大指四书口义心学渊源録心传书院讲艺文类稿及续稿数十百巻行于世公娶于邵前卒继谈有丈夫子四遇逢造皆诸生遇以选贡前卒迎今为鸿胪序班女四孙男五嫁娶皆名族迎官金陵与余善谓余不能尽知公学而颇娴于文事将托之言树七尺之碑于墓道以垂不朽呜呼公故不以气节功业文章自期其究亦有厄于命而未获尽者然视文成公可谓具体而微矣使公尽废而日从事讲学何以称公哉
　　
　　铭曰新安近曽东越斯孟其入不同乃同其竟公游新安而得东越如氷春泮如暝明发既武东越不废新安毋使游学凌节避难世趣事功气节文章与道为一云何弗臧称公以此称亦浅矣舍而他称我又何纪
　　
　　累封中宪大夫太仆寺少卿若斋朱公墓碑
　　
　　朱公讳管字懋卿尝自号若斋学者因称之曰若斋先生朱之先世为漳之漳浦人王父德寿几百龄而终县宰为躬亲遭丧父鲁以好礼称于乡寿亦至八十六有丈夫子四人公其季也生而朗俊不凡父噐之欲令以儒显而公受经得春秋补博士弟子员文有竒气为学使者潘简肃公潢所赏识顾其自喜竒益甚用是大试輙不利至于剖析训故则甚明晳而又夙从父修礼容每部使者行学宫雍容进讲周折不失尺寸羣耳目属之矣诸释奠乡饮推为诸生祭酒公既久困学宫而伯氏叔氏皆前死而公独身任父养殁又任其丧葬及收养死者之嫠而抚其孤以是益困至鬻其城中第徙于乡夷然不屑也公有子今少司冦天球国器也教之学成乃叹曰余髪种种而乃与儿子辈角纸上语耶因谢去博士家言而司冦果以其岁中乡举明年成进士再迁南京礼部主事封公如其官已累佐藩臬视山东学政入为南京太仆少卿封公复如其官公既贵顾所御袍服冬夏仅二袭而已其它大布单帢无异田父司冦居官洁廉无他蓄俸入恒裁十之五以遗公公輙量散之族属亲友不别立私帑也当其为子不以父累诸兄其为弟不以诸兄之嫠孤他累有寡姊迎而养之以至死而丧葬不废凡公所为义非以名髙也者其中心惨怛发于无所为而行于不容已司寇以礼部满考至京而适有杨忠愍公继盛之祸殡于城西寺出哭而赙之杨故论劾分宜相者人以为司冦危公闻之曰命故自有属彼狡何能为哉及司冦之迁太仆也公则曰儿渐贵渐捩人眼鼻得无以直累乎穆庙之初元新郑与江陵挟潜邸旧比而躐重张甚司冦以母服除至都下意不平欲上疏请赐裁抑语泄言路受指龁之得外调归而谢奉职无状公笑曰不尔尤吾向固逆知之司冦自是侍公山中二十年不出公意殊自快也公虽爱司冦而待之严每庄坐侍立竟日诲谕亹亹皆先圣格言不及家事每怪士风日偷薄居恒叹曰吾覩夫簮笏者非复故衿裾之歩也子孙不必仕当转徙深山中全其朴耳每闻朝事有不可意者咨嗟废食若佥壬之挫善类輙弹指叱叱或继之以詈又有人伦鉴司冦门生谊故多显仕因縁来谒公公与语而合则更见之不合不更见也司冦因以差次其所就恒不爽晚节名益重郡邑礼聘当乡饮大宾公一再赴之而已逾七十称衰老谢客不复接八十而以寛乐终终之日族戚来吊酹者靡不哀巷哭邑叹趾相啮曰乡不复有巨公长者矣盖公与人处直而和未尝以贵色加贱未尝以前辈色加少年岁侵身先其施有大兴身先其劳所谓膻行而人悦之宜其失公而悲也公性喜购书恒积至充栋自书以外无长物为封公且三十年屋不益椽亩不益租嗟乎所以贻司冦者厚矣公少则好古文辞赋必称屈宋文必称班韩欧苏诗必称乐天尧夫不必尽有之要其所诣不浅矣公配陈氏有妇德先卒封安人赠恭人子二长即司寇陈出也次天佑贰某出也女三人适陈濂郑超程恺孙男七笃敬笃信笃弼笃叙笃烈举直举善女三一适王挺一适进士苏民俊而夭一未嫁司冦之试政秋官也余守尚书郎识之而未尽也迩忝长南秋官乃得相朝夕钦其清真亮简君子也司冦亦不予鄙一日俨然来造曰先公之葬当有碑而阙焉无文今以累子征其状自太宰陆公光祖状主详陆公之知公父子详也乃敬叙而铭之
　　
　　铭曰维朱之先代隠德未致于庸德乃积源逺者流不可息皇祖与祢寿几百公实嗣之开八袠弱龄属文神奕奕具眼者畴讵能识有子而才振天翼而登铨曹奏厥绩被公金绯鬒未白公安练衣嗜藿食五服外内宗执戚禄与共之靡嚄惜左凖右规俨家则大篇商歌振金石与縁俱尽信所适郁郁葱葱还佳宅以属司冦昭世泽我铭其隧过必式
　　
　　国子助教吴昆麓先生墓碑
　　
　　国家以六经四子义造士为羣秇冠最无当于古然至成弘间吾郡王文恪公鏊能以精纯尔雅之致发之凡一甲子而晋陵唐中丞顺之因以益畅其羽翼则有故薛学宪应旗今姜宗伯寳皆能自振励骎骎与古文辞角而并不朽矣而吴先生宗髙先后逰三君子之门遂与姜公同举丙午荐一时方名大噪而先生居恒不自怿曰训故家去道不为逺然欲得圣人之心难矣而况饰之以澹辞束之以声偶割缀帖括以求悦于人目不亦鄙哉于是博采而精思务于求圣人所以立言之指而后托之笔繁简必剂文质必谐其文出而诸握管者走相语曰此正脉也此为故王文恪公法门也绣诸梓不胫而四驰通都大邑中亡不传先生之文者读之去而掇科第如寄其所亲指授亡论已然先生在公交车几三十载再厄家难一厄疾一厄失巻一厄失京兆繻余皆报罢而至所谓失巻者其经子义见赏于所司将首荐而行求表论不得竟莫知所繇先生虽九上而九不售然其名不以不售故小损前是有归先生有光者藉甚公车声而先生继之每试主司羣以得二先生为快既失之相与徊徨叹嗟如身见抑者而二先生已放棹归矣归先生年六十幸收一第然宦竟不达以死而最后先生始弃而署大名之长垣教事环长垣而郡邑博士弟子争执经受业请难先生曰去之余不可以言勇弟子麋集再拜曰遇而文恪不遇而先生何径庭也先生乃人人为讲授咸大喜饱归而先生更自以材望屡登台剡仅二载余入国子监为助教助教秩虽左然地清而格髙比比台諌选第所治多文事不能自表异先生貌瓌梧动止华雅慷慨谈说天下大计若指掌少时能挽强策蹻恒自谓使我得十万骑横行匃奴中狼居胥不足封也国子祭酒太原公既熟先生名而察其才长于干济故下帷而礼之至举典簿之所难者以属先生先生爬搔其宿蠧着为絜令岁省以千计他代人阴不利于先生先生不能尽閟其才其不利者与忌者合而中之遂出通判汀州府先生仰然叹曰吾其归矣吾岂薄倅不为顾所以栖迟一国子者将有待也夫汲长孺起田间天子委以符竹贵至二千石然泣不欲往愿为中郎出入禁闼补过拾遗今我危且得中郎而遽弃之倅欲使我屏息而伺太守之颜色为进止我何以宦为遂投劾吏部拂衣归时时野服见客曰我昆麓中人也昆麓极大荒西为天柱盖尝拟以自况云嗟乎天既以倜傥磊砢之材付先生而资之以年又资之以利用之业其于世必有当者毋论世之期先生即先生亦自信以为不竟忞忞而或丰或靳骤夺若幸若舞有不可控揣者则何也先生为人广额丰下度其元径尺余少以风采标格纵冶逰无所不极意中岁悉谢去之敛而就绳凖晩节泊如也归之日左经右史佐以古法书名画彝鼎瑚簋之属与客摩娑鉴赏铭饮竟日不倦有五丈夫子皆玉立长君之鹏少君之龙先后成进士仲君之美荐泽宫叔君之鹄以武起为寛佃峪提调季君之珍荐应天诸孙十余人稍长者皆补庠序郡国监司守令干旄溢其闾先生虽多谢不报然闾里出入恒延颈相望以为神仙人而先生业杜德机无所托于唾壶之歌乃一室之楣尚署之曰未了呜呼其深意可念矣先生讳嵚宗髙其字吴之先为无锡人后迁于武进遂为武进人世世受耕读称长者然隠约不仕在先生十二而儁朗有声父至愚公始竒之时居王母丧即毁擗狥礼若成人矣二十而为诸生奔父之难脱之于狴犴以其间读书属岁侵家人雪糜而进之喀喀喉中不知饥也与诸兄弟友爱无间父恶叔子崖寘之邑狱先生阴脱之父移恚先生代受笞不敢辞少者岑亦有狱逮先生之脱之如崖而加力也既罢国子归而伯氏岩老矣先生相持而泣晨朝上膳约畧如上父其季弟崟能食酒所诣必与偕油油然畅而后返尤敦气谊重然诺趣人之急先于已尝偕计北上当发而故人邹炫客死江阴不能敛先生回舟赴之解槖装为殡久之乃成发时杜虞部伟张云南祥鸢徐给事常吉以文行着江南用年事推先生先生弟蓄之其交谊为海内所美述先生工于诗诗有中盛唐风文则自庐陵眉山而上之可屈指也世固有知先生者乃掩于经子义不能尽所尽则仅经子义而又不获以显惜哉前是先生病且殆梦驾而叩若王者居王者肃客揖曰欲屈公交车徒未备何遽来也见若先生之祖祢请王者盍返先生先生既返若觉呼童子为我具牍谢彼王者病霍然已客以病已贺先生先生曰勿贺也居月余病复作乃叹曰吾年已六十四于易为未济男之穷乎且吾祖数止于是吾父复止于是吾又何冀饬诸子之侍者曰葬我毋请贵人志铭也吾自有赞在之鹏至自官率诸弟葬先生相顾而哭曰吾父虽有成言吾曹奈何从世眼终忞忞吾父乎且也赞自吾父草有挹损耳乃手具状而托张云南裁之乞汪司马伯玉志铭伯玉惇史也又久之之鹏为戸科给事中而世贞守兵部侍郎于白下给事谒且请曰先子幸得尝识君非敢贵人例君也倘恵之一言树七尺碑于沈庄阡与伯玉俪令具之后世世有述焉余悯而许之之龙今亦为工部郎中余详志中
　　
　　铭曰生世而得为人天之授之其竒赢莫伦先生赢于名而竒于身乃又赢于子孙呜呼授者以为幻而受者以为真吾谁与论
　　
　　赠文林郎徐君新墓碑
　　
　　徐君之卒也以隆庆丁夘三月与妇陈孺人合葬虎邱之平子圩而居亡何善青乌者过而睨之曰穴且有水已而其子今侍御申卜于神得尘中变侯门改葬百事宜语异而试之椁果濡尾亟启而栖诸原行相地娄门外某壤曰吉而君之友有梦君舟于李王神庙侧者叩之曰此吾新居也盖是时甫兆于是益相诧以为神而君之塟成矣其成葬也则万厯乙亥之冬十二月又明年举进士其后侍御出按岭表及河南归而谓不佞贞曰余先君与妣之有隠德也故志之矣而未悉也今者有丽牲之石于新茔不敢以当神道而援东京之例以干吾子其恵一言而勒之余曰唯唯按状君讳履和字子乐别号三石其先为汉处士孺子后有寿者宋淳熙间司教于苏遂家常熟之直塘四十传而为朴徙长洲之采云里用积着起家其子赠刑部公耀能廓大之富至倾郡有子曰履祥贵为尚寳少卿君即刑部公次子也母曰浦孺人赠公得君晩生未几公捐馆舍君童时即敏重有大志稍长嗜学工制科业补博士弟子转入太学上舍祭酒试而异之谓必自致公交车而君之始受产也不敢与伯敌然能操其竒赢分秉家老驭而息之家用日以饶于是精専其思共养母氏而以其暇筑园馆莳花药修竹茂林髙台曲池宛转向背皆有胜会遇佳日选客而进之觞奕留连竟夕不倦每语客人生行乐耳须富贵何时君故外靡而内俭其恒馔不三簋训课侍御及诸子咸肃然则其训不使与客会曰吾不爱束湿汝亦不爱汝狎弛也素笃友谊睦姻族周闾里所以扶义恤困居然有朱家季次风然不欲使人称之年三十八而病病且革召侍御兄弟戒曰勉之务壹体毋授人间也取贷劵悉火之曰不以虗名贻若怨也陈孺人者成均祭酒霁孙女也少而美慧通内则善女工其相君也能成君于德为生侍御而卒仅二十有一继娶吴有子三人晋锡又锡蓄锡其详具志中盖公卒之一年而葬九年而始徙十一年而侍御成进士十六年而始封逝者与存者又相成也
　　
　　铭曰丰其德而啬其年有后贵且贤再徙而昌奕奕绳绳以永无疆
　　
　　御史大夫吴公平岑冈猺蛮碑
　　
　　连江吴公既即家起拜御史大夫兼少司马尽护岭东西诸将公至军悉集诸将筴筴先其重者于是岭右之府江大桐江猺与平乐昭平永安茘浦之猺媾而为乱已金鹅松栢深埇之猺复继乱公前后发兵荡平之斩首垂二千俘贼属三百有竒听抚者千余业已奏闻膺上赏诸猺服公之威神而感其德只咸涤面拱手以请旦夕之命而独岭左之恵州曰岑冈其先故浰冦池仲容之支薮也当王文成公守仁之诱擒仲容也悉殱其党二十四巢而独岑冈之一巢最险逺不可下王公业使就抚取覊縻而已巢之酋曰李鉴鉴死其子文彪继之以诈力驵使诸巢亡敢不服而有所任以为谋主者曰江月照尤犷黠尝出刼掠败王师执倅司理万戸以去南赣之持节者讨而仅胜之文彪跳九连山失妻子寻还故巢鸠其亡散复振官为归其妻子乃稍定文彪死月照妻其故妻子其子威熖逾于文彪时尝縳鞭郡倅之则壤者已剽刼商绢已又多僇其党之自逺者事稍稍露吴公怒曰撮尔猺敢干天子之威命以荼毒我生灵谓恵州守时雨汝司察治月照闻而惧遂称兵以其纪纲之仆据隘喉咽之其傍寨之有力者羽翼之獧巧者耳目之守廉得其状以闻公公乃属藩参显臬副某守时雨将军梦鲤等练卒搜乗分布要害曰胥后令仍属藩参及守县购傍寨曰弃月照自归者赦而罪能以月照来者军正议赏赏同首功诸寨响应缚月照道伏毒死致其尸余冦李珍等因成资据险自固时时出剽畧公檄诸军夹攻贼度势不支繇间道出江西之龙南定南等处师尾而急击大破之俘斩二百四十有竒余坠崖堑死者不可胜数捕胁从千五百人皆释弗诛没贼田几五千亩以予屯卒捷闻吴公及诸君赏赉有差恵州守与其父老相语桶岗四塞天险为诸夷最以王文成之宏畧拥百胜之兵乗破竹之势而不能得志于弹丸赤子之地六十余年来其人不复知有三尺法甚者如夜郎王谓汉孰与我大也吴公不费尺刃斗粮坐缚其凶酋如一孤豚而后扬兵胁诸党众俟其出而尾击之百世之巢穴一旦而尽空然不以多杀为绩俾千五百人之胁从悉保其首领何吴公之智且仁也岭以东为冦者不且曰我狯何如月照险何如岑岗今彼之谓何螳螂之臂我则焉敢斧不佞守髙拱而安吏民之上诸父老饱饭鼔腹亡意外警谁之力也贻书属世贞使纪其事世贞故熟吴公窃谓公始治岭西已并治五岭前后斩馘以万计荡巢穴以数百计化贼而良者又以数万计此于公功牍十不当二我安能悉登石惟是志守与父老之所欲効于公者而已吴公名文华数更歴藩臬治常为天下最藩参吴氏臬副卢氏守黄氏将军洪氏其赞石画亲军事当公亚潮同守王懋中恵同守郑天佐倅赖岳和平令陈源湛禆将而下数人皆预有劳者也法得附书
　　
　　辞曰元二之厯圣睠于南扫其鲸鲵以填斧灊壮者僇磔孥亦俘卤遂剪荆棘以立军府四帅迭兴咸告武成茅土既开旗常是旌天回春阳剂彼霜雪有裴吴公丕谟丕烈第舞羽干毋憯莫邪返尔死魂授之生涯五岭欢腾斩削冯陵息其余惫以时寝兴箐平瘴披一照万里畴不加额自愧厥始岑岗之巅实惟宇下恃彼牙爪抟囓行旅昔在先朝虎士万羣谋臣将之为飙为云仰覩兹冈造天万仭岝■〈山上咢下〉硣豁缩不敢进六十余年寔繁丑徒梗我王畧逋我天诛羣谋大兴是剪是刈公曰无庸摄厥附离悍酋不庭鸱张獝奔以间得之如縳孤豚六师迅发如电之掣虽负螳斧而魄则夺蹙之龙南血波肉山千五百人碪盎之间公释弗诛赎为编氓籍其膏膴授以力耕昔也盗粮今则国储工恵商流欢嬉道涂御圉弗障锋镝长锈人各自爱愉佚老寿谁谓疥癣其疻胷腋和扁祛之不砭而液守匿乃庸爰归吴公公复不有归我圣皇五岭诸管穹海靡际衿裾耒耜以永世世
　　
　　寳山堡碑
　　
　　寳山者何海堠也其称堡者何志海防也前文皇之十三年而平江伯瑄上书言语定之南百里而遥其海多沮洳不利漕艘宜裒土若山者以识之诏曰可俾以漕卒筑其髙为丈者三十其方为丈者百天子至勒碑以纪之而中贵人以及海舶之收启亦取标焉至万厯之四年整饬兵备石参政以公叔杲与副帅都督黄公应甲谋以其地南距川沙北距吴淞二镇皆五十里而近吾吴门户也初有旱寨兵额四百余属寨废而兵徙填吴淞后复以急之故割副帅之部士三百于故寨左曰新城顾去山十余里不足以瞭望去民家逺缓急不足以收聚城隘而出入仅一门樵采之路厄守不足以坚其便毋若依山为堡广其隍崇其墉坚其甓塈侈于所谓新城者募近地中豪而下及商旅实之岁汛则副帅悉所部填其地以北控川沙而南控吴淞诸戈舩嫖姚校尉诣幕府受约束分水陆出哨而寳山之瞭指掌于数百里外于形势最便乃奏记中丞宋公仪望侍御邵公陛合疏主之下大司马议报可大司马下中丞侍御中丞侍御下王公公念城工巨且有台府公署营舍之类不易举察于属而得郡丞施君之藩俾总之城城而版筑陶冶伐材采石诸琐屑不易亲则以委百戸过聚辈凡为岁者再而工告成延袤四百九十五丈为门四楼如之月城三之敌台之在角四楼如之他墩台十二中丞署一兵备署一副帅署一海防丞厅一练兵厅一千戸所厅一军营舍六百五十楹费金若干米若干皆资之若卢之肺而大帑不与焉一不以烦民属王公去而代公者为按察使冯公叔吉规画自王公而吏士闻冯公至而思奋者日登登冯冯也于是施君纪其凡而命辞于余俾示永永余窃惟兹堡为东南最要害汤信公之娴兵修海戍自越以至燕齐且百而不及之至平江伯而始请为堠后平江伯以至今百五十年倭事起首尾三十载増戍者又百而不及之至王公而始请为镇乃今屹然保障矣间者波警不屡发冠带之士握算而谈节俭于将吏斥堠日有所省乃王公及一时诸公独不然君子谓兹役也真逺猷哉易既济之六四曰繻有衣袽终日戒戒而终日又胡虞也谨纪其事而系之铭曰
　　
　　句呉之滨洪波立天控东南夷万艘所骈帝省其防有山突焉不震不骞垂二百年王公说险于斯取旃因髙就污为深为坚鞭画捄分鼛鼔阗阗百堵虚耸九衢弦直辕门有伉肃肃交戟公署既辟乃营我空惠工通商戎丑攸宅堠偃连烽星标重译鲸鲲授首兹役可息桑杜之间我闻在昔不备不虞不可为国维辟司徒率先庶职勒之丽谯以垂无斁
　　
　　重修慧庆寺碑
　　
　　具一切智释迦所以悉逹多歴万刼身弥陀所以无量寿故知慧缘庆启庆繇慧成非庆无以表权非慧无以明实金箆前引则三途不迷摩珠在懐斯七寳咸萃住解脱者萨埵之实地种方便者真相之法门兰若所自兴慧庆所由署殆非虚已相此化城实呉吉壤在元延佑三载大智识比丘宗璁以慈悲化四兵用坚忍穿七札魔波旬众望寳相而皈诚阿育利王指铜梁而悔杀用鸠法施创此丛林鹫岭分来黼藻震丹之境雉林开后奕叶阎浮之区然而夙业所牵风灾难免光空阵于罗睺净宇荡为尼连揷汉雕梁类空中之阿閦凌波贾舶怳云表之浮图所赖熙朝更逢开士苍鹅指天而上击白马踣土以悲鸣创成化之庚寅歴正德之辛未曰苟完矣未尽善也世庙之末有歙地婆罗门吴诚明者悟多寳之宿根发布金之希念即因陀刹摩之地为龙洞舍卫之坛规仿竹林用成精舍时吾州淮云寺无尽律师精通五演洞括三乗闭户行道不替羯磨登坛授戒郁为法将吴生闻而异之礼请住持交露之台山神伏而献果飞香之阁天女跪而散花珠匿敝衣必待马鸣之用凌空卓锡用警白鹤之来此师愿力弘深果行精猛自一钵一衣外悉充檀那不属已槖用能创盖三十五佛寳殿一区优填企景白玉雕龛般若寻风黄金化像须弥八寳巍乎不动之尊帝释三桥俨若接引而至师以大事甫尽报身宜捐僧臈周天奄然顺化上足明秀继之寻此前因恢彼往志虽仍旧贯普加新饰复殿丹楹虹霓吞吐重廊绣拱日月蔽亏仍于正殿妆严三世大佛涌壁三大士十八阿罗汉圣像辨影龙窟窥形梵天白毫标入定之光金杵显降魔之力鹿苑之増辉茂苑鹫山之授记吴山海若按波而不扬修罗戢刃以革面缁素填溢哀祈震天班黔竞趋首面投地时有本里善男子沈璠特捐家田敛师遗体并以余圳作常住资明秀谓昔者法轮之再转则王父司马公之勒记也若闻孙之绳武吾斯未能苟宰官之现身敢忘护法愧以长语勒之坚珉
　　
　　辞曰句吴之墟实多福田其最名者万寿承天应物为有以漏称縁宁如兹刹佛所雅言一念不昏厥慧斯圆众善奉行厥庆乃全第一圣谛希有妙铨标揭招提彼岸岿然有善智识发愿精坚一切檀施庄成严缘巍巍世尊大士翼焉如海金山光彻大千尽欲界人获筏济川铜堞自摧铁围为穿火宅焰腾俄成青莲以此功德永不唐捐委顺敛迹毋侵化权我勒贞珉仰止斯贤敢规法嗣善护持■〈施，冉代也〉
　　
　　重建横山高皇帝御诗亭碑
　　
　　去广德州之西北五里有山曰横横山之颠■〈山上酋下〉拔云表为诸山其神曰张真君相传汉神雀中尝于此地礼斗道成而后人为祀之又台之世载祀典勿替台左有潭有龙栖之或曰即真君神也州人祷雨輙澍应髙皇帝既下金陵规取东越驻六师横山徘徊礼斗之台与禅师语而大悦乐焉作七言一絶以纪已又憇真君祠得七言一律其语皆宏丽开朗下上洛颂沛风间憩祠之律故太宰蹇忠定公义刻而亭之矣絶句亦有刻石山之颠者不知何自亭亭成亦不知何自毁也守周瑛新之又毁倅邹文庄公守益复新之又毁凡五十余年碑伏莽而莫之顾万歴癸未平湖陆侯某以进士髙第来守广德究民恫苦与体为一明年四月不雨至五月又不雨侯贬服蔬素以祷未应有称山神及龙于侯者亟徒歩徃百叩首以请俄而雨骤起于坛四郊尽浃侯徧行山间以谋答神之大贶及巅使吏除莽莽尽而碑见侯伏读之惊叹曰异哉髙皇帝洗干刷坤以还万古之中夏即一字之施木石与有光荣而广德为三辅近地其民人闻六师之跸而获蠲税役至于今世世饮德即文武之道未坠地奈何弁髦而委诸莽毋乃吏阔踈其视听以致此陨越亟树碑损岁俸僝工为亭以覆之左为堂辅之曰喜雨志感也更稍左餙龙潭之祀志报也右为堂曰尊亲志寓也堂后饰礼斗台志始也于是州之绅衿黔庶濮阳某等若干人既以其财力共子来而具其状三请世贞为之记世贞辞不获窃尝从公卿后预寓目国史髙皇帝佐其帅据滁以旱祷于丰山祀之栢子潭注矢者三而誓之三日大雨涤以丰熟其后世贞尝道滁夜繇丰乐亭过是潭古栢丛筱森阴却月沉波无底若有神物蜿蜒其下广除之中穹碑巃嵸归而警怵若龙章在目夫人主之所至曰幸髙皇帝至滁祷于丰山効滁税役蠲其至广德祷于横山効广德税役蠲夫是二州者不亦均大幸哉然而滁之山独显于史着于志而广德之山其显著不相当乃至圣谟之洋洋与神武之赫奕亦时晦而时废不滁若者何也微陆侯其将竟委之莽而已耶噫嘻广德自此重矣侯亦可谓知所重矣是役也为堂者二祠者一台者一其费再倍亭不以名其记尊君也陆侯之政与神明通禁杀女者省费以百千计而首新大成殿畧之不为详以非侯意也乃志而系以铭曰
　　
　　皇天厌乱乃笃髙帝手抉银汉洗涤腥秽金陵所凭惟古称最帝省其方以临吴会民大欢悦蠲省租税横山之颠六飞所憩天章彪炳卉木荣施守视非谨盖藏圮废龟螭横草文武坠地有虹烛霄莫究所自我闻真主靡灵不卫神之失职能无内愧爰示以旱俾我侯至侯诚既格雨泽斯霈爰伸报虔周相坛壝恍若有覩怫郁紫气披莽得之既欣且惴亟树栋宇护此赑屃为堂翼之寔坚孔丽神赖厥休式廓祠祀崇峯虬跃澄渊鼎沸如出干莫星纪之次谯其铭者古爽鸠氏以告后人毋忘护视
　　
　　重修宁国令西安徐公去思碑
　　
　　徐公之始令宁国也盖其时业踰冠云宁国于宣为下中邑地赋亦下中而父老以故令之不能勤恤之也乃亦有所苦而窃少徐公徐公去诸生几何何以能遽悉官中事而覆露我公至左顾平帻而宣髪者曰三老耶助我教化者何猥而伙也曰非也里之老日听约束者也公曰去之毋庸尔曰将以勾摄里中徭徐公曰里自当徭不以徭故仆仆尔亦不尔故重里扰也间有讼者当逮其耦听讯则羣胥■〈鱼戢〉■〈鱼戢〉然听受牒矣公以牒付讼者曰而以其耦来不烦吾胥也居无何民以公之徭薄而刑省也相率来受计则邑胥絶迹不出里郭门里老亦不时入郭门矣而更尚谓公经生不习城旦言有所当上牍欲以尝公公不复问故草顷刻数赫蹏悉窣不絶响既成上丽法而下伍情吏咋指叹曰神君神君豪相率为奸有瘦亩至六百者赋史不能诘公钩得之曰吾不咎汝往也姑以补邑之重赋者赋故不一种皆有中豪以下领之其人黠而以役为家恒病民孱则以家殉役或病豪公俱罢之曰民得自输令何纷纷也则两完矣公遂悉取徭赋之额平亭其大细缓急为一编书曰民得此不为吏聋瞽吏得此不能越而鱼肉民以故吏日在令眉睫间而畏之若鬼神民去令罘罳何啻百里煦煦乎若赤子之依于慈母之膝也堂且圮公曰令安忍勤民之财力而以我宁宇既而曰令幸去必圮后令且困民属令有舆梁之募在邑而羡公计其直之相当也呼工筹之不日而堂遽新乃以次第拓宾馆饰社塾立义庾毫不以烦民民相顾莫知所繇公于肺石之积亡所入私槖日饭脱粟干■〈月肃〉鱼而已计口而炊节腹而进邑用是大饶公乃曰可教矣朔望入学宫进博士弟子谈说经术傍及艺文颕者实之贫者饩之膏油之复以间延乡三老与述髙皇帝大训俾绎厥旨以转朂其子弟曰此吾下车时意也婚葬吉凶裁以成数咸彬彬礼让节俭矣当是时邑之人以愿得长奉公公亦愿得长牧养其人而以才任剧调丹徒丹徒人耳公善状羣相逆于宁国之境曰而君吾天也丹徒之人弗许曰吾君故吾天也而安得有之度不可则相与征杨大夫嘉庆文于去思之碑而又未巳则相与肖公像于去思之祠时祝而祈岁焉公已去丹徒为吏部郎矣丹徒之碑公而祠公如宁国公弗知也宁国人曰故吾令徐公而已丹徒人亦曰故吾令徐公而已亦弗知徐公之为吏部郎也盖又十余年而仁和沈君谦令某县时时过宁国见吏民诵徐公之善不置已汲汲若有营者曰公之祠且敝矣公新其堂宇爱吾人之力一不以烦而吾曹安忍爱其力以无新公之祠公之门人许成噐者叙其状甚详会沈君迁吴郡同守曰吾乃今知所以用吾仰以许生之状来求纪其丽牲之石余诺而未敢也会公自选部出卿太常沈君亦以迁解郡乃记而仍系之辞公名一槚字汝材别号宾梧衢之西安人今令新水君卿谟遵公之画一而饰之于祠有力焉法得附书
　　
　　辞曰在汉良令惟中牟密霡霂春滋煦煦冬月其民甚朴而思实深岂无德音金石尔心暨于延光乃颂成皋乃颂藳长以表攀号成阳之唐荡阴曰张故吏父老门生门童勒之丰碑蔼然永懐厥朴少雕于道不违有斐君子若徐令君发轫宛陵妙年斵轮冠仅逾弱乳哺颁白援经作谳黠吏摄魄察廉任烦移宰岩都若夺所天巷哭野呼各征厥知碑而纪之爰祝爰尸则古所稀刲羊炙豕以荐公宫公不来歆我心则痌神人分殊诚感则降神操天权公握人纲其官何所洪公之山五湖之浔■〈山截〉嵲潺湲我纪我诗宣士之思以凖公龄
　　
　　弇州续稿巻一百三十五
　　
　　●钦定四库全书
　　
　　弇州续稿卷一百三十六
　　
　　（明）王世贞 撰
　　
　　○文部
  </div>
  <div class="pagination">
   <a href="弇州续稿_page148.html">
    上一页
   </a>
   <span>
    ...
   </span>
   <a href="弇州续稿_page144.html">
    144
   </a>
   <a href="弇州续稿_page145.html">
    145
   </a>
   <a href="弇州续稿_page146.html">
    146
   </a>
   <a href="弇州续稿_page147.html">
    147
   </a>
   <a href="弇州续稿_page148.html">
    148
   </a>
   <span class="current-page">
    149
   </span>
   <a href="弇州续稿_page150.html">
    150
   </a>
   <a href="弇州续稿_page151.html">
    151
   </a>
   <a href="弇州续稿_page152.html">
    152
   </a>
   <a href="弇州续稿_page153.html">
    153
   </a>
   <a href="弇州续稿_page154.html">
    154
   </a>
   <span>
    ...
   </span>
   <a href="弇州续稿_page150.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
