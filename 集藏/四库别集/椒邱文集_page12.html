<!DOCTYPE html>
<html>
<head>
    <meta charset="UTF-8">
    <title>椒邱文集 - 第 12 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>椒邱文集 - 第 12 页/共 24 页</h1>
    <div class="content">　　周官调人复讐辨
　　调人之设先儒多疑之愚窃以为此圣人救时之法也当商之季小民方兴相为敌讐周既克商而其遗风未能尽变圣人之心盖以为不许复讐则伤孝子悌弟之心许其复讐则啓胥戕胥虐之暴故立调人之官以排难解纷焉过误杀伤人者在此虽出于无心在彼不免于痛忿故以乡里之民共和解之所以释其怨而觧其仇也其过误杀伤人之畜产者亦然若父兄师长为人所故杀此则必报之仇也故使其避去而不相接避诸海外则重于幽州之流矣避诸千里之外则无异于三危之窜矣避诸异国则不得保其乡井矣为人子弟者虽不得剚刃于其仇亦可以少纾其忿而慰其心矣有调人之令而不肯避是不从王命者也故王以瑞节与调人使执其仇正其罪而驱遣于所当避之地焉若被杀者之子弟既杀其仇矣而仇之子弟复杀其人是往来报复无有已时故使邦国交讐之而不容也杀人而义者如当官而诛大憝执法而戮元奸是皆义也若此者避之它境令其子弟勿讐之若讐之是亦不从王命者也必诛之而不宥焉以其仇奉法之吏也有争鬬而忿怒者亦以和难之法平之平之而不聴者则书其孰是孰非后相报复者则从而诛之焉或曰杀人者死为邦之大法也彼既杀人父兄矣盍以王法诛之柰何使其子弟讐之邪愚曰法有经权情有故误杀人之父可诛也如鲁轨之杀徐达之则不可诛也杀人之兄可诛也如田横之杀郦食其则不可诛也原情以定法因法以求情可也必若逞私忿肆奸威以屠戮无辜则所谓不待教而诛者又何谐和之有哉圣人承衰乱之后矜过误而弛重辟之施縁人情而立避仇之法虑之精而处之当矣
　　成周设官烦辨
　　或曰圣人治天下亦惟本于道化举其纲执其要使鬼神各受其职民物各安其所而已周公之作周礼自巫祝之属以至除毒蛊攻蠧物除貍虫去鼃黾除水虫敺妖鸟烦一至于此岂圣人之法邪曰上古之世草木榛榛鹿豕狉狉生民之害多矣圣人与民同吉防之患凡兴妖而害物者皆在此去焉兽蹄鸟迹交于中国不可以不去也蛟蜃魑魅出而侮人不可以不除也虎豹犀象为民之害不可以不敺也神降于莘墟蛇鬬于郑门鸟鸣于宋社鬼哭于齐阙在春秋战国之时犹有之况上国洪荒之世乎故因事设官以禜祷而敺除之凡以为民也周公之法犹尧擒猰防而杀之也禹驱龙蛇而放之也益烈山泽而焚之也孰谓非圣人之法乎或曰除蠧物用莽草除貍虫用炭灰除鼃黾用牡鞠除水虫用牡橭古未有是法也周公何从而知之曰圣人达万物之理以为除害之方如作舟车以致逺古未有也伏羲氏始为之尝百草以疗疾古未有也神农氏始为之岂有所受邪世儒不务穷理不知古今之异宜乃谓巫祝之官可删硩蔟氏可删壶涿氏可删是以己之不知而果于非圣人也且傩以逐疫不近于戯乎然周礼载之鲁论记之古今行之未有以为非者而独致疑于此数官何哉














　　椒邱文集巻十九
　　钦定四库全书
　　椒邱文集巻二十
　　明　何乔新　撰
　　传【附行状】
　　李泰伯传
　　李觏字泰伯建昌南城人也父某隐居笃学不求闻达乡人从之学者甚众母郑氏无子祷于麻姑山一夕梦二道士对奕户外往观之其一取局中一子授焉遂娠生觏頴悟过人五岁能调声律习字书十岁通举子业或时阅书然忆旧尝读此徐思之未尝见也家贫竭力养亲不慕荣利倡立旴江书院讲明正学从而师之者恒数十百人所学以推明圣经为本不泥于汉唐诸儒穿凿之説独不喜孟子尝曰孔子尊王孟子乃劝诸侯叛王故作常语其间多毁斥孟子者郡举茂才异等有防召试及试六论不得其一觏语人曰吾于书尽读此必孟子注疏也掷笔而出罢归益务博学稽古作礼论易论明堂定制图平土书范仲淹守饶州得其文惊异因荐于朝曰觏讲论六经辨博明达著书立言有孟轲扬雄之风以母老不愿仕乞就除一官以便养并上其所业二十四篇不报皇祐二年仲淹又与余靖交章荐之乃授将仕郎大学助教嘉祐二年召为大学説书明年又以海门县主簿禄之胡瑗以疾罢又以觏权同管勾大学寻以祖母未祔先茔请假归迁塟至家卒临终执门人陈次公手以明堂制图为托以三礼论未成为恨言不及它觏所着有礼论七篇易论十三篇周礼致太平论五十篇明堂定制图一巻冨国强兵安民策各十篇濳书十五篇广濳书又十五篇庆厯民言三十篇常语三巻门人自闽浙至着録者千有余人邓温伯仕最显温伯为御史中丞上觏所著书且请官其子参鲁朱仲晦尝谓觏之学得于经为多又言周礼论与己意合独其毁孟子世或讥其偏云
　　賛曰宋承五季分乱之余道丧文甚矣天下既定乃有栁开穆脩之徒变骫骳之习复浑雄之体然未知本诸经以推明圣人之道也觏与曽巩者出乃能深求于经其文以明道为本是时洛学未兴也而二子之学卓然如此可不谓豪杰之士哉予故采而论次之无亦使其无传焉
　　南京礼部左侍郎章恭毅公传
　　公讳纶字大经温州乐清人其先有仔钧者仕闽官至太傅因家闽之溥城太傅之孙贲避乱徙乐清之南阁传数世至开宗者本吴氏子后章氏公之髙祖也父文寳以笃行称于乡公初名仑八岁入社学读书刻苦自励遇夜则燃枯竹以继晷稍长从兵部主事黄岩章仲寅先生学举子业时予先公为温州太守患乐清东数乡濒海俗犷戾思有以变其习乃选良家俊秀补郡庠弟子员公在选中先公问其业甚习为易今名因留府廨躬教之府掾南昱亦頴敏好学先公免其治簿书俾与公同学政暇輙召至后堂亲为讲析义理教之作文繇是学大进正统四年登进士第六年秋除南京礼部主客司主事将赴任先公戒之曰南都政务甚简子勿以事简自逸勿以名成自画当勤励问学求底大成管仲宴安鸩毒之言不可不深思也公谢曰敢不奉教至官月俸仰事俯育外尽以市书积书至万巻诵读讨论孜孜无少怠自六经诸史以至九流之説莫不探其要防南畿士子从学者甚众经其指授者往往擢科跻仕景泰元年陞礼部仪制司郎中先公方典铨衡进用人材多访于公公所荐皆知名士时景皇帝在位北部未賔南蛮搆乱公上章陈政事阙失其畧曰陛下应运中兴上承祖宗列圣之统下为四海臣民之主今刑罚未平防盗未戢灾异未弭正内脩外攘以隆治化之日臣谨陈为治急务十有四事干冒天威触忤大臣虽祸及身家臣不敢避也其目一曰躬揽乾纲在圣徳英明二曰缉熙圣学在儒臣直説三曰面议大政在委任孤卿四曰为政得人在爱惜名爵五曰肃政朝纲在激劝宪谏六曰广开言路在聴用忠良七曰敬畏天戒在下诏求言八曰精慎选举在举主得人九曰严明考覈在黜陟公当十曰守备邉境在选将练兵十一曰征讨不庭在专任将帅十二曰禁止罪犯在恪守律例十三曰官吏养亷在沙汰冗职十四曰作兴人材在教养有道反复万余言景帝嘉纳命所司议行又请増觧额以广贤路更钞法以顺民情汰僧道以去游食禁越诉以惩奸民劝屯种以养兵薄税敛以利农多见采用北敌额森遣使入贡且求报使廷议谓额森乃托克托布哈之臣不足辱使者公言往者额森犯跸罪不容诛然终能感悔奉太上皇还京贡献不絶宜遣使往谕赐以金缯答其善意四年夏车驾欲幸隆福寺公上疏曰佛者方外之法非圣人之道以万乘之尊临非圣之地史官书之传之万世恐累圣徳疏上即日罢行冬十一月额森使来上表自称为汗朝廷欲赐敕而疑所以称之者命羣臣议之公言汗者乃外国极尊之号今以称额森则置托克托布哈于何地或止称太师又恐其心惭忿犯我邉陲宜因其部落旧号称为卫喇特王庶为得体五年夏五月公以储位久虚灾异数见因陈脩徳弭灾十四事一曰戒天变二曰顺燮理三曰养圣躬四曰节幸御五曰务俭约六曰勤论政七曰敦孝义八曰慎赏赉九曰重名爵十曰革巡抚十一曰择重臣十二曰辨异端十三曰却献贡十四曰汰冗官大畧以为太上皇君临天下十有四年是天下之父也陛下尝受册封是上皇之臣也上皇以天下授陛下陛下当以天下尊上皇伏望时率羣臣朝见南宫以敦同气之情以隆崇奉之道复汪后于中宫以正壸仪复沂王于储位以端大本则天意可回和气可致灾沴可消祸患不难弭矣景帝览疏大怒下公锦衣卫狱初监察御史钟同亦尝有言并逮同治之日加搒掠血流被体越五月天大风雨黄沙翳空景帝稍悟宻勑锦衣卫缓其狱六年秋南京大理寺少卿廖庄丁忧至京庄亦尝疏请复储及廷见有防棰八十谪邉郡驿丞因忆公与同皆尝有言遂命锦衣卫各杖之百公死而复苏同竟死杖下天顺元年春太上皇复位是为英宗皇帝首命释公及出狱都人士聚观者塞途或叹息泣下上求公疏不获内臣有记其槩者为上诵之上嗟叹再三明日陞公礼部右侍郎寻命公往郑王府册妃王赠遗币马甚厚公力辞不受及还遇襄王入朝公谒见王曰是请复储章郎中邪对曰然王喜命公诵所疏惇孝义一节叹曰我朝作养士大夫垂百年乃得好人如卿者山东奏水灾乞减科徴户部沮不行公请减田租之半上许之亲藩有被火灾乞赈济者同列言无例公曰朝廷以亲亲为重岂须有例邪具奏上特赐白金五百两忠国公石亨招公卿燕饮公谢不往亨不悦兴济伯杨善掌礼部事与公议政多不合善亦忌之相与短公于上防南京礼部缺侍郎上以命公及陛辞召至文华殿赐白金二十两文绮二表里谕遣之且曰事有当奏者具以闻公顿首谢四年冬改南京吏部芝产于公署之庭树人以为公和气所感八年春英宗皇帝升遐遗诏嗣君继承为重婚礼毋得过百日公上疏言先王制礼三年之丧达乎天子陛下临御之初当以孝治天下以道率臣民今山陵尚新元朔未改谅隂之中遽讲婚礼臣窃以为不可伏望降勑待来春行之事下礼部皆谓公狂妄请治其罪宪宗皇帝勑勿问成化元年春两淮饥公奏救荒四事一曰救民急二曰息民力三曰恤流民四曰备储积事下户部皆举行之四年上勑公与南京都察院佥都御史髙明考察官吏公言御史某乏风节郎中某无亷声主事某浮獧皆当黜髙公执不可公独以为当黜者请于上南京六科十三道忿之交章诬公罪朝廷遣礼部侍郎叶盛刑科给事中毛按騐具得诬状公贤益明五年秋公以星变上书自劾乞致仕优诏不允秩满迁南京礼部左侍郎十年春考绩至京又乞致仕仍不允是岁丁继母忧归持服十二年夏公自陈衰老恳求致仕上乃许之公既谢事徜徉泉石翛然埃之表自号广莫野人十八年闰八月所居北山石岩忽自崩声如震霆公登楼望之曰异哉必有当之者十九年三月甲寅公以疾卒于家人谓岩崩盖其兆事闻上命浙江叅议张敷华谕祭工部进士王俌为营塟事二十三年七月诏赠公南京礼部尚书諡恭毅公所着有拙稿困志集进思録藏于家为文以理为主不务谐世好诗平淡温雅不为雕刻之词皆可传子二应举进士为南京礼科给事中防以恩例为鸿胪寺序班初公所与同学南昱者后公三年登进士官至南京大理寺副
　　賛曰章公恂恂和易与人语开口见肺肝对客毎啸咏为乐人不知其刚也至其临大事决大议它人局促若辕下驹公奋然争之不以祸福为顾虑孔子所谓仁者必有勇若公非耶昔陈宜中指斥权奸直声闻天下至其晩节乃阿奸相求进盖更变而气馁矣宜中与公皆温人然公在狱三年日与死伍及得出谠言劲气不少挫视宜中为何如嗟夫世常谓古今人不相及岂其然哉岂其然哉
　　梅伯华传
　　梅伯华字汝芳世居大江之南其先本若木氏之裔食采于梅春秋时役属于楚秦始皇帝遣将军王剪灭楚遂移兵伐梅防之子孙散处江南以国氏其家杭之西湖粤之大庾者宗支尤蕃衍伯华自防好修丰姿芳防翛然埃之表玉雪如也好居山泽毎与骚人处士徜徉泉石云壑之间终日忘返不识者疑为仙云性刚介寡与然士无贤不肖皆知敬重好事者或写其像于屏见者肃然起敬不觉鄙吝自消楚令尹子兰申公子椒以清脩自负愿托交于伯华伯华曰若等无实而外饰终将委厥美以从俗耳非吾友也凌波仙子洛迦樊生亦以雅素絶俗愿与伯华为异姓兄弟伯华笑曰若等得吾一体非可与共度岁寒者也丞相广平宋公贞心劲质于人少许可独敬重伯华尝作赋以诵其美伯华览之不乐曰知人信不易哉吾尝以宋公鐡石心膓顾乃轻吐绮语至以文君緑珠况我噫知徳者鲜矣当阳春和煦时羣葩竞荣红香翠蔓灿如也而伯华恬然于荒寒之埜或以后时诮之者曰大丈夫盍乘时取红紫自苦于寂寞谁复知之伯华曰荣悴命也然有性焉吾知安吾命尽吾性而已且子未覩其终尔狂飚振荡彼将飘泊何所戾耶言者惭而退石湖范文穆公与伯华交莫逆买地于所居之范村招伯华聚族居之且为作谱辨其韵格之异而叹写真者不察也繇是伯华益有闻于天下云
　　太史公曰梅氏之先有二族当商之季梅伯以忠谏死汉南昌尉福其后也伯华与福异祖本支最茂以蕃岂若木氏之遗泽邪伯华知荣悴有命而安之非知道者不能虽其违世恬幽然胄裔皆负鼎鼐之具至其子实以和羮显于时累叶不絶传曰盛徳必百世祀信哉
　　都宪程公平蛮録
　　古之君子诚以待物不以苗蛮之犷二其心诚之至也金石可贯豚鱼可孚卉木可感而况于同生于天地之间者乎若都察院副都御史东吴程公之抚木邦从容数言而使荒遐犷戾之夷欢呼聴命非诚之所感而然欤木邦本麓川宣慰司之部落其先有刀干孟者为麓川头目事宣慰思伦法蕃佫凡什伍之长皆称头目盖言如人身之有头目也洪武中刀干孟自据其地与思伦法构兵相攻我太祖皇帝遣兵擒而诛之永乐初木邦诸蛮言已与麓川搆怨头目为一部以供职贡太宗皇帝俯顺其情分麓川之地为木邦宣慰司以刀干孟之子罕楪法为宣慰罕楪法以其女曩罕弄妻头目思任法割所部孟宻习播之地畀之地有寳井青红寳石产其中曩罕弄専其利正统五年麓川宣慰思任法叛英宗皇帝命靖逺伯王公骥率师讨之木邦孟宻各出粮给官军已而木邦迟疑不给惟孟密转饷无怠思任法既诛王公割麓川所统孟木等十六寨畀曩罕弄以赏其劳罕楪法死再传至罕落法始与孟宻搆隙景泰间思外法死罕落法以兵掠夺孟宻村寨因与曩罕弄攻战无虚嵗罕落死其子罕穵法力弱以邻夷孟养方强乃以妹嫁其酋思六且割孟木等寨归思六为奁田思六又与曩罕弄争地连年攻战成化十七年罕穵法隂遣头目诣镇守金齿太监王举乞兵征孟宻且防以事平之后岁致寳石举喜语镇守云南太监覃公平总戎黔国沐公某巡抚都御史吴公诚曰曩罕弄欺孤叛主自立门户若不加诛则诸部效尤争战无已时诸公以为然不知其防于利也乃同奏其事请调夷汉兵十七万讨之宪宗皇帝下其章命羣臣防议以闻佥谓孟宻险且逺用兵不便宜遣大臣谕之可不烦兵而下上从之乃命羣臣推选大臣谙治体识夷情者以名上众推公与兵部侍郎李公敏户部侍郎李公术皆可用上以命公时公丁内艰家居服阕未起复上遣序班苏铨捧勑谕符验闗防授公于家时十八年闰八月七日也铨至公顿首受命以是月二十九日啓行兼程而进十月十八日至云南与太监总戎巡抚议之诸公以乖其素谋异议纷然公曰天子命我抚辑畨酋倘致南夷不靖其何以复命乃遣铨与布政使吴玘副使董俊捧勅书榜文往谕之吴都宪留云南公偕覃太监沐总戎至金齿防王太监具道勑防十二月六日公与覃王二太监沐总戎发金齿由蒲缥驿过潞江江水瘴气可畏将渡者必先饮食否则病是夜宿潞江驿黎明登髙黎共山路皆巨石谽谺下临峭壁行五十里至五十三叅山危石巉然欲坠人马从石鏬行至山巅有分水岭兰蕙皆寄生古木间迤逦下山至龙江驿地多瘴不敢宿遂至腾冲曩罕弄罕穵法皆遣头目来迎铨亦遣使报公云曩罕弄等闻勑使至郊迎欣跃然其性多疑托云鸡卜不利不肯遽出公乃与诸公出腾冲过镇夷巡检司由南甸至干崖宣抚司驻营云晃瘴雾弥日铨又遣使白公云曩罕弄等皆言都堂乃天皇帝所命救我者我敢见太监总戎欲杀我以为功我不敢见于是太监总戎回驻腾冲公进至雷弄驿营于戞勒以待之十九年二月三日曩罕弄等逾大小南牙山令其孙思混等诣公献谷茶且云来日诣营聴谕谷茶叶如建茶以盐水和蜜渍之蛮人以为珍味时有忌公成功者纵反间云都堂大治刑具伺曩罕弄至执送京师余人皆剥皮剐肉羣蛮大惧乘夜逃归公叹曰吾奉天子命抚边境事垂集而为奸人所败将奈何乃回驻腾冲又遣经歴王执中往谕之曰汝既来聴命何遽逃回必有沮之者倘不聴吾言且进兵加诛其无悔曩罕弄等叩头具道所以并遣头目扫硬以金寳羽牙等物入贡具以闻上勑公等抚之且许以其地开设安抚司公又遣叅政金醖佥事易居仁与铨皆往谕以上意二十年正月三日公复自金齿往谕诸蛮至腾冲铨等又遣人白公曰曩罕弄虽云聴抚每以鸡卜不利为辞犹豫不进覃王二太监曰夷人疑惧为我曹故也吾当先归请公以勑防谕之送公至镇夷闗遂各归镇公独与从兵数百人至南甸罕穵法率其族五百余人迎拜道左公宣勑谕之罕穵法曰孟宻故木邦地也乞仍木邦无事矣公折之曰木邦本麓川地汝祖刀干孟夺而有之朝廷抚而不责俾尔子孙世守其土不欲穷逺畧故也曩罕弄之擅孟宻亦效尤汝祖耳孟宻虽在木邦域内乃汝祖割以畀之非以兵夺孟木等寨又总戎以赏曩罕弄者汝何有焉若欲复故地则汝木邦当归麓川岂独孟宻邪羣酋皆拜曰都堂之言是也奴等不敢复争明日进次戞勒二月十三日铨遣知州贺从政白公言曩罕弄皆出次孟恰山南牙山险峻恐仇人掩袭不敢过第遣其妇及头目来请命公曰兹事重大非其妇所能了者吾当躬往谕之从政及土人皆谏曰南牙道险恶轿马莫能度又夷鬼能杀人都堂不宜往公曰君命也遑恤其它夜半啓行从者五十余骑天未曙登大南牙山山髙万仭乱石﨑嵚树木隂翳恶木毒草丛生路傍孔雀猿猴呌啸林木间山巅浮沙尺许滑莫能步公与从者匍匐爬行而进行半里倦极坐沙中少顷复行如是者日至八九里又有四巨石侧俯道中俗谓之天生梯内倚悬崖外临峻岅摄衣横爬而过乃至山麓宿河底营皆马鬃及芭蕉叶覆之曩罕弄遣头目养勒来迎夜四鼓闻子规啼公起饭讫迟明度小南牙山曩罕弄又遣头目刀孟扛等来迎又有头目百余人皆衣妇人红紫衣裙拜谒又行四五里曩罕弄率夷兵象马万余来迎人象皆拜伏道傍曩罕弄令译者进谷茶且顿首曰奴等今日见都堂老者得好死防者得长大矣遂迎公至孟恰营夷兵象马分布营外公具冠服设香案曩罕弄与其下俯伏于前公宣勑谕之且令译者传以相告众皆叩头而谢既撤香案曩罕弄率其头目拜谒公谕之曰罕穵法思六侵夺汝地固非义矣汝等不请命于朝擅相攻击亦恶得无罪天子念汝曹不知礼义之教不足责命我来赦汝旧愆归汝故地汝其各守疆域以供职贡毋相侵掠以干天诛曩罕弄伏地曰奴等自分死矣天皇帝遣都堂来是犹久病者之获灵丹枯蘖逢春而再华也敢不惟命是聴公徐令颁赏纻丝纱罗绢布各有差是月十五日也夜宿营中夷兵护卫甚谨三更风雨大作曩罕弄等帅其众避雨山下小营天明开霁或传曩罕弄夜半逃去公曰吾谕以朝廷威徳彼感戴不已必不逃因令从官整兵而还方登舆曩罕弄乘象驰而至其众仍逾万望见公舆遽下跪于道左请公少留数日公不可曰吾遄归云南为汝请于天子不可缓也因命三司设宴以朝命犒之曩罕弄与其众再拜而辞公舆既东曩罕弄望尘仰天祝曰天皇帝万嵗都堂千嵗其下和之欢声动地公归次南甸诸酋各率所属来谒公颁赏宴劳如前遂移檄木邦孟养令各以所侵村寨归孟密且戒以各守其土母越境启衅具以事闻上悉从公请即其地设孟密安抚司以曩罕弄之子思柄为安抚直云南布政司羣夷遂相辑睦公之功也兵部言公不用一兵不折一矢而三十余年之叛夷帖然聴命宜有褒嘉诏陞公左副都御史加俸一级公将还京防吴都宪卒朝廷以公威信素着留公巡抚云南兼賛理军务二十二年秋八月上召公还陞刑部右侍郎明年陞左侍郎又明年陞南京工部尚书自公受命抚夷至是六年矣公好作诗虽防涉险阻吟声咿咿未尝废当其得意欣然不知身在万里之外也在云南时尝命画工图所过山川景物并系以所作诗间出示予曰子为我记之俾子孙有考也予惟诚能动物理之必然也二夷搆兵已垂三纪孰不谓犷戾凶顽非用兵不可公往返不毛之地责之以义谕之以理不啻家人父子之相告语而世所谓钩距笼络之术未尝少萌于心非所谓诚耶故覩其面闻其言者莫不欣慰鼓舞犷戾自消凶顽自革彼固感公之诚也孔子曰言忠信行笃敬蛮貊之邦行矣公其有焉公当有传国史予故详畧其事以备太史氏之采摭公名宗字源伊苏之常熟人举进士擢刑部主事迁员外郎歴知吉安武昌二府陞四川叅政陜西布政使以至今官其持身为政可纪者甚多平蛮其一事耳
　　澹庵先生胡君行述
　　先生讳钟字应律姓胡氏澹庵其别号也其先世家蜀之成都至宋有讳谅者守汀州有惠政汀州之仲子让为抚州之典幕因家州之大塘其后又自抚徙丰城之厚郭故今为丰城之望族曽祖讳某濳遯弗耀祖讳宗仁沈静寡言自号乐山处士考讳轸登永乐乙未进士累官山西按察副使母吴氏封安人先生性警敏而量洪裕虽生于宦家而局度凝重无子弟轻儇态弱冠宪副君宦游京师念其母夫人老不能就养乃留于家以孝养属先生先生事之惟谨日致甘腴婉容愉色务得其欢心宪副君守琼州属吏有贪戾者将言于上官而黜之吏觉顾诬宪副君以罪就逮京师先生自家走蜀又自蜀走京师泛涛江冒霜雪水陆奔走往返几万里而后至至则诣有司具陈父寃状卒白宪副君之诬而抵吏罪宪副君居官以亷介称俸禄不自给阖门千指岁时裘葛之需族姻问遗之礼与凡筐筥米盐细故一于先生乎仰给先生惟勤惟俭不事侈靡久之家日充裕故宪副君益得尽心所职而不以家为累性至孝母夫人有疾昼夜侍医药无少懈母卒哀毁逾礼宪副君卒于晋阳官舍先生徒步数千里奉其匶以归窀穸之事极力营之而不以烦其诸弟事继母徐不异所生徐殁丧塟以礼乡人称焉先生少好学工书法有志于用世既而以冢子综家政不得専志于学每以为恨廼课其诸子泾等以学且勉之曰吾家诗书之泽数百年矣汝曹际世休明当致力问学以亢吾宗以迓续先世之遗绪可也泾感其训磨砻淬濯克有成立登庚辰进士拜监察御史先生又以书戒之曰汝祖居官三十年以亷介著称今汝幸借遗休以有官序当益以清慎自持毋遗汝祖羞也今天子嗣位之初推恩羣臣封先生以泾官乌防绣衣出入炜如里巷以为荣而先生接人恂恂以恭以和君子益以是多之晩岁益自韬晦筑室别墅以山水琴书自娱有越尘之思焉生于永乐己丑八月二十有八日殁于成化丁亥六月二十有一日享年五十有九配邹氏有淑徳封孺人子男四长即泾次渊次海次淮女一适临川甘鳯孙男一曰枨呜呼先生生长世族而能刮劘豪习徳礼以禔身勤俭以裕家以宪副为父而克承其志以侍御为子而克成其材可谓君子也已先生之殁也泾方按部南畿闻讣解官归将以是年冬塟先生于县之某山之阳泣语乔新曰泾不天先考奄弃诸孤顾图其不朽者竁宜有铭陌阡宜有表以焯濳徳而昭掲于后世子幸为我述先君志行世系为状将谒铭表于当世立言者乔新与泾同荐于乡又同官于朝知先生行义为详故不敢辞乃具防其实如右以俟大君子有道徳而能文章者采摭而论著焉资政大夫工部尚书赠太子少保谢公行状
　　公讳一防字大韶姓谢氏其先本晋太保文靖公安之裔世家南昌之新建之古源祖永亨避仇匿婣丈王氏家遂从其姓及公贵显廼请于朝复先姓云父得仁为汀州经歴以防惠得民部使者荐之陞推官谳狱明恕正统乙巳大盗起沙县攻围汀城势张甚郡推集民兵助阃帅守御屡挫贼锋既解围官军执村氓四百余诬为贼又为力辨得释民徳之及卒汀州人建祠以祀焉公天资温粹弱冠从翰林侍讲吉水尹鳯岐先生读蔡氏书先生览其所作经义论防大加称赏语诸生曰大韶它日所就吾不及也吾于文字间见之矣郡推卒于行营公扶柩归塟居丧读礼足迹不至城市免丧以所业赴江西乡试名在前列防试礼部以书经冠天下士及廷对英宗皇帝防以礼乐刑政之要公所对上推唐虞三代之盛下及汉唐宋沿革之详凡三千余言末又曰礼乐之本刑政之原不外乎一诚臣愿陛下运此诚以兴礼乐则大礼与天地同节大乐与天地同和矣运此诚以用刑政则一政之出人信之如蓍龟一刑之施人畏之如鈇钺矣英庙览之深契圣赐进士及第擢翰林院脩撰又命公与庶吉士杨英等同进学于翰林俾读中秘书繇是所学益博所得益精发为文章不为竒崛雕刻之词而纯鬯渊永人共推服少保李文达公尤重公毎以伟器期之脩英庙实录文达为总裁以公为纂脩官据事直书得史官体今皇帝初御经筵以公为讲官赐银二十两钞二千贯纻丝二表里实录成陞左春坊左谕徳加赐银币尤厚公因请假归省先茔扺家捐俸立义学以教族党乡闾之子弟又置义田义仓以赈贫无以养者郡推祠在汀躬往祭奠遗民迎拜公接之无贵贱皆与抗礼汀吏民咨嗟颂其贤暨还京防朝廷以星变求言公上防陈五事一曰正宫闱以端治本二曰亲大臣以询治道三曰开言路以决壅蔽四曰慎刑狱以广好生五曰戒妄费以足财用忠恳剀切多人所不敢言者士大夫翕然称之虽不识公者读其疏亦皆慨叹想见其为人上以宋元二史予夺迄无定论特命内阁儒臣妙选学识老成者用朱子书法编纂成书以续通鉴纲目时翰林在选者仅十有四人而公与焉公分修元史因推广前待制王祎之论以为泰定帝为世祖长孙宜承大统雅克特穆尔迎立明文不过欲因际防图富贵尔故于雅克特穆尔举兵以谋逆书凡以兵附雅克特穆尔者以谋叛书于上都遣兵以讨叛书一正前史之谬君子韪之书成进御陞翰林院学士赐宴于文华门右廊又赐钞一千贯成化十四年二月皇太子出阁诏简儒臣充东宫官公与学士彭公彦实等皆以学行选侍讲读十九年九月陞礼部右侍郎凡制度仪文多所裁定前所未有者必稽经考史防以祖宗旧制具为仪注务使可行二十二年冬陞工部尚书工部所掌素号繁猥而工匠之长号作头者持吏短长恣为奸利公躬校案牍严勾稽剔蠧谨物料出纳之数正匠作逋匿之罚斥遣作头不得近左右凡有营缮必计程期虑财用以授属官之亷能者使董之故费出有经人无久役二十三年春公得痰咳疾在告三月上书辞俸优诏不允夏五月疾稍愈亟出视事俄而病复作易数医寖剧卒之晨命仆取水盥颒讫衣冠出坐小斋指口言渇侍者以汤进饮之又进粥未及食溘然而逝是月十有九日也享年六十有三事闻赠太子少保赐钞万贯赙其家遣官谕祭者再且命有司造坟以塟公天性乐易待人接物一本于诚尤笃于友谊有误罹法网不能自直者必语所司为辨之不啻已事或材可用而沉沦下僚者荐诸当道防而用之不幸客死者为归其丧或防其妻子在翰林屡典文衡尝考礼部贡士得罗伦置诸魁选已而伦以状元及第考南畿贡士得王鏊以冠多士及试大廷鏊名在第三人皆服其鉴别之精自少好学至老不倦所着有古源文集若干巻藏于家娶邓氏有贤行累封淑人先公三年卒塟邑之某原至是诸子卜以某年某月某日奉公柩合塟焉子男三曰纲乡贡进士先公九年卒曰纪曰经女二长适国子生余校次适国子生况銮皆宦家子也孙男五曰麒邑庠生曰骥国子生曰鳯曰骅曰骝俱习举子业惟公以大魁致位司空文行卓然为士林模楷其殁也当宁嗟悼防典优隆可谓哀荣兼至者已公官居二品隧道有碑幽竁有铭宜得当世名儒为之论次以垂不朽乔新与公生同乡仕同朝居又比舍相知最深谨述公世系行已歴官之槩以俟立言君子采摭焉








　　椒邱文集巻二十
　　钦定四库全书
　　椒邱文集巻二十一
　　明　何乔新　撰
　　诗
　　四言古诗
　　终慕堂
　　蓟门敦君信念其二亲蚤逝欲养弗逮故名所居之堂曰终慕志不忘乎亲也予嘉其能孝为赋诗以冩其思亲之情云
　　瞻彼堂前维椿郁郁念我父兮心焉如割瞻彼堂北维谖靡靡念我母兮澘焉出涕椿兮谖兮载荣载落父兮母兮逝不可作岂无尊酒为谁酌之岂无钟鼓为谁乐之日居月诸迅逾川流顾怀罔极我思悠悠朝风飘飘庭树萧萧我思我亲中心翘翘夕风烈烈庭树掲掲我思我亲中心惙惙维古有圣终身慕而永言孝思殆其庶而九天苍苍九原茫茫我生有尽我思曷忘
　　平林送宪使钱廷珍赴任
　　平林送宪使钱公也公以懿行渊识光膺宠命典宪滇南轺车既驾羣公出祖故作是诗以饯之
　　菀彼平林言秣我马君子于征言饯于野防酒维醹嘉殽维旅羣公具来爰兹出祖
　　于维君子武肃之胄金劵玉册勋庸维旧庆泽攸钟徳音是茂克缵前休维邦之秀
　　有豸斯冠有绣斯服为皇荩臣宪度是饬汾水之曲梁山之麓驷牡騑騑爰咨爰度
　　闽海茫茫有廓其疆皇命荩臣式是南邦毋茹其柔毋吐其刚以佐肤使恵我逺氓
　　龙节煌煌鸾声玱玱绣衣孔扬戾于海邦孰为豺兕我斧其吭孰为鸿鴈我哺之粮
　　敷政维公有严有容恵于神人罔怨罔恫相彼蓼萧零露浓浓淑尔君子宠禄攸崇
　　嶻彼滇城南控金齿肤使来临戎夏咸喜乃激乃扬有纪有纲孰为民痏宪度孔明
　　黒水南注维禹之绩于皇有命徃宣我泽是绥是附百蛮无侮厥篚大贝归于天府
　　嘤嘤者鸟求其友声念我良友中心怦怦防苍苍苍昆明洋洋愿言从之道阻且长
　　肃肃皇命维公将之悠悠我思何日忘之矢此颂歌式昭徳音令徳不忘以慰我心
　　右平林十章章八句
　　桂山送朱方伯赴陜西
　　桂山送方伯朱公也公歴典诸藩有劳有烈肆膺宠命尹兹西夏羣僚出饯赋诗以致颂祷之意焉
　　桂山嶻兮桂水潏兮产兹荩臣邦之杰兮维此荩臣允武允文奋庸中外厥声沄沄
　　廼登贤书廼践亨衢廼秉邦宪廼敶訏谟龙节斯煌鹭车载驱孰荒我锄孰枯我濡
　　炎海之陬有鸮有蟊帝命公往防彼大猷敷政不絿是厘是柔皇泽爰流恫瘝以瘳
　　帝曰良哉予嘉乃绩于旬于宣徃佐邦伯以纠以逖以皇徳内绥羣黎外威北貊
　　泾原有骑敢犯我圉公董王旅往御其侮龙盾虎韔载斧其吭羣丑以刘北鄙载宁
　　公有丕绩皇用宠锡有廓闽邦陟公为伯是怀是抚公维民父是训是厘公维民师
　　相彼玉瓒注兹黄流温温君子多祉是遒天祚公是多贤子春榜秋台克趾厥美
　　河华千里维古帝京皇曰往哉汝维长城公拜稽首宠命维隆敢竭股肱之屏之墉
　　金城万雉周汉所营公往之扞彼朔庭四国来同方伯之功讫其外庸乃卿乃公
　　隼旟熊轼出次芋原羣公饯之班以周旋有鱻有薧有防有枣方伯燕胥其鼓考考
　　咸阳遗黎戴公父母若耋若稚奔走来迓秦人之喜闽人之悲愿秉钧枢式厥施
　　终南之麓烟树苍苍思我公兮曷日其忘粤山之椒停云防防公念我兮毋金玉其音
　　右桂山十二章章八句
　　五言古诗【附集句】
　　读曾南丰诗
　　韩公殁已久诗道日陵夷岂识浑雅作徒逞妖媚词有如苔砌蛩竟夕鸣声悲又如娼家妇粉黛饰陋姿寥寥数百载天子起绍之一扫西昆陋力追骚雅遗峻如登华岳石磴何嵚﨑壮如雷电惊白昼腾龙螭清如方塘水风静绿漪漪澹如空桑瑟枯桐縆朱丝雄防追李杜竒澁薄宗师金陵与六一嗟赏无异辞羣皃厌黍稷相与甘糠糜黄口恣凌诟顾谓不能诗岂知韩公后何人能庶几想当挥翰时元气盎淋漓浑涵实天造顾岂推敲为我愿冩万本卑卑喻羣儿千周灿彬彬大音初可窥欲造风雅域斯文乃阶梯朂哉追古作峻途极攀跻毋为拾红紫防缀鬬妍媸
　　谒冦忠愍公祠
　　灵宇何沕穆幽篁亦萧疎残碑半剥落荒藓侵庭除嗟公抱竒节毅然雄万夫平生致君意欲与皇王俱从容定储极决策佐神谟九重方眷注羣憸纷诋诬寃哉孤注説坐使君心渝出典北门钥南投瘴海隅厌世一何蚤骑箕返太虚遗黎迓归榇哭祭填道途精诚感枯竹翠箨俄纷敷江臯敞祠宇黻冕何翼如至今民与吏荐献羣奔趋我来拜庭下周览扫平芜英姿凛如生尚足慑奸谀直道古难合临风增郁纡
　　谒考亭朱夫子祠
　　嘉树何莞莞方塘亦溶溶溪山幽胜处中有夫子宫慨自孔孟殁秦坑焰复红吾道殆欲熄斯人如盲聋天未防斯文乃启洛水翁茫茫寻坠绪恳恳开羣防夫子振其后超然盖世雄六籍重研究心与徃圣通长风扫阴翳皦日行晴空明王旷不作天下孰予宗防枭噪威凤蜿蜒嘲神龙携持二三子讲道空山中昕夕弦与颂衿佩何雍容至今建溪上断断驺鲁风乘鹥溘遐逝声光赫无穷嗟予生已晚慕道恒忡忡少壮不自力倐觉头欲童兹晨欵门墙再拜涕沾胸九原如可作执鞭以相从
　　谒李忠定公祠
　　宋故丞相李忠定公世家樵川其精忠大节史载之详矣使公之言用于靖康之初徽钦必无北狩之辱使公之言用于建炎之际髙宗必无蹈海之危谗邪交作而公竟殁贬所呜呼哀哉予谒公之祠感公之忠节慨叹之余情不能已故赋此
　　孤狐升御座黒翳炎精北骑忽南下长驱无坚城庙堂无逺略金币但乞盟我公抱忠愤抗疏请亲征内选环卫士外招勤王兵北人闻褫魄逡巡为徙营羣邪互挤排不顾皇穹倾公谋既不用彼势益凭陵青城驾不返哀恨徒嚘嘤建炎初嗣统起公秉钧衡拳拳复三镇汲汲返汴京慷慨陈十策炳焉如日星国势稍张皇彼众咸震惊汪黄苦相忌投荒复南行敌主据宸极神龙幽边庭公辕不复北河洛战血腥皇天不憗遗骑箕上青防此邦公故里遗庙俨仪刑神游三百禩英气凛如生升堂展拜谒溪毛荐芳馨思公不可见頫仰清泪零
　　嵇侍中庙【贾后字南风】
　　华林怒蛙鸣桂寝南风竞五王弄戈鋋宫阙烟尘暝英英嵇侍中忠谊本天性当其征起时捐躯计已定伤哉荡阴战鼓衰将亦病狡童犯属车王旅忽奔迸仆姑集帝躬六玺堕深穽公焉岂不佳见危思授命凶渠何咆哮曳公斫其颈血流湔帝裾藻火互相映年深化碧草萋萋纷被径公名耿不磨屹与华崧并至今荡东门庙貎严且正我来欵灵宇苹藻载将敬韩原驱车驰成臼载孥泳郑诛非滥刑亹免实天□思公不可作临风发髙咏
　　越王台怀古次南谷韵
　　瓯闽古建国钓龙有遗台台空龙已逝沕穆祠宇开剑履掩虚幌丹青杂荒苔念兹勾践胄桓桓亦竒才援戈逐秦鹿土宇日以恢疏封受赤社组练咸阳回贡篚来百粤威声振九埃缅怀全盛日意气亦雄哉至今奠椒醑犹有遗民来鱼灯已黯黯马鬛尚累累故宫渺禾黍落日潮声哀感此发长喟登临为低徊
　　长平怀古
　　寒云起崇冈厉风振林木山鸟鸣嘤嘤恍如赵兵哭低徊忆徃事感我泪相续哀哉长平战虎吻厌人肉翩翩佳公子虑事何不熟括也喜谈兵身死家亦覆忍哉白氏子欺天逞淫毒雄兵纷若林一旦填溪谷至今耕垦者徃往得遗镞孰云天网疎报应如转毂杜邮岂为寃万死未足赎嗟嗟秉钺士起传宜三复前车谅未逺后乗慎驰逐
　　潞城怀古【春秋潞子婴儿之国也】
　　朝出上党城昼扺婴儿国民俗固质野原田亦硗瘠西望荆卿坟苍然閟榛棘卫公有遗祠绘事俨冠舄我懐冯野王自少谨修饰虽云世所贤众枉纷忌直初焉斥藩邦继乃困徽纆积善云有庆伊人死谗慝天道良悠悠古今同太息我欲访松楸剪薙加培植空原渺无覩怅望泪沾臆
</div>
    <div class="pagination">
<a href="椒邱文集_page11.html">上一页</a><span>...</span><a href="椒邱文集_page7.html">7</a><a href="椒邱文集_page8.html">8</a><a href="椒邱文集_page9.html">9</a><a href="椒邱文集_page10.html">10</a><a href="椒邱文集_page11.html">11</a><span class="current-page">12</span><a href="椒邱文集_page13.html">13</a><a href="椒邱文集_page14.html">14</a><a href="椒邱文集_page15.html">15</a><a href="椒邱文集_page16.html">16</a><a href="椒邱文集_page17.html">17</a><span>...</span><a href="椒邱文集_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
