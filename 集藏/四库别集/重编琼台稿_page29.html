<!DOCTYPE html>
<html>
<head>
    <meta charset="UTF-8">
    <title>重编琼台稿 - 第 29 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重编琼台稿 - 第 29 页/共 31 页</h1>
    <div class="content">　　石钟山赋【有序】
　　石钟山在湖口县东坡居士游山记千古无改评矣曩予尝游其地诵其词而又窃有所见焉夏官郎中王君尚忠县人也近出示其图求赋旴江何秋官廷秀既为君赋之矣大率本坡意而广之意尽而语工予无容其喙乃即所见为后石钟山赋云
　　巍乎髙哉兹山之天造地设也扼彭蠡之口拉岷江之脇鼓天声而震动横地轴以镇压岂非东南之巨障湖江之竒絶处乎尔其气势巃嵸冈峦防嶫衍駊騀之几里崇崛礨之万疉危临深而欲堕直倚空而如截下瞰冯夷之府上峙瞿昙之宫洞空明兮穴窍蓊苍翠兮杉松予尝舣舟其下履险陟崇爰穷幽而探防尽诡状兮竒纵望天堑之茫极岳祠之穹窿适晴空之过雨晃晨防之昭融云澄澄其归岫波沄沄其成潨万籁閴息一碧连空于斯之时但见石之为石千态万状怪外而空中而竟莫得闻噌吰之无射窽坎镗鞳之歌钟也予乃悠然以思悚然以兴揆厥山之所元兮始于郦注之解桑经继以少室山人之博兮终以东坡老仙之精曰古人之名山兮多惟其形夫何独兹一拳兮乃不以形而以声矧石之在水兮不能自鸣必风涛之抟激兮然后滂濞而訇砰风或有时而息波亦有时而平名山者顾舍其天然常有之巍巍而下取夫适然作辍之硁硁吾恐君子之正物名以明民不如是之浮缓而不情也于是呼儿挹酒注之巨觥酾江流酹巨灵起而问诸以订兹山之所以名【成化四年】
　　南溟竒甸赋【有序】
　　伏读太祖高皇帝御制文集其劳海南卫指挥勅有曰南溟之浩瀚中有竒甸数千里地居炎方多热少寒是时琼郡入职方仅再朞其地在炎天涨海之外荒僻鄙陋而我圣祖即视之以畿甸而褒之以竒之一言岂无意哉谨按文集若干巻其中劳天下军卫诏勅何啻百数大率叙其邉徼险逺将领勤劳征戍艰苦而已未始有褒羙其疆域若此者噫圣人之心与天通物之羙恶必豫有以知其后之所必然于千百载之前则夫吾郡之在今日民物繁庶风俗淳羙贤才彚兴无以异乎神州赤县之间且复俊迈竒诡逈异常俦有由然哉濬世家于海南北学于中国偶有所见谨拜手稽首而为之赋曰
　　爰有竒甸在南溟中邈舆图之垂尽绵地脉以潜通山别起而为昆仑水毕归以为溟渤气以直达而专势以不分而足万山绵延兹其独也百川弥茫兹其谷也岂非员峤瀛洲之别区神州赤县之在异域者耶有竒一士全钟其气北学于中国颉颃乎天下之士于是呌阊阖呈琅玕翺翔乎玉堂徘徊乎道山肆言六合之外驰骋百氏之间自诧所生之竒胜敢为高论恣为大言翰林主人闻之骇而讶焉曰吁子来前子生寰区之外涨海之邉学何所受道何所传何所从而至此何所见而云然试为我一一言之吾将即子之所云云者以纪载于简编士曰唯唯乃作而言曰自夫天一生水融而为川地十成土结而为山川者天地之血脉山者天地之肌骨血脉流行于肌骨之中浃于中而外出出乎外而环其中是为一大堪舆也具元气之浑沦容日月之出没然而大堪舆之外突起于浩溔之中而为小堪舆者又不知其凢几窟穴也是故其大而显者为帝王之宇其小而幽者为神仙之丘帝王之宇是为神州赤县神仙之丘是为员峤瀛洲一则非骨脱羽化莫能到而非常理一则虽声明文物之所萃而非眞游惟走所居之地介乎仙凢之间类乎岛夷而不夷有如仙境而匪仙以衣冠礼乐之俗居阆风圃之壖势尽而气脉不防域小而结局斯全九州一大宇兹为其奥四海一通川兹为其窍上至北极仅十九度于天为近逺至神京几一万里于地为大茫茫巨浸兮与天为界漠漠平川兮壮地之介岂非天造地设藏此竒胜于辽絶之域用以见天听之孔卑表王化之无外耶其为甸也可谓竒矣然竒而不怪焉翰林主人曰子之言辩矣岂其然欤载考诸古兹地禹贡之所不载职方之所不书郡县始汉武之世分野仅星纪之余在汉七世固尝弃之葢不以之为有无也且甸者王畿之名非所以为遐外之域竒者殊常之称不可以加寂寞之墟子之言何所据而云乎士曰兹岂走之言哉于是乎惕然兴悚然惧举手加额北望向天百拜稽首而飏言曰此我太祖圣神文武綂天大孝高皇帝金口之所宣也大哉皇言乎自吾兹地而得兹言地益増而高物若加而妍山林草木濯濯然如在昆吾御宿之近封疆畛域整整然如与侯服邦畿以相连嗟夫地以人胜从昔则然兰渚以羲之而着天台以孙绰而传夫以残山剰水之胜一经骚人墨客之所赏咏尚扬芳于四外流羙于当年矧兹竒甸环海以为疆者余二千里纵歩以行兮地虽甚遐仰首而观兮天则伊迩一经大圣人之所品题山势骎骎而内向波光跃跃而立起物则且然人可知己然则走所言者岂无所以耶主人乃仰然而思俯然而叹曰良有以也愿闻其所以士曰走也少而游庠序壮而走四方虽生于是甸之中而甸之所以为竒也容有所不能详葢尝歴考夫禹益之所纪缅想夫章亥之所歩古徃今来之宙上下四方之宇天左舒而起牵牛地右辟而起昴毕天有四维地有四极东至于泰逺西逾于邠国南讫于濮鈆北底于祝栗管子言名山三千墨氏云名川三百三百之川总归滙于东南三千之山皆发源于西北是则海者川之所委岭者山之所积兹甸也居岭海之尽处又越其涯而独出别开絶岛千里之疆总收中原百道之脉者也原夫天下之山皆自夫昆仑而来越戎而夏出险即夷分为两戒折为三支其中一支自中条经淮越江而极于衡霍遂散乱而纷披至北而地势将尽乃益险嶃岩防峍崪崥嵽孰知一脉透出于瀛海之外其地可画而井无以异于秦晋之近圻观夫天下之川皆至于溟渤而止滔滔汨汨虽日趋于东然皆折于南西而后已大起而为国都小起而为洲坻其尾闾收万水而潴众流遂浩溔而无涯涘自此而水势益下弱莫能起防防沆瀁渺沔瀖泋孰知一岛孤峙于瀛海之中其地可苇而航无以异于湖江之流水海可度兮不逾百里山可登兮不逾寻丈舟之行也朝斯徃而夕斯返人之游也足可屐而手可杖意其磈磈乃尔坦然夷旷意其汗汗沺沺乃尔悠然平漫蕞尔小方外之封疆宛然大域中之气象阳明胜而气之运也无息机土性殊而物之生也多竒相草经冬而不零花非春而亦放境临乎极邉而复有海泄其菀气而无瘴地四平以受敌无固可负岁三获以常穰有积可仰通衢絶乞丐之夫幽谷多耉老之丈古无战塲轼语信乎有徴地为颇善符言防乎非妄民生存古朴之风物产有瑰竒之状其植物则郁乎其文采馥乎其芬馨陆摘水挂异类殊名其动物则彪炳而有文驯和而善鸣陆产川防诡象竒形凢夫天下之所常有者兹无不有而又有其所素无者于兹生焉歳有八蚕之茧田有数种之禾山富薯芋水广鱻蠃所生之品非一可食之物孔多兼华夷之所产备南北之所有木乃生水树或出酎面包于榔豆防于柳竹或肖人之面菓或像人之手蠏出波兮凝石防横港兮堆阜小凤集而色五并鲎游而数偶脩虾而龙须文鱼而鹦噣鳞登陆兮或变火鸠树垂根兮乃攅金狗鼪缘树杪而飞马乘果下而走鱼之皮可以容刀蚌之殻用以盛酒波底之砂行如郭索海澨之贝大如玉斗花棃靡刻而文乌构不涅而黝椰一物而十用其宜榔三合而四徳可取木之精液爇之可通神明鸟之氄毛制之可饰容首有自然之器具有粲然之文绣天下皆有于莬兹独无之岂天欲居民之蕃息于此常夜戸不闭而无触藩之虞乎江南皆无蛜螂兹独有之岂天欲寓公之乆居于此使照璧见喜而无北风之思乎噫斯地也近隔雷亷仅一水耳而物之生也乃尔不同逺去齐晋殆万里兮而气之通也胡为无异若是者虽云生物之偶然安知造物者之无深意也然则兹甸之所以为甸而竒之所以为竒者庸有在于是主人曰然此物之竒尔如人何无乃竒之为竒独钟于物而遗于人耶士曰不然天地盛大流行之气始于北而行于南始也黄帝北都涿鹿中而尧舜渐南而都于河东其后成周之盛乃自丰镐又南而宅亍洛中葢自北而渐南非独天地之气为然而帝王之治亦循是以为始终葢水生天一而坎位于北而艮之为山又介乎东北之间自北而东折归于南其气之所以融结而流行者非止乎一水一山山之余而为岭水之委而为海而是甸居乎岭海之外收其散而一之透其余而出之所以通其郁而结其解其域最逺其势最下其脉最细是以开辟以来天地盛大流行之气独后其至至迟而发也迟固其理也亦其势焉是以三代以前兹地在荒服之外而为骆越之域至于有汉之五叶始偕七郡而入于中国曼胡之缨未易也椎结卉服之风未革也持章甫而适之尚懵而未之识也魏晋以后中原多故衣冠之族或宦或商或迁或戍纷纷日来聚庐托处薫染过化嵗异而月或不同世变风移乆假而客反为主劘犷悍以仁柔易介鳞而布缕今则礼义之俗日新矣弦诵之声相闻矣衣冠礼乐彬彬然盛矣北仕于中国而与四方髦士相后先矣防名天府列迹缙绅其表表者盖已冠冕佩玉立于天子殿陛之间行道以济时而尧舜其君民矣孰云所谓竒者颛在物而不在人哉主人乃离席而立拱手而言曰神矣哉圣神之见乎其所谓竒者葢至是乎验矣士曰不然何地不生才而才生不择地人才之生何地无之竒哉竒哉岂止是哉当我圣祖肇基之初舆图际天地兵卫极邉鄙丝纶之音云汉之章无日而不下无处而不至然而竒甸之言乃独以专羙乎兹地非甸而谓之甸未竒而豫期以竒岂无意哉葢帝王之言代乎上帝圣人之心通乎天地故能握干符而妙夺神功阐坤珍而干旋厚势逺移而近书轨合以皆同质变以文声教暨而靡异咫尺之间振举乎万里斯须之顷流通乎百世化庸腐以为神竒变杂驳以为精粹遐兮如迩未焉如既凢其所期兮罔或不遂引而弗替兮终万古而常常如是是则斯地之所以为甸而甸之所以为竒虽造设于天地然所以表而章之昭示于万世者实本乎奉天啓运宰制山河之圣帝翰林主人聆兹言也冁然以咍怃然以喟曰秘矣哉天之藏此地也逺矣哉圣人之期此地也自夫天开地辟以至今日不知凢几运几世矣自夫开疆辟土以建此区不知凢几王几帝矣然而多视之以穷荒或遂至于遐弃孰谓其今日有是哉不假词臣之代言不出辅臣之建议一旦发渊衷运睿思形之言言以为丝纶之
　　制夫岂无所为哉皇之言天之意也士言及此亦竒士哉于是三复士言而继之以歌曰明明我圣祖兮载辟地而开天上帝眷顾兮付以其所覆之全仁周八表兮顾独惓惓于穷海之一堧竒哉斯甸兮何幸得圣人品题之言千秋万祀兮长炳炳琅琅乎天地之间
　　别知己赋【有序】
　　尚书户部主事袁君秉中出知梧州府事命下同朝卿大夫士咸以君为不当去骇愕叹惜者累日甚至赍咨涕洟如失左右手然予之于君情好深至尤非泛泛然者比故于君之去也其恋恋之情视诸公有加焉朋友五伦之一孔子畣鲁君问政于四者之伦直举其目独于朋友以交言之交之为言道相合之谓也道不相合则情不相孚故其来也适然其去也漠然其去其来皆不足以动吾之欣戚也吁其来也忻忻其去也戚戚非平日道合而情孚者其能然乎予与君皆出自岭南均以礼学起家同试南宫游太学而又聨官朝着非但道合情孚也其出处大畧又相似焉今君一旦舎予以去南北相望天各一方出入无朋防聚不常歳月几何老将至矣在他人尚赍咨涕洟之不已况知己之深至者乎不揆菲陋窃效昌黎韩子之意作别知己赋写予情以送君政事之余试一诵焉庶几千里如对面也君其念之哉君其念之哉赋曰
　　余生五岭之南兮嗟侧陋而寡仇驱余车以北征兮行取友于中州匪其人之弗交兮惟直谅多闻之是求纷总总其众多兮咸言立而徳修亦有良朋兮如弟如昆薄金石之匪固兮谓兰茝之弗芬夕连牀以共话兮朝并予马以周旋足缩缩以相蹑兮袂翩翩以相聨所与者非海内之名贤兮则天下之善士情亦或吾之同兮道亦不吾之异惟夫君之知己兮乃千百之一二皇天赋之以昭质兮蹇好修而练要扈蕙茝与菌桂兮芳菲菲其逺到青天白日粲其光兮孰不仰其清明麒麟凤凰之昭于世兮人皆知为瑞祯信一世之伟才兮匪直海内之英嗟予亦越之产兮追逸足以超腾心不约而自契兮徳相丽以有成期追逐于前修兮洗山川之秽腥耻龊龊随人后兮相后先以同升亦既聨袂于金门兮曰终遂此情愫也夫何一麾而出守兮羌别予以去也摄提贞于孟陬兮载双旌以扬扬指斗牛之故墟兮驱五马以周行苍梧邈其何所兮歴云山之苍茫盼京国之日逺兮喜咫尺乎故乡悲予心之恋恋兮亮君心之亦然忳郁悒之无解兮怅临岐以永叹幸歳月之未晏兮尚矢言以愼旃慕渊路之赠处兮罄中情以申言谇曰始与终兮志不可渝兮内与外兮道本不殊兮惟忠与孝兮臣子之楷模白首相期兮毋中道而舍诸【天顺六年】
　　懐乡赋【送友人刘尚徳　有序】
　　毎因送人处忆得别家时此唐人诗也呜呼为此诗者其能深体人情者哉某去家今十有六年矣乡土之思无日而不展转于懐徒以国家之制貤封之典必限以歴官之嵗月以故情事尚未申也去年冬友人刘君尚徳应进士举来京师乆别而晤不胜空谷足音之喜今嵗试礼闱不合而去某于尚徳乡曲交游中最厚者也因其别而动乎情方寸恻然有不能自己者因述中心所懐者以为赋一以写吾乡土之思一以慰吾母兄之望一以志吾朋友之别云
　　懐吾乡兮何所渺云山兮万里界鲸波之浩漫兮途有梗之未通曰吾心之切切兮无日而不南征昼神想以遐骛兮宵梦寐而靡宁母氏垂白之待养兮伯兮独立以防防虽显扬之足慕兮恒喜惧以交并桑梓蔚其深茂兮昔可把而今拱耆旧日以凋谢兮哀累累其多垅朝吾登乎金门兮夕偃蹇乎玉堂置身非不髙兮信羙非吾之乡入结羣仙之绶兮出聨七贵之镳游从非不多兮匪吾髫齓之交退黙黙以独处兮念平生之徃事宛山川与闾巷兮黙其可指以示恨无缩地之术兮孰挿予以双翅驰寸心于万里兮几将归兮犹未惟人情同于懐土兮岂以穷达而异彼志得而情迁兮乃独非人之类年洋洋其日徃兮百嵗几何较富贵之与名节兮所得孰多茍情义之不申兮焉用其他幸吾子之兹来兮若闻足音于空谷也申申告吾以乡曲之故兮语再三而不以为凟也或为之忻忻兮或为之戚戚或可愕而可骇兮或可矜而可惜或惭而为之忸怩兮或伤而为之怵惕崛然而兴兮俄然而衰奄然其去兮傥然其来歴寒暑十有六变兮恍如一瞬天人倚伏有必然之理兮孰云邈而难信毎促膝以剧谈兮辄叹息而不休情悁悁而不自己兮涕或浪浪以横流方资其朝夕以箴规兮胡数竒而不售彼惟索骥以其图兮曾莫知神骏之求君子出处惟其时兮乐天知命夫奚尤又将别予以去兮仍海上之仙丘阐天人之妙理兮传嗣子以箕裘翩翩然以遐征兮嗟欲挽而莫留矢吾辞以志别兮因以写吾之心行何以处我兮毋金玉乎尔音自蓟北而越南兮阅半载之光隂既沿复溯止且行兮杳不知山高而海深抵琼台而见乡人兮道予心之永懐也慰吾亲倚闾之思兮曰不乆请告而归来也【成化五年】
　　和韩子别知赋【有序】
　　别知赋者唐昌黎韩公为其友杨仪之作也公谪阳山时仪之以湖南支使来连公叹知心之难得好防之不可数为此赋以别之词古而意深有非后人所可彷佛其万一者虽然人品高下词藻工拙古今固悬絶矣而朋友之谊原于天命之性所谓天理人伦之正者初不以古今智愚贤不肖而有间也予友吴本厚以福建市舶提举上计课于京师舘于予仅阅月即以事竣言旋予于本厚累世通家且同里闬落地即为兄弟有非萍水相逢者比于其行也情有所不忍而势不可留不揆愚陋歩韩公韵为赋以送之其词异而其情则同也赋曰
　　纷交游之总总于天下兮殆周虽雅志于四方曰惟先吾里闬之求夙志同而契合爰互勉以交修进助余以相善退先我以同愁惟余塞兮斯啓或其放焉是收偕鼓笥于乡校继奋起于遐陬矢特心以砺节讵忍诟以包羞何宦輙之南北结两地之离忧嗟六年之一见仅阅月而还辀邈山川之脩阻鯈歳月之如流云从龙以上下葛附木以相樛胶投漆以坚固舟籍水以行浮顾夫人之弗如欲相从而莫由怅遥天以延伫觉形去而神留
　　别知后赋【有序】
　　予友凌江李君时习有志之士也蚤以书经领乡荐三试春官皆中乙榜当得校官君不屑就最后有司限以年不容辞乃授闽之南靖教谕改永之宁逺南昌之丰城前后掌邑教者余二十年所至率以身教以兴起人才为己任而于一切势利泊如也尝三典文衡初同考河南在江右山西皆主试一时号称得人噫若君者岂今世校官中之表表者欤今年需选铨曹陞淮安府学教授予与君同出岭表方君年少气鋭时谓功名可唾手取于同辈少许可独与子及寳安袁秉中三人者交莫逆君教外庠秉中簉属地官出知大府予叨登进士选入翰林相去各数千里三人者其心未始一日相忘也君初赴南靖时予与君同舟而南及君自宁逺守制家居予以家艰南还道凌江君逺至大庾下相迎候迨于北上君时在丰城去冬考满上京师相聚者几半年今又舎予而去顾予三人者头颅俱种种矣秉中以永州知府养病归寳安不相见者几二十稔矣而予与君幸频相防晤今君又幸教淮安郡居两京间后防有可期者念惟人生以百歳为期七十者古以为稀今予与君去稀年仅仅十三四春秋耳欢晤之期宁有几耶则予于君之行也安能嘿嘿无一语耶而其所以相赠处者又岂可泛同众人者而已耶昔秉中有梧州之行予尝为之作别知赋故于君之行也又广其意作别知后赋以寓予区区乆要之情赋曰
　　嗟南州之绵邈兮在昔则为遐荒迨有唐之五叶兮始发乎曲江之张原其所繇以奋起兮有燕国以为之援予中懐之悁悁兮岂忘情于乡彦顾时势有弗然兮地若亲而实辽结绶之约虽不可谐兮敢忘乎鸡坛之要念畴昔之游从兮予三人俱老以衰怅一人之先归兮恐盍簮之无期今子又舍予以去兮焉能黙然以无辞曰道之同兮不以其位心之孚兮不必其昵情茍无变于贵贱死生迹奚较夫得失同异惟徳义之相期斯交情之为至踵乡衮之芳躅兮其有在乎吾徒隔百世而同此心兮奚必区区形迹之拘昔孔孟之垂世兮亦传经以施教固不假乎位与势兮然后可行其道矧淮海之名邦兮介乎两京之间中讲堂以振説铃兮列襟佩之两班明道术以淑人兮敦礼义以正俗悬以待问之钟兮示以跃如之鹄泰山兮岩岩和风兮熈熈秋阳兮暠暠时雨兮祁祁伟英材之乐育庶斯文之在兹倘心期之克遂又何异乎歩趋之追随
　　颂
　　瑞菊颂【有序】
　　予友何东樊景瞻以礼科都给事中出佐汴藩是岁秋九月菊呈祥于其公宇之庭一蔕三华一时寮寀咸咏歌之传至京师予闻瑞不虚生其生也必有所为况菊之为物芳香清冽禀天地之正气纯粹不杂得天地之正色高防闲雅全天地之正性有幽人逸士之操有忠臣贞士之节葢非他草木所可比者予尝评菊之品当在橘上而灵均之于橘乃特为之颂至谓其可以参天地而儗之于伯夷而于菊特取其落英之可餐而已而又杂之杜蘅申椒蕙茝之间毎为菊怏怏不平恒有意欲颂之庶其俪于橘而未果适闻景瞻瑞菊之事而有感焉夫菊固可颂矧此又非常之菊也哉则羙其徳而告其功也固宜颂曰
　　爰有嘉植号日精兮受命独正天之经兮非黄白不御地之恒兮特立不迁人之贞兮有尹之任夷之清兮和如展禽介则鲁两生兮三才之防众徳之凝兮物皆春茁乃独秋荣兮雨露不能发霜雪不能零兮凢厥有生一华一茎兮胡独此本参秀并馨兮一星在天下炳其明兮人之三寿于此作朋兮孰曰无知殆亦有灵兮不于其他而生此藩服之庭兮岂天之意假物以呈兮晚节之符寿之徴兮颂以羙之以继楚声兮
　　箴
　　令箴
　　官之至难者令也令之所以难者政也政之所施有其本焉敬也敬立乎中由是而见之行事形既端矣表无有不正也由是而施诸人民此之所以感之者有其道在彼则未尝无其应也承乎上焉必凛凛以畏则获乎上虽不敢公拒而亦不曲从其非理之命也待乎下焉必切切以忧斯得乎下不适乎已而拂乎人之性也中焉而接乎人必公而恕谦而有礼委曲以详尽设以己之身处其人之地则人人止其所而各自靖也于乎令之任难矣而尔以初筮之仕得繁剧之邑匪廉匪明匪慎匪勤曷能得其职之称也勉之哉吏以案牍为师有所猷为则繙阅以为证也政以前官为比有所窒碍则依缘以为径也一邑之事无非己事蚤夜孜孜毋茍安以图一时之幸也百里之民无非吾人念念在兹惟恐一夫之或病也行其所无事其来不迎其去不将一于静也不以誉喜不以毁怒一于定也不主先入之言不争无益之气已徃者不求其故未至者不亿其诈一于诚而与物无竞也呜呼本此一敬而慎以持之勤以行之公以生其明俭以养其廉是诚为邑之要道处事临民之镜也念之哉勿谓我言耄而懵也
　　壬辰科进士奚铭自新自幼从予游五至礼部而得一第焉今当强仕之年始得一县令令七品官为百里大夫有民人社稷之寄其任葢不轻也而世之仕者徃徃重内而轻外若是者皆为其身谋非其所以学之初意亦非圣贤经传之防也自新将之任求予教言故为此箴以勉之兼以贻进士之为邑者张瑛徳辉海澄静之云
　　忠箴
　　君者臣之天臣之所以事其天者忠也是忠也与生俱生而由乎当然之义是则所谓天降之衷也衷降于天乃人所受之中人体之以事君必尽厥心必委厥躬不敢私其有不敢阿其同怒则弗逆以激顺则弗曲而从也于戏戴天以生曷报其功一言以蔽之曰为臣死忠
　　孝箴
　　亲者子之天子之所以事其天者孝也是孝也与生俱生而本乎自然之仁是则所谓率性之道也道形于人乃天所命之要人体之以事亲必用厥情必善厥绍不敢逆其志不敢违其好形则不毁以伤徳则克全而肖也于戏昊天罔极无徳以报一言以蔽之曰为子死孝铭
　　徳馨堂铭【有序】
　　凢物有形斯有气臭有气臭则馨芗随之三代以前求馨芗于萧鬯膟膋春秋战国以来求馨芗于椒兰蕙茝汉魏以后至于今日则求诸沉檀脑麝随世所尚而用之各有不同孰知斯徳之馨亘古今而无间不假气臭而自然发闻也哉知此理者其周公乎成王述其言曰黍稷非馨明徳惟馨葢以见精华之上达果在人而不专于物也后此千余年唐人刘禹钖作陋室铭有斯是陋室惟吾徳馨之句葢祖周人之意也又数百年安成书冈耘者张公如旭新居落成或人贺之以诗有眼前多少幽人宅宁似其中有徳馨之句则又述唐人之意也公去世已乆而其子若孙席其徳善余庆传芳播芬书香至今不絶膏馥之沾溉盖未艾也予友国子司业振烈公之孙也偕其伯兄振光摘诗言以顔其祖居之堂曰徳馨示不忘本也振烈间以语予俾为铭乃铭之曰
　　有物至馨非气非味无假乎爇奚事于佩有韫于中必闻于外有积于前必延于世室以无陋人以无愧苾芬之播无逺不至膏馥之沾罔有攸既伊谁则然书冈张氏祖以啓之孙子是继继继承承尚引毋替【成化四年】赞
　　琼州郡侯徐公画像赞
　　诗曰岂弟君子民之父母濬尝三复斯言而继之以流涕焉方濬少时吾州之民质朴而谨愿有老死不识官府者虽贫下戸亦有所盖藏是时之为守者率多循良岂弟之君子予所闻者西昌王公所见者义兴徐公二公者以寛仁之徳涖古朴之民如洪荒之世而治之以大庭赫胥氏也噫民生斯时一何幸哉二公之后吏于兹者輙逺视其地而愚视其民而民不胜其害以贫而俗亦日趋于薄矣呜呼安得为吾人之父母者恒如二公哉二公不可见己见公之子若孙则如见公焉王公之子有抑庵尚书徐公之孙则时用宫僚循良之报天之于二公可谓厚矣彼以诛求为事者吾知天必不轻恕之时用出其祖画像见示濬童稚时曾随先大父思贻翁拜公于座下令余四十年矣犹能彷佛其形似之一二今幸与时用交好拜瞻遗像不胜怆然故追而为之赞曰
　　此公何人曰古君子天徳好生而公是体视愚以智处逺如迩公何能兹徳备诸己温温其恭外见者尔中之攸藏不可涯涘公形虽化心则不死所不死故在人口耳公不人责天乃厚畀畀之伊何有贤孙子彼诛求者今安在已我拜公像悲极而喜图临以归祠于故里
　　邢克寛画像賛
　　五岭之南大海之外山川秀气于此焉萃立朝着蹇蹇之节出守敷优优之治总宪网存法外之仁制国用寓利中之义众方俟其有为乃急流而勇退斯人也介而有执直而不肆不狥时之好必行己之志匪但秀出于岭海之间殆所谓天下之士也与
　　彭学士画像赞
　　大彭之裔昔有年其徳不爽克象其贤安成之彦昔有云龙斯文在兹绰有古风我观古人今世则有杜其徳机神巫见走志之所至如水必东气之所嘘如氷斯融功名固有文章余事望而畏之孰窥其际
　　许道中四像賛
　　世有大老居东海滨出而应世千亿化身身且千亿像何止四莫测其眞姑貌其似九门洞开咫尺天顔于斯之时朝衣梁冠有事防坛邦礼是执于斯之时端素韠或具袍笏直承明庐或常衣巾防金匮书服称其容容称其徳不肆不拘各有其色外四其像中一其心我思古人黙默愔愔愔愔希声黙黙至道鲁有君子天遗一老
　　李立之先生画像賛
　　于戯此吾立之先生之画像也肖邪否邪赝邪真邪方其少也浑乎在璞之玉具珪璋瑚琏之质而未漓其淳也迨其壮也芒乎出冶之金砺豪曹巨阙之用而不露其神也今则老将至矣悬秋空之霁月阅西郊之宻云屹乎防山虽未尝见其运用也然触起于石者有霈然之泽浩乎长江虽莫能判其过续也然涣散于风者有自然之文是其少而壮壮而老也葢三变焉而区区之画工乃以其一时之见而欲形容其百年之身又乌足以尽吾立之先生之为人
　　张汝弼画像賛
　　视虽短而见则长容若隋而气则扬藏精神于内而外不露敛华彩于外而内斯光海内诗名世共称乎短李吴中草圣今再见于颠张混俗而居初不通而不介师心自用亦非狷而非狂斯人也岂诗所谓不忮不求何用不臧者乎
　　李时习画像賛
　　谓为越产与则长身脩髯酷似乎河朔之士谓非越产与则钟英挺秀实生乎岭海之间有郑防之文章而不随官以冷有孟郊之才思而不为诗而寒志刚而劲行介而端屹乎若山而无崖与谷沛乎若河而不波以湍之人也宜致身于凤阁盍簉羽于鹓班吾知其鹊起有日而不终老于校官也决矣
　　萧士髙画像賛
　　求先生以名不若求以貌求先生以貌不若求以道鉴其貌而后知其名之称情审其道而后知其形之克肖是葢具天地之委形而不伐其和闯圣贤之门墙而期臻其奥者也
　　兄伯清先生赞
　　俨乎吾兄之容也直乎吾兄之躬也烱乎吾兄之瞳也坦乎吾兄之胷也然皆貌吾兄之外而不能心吾兄之中吾兄之中其事亲也孝其事君也忠其爱弟也友其处己也恭虽吾兄不知其所以然而况区区之画工也耶
　　程尚书像赞
　　伟哉此公万夫之特神鍳而几风劲而力淬砺百錬之金屹立万仞之壁不翕翕以求茍同不煦煦以为徳色施于事不违其心居其官必任其责是以谋谟于内者王谅其忠经营于外者民被其泽未满七旬之年暂为六月之息人方望其再兴天顾夺之何亟呜呼不有君子其何能国景瞻令仪为世道惜
　　李啓明像賛
　　晋人之风度唐人之诗句寄性情于物表得兴味于天趣结诗社之侣人知其托史笔于少陵诘医垒之戎抑孰知其假相业于俞跗也耶
　　耿少宰像賛
　　崧高之秀温洛之清挺生人杰为国之桢家传之学韦氏成廷对之防汉室董生蚤绩学于中秘研穷百氏继掌教于国学乐育羣英脩髯广颡鹄峙鸾停坦懐宏度日白天清噫如此人物天不茍生矧结九重之知驰四逺之名天将使其持钧轴秉权衡用所造就之人才以分厘天下之政务以徧福海内之生灵
　　旴江西庄罗处士像赞
　　有伟一翁凛然高风弗倚于立罔诡于从厉仲子之操而不絶物均墨氏之爱而不尚同达观物表濶歩山中矢口成章而不绣其鞶帨坦懐待物而不露其机锋享林泉之清福食田园之素封敛用世之志而即家以为政广因心之孝而教子以尽忠既介而通亦啬而丰耿耿其衷于于其容斯人也其平心率物之陈仲子耶其谨身整俗之缪豫公耶
　　萧阁老先生像赞
　　呜呼先生捐舘者十有四年矣濬不见先生者二十有三年矣歳丙午先生孙僎以画像见示葢先生在翰林时所写者濬老门生也瞻仰遗容不胜感怆乃命工重为装褶焚香端拜为之賛曰
　　庾岭以北大江之西天生伟人为天下师泰山出云以雨天下既霈于朝复沃于野五纬呈祥正色丽天光烛九土辉映三垣载思古人畴其肖似吴兴道徳南丰诰制苍然古色渊然徳光进有所施舍可以藏天胜于人事久终定世有公言帝有成命遗留者像澌尽者身耿耿之天终古常存
　　大司马王公像赞
　　世之伟人国之重臣如虎豹在山如山川出云如金之百链如努之千钧在汉为汲长孺在宋为包希仁居廊庙之高则忧其民处江湖之逺则忧其君昔闻其语今见其人
　　刘绍和祭酒先生画像賛
　　此予友刘绍和先生六十嵗像也孤耸之峰亭亭晚翠之松郁郁景变情迁而阅于目者孔多忧深思逺而见于容者可掬浸光精而润之敛锋铓而不出向之雄辩者发而为咨嗟向之深愤者形而为哀恤不求人知而求天知不为物屈而为理屈将无同于蘧伯玉之化殆有契于蒙庄氏之佚回视昔日容台礼乐之司史舘春秋之笔与夫今日太学之尊严异日庙廊之宻勿呜呼若是者皆先生身外之长物也耶
　　谢大韶尚书像赞
　　坦然其平无﨑崯也朗然其白匪幽隂也听其言而信其行覩其容而见其心其为器也肉好之璧其应用也从革之金凿凿乎济时之具沨沨乎鸣世之音文不离乎质古则宜于今故魁多士而震平地之雷位六卿而雨旱歳之霖其燕居则神闲而气定其立朝则思逺而忧深噫斯人也斯世不可得而见已求之秦汉之上焉郑国之侨和焉鲁国之禽
　　魁字賛赠丁未状元费宏
　　维人之魁应天之星卓尔不羣大志夙成游学者三载潜心乎六经甫芳龄之二十奉大对之三千褎然举首领袖羣仙百年魁选最为少年噫一天之星惟魁在斗一榜之士所重在元匪徒蜚英腾茂以着声实于一世尚期文辅治以建功业于万年
　　梅峰先生赞
　　梅为百花之魁人为万物之灵若人与梅妙合而凝不色而白不气而馨节不雪而后见影不冰而自清观厥貌肖厥号审其名称其情人皆曰先生有取于梅余独曰梅有似乎先生
　　李光赞
　　人生有目具于其面惟能视人不能自见是以画人则昜自画则难自非蓄面于心焉能注神于顔老友实夫墨妙逼真泛而貌物之似敛而聚己之神手泽尚新徳容俨在我思其人喟然永慨
　　西昌杨君像賛
　　生庐陵忠节之邦为闗西清白之胄源源世泽之长濯濯儒林之秀早含芳而咀华遂蜚英而腾茂发龙光射斗之锋铓骋天马行空之歩骤斯人也国倚之以为屏翰家赖之以为堂构其尚朝兢夕惕以合易所谓或跃在渊无咎者耶
　　某处士赞
　　其容伟然其髯脩然置之丹崖碧水之间人望之以为遗世之仙坐之华堂广厦之上人拟之以为辅世之贤心安而体舒气完而神全随所游衍之地乐其情性之天我欲状之莫知所言风月双清度防云于河汉水天一色漾寒藻于漪涟
　　甘汝霖行乐像赞
　　斯人何人独乐其乐某水某丘一琴一鹤挺乎邓林之材浑乎荆山之璞彼哉画工曷不图其形于岩廊顾乃置其身于岩壑
　　魁字賛赠防元梁储
　　斗中有魁为星之宗人中之魁乃文之雄士超其羣如魁在斗万象森罗独为之首爰有竒士岭海之英魁天下士于昭文明太学贤闗英才攸萃表以魁名用励多士
　　刘廉宪像賛
　　此公何人长沙定王之裔忠愍学士之子世承家学之春秋选读禁储之书史其人如玉其心如水其持宪也霜虽肃而不杀其提学也车所歴而成轨敛施为不尽之才猷享受用无穷之清羙巨舰归而抵岸大樾防而覆趾我观其像讃叹忻喜恍平生之故人乃居然而觏止不言而心已喻相对而情无已何时还归老之车数日留养高之里
　　无心石赞
　　云行于天其根在地既无心而出岫岂有心而应世惟此云根温润峭厉硁硁立辨之声岩岩具瞻之势不凿而成不求而至予名之曰无心夫岂无意欤
　　周僧官賛
　　貌癯而清行勤而苦味蔬笋以代膏粱被裓衣而舍簮组丛林仰其志之孤高大众服其心之公溥拈花鹿苑契空相于无言竪拂防牀敛机锋于不语飘飘然虚空无碍之闲云霡霡乎法界有情之甘雨体道以心与物无忤是宜奉纶命而握僧箓之印章震潮音而立禅宗之仪矩以戚畹近泒之贤为寳刹开山之祖祝慈夀于万年演宗风于千古
　　韩敬夫遗像赞
　　呜呼此予友韩敬夫之眞也其人不可见而其貌空存貌虽得其彷佛而言则不可得而再闻想夫抵掌笑谈之顷蹙额忧思之辰执而不泥朴而有文为人则直为吏则循不孑孑以立义不煦煦以为仁其平生之志嘐嘐然曰古之人曰古之人今则亲为古之人矣真作古之人矣噫








</div>
    <div class="pagination">
<a href="重编琼台稿_page28.html">上一页</a><span>...</span><a href="重编琼台稿_page24.html">24</a><a href="重编琼台稿_page25.html">25</a><a href="重编琼台稿_page26.html">26</a><a href="重编琼台稿_page27.html">27</a><a href="重编琼台稿_page28.html">28</a><span class="current-page">29</span><a href="重编琼台稿_page30.html">30</a><a href="重编琼台稿_page31.html">31</a><a href="重编琼台稿_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
