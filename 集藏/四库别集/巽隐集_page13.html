<!DOCTYPE html>
<html>
<head>
    <meta charset="UTF-8">
    <title>巽隐集 - 第 13 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>巽隐集 - 第 13 页/共 13 页</h1>
    <div class="content">　　
　　书朱孟曦逺游卷后
　　
　　昔平洋陈礼尝从东阳许先生游其游金陵也淳安夏大之先生叙以送之大之之言曰游于圣人之门而匡后颜子也愠见子路也回何敢死颜其游于圣人之天矣君子穷语路未得圣人之天而游也孟子之游梁游齐若有不豫色者其游几于天而犹人也降及苏秦张仪之游且未足以言人而论天乎哉况司马子长之游于艺之末乎本立少之时读其言已慨然有大其游之志二十年来南观钱塘北览河洛游且壮矣然学问不加于已声誉不闻于人四十而不能有得于圣人之天可悲也夫临川朱孟曦尝执经张进士之门其来江左也王孟逺亦叙以送之读孟逺之言犹大之之言也本立能不重媿于心乎因书以自咎且以告孟曦庶孟曦益勉于孟逺之言而游圣人之游也
　　
　　○说
　　
　　拙斋说
　　
　　拙者巧之反也巧者世之所趋拙者人之所弃余尝究二者之得失而论之葢古之人其本在于生人之具取足焉而止矣不求称欲而过役其智也饮食取其充腹而已故污尊抔饮而足焉衣服取其蔽形而已故大布博褐而足焉室屋取其待风雨而已故茅茨土阶而足焉器什取其赡用而已故冶金陶土而足焉乐取其达天地之和而已故比声切律而足焉刑取其除暴禁非而已故明法慎罚而足焉政取其遏恶扬善而已故审令施制而足焉至若言取其道宾主之情而已故辞达而足焉行与事取其尽父子君臣长幼夫妇朋友之分而动静云为亦行其所无事而已故尽伦正躬迪徳而足焉夫如是故其民相安于无事而并生于天地之间其道弊朴散人伪日滋务求称欲而不知止足也遂以古人之所为者谓之拙于是淳熬煎醢必求其味之美轻纨纎縠必求其饰之丽瑶台琼室必求其居之华刻文雕镂必求其制之异礼之弊至于便辟习熟而无忠信恻怛之实乐之过至于流荡忘返而无和平淡泊之趣刑之失至于深文峻诋而无哀矜钦恤之意政之衰至于杂霸任智而无关雎麟趾信厚仁顺之风要君证父卖友斁伦败类之行兴而凢其所行事日趋于浇恶狙诈镌凿其本真剥琢其天性刓其大者使之细朘其厚者使之薄究天下之物不足以给竭天下之虑不足以赡角天下之人至于相与攘敓窃乱而不知纪极是皆世俗所谓巧者而其敝至于如是是则天下之患皆巧之所致而非拙之罪也其间或有豪杰之士鍳其祸败苦其智之穷而欲反其本惩其欲之过思复乎古于饮食也宁菲衣服也宁素室屋也宁陋器什也宁朴礼宁失之野乐宁失之淡刑宁失之不经而政宁失之疎畧言宁失之讷而少文行宁失之迟钝而椎木径情而直行一切美丽华异淫慝刻薄佞伪之类凢所为巧者悉推以与人而不与之校而唯拙以自处及其至也天下之人莫不受其敝而已独髙拱而无事由是而观是拙者未尝不为巧而巧者未尝不为拙也是拙者可以为巧而巧者虽欲为拙不可得也呜呼拙者有余巧者不足巧者劳拙者逸巧者贼拙者徳巧者争拙者平巧者扰拙者宁其弗信矣乎延陵吴君克譲以拙名其斋而征文于余克让名将之子生而富贵又聪明而有文章其才与力皆可自致于巧以驰骋于世乃耻之而弗为而取其所弃葢亦所谓豪杰之士志乎古而反其本者故余因为之说以赠之以发其意云洪武壬戌冬十一月也
　　
　　嘉瓜说
　　
　　或有问于余曰瓜并蒂而实者此何祥也余应之曰非和无以同天下之心非同无以成天下之事故申叔时曰民生敦龎和同以听夫物之疈者瓜也乃异实而共蒂也其感于和同也欤且艮为果蓏卦之象也姤之九五以杞包瓜爻之象也艮止也时止则止时行则行动静不失其时其道光明此吾夫子释卦之辞也上下之遇日相求也处髙体大而可以包物者杞也美实之在下者瓜也尊居君位而下求侧微之贤以至髙而求至下犹以杞叶而包瓜此程子释爻之辞也其在洪范曰庶草蕃庑曰百榖用成者无非所以明夫天人相感应之理也和同之感应之于瓜厥有故哉问者乃曰以子之言其故可得而知矣瓜生于余彦智氏之圃者三年彦智为州幕官于西南夷者九年圣天子视四裔犹中国天下之和同也彦智视民犹家一州之和同也异实共蒂之物产于兹土也不亦宜乎彦智贤才也州幕官下位也以贤才而居下位不犹美实之在下乎处九年而安之时止则止也及三考而陟之时行则行也时止则止静不失其时也时行则行动不失其时也其道不亦光明乎兹行必有遇矣又作而叹曰噫佳祥之应和同之召也和同之应君子之兆也愚何幸闻造化之妙也既已因叙之为嘉瓜说云
　　
　　听琴轩记
　　
　　琴君子之所常御也古之人于其身之所接皆为防范节度以养其徳而尤谨于听葢于视有文章彩色之观于听有声音歌颂之节于言语有法度伦理之则于动容有仪文度数之制其所接者莫非天理流行之机其所入者自无非僻邪慝之累故物不能蔽于外而徳有所养于内然其机之来也皆杂至于日用之间而生于应物之际或无所事于幽独可肆之地则其心无所寓以为捡摄绳约故其为具独详于听以致其谨然后动静之端自相贯续而无须臾之间是故和鸾设于衡镳珩瑀施于步趋工歌不辍于飨献而瞽师不离于左右若是偹矣而又无故玉不去身而琴瑟不释也故曰琴君子之所常御也自道之衰所以为防范节度之具次第尽废而古乐之亡久矣惟琴犹有古之遗声而人徃徃有能传之者虽律吕之制不知其合与否而其和平淡泊冲雅幽逺之趣犹有存者夫三尺之缗方寸之越引宫商角征羽间作而天地之变化山川之流峙君臣父子之恩义人伦政事之纪纲动植品物之性情与夫放臣逐子之所悲切去妇孤嫠之所感激铿然迭出其变无穷或涣然如阳之舒或揫然如阴之惨则其理之所寓亦逺矣喜怒哀乐之感动其心而好恶生杀之形见乎声则机之应亦微矣故以躁心听之者能使之释以和以怠心听之者能使之抗以武以欲心听之者能使之淡以平以慕心听之者能使之广以适则其用之所见亦众矣夫桑间濮上之音咬哇下俚之曲君子既皆屛之而不听而古人所以为防范节度者皆废则有志于古者欲有以寓其心以为检摄绳约者舍琴则何以为具而致其谨哉是以山林隠约之士畸人静者之伦每于是焉听之亦庶几古人所以养其徳之遗意哉永丰锺君某隠者也好琴因题其轩曰听琴其子深省征文于余而予为之说如此
　　
　　刘仲和字说
　　
　　吴氏壻骐自京师走万里谒余西南夷因致其友刘仲和父之言以字说请仲和名庸吾郡医学正科天然翁子也居京师仪凤门外以善医称于人夫男子二十曰弱冠冠则宾字之辞而祝焉仲和年已强壮且不逺万里而愿有申其说意亦厪矣志亦笃矣余虽不敏其何敢辞乃为之说曰天地之气不和而灾沴生焉人身之气不和而疾病生焉虽天地之大不能无待乎燮理况一身之微讵能无頼乎调摄耶朂尔仲和父天人一体也医相一理也保天之和受天之祉也勉乎哉抑尝闻之秦有名和者古之良医也其言曰天有六气降生五味发为五声征为五色淫生六疾观其言信其为医之良也已有同乎其名有得于其言乎得其言斯得其术矣茍不得其术而徒有其名君子奚取焉勉乎哉虽然和未必知道也董子云逺近莫不一于正亡有邪气奸其间阴阳调而风雨时羣生和而万民殖正蒙云不如野马絪缊不足谓之太和中庸云发而皆中节谓之和噫余之言合天人者不可因之以求董子之言乎正蒙之言状道体者不可因之以求中庸之言乎中庸之言至矣以徳行言之曰中庸以性情言之曰中和也必戒惧而存喜怒哀乐未发之中必慎独而有发而中和之节必推而及之而天地位万物育仲和血气方盛茍思其名若字之所谓庸所谓和者而俛学焉圣贤可希也医和云乎哉余老矣窜伏逺夷孤陋已甚所以告仲和者如是止耳凢缙绅先生号能言天人者莫不在京师尚以余言质之
　　
　　凭虚子说
　　
　　都督冯公少读蒙荘之书而说之自号凭虚子年既壮而徳愈盛位既崇而行亦尊明乎性理之学而实践凭虚之号自若也或者疑问于愚曰荘周之所学公之所自号可得而闻其说欤愚应之曰老耼去仁义而言道徳蒙荘其流也愚未尝学其学固尝见其书而识其说之一二焉耳夫凭虚御风非神僊不能周之言曰列子御风而行泠然虽免于行犹有所待也乗天地之正御六气之辨以游无穷者恶乎待哉则凭虚御风亦有间矣何也乘天地之正者实无所乗也御六气之辨者实无所御也斯谓之凭虚也有所乘有所御则有所待矣凭虚无所凭也无所凭无所待也无所待以游无穷也其为至人乎公号凭虚其以此乎曰夫天下仁义以治之夫兵仁义以行之天子命大将军帅师三十万平南蛮三十六部公实佐之以成厥功可谓奋仁义之勇者矣奚取乎去仁义而言道徳之流号凭虚以求神僊哉曰周之言皆寓也公之号亦寓也公以道徳仁义为体用之实而犹寓意于神僊者不有其功不淫于冨贵故也且功葢天下而佀不自已者周之所与亦公之所与也决性命之情以饕冨贵者周之所鄙亦公之所鄙也公岂亦学其学者有其言以契于心而说之耳抑周有言道在太极之先而不为髙在六极之下而不为深傅说得之以相武丁公其傅说欤虽然傅说进于王之言公所知也积于厥躬之道与周之所道公能辨之矣夫令名徳之舆也公有令徳则有令名奚庸疑于自号问之者唯唯而退故叙之为凭虚子说
　　
　　○传
　　
　　朱节妇传
　　
　　嘉禾之梧桐乡凤鸣里有节妇方氏与夫朱原震生一子未晬而夫死节妇时年一十有八自誓不再嫁以教养其子冠而成人乡里识与不识皆称之曰朱节妇人生天地间所以异于禽兽者贵有别而已五常之道皆由是而出焉故众卦生于乾坤王化始于关雎此圣人立极之大意也女子从人者也夜行则秉烛下堂则有傅男女衣服不同椸架饮食不共宰器筓珈鞶鉴袆翟絺袢咸有式焉史有箴女有训所以革其荡心而申其别也既嫁夫子则从夫子夫死则称未亡人先王制礼如是其严也然墙茨之刺屡兴于壸寝凯风之诗每歌于闾巷桑间濮上终然乱雅三代之时已如此矣况当元之季年风纪为之大坏而朱节妇素非圭舄之胄固未尝夙膺成训者也不幸盛年遭人伦之变感激矢心不为血气所使而能自拔流俗坚刚松柏之操傲霜雪而后凋真女子中之特立独行者岂但失节之妇闻此而惭恧世有士君子身不离先王之法服口不絶先王之法言而为移座客之行者闻朱节妇之风亦可稍知愧哉其子焯读书孝谨恐冺其母氏之徳也求当世大夫士为文章歌诗以贻于后王蒙遂为之立传而继之以诗诗曰梧桐凤鸣千秋来下夫死不嫁惟朱节妇凤凰梧桐和鸣嗈嗈凤死凰孤巢有鷇雏雏之鷇矣凤单而哺竹实不食孰啄孰呼雏凤既成五彩其翮翱翔于汉惟凤之徳卓哉节妇行冠姬姜载泛柏舟中流汤汤髧彼两髦实惟我匹矢死靡他为妇之则嗟嗟夏姬乱者数国颜如舜华乃妇之螣皇兮皇号千载见之庶敦薄俗作此颂诗
　　
　　夏节妇传
　　
　　节妇顾姓吴兴之琏市顾辅辰女也幼敏慧勤女工年二十一适秀之凤鸣里夏子昭相夫治生克尽妇职善事舅姑年二十七生子信纔四岁其夫与姑相继而殁居丧尽哀竭力营塟事终三年丧舅使人谕之曰吾自有子能养吾亦能抚汝子汝宜自处泣而谢曰妾闻烈女不更二夫舍此将何之父母亦使人讽之曰汝舅老叔能养也汝子幼叔能抚也人生几何汝毋自苦也答曰吾身为夏氏妇吾知奉吾舅抚吾子尽吾职而已岂有他哉讽之屡终不易辞人知其志不可夺不可复言娣或傲待之愈和娣亦化之由是家庭之间孝弟蔼然也既十年叔亦亡视孤侄犹已子又七年舅与娣侄俱亡独节妇母子偹尝艰苦保其家不至于覆坠今节妇年五十四信年二十一矣其比邻有朱节妇者朝廷已旌表其门复其家而夏氏之事独未上有司之失也史官曰去古既逺民风日偷人欲炽而天理熄矣今二节妇连芳并耀于凤鸣一里巷中天理之在人心者岂终熄耶是宜旌之以扶植彛伦为世道劝也呜呼女子之从人犹臣之事君也不幸而遇患难当死生以之是故从一而终妇之贞也不事二君臣之忠也然则世有拜卢乞生望敌先遁之臣闻二妇之节者其亦知所媿也夫其亦知所媿也夫
　　
　　○箴
　　
　　御史箴（此本元张文忠公所作公为都御史时有取焉为添如鉴之明如弦之直两句）
　　
　　太微执法御史象之周官小宰则维其司耳目之寄纲之纪之为其举措休戚系之为其邪正善恶随之激浊扬清时汝之休吐刚茹柔时汝之羞毋玩法以偷毋怙势以仇斁我彛宪时汝之尤母皦皦沽名毋庸庸保禄毋毛举细事毋猬兴大狱刚果正直神介尔福阴贼险狠天厚其毒于氏父子世尚其贤亦有延年葢父之愆持斧作威幸宠一时寃魂塞路持此安归有鐡斯冠有朱斯衣徳不称服中心恧怩神草指佞神羊触邪顾忌畏避汝之职邪劲松不屈鸷鸟无朋如霜之清如鉴之明如弦之直如衡之平不幸遇患亦全令名既铭汝前实铭汝心敢告司仆敬哉斯箴
　　
　　○铭
　　
　　思贻斋铭（金华张彦熈氏有斋曰思贻今为经歴云南氶宣布政使司征余铭故铭）
　　
　　人有子孙无不爱之惟其爱之必思遗之子于父母宜无不爱父母虽没思贻为大子孙何遗厥谋则难勿遗以危惟遗以安父母何遗徃者不复贻以令名勿贻羞辱惟善不善在思不思茍能思之不差毫厘思其令名为善则勇思其羞辱不善则恐记礼有经训言昭兹张氏纯孝斋名思贻曰昔父母以安遗我我其为善曷云不果始以将思终以果成如泉之出如木之萌木之欣欣泉之混混岂唯显亲亦锡其胤择而固执止而不迁舜徒孳孳回也拳拳我铭其斋匪张是美凡为子者视我铭只
　　
　　○跋
　　
　　跋平轩巻
　　
　　处天下之事莫如平内而平其心外无不平矣然公则平私则险君子小人之分公私平险之异尔上虞施改之氏昔尝仕于时名其轩曰平其能公而平者哉今其孙谦持巻蓬莱驿谒余文余非能以文鸣不平者姑与之论平谦谢曰得吾大父之志矣请书之故书
　　
　　跋三友图巻
　　
　　王山农所画梅固多见之此图作掀蓬尤佳笔也顾云屋松髙士谦竹固不多见今观二图足配掀蓬矣姚江陈履初合三图为一巻命之曰三友夫友也者友其徳也植物奚取焉然三者之植物犹君子之于众人也惟知道者识之若履初者可谓善取友者矣画云乎哉洪武岁癸亥春三月余使越上故人赵撝谦氏持巻索韵语以公事未暇也姑书是以归之
　　
　　巽隠集卷四
</div>
    <div class="pagination">
<a href="巽隐集_page12.html">上一页</a><span>...</span><a href="巽隐集_page8.html">8</a><a href="巽隐集_page9.html">9</a><a href="巽隐集_page10.html">10</a><a href="巽隐集_page11.html">11</a><a href="巽隐集_page12.html">12</a><span class="current-page">13</span>
    </div>
    <div class="pagination"><a href="index.html">返回目录</a></div>
</body>
</html>
