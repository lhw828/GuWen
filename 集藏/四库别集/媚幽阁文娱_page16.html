<!DOCTYPE html>
<html>
<head>
    <meta charset="UTF-8">
    <title>媚幽阁文娱 - 第 16 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>媚幽阁文娱 - 第 16 页/共 16 页</h1>
    <div class="content">　　普陀寺者、名目遥分南海、山丘近枕西关三春曲径紫骝嘶入垂杨半夜寒钟青雀船依渔火叱去米盐之闹门通松叶人家嗅来禾麦之香路接杏花酒舍荆茅粗剪、缔构犹虚、高卑广狭、地若开供养之基、木石钉灰、人未効经营之力居僧窃叹、游士沉吟、兹者欲结住色之缘特创观音之殿使琉璃围四壁无俾光漏于隔林将璎珞挂一椽不致尘飞于敷座梵宫启矣、随喜见闻、俱得自在、禅栖烂然、礼拜赞叹、有所皈依、假如野色城阴、参差落日、经声磬响、和荅归潮、雨余殿角寻僧穿紫竹之风月上檐头敲户听白鹦之语诸檀越倘有意乎。既拟作清凉台、奚惜布广长舌、于是合掌而说偈曰、 
　　朱门好作佛事　　白地难长莲花 
　　红福还着大众　　黄金可比泥沙 

　　○修痘司神殿脊疏 

　　沈承 
　　惟清贞观之左厢、有痘司神之小院捧红云之五色散河阳一县之花借丹火之九还结金谷满园之果见于面盎于背施于四体得之则生行其礼。奏其乐敬其所尊。无思不服。第几筵虽似鳞集。而榱桷未能翚飞。椽直涂干。雅荷十方之力。踵决肘见。尚亏一篑之工。假如人家。盖头而无草。谁堪风雨漂摇。譬诸吾身。岸帻而不冠。何以主宾酬献。愿始终其德。稍解杖头。庶早晚而图。告成殿脊。祭神如神在。何妨暗里出油钱。无病作病看。莫待急来偎佛脚。行且瓦缝参差。黄鸟楼涌出蹲鸱之尾管教花香芬馥蓝田玉都无半豹之班 

　　妙在切痘神一字那移不得 

　　○重修鹤林寺疏 

　　陈其志 
　　世传鹿苑。有山神常护法幢寺号鹤林无石梁隔分凡境自昔庄严净域。至今熏习名区一道碧潺湲。尚忆庵栖海岳。千寻金锁碎。仍余门掩琅玕有时过客题诗山门系马竟日高人看竹方丈留莺竖起拂铁瓮一丸放下锹金焦雨点要识西来祖意暮潮边帆影高低欲知首座禅心烟树外钟声远近粥鱼茶板。分禅诵以成羣。宝月金云。续香灯于永夕。非不林雕樾绘。其如雨剥霜摧。高榜反而鸟啄罘罳。残碑卧而苔侵负赑。宾头卢。委墙破堕。戒博迦、倚杖支离谩夸缭绕绀园越世久。踏成樵客路遮莫崔嵬碧殿。数年来。址作野人居。欲令兰若中兴。爰有明览上足逸羣声价。谁云雪浪横枝。本色钳锤。却是云门嫡派、白犊牛、骑来露地、赤班蛇窜出惊人、推倒回头、踢翻不托只当逢场作戏。九峯拽■〈耒巳〉、杨岐牵犁不妨到处随缘寻常贬剥诸方箭锋机句中有眼造次受敌八面本字诗笔下无痕然虽衲子生涯、曾被宰官物色、正使旃林再辟、必藉檀越同心、布施总名善因、王公士庶、莫教空入宝山钱刀大都长物铢两百千随分舍来香界。即捐大海之数滴。亦是檀波。但分上林之一□。莫非春色。 

　　○普同塔募造疏 

　　沈承 
　　淮云禅师超乘者、悟彻渊氷、戒严珪璧、江左来游惠远、道林复出娄东、说法鹫峯、遥迁鹿苑、夙繇琅琊、供养皈依、曾动太原、瞻仰赞叹、名人投体、顽衲点头乃神通大而分身信奉坚而卜地诛茆别墅。荫松远郊。面长渚、背平畴西则树尾峯尖。寒烟一点。东则城头雨洗。白雉如鳞。院连地藏经声夜雨相闻塔号普同、鬼母秋墟不哭规模姑定、鼎建犹虚、虫啼象座衲衣粘户网之尘鼠印香床贝叶驳苍苔之色虽营四载。未就一椽。不发广大之心。孰并  清凉之殿繇此望门持钵择日鸠材、熏诵之堂、经行之户、香积之厨先立乎其大钉灰之用、土石之工、竹木之费无财不可为满仗善男子、善女人、共圆弘誓、各发大慈、拂芦荻之霜、一旦高浮碧瓦、除狐狸之迹、八牕徧烂黄金。试令踟蹰搔首。三春曲径穿来。咫尺回头。一道烦尘隔断。沿松溪而觅户。披棃径以寻僧星檐飞翠乍新钟磬之音斗拱留霞常护云山之气斯时萝深冬燠。竹疏夜寒。寒潮落堰。恍如指点河沙。畵角吹谯。不减唱提狮吼。瑠琉的砾、礼拜随喜、得未曾有、石磴玲珑、徘徊其间、不能去焉、此宁特超师之所不惮虑始、想亦都人士之所乐与观成者矣以视半亩荒。烟白社杂豕禽之押。一肩行脚。朱提归酒色之囊。孰得孰失、何去何从、偈曰 
　　堂开西寺衲悬东　莫说东西了不同 
　　众僧请看淮云月　还挂普同塔院中 

　　○自述 

　　朱国祯 
　　朱修仲舍人有五计之说余亦作五计配之、十岁为儿童、依依父母、嬉嬉饱暖、无虑无营、忘得忘失其名曰僊计二十以还、坚强自用、舞蹈欲前、视青紫如拾芥、鹜声名若逐膻其名曰贾计三十至四十、利欲熏心、趋避着念、官欲高、门欲大、子孙欲多、奴仆欲众其名曰丐计五十之年、嗜好渐减、经变巳多、仆起于争鬬之场、享塞于崄巇之境、得意尚有强阳、失意遂成枮木其名曰囚计过此以往、聪明既衰、齿发非故、子弟为卿、方有后手、期颐未艾、愿为婴儿其名曰尸计嗟乎、如舍人之言、肯作老计、死计、贤于人远矣、余今巳六十、前二计自所不免、后三计颇觉夷然、今后日损母以老子作行尸也 
　　有程姓者、善数学、持某师某友书至、余曰、莫说、且吃饭去、其人愕然、余曰、我拙人也、秀才时、并不灼龟起课、何则、得佳兆。未必佳。得凶兆。未必凶。且穷儒何处着力。又如本佳而得凶兆豫先 【 我亦云然】 愁这几日本凶而得佳兆日后失望烦恼更甚所以一味听命、其人默然临别求书为荐、余曰、生平寡交、只此一师一友书巳先到、默然而去、 
　　惟以退为乐。乃能进退两忘。惟以死为安。故乃能死生一致。尹师鲁郑夷甫之事、未可轻议也、 
　　人有恩于我、自当铭心传之世世、不可忘报、一切仇怨、不但自家当忘亦不可示子孙留笔札何则子孙不肖。方且流落自救不暇。如其贤也。亦不报仇。一怀报心。便动杀机。是种之祸而贻之毒。齐桓公之覆辙也。至笔札刊行尤可笑。有何佳事而使后人据为话柄。或悼或愠。甚以为耻。即其事果实。先输三分矣。 
　　讲闲话。可以远口舌。读闲书可以文寂寥。此老废人上上补药少年学此则败矣 
　　择祸莫若轻。古今人。能言之未有能行者。余下一转语曰择福莫若轻夫福之为祸根也明矣可不兢兢审所择乎。 
　　自巳杜门。嫌人出路。自巳绝滴怪人添杯。自巳吃素。恼人用荤。自巳谢事。恶人居间。自巳清廉。骂人贪浊。只是胸中欠大。 
　　古人只说三不惑、不及气字何居、要见此字难去去丁又做不得英雄直养之则为浩然之气。 
　　我怨人、人未有不知者、若彼不怨、则彼厚我薄矣、我筭人、人未有不知者若彼不筭则彼逸我劳矣曰怨心、便不快、曰筭心、便不闲、将一点灵台扰扰役役反出人下噫拙不巳甚乎、何自苦乃尔、 
　　收佛之实以文儒。倒儒之体以佐佛。此皆高明人作用。 
　　一友云某书某书都是说谎、余曰、天地间奇奇怪怪 
　　事何所不有随人说谎未足写其万一姑听之。不必论有无也。 
　　未有爱人而不自爱者。此人心也。未有害人而不自害者。此天理也。 
　　今人行善事都要望报甚至有千善报千、万善报万之说、颛为村婆野老而设、读书人要晓得只去做自家事行善乃本等非以责报救蚁还带。此两人直是陡见突发此心。如孟子所云赤子入井之云。两人若起报心。神明不报之矣。 
　　人到气力竭尽时。即贲充只得放下未尽放下者为豪杰未起而消镕者为圣贤 
　　韩魏公只是有福。此句最妙。故曰无福之人不可与共功名。 
　　有必不传之书。何劳辟他有必传之书又何苦辟他时无英雄。使竖子成名。此是何等语。又是何等意思。人却引以自命。袭此口吻。长了浮薄。岂当日立言之意。 
　　以石激水水更清以雪压山山愈净以火炼金金益精。寻常体帖。于激处压处炼处不要胡乱。讨个镇心丸药。如达子倭子杀来。力与之抗。中国人定狠千夷狄。方寸灵明。定胜于外感也。 
　　不道人短。便不说巳长若说巳长必道人短 
　　虎豹鳄鱼。擒而杀之易耳。为文驱得去方难。 
　　人都愿儿孙聪明读书、取科第富贵、予谓如许儿孙诚佳、但富贵行其恶。斲伐元气根必立枯即做好人行善事亦发泄秀气今年花茂。来年无花。不若乎乎一顶头巾。为乡党自好之士。乃可久上策也。 
　　世谓竹有节而啬华、梅有花而啬叶、松有叶而啬香、惟兰兼之、其说未尽、竹无华。故中虚而挺。不然是君予乃插鬓画眉也梅无叶。故枝疏而老。不然是野叟乃锦衣博带也松啬香。故干霄而苍。不然是伟丈夫乃熏肌膏发也兰草本无支干。与三友另论。 
　　病中必有悔悟处病起莫教忘了 
　　与一友谭五福六极、戏言今之君子特不恶耳每犯六极之五小人所欠特攸好德一件耳多备五福之四友人云居四之中、又须改考终命为做僊人方快、此是一说、然君子独无是心乎、要知考终即是僊、但不必去求、故老年人只以保啬为主、沉沉过日即不必富而四福可以稳取决非小人所能及 
　　方扬歙县人、隆庆辛未进士、志行端方、尝与人曰、善阳也。而为善宜阴此人身上真水也 

　　○骈语 

　　□集 
　　对眼根之尘。如见梦时物。如观幻化像□耳根之尘。如闻空中风。如听禽鸟语。对意根之尘。如汤释氷雪。如冶销金铁。 
　　镜凸照人瘦镜凹照人肥不如打破镜还我旧面皮槐国罔分昼夜漆园何论春秋半牕月吐三更月一枕风凉万古愁 
　　天下人一向活活极则忽然死这老汉一白死死极则忽然活大众还识此老汉么牧童日暮方归去织女更残未睡时 
　　雨洗淡红桃花嫩。风挼浅碧柳丝轻白云影里怪石露绿水光中古木清 
　　握骊珠而鉴物物物流辉掷宝剑以挥空空空绝迹于水镜中见自巳像。于灯月中见自巳影。于山谷中闻自巳响。 
　　问如何是和尚家风曰翠竹丛中歌款乃。碧岩深处卧烟萝。问客来将何祗待、曰没底篮儿盛皓月无心盌子贮清风四海浪平龙睡稳。一天云净鹤飞高。何不道腾空仙驾原非鹤照日骊珠不是龙 
　　修山主偈曰、是柱不是柱、非柱不见柱、是非巳去了、是非里荐取、召大众曰、荐得是移花兼蝶至荐得非担泉带月归是也好郑州梨胜青州枣。非也好。象山路入蓬莱岛。是亦没交涉踏着秤锤硬似铁非亦没交涉金刚宝剑当头截呵呵呵。会也么知事少时烦恼少识人多处是非多 【 以上采徐卷石集禅语】 
　　名利中共演一本梨园记。为名兼为利宛似科里插 
　　科古今来同睡一段黄梁枕、今人道古人恰似梦中说梦 
　　风细自韵檐铃。花冷闲飘书案破月欹天落衡阳之只影高河下露发峄山之孤音。 
　　座上有琴尊燕来燕去皆朋友山中无历日花开花落也春秋 【 可作隐居联】 
　　积牙签亿万卷触手皆新何异作掌书佣子。记锦囊千百篇抽声是旧不免作募诗乞儿。 
　　书札所以达朋友。藉书札而行攻击是曰联袂之荆轲。章疏所以格君父。藉章疏而腾谑浪是曰。鸣珂之优孟。 
　　听瀑布可涤蒙气。听松风可豁烦襟。听檐雨可止劳虑。听鸣禽可息机营听琴弦可消躁念听晨钟可醒溃肠听书声可束游想。听梵音可消尘根 
　　道列三宝曰慈俭不敢为先圣统一宗。曰明新止于至善 【 可作堂联　以上采倪允昌醒言】 
　　岳色江声。富煞胸中丘壑。松阴花影争残局上山河倦鸟知还门栽五柳谷神不死顶聚三花 【 可作隐居对】 
　　横挑劲敌玉尘挥狼醉拥胡姬金丸打鸭 
　　亲兄弟析箸璧合翻作 分士大夫爱钱书香化为铜臭 【 以上采双清】 
　　色里逃禅霜林之丹树清中结伴秋水之白苹 
　　千树碧云张翠幔如斯佳境。许鸟相窥一池皓月吐华灯此际幽襟。与虫作证。 
　　傲骨最难谐。独降心于溪云山月支言无可采惟索解于野鸟幽花 
　　狂之一宇纔从花酒营生却被诗书磨杀傲之一字。 
　　纔从眉字。露出。却被。肝胆。收来。 
　　樵子采香云送通仙之药渔人钓雨烟开出蚌之珠使其奔趋热焰。不获吐气扬眉何如结约清修。犹足荫芳流美。 
　　六经为庖厨百家为异馔。三坟为瑚琏。诸子为鼓吹自奉得无太奢邀客未必来享 
　　卫玠之看杀。潘安之掷果。张良之如处子。陈平之如冠玉英杰内不少美人罗敷之陌上桑。苏蕙之璇玑图。班婕妤之捣素。木兰之边戍女流中固多才子 
　　树影在床诗成梦后云华满纸字在笔先 
　　兰佩荷衣。蕉杉藤带。道人之装束自织之与搴藻撷香。荷云载月。逋客之橐囊诚不以富 【 以上采何仙郎别论】 林籁结竽笙之响鼓吹诗肠泉声振钟簴之音节宣禅诵 
　　轩眉洗耳。卧苔茵以纳凉。杖策腰鎌。出芝田而问岁。花结子。竹生孙。坐听节物之迁。鱼会琴。鹤识字。行□先王之化 
　　迁莺弄樾春尖何必寝流。幻月穿林晚朗正堪濯魄。 
　　咏武公之淇竹不可諠兮闻晦老之木犀。吾无隐甭但取缥缃浏览何劳盻倩承迎 【 以上采黄俞言集】 
　　白门李文孝希禹梓 

　　●跋 

　　余兄宅忧以来避俗入山渔猎经史多所纂辑乃余独梓其小品譬啖菖蒲者时易龙肝之味听山鸟者或胜丝竹之鸣从其好也虽然味甘其鲜响悦其异宁独余然哉昔殷仲文爱诵小品日下二百签皆是精微世之幽滞尝欲辩之甚矣幽滞者之不可与言小品也故览是集者宜通人达士逸客名流犹必山寮水榭之间良辰奇怀之际爇香品泉卧花谓月则忧可释倦可起烦闷可涤可排若仅置之寒膻措大间以当攒眉咿唔之一洵不足报五经四书之效也然岂可为兹集咎耶 
　　庚午清和月暇园主人元化书 
</div>
    <div class="pagination">
<a href="媚幽阁文娱_page15.html">上一页</a><span>...</span><a href="媚幽阁文娱_page11.html">11</a><a href="媚幽阁文娱_page12.html">12</a><a href="媚幽阁文娱_page13.html">13</a><a href="媚幽阁文娱_page14.html">14</a><a href="媚幽阁文娱_page15.html">15</a><span class="current-page">16</span>
    </div>
    <div class="pagination"><a href="index.html">返回目录</a></div>
</body>
</html>
