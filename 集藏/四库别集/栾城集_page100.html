<!DOCTYPE html>
<html>
<head>
    <meta charset="UTF-8">
    <title>栾城集 - 第 100 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>栾城集 - 第 100 页/共 114 页</h1>
    <div class="content">　　老人诗思如枯泉，辘轳不下瓮盎干。旧诗展卷惊三年，粲然佳句疑昔贤。老来百事不如前，藜羹稻饭嗟独便。饱食余暇尽日眠，安用琢句愁心肝。

　　【堂成不施丹ぬ唯纸窗水屏萧然如野人之居偶作】

　　高栋虚窗五月凉，客来扫地旋焚香。白云低绕明月观，涨海东流清暑堂。病久渴心思沆瀣，梦回余念属潇湘。老人夫妇修行久，此处从今是道场。

　　【南斋竹三绝】

　　幽居一室少尘缘，妻子相看意自闲。行到南窗修竹下，恍然如见旧溪山。旧山修竹半尘埃，谁种南林待我来。新笋出墙秋雨足，闭门长与护苍苔。里中佳客旧孙陈，我自疏慵不见人。目倦细书长掩卷，心游法界四无邻。

　　【中秋新堂看月戏作】

　　年年看月茅檐下，今岁堂成月正圆。自笑吾人强分别，不应此月倍婵娟。虚窗每怯高风度，碧瓦频惊急雨悬。七十老翁浑未惯，安居始觉贵公贤。〈闻都下诸家新建甲第壮丽，顷所未有。

　　【午寝】

　　食饱年来幸有秋，倒床清梦百无忧。忍饥终愧首阳客，睡足何须云梦州。水酒黄封生不喜，春芽紫笋向谁求。平生尚有书魔在，一卷还堪作枕头。

　　【九月阴雨不止病中把酒示诸子三首】

　　旱久翻成雾雨灾，老人腹疾强衔杯。官醅べ豆适初熟，篱菊黄花终未开。儿女共怜佳节过，鸡豚恐有故人来。衰年此会真余几，薄酒无多不用推。九日不能饮，呦呦觉胃寒。妻孥劝把盏，萸菊正堆。懒极久成病，年高终鲜欢。道人嫌服药，心息自相安。庭菊兼黄白，村醪杂圣贤。微吟还自喜，不饮信徒然。陶亮贫非病，孟嘉醒亦颠。相看莫相笑，与尔各当年。

　　【落叶满长安分题】

　　有客倦长安，秋风正飒然。九衢飞乱叶，八水凝寒烟。摇落南山见，凄凉陋巷偏。名园失绿暗，清渭泛红鲜。衣信催烦杵，狼烽报极边。长江苦吟处，日暮想横鞭。

　　【腊月九日雪三绝句】

　　天公留雪待嘉平，飞霰来时晓未明。病士拥衾催暖酒，闭门不听扫瑶琼。去年家酿不须沽，秫米今年绝市无。雪没前山薇蕨尽，谁怜无语独携锄。腊中得雪春宜麦，瓮里无糟寒恼人。未暇樽伴佳客，先将饼饵许比邻。

　　【己丑除日二首】

　　阅遍时人身亦老，卷残旧历意茫然。髭须白尽无添处，甲子重来又十年。酒俭不容时一醉，堂成且喜夜安眠。《春秋》似是平生事，屋壁深藏付后贤。橘红安稳近谁传，〈予旧有腹疾，或教服橘皮煎丸，经月良愈。〉鬓雪萧骚久已然。梅柳任教修故事，蚕丝聊与祝新年。〈乡人以饧蜜和面，象梅枝柳叶，又以肉杂物为羹，名之曰蚕丝。〉敲门贺客辞多病，守岁诸孙听不眠。粗有官酤供夜饮，一瓶浑浊且称贤。

　　【同外孙文九新春五绝名】

　　佳人旋贴钗头胜，园父初挑雪底芹。欲得春来怕春晚，春来会似出山云。瓮中腊脚长忧冻，户外春风那得知。酒熟定应花未动，举瓢先对柳千丝。菊叶萱芽初出土，冻齑冷面欲宜人。老人脾病难随汝，洗釜磨刀待晚春。筑室恨除千本竹，及春先补百株花。隔年预与园夫约，春雨晴时问汝家。雪覆西山三顷麦，一犁春雨祝天工。麦秋幸与人同饱，昔日黄门今老农。

　　【上元前雪三绝句】

　　腊中平地雪盈尺，嵩隗山田麦尚乾。不管上元灯火夜，飞花处处作春寒。闭门不问门前事，灯火薰天自不知。闻道朝来雪又下，老人今岁未应饥。天公似管人间事，近事传闻半是非。但使麦田饶雨雪，饥人得饱未相违。

　　【上元雪】

　　上元灯火家家办，遍地琼瑶夜夜深。衲被蒙头真老病，纱笼照佛本无心。床头酒瓮恰三斗，山下麦田真百金。乞我终年醉且饱，端能拥鼻作微吟。

　　【春阴】

　　春后谁令百日阴，雨淫风横两相侵。天公未有惜花意，野老空存念麦心。共怪丛筠亦黄落，终怜老桧独萧森。过中不克阳安在，夏旱前知未易禁。〈是春，所在竹林皆黄落，顷所未见。〉

　　【庭中种花】

　　空庭一无有，初种六株花。青桐绿杨柳，相映成田家。春雨散膏油，朝暾发萌牙。造物知我心，初来尽枯槎。开花已可贵，结子成益佳。百事尽如此，一生复何嗟。我生本穷陋，中年旅朝衙。失脚堕南海，生还梦荒遐。筑室虽不多，于我则已奢。松筠伴衰老，已矣无复加。

　　【曾郎元矩见过逾月听其言久而不厌追感平昔为赋诗】

　　胄子相从得佳婿，〈迟初于太学识元矩，因有姻议。〉掖垣同直喜良朋。交情不意隔生死，世事休论有废兴。宿草芊绵泪入土，故琴牢落恨填膺。远来似觉清谈胜，试问传家今几灯。

　　【闭门】

　　闭门颍昌市，不识颍昌人。身闲未易过，闲久生暗尘。我念作闲计，欲与黄卷亲。少年病书史，未老目先昏。掩卷默无言，闭目中自存。心光定中发，廓然四无邻。不知心已空，不见外物纷。瞿昙昔尝云，咄哉不肯信。一见勿复失，愈久当愈真。

　　【林笋复生】

　　春寒侵竹竹憔悴，父老皆云未尝记。偶然雷雨一尺深，知为南园众君子。从地涌出长如人，一一便有凌云气。吾家老圃倦栽接，但以岁寒相妩媚。一朝纷纷看黄落，嵇阮相过无醉地。阴阳往复知有数，已病还瘳非即死。呼童径语邻舍翁，种竹未改当年意。姚黄左紫终误人，千叶重台定何事。

　　【老柏】

　　柏根可合抱，柏身长百尺。我年类汝老，我心同汝直。我贫初无居，爱汝买此宅。索居怀旧友，开轩得三益。风中有余劲，雪后不改色。我贫不栽花，绕屋多种竹。全家谬闻道，举目无他物。晨兴辄相对，知我有惭德。

　　【蚕麦】

　　春寒风雨淫，蚕麦止半熟。耕桑未尝亲，有获敢求足。邻田老翁妪，囊空庾无粟。机张久乏纬，食晏惟薄粥。熟耕种未下，屡祷云不族。私忧止寒饿，王事念鞭朴。为农良未易，为吏畏简牍。闭门差似可，忍饥有余福。

　　【喜雨】

　　夏田已报七分熟，秋稼方忧十日干。好雨徐来不仓卒，天公似欲救艰难。魃张鹰犬无遗力，社近鸡豚趁早寒。老病随人幸一饱，炉香无语只长叹。

　　【题东坡遗墨卷后】

　　少年喜为文，兄弟俱有名。世人不妄言，知我不如兄。篇章散人间，堕地皆琼英。凛然自一家，岂与余人争。多难晚流落，归来分死生。晨光迫残月，回顾失长庚。展卷得遗草，流涕湿冠缨。斯文久衰弊，泾流自为清。科斗藏壁中，见者空叹惊。废与自有时，诗书付西京。

　　【洗竹】

　　寒甚南轩竹半黄，晚抽旱笋杂榛荒。不嫌毒手千竿尽，稍放清风八月凉。短彗只堪除粪壤，新萌会看伏牛羊。扶持造化须人力，早听人言布麦糠。

　　【寄张芸叟并引】

　　张芸叟侍郎编乐府诗相示，继以书间手战之故，恳恳有见怜衰病意，作小诗谢之。老矣张芸叟，亲编乐府词。才高君未觉，手战我先衰。点<黑南>旧无对，吟哦今与谁。十年酬唱绝，欢喜得新诗。 
　

　



　

　
●栾城三集卷三
◆诗七十首
</div>
    <div class="pagination">
<a href="栾城集_page99.html">上一页</a><span>...</span><a href="栾城集_page95.html">95</a><a href="栾城集_page96.html">96</a><a href="栾城集_page97.html">97</a><a href="栾城集_page98.html">98</a><a href="栾城集_page99.html">99</a><span class="current-page">100</span><a href="栾城集_page101.html">101</a><a href="栾城集_page102.html">102</a><a href="栾城集_page103.html">103</a><a href="栾城集_page104.html">104</a><a href="栾城集_page105.html">105</a><span>...</span><a href="栾城集_page101.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
