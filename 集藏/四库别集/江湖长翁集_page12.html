<!DOCTYPE html>
<html>
<head>
    <meta charset="UTF-8">
    <title>江湖长翁集 - 第 12 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江湖长翁集 - 第 12 页/共 46 页</h1>
    <div class="content">　　雨后病起二首
　　旱岁仍无麦淮民食正艰几时占雨信今日破天悭尽息田家叹聊开病客顔何由长岁稔金火莫循环小卧竹间斋幽懐得好开病从凉后减雨及望时来两屩山千叠诸雏饭一杯吾生计此耳无梦到燕台
　　归自湖西
　　晨具湖西饭还家腹果然怒风长擘席急浪不鸣船身觉青冥上情留白鸟边衰年端一快整防向云天
　　客中
　　多夜淮濒梦言归未有期愁禁客舍雨寒过杏花时酒废无何饮春如不自持若为丹九转能黒镜中丝
　　次韵朱万卿五首
　　陈雷好賔主亹亹各风流末座仍枚叟捐金得莫愁浓欢兼卜夜暇日赖销忧近按梁州谱何妨一再讴风义陶朱裔斗南无此流悬知禁厨脔不赋畔牢愁笔落无千载谈间散百忧尽抄新乐府惜欠雪儿讴彼姝绿窻子欧靓亦其流裠衩何因瘦眉梢不贮愁唾花新得意庭草共忘忧雌鳯求凰曲人前莫误讴一雨动三日沟塍皆怒流风凉欺酒力喜色寄诗愁不待桑林祷俄寛杞国忧丰登知有象满听载淦讴平时歌酒伴云散与风流白髪潘懐县青衫许散愁生怜自谋拙人谓不堪忧只拟江湖去狂吟和棹讴
　　寄兴化徐尉二首
　　敬问昭阳尉飡钱得饱无时方依绛帐课谢剪萑苻賔爼仍黄雉书窻了白驹低回自爱惜才业正时须自折河桥柳何人慰寂寥一书寜用靳两舍未为遥戍装应趣荆扉兴自饶回头五云处犹肯访渔樵
　　次韵彭景贶
　　鸠杖随身去乡园得自娱红鲜终日有俗物向来无酒所挥椽笔风前据槁梧逢人休举似儿辈笑吾徒
　　赠课会诸公
　　书社他年事寻盟未厌烦须吾执牛耳助子跃龙门凌厉先诸彦从容即万言隽功科举外暇日要防论
　　次瓜州
　　云曀平山塔烟明老濞城客行判费日舟泊细论程闸水清兼浊潮天雨复晴未须归有梦午枕惬凉生
　　赠髙黄二子
　　平昔金兰契过逢意自饶乗闲无窘步命笑有嘉招翠敛歌眉黛红生醉颊潮归骖从惜夜小待玉笙调
　　赠赵秀才
　　衮衮红尘去扁舟得挽回半生障日手一笑沃愁杯应俗吾衰矣论文子壮哉明年日边信满冀好懐开
　　约二赵棋集雨不果来
　　客子离羣意萧斋只睡宜得无新雨叹漫有故人期日力须棊局风凉入酒卮转头车妇去相忆各儿痴
　　次韵髙缙之二首
　　能事余千牍幽期自一邱向来书襞积不疗客漂流小挹苏耽鹤同歌甯戚牛几时诗酒社相属话天游奚囊走湖海襟度极风流学力隐一敌才华追二刘与时君有用漫仕我非优它日霄霏上诗成复寄不
　　次韵石湖居士瓶中早梅二首
　　诗翁静三昧笻杖壁间横小閤自清絶幽芳从瘦生巧当窻影见时映烛花明底用寻春去冲寒踏月行罗帷护春色羣木未昭苏絶胜翻香坐聊陪琢句臞天资便静独氷影倚空无后夜逢姑射仙家白玉壶【翁约相过】
　　再游虎邱二首
　　阖庐归骨地僧宇庇髙邱又趂能诗伴来为吊古游英雄余幅纸岁月莽东流未解山前客相逢更说愁【末句纪所见】
　　令节携壶客当年伏虎山诗成云气上人语画圗间官作三年住时须半日闲从今碧眼老几送醉中还
　　谢陈梦锡诗巻二首
　　诗法工如此何时粟一囊渠侬须拥篲老子欲烧香世论瞢贤否人家皆稻粱愿天开老眼为子疗饥膓髙才万夫敌余事十全医有句撞哀玉它年饮上池可缘乖世用政自畏人知当复嫌多口频烦説项斯
　　即事
　　侧径苔竹润短篱鸡鹜喧小停障日手聊憩卧云村绿影乌皮几新醅老瓦盆平生农圃计重与野人论
　　次韵罗春伯提举
　　龙公靳飞雨盍趂望时来尚及丰年计真令笑口开池莲端自若月地信佳哉倚槛西风夜题诗判费才
　　送髙缙之归谋武林结课二首
　　眼底论人物如君亦壮哉作书犹乞米造物不怜才跋履妨诗笔祛除近酒杯飞尘栖劒室归棹莫迟回【劒室缙之所居】
　　辐辏羣英地皇州异别州能文才倚马作意付焚舟士价知名下医门要担头明年春鴈足询我贺书邮
　　岁晚言懐
　　病在岁云除相羊小石渠连朝无出日进药止观书旧苦将迎困新慙诵説疎官曹不事事世恐诮相如纸屋酣春意霜空凝冻云甘违酒伴约稍策睡乡勲寂寂观空色堂堂敛放纷冥心得今我回首谢前闻雀响初防雪鸦骄恐报晴徒妨一老梦莫究二虫情虚籁吹羣动洪炉寄短生只今观物化未替白鸥盟【天晴雀飞有声时人以为欲雪】
　　赠相士蜀张二诗
　　博古亦多艺相形仍论心司南辅名教左契指升沈好语空千纸行囊未一簪乡闗劒閤外鴈足谩归音贫病谢人谋形容览镜羞要随耕钓徃聊为斗升留子术诚探妙吾门恐暗投霜髯文学掾宁复邓元侯赠陈钱二别乗【久絶还徃邂追二公陈园小酌话旧且约为小筑之游】
　　蜂蝶如相识窥人却怪生平时被花恼因病此心轻笑语初疑梦香红旋问名杖藜回白首頽景歘衔城花气浮迟日莺歌佐缓觞肯孤畱客意兼贷著书忙畴昔朋游乐扶携醉后狂因君话尘外清兴顿能长【尘外楼名】小筑萦人梦诗翁况旧期定携桃叶女犹羡习家池莺燕听歌惯风烟取醉宜饯春余几日一笑更容迟
　　送李元英还常熟从周宰读书
　　久趼寻师足还家讫受经可容轻日力政使带朝星髙步须堂奥它年看典刑奉亲时得笑余事赐袍青
　　次韵归路微雪
　　卓荦康时略昻藏报主身冲风还按辔飞雪却宜人帝渥先春遍诗题触目新行行何様好归路玉为尘
　　盐城阻氷雪赠陈德美三首
　　断港氷初合穷涂岁欲除临年仍此悔议道得无疎抚事空搔首何人为寄书海风吹浩荡侧望正愁予身口真相累风霜得备尝即今歌匪兕未憗反屠羊辟谤规闲口因衰再覆觞不知诗酒外何计逭悲凉雪意知呈瑞还欺客鬓星悲欢随处异艰阻向来经梦境翩蝴蝶宗盟近脊令盘飡更谭麈足用慰漂零
　　夜雨
　　窻声呼梦断灯影尚微茫忽扫蚊专夜从知雨献凉佳眠嗟莫续残漏耿犹长却忆檠三尺冯书怯曙光
　　次韵何学谕送行二首【时小休吴江】
　　新诗念报答呫嗫未能书落笔羣英右惟君一敌如穷愁疎翰墨客路费羲舒延閤青冥上摩研正望渠湖山迎客棹触目总宜诗回首蓬莱近平生汗漫期衰年得奇观徃事属懐思何日鸱夷去扁舟共翠眉
　　曹娥庙二首
　　处死稽缃素求名每寂寥纷纷等枯冢凛凛独髙标玉刻龟趺字风驱水伯潮英魂俨如在楚些未须招阅世谁无父渠宁厌久生惊波轻一死森木竟双茔石壁千寻立江流万古清祠宫拜遗像犹复涕纵横
　　寄师文二首
　　父子相为命淮乡望海隅谁非牛防犊心羡燕将雏防服藏书蠧青春负隙驹营营温饱计犹恐未良圗阿泰知何似无书坐地偏未妨归缓缓可免意县县肖父仍便酒如翁不蓄钱况须供老眼欲説已欣然
　　登招寳山
　　一鹫风烟上三韩指防中地随山共尽天与水无穷梦蚁纷轩冕骑鲸可阆蓬仙曹应拊掌顾我簿书丛
　　定海四首
　　县境拖脩直人家住土涂三方鲸浪涌一岛虎头孤风物犹佳处弦歌付老夫平生虫篆意或许间忧虞齿髪今如此东来料一寒爱民平日事宰县昔人难稍得官租办聊容坐席安渠侬趋负挽疑未厌儿寛获稻来墝埆开篘荐碧香地偏皆斥卤汲井得甘芳漫仕今千室前人陋一乡民安吾亦饱相乐亦相忘官廨盐烟外居人杂贾胡听言须画字讨海倚输租习俗何妨陋鲜肥颇不无已甘三载住畴昔计乗桴
　　闻师文过钱塘二首
　　行役儿无虑衰懐自不忘待潮何处泊听雨共更长指俟乌供哺先容鴈着行更寛三日计茫苍下归艎【时师是入州迎兄舟】
　　九堰三江外欹防侧柂频海鲜当入筯雨鹊定随人椒酒须分岁江梅巧借春团栾多乐事未沫物华新
　　即事
　　平昔功名念如今冷似灰藏书堪乐死望岁待归来小宅依城筑虚檐枕水开溪翁诗社侣有酒賸追陪
　　官居二首
　　磔磔初鸣晓通通已报衙拙勤知待旦欺绐未停挝漫役乡园梦秪添老眼花屈信庸敢计斗禄倚生涯官居不惜日宰县动三年忍事肠欲烂为防头救燃不应一饱计长受众人怜俛仰堪供笑人间海易田
　　送学生归赴秋试因省别业三首
　　凉意苏残梦催儿起问涂功名数前辈术业旧原夫漫触烟楼破应先老骥驱蠲疴吾有待端不倚岐卢年事真无赖官曹已惮烦儿堪付门户吾粗有田园游旧因相问襟懐为细论此心归隐计日日受风幡食口几鵞雁田収问菜麻【子美力难及黍稷得种菜与麻】宁堪再揽减【淮人谓岁饥为年岁揽减】又抱两呕鸦【越人以婴儿为呕鸦】投老怜漂泊何时了贷赊终慙陶靖节归不计生涯
　　冬至
　　至节占天意丰登又必然相风绿漪静賔日矞云鲜比屋皆生意穷阎有醉眠端容衰病宰索句海山前【正觉凌晓望日出五色云捧之是日无风】
　　立春
　　春信葭灰动寻知寒事休光隂从冉冉身世判悠悠鬓影防银胜官期志土牛羸骸更元命惜为斗升畱
　　祭龙
　　广殿罗笾豆脩廊振佩环帝觞初拜手仙驭不违顔瑞雾浮空下灵风拂袂还定知龙宛宛千祀拱南山
　　答龚炳泽卿【龚寄书首云今更名炳】
　　之子违离久前宵梦见之秋蛇开侧理晓鹊啅疎篱歆秀何时改郊庠更问为有言今赘矣暗里自应知
　　送严上舎幷寄诸公十首
　　严子老且健翩然湖外行归来困一跌悲啸念余生幸弃扶衰杖几成折足铛开笼出双鸟身已御风轻啧啧鴈声急棱棱秋意深行都旧新雨独客短长吟子肯怜衰病时来慰滞淫惜无移日酒留照蜡灯斟
　　右送严
　　自昔金陵幕周旋未尽能凄凉论阀阅突兀擅声称直已堪从事公言不负丞嗣当蜚鹗牍畱眼看依乗闻道张夫子还家俗累轻两官终短袖五字屹长城龙断悲人世烟云写物情只今遥夜月独许伴空明
　　右寄张次防县丞
　　赵子趋吴幕予偕咏舞雩迄令推毂力不堕拾尘诬鬓脚今全白车轮欲半朱何阶答知巳氷蘗耐穷涂已种河阳柳将题晋客舆论交记曩昔因使问何如拥烬应多暇援毫不一书诗成当属我拜赐衮褒余
　　右寄赵景安府判
　　忆访俞夫子频烦挽袖留酒边无俗物尘外有髙楼未醉催歌扇言归听漏筹此欢谁与继怊怅岁时遒暇日诗成集西来见未曾金徽想流水玉井定层氷呵护山灵惜流传纸价增石湖千载托密密续前灯
　　右寄俞君任府判
　　交际论才业何郎种种长元推万人敌况别四年彊文看青钱中诗须古锦藏西归容盥读老境借辉光旧识追风足低摧坂下车长驱待云路小防已乡书唾手须科第差肩有诏除公余富佳句记我浑樵渔
　　右寄何解元
　　再次韵十首
　　重见髪更白羇栖偕在行余嗟遽如许子亦可怜生玉粒书新劵霜蔬煑破铛诗成莫浪出或取世儒轻曲巷才人迹泥淦没屐深未妨冲雨到要伴掉头吟大巧专亭毒何时扫疹淫浊醪君莫厌排闷勉孤斟客舎无佳晤君来肯小留衣穿从见肘赋好似登楼论世聊扪舌输棊不计筹明窻坐方稳寒日为谁遒吴门诗酒伴入社记吾曾香篆温难烬铜壶冷易氷赓酬恕吾老声价放渠增衰谢犹回首思分蔀屋灯朝家无阙政秋禜继春雩恤纬怜吾怯知言敢自诬闭隂宁董傅为已肯杨朱未断蜗缘壁仍多豕负涂城西山水窟早晩命篮舆胜絶僧能有拘挛我不如山云侧步踊雪壁细行书它日尝盘礴萧然乐有余中天有台阁自问汝何能世路信薄命吏曹须异称北归甘醉叟西上且聋丞执友论文地能无兴可乗进业湖海窄取名丝缕轻因君论前辈卫道有金城潢潦先知本机缄贵用情灵台与秋日烱烛古今明仕为饥寒迫归怜兴味长卜居从诡谲勿药幸康强隣拟千钱买书开万巻藏残年文字癖更欲竞流光靖节瓶无粟思归更命车慵垂督邮带况袖子公书老我须闲适尘缘得破除还应与鸥鹭分占碧溪渔
　　题陈主管小壶天三首【陈延客棋于中】
　　一室凌埃公堂更左偏闲消官上日小隐洞中天棋酒随醒醉蚊蝱断扑缘怜渠鍜炉侧矻矻计巢仙棋枰外世故喧静信奇偏俗网恢三面氷壶令一天时供诗友课未断宰官缘付我红尘去如君自半仙未放歌云散先看醉防偏周郎自醇酎乐广定青天持胜収贤业推枰聣世缘明年一品手却访玉堂仙
　　过八叠铺问宿
　　平野俄空阔遥山且有无斜阳对扪虱暝树忽啼乌老去犹羁旅生平颇壮圗田翁诧丰岁不拟话为儒
　　髙头山
　　小驻缘云脚居然睡眼醒楚田衔树阔汉水挟山青蹀躞初忘倦巉岩已饱经川原方啖蔗不拟叹漂零
　　无题三首
　　薄宦受风梗还家归岫云行人与乔木老色竟平分末路慙周朴穷交有墨君看渠绶若若千骑诧乡枌浪出嗟何补归来乐有余山川付不借天地托蘧庐酒熟聊呼客钩垂不在鱼平生栖遯意政用葢迂疎卧病十四五秋来身自轻已不借在宁复可怜生每笑隐者传尚存身后名灌园聊日力分药且交情
　　思归
</div>
    <div class="pagination">
<a href="江湖长翁集_page11.html">上一页</a><span>...</span><a href="江湖长翁集_page7.html">7</a><a href="江湖长翁集_page8.html">8</a><a href="江湖长翁集_page9.html">9</a><a href="江湖长翁集_page10.html">10</a><a href="江湖长翁集_page11.html">11</a><span class="current-page">12</span><a href="江湖长翁集_page13.html">13</a><a href="江湖长翁集_page14.html">14</a><a href="江湖长翁集_page15.html">15</a><a href="江湖长翁集_page16.html">16</a><a href="江湖长翁集_page17.html">17</a><span>...</span><a href="江湖长翁集_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
