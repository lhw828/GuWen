<!DOCTYPE html>
<html>
<head>
    <meta charset="UTF-8">
    <title>弇州续稿 - 第 173 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 173 页/共 228 页</h1>
    <div class="content">　　
　　徐骑省篆书千文后
　　
　　此宋右散骑常侍邠州行军司马徐铉鼎臣篆书千文宋寿皇以赐魏仆射杞者后有诸名贤题跋按骑省篆法朱长文肩之妙品以为能继李秘监絶学于丧乱之余其行笔点画皆精严有法度今此千文虽未敢谓得岐阳峄山之秘而螺匾隐然文武兼济其为真迹无疑独寿皇称赐尚书左仆射同中书门下平章事魏祀而系载淳熈考之杞以干道二年十二月拜右仆射同中书门下平章事至三年十一月而罢八年改左右仆射为左右丞相明年为淳熈改元以后固无所谓左仆射而杞于其时已卒未尝为左仆射也得非好事者为画蛇之足耶老谬多遗忘聊记所闻于后俟真赏者鉴定焉
　　
　　按此书亦不恶而少劲密无徐骑省古意跋尾皆一笔俗书以至御笔与玺皆伪作盖不特官称之误已也吴中一子欲售余不应乃强余跋读毕怏怏而去后闻售之嘉兴项氏得百金盖割去余跋而后欺之也谚云若无此辈饿杀此辈然哉
　　
　　林和靖杂诗
　　
　　右和靖林处士君复手书七言近体五首其语冲夷可咏而结体尤峭劲然有韵态不作嵓嵓骨立也苏长公一歌其推许此君至矣然至诗如东野不言寒书似留台差少肉二语便是汝南月旦何甞少屈狐笔也留台者李建中也甞分司御史台考之集称西台以偶东野当更称耳长公书法匀稳妍妙风神在披拂间而丽句层出尤刺人眼始钱唐人即孤山故庐以祀和靖游者病其湫隘因长公诗后有我笑吴人不好事好作祠堂傍修竹遂徙置白香山祠与长公配故迨于今香火不絶乃其遗迹与长公同巻价踊贵十倍太史公有云伯夷叔齐得夫子而名益彰若君复者抑何其多幸也欤
　　
　　范文正道服赞
　　
　　范文正楷书道服赞遒劲中有真韵直可作散僧入圣评赞词亦古雅所谓宠为辱主骄为祸府是歴后得之非漫语也跋者皆名贤大夫而独文与可黄鲁直栁道传吴原博最着鲁直结法端雅了不作生平险侧而过妍媚极类元人笔如掲伯防陈文东辈亦能办之恐鲁直真迹已亡佚为元人所补耳成化中御史戴仁赞书颇得吴兴意而名不琅琅故拈出之
　　
　　又题伯夷颂
　　
　　此帖与忠宣公告身跋之月余而其后人主奉不能守作余质库中物者十年矣余闻之数责其以原价取赎不得今年初夏悉理散帙分授儿辈因举此二巻以归主奉且不取价嗟夫余岂敢以百金市义名顾满吾甘棠勿剪之愿云耳为范氏后者时时念文正公之手泽为它人者逺则念伯夷近则念李总管庶几其常为魏公家有哉
　　
　　范忠宣告身后
　　
　　题忠宣公告身之一月而为吾家物又十年而始复为范氏物微吾非若有矣昔灵武中兴有以大将军告身易一醉者当其身则可范氏之子孙慎毋以忠宣公为酒资哉（后觅其家付还之故云）
　　
　　六大家十二帖
　　
　　余得蔡忠惠安乐扶护二帖黄文节睂州毕大事二帖于柘湖何良俊氏忠惠帖皆手札藏于其外甥谢氏者仓卒间不作有意笔天真烂熳而结法森然自如文节小似涉意险峻与流利相错前一帖神采尤更烨烨更数年中得苏文忠祭黄几道文于朱司成大韶家送梅花帖于嘉兴盛氏考祭文是元佑三年书玉堂视草匆匆间精思构结乃尔后有钱状元跋真而不能佳去之送梅花帖大自古雅十指拂拂吐生趣又得米襄阳殷令名帖于故人徽州李守道氏颜真卿帖于华亭杜生亦柘湖旧物也二帖皆跋古碑及墨迹者神骏有风姿虽字不过小楷而有径丈之势第后一帖极讥颜栁之挑剔而已首犯之何也李少师东阳一跋颇精故留之又得赵文敏骑从帖于嘉兴盛氏弭节帖于吾州周应元氏周藏此帖二百十五年矣以余之喜书也辍以相赠二帖剧有右军父子风圆俊精纯可爱最后得薛翠微三札于王宗伯锡爵氏薛书迹传世至少而余独得上清时享四帖于此三帖此君书名不能敌四贤而结法自山阴似不甘其下文休承上清等帖啧啧称此不意有偶然之遇因留其二于赵前而附旧跋于尾其一帖并巻内昔藏苏公久上人米老诗二帖另寘宋贤墨迹巻然二书最致佳品于此巻未易雌黄也吾于六君子书竭资力二十年数得数汰如波斯大舶主采宝山非一地亦非一时也但不至作彼曹剖身騃耳因详记于末以示后人
　　
　　宋名公二十帖
　　
　　右宋名公简札合一巻翰林学士李宗谔送从表兄诗中有云铜鱼四明守当是知明州也宗谔字昌武饶阳人故丞相昉之子仕至右谏议大夫王文正公旦甞荐参大政以瘿相钦若阴中止其称学士当在景德二年后呼表兄为腹兄不知何所据按老米谓宗谔主文既久当时试士无易书例故争为肥褊朴拙以投其好今考之果尔然则公书虽不见赏专门亦负时趣耶范仲淹者字希文吾吴人有二帖遗尹师鲁舍人此其一也尹时谪居故帖内云云朋友之道尽矣跋者多宋元人吾仅留尤袤袤常之无锡人以秘书监终谥文简范公由政府以兵部侍郎知邓州卒累赠太师谥文正轼者苏轼字子瞻眉山人为吏礼兵部尚书翰林承旨以端明龙图二殿学谪儋耳赦归提举玉局观终赠太师谥文忠此寄久上人帖古雅为生平尺牍最墨光奕奕射人眼睫应接不暇黻者米芾吴人以乳媪荫得官止礼部员外郎知淮阳军此送提举通直诗结法雄爽有逸致而不至作生平佻险其书黻则郇公行押体也又絶句一首无姓名而有缉熈殿宝考其诗是黄庭坚语庭坚字鲁直豫章人由史馆累谪宜州卒追谥文节此书翩翩老致而结构森然诗亦婉致所谓春来诗思何所似八节滩头上水船殆类余近日伎俩可发一粲绍彭者薛绍彭字道祖中山人号翠微居士累官秘阁修撰知梓潼路漕与弟嗣昌辈俱有名所谓河东三凤者也此与赵大年借墨帖古气浡浡遒劲中盖余所宝三帖之一也沈与求字必先德清人以知枢密院卒谥忠敏自谓屏迹里居当是知潭州丐祠时也世忠者韩蕲王也字良臣庆阳人以三镇节致仕卒史称其目不知书晩岁忽有悟能作字工小词据与司农总领帖当是太保领元枢时耳而结法颇遒丽恐其时尚未入悟或佐史笔也允文者虞允文字彬甫仁寿人以左丞相兼枢密使出宣抚川陜进少保封雍国公谥忠肃此公盖南渡名臣灼然者吾以其慷慨议恢复近张魏公而识时宜胜之书法出锺成侯虽不能精诣亦自古汪藻者字彦章德兴人仕累禁近后以显谟阁学士谪死藻有文行饶志节其书亦出入米襄阳衡者叶衡金华人以右丞相枢密使窜郴州后复官予祠衡以进士十年取相位以宰相片言得罪时多疑之书虽不免墨猪而有拙意且以力胜王十朋者字龟龄乐清人年四十七状元及第又十七年而以龙图阁学卒所与书极辨者不知何许人想亦工佛法者公可谓能卫道矣蒋璨字宣卿绍兴中为戸部侍郎敷文待制史不载载书史所题冲寂观二诗极俚浅而书笔圆媺翩翩得晋人意考诗注称伯考太师枢密当是蒋颖叔颖叔甞知密院其称太师则以子阶歴侍从加恩故也冲寂观在阳羡乃其家香火地绍兴甲子已不无黍离之叹今不知有遗迹否王淮字季海永嘉人以左丞相枢密使罢为大观文卒谥文定札子当是答故相或执政者其人亦非下中以庇一戚故受朱紫阳掊击无余地张纲字彦正丹阳人甞至大参以资政殿学士致仕卒谥文定用太常驳改谥章简此札似得致仕恩谢执政又为其子先容耳范成大字致能吴人假紫微使金人起声至参政后以大资领祠卒谥文穆其书最得二家法此小草亦离离可爱孝祥者张孝祥字安国乌江人以词翰名弱冠及第歴典大郡官显谟阁直学士卒年仅三十又七安国射策合执政得状元得状元而忤执政不调良可笑也楼钥字大防鄞人累官叅政以大资领祠卒谥宣献其书辞黯然天真之痛而札亦称之了翁者魏了翁字华甫蒲江人以枢密同佥督视江淮军马赠太师累封秦国公谥文靖公名位俱亚真文忠而恤典逺过之此书仓卒为密戚吊慰故旨恻而辞絮笔亦草草张即之字温甫孝祥从子以父孝伯荫补官至直秘阁寿八十余与孝祥俱擅临池名而即之尤琅琅此行体不足言然却不堕恶道余初得十五纸于昆山六观堂周氏内有不知名人及吕资政嘉问钱枢密端礼余恶吕之盗从祖公弼疏草而示王介甫也钱之附汤思退而左张德逺也故汰之并汰不知名者寻得黄忠节一纸于曹进士茂来虞忠肃一纸范文正一纸于其后人蒋宣之一纸魏文靖一纸于从孙定鼎詹簿遂并旧所秘苏米薛三纸合之得二十纸吾家尔雅楼何必减吴兴墨妙亭哉尤可快者能汰钱吕作书家一董狐耳
　　
　　东坡手书四古体后
　　
　　坡仙所作煎茶听琴二歌南华寺妙髙台二古选中间大有悟境非刻舟人所能识也南华诗最后作考其书是海外鸡毛笔所挥染故多纎锋大抵能以有意成风格以无意取恣态或离或合乍少乍老真所谓不择纸笔皆能如意者也人云公书自李北海此书独得之汝南公主志枯树赋余见公墨妙多矣未有逾于此者敬美自燕归出示余漫题其后俟长夏无事当尽取四诗和之
　　
　　苏子瞻札
　　
　　千乘侄屡言大舅全不作活计多买书画竒物常典钱使欲老弟若劝公卑意亦以为然归老之计不可不及今办治退居之后决不能食淡衣粗杜门谢客贫亲知相干决不能不应副此数事岂可无备不可但言我有好儿子不消与营产业也书画竒物老弟近年视之不啻如粪土也
　　
　　苏长公此札家人语耳而中余病如描冩蒲传正不知作何许状想亦是好竒落魄不问产业者数百年中乃亦有此两人也记以自规且自笑也
　　
　　苏长公书归去来辞真迹
　　
　　坡公为卓道人契顺书靖节先生归去来辞于法书中最为髙名而余所见者石本窃怪其腕力弱而锋势纎脱戏以为三钱鸡毛笔罪过归田后从文休承所得真迹阅之真所谓回头一笑百媚生六宫粉黛无颜色者懊侬生平石本观皆卤莽耳契顺吾吴定惠院行者院今为寺尚在吴俗藿靡乃有此竒人与竒事惜犹为名使非行脚本色而钱世昭纪闻则谓佛印了元有一札附契顺与公公跋语了不及了元岂故略之欲以见契顺重耶了元札大要谓权臣忌子瞻为宰相耳人生一世间如白驹之过隙二三十年功名富贵转盼成空何不一笔勾断寻取本来面目又曰昔人问师佛在甚处师云在行住坐卧处着衣吃饭处没理没会处死活不得处子瞻胸中有万巻书下笔无一点尘到者地位不知性命所在一生聪明要做甚么计苏公得此当汗簌簌下三日不应漫然都不及也靖节归去来辞是羊沟内三尺地事坡公与契顺所作是鲸海外万里地事以此自拟与拟契顺皆不类跋语以鄱阳校蔡明逺拟契顺又不类题尾者永乐间馆阁二公皆以字行皆得赐谥文靖而才气与公又总不类（此亦是佳临本耳为休承不免曲笔）
　　
　　坡老洞庭春色中山松醪二赋
　　
　　洞庭春色中山松醪二赋实此公酒经之羽翼成而絶爱之往往为客书所谓人间合有数十本者余与敬美所见石本一则草而瘦一则楷而放与此迹颇不同此迹不惟以古雅胜则姿态百出而结构紧密无一笔失操纵当是睂山最上乘观者毋以墨猪迹之可也赋语流丽伉浪亦自可儿计此公将过岭留襄城恰得五十九岁与余正同余不赴刑部侍郎庶可免岭外游第断米汁来仅旬日已与二赋无縁不知此公而在能首肯否
　　
　　山谷书昌黎诗
　　
　　生平见山谷书以侧险为势以横逸为功老骨颠态种种槎出独此録昌黎送符城南读书诗小行体尽敛其怒张之气而为虚婉与兰亭异体同用尤可宝也昌黎木强语山谷爱之其示相与送符事相类第昌黎晩节贵盛故其谈读书之效津津然山谷以笔札得罪流离放逐生儿愚鲁亦是佳事何必强之读书耶放笔一笑（此书是真迹而经水渍以故不能佳）
　　
　　山谷伏波神祠诗临本
　　
　　山谷书刘禹锡经伏波神祠诗最为竒逸有潆洄飞舞之势后有张安国范致能李贞伯文征仲诸跋皆佳初自华东沙氏售于吾馆甥叔阳意忽疑之持以见畀偶囊涩不能应得旬日留托王君载双钩而俞仲蔚廓填之虽不尽得其妙比之搨石尚少一重障也巻今为嘉兴项氏以重价购得佳人属沙咤利矣可怜可怜
　　
　　薛道祖墨迹
　　
　　宋思陵称北宋时唯米襄阳薛河东得晋人遗意虞道园则谓黄长睿有书学而笔不逮识绍彭最佳世遂不传米氏父子举世学其竒怪弊流金朝此巻雪顶山诗帖能以拙藏巧上清逹年帖皆书所作得意语波拂之际天趣益发在绵帖与上清微类而加圆熟通泉帖咄咄逼右军几令人有张翼叹大抵笔多内擫结取藏锋妙处非乍看可了前辈语固不虚也道祖襄阳同时人甞以从官典郡与刘泾俱好收古书画翠微居士其别号也
　　
　　薛道祖三帖巻
　　
　　翠微居士薛道祖书学最古法最稳密而世传独最少惟道园亦自恨之十五年前余甞得其上清连年实享清适四帖以示文仲子仲子大快以为所睹惟晴和二像随意吟三帖不谓复觏此真足以轩轾六朝追踪汉魏今年忽于元驭宗伯所见此三帖不觉失声叹赏居月余偶及之则云偶以寄吾弟家驭矣家驭亦不甚鉴许又月许而家驭自留都辍以见贶云公何自爱之吾不敢知也世固有遇有不遇岂道祖书遇余而不遇家驭兄弟耶抑家驭兄弟割所爱以殉余而故隐之也仲子又亟称道祖所临褉帖尤妙絶此巻实甞落余手以贽西川王大夫作先公传度不可再返惟时时属大夫子续之勿轻与人而已跋有居仁者陆姓亦胜国能书人
　　
　　又
　　
　　此大三皆与大年者盖宗室令穰也画品超絶与道祖翰墨契甚深吴文定跋惜其不列于四大家为之扼腕按道祖之先少保嗣通者书法有舅氏禇登善宅相时人语云买禇得薛不落夹而道祖与米元章实齐名故元章贻之诗云世言米薛或薛米犹言弟兄与兄弟然嗣通笔怯不逮登善乃得列欧虞四大家道祖品髙无逊元章顾独不得与苏黄四子并者嗣通■〈必〉跋墨林旭素颜栁尚未出而道祖时四子数已满故也与道祖颉颃者章惇蔡京卞俱有可观以人故不齿云
　　
　　米元章跋奕碁图
　　
　　围碁坐隐出神仙手本是雅事而为米老作聚头磕脑语使人憎畏然再翫之亦自有颠趣书笔极遒劲有意作纵逸而少姿态不使人爱若冯海粟待制毕力作此歌与此书皆可到也跋尾亦类元人乃不知所以（后有善鉴别者亦云是元人但不能辨其为冯海粟耳）
　　
　　米元章尺牍
　　
　　坡老题米元章所藏右军思言三帖云君家两行十二字气压邺侯三万籖元章笔不尽如右军然亦奕奕神彩不作强弩砍阵势数之得字至三十二吾不知孟氏所藏书视邺架如何其赏爱之当亦不下坡老也第方先生以受知先帝一语谓为贻坡老者则不然元章苏门后进中醍醐往还竿尺极绵笃决不作世情盐酰语名讳一印章亦画蛇之足聊为拈出之勿使强解事者作口实也
　　
　　羔羊居士饮中八仙歌
　　
　　羔羊居士者名升逸老其字也宣和中尝以草书进御得官此巻少陵八仙歌暮年纷披老笔有怀素杨景度遗意乃其字逸老遂欲弟视右军何也得非所谓骑骡骎骎欲度骅骝前耶杨用修识其意第疑其为南唐王文秉则大误矣
　　
　　宋徐内翰小楷莲经
　　
　　徐内翰作细楷莲花经以为无漏因不知多宝药王悬记嘱累诸品皆种种权摄耳罪福俱空何所住耶此公称自信居士乃不能信心即佛良可叹也
　　
　　宋元人墨迹
　　
　　此率皆尺牍宋人得三纸元人得九纸而中间最知名者宋人如吕龙图嘉问钱参政端礼然皆不成字符人如邓学士文原张方外天雨外其间不知名人翰墨颇有絶佳者以此知赵魏公之所倡率于胜国八法功不浅浅也
　　
　　张即之老柏行
　　
　　余所谓温甫好书老柏行此即其一也峭骨成削如画枯木丑石而中间微带一点生气凡温甫书余悉以乞好事者不惜今春晒书偶于败簏得之稍为装池俾伴古迹若鳖之守鲤金象之配玉不念乘风飞去耳
　　
　　张即之书杜诗
　　
　　张温甫书如苏家木假山秃节挺秀槎牙四出此巻更勃郁有生气其所托旨于杜歌四章盖愤中原之陆沉冀恢复之有日然未久而黍离继之良可慨也内舅甥作舅主又倒冩凡两字盖老手多悞无足致疑
　　
　　又老柏行
　　
　　张温甫虽以世胄起家然其痛中原之板荡忧宗国之黍离往往于翰墨发之故特好书孔明老柏行而所谓根若青铜霜皮溜雨者老笔槎牙亦自相类第余前后所见凡四五本皆不能快而我州牧仰松公所藏最为杰出盖其风神骼格绰有生气如自巫峡雪山间来者公絶宝爱之以为足当雪堂双井则仆未敢遽许昔张彦逺评估谓伯英书价可以敌国岂张氏诸贤为清河左袒例当尔耶一笑
</div>
    <div class="pagination">
<a href="弇州续稿_page172.html">上一页</a><span>...</span><a href="弇州续稿_page168.html">168</a><a href="弇州续稿_page169.html">169</a><a href="弇州续稿_page170.html">170</a><a href="弇州续稿_page171.html">171</a><a href="弇州续稿_page172.html">172</a><span class="current-page">173</span><a href="弇州续稿_page174.html">174</a><a href="弇州续稿_page175.html">175</a><a href="弇州续稿_page176.html">176</a><a href="弇州续稿_page177.html">177</a><a href="弇州续稿_page178.html">178</a><span>...</span><a href="弇州续稿_page174.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
