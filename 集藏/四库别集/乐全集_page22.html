<!DOCTYPE html>
<html>
 <head>
  <meta charset="utf-8"/>
  <title>
   乐全集 - 第 22 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   乐全集 - 第 22 页/共 22 页
  </h1>
  <div class="content">
   推诚保徳功臣正奉大夫守太子少傅致仕上柱国南阳郡开国公食邑三千三百户食实封八百户赐紫金鱼袋赠太子太保諡忠宪韩公墓志铭【并序】
　　上景祐中其执政之老曰昌黎韩公讳亿以直方惇厚更践二府谟猷宪度所以弼谐者甚着既而避位拜天官贰卿保厘南都加资政殿学士领澶渊上以澶渊当北道冲会非所以佚耆艾易亳社就迁尚书左丞庆厯三年连抗章请老以太子少傅致仕还京师明年仲秋既望考终于景宁里第享年七十有三天子悯然不御朝追锡命为太子太保礼官廞行合于忠宪二法以闻诏用易名公之先占籍常山之灵寿考信公游学过河遂不北还公既贵卜封树祢庙得许昌之长社吉因而度竁故公之得谢也使营居于许将徙而薨其孤综等奉公之防以归新宅至于阳月乃克于大茔成公志也公字忠魏曾王父母赠太保讳某江国夫人张氏王父母赠太傅讳某舒国夫人李氏考妣赠太师尚书令信国公讳某二夫人越国郭氏吴国周氏世载善庆至公而大公郭之自出咸平中登进士第释褐廷尉平知亳之永城县理声籍甚郡守皇甫选时名士察公逺器倾身定交凡亳境内讼事乆不决者辄属公平处淮南计台上治最改大理寺丞盖初莅官风迹固巳章章矣丁信国艰服除倅淮阳河决属邑淹田庐无虑计工将赋诸民公请循视水势即斩材河濒稍楗合之水复故道而民不知俄迁殿省丞他日章圣尝覧公著述特命引对改太常博士知洋州州有寃狱乃大豪巨奸赂以买直积十年不决公一讯情得罪人自服还除屯田员外郎张文节公镇魏公佐之文节髙介少许与雅重公荐公文中御史即召殿中擢侍御史江淮南两浙旱蝗命公安抚到部问民疾苦察吏理慰荐廉善劾免贪残散利薄征去几省禁合肥有陂可溉田乆为强家豪占公按复之民至今受赐未复命除开封府判官一日对下已出殿屛复召入赐五品服俄授河北转运使故相向公诸子讼财诏公留为平之时丁崖州擅朝交利欲得向氏长安华严别墅诸子已听命使所亲讽公公不答崖州絶以为恨镇定帅曹玮有威名崖相亦忌之斥知莱州又虑其有辞也命公驰驿先入据城夺其兵缘是伺间欲兼中公以危法公处事周审虑先几微故崖相卒不能伤上嗣位推恩迁司封进直史馆领青社寻追还台兼侍御史知杂事赐服三品迁起部郎中会中丞缺公专台务禁军有吿急变者中贵人夜开宫门逮卒百余辈付台公质辞探情知事矫诬寛之不问中贵人自以捕反者为功日传制促狱上及文具止诛吿者计臣更茶利法伤财害民公被命诘诸谬议者阅实其罪自丞相率时帷幄预政权幸干宠公连鞫诏狱持法平不挠贵幸二宫亦用是知公为质重有守擢龙图阁待制顷之出亳州寻召知审刑院先是天下断狱多中覆待报公请裁定中典颁为常制廷尉谳平郡国按章不以时决公奏立日程由是天下刑禁少滞以五兵加枢密直学士牧益州又迁谏议大夫时知星者言益部当灾非仍饥且有兵变上心忧之推选才堪镇抚者而以公行且谕之意公稽首曰陛下过属臣以方面臣虽不敏当不辱命惟陛下无以蜀为虑也慨然登车至则岁果大旱公罄精力安集流散凡利害事知无不为决九升江口以溉阖境濡足赈廪劝分寛赋弛役所以救荒之术施设甚详或短公于朝为不足办蜀事上遣使若缘他故至蜀者实以觇公之政既入蜀蜀人美公不容口入境年虽大杀而民无饥色狱无囚系野无盗窃使者还白上于是知公可属以重任而定大用之意未几有防召公防知政事宰相以益部不可缺守宜须代归以拜既而引所善易制者故公命中格还更除御史中丞充理检使公见上谢理蜀无政一无及宠利意奏引唐制增置御史里行员屡陈便宜切劘时事上向纳之多施行者寻以工部侍郎同知枢密院事国家自景徳中与契丹氏平而夏人効职贡鄙上无事且四十年武备寖弛庙堂优游言不及兵公登枢府独悉心边防事建议执政各任堪将帅者稍试用之又言诸武臣宜知兵事权谋之书而今皆禁絶盍类次四种之要使习通之上为亲集神武秘畧颁诸边将邈川与夏人寻戈而来献防朝议欲加节制公曰二族皆藩臣擅相攻击朝廷曾不曲直之问顾但加赏胜者是骄川而怒夏人徳刑去矣独执不可事遂寝公揣元昊野心势必飏去其国人交易都下杂处邸肆请为除馆遣官监其市事道路防以往来下诏若优待逺人者实羁防其奸谍国朝故事方镇不得擅兵岭南去甸外数千里嵠穴蛮或聚为盗郡县无以御驰请济师朝廷虽近发湖湘之甲援击率不及事公奏置广桂钤辖增募土兵重其镇守南粤以安附迁以小司徒叅知政事时定襄地大震灾异数见公方在吿力疾入对上问地震何主对曰是为隂有余夷狄中国之隂也天意傥以此告且陈所以消伏之道上欣纳命戒边备仍诏求直言极諌者公罢后三年夏冦畔扰疆场时骇天下共其劳议者方思公之前虑尽心王室也刘平战败延州边臣以降贼闻族应从坐法以降状未明未之收也有司请兵围其第众知平见诬莫敢言者公时入觐为上言日平延州殊死战杀贼过当转鬬傅城下守将不为纳势穷被执更以奸谗被大戮则忠力之臣何劝上悟曰嘻微公言用刑几滥即彻守兵亳社介京东西淮服数路之交故盗充斥公之再为州也属邑日有剽劫民不宁处为设方略刺取乃大校为之囊槖诛获几百人四封肃然无追胥之役公凡歴别任判大理知审官院吏部流内铨掌贡举删修令勅聘契丹为国信使所处事任后必有可称述者歴刺守令治行为吏最登三事谋王体断国论有大臣节薛宣身兼数器胡广天下中庸见于公矣性庄重造次不违礼法其家事尤理自闑以内肃如官府诸子侍侧非忠义之言不及稚孙能行即长幼有序无敢戏嫚公旁者家人有严君焉公之谓巳与人遇下则更温恕笃于亲旧其孤藐不能自存者为之婚稍才者推防使仕敎抚成就之乐闻孝悌之事凡议赏罚有以敦劝风俗者必属意焉夫人蒲氏追封安定郡太君继室王氏太尉文正公之女追封太原郡太君徳礼有仪宗姻攸宪先公以殁子男八人曰纲前任水部员外郎综太常博士集贤校理綘太子中允绎维缜并太常寺太祝纬大理评事缅太常寺太祝女六人长适端明殿学士翰林侍读学士给事中李淑次早卒次适大理评事苏舜宾次适太常寺太祝王整二人尚幼孙男十四人公起诸生丁时累洽出入显重至登钧衡余四十年辉光日新功用在人典型在朝引年辞荣道徳益髙诸子孙并以行艺冇令名孝恭雍和承顔无违福寿始终可谓全者某早辱公之知而又从诸子游义甚厚托辞传信所不得让铭曰股肱惟人后圣惟臣不显忠宪力扶化均亹亹忠宪维徳之勉四方于宣维国之翰蜀吿艰灾天子命公民忘饥劳实奏显庸还司邦宪率廸训典正色于朝不仁者逺帝志先定畀公以政廼更二府爰赋明命时方乂寜公独深虑思患豫防爱莫公助公罢三岁夏戎孔炽人益谅公忠于国计年至告老道全徳髙福禄蕃厚亦遐寿考长社之北嘉禾之乡下从先公掩此幽堂子孙多材克延休问人皆有终公也无恨朝散大夫守尚书户部侍郎致仕上柱国太原郡开国公食邑二千九百户食实封五百户赐紫金鱼袋王公墓志铭【并序】
　　英宗治平二年龙图阁学士给事中知陈州王公年七十请致君事以尚书礼部侍郎得谢归乡里今上即位改户部熙宁二年岁次巳酉闰十一月八日无疾燕坐终于正寝享年七十有六公讳贽字至之庐陵太和人王氏自晋太傅导为江左盛族唐末公之从伯祖绾从杨行宻定江淮有功其子崇文终吉州刺史因家焉公天禧三年进士擢第释褐邵州防御推官歴衡连郴三州军事判官初仕即以风干著称本部任材监兴国军大冶县茶埸兼知县事大冶江西剧县吏猾民豪乆不治讼有至数年不决敝事尤多公到未几政以清简闻迁著作佐郎监益州军资库枢宻直学士王公鬷领益部辟公幕府流内铨已注官在路公闻诣府白曰选人逺官勤矣如之何使之中途而返也坚请复奏寝前章王公善其意从之就改秘书丞京尹举知开封府尉氏县时承献后埀箔之后中人擅势衘命出邑下者邀索挠民公宻疏其事以闻朝廷因以正法中人威暴由是始沮后尹杜祁公知之深所嗟赏以为由一邑而正天下之法可谓之能才矣叙迁太常博士用三司使荐提举江淮广东盐陛辞赐五品服章规画功利务便公私不专为聚敛上课召还将有以擢用操事者有不悦故但除尚书屯田员外郎通判信州公常谓吏道以精勤为本阅诸帐籍至获隠没官物数百万上言州县之治簿书为要一郡之敝推而知其积矣因条上钩攷之法周防详宻遂为着令至今奉行庆厯初湖南溪峒骚动择用并边牧守公以选知道州朝廷专遣使安抚至州分布兵屯多非要害公执不可使者方责拒命俄而蛮冦来袭公击走之遂不敢犯境监司列上功状玺书褒谕宪台荐公文中御史召除殿中侍御史乘传赴阙真宗天禧中诏置谏院定除谏官六员而难用人员常不足乃命于三院选二员充言事御史中间乆废及是公犹未至道除此职既对见仁宗问公近臣称卿才今将何以称职公对曰臣逺方寒士过属言责之地若事系朝廷大体或奸邪罔惑聪明有犯无隠死且不避至于人臣闺门暧昧之私交构爱憎之迹险危之说实伤美化臣窃耻之仁宗曰卿言是也近日言事官章疏大率如卿言朕深不取入台供职迁侍御史未几换尚书刑部员外郎知諌院判国子监逾年改起居舍人直史馆判司农寺未朞除天章阁待制仍知谏院仁宗尝御迎阳门召两禁台谏官亲策问时政得失公既上对复赐手诏令尽所未言益条当世所急十余事多见纳用庆厯皇祐间政尚寛易公有以开发者焉间因进对书思对命于笏搢而读奏上指之问曰此记何等事也公因得一一条陈时对甚乆既退上顾谓入内都知张永和曰五方异禀风俗不同或南士而有燕赵之气是人资必忠厚仕亦贵显王某之谓也殿上闻者莫不属目公论事能揣知人主深防情辞婉顺不为矫激切摩归之正而后巳中贵人王守忠以储邸旧恩眷遇任事甞缘薄劳而迁重职台谏官章疏继上不纳公请对上迎谓之曰卿岂非论王守忠耶公曰臣所论非一事既而徐及守忠所言精切信而有稽仁宗亟命内臣宣谕中书收寝诰命乆在言路终守初对之意以大体自任不渝也别受命知贡举领三班院判吏部流内铨犹兼谏省初置天章阁直学士选名臣充员首以命公即拜河北都转运使公时具庆父牧以赞善大夫致政后赠工部尚书母安定郡太君潘氏年偕八十余恳辞河北仁宗曰欲卿谙歴边事行且召矣即遣内珰就私第赐尚书绯衣银鱼太夫人冠帔又为发内帑缗一百万俾资储峙其宠遇如此到部均赋役固河防振灾害节冗费权幸忌其公朝廷称其勤考绩迁礼部郎中岁中祀明堂霈恩迁吏部以二亲耋老数求江外一州以便迎养就移知洪州未离部丁外艰安定继终于路防防南归服除还阙时朝议以寰内陈许郑滑曹为辅郡增设兵防而置京畿转运使除公枢宻直学士充使岁余职罢还朝复领三班院迁左谏议大夫出知郑州乆之迁龙图阁学士移髙阳关路马歩军都总管兼安抚使知瀛州髙阳北道之冲旧城隘军民居城外以盟书故难于兴筑庆厯初契丹来渝平鄙上缮亭障因此展关城累更守将而功不就公廵视曰城以保民军政宜先此即计徒庸增版榦不日而雉堞楼橹完备军府增气后人赖焉边吏偷安法防多弛公谨关市严讥禁毋习苟简必守故常方略设施毅然得镇守之体以任官坐累降秩一等内阁如故知池州寻复左谏议大夫知江宁府英宗践阼进给事中移陈州引年得请遂归庐陵雅知养生夙明性理心量虚旷而得安乐好书画能鍳赏古之名笔多购得之聚书万余卷所居有林塘之胜髙僧野客谈禅话道间从诗酒优游自娱世事一不屑意萧然有方外之趣以至泊然委化神明不动其所得精矣特被仁宗厚遇每见玉色怡然退而犹若不及左右常候知之命知贡举御书博学字赐之领畿漕御书安民字赐之往帅瀛关宸章宠行意皆有所褒借防在大用而竟不及士友以为惜夫人刘氏封同安郡君前二年卒子二人曰仪终殿中丞曰亿今为职方员外郎前知袁州一女适筠州军事推官萧迅四孙曰球曰瓌大理评事曰瑜曰玠郊社斋郎平生论述多切时务有奏议集二十卷别集二十卷藏于家以某年月日于某县某乡夫人不祔从本俗也仆与公游有莫逆之契故亿以迅所譔行状来请铭铭曰仁皇在御四十二祀万邦黎献惟帝时举皇无好恶遵王之路阅人则多鲜承殊顾公来逺方孰先为容惟其诚心于以自通诚至心精百里斯顺以此事君不结而信宪台谏省匪巻则折公居累年始终一节河朔之行临遣依依后命未申泣血南归歴守五州载其善政为治不同所同清浄七十得谢遂老而传筑居幽闲邃兼林泉和以天倪自得为得采真之游诣其冥极又达宗乘即动非动入理之门契其妙用逍遥乐地如是七年泊尔宴寂还其本然迷有生死悟无去住一切一如是公归处
　　朝请大夫守太子宾客判南京留守司御史台柱国平凉县开国伯食邑九百户赐紫金鱼袋陇西李公墓志铭【并序】
　　仁宗朝近臣以清徳纯行著称者有太子賔客陇西李公宥字仲严其为人虽长者然安重有守儒雅而文故识者品藻之以为彬彬君子者矣支出于唐五世祖鼎苏州刺史因家吴后徙营丘曾祖瑜应藩侯辟从事平卢军祖成赠太子洗马不仕乱世放怀诗酒与逸民游酷嗜山水能图其幽深之趣摄之尺素极无涯之逺天下之名笔莫得其髣髴故世以为神妙考觉以明经为博士太宗尝幸国子学适值其为诸生讲易即命坐之讲否泰二卦言上下交则其志通君子小人各从其类消长吉凶之象太宗甚悦翼日以语辅臣曰闻李某之说是可以为君臣鍳矣稍见褒擢终司门员外郎直史馆不及中寿故其用不究公跻显仕累赠礼部尚书妣王氏封太原郡太君公六岁而孤知好学问幼不嬉弄长不杂交其度澹如也祥符中举进士一上中等调火山军判官时章圣以文治欲雠校秘室延阁之书诏吏部先以身言书判择三铨之集者百余员送西掖覆以三题才三人中选公处其一擢充馆阁校勘预释真宗御集详定雅乐凡论譔之选多以属公礼部辟试进士故宋丞相文卷已为考落公阅得之袖以见主司中山刘侍郎筠中山叹赏取冠天下士再典太学考试皆首送杨寘寘竟廷试第一后使荆湖见某州某官唐介深加器奬厚为荐宠今著名台阁故时推公精鍳歴令刺守视民如伤听讼断狱尤为明慎蕲春值岁凶道殣相望老稚病羸委诸涂者公蠲圭田食之多以全活民或杀人而以利绐愚佣吏通为奸使自诬伏县上具狱公一讯情得闻者以为神明其察京狱囚有疑罪法不当死尹按诛之过公虑问即纠以闻尹坐免在金陵民有诬人以杀其子者曰吾子去家时衣若衣巾若巾今巾是矣民苦榜楚自诬伏曰我固杀之县上具狱公疑亲究卒得枉状由其深诚为质致以惨怛之心故若有以感发者然吕文靖公当国厌时俊奔竞知公守道欲以激雅俗白公修起居注寻知制诰公齿长矣不乐诸辈新进事辞翰甫阅歳请解职易州朝廷从其志除谏议大夫而惜其去留判尚书礼部太常寺复请金陵加集贤院学士以行政简易吏民便爱乆之府廨火自徼庐炀谯门以及寝序公将吏卒防库兵帑积以全仁皇始封升王因建州号江宁闻火意不悦遣使往视公不时捄遂以秘书监致仕而善人惜之问或为言谓谴之重公亦不自辨上以其终长者改分司南京复领留守司御史台遂迁太子賔客睢阳积年安时而处顺浩然得于和理忧乐无自入矣某年月日捐馆享年六十有二歴官繇选调迁大理寺丞殿中丞太常博士祠部度支司封员外郎祠部刑部郎中至諌议大夫兼职繇校勘改集贤校理直集贤院记注典赞命至集贤学士其更任使繇太常礼院吏部南曹登闻鼔院检院知开封县出守蕲州提防荆湖北路刑狱利州路转运使三司户部判官户部勾院纠察在京刑狱徊翔馆阁践更内外垂三十年而资不苟合恬于势利不为名髙亦不汩于俗诡僻之为不接于心行安而节和故士论无间然者既幼失其亲痛不迨养事寡姑如事母尝迁兵部郎中不拜以丐封邑别业在陈哀舅家之窭举质剂畀之与朋友交乆而弥笃不治生产至不禄家屡空索然朝廷闻之特加赙赐以给丧事公初娶张氏礼部侍郎秉之女封南阳县君后配刁氏刑部郎中湛之女封延安郡君二子忱大理寺丞恂大理评事一女适刑部郎中知制诰吴充某年月日公于某所某与公同时左右更直外制实有忘年之契故忱来请铭铭曰有君子儒恂恂李公惟资笃行时乎中庸适道之正不否不同循理之顺匪执匪容歴令刺守政处其厚民罔常怀谓公父母其在朝廷于得无苟岁寒后凋如松之茂退老于睢无田一防自得其得动而之天以是仁心以是吉徳以还本真以贻淳则
　　赠给事中太原王公墓志铭【并序】
　　公讳渎字希圣占籍宋虞城祖某赠尚书虞部郎中父砺赠光禄大夫尚书左仆射司虞生五代屯会委髙赀从儒者游习通礼学州辟从事始为士族时乡人正素先生戚君同文聚徒讲业学者自逺方至仆射府君戚之自出着牒门下以髙业取甲科仕至屯田郎中名载国策实生才子七人六登进士第世绪炽昌遂为睢阳冠冕公其第二子也风调闳迈凛凛有奇节尝慨然曰士志于道在得其大者逺者学而不究于古今之变究而不适于几深之用岂士也乎景徳中章圣张六科致材髦公奋曰此非吾时邪起就贤良举文中髙选不时就召因后中书试里人于正素旧庐建庠序虚师席待公自诸耆旧大生皆执经北面材经匠手无不成器后登朝廷著名迹者甚众今四方学校其规模条教悉权舆于宋焉乡举賔兴尝占第一祥符七年景亳回銮举服勤词学科既廷试第优等考官翰林学士陈彭年指公赋用韵有疑音上亲为问公言彭年所指非是援据详明欲处公乙第辞不就以布衣诎贵近于上前伸道不为名士林韪之明年乃登第释褐试校书郎临江决曹掾未之官仆射弃养以善防闻除调潍州团练推官州之渠洫有东西污等四水夏辄暴溢漂田庐岁劳民塞治转运使承诏选公防役事度地形势导之下流隄一立迄今无水患莱人有讼其仇为杀兄者狱疑乆不决外台以属公公阅囚辞伏念旬时未知所以摘其情推致精诚至有见于梦寐若有人自称其兄者明弟被诬且云取某人为证寤而召捕之果得狱遂正代还徙新平幕举黄州麻城茗属计省议更法公审新议非便持不时下颛用旧法既而诸悉负常课独麻城最后新议亦竟寝迁大理丞知楚州山阳县改殿中丞详议审刑赐五品服处比平奏谳无滞屡防诏褒时天子游心治方乐闻谠言命百官转对公上便宜十余条皆见纳用朝议嘉其论事有大体弟冲宰陈留大姓田氏豪黠赂交权要为奸利冲弹治之急则飞语毂下浸闻献后付中人推冲性刚毅不辱终莫肯承献后盛怒谪冲雷州公坐监征淮西顷之移倅海陵就郡改奉常博士淮甸仍灾艰食发廪粟与蓄家之囤以赋饥民日数万计廵视必亲因遘沴疾作淹至捐馆享年五十有六蔡文忠公时在中司荐公经明有风节中御史命埀下而公不待士君子惜之初公之与计偕名动埸屋贵游争宠荐自托朋辈推附莫敢为等比以为仕必至公卿用于时必立功名及効官所至必有纪者然才髙而位不充志大而时不与曾莫展发殁于中身命也哉所着文集十巻备对制防十卷平生素蕴略存焉夫人清源县君仇氏妇徳顺而正母道慈以严二子尧臣翰林学士龙图阁学士权三司使天圣中今上初临轩大选天下士几四百人翰林防名第一通材雅望辉光笃实践歴显重为朝廷羽仪岩廊之瞻积有日矣次纯臣大理寺丞国子监直讲文雅开敏邦之彦也一女归魏氏国子博士舜卿孙五人廷老商老同老并秘书省正字国老周老皆幼诸弟子侄先后登进士科者十二人盛矣哉翰林之贵清源君进封乐安郡太君而累追命公吏部员外礼部郎中秘书少监翰林掌邦计以賛禋礼之勤故公有夕郎之赠教忠继志庆灵用集翰林考于龟策奉公輤车将归窆于故邑之某原得庆厯乙酉阳月某日吉谓某曰子非余乡党僚友乎先子之烈子亦闻之矣惟是窀穸之事子其识之义不得以让铭曰良农能稼而不能穑良匠善构如莫我役匪水行舟匪山生材士用于时功名则谐展如公兮维时之望初谁谓公而不卿相乘马班如行道邅如曾莫逺骋命将然欤有子而才宗庙之器挹彼注兹亶成公志宰树萧萧即安幽宅衮衣绣裳尚有追锡
　　朝散大夫右谏议大夫知相州军州同羣牧事上柱国赐紫金鱼袋赵郡李公墓志铭【并序】
　　赵郡李氏出广武君左车拓跋魏至唐时为冠冕盛族五代晋侍中崧公之祖也侍中阀阅载于晋册公讳宗咏字某幼孤器志豁如也从兄宗谔在翰林欲任公以仕公辞焉曰士策名从政学古自致尔益奋厉通蓺文祥符初举进士中甲科试秘书省校书郎补吉州庐陵尉邑多盗民好讼号难理公至则摄令事所以发奸摘伏之术甚宻破盗区槖讼庭萧然秩满调虢州卢氏令上官交章保荐还迁大理丞酤许州徙知益州温江县迁殿中丞太常博士又徙余杭之钱塘还朝迁尚书屯田员外郎谏议大夫姜公遵出尹京兆请公自佐逾年朝议以公文中御史诏除殿中后尹王公某表公材借留之不数月竞召还奏事称防赐绯衣银鱼顺安军有疑狱请谳焉公徃案之亟设赏募罪人斯得寃诬以明授户部判官褒能也俄迁侍御史除江西转运使宠行赐三品服就迁兵部员外郎工部郎中入判户部勾院江东仍饥朝廷忧之命公为安抚使驰传入境问民疾苦舍禁弛力薄征缓刑劳徕流散杀政毕举上益知其才可用因俾修聘戎廷复命还迁刑部河东转运使地震定襄坏城郭庐舍孜孜蚤莫经营完葺安集赈恤民忘灾患鄙上有闲田北人稍耕之公曰疆场之侮当絶其渐驰檄责问侵地尽复夏戎饱飞王师西戍徙公关中属承平乆边不为备一旦军兴且数十万众资粮不乏调发有节繄于心计就迁七兵明年授江湖浙诸路制置发运使得朝对指陈西事上悦语执政曰此尝使江东者耶其置诸要职行至淮上召充三司户部副使初夏戎犯河西堕九原新秦路梗朝廷推才经略多难其行公至自淮上陛见之日诏公安抚河东承命上道渡河抵安北规筑建宁六寨扼抄骑之冲道通无虞河西以安出知徐州徐城隘肆列城外公筑而广之民以安居利国监防八冶岁赋铁三十万冶大善崩崩则罢鼓官课不供徐之髙赀率以冶败民告无聊公亲往视之得所以然因以新意为作小冶功省而利倍徐人于今便之复召充塩铁副使迁太常少卿擢拜谏议大夫知相州视事未旬以庆厯七年七月四日考终于官署享年六十有六天性和裕澹无喜愠质厚不为缘饰事兄姊恭睦与朋友笃于义为令守政简易不烦苛多仁恕爱利吏民安之累歴刺举吏有善辄奬荐于朝不以小故案吏诫勉之使循理而巳革弊去蠧专以裕民为本故所至不严而治去必见思莅官四十年事上遇下无有怨嫌者不以君子小人一见公必曰长者也启手足之日朝野闻之皆嗟惜曰善人逝矣诗云恺悌君子书称吉人为善其公之谓欤世占籍饶阳自侍中雍丘之辅国里遂为陈留着姓曾祖某以侍中贵追命太师考璨有节行不趣荣利故仕不及显累赠礼部尚书妣张氏仁寿郡太君始娶汤氏卒公微时后娶闾丘氏封永安郡君子茂先大理评事茂直将作监主簿茂立太常寺奉礼郎皆乐学问谨厚自树立克家者长女适殿中丞薛中孺而卒次早夭次适泗州军事判官张公立二季在室诸孤问龟考吉得庆厯戊子闰某月十日先茔之穆位礼也铭曰猗嗟乎公有守有容不否不同循理之中歴令判守政处其厚民斯勤斯谓公父母恺悌君子胡不遐年泃直且仁归此杞原子愿以敏淳则之近徳音不忘纳铭传信
　　宋故太中大夫尚书刑部郎中分司西京上柱国赐紫金鱼袋累赠某官刁公墓志铭【并序】
　　公讳【阙】字【阙】　其先渤海人晋元帝绍统建康协预中兴四佐位居朝首其后为丹阳人唐末丧乱奸豪专土李昪冒扬徐之业开国江左刁氏南州望族故世仕焉祖讳某江南昭武军节度使为李氏勲旧皇朝赠左龙武大将军考讳衎江南某官虽处伪庭而儒雅清素名重中朝从煜归命终尚书兵部郎中直秘阁累赠户部尚书妣徐氏陈氏封髙平万年县太君公咸平三年进士擢第释褐大理评事知宣州宣城县秩满迁大理寺丞监兴国军大冶县茶埸兼知县代还迁殿中丞知潮州真皇东封岱宗迁太常博士祀汾睢迁尚书屯田员外郎知开封府司录岁余丁外艰服除通判越州迁都官知庐州徙寿州迁职方召赴阙授荆湖北路提防刑狱仁宗登极迁祠部郎中徙防州路转运使迁刑部丁内艰服除授三司支度判官阅岁请舒州上言防峡溪洞事特防召对面赐三品服到郡以疾徙黄州不行请分司西京遂归老丹阳公以儒术发身而才长于吏事聴讼决狱尤尽心焉在朝防尝录囚于纠察刑狱司其具狱当五囚重辟公阅事原情理出四人防京府司录缺员政府以公名闻真皇指其名曰此近尝录囚而活人者耶是宜此选矣军廵有重囚乆系抵谰不承京尹请谳上疑其寃特命付公推冀其平反屡遣内珰临讯公探其情实挟诈囚知情得悉服罪上犹欲矜减公上言曰民而为寇攘奸宄越杀人于货以故犯于有司如是而可以诈免适以长恶竟按诛之公之于狱有以哀矜有以惩艾惟其当其平心守法类此通判越州长吏阙公承乏时浙东蝗公斋居致诚遍祷羣祀翼日迅雷烈风蝗漂溺于江湖粤人信禨祥相与惊异以为公之诚感是岁稼穑不害更以大穰郡城中沟渎湮塞民乆苦之公为集众力疏濬引湖水周流城中大便利及被代百姓恋恋遮留不忍其去乃图其像立祠郡之承天寺是亦知公之爱利有以及民者也守寿春淮甸剧郡号难治公遏豪猾细人得职狱市清课最登故召还有荆湖之命将漕防峡属施州溪洞蛮首领田彦稠彦晏等妄干恩典朝议不从即率宗党攻破寨栅杀吏民烧官舍掠公私物保险为边患朝廷命施州将讨击弥年无功又特遣武臣出禁旅图深入蛮益拒命乃召公招辑值彦稠死蛮悔惧有善意而武臣欲自以为功闭隔不为纳民告疲于调输会施州地震山川崩人厌死者众朝廷遣中使致祭且问边事公宻疏请罢兵使蛮无疑边事即定中人入奏未几武臣内徙以兵属公公遣禆校与蛮要纳蛮兵徙集不离近徼公令设次于野从亲吏数人坐次中丑类千余挺刃睢盱左右股栗公毅然召彦晏前曰吾丐若余生是属奚为者彦晏惧挥却其众徐命吏引诸酋首歃血立誓因犒饮散遣之讙噪动于山谷曰自丁相公后复见今日矣丁崖相谓昔为防州路转运使有功利蛮夷怀之故云尔朝命授彦晏归逺将军被公玺书褒谕自后黔中妥安公性恬厚资孝廉出于徐夫人而不及养国朝封赠之典在具庆者恩不及亡母东封告成肆大眚推恩妻已防者得叙封公上章以请其略云妻以箕箒之旧尚防封邑之荣母以劬劳之恩不及漏泉之泽教化之本轻重未安朝议然之故徐夫人有髙平之赠今之朝籍父在而封及亡母由公发之昭武在江南时以勲伐赐田丹阳封占甚广秘阁公素不治产分割质于乡人田沃衍耕获者辄富饶及公居忧亲党请收以自业公曰诚美然乡人致力亦勤矣仕有禄生事以足奈何侵较乡人以牟利也焚其质剂闾里多其义分务退居诸子从官便境更相迎养以致其乐亲賔燕语未尝及荣澹乎自适凡十六年次子约知婺州扶侍赴官道中感疾皇祐元年十一月七日终于钱塘享年七十有九二月十九日夫人长寿县君陈氏相继而逝享年八十陈氏江南令族父士伦有名建业为寿昌殿使归朝遂不仕夫人妇徳顺而正母道慈以严明惠知书诸子童穉时皆亲自教授闺门礼法宗姻着之子五人绎约并太常博士纾某官纺某官幼早亡六女适翰林学士知开封府胥偃太子賔客李宥某官蔡仲卿某官刘缅某官施元长某官孙锡公之启手足时资政殿学士范公守余杭故丧事皆如礼诸子防防帷归丹阳菆于唐山庄舍某年某月日合于某县某乡某原易曰素履终吉夫子曰君子哉若人公之谓矣铭曰五季积哀王土剖分江南区区为多才臣秘阁归朝时推徳素逮公策名益延夙誉公资恺悌济之敏明以是从政所处有声人之情伪为难知者公之察狱以诚匪诈义之与利孰思重轻公在乡党终和且清冲而用之以早知止十有六年全其吉履养致其乐丧致其哀公实多子子亦多才丹阳南原松阡幽宅下从先公永安体魄
　　朝奉郎尚书刑部员外郎知制诰同知审官院上骑都尉赐紫金鱼袋昌黎韩君墓志铭【并序】
　　仁宗朝国老韩忠宪公清徳流光实多才子其第二子曰综以文雅政事著名于时而世家益显君字仲文幼以父任将作监主簿忠宪领益州奏授签书凤翔府判官陇蜀间一都防号烦剧君试从事吏文精敏上官更荐其能郡缺倅君摄职时禁省灾大兴缮修仰材关右赋诸州县君督采伐丁夫冒寒山谷时食而均其力役不告劳先期输送朝廷录其勤将加恩君推而不处新宫成覃恩改太常寺太祝寻迁大理评事天圣八年举进士擢第除通判邓州不行领马步军专勾理大理寺丞充羣牧判官更通判天雄军改殿中丞丞相吕许公镇魏府事多以属君河水泛溢金堤府县危廹惧冲决为害君请行营防之濒河民徙就髙丘水大至老弱号呼君出令能致一人予千钱民操桴栰往救悉得全济水巳冒丘是日活数百家许公复相荐君文行宜在台阁擢集贤校理知太常礼院开封府推官赐五品服太常博士三司户部判官忠宪公薨去官免丧还朝同修起居注判三司度支勾院迁尚书祠部员外郎庆厯六年使契丹容止醖借善占对北主属目使问系阀初忠宪公在先北主世亦尝奉使君对及之北主喜谓君二国通好至于行人仍世将命盍酌酒劝我君请与同使者五人偕进北主益喜举觞爵自离席就饮君及同使者各一巵君还奏事执政非君不当辞除知滑州众论以为问及而言无所辱命将何谴得徙知许州衞帅许怀徳有田在属邑讼乆不决因三司判官杨仪书嘱君君不答仪别坐请求事被诏推辞上当君不闻仪书夺校理徙知袁州君无故再黜士大夫为君不平故君至袁州之月复校理未几就除江东转运使寻召还复修起居注判三司都磨勘司改刑部员外郎换度支勾院顷之召试知制诰赐服三品知审官院审官自尚书省五品以下按籍除补中外员而官簿无伦吏缘为奸君大为簿书条次有序至今用焉契丹使来君受命馆伴时北主通书称北朝而去契丹号意以自尊大君诘之谓曰自古未有建国而无号者北使愧屈后遂复旧皇祐四年五月暴疾不起年四十五时皆叹惜其才之未及用也君既殁契丹使来有请于朝择可遣报者仁宗识君前馆伴时语谓左右曰若韩某在足为朕办此追悼乆之君资孝悌事忠宪公承顔无违尽其诚志怡怡其和也懔懔其肃也仕而在逺其心若未尝离膝下友于兄弟爱顺无间协睦内外姻族莫不备尽情理善与人交主忠信致力其急难其行巳立志博而有守约而有容介不诡时随不违正其莅官临事推之已而不愿不以施诸人果于去不以得情为明亦可谓通人周材矣忠宪公之配安定太夫人蒲氏遂寜郡太夫人王氏君王氏出真皇庙宰相太尉文正公外王父也君娶刘氏封寿安县君先卒三子宗道进士及第今任太常博士有行谊器识克家者也宗良宗直太常寺太祝七女适秘书丞刘攽都官员外郎胥元衡常州司理防军苏注比部员外郎王景华太常寺奉礼郎钱长卿所从皆名族佳士二人幼未嫁治平二年乙巳某月某日许州长社之嘉禾乡从先茔宗道来请曰先人之交公最盍书铭铭曰君孝于亲友于兄弟资以事君忠诚自至与朋友交实笃信义施之及民政以慈惠行成于身既有本根发于事业举逢其原措诸廊庙王体以尊率是承流风俗乃敦吁嗟仲文维本之得英华粹纯用罔不适亦既遭时巳服近职足以有为奚年之啬长社之原嘉禾之乡先公亲卜以启幽堂君归可作尚奉萧芗后人令人君兮不忘
　　朝奉郎尚书屯田员外郎通判杭州军州兼管内劝农使轻车都尉赐绯鱼袋赠尚书礼部侍郎李君墓志铭【并序】
　　君讳某字某其先自博平徙魏占籍内黄祖守澄开封府襄邑县尉父珣赠殿中丞皆有行义着于邑里君始冠羇游京师讲习上庠众推材髙独与故相张文节公友善太皇右文亲阅贡士便殿淳化中廷试赐题巵言日出赋诸生阁笔君卷先奏御上嘉其赡敏擢甲第补河南渑池尉殽峡岩阻有剧盗乆不擒中人驰传督捕君年少厉锋气率吏穷讨殱其党监司上状特留在任秩满方论赏丁父艰还本邑咸平中契丹连岁犯境深入大兴戍河北间有亡命羣辈攻劫内黄孤邑数惊骚令丞不自固君为设方略耳目掩击辄摧殄邑人赖以安惟恐君之去也服除调贝州司理防军郡将枢密直学士边公肃知君能凡有艰急辄以属君郡多奸伏贼连发不得边公被君檄捕逐君亦勇于自用揣其所过抵夕驰百余里竟执以归无脱遗者州及部司称举以闻驿召除大理寺丞知汉州什邡县改殿中丞徙秀州嘉兴县真皇封禅迁太常博士通判通利军赐服章五品祀汾隂就迁尚书屯田员外郎河决坏军壁夺田曹监真州盐场浙江有旧堤自吴越国废乆不治潮水潄渱羡溢垫官亭民舍朝议命江淮制置发运司经度举明功利者以君名闻因命通判杭州委防其役大省工费筑者忘其劳为潮头西兴之讴美君廵抚之勤杭民喜免江涛之害列君功状闻于朝廷还君田曹畀再任吴人俗薄轻巧君清心简事多所裁正讼平禁止归优上官然自吏民皆知府政之和繄君是赖时吕文靖公纠狱两浙深器待君荐堪治剧近臣复言文中御史且召以母忧去职君内行修收恤宗族无疎逺仰衣食者甚众以故不能北归留寓睢阳君事亲至孝平日承顔尽其懽心自疾不茹荤居丧毁甚服未阕竞捐馆年五十三贫无资举敛王沂公居守闻之厚为赙赠始得成礼凡五娶最后夫人太康县君边氏君掾贝州时郡将肃之女也边公刚明人鲜合意者多君材故妻之子中庸三泉县主簿中师三司度支副使工部郎中四女适太子中舍聂复漳南县令葛初平比部员外郎张参一早亡君性明果早学问以文艺自达然资长于吏事文无害而有恕故所居官治办有爱利及民代辄被留去必见思其感人心之盖必有以致之者夫子言仁可以行于天下者曰敏则有功惠则足以使人君实有焉惜乎位不显于朝年不登乎中寿不究其所蕴故风迹止尔不在其身必延于后度支君之才器其承庆而光大者也以度支故累赠君至尚书工部侍郎嘉祐七年岁在摄提格某月某日于某县某乡睢阳余里也自君之殁度支少也孤边夫人严明有礼法训其子义甚至独俾从余游故度支来请铭铭曰孔门四科其一政事长于治人春秋之义君起儒者雅精吏能举其操术试自殽陵盘根错节益见利器殄艾奸慝良民被惠浙江汤汤君固其防水波还道井闾乐康司臣上功御史且召劬劳不待吁嗟死孝才窘于位志阨于年古共慨叹悠悠苍天不至公卿而有令子九原可作兹为受祉锡命有典尚光泉扄君没不朽其在斯铭
　　朝奉郎守秘书省著作郎直史馆判三司户部勾院轻车都尉赐绯鱼袋安定梁君墓志铭【并序】
　　君讳固字仲坚东平须城人曾王考讳某赠比部郎中王考讳某赠尚书右仆射烈考讳颢翰林学士右谏议大夫赠刑部尚书君能言而知好学读经史辄自通其义不待师友讲诲切磋之勤故器艺夙成年十三笔削班固书约鲁史褒贬为汉春秋具藁数秩翰林公见而异之知其志之逺也翰林公捐馆真宗皇帝甚悼惜闻其有子又力学即赐同进士出身巳而业成慨然思自致功名之地羞与贵游子弟为伍因上还所赐出身以进士就乡举是时天下承平上方东封泰山礼成诏有司吁进时俊君一上冠礼部贡籍法座临轩覆试遂占魁甲光华声望烜赫海内初艺祖深讲治要总揽权纲以谓取士官材为国基本乃人主之柄非下所宜专始御便殿亲阅春官所奏名士至太宗遂以为常士之处牓首者平步云路不日而取公卿雍熙中翰林公策名第一及是君济其美荐绅纪为国朝盛事逮今言父子继登甲科者有梁氏云然翰林之才之望简在帝心既以内相尹京上且属以大政制垂下疾暴作不果拜而君复能隆其绪业解巾将作监丞监高密郡才二十五岁代还迁著作郎直史馆赐五品服旋除三司户部判官寻改判夲部勾院鸾凤翔于霄汉杞梓耸乎林谷矣俾臧而寿事可涯哉天禧三年三月遘疾卒于京师享年三十有三何起之暴而夺之遽也夫人乐安任氏礼部尚书康懿公中正之女华族令仪禀柔而正前君五年而逝无子独存文集十巻目曰是芳云再世蕴郁不究其盛或者将有所启故君之季弟今礼部郎中知制诰适以敏才利器方且大骋于时兹其启者欤礼部以父兄之未克请于朝出领兖州求便须城松槚以某尝同僚右垣临别言曰龟策告余岁在涒滩利用襄事吾兄之名愿托子以不朽故序而铭曰翰林室墉君涂塈茨勤不获处孰歌于斯既有镃基而逢昌期独年弗待将谁促之有弟而才无续勿悲载考于防亦问诸龟收子即安食子惟时先子之后于汶之涯
　　宣徳郎行监察御史判三司度支勾院骑都尉赐绯鱼袋蔡君墓志铭【并序】
　　君讳禀字淳之世夲洛阳人曾王考绾为莱州胶水令九年不代终于官政有遗爱子孙因家焉王考隣考元卿并以文行称山东乡老賔兴而不登仕君之从父兄文忠公齐践扬二府禭典及三代故胶水赠太保王考赠太傅逮君陞朝得追褒一庙赠考大理寺丞君少孤力学自立文忠在禁掖任君补蜀郡导江主簿再调郑之管城荐君材者章交公车秩满得见擢卫尉丞更从进士举一上中第换光禄用计司奏掌无为军筦迁著作佐郎上方图讲治要思进天下士访古今之术发几微之虑乃用六科以取贤者能者君应贤良方正能直言极谏科召试秘阁名在选中巳而更报罢遂出通判滑州改秘书丞明年夏戎不防朝廷议问罪君述通志论十五篇陈讨伐之防备御之要指明逆顺成败之理甚精悉翰林王公尧臣表上之繇是擢守奉天就迁太常博士北人来渝平君复揣摩事情绪前编以献优诏褒答时公卿多言君有将帅材可使治戎驿召至丞相府使言其志君自以儒业进固让得免引谒便坐赐五品服改沿边盐使才至部除开封府推官会别事下令参知政事吴公育举文中御史者吴公以君应诏遂召为御史于是京西多盗至入州县吏不能制汝汉间骚然诏君乘传捕逐至则设方略明赏罚击除略尽民以安业还台兼判三司度支勾院庆厯五年持节迓送北使到都四日以孟夏癸夘卒于私第年四十四举朝士大夫莫不嗟惜天子悯然特録其孤大年为郊社斋郎非常例也其配张氏工部郎中夏之女封某县君生三子二女是冬君二弟亶交奉君之丧自京师归青州某县某里窆用十月九日君器姿魁硕议论闳博其为人彊毅能刻意自勉所好必学所学必成所成必精慨然将推是以致功名盖其志虑逺矣初文忠公徳望显重门下多英俊君年且三十而方以廕仕内耻无以逮人者文忠亦未之奇也辞诣导江朂而遣之君奋曰丈夫处世当碌碌如是邪到官勇自鍜砺至忘寝食比三年更还则于六艺百家之书歴代治乱之际至于方技小说罔不该贯文忠惊且喜自是待之犹益者之友其为彊敏有如此者凡所歴官率有风迹既为御史敢言不避权要数对论事上心器之有防用意奄忽沦谢卒莫展发呜呼非命也哉亶交造余曰伯氏平时自言知我者张安道尔今窀穸之事不可以无识也呜呼文忠之视余犹子弟则余于淳之义可知矣余故实知淳之者是宜为铭铭曰嗟嗟乎淳之才余所知命非余所知子何志之逺而年之促耶灵府之蕴兮一莫得施年之促兮可奈何衔恨九泉兮无终期巳而巳而为知子者之永悲
　　朝散大夫秘书丞上骑都尉杜陵韦府君墓志铭【并序】
　　韦氏世序逺矣汉丞相扶阳侯自邹徙杜陵名徳歴朝着为世家扶阳十六代至周逍遥公夐始别其族为十三房观唐吏部肇宗防之约则知韦氏之礼义与他族异矣第八房平齐公瑱之云孙万年县令象生台州刺史方宪台州生福建观察判官钧钧生襄州録事防军允之府君之王考也唐昭宗末解襄阳掾将集吏部会梁氏革运感朝代之变不复北归潜遯汉南谷城县青石川之峎下后唐庄宗入汴诏访前朝衣冠不事朱氏者命方镇优礼传诣公车郡劝君驾叹曰吾耻梁而逸奚为乎沙陀之廷卧不起时孔勍帅襄阳夲儒者重君髙节善为之辞而以疾闻庄宗嘉之不夺其志録其子仁济试秘书省校书郎没因塟汉濵校书以父隠居躬耕钓以养终丧乆之衞王符彦卿总兵在上党领太原行府始应其召终于陈州録事防军娶司空氏实生府君于峎下府君讳襄字逾中幼刻励好学早冇名誉雅为冬官卿朱洞所知从洞光州庐州幕国初州郡辟署賔佐犹袭唐五代旧事太皇纂极诏悉罢之一命黄绶以上皆遣王官而益广科第之选府君更就賔兴于谯太平兴国八年登进士第释褐临淮之盱眙尉迁廷尉平知防州贑县邑多讼事号难理府君待以诚恕狱市以清吏民悦之因上官以请诸朝遂留六年就改光禄寺丞南方卑溽风淫于末因以搆疠宦意寖薄代还求酤聊城朝中知君者惜其才或荐之上因召赴都授著作佐郎复求监征宜春盖禄仕也还自宜春迁秘书丞至道三年正月二十六日卒于京师春秋六十有三君天性和易识致冲逺从之游者皆一时髙流名士善与人交淮阳孙茂兰万适南顿乔维岳江南李虚巳睢阳戚同文宗度泰山张茂直咸以趣尚相得同文子纶西蜀李建中雒阳崔遵度钜野王禹偁合淝姚铉并以同年生定交淡乎相懽乆而弥笃每官下士友自逺方至辄如归为食饮具俸入随尽口不言利未尝问家有无手不度货币对客清谈不及世务在官若私未尝斯须见忧愠之色古所谓隤然其处顺渊乎其似道者耶君之捐馆四子皆未成立无田产可归夫人吴氏教抚之慈且严母道称于宗姻长子国祥举明经不第卒仲曰不伐字次徳通经术有节义士君子推重之今为衞尉寺丞次国华次为道士一女归程氏琬今宣徽北院使武昌军节度琳之兄也某羇旅在睢上次徳忘年见友庆厯甲申某领审官次徳斋阀阅公谒曰不伐应受大县愿掌山隂之征以其去峎下四十里便襄事也既得请崎岖陈蔡颍亳凡缌以上丧悉负归汉上戊子孟秋十日徙君夫人以塟于隠君之茔侧盖治命也且来丐铭惟隠君之义秘省之徳乃史官所宜録余史官也譔着宜矣铭曰猗嗟韦公沛乎其中虽不公卿道徳则充如彼金石咸韶具然不击不考至音自全如彼杞梓栋杗之分不朴不斵良材固存灏灏汪汪浑浑粹醇顺命悬解以还氤氲君子哉若人尚徳哉若人奚糟粕之足留而功名之异云
　　唐州桐栢县令上谷冦府君墓志铭【并序】
　　府君讳【阙】字【阙】　蓟人汉雍奴侯恂夲上谷昌平着姓佐光武成大业后裔蕃于河朔五代晋髙祖资契丹援立而赂以山后之地幽蓟隔絶君陷北鄙不敢自晦仕为应州节度判官检校礼部郎中兼御史中丞太皇之北征也先自拔归得见行在上甚佳赏将不次旌擢大臣有间言又值王师无功而还故君不防褒録乆之授綘州司理防军后除抚州临川县主簿宋州司理莱州即墨令唐州桐栢令卒官享年七十有五燕涿勃碣其人精急懻忮悲歌忼慨矜夸功名少礼文事游侠风谣气俗颇杂戎索君家世独传儒艺曾祖徳诚以廉直立名义不侵重然诺当唐季诸侯专土诈力相雄争欲致于賔佐莫之能屈朝廷知其节诏起为右补阙一至京师寻归老于家当时河朔谓之髙士祖安仁以才略累歴藩镇幕府终于真定节度行军副使父显赟尤笃志于学通经术不肯仕居乡里教授齐鲁诸生更过河受业及终门人诔行追諡曰有道先生君既归国乆困州县喟然叹曰吾得违于北鄙以至中原谓有以发所蕴今乃为禄仕乎犹有民人焉是亦足以为政矣惟日孜孜以诚心恤隠始至綘有重囚将决察其辞色若怀未尽者徐以私问之果大豪买直掠服取竞一讯情得脱垂死之寃凡再掌狱尝分俸营餐剂济缧系之饥病者至家无余赀去官不能就选即墨濒海多豪桀侵夺细民收倍称之息役恶少督责势严官赋君悉收其劵焚之乡闾为之一苏凡歴官専意贫弱举多爱利笃矣乎仁者之心也惜乎势卑位微不得行其志直躬孤官莫或知其道使得据土疆之大抚吏民之众政平讼理推之慈惠古之循吏何以尚兹至性忠厚动有规准言无游饰居无惰狎凛凛然庶几古君子之遗风者哉夫人髙氏淑慎克配子某承教义方再举进士赠尚书职方员外郎长孙平时吉履休有令望厯东京淮南转运使今以尚书工部郎中知徐州嘉祐四年岁次在大渊献十一月二十六日始奉君輤帷即安垅兆实颍川阳翟县之麦秀乡工部少孤艰勤自致塟是以缓铭曰崆峒隂方勃碣边裔俗夲用武人知尚气有美昌平徳名奕世补衮风节隠居经义君初归朝亶怀逺志尺蠖之屈干将莫试笃哉若人循乎为吏生虽逢时壮图弗遂没而不朽孝孙是似勒铭幽堂矢辞无愧
　　泉州清溪县令丁府君墓志铭【并序】
　　康定二年辛巳阳月丁氏启新阡于睢阳宋城县之某乡司农少卿府君占丙穴清溪府君占辛穴司农之穆也凡世系世徳则翰林学士王公伯庸为司农鋕铭具矣府君讳立字某司农之长子以廕补太庙斋郎歴邵武军建宁尉单之鱼台陜之胡城宋之宁陵三邑簿复调通州静海尉迁泉州清溪令卒官享年六十有二君在鱼台邑民甚苦前令佐贪苛恱君之廉静誉甚美至达旁大府故相文节公守南都闻之形言嘉叹在寜陵疏导沟洫得近官在静海属岁饥振廪救荒得免选在清溪为政寛简视人恐伤闽俗虽犷猾感君诚恕率教不欺君天性和易处家莅官未始有忿言愠色不惟不发形于外盖亦未尝萌于心术恬于声利不知人间有巧邪进取事游宦不择地不惊不诡浑然不为澄挠变无贤不肖虽至狂恶人一见君退必曰长者也更无嫌忤意夫天道无亲常与善人君可谓善人矣胡不黄耉胡为禄仕之微天之报宠不在其身将在其后乎前夫人张氏太子洗马某之女有贤行生二男曰昉南京留守推官曰以济州録事防军酤畿邑一女适南京国子监直讲王鼎臣张夫人先君而殁兹实祔焉今夫人王氏某官某之女顺于为妇慈于为母姻党称焉生三男曰某举进士曰某某皆防昉通敏方雅皆有才志君之积善将在其后不诬矣某乡里晩辈君不以年徳间之又与君之二子游既来请铭义不得辞铭曰嘻夫君涵天醇有时顺无亨屯惟徳庆遗后人后人孝神永宁从先子归泉扄君不朽在此铭
　　将仕郎扬州司法防军时府君墓志铭【并序】
　　府君讳【阙】字舜举世着籍彭城之滕县考旦累典藩郡以政事知名终于尚书屯田郎中君少举进士以父任太庙斋郎不乐仕宦学通古今重意气然诺四方之英才名士多从之游君虽隠居常慨然而有忧世之志见时事有未便者辄以効于朝廷不敢为私议士大夫尤以此多之仁宗始封升王君至京师上书请问言事章圣召对于便殿进曰升王宜日侍御所预闻政事以资其聪明且使天下早熟其睿闻帝心喜之执政者曰位卑而言髙僭也罢之君曰致吾心而巳矣吾何求哉李文定与君雅厚尝从容语叹时人事怨徳巳甚且言丁谓寘余于死向余守洛厚恤其家谀我者构其子孙之罪余反坐之先是刘随为谏官以刚直忤时摈于外文定时作相有不足于随者不与之进君因曰公之为徳也奚于正则否文定曰正人为谁君曰刘随也文定嘉纳其言即迁随于朝夏戎叛命君复诣阙上攻守之策十有二谓所亲曰国家有事于边鄙师乆无功天下共其劳智者宜効其谋勇者当致其力吾虽一命微且逺思虑所及不可不自尽故自官制法令国家货利军储马牧之事有便于时有救于敝者罔不为言既以闻而遂行是时公卿重人如蔡文忠范补之流辈十数公皆与君交厚善富丞相在东平欲辟君防佐君曰吾老矣不能事人并帅孙元规复致意亦以是辞焉嘉祐四年五月三日卒年七十有八君为人仁而尤孝先君卒于京师徒跣扶柩以归居乡里恂恂如也唯谨尔赀素赡而好施羇旅之士造者如归人一见之必曰长者也而弥知其所存必曰君子也矜寡废疾日月给薪饩冬予苎絮岁饥出粟赈乏絶有遗稚乳于路收而字之多所济活死不能举为之衣榇凡掩藏暴胔且数千平生未尝断杀生物之命昆虫草芥之细莫之伤也将启手足顾诸子训以孝悌忠恕一不及于家事祖延岳仕至国子博士赠尚书都官员外郎母蒋氏封晋陵县君三娶阎氏王氏宋氏皆先府君卒子男五人材乡贡进士尧楚州司法防军孝基河南府渑池主簿并亡徳基兴化军録事防军世基郊社斋郎八女适尚书职方员外郎申屠正光禄卿直秘阁李及之尚书都官郎中晁仲绰兖州莱芜主簿苗总尚书兵部员外郎兼起居舍人吕晦国子博士孔承休尚书职方员外郎何世昌太常博士闾丘孝直孙曾孙十二人在易干之四徳文言曰贞者事之干贞固足以干事君实有焉故以此修身而修治家而治诚推而广之是谓通才逺业足以经国阜民独巻而怀之足乎巳而巳尔仆昔游丰沛山东始见君于汶上三纪于兹熟君之风义乆矣今适守东平而其子来请欲以丁未某月某日塟君于县北之某乡丐有以传后者铭曰邹鲁之乡士多儒服洙泗之濵巳为楚俗滕介其间实同风土故君之材质有文武学其逺者资亦逢时一命家居蕴不以施秉义忼慨数言世务与民同忧匪躬之故以此为政何用不臧岂夫不遭我实未遑有孚惠心愿无伐善人斯忱斯其微自显我邦我里幼无所养至为鞠育死归之壤谓天盖髙鍳于克仁君之受祉非止其身子孙众多必有兴者遗徳在人盍配于社
　　赠承奉郎大理评事齐郡盖府君墓志铭【并序】
　　府君讳某字某先世籍魏元城祖某父某皆孝悌力田不出仕君性醇厚笃实幼专经通毛氏诗晩更好浮屠道信根深熟悟解宗防虽不絶俗而以戒律自持诸具寿比丘时辄从君质问法义处闾里恂恂如也人化其行以迁善逺罪犹雾露之润不觉衣之霑濡施之名教迹近而功逺矣娶乐安孙氏生五子长曰平今以尚书虞部员外郎知辽州曰防太常丞曰良渭州録事防军曰充曰寅并举进士初平调官缙云迎君以行秩满赴都集道出睢上宋都庠序实权舆天下学者自逺方至甚盛君志在训育诸子遂留家焉后防良继策科充寅从乡赋义方慈训识者推之年六十有五考终于里舍一女归进士李孟大名冠族也暨平登朝歴尚书省属天子郊阳丘霈恩故君有理平之赠岁在涒滩冬至后二日防等举君夫人之丧以塟于宋城县某乡某原礼也某于君为姻家而又早与诸子游故识君行状以纳诸圹云铭曰胶西清净相参避堂安平虎牙起燕要阳着籍于魏实夲司何斯中间光响不继君始去乡而侨睢阳乐就学校以成义方亦竟有成策科扬名鶱翔台省渐于修程积善之源君实有素余庆寖昌后则有裕坡坨平岗爰掩幽宅君兮何归金仙之域
　　秦国太夫人相里氏墓志铭【并序】
　　秦国太夫人相里氏故相太子太师致仕赠太师兼中书令祁国正献杜公之配也初祁公二岁而孤母归宁于家在济源故祁公幼而是依稍长学问致名誉邑有长者相里君好士有鍳识察祁公大器欲以其女妻之亲族皆不悦曰女何患无归奈何以与羇游士君曰非若所知故夫人遂从杜氏明年祁公举进士登甲科诸不悦者慙且喜乡闾谓相里君知人祁公一命扬州节度推官乃迎母夫人就官即某国太夫人某氏也杜氏旧族自其髙曽以礼乐为法岁时祭祀斋荐牲币菹醢皆有仪式夫人只严内事相奠必饬祁公通朝籍始封长安县君公授枢宻直学士拟封安徳郡君公同知枢宻院特封西河郡夫人公拜中书门下平章事进封祁国夫人累更徐晋二国祁公以直清名世积徳累功以至辅相夫人内助实有淑范抑其志性之类故若琴瑟之谐皆有清庙之音焉祁公在二府夫人朝谒禁中被服无采翠珠玑之饰左右至有指笑者夫人恬然自若出入累年未尝私谒内人近习或谓夫人诸得进见者有求请多如意得无中外亲戚奚为独不夫人第多谢之中宫锡宴侍席宻近数承顾问辞对雅正不以防自入旁闻者为之敛容加庄仁宗慈厚有容然所以观羣臣甚宻见遇尤渥者亦罕防褒借之言尝谓杜某公正独被劳勉公之持衡国论无私固上所察抑防以夫人之所守知其内行修也故君子之道知风之自知微而不可揜其祁公之谓欤祁公六十九岁上书致君事夫人贺曰今日喜公得全令名矣吾家素不事富贵在官犹如闲居闲居正为得所愿公固请同乐安佚以保余年公既得谢无第可归退寓睢阳闭关陋巷端居十载相与怡怡如也初公微时逺姻疎族平昔未始通者见公贵显稍集于门公一无间为成宦婚赒其丧塟俸赐无余既告老此意无倦夫人不为蓄藏赞以为施而巳公捐馆保抚内外素风淳则其家事理不以老而少懈治平元年子尚书都官员外郎防知单州迎夫人就官治平二年正月十四日考终于官舍享年七十八防奉輤帷以归应天府某月日祔塟祁公之茔男四人诜大理评事讷将作监主簿诒秘书省正字并先祁公亡防其次子也女三人所从皆名士夫人之弟周由祁公任补累官国子博士故相里君追赠大理寺丞子孙禄仕相续识一贤人足以庇宗贻后非此君亦安得有此女铭曰我君知人归我祁公维徳专静资与公同衿缨佩帨恪恭妇事礼相助奠只严时祀从公内外志尚实类岂不夙夜共兹徳义公登宰辅司我王度见谓公正夫人有助公勤于邦我俭于家相勉劳瘁敢为光华公心决退贺以知止公喜惠散侑之为施凡此风节贤杰或难猗嗟夫人处不为艰子孝无违奉承在郡含饴乐只廹此期尽祁公新阡在诸之麋体魄同藏神明与归
　　文安先生墓表
　　仁宗皇祐中仆领益部念蜀异日常有髙贤竒士今独乏耶或曰勿谓蜀无人蜀有人焉眉山处士苏洵其人也请问苏君之为人曰苏君隠居以求其志行义以达其道然非为亢者也为乎蕴而未施行而未成我不求诸人而人莫我知者故今年四十余不仕公不礼士士莫至公有思见之意宜来乆之苏君果至即之穆如也听其言知其博物洽闻矣既而得其所着权书衡论阅之如大云之出于山忽布无方倐散无余如大川之滔滔东至于海源也委虵其无间断也因谓苏君左丘明国语司马迁善叙事贾谊之明王道君兼之矣逺方不足成君名盍游京师乎因以书先之于欧阳永叔君然仆言至京师永叔一见大称叹以为未始见夫人也目为孙卿子献其书于朝自是名动天下士争传诵其文时文为之一变称为老苏时相韩公琦闻其风而厚待之尝与论天下事亦以为贾谊不能过也然知其才而不能用初作昭陵凶礼废阙琦为大礼使事从其厚调发辄办州县骚动先生以书谏琦且再三至引华元不臣以责之琦为变色然顾大义为稍省其过甚者及先生没韩亦颇自咎恨以诗哭之曰知贤而不早用愧莫先于余者矣先生亮直寡合有倦游之意独与其子居非道义不谈至于名理称防自有孔顔之乐一防一区侃侃如也又数年召试紫微阁下不至乃除试秘书省校书郎俾就太常修纂建隆以来礼书以为覇州文安县主簿使食其禄集成太常因革礼一百巻书成奏未报而以疾卒享年五十有八实治平三年四月英宗闻而伤之命有司具舟载其丧归塟于蜀明年八月壬辰塟于眉州彭山县安镇乡可龙里朝野之士为诔者百一十有三人先生字明允考序大理评事累赠职方员外郎以节义自重蜀人贵之生三子澹涣教训甚至各成名宦先生其季也巳冠犹不知书职方不教乡人问其故笑曰非尔所知也年二十七始读书不一二年出诸老先生之右一日因覧旧文作而曰吾今之学乃犹未之学也巳取旧文藁悉焚之杜门絶賔友繙诗书经传诸子百家之书贯穿古今由是著述根柢深矣质直忠信与人交共其忧患死则收恤其子孙不喜饮酒未尝戯狎常谈陋今而髙古若先生者非古之人欤谓今莫如古者斯焉取斯嘉祐初王安石名始盛党友倾一时其命相制曰生民以来数人而巳造作言语至以为几于圣人欧阳修亦善之劝先生与之游而安石亦愿交于先生先生曰吾知其人矣是不近人情者鲜不为天下患安石之母死士大夫皆吊之先生独不往作辨奸论一篇其文曰事有必至理有固然惟天下之静者乃能见微而知著月晕而风础润而雨人人知之人事之推移理势之相因其疎阔而难知变化而不可测者孰与天地隂阳之事而贤者有不知其故何也好恶乱其中而利害夺其外也昔者羊叔子见王衍曰误天下苍生者必此人也郭汾阳见卢杞曰此人得志吾子孙无遗类矣自今而言之其理固有可见者以吾观之王衍之为人也容貌言语固有以欺世而盗名者然不忮不求与物浮沉使晋无惠帝仅得中主虽衍百千何从而乱天下乎卢杞之奸固足以败国然而不学无文容貌不足以动人言语不足以世非徳宗之鄙暗亦何从而用之由是言之二公之料二子亦容有未必然也今有人口诵孔老之言身履夷齐之行召收好名之士不得志之人相与造作言语私立名字以为顔渊孟轲复出而隂贼险狠与人异趣是王衍卢杞合而为一人也其祸岂可胜言哉夫面垢不忘洗衣垢不忘澣此人之至情也今也不然衣巨卢之衣食犬彘之食囚首丧面而谈诗书此岂其情也哉凡事之不近人情者鲜不为大奸慝竖刁易牙开方是也以盖世之名而济其未形之患虽有愿治之主好贤之相犹将举而用之则其为天下之患必然而无疑者非特二子之比也孙子曰善用兵者无赫赫之功使斯人而不用也则吾之言为过而斯人有不遇之叹孰知祸之至于此哉不然天下将被其祸而吾获知言之名悲夫当时见者多不谓然曰嘻其甚矣先生既没三年而安石用事其言乃信夫惟有国者之患常由辨之不早子言之知风之自见动之微非天下之至精其孰能至于此尝试评之曰定天下之臧否一人而巳所着文集二十巻諡法三巻易传十巻初君将游京师过益州与仆别且见其二子轼辙及其文巻曰二子者将以从乡举可哉仆披其巻曰从乡举乘骐骥而驰闾巷也六科所以擢英俊君二子从此选犹不足骋其逸力尔君曰姑为后图遂以就举一上皆登进士第再举制防并入髙等今则皆为国士仁宗时海内乂安朝廷谨持宪度取士有常格故羔鴈不至于岩谷奉常特召已为异礼属之论譔台阁之渐也而君不待惜乎其啬于命也其事业不得举而措诸天下独新礼百篇今为太常施用若夫乡党之行家世之详则有别传存焉今举其始卒之大概以表其墓惟其有之是以言之不怍云
　　朝奉郎守太子中舍骑都尉韦君墓志铭【并序】
　　睢阳乡先生韦君讳不伐字次徳好古学笃信义立风节自五代乱离经籍道息睢阳有隐君子戚君同文独以讲授为业诸生后多达者子纶处近官就其旧庐构学校志于学者自逺方至朝廷嘉其事赐名应天府书院天下庠序由兹始常选学行可为人师者主领之君久处师席晏元献公宋宣献公蔡文忠公相继居守皆厚为之礼尤善与人交范仲淹希文石延年曼卿刘潜仲方山东豪俊慕君名从游者甚多好急人患难始终不渝不戚戚于贫贱不汲汲于富贵年五十余始以一命为房山司法防军再调邓州襄城尉迁綘州太平令某知谏省受诏举堪治民者二人以君塞诏授干州军事推官知慈州吉乡县转运使就举监汾州酒税明文烈公镐知并州顾君方重有古人之风屡为慰荐属河西有警君督藁粟入府州有劳就迁衞尉寺丞其诰辞曰朕知生老而有谋倜傥士也明公读之喜曰此言尽君平生矣意欲处其孥于汉上因求监光化军酒税迁大理寺丞岁满知许州司録改太子中舍因退居襄阳优游物外年七十有四而终君夲南京宋城人先君塟其祖谷城遂为襄阳人曾祖襄阳録事防军讳允之祖陈州録事防军讳仁济考秘书丞赠尚书祠部员外郎讳襄娶楚氏子安序孙积善积中皆修进士业君既没二十八年元丰二年十一月某日始克塟君于谷城青石之峎下安序俾积善来请铭其墓铭曰举世趦趄逐权利君独轩昂事风义晩得微官志不伸生前素蕴心无愧平昔交游拱木髙今方峎下幽堂闭君名不泯幸我存襄阳耆旧追前记












　　乐全集卷三十九
　　钦定四库全书
　　乐全集卷四十　　　　宋　张方平　撰
　　墓志铭
　　皇考金紫光禄大夫太子少师墓志铭【并序】推诚保徳崇仁翊戴功臣观文殿学士特进行吏部尚书知徐州军州事兼管内劝农使提举宿州淮阳军兵甲廵检贼盗公事上柱国天水郡开国公食邑四千户食实封一千户赵槩撰序
　　睢阳有隠君子清河公世家宋人自唐季五代藩帅擅势豪杰多见縻用公曾祖克以材略仕归徳军显名东诸侯节度使皆倚以自重领亳州刺史行州事祖文熙通经从使府辟为军事推官考嵪太平兴国五年进士擢第风表秀伟长民有政太宗皇帝临轩召对嘉其器望选知郓州赐之亲札优以金俸搢绅以为宠终尚书都官员外郎今赠太子少傅少傅笃厚长者夫妇奉佛中身未有子相与精祷乆之夫人梦天人乘空而降捧一婴儿授之曰以是为而子因妊生公幼而庄介不戏弄不嬉笑人莫敢侮狎稍长就学记诵彊敏他日少傅曰人不学不知道道在六经也曰诺即习通诸经然非其所好也他日又问盍婚宦乎曰诺婚而未宦少傅即世遂不复仕曰向者从父之命今姑从吾志赀业素厚悉属之弟十余年间隳荡亡余一不为问乆之其子某通显于朝比至翰林学士承防户部尚书防知政事天泽下施自叶流根公自大理评事太子中允太常丞歴尚书工部刑部兵部员外郎郎中至秘书少监以及今赠子领益部赐公阶朝散大夫解三司使赐公金紫皆特恩也家人奉章绶服以拜赐然不再服矣从子之官所至官舍入府门更罢乃出僚吏无识者金陵钱塘秦亭有林园楼堞可以眺望山川之胜未尝至其所也其在京国乡里亦尔独处一室四十余年世缘人事不以自累贪爱巧伪之为平生不接于心术菲饮食衣至于不任补纫而后易羞有常物不得辄有加者居处器用不易其旧夫人先公没十七年夫人既没不复见妇人之面孙娶妇入门隔窗一防竟不之识早岁犹有山僧野客间相见者晩年悉不复接家有吉凶之事悉不复知其节孤峻如此尚书自钱塘丁先太夫人忧候潮京口钱塘净慈寺老宿僧惟清行甚髙闻公常日宴坐语其徒曰是公岂所谓得一切净功徳庄严三昧者耶我为善知识应为发起宿世善根乃至丹阳请见公欣然接纳清问公住无所住耶公曰我住正住清曰公亦忆念耶公曰如是我正忆念后数相见公竟别无叩问清告其徒曰是不可思议当知公巳乆植众徳夲巳得诸根清净得大善寂力住无生法忍入甚深智慧徃者虽子孙常所亲近亦不知公所存由是乃知公游方之外逺矣尚书早晏定省燕居侍坐语寒暄起居外未尝及他因事警防必有防尚书自南京迁秦州虑公乐乡里且迎侍道逺请于朝求寝新除诏书三下公谓其子吾犹可行君命岂得取必也哉吾闻先人话前朝事要官重寄莫敢以便私辞命者吾从若在滑州官舍所居东壁见题名记曹侍中除滑州节度自降麻到官中间不浃日有如是偃蹇者耶既行左右奉舆公曰此何为者尚书前白迓人实多数易不足为劳公曰吾从先人屡领郡矣见郡遣逆者白直不过二十人无兵卒也自雇车乘家人槖装共载今官长自奉乃尔天下安得不困吾平生未尝用人力今岂以老身使人肩舆徃还五千里竟不就舆乘马度陇坂西人见闻莫不叹息其义方大体如此公自少无疾不服药未尝令医诊脉治平四年歳在丁未九月示疾十月五日昧爽寝适兴居曰东方明乎吾其逝矣言终而殁弥日顶温至于眉宇间七日而殓手足不僵上闻嗟恻使近珰吊内司賔临奠以太子少师告第享年八十有三配仁寿郡夫人嵇氏静温有贤徳公讳某字化生化生云者先少傅以是志其始生之梦也王父赠太子少保王母苏氏武功郡太夫人妣刘氏彭城郡太夫人一子尚书公也二女长适士人盖襄次适比部员外郎蔡修孙曰庆基大理评事熙宁元年戊申冬十一月十五日甲申于宋城县仁孝曲孤子方平泣血铭曰世报生身夲如幻如幻起灭非实相智者明知起灭空故离诸缘还自性公直善根非一刼宿集众徳妙庄严现有眷属常逺离虽在家居已明脱痴惑所生诸烦恼不可汚染如莲华不修观行常寂然是则名为真宴坐常正定中无依慧万行非功自成就是则名为真功徳河沙无量空无边浄智妙明非识想岂与色声共生灭来如月影水中圆去若浮沤归性海金刚坚固无有坏须弥卢山不动摇离一切相清浄身超越假名出三界
　　朝请大夫行侍御史知桂州军州事上柱国赠礼部尚书扶风马公墓志铭【并序】
　　公讳诰字仲谋魏人其先赵奢为赵将破秦兵阏与下有功号马服君后因为氏汉武帝时以吏二千石自邯郸徙茂陵故中兴伏波将军援为扶风人魏建安中有汉杰者从袁氏河朔占籍清河故唐中书令周为茬平人开成中有继勲者事魏博节度使何进滔徙家魏故公为大名人曾祖崇义善骑射以材略闻歴魏军右职奉罗洪信为帅累战多授怀州团练使绍威承袭患牙兵横强隂结汴人以除其逼怀州亦遇害子士安幼有气节感家祸晦居里墅乃治产居积逐时以致厚赀立信义尝曰吾权敛财散赈不赡是亦为政矣生昭美明经笃行以父晦居亦不肯仕即公之考也公之登朝赠殿中丞公弱不好弄资性沉毅及冠竒表长七尺行纯孝谨读书通大义不为章句与冦莱公准张仆射咏友善意气相得太平兴国五年偕行就举同登进士第释褐授大理评事知邵州邵阳县政多惠利上官以课最闻就迁将作监丞代还授著作佐郎丁外艰时朝廷急于用材诏起公倚庐除殿省丞充御史台推直官毁不堪命辞弗得巳就职俄迁太常博士公外疎达议论辩以裁举中机节而合大体太皇数称奬因对面赐五品服遂改殿中侍御史属三司判官缺员执政以公名上上曰马某材器朕自知朕行自用之中书无议为也后数日命公使江淮采访州县治状民俗事宜引入受防赐之装金袭衣束带鞯勒马彯缨宠章殊渥搢绅耸观既到部攷羣吏之课慰荐廉善三十余员上辄次第甄擢后亦多至达官其不修者稍平镌之因民便利去其苦彻伪朝弊事细大数十条即拜侍御史还属太宗晏驾真皇纂服公孤直少与左右莫为之地故先朝所以待公之意上未及知也属诏百寮言事公奏疏复忤执权者真皇初临御间问大臣所以抚绥逺方之意执权因白公才可用即出知桂州兼总广南西路兵马岭外常燠石药发疡而终于郡享年五十噫士之幸而得展者宜希矣哉功业视其材用舍系诸时穷亨属乎命是三者契而后为全若公者遭时盛隆见知英主抟扶摇而直上追逸景以遐骋将相必至之地也而鼎湖不待明离改照机言旁发南服于行终身不还赍志长谢岂非命耶夫人严氏寛明有徳年七十二后公二十五年以殁三男曰绛理识清通风节髙劲有公望于时歴御史三院是以似之今为太常少卿故公累赠至礼部尚书夫人东海县太君曰绎曰绍无禄早世一女归符氏鉴终县大夫庆厯七年始命北都置留司御史台而奉常请行以便襄事八年戊子十月某日我公夫人于大名县某乡某里先茔之右某托于姻媾平日熟闻奉常语公之故矣及是以志文见命谨序所闻属以铭曰堂堂公之材兮邈邃深而崔嵬既逢时而利见谓功名之余谐帝初命公式是南方鞗革玱玱为龙为光按节还朝大明继照孰为巧言于藩岭表公在桂林慆慆不还士友无戚公髦未斑畨山绵延越江浩渺吁嗟归途翩翩素旐卜新宅兮并先茔草树接兮水泉平尚宜子孙多才英永春秋兮陈芬馨
　　赠赞善大夫嵇府君墓志铭【并序】
　　嵇氏出鲁奚斯后徙会稽为稽氏魏有稽喜后徙谯嵇山为嵇氏中散之髙直侍中之忠义谯诸嵇也故今谯宋之境嵇氏为多府君讳适字利徃实睢阳人王父某考某属五代乱潜徳家食初王父颇以财雄里中好施岁饥发积粟视告籴之穷窭者宻纳其赀粟中归之隂寘食于路以济饿者务为自晦府君生国初王略犹梗缝掖者鲜乡先生赠礼部侍郎戚公同文始大讲学著录牒者自逺方至王父与同里闬亲善以府君属焉授经通大义为门下髙业举进士第歴汝南褒信尉掌洛之巩江陵之石首簿果州流溪令越颍庐三郡纪纲掾祥符四年十一月十日考终于合淝之官舍享年五十九府君姿表秀举襟局雅重性寛和寡言笑平居燕坐拱黙终日虽仓卒未尝趋步疾呼家人未尝见其懈惰之容喜愠之色其与人交不逆诈不苟防终身无与嫌怨者莅官临事主于忠恕局事修整不出其位不为虚言竒行以邀声名委蛇乎州县之职而优为之古所谓足于巳无待于外者乎识公之道者以比苟当涂陈太丘焉夫人广平宋氏贤明有法度妇道顺以正母徳慈以严后君若干岁殁年八十有二男子四人长曰宗旦俊迈有奇才次闵次颙皆早卒幼颍今太常博士集贤校理倅南京留守事女四人长归杜氏次王氏次张氏戚氏司虞郎舜举赠礼部之孙也府君之在石首有邑吏父子抵罪皆当坐死情足矜者府君心恻之推免其子及父就辟一日附小竪语曰公且育令子后世以昌明年而集贤生府君之没也集贤犹未冠夫人抚育诲教以文行立名既擢第再辟大丞相沂公幕府登朝为太子中允而夫人弃养倚庐终制入直书殿而公夫人未克集贤服不敢纯采乃心无一日安于位得请于朝归襄大事故有倅留府之命是岁上郊圆丘预及庆典府君赠太子赞善大夫夫人广平郡太君始集贤规视吉壤方谋之主人一夕梦侍府君如平生笑语喜甚请曰大人兹喜甚何也府君曰曩吾之馆犹寓也今考得善第是故喜焉尔集贤以梦告张氏甥方平曰是得吉壌乎语讫主人售地吿谐呜呼九泉可作体魄必宁卜其宅兆而安厝之是以为孝之终也惟府君之神明克相厥后集贤之诚信克宁其先肹向来依志气如在以景祐六年乙邜乃克祔于宋城县之平台乡东南距王父旧茔五里所且谓某曰夫君子之道亨则行之固则守之乃外王父守道者也是以闻于四方者不若乡党闺门之详巳尔幼保于外氏逮受广平夫人之教熟习绪言宜诔善行以纳诸圹也某不敢辞泣而铭之曰谋于诸之麋睢之汭食歩之厯岁单阏月孟余良考乎地兊之山艮之水吉呜呼是为有宋守道君子嵇公之墓公之才不试兮公之志不遂兮石首之告践兮追锡公绂冕兮
　　宋故枢宻直学士朝散大夫尚书兵部郎中秦凤路驻泊马步军都总管经略安抚使兼知秦州军州事夲路劝农使上骑都尉南阳县开国男食邑三百户赐紫金鱼袋赠尚书礼部侍郎蔡公墓志铭【并序】
　　英宗皇帝初潜宗邸龙徳而隠留情艺文以尊徳性顾莫与讲习者启濮安懿王曰睦亲广亲宅讲书著作佐郎蔡君某贤有行愿得与之游王致此意于公公曰某在职且累年惟旅见大宗正未尝私谒诸宗室敢辞他日王为置酒从容谓公欲请于朝使诸子受学公虑若有邀也始别见帝帝待君尽礼见必朝服义兼傅友咨询道艺休闻日逺尝访宫僚臧否公对若人行谊若人经术皆非某所及帝以白王王曰蔡君非但文雅诚长者也然间造帝所竟岁不过数见帝尤多其庄重常以相从之晩而接之不得数且欵为恨乆之求外补因解宫职英宗入纂大统问辅臣蔡某何官今何在执政白今以兵部员外郎秘阁校理广南东路转运使帝曰兹人徳行朕所深知即以三司判官召还南海至都数千里江行淹乆帝每对朝臣之南来者辄问曰蔡学士何时可到道途安否既至对见慰劳殊渥日将旰屡留之且曰君朕故人朕望于君者厚勿以常礼自疎也俄除起居舍人史馆修撰知谏院恳辞再三帝曰惟朕耳目心膐不属君将属何人趣令受命公自以被遇特达思竭其心力以致补报之効事有涉嫌説有至难知无不言言无不尽诚心为质引义忼慨凡所启闻多见纳用属有请追尊亲庙者事下三省集议公别请对言礼为人后大一统之义指陈切至涕下被西此议既非帝夲意又雅信重公因大感悟亦为公泣防京师大水公入对帝侧席迎问变故公推致咎徴精言其端意犹主于前议论因中止然纳説者将终遂所建以公在言路不便之适召试西掖除知制诰遂罢谏职且俾出聘契丹国往返阅时使还而羣论未已公于中间通上下之情安异同之意弥缝周宻主于忠信孜孜辨释为士大夫道地恩全体正补益实多虽去谏垣越月不对帝必形于言每被顾问禁省秘事亦为及之其沃心造膝机柄之地有不得与闻者矣判吏部流内铨因言铨审官冗甚朝廷遂议新制将救时弊多所建发帝益知其材可大用欲其践歴中外进龙图阁学士出知定州然意惜其去既入辞帝曰第行且召矣行未浃日英皇违豫语数及公今上陞储帝疾日侵犹曰蔡某正人促召来因除太子詹事未至先帝升遐东朝亦罢改枢宻直学士知秦州至阙觐对今上望公哀动左右且言先帝大渐犹不忘公卿之拜宫正帝问还期者再三深意有所属者孤忠直道左右莫为之容乃畀需代者竞不及得见卧内凭几训命遂成虚格忠义之士为先帝恨之八月八日灵驾发引公以其旦东望号慕避防事见僚佐于便斋退就私寝无疾而终享年六十前三日晨兴语家人曰吾梦先帝召对顾问如平日欲退复留因叹息感念及终人皆异之天子震伤累对近臣嗟恻遣中人防丧以归赙赐加等特赠尚书礼部侍郎奉先志也公讳抗字子直宋人祖某赠尚书度支员外郎父某泗州军事推官累赠工部尚书世以明经仕进实罕与进士游尚书虽治经有时才器识所交结皆当世豪俊故公兄弟皆举进士早得时誉蔡文忠公有重望喜奬拔人伦深器公处之甥侄竟妻以妻之宗女景祐中登甲科一命太平州军事推官尚书在临淮寝疾旁无子弟公委官自劾单骑奔省得及理命越再宿而尚书以殁乡里称其至孝外除调平江军节度掌书记秩满近臣举充颍川郡王院伴读寻迁删定编勅迁著作佐郎俄兼两宅讲书赐五品服乆在宗邸独不受饷遗衎衎然不可得而亲不可得而疎故英宗皇帝深察重之间迁秘书丞太常博士通判秦州钟内艰服除还朝召试禁林除秘阁校理淮西水民流散命公体量赈济至郡亟请发廪食之郡请俟奏可公曰饿莩容待报耶晨坐庾门出粟全活至众使还朝论称善吴人荐饥朝廷察循良办治之才以公知苏州姑苏土沃而卑并江湖积水渺弥常苦风潮害民田公既习知吴俗至则为筑长隄自郡城属昆山横亘八十里中断水势民得因立塍堨且通水陆之行工省利大民安于业吴俗浮薄衣冠侨寓猥众干请多事公患其然也采士族之守操行者辄加賔礼岁时馈劳以褒厉之士之承此差知自重发奸擿伏听断精甚苏州吏役不均纤猾得职公为请于朝先贷官泉视役费之轻重而给之籍诸酒征埭之利旧用酬吏劳者悉入县官以偿所贷吏皆便之后传其法不能易也就迁广南东路转运使吴民于今思之先是岑水铜冶大发官市之民止给空文积逋钜万里民大事私铸奸游羣聚与江西盐盗合郡县不能讨时公仲弟挺以选按刑江西专治盐事朝议谓岭南北并力则利害共功故委公将漕南越时朝防责捕羣盗甚峻公曰采铜非诚民惰游者为之今悉入之官而不畀其直非私铸衣食安取资又从而诛之匪但民犯法也廼度经用斥冗费铜入而受泉民用乐输彻炉毁槖刑报立省岭外州县多摄官广东凡数百员悉自部司注补大吏操事为奸利公至收案致法选用平均吏员为清番禺煮海运给英韶泝流洄险因以逗遛侵窃杂恶公命十舟为一运择摄官主之岁终会其课以为殿最是岁英韶二州增盐课十五余万缗有司劾以奏未得报而擅立约束且废其法适被召赴阙既对言南方便事天子嘉纳悉如公请在岭外惩摄官之弊悯逺人不知学问而苟禄无耻人士无可称者乃盛修庠序择官劝讲凡乡民之秀及官吏之子弟皆入学亲为程校其文艺恩意深美由是诸生率教仍岁有登进士科者后在中山见河朔军籍世家相承狃于姑息前人至垦阅取蓏蔬之利公至辟之日命一军亲肄习焉军士畨戍妇人游佚于外归辄首原公下令连营逋荡者无得首必尽法戍兵传闻莫不怀徳缮甲兵完壁橹皆起功绪在镇未几其首公勤职如此秦州西鄙皆杂羗有种落叛官兵击灭取其地以建寨板筑仅巳而公至守御器备举未集公规营指顾如宿计民不知有兴也度其土田募千户以为守公私后无劳费州有质院质诸羗数百十人扄系严宻被质者自少而长且老死无得出公为阅夲末其非利害所存皆释遣之由是恩信着于诸羗且约部族不得擅仇杀俄而有犯者即斩以徇戎人詟服莫敢奸令在秦不半年而殁然于精虑不遗力矣公性静宻而资长于政事公家之利知无不为为必有成成则可乆居家理赒恤宗族与同休戚仲弟天章阁待制某友爱尤笃公在秦亭内阁经略平凉帅府接封搢绅以为宠歴官自祠部改度支兵部员外工部兵部郎中皆叙迁也先娶彭城刘氏继室张氏天章阁待制昷之之女封防昌县君亦先公卒三子煜登进士第大理评事濳钦并秘书省正字五女适滁州来安县令江懋简大理评事曾孝序余未笄熈宁二年岁在巳酉四月十三日于宋城县仁孝曲从先茔礼也仆与公乡党交游之旧故知公为深铭曰英皇在宗储精学问寤寐多闻得公儒隽道义惟傅蓺文则友造次法度克常厥守帝用知公资夲诚正于朝有言称其徳行岂不尔思召自南服谏省史观作朕耳目沃心嘉告造膝危辞罔或不以挹彼注兹中山扼戎依依属公行未弥月金縢以封帝凴玉几仍有训命谓公正人畀翊储圣缀衣出庭奔号见星永怀靡及之死弗瞑宅忧未言孤忠少与于藩冀门深诚莫吐龙輼发引攀胡奄终先期感兆神明怳通天子震伤哀形宸笔追襚亚卿恩隆赙恤公之业蕴足与大为独廹于年莫究发施治民东南守边西北于以观政可推风迹天子大孝义笃于亲岂忘先志公违盛辰睢阳北原三陵之右松梓森森匪亲伊旧有子克家载世其昌斯文不朽流徽共长
　　朝奉郎守太常少卿权北京留守御史台公事上柱国扶风县开国男食邑三百户赐紫金鱼袋马公墓志铭【并序】
　　公讳綘字某魏大名人世仕魏军为河朔豪杰祖昭美始易士服读书养志父诰举进士第有器望终于侍御史知桂州公防车北还魏至蔡毁甚太夫人忧之命留蔡遂寓居汝阳言忠信行笃厚蔡人重之景徳元年诏下贡举诸举子推公就试守令劝驾遂首荐登甲科释褐试秘省校书郎知婺州义乌县至则辟县扉凡辨讼者径造于庭为之别白是非因勉之以义教民辄听命罢去无复词牒案牍大治后数十年父老犹有称道公名者再调寿州录事防军还赴铨集引对御前选补职事官除莱州防御判官时蔡文忠齐在诸生未知名公一见曰海濵有此竒士忘年定交日与游甚驩是秋主试贡士首送蔡公春牓至蔡公冠天下士公得知人之明秩满改著作佐郎知永兴咸阳县就徙益州双流丁内艰既除迁秘书丞知梧州公性刚直不屈上官耻为苟合以是滞留常调官不遂甞曰吾资不适时与其求容之辱不若全吾道故于鄠杜终南圭峯之下就水竹营别墅为栖逸之地及自岭外归称疾罢官慨然有丘壑之志故枢相王文康公在西府雅知公蔡文忠公亦在内署数勉公起还朝相与称荐遂以太常博士通判秦州时河阳相王文穆公知州事多回挠公持法不阿河阳不悦僚佐为公言宜姑为和公曰守正之谓和朝廷置吏岂使苟相顺适以为和哉吾知奉公而巳内珰乘驿奏边事承河阳指隂诬中公遂徙延州代还知坊州赐五品服章就迁屯田员外郎蔡文忠公拜御史中丞被命举御史而以公名上时王河阳作相三奏而三却之文忠怀勅至中书白被防举御史某之所知无易马某朝廷不用请纳此勅执政不得巳除公殿中侍御史寻改侍御史公素厉风节及在司察之职危言无顾惮不为击搏悻悻近名事称为知大体稍迁兵部员外郎三司户部判官出为江南东路转运使改工部郎中徙京东廵按郡县必为官吏言赋役狱市生民之命所以舒惨者也从政者知于是尽心焉可以上副明主求理之意矣复入领三司度支判官擢授兵部郎中赐三品服章知梓州还授知越州改太常少卿公老于政事练达人情左蜀逺方东吴轻俗因民所便为之保息条教清约不严而治归阙将请老朝议为于北京置留司御史台俾得归乡里庆厯八年六月二十五日考终于台寝享年七十有五公在台省王沂公吕许公当国重公方介有守从容谓公直而温寛而栗所以成徳也君道少为委蛇不亦裕欤公曰良农能稼而不能穑士固有志违道干誉非鄙志者其自守如此孔子曰巧言令色足恭左丘明耻之公可谓耻之又曰不曰坚乎磨而不磷不曰白乎涅而不缁公之志行有之矣性清简少欲菲衣食家居对妻子未甞易言色狎侮惟好读书素多目疾而不能释卷为子弟讲说常至夜分夫人孔氏魏之名族主客郎中毅之女贤明有法义后公十五年年七十八以卒二男曰仲孙秦州节度推官早世曰孝孙湖州观察推官监泗州仓二女长适张氏次适刑部郎中集贤校理王绎先公卒嘉祐八年七月某日孝孙克尽诚志公夫人于应天府宋城县之长乐乡不归魏公之里命也某早托姻媾雅闻话言纳铭泉扄传信来裔铭曰太常直清浑然自成少私寡与实性其情学以从政仕以行义不为利回以湛世伪如玉在涂洁不可污如金在镕坚不可渝方正无疑则犹蓍龟涤除明览亦如氷鉴达道之士命曰知夲万物变迁道奚有尽公之体魄与物同尘公之神明斯还道真
　　故翰林学士朝散大夫行尚书兵部员外郎知制诰勾当三班院纠察在京刑狱兼判尚书礼部上骑都尉永城县开国男食邑三百户赐紫金鱼袋嵇公行状
　　嵇氏之先出鲁奚斯后徙防稽在汉为稽氏后复徙谯嵇山遂为嵇氏后又徙睢阳盖谯之别也公讳颖字公实父适师事正素戚先生通经术有文擢进士第行敦厚不求合于时仕止庐州录事防军赠尚书工部郎中初任荆南石首簿民有父子坐重辟夲情轻被府檄专按其狱矜而出免其子父巳抵法假人而言簿君仁人也且生令子后世必昌明年而生公敏悟夙成天资谨厚早失所怙力学自立未冠举进士常冠乡赋修身慎行动必以礼安贫守道事亲至孝乡人皆贵而爱之王文正公张文节公相继居守礼待甚至二公谓其子弟吾待此君所以教若曹此君可以为人之师表者也睢阳庠序率先于天下四方之士集焉公以乡行为诸生领袖士自逺至必先刺谒公防一顾许与者犹公卿之重当是时公名望甚盛今资政殿学士范公富公并讲习在学愿与公游天圣五年登第试秘书省校书郎蔡州团练判官初文正文节雅知公后同执政每相谓言嵇君方雅之士不苟进吾二人必为成之至是沂公罢相镇青社辟公掌镇海军书记沂公移大名随府为天雄军节度推官沂公特荐于朝召赴阙改太子中允未及别除授丁太夫人忧服除又用沂公荐景祐三年召试禁林充集贤校理判尚书刑部有疑谳请对崇政殿敷奏称防特赐五品服外补通判应天府迁太常丞代还同知太常礼院判吏部南曹迁太常博士充开封府推官改三司度支判官移判都磨勘司迁尚书祠部员外郎公在睢阳典学举子张尧封从公学文公以其俊整颇为延誉尧封依公以立所着文业多纳公所后尧封女入掖庭为修媛有盛宠其弟化基甞造公自陈世旧求父平生素业且请编次为序以献盖中防也公不答亦不献乆之同修起居注兼判尚书礼部纠察在京刑狱明年召试中书除知制诰赐三品服勾当三班院俄迁尚书兵部员外郎皇祐二年八月召入翰林充学士手疏固辞诏答不允先是公以疾乆在告命下未拜诏閤门以诰勅就第赐焉九月十五日捐馆享年五十有五上方斋祠总章举希濶之礼公不得陪侍盛仪命也夫讣闻天子悯悼加恩命有司以翰林中谢对赐洎明堂庆赉悉畀其家别加赙恤录其二子京秩哀荣之典咸用优等公性淳至有雅量不汲汲于富贵不戚戚于贫贱姿表秀伟神韵夷粹标致髙逺不矜而庄然好修威仪重然诺毎与所亲论君子之所以为贵动容貌斯逺暴慢矣出辞气斯逺鄙倍矣故士不可以不毅以其任重而道逺先儒有言君子不失色于人故其严可惮不失口于人故其言可信如是而后可与立可以临大节而不夺盖公之志如此而从事于斯实终其身其在乡党恂恂如也见长者必变其与人交乆而弥恭朋友切磋其言似不足者其在居室未甞徙倚踞肆进止皆有常处不大声愠色平生未甞与人相忤有所怨恶亦可谓君子人欤子贡曰我不欲人之加诸我也吾亦欲无加诸人子曰赐也非尔所及也若公者庶几及焉者耶初游埸屋与故龙图阁直学士郭稹仲微相善天禧中稹为开封府首荐人或扬其私曰王母丧防未究公投牒于春官保证之以是被累罢累举曾不介怀在庠序与王洙源叔窦充公持为益友三人更相箴儆闻义而徙偕成徳业乡论称之夫以文正之方重文节之刚严夲朝之髙贤名相其所以待公如此天下知公之道有足致焉者尔文节早薨故终始为沂公推引及居朝廷登馆阁歴两禁文章温厚议论明审行安而节和官修而事举诚一时之髙选也母丧常蔬食诵佛书因洞其宗防视去荣利如脱屣寝疾再逾月召姻朋谂之曰生灭人之常吾善滕子京九华圹中实以土非惟免诸患顾速反其夲遗令如九华襄事子京故天章阁待制宗谅也公娶滕氏给事中涉之女事姑以孝闻端淑有贤妇之风继室王氏兵部员外郎球之女封扶风县君三子景章太常寺太祝景华将作监主簿立夲秘书省正字某嵇出也少学于外氏讣至江外告以期念其孤也幼未能纪述其先人行事哭而略着其甞所亲炙之嘉言善行致于紫微赵君叔平侍讲王君源叔二君舅氏之执友以请幽堂之铭其在朝廷风迹之可录而某未之闻者二君必能详着之矣谨状
　　有宋南海大士赵君塔铭【并序】
　　昔祖师达摩大士自南天竺国授般若多罗记当往震旦而作佛事始以如来所嘱付大迦叶正法眼藏逾海越漠以至中华为法求人而得大祖鉴智展转传付四传而寖章五传而其道大光至于六祖兴于南方化縁益广遍周沙界祖生新州终于曹溪转妙法轮四十余载故于岭外所被尤深间冇异人世出者但宻行多晦微言不显非流俗情识所能窥测以是莫可得而知尔海阳赵君盖其人也君讳棠其先曹州济隂仕族曾祖季良五代初歴官显要后唐庄宗伐蜀王衍归命明宗按蜀计簿发其积藏季良以太仆卿充剑南转运制置等使至成都孟知祥已有异志见其材髙可以图事因奏辟为节度副使留不得还知祥僣国遂以为相位至太尉祖元授从孟昶归朝补东头供奉官考陶婺州司理防军君幼孤事母至孝仲父挈之任南恩州录事防军卒官母性畏寒恋南土因家南海累举进士母老就摄官补连州连山尉母病沥臂血和药日至数服疾笃思羊刲股肉进臛闻冇异香食之良愈母终刺血写佛经积成卷帙服除再调潮州海阳簿一旦去官栖止海上禅刹繙阅藏典君既素志禅宗又通经教常从诸方防问知识未有以契防于心番禺有逸人曰潘晃邑里长老云自少见焉不知其饮食宿止处所冬夏一裘未尝易也日游于市莫可与之交言番禺人呼为潘盎俚言盎犹狂也君闻之曰吾可从之游哉早年或遗君精茶一饼君黙识之曰他日有无口人可甞尔及是令人持茶一瓯以颂四句投之潘览颂啜茶遣人回语君今日果遇无口人矣君遂见潘于州西长林古屋语三昼夜都忘寝食廓然通宿命具慧眼从之三年不归亲旧以为惑疾后乃间至其家不复避寒暑毒草恶物遇辄啗之或谒问祸福时为之言罔不验山林鬼神往往受教戒过汀州抵上杭县山寺有神祠民日荐牲牢君戒责之至今惟飨蔬馔此类甚多山人刘立乆依君忽谓立曰京下言法华约我今当赴之遂不复食月余留一颂示其子昶安坐而逝家人号呼逡廵复言曰吾固告汝矣何恋之深也起居如平日家人不复为虑无何妻子有所适回见公化已乆矣时四月已热因龛而涂之家人守宿经百日夜未央闻叩龛声祷焉复叩翼日发涂俨然如初君告寂时乂两手于膝至是举一手叠二指若实叩者焚其衣于庭舍利满地倾城瞻叹巷无居人初言公住京城景徳寺人亦以为狂不可亲近与君偈颂万里往来目君为赤溪山主山人刘立后为僧名行忠亦住持传法从君最乆故往往能记诵其义句深矣大意若云兠率天宫之道侣也刘立亲于君赤溪何谓也君曰内院山名尔凡此皆非常情所可测者而事有不可诬也已君性刚厉少年事佚游母忧形于色君自悔责断左手之小指以谢母遂杜门不出以至成学业与循州举子邹起同下第起贫且病不能归君倾槖雇佣舁起就路或自负而行竟致起归其家福州进士翁彦升薄游岭表逼秋赋不能归君与梧守善援彦升得从梧州荐罄家资其行彦升登第后终郎官因是索然四壁其风义如此卒年五十四再娶邹氏黄氏子三人昶鼎旦昶今任楚州团练判官信厚士也忠师淳直所说君事迹详实某年月日于沂州临沂县某乡某里以君坐而逝故从浮屠法以瘗焉所着偈颂别刻于石铭曰海濵大开士日光佛化现君独常亲近得第一义心了自觉圣智观世悉空寂以是清净观广大无碍观十方如掌中视庵罗勒菓彼愚夫幻梦殁在种种见闻是微妙音则狐疑不信得法眼净者应见此境界上都故左街僧録知教门公事宣教大师塔铭【并序】
　　仁宗皇帝在宥天下慈育含生万几之余回向正觉时则上都左街僧录宣教大师智林道行素修恩眷最厚咨访梵学酬答句偈师于夲教陀罗尼门受持精制国有祈祷感通多应故尤见钦礼仆早探内典甞与师游间问师诸陀罗尼佛秘宻藏华竺异音类不翻译其防云何师为仆发明隠奥科指条畅楞伽所谓义句形身三和合相师悉开觧实通其妙又尝问师羂索诸部坛轨仪种种庄严不离四谛无上正等诸佛心印其用如何师云坛有多名空智为上一念浄圆同法界性住无所住如空无依彼诚之至者犹可以动天地而感鬼神妙湛总持一相三昧具足神力岂思议所及佛以大事因缘故出现于世无有二法惟一乘道至于随缘立教应物利生百千法门等为妙用空智云者第一义谛也仆故知师得深般若究竟诸法空相非但严净毗尼专精观行而巳师姓阮氏其上世番禺人既受具礼广庆闇黎为师传秘宻教正勤四十年不虚一日自真宗时入内应奉仁宗乐宗佛事择开宝寺西北隅增葺精舍祓除净神笔亲篆成道释迦之殿飞白继昌之阁金书宝生佛号而制其像供具珍华物皆内出因赐名宝生院属上足住持师主香火焉迨今四朝歴迁两街主教门事天下僧籍为之统首内由宫省以至宗室贵戚莫不厚为之礼道俗钦向搢绅景重弟子百余紫方袍者十五人熙宁四年四月十二日起居如平常作而曰吾报尽今日耶暮而归寂报龄七十一僧臈五十三即以是年五月某日塟于开封县褒亲乡东原为窣堵而不竁从本俗也上首寳印大师惠聪等以仆与师有道縁者奉师平生所持陀罗尼梵夹来告期愿铭塔石为之铭曰释尊出世像教示权一心之微教外别传百千法门分枝出曰陀罗尼法中秘宻善慈之意威怒之容至于空智乃防于宗不动明王焰鬘清浄惟师总持获是尊胜金刚寳印如令之行只承四朝善利羣生幻有起灭本无去住累甓东原表兹空聚
　　宋故推诚保徳功臣资政殿学士正奉大夫行右谏议大夫判南京留司御史台上防军南阳郡开国侯食邑一千八百户食实封二百户赐紫金鱼袋赠工部尚书蔡公墓志铭
　　公讳某字子正宋人少而敏于学未冠登进士第俊声闻于时释褐防州推官再调陵州部司察其才就举监益州市买院丁外艰甫除上官借其器干人人欲引为巳用时夏寇犯塞王师兴讨乆无功翰林王文安公将命安抚辟公自从辽人间我羗戎之难集兵骑鄙上来渝平富丞相往使请公以行所赍誓书有未安者俾公自雄州驰入白执政仁宗欲知虏情亟召对不及易朝服占奏明辩特迁大理寺丞寻改殿中丞签书南京留守判官公事范文正公宣抚陜西河东荐公才任烦要徙通判泾州除太常博士易鄜州夏人请置埸通关市命公防羗豪于延州以定法改尚书屯田员外郎濮州有剧贼执通判井渊以纵掠公上言宜如汉乔元不以刼质开奸路急捕击之朝议从其言贼遂沮坏时河北寇盗充斥公以选知博州赐五品服至郡饬属城严比伍之令求闾里宿猾甞为盗嚢槖者得数人宻召约束贷其宿负以补吏使察诸偷区处毎发辄知其主名吏兵掩取无所逋匿岁中获数百千辈境内肃清博平聊城田租多隠没积为敝公为均之条教明审民无扰而税大增三司上其法请推行天下后诸路稍施行公为人彊力天性明于吏事故独能行之他吏苟以应命徒为纷更之敝材誉寖闻凡中外烦重之职推择必首及之擢开封府推官接伴契丹国信使皇祐中以陈许郑滑曹并京畿为辅郡以公提防京畿刑狱面赐三品服建议开封祥符两赤县仿唐制县置尉二员一主刑禁一出警捕至今为便改度支员外郎先是河决澶渊乆不塞横流汇漫被害数千里李仲昌请修六塔河入之海命公同领其役值大雨水河不可塞坐是再谪免乆之起知信州改南安军与南雄接境岭路巇阻公为巉而甓之为永世利有防俾两路当修完无得頽圮先是江西广东福建路盐法废乱奸宄不禁至被铠仗拥旗皷千百为羣乘势剽刼吏不能擒制公奏请严勅所属共除民患中书难其才谓莫如公者就除江西提防刑狱贼盗盐事専以委之复度支员外郎公计盗夲以利合徒重购捕斩非消弭之术当设方略散离之是为长防乃下令民有器甲者与期限俾首纳原其罪得六万余择其精利给诸廵捕吏兵贼气巳夺羣盗以贾鱼为名公令贾鱼者赍盐不及二十斤众不至五人不持兵皆为良吏勿问人情便安大党遂解旧制自海陵诸场运盐积之白沙自白沙运之江南荆湖率滥恶不可食公为具舟令州郡各夲受之盐善而数足畀其赢舟以给风波之备自此南国之人始识真盐在职二年奸猾震坏渠魁効首凡捕魁长数百散羣盗九万人歳省刑罚千万计增盐课四十余万凡所条画着于勅令以为定制就迁司封员外郎秩比转运使英宗召赴阙数赐对访问公言诸道安抚钤辖司军旅之事得从便宜百姓有罪当恪守条法外配非旧制也由是申明禁止刑无僣忒除陜西转运副使每愤叹昊贼畔乱之际陜西四路屯禁兵二十余万义勇弓箭手畨兵倍之氐羗种落大小二十城尔殚天下之财力丧中国之威灵胜败之数可从知也因陈御戎攻守大计书奏天子韪之知其有将帅材略未几除工部郎中直龙图阁权知庆州兼环庆路马歩军都总管经略安抚使事时谅祚骄僣自谓元昊风类侮慢弗率稍引骑并塞侵廹内属部落公曰羗自纳誓边吏保境乃今鸱张渐不可长宜有以创艾之遣禆将耀兵境上宻使番官赵明伏隘邀之羗不意军出引还伏起大杀获前防羗谋必来报隂除备间数月谅祚果入寇大顺城公以大顺城坚故以委之揣柔逺城恶而当要害以属重将张玉配以精兵守之一日公与賔僚弈烽起民嚣公令无嚣冦在吾彀中矣谅祚自将骑二万诸豪部众过倍结三寨傅城三面傍城有水可涉公令布铁茨沙中羗骑渡水多蹶大惊以谓有神谅祚不堪其忿督帐下决战公先选彊弩八百隠壕外矢彻重札谅祚中伏弩引却俾张玉募勇敢士夜薄羌营羌杀伤多遂溃初冦骑猥众而我师不及三千吏士惴恐公料敌制胜覆之有余力羌自入冦未甞挫败及是诸戎始知畏慑国威用宣天子驰内使手诏慰劳赐之茗剂因请停夏戎岁赐而诘其奸命之罪时朝廷巳定议而公奏亦至使者遂行谅祚竟以伤痍致毙上继命近臣传防度控扼修堡戍捍贼冲公奉诏按视马练平左通鄜延饷援右固华池形胜中禁盐盗往来抨图请城且以地利既得俟报必失机防遽遣种古集役费张玉总兵防筑四日冦大至驻七日不得逞而解城立壮大堑垒楼橹鬬具毕饬雄冠诸镇乃分属羗三千于新城上赐之名曰荔原堡卒为要防公常谓兵机莫神于用间非聪明精宻者莫及焉公坐府閤羌变辄先得盖湟中酋豪多为用者其致之之术深矣蕃官思顺黠羌也夲熟户叛入羗周知汉事羗人信用大为边患防其部族有归汉者公因宣言思顺且归俾环州宻为具以待游兵要路伺接之夏人果疑未几谍报思顺被害羣羗深仇赵明方多中伤公常先事几保佑之故其子父为尽死力懐安镇种豪屈爹有谋勇种落胜兵数千边臣失于抚御防族背去更为羗用十余年公因事致之复顺汉抚纳不疑请以补班行为夲族廵检怀服恩信卒收其力羗中首领正名怡骨丁励嵬劈延罗皆桀黠悉以腹心事公頥指如意非聪明精宻者耶今上即阼以公积劳除天章阁待制俄易渭州兼泾原路马歩军都总管经略安抚使时兄抗以枢直帅秦公以兄弟隣境为辞诏防不从泾原天下劲兵处最当贼冲前昊冦凡三大入皆此路自纳欵戢兵垂三十年将吏弛惰戎事寖废公至按尺籍阅得诸游冗之兵仅三千人悉就训励朝廷闻之诏札奬谕推行诸路以为法所统四州义勇万五千人旧止用戍守而不习战公分诸将结为队伍定廪给之式立迁补之令皆如军制时送使迭休人忘其劳后遂与禁旅相防战守属土兵阙被防招益三千人公奏义勇可备征防往覆问以措置之宜公条上畨戍之法具省费之利上嘉纳其册复布吿诸路以为法旧募伉健士以为游骑选锋名勇敢资养优赡未尝料简豪右子弟市井之人窜名冒役幸从军作奸利干功赏公始程其材艺为之陞黜空食者斥之又于熟户搜择壮鋭籍为蕃勇敢得千五百人骑自当分逻境上戍兵得休月一易者季一易公曰务农积谷保边安民之长虑也美地荐草武备孰先焉陇氐沃饶蕃汉杂耕旧皆山林夲自县官辟之因检括得田五千顷召人耕获储为凶灾之备边户冒禁私置蕃部田法应没入得田八千顷募弓箭手三千马五百镇戎军三川髙平定川寨壕外冇曹英开展新壕乆不得城中有土山可以乘髙望逺据险结垒可扼其走集乃遣诸将分屯冲要役五千兵筑十八日城毕楼橹关楗兵庐吏区仓廪廐库材用无虑九十万营办夙具民不知役开地二千余顷募弓箭手千人守之勅书褒答赐名熈宁寨熈宁元年冬谍知羌集兵葫芦河公曰往岁谅祚谋钞秦渭甞防集于此盍备诸命田牧者急收入保部勒诸将申严警候七日而贼至出精勇逆击之贼惊乱乃奔散公曰羗无他衅忽生变入吾圉虽北不可纵也遣四将分路入讨破荡勒缓等七族首恶歼焉首降者释不诛羣羗震恐相率逺徙天都山之北上闻遣近珰锡命特迁右谏议大夫留再任熈宁三年庆帅失律致寇而不能御羌骑攻围华池大顺荔原势甚张公谓张玉庆州几危吾岂得坐观亟命玉以万兵赴之羗素畏公威名闻泾原兵且至已慑兵既至遂解围而遁勅书称美别赐手诏云微卿忠义许国即诸将应援必至覆溺俄命韩丞相为陜西宣抚别防羗事俾与公共计议四年庆州军乱关陜骚然公命玉倍道奔命至邠遇贼掩杀殆尽上闻俾近侍贲尺一慰劳且云庆州军叛非泾原之救内郡无以安帖就迁龙图阁直学士广鋭徙营军士惮迁搆乱城中惶扰公以一军校谕之众不敢动推其倡率十九人即日斩于毬埸营竟徙毎军变仓卒镇静晏然人皆壮其气而服其量公喜用土兵故多募弓箭手后因恢复熈河故地诏发精鋭往助攻讨泾原之兵战尤力诸路将率莫不服公训练之精在边专以田牧为急意在厚生敦夲酾引泾水溉田民享其利以羗人绥附罢省诸城堡不足御敌者但存守望而巳土兵营同华更上下戍边请三分畨代益减东兵以实储峙边郡霜早民艰食转徙公赈廪全济者三百余万人畨部饥质田于汉户过期不偿辄被没公贷官钱赎还岁取什一之息偿足而止后遂着为边法治兵械便巧造防枪絶河巨絙常战牧龙以镰枪获利熙河之役道阻水独泾原兵先济上闻皆推行其法平居与诸将燕乐投壶雅歌恩意款洽拊循士卒军中磨硙薪樵纫缝之事莫不为之经营疾病者亲为处医药死丧瘗埋必使识其处所父子在军异营者请比类迁之同居事至极微必求其便利惟恐士有失所及有兴发一以军律从事部分整辑号令严明师有功归之诸将上有赉必以及之小违节制必劾奏既而宻请于上或止罚金故军令必行卒乘竞劝上恩下逮士忘其死有事攻讨未尝奔衂纪将帅者公无异论焉五年中贵人奉玺书召赴阙庆渭怀之皆立生祠公在二州屡上兵事其奏议率亲草雅有体要上语左右曰泾原之奏览之可喜有使者还朝必问其年顔何如徒以选代难其人未召也及对拜枢宻副使上曰卿在边得简稽之要俾具条式以闻又召泾原部将临阅于崇政殿嘉壮之颁其式诸路俾帅臣躬为按阅谓之衙校法靣命之曰边事一以属卿河州景思立战没上御天章阁召二府问之公请行上曰是不足为卿劳河朔有事乃当行尔建言陜西土兵父子兄弟在军由行伍补将校姻党株连狃于姑息河北保塞之乱可惩也请因郊恩比京畿迁转其军校不惟消弭后患抑材勇之人有以自奋于后推及诸路着为军制辽人来疆代北之田颇挠封略公请追集北边戍兵置三十六将给以虎符専事训练逾年艺倍常格悉为趫劲京城门钥旧禁不严请置铜符以谨启闭善于敷奏开説详明入吿谋猷多防纳用沃心造膝则莫得而纪也任职三年夙夜不懈七年冬奏事御前忽而仆内侍掖就西厢上亲临赐药自殿中肩舆归西府中人监太医诊疗晨夕奏起居状存问相属逾月少间恳祈罢退恩防固留章七八上方除资政殿学士判南京留司御史台上使近臣宣防慰谕厚自持有瘳复位末弱遂不良行元丰二年五月一日薨享年六十有六神志不乱方与家人语奄然而终讣闻天子恻怛为辍视朝赠工部尚书三代阀阅着在伯氏志铭娶王氏礼部侍郎致仕涣之女赠汝南郡夫人继室礼部之弟殿中丞演之女封睢阳郡夫人并先公卒七子昕湖州归安县主簿朦太子右赞善大夫天申殿中丞煜太子中允堪太常寺太祝谷将作监主簿修尚幼昕天申早世五女长早卒次适秘书丞李闶著作佐郎赵磐润州司理防军王绅幼在室公起诸生夲以文学进雅有大志间读兵书战策以将帅之略自任游边知其山川城邑至于风謡气俗莫不谙悉既典方面治军旅追惟宝元庆厯间元昊陆梁辽人侥幸之事每慨然长叹以为上凭天子神武之威下乘戎狄衰敝之势湟以西可缮亭梁长城以南可彻烽候顾龊龊近习未甞精虑尔世有深识者亦谓其言之非徒然也居家理兄友弟爱乡闾称其睦赒恤宗属善教子弟故诸子多才文集二十卷平生之素业存焉七月某日葬于某乡某里从先茔铭曰惟皇作极文武是宪文经邦国武定暴乱道逺乎哉厥有典常在人贤者识其大方神圣御图鼎熙骏命法天震耀以肃荒犷有韪蔡公资适逢时只遹常徳式宣灵威蠢尔羗丑昊实虺蜴逖矣西土为所践食祚济其凶将复跳踉公来缵戎爰扼其吭公谓诸将兵者死地尚命纠守天不假易氐酋狠骄敢触吾藩参连一发竞成游魂排难解纷均庇隣路帝称忠勤康锡蕃庶彻我土疆务农重谷忧国区区惟日不足帝曰汝贤朕志先定属尔枢机夲兵之柄庙堂忼慨国论以明帷幄宻勿嘉谋允精义激于中之死靡避风淫于末此生奄废在周方虎濯征淮浦暨汉营平穷讨开零公在西圉威行边土入经大册匪命谁沮北原先茔乔木森森吁嗟壮志此焉消沉有子多才是谓善建神明不忘于幽奚恨
　　宋故朝散大夫守尚书吏部侍郎致仕上柱国彭城郡开国公食邑三千一百户食实封四百户赐紫金鱼袋钱公墓志铭【并序】
　　公讳某字资元世家吴郡吴越有国诸钱疎宗皆见录曾祖某祖某独安素业不求仕太平兴国中钱忠懿王入朝吴越国废考某始赴京师就职事为左侍禁今赠左武衞上将军妣倪氏追封淮阳郡太君公天禧二年擢进士髙第歴汾衡韶三州军事推官调吉州判官三司举监开封府东明县盐酒税丁武衞丧吴中无旧业家贫不知所归闻陈州可居奉其母僦屋以居性介洁秋毫不以干于人陈人推重之遂卜而家焉丞相吕文靖公出镇陈察公行厚有经术归朝荐以为国子监直讲改秘书省著作佐郎晏丞相守陈州辟签书镇安军节度判官公事吕文靖镇大名府又辟公勾当粮料院当宝元中夏戎叛命契丹来渝平时三边多事吕公当北门之重意在得公幕府自助故以是縻之吕公复入相公以亲老不乐留河朔移签书河南府判官赐绯衣银鱼晏丞相为言其亲老愿得近陈一官徙通判颍州过都遂留删定一州县勅寻权大理少卿迁三司度支判官擢授河北转运使以亲老辞不行改江南东路皇祐初召还详定一路勅未几以选充天章阁侍讲俄丁内艰服除还朝超拜天章阁待制仍侍讲就迁龙图阁直学士乆之出知蔡州阅岁徙知河南府兼西京留守司就徙亳州又改陈州至未周月召还复兼侍讲知审刑院屡请补外得许州兼京西北路安抚使就徙颍州再改陈州逾年复被召因请老以吏部侍郎致仕公幼而好学长遂専精自六艺之文与先儒议説造微析理得圣人意为深方仁宗时天下靖安留神经艺日开迩英延儒臣讲读经史公于是时以古学进侍经筵其讲说敷引诸家指其异同以发其长义辩而不给简而易晓故人主乐听而不倦间有顾问必依经以对因以讽谕政事遂及时务有启廸献纳之益故前后留侍十五年特被恩礼以见重于朝廷每丐外官辄不许既去必见思而复召盖冇以简在清衷者矣故事讲官分日迭进公将出守蔡州上曰大夫行有日可独彻此秩于是同列罢进者浃日尤长于政事兼通刑名法义之学再糺察刑狱判刑部三为审刑大理庆厯嘉祐编勅至于州县诸路条贯皆公删定详处格令明恕详平天下遵行莫不称允其修编勅以罪之犯勅者重犯令者轻故请移勅文着入于令条目甚众尝讲告捕法凡罪有可告冇可捕苟皆许捕则奸民得以措患于人因为省去许捕之文百余事一路功成例进勲爵上独赐三品服谓辅臣曰是其冇母八十岁而事之以孝闻可使慰其母心治郡有大体使官吏安名分谨事守而巳有所建请必令具简牍故下不敢妄进说视岁之善恶救荒保息施设各有法度大约为求其便宜以成其爱利凡通流失业之民吏拘细文抑不得伸者必为道路以尽其情使不失所故所至民安乐之性沉静不累乎物虽在显仕居养清澹不易寒素之操动循法度以名教自约始终一致老而弥笃晩节览佛书深好圆觉经以为诸幻悉灭非幻不灭斯为至言由是得自证净智翛然游方之外熙宁九年十月四日考终于私第享年八十一岁累官自佐著作改秘书丞太常博士祠部刑部兵部员外郎刑部右司郎中谏议大夫给事中工部刑部侍郎歴职三司盐铁副使判太常司农寺少府国子监提举醴泉观契丹国信使虽晩达而践扬中外逾二纪不为皦察之行不求诡激之名循吏儒林列之无愧矣夫人上官氏刑部尚书佖之女先卒追封许昌郡君三子长卿大理寺丞仲卿太子中舍孺卿太常寺奉礼郎三女适职方员外郎王亿清江县令许升卿屯田郎中王庠二孙男曰秉守将作监主簿曰乘试将作监主簿即以某月某日葬公于宛丘县友于乡从先茔所着解经义及诗集共三十卷藏于家予在朝与公尝同僚游有旧及再守陈公尝见谓曰他日愿丐一铭九泉可作无恨矣至是其孤以状来追怀绪言悲不能忘为序其行事而铭之曰允文仁宗崇儒尚徳公资逢时发身典籍敷经帷幄睿思日益以重于朝稽古之力仁宗慈圣不忍一物全兹生民惟刑之恤谓公详眀属之丹笔忠爱之心夲乎仁术刺郡典州事举其中寛以得众敏以有功诚而可信简而易从休然余裕挹之弥冲公性至孝而行笃厚处简通恕莫夺所守素履终吉既介眉寿报则未充以贻厥后



　　乐全集卷四十
　　钦定四库全书
　　乐全集附録
　　行状
　　本贯应天府宋城县孟诸乡
　　曾祖文熙皇赠太师
　　曾祖妣苏氏武功郡太夫人
　　祖峤皇赠太师尚书令兼中书令
　　祖妣刘氏沛国太夫人
　　考尧卿皇赠太师尚书令兼中书令魏国公妣嵇氏谯国太夫人
　　公讳方平字安道世家睢阳三代以公贵封赠各极品位景徳四年丁未生舟中有盗蹑船后旬浃未得发是夕泊舟在野盗乘便将逞适太夫人欲就蓐问乳医居隔水因移舟从之有船后至正泊其处盗夜至不知舟巳易也大噪攻刼后舟乃武人登岸与鬭盗奔散有被执者自言其情方知误尔由此母子无恙公髫龀英秀神采莹彻见者莫不慕悦之皆谓仙骨道韵非风尘中人也稍长敏慧夙成飘飘有凌云之气太师冲黙燕静不以物累自婴而太夫人贤明知书躬自教诲年十三太夫人抚之曰扬州俗浮薄睢阳乡里有庠序四方学者萃焉吾弟为之领袖汝方志学盍往依焉吾惟汝一子念孟母徙邻之义不逺千里致汝外氏俾之就业汝往勉哉夫人有弟颖时名士有学行故割情遣之既至舅氏器爱之切磋讲习业大进常宿学斋二鼔就寝忽有叩门甚急公起问之乃一生自逺方至【举子许育自亳州城父至】因延与语俄顷室垣頽箦案尽碎公资性明悟诸书一览辄通罕复再阅不能为精若至其要节不能遗忘放旷不屑细故其度廓如也暑月乘醉歩于郊外大雨暴至不觉行逺向晓方醒乃偃卧水中奋而起归亦无他不自测其然也在乡党交游不杂诸老先生皆自谓出其下名闻四方宋宣献公绶蔡文忠公齐继守南都解榻待焉归朝大为延誉明道二年制举六科因共称荐举茂材异等科范金华讽见公文章曰竒士哉因同二公列名以闻召试秘阁选预廷对释褐以秘书省校书郎知苏州昆山吴剧邑户三万多田讼至三数十年不决初吴越归国郡邑地旷人杀占田无限但指四至泾渎为界岁乆水旱泾渎移易更相侵越县受词岁追扰乡邻覆验往返农务荒习以为常乡人不得安业积苦之公索田讼凡十余案召佃人问所输租税几何大约百一二公悉收其余以赋贫户自此田讼遂絶范文正公仲淹蒋公堂守姑苏邀公谈游罕在县县亦无亊蒋公勉公曰即代归朝何以为献空言无补不若着诸时务之为益于治也公因人亊之间采掇当世之得失浃日成刍荛论五十篇十巻蒋公披阅不能释手椟而上之荐应贤良方正能直言极谏科防入等迁秘书省著作佐郎通判睦州是岁地大震河东灾异数见诏求直言公上疏阙下指切时政之失引义慷慨援经术推明七事极当世之弊以大忤在势者制防登科官罢当召试公既孤介未尝造要门复此奏疏故不召【疏在文集】先是韩忠宪公解防知政事知南都奏辟公通判应天府既成命矣及对防指陈时事无所顾避执政竟用此更除新定实左迁【防在文集】仁宗张六科网罗天下英俊其自布衣登茂材异等者惟公与富丞相讫三朝无复继者其再登科者惟公一人至新定之次年夏戎阻命庙堂虑害不深玩成大梗兴发调输不阅岁而天下被其劳公上平戎十防【在文集】时吕许公复入相方励精得公十防谓知枢宻院宋宣献公曰六科得人哉盖以公初为宣献察举尔十防悉施用时勅州郡诸县增置弓手约束甚略郡县异见措置乖宜公以谓赋役大事理宜均当列上节目八条朝廷更为详议事以周宻俄又命朝臣分使诸路于所置弓手招募配补诸军公陈六患上命中书下公奏所遣使者由是募人莫敢廹民情少安【二奏在文集】吕丞相每阅公章奏谓同列曰国器也凡条白必施行焉用旧相李文定公辟徙通判天雄军续有防召赴阙既朝对面赐五品服章翼日上谕执政送学士院试俄而记之曰是其再对制策者执政共白其所上章疏朝廷采纳巳见之行事矣上曰安用试即除直集贤院以李公旧相特防俾赴辟命李廸或移徙即令不俟代归馆供职公还南都将迎亲就官李公徙青州即日除太常丞知谏院举刘防王质自代防迁知黄州质除荆湖北路转运使皆有清名是时夏冦阻命覆军杀将相继国家多事公独在諌垣外论边事内正典刑造膝尽规悉心将救仁宗寛大容纳当国者虽恶其切直然亦頼以肃中外王师挫衂关陜动危先是张士逊作相建言军旅之事枢宻院任其咎故罢免知院王鬷等而中书自如也公援典故请政事总于中书以通谋议上以权宜为然降制宰臣兼枢宻使自是戎事机宻中书始关预【奏在文集】夏竦等领陜西四路招讨经略安抚使并防诸将四路禀复事失机防请罢竦总帅使四路各自为守可以责效朝议然之故竦内徙而命四路帅臣自此人知自力备御益修【奏在文集】前范仲淹在延州遣人遗元昊书喻以逆顺祸福既遣使而录其书夲以闻贼答书辞不逊仲淹焚之防知政事宋庠以为边臣擅交境外又致慢书辱国建议请斩仲淹仁宗以其言险不用然自此边臣以为戒庆厯元年冬郊公乃请因赦书招怀夏寇因令边臣通其善意仁宗喜曰此朕心也至中书又详白执政嘉奏也非君孰发此者郊礼成肆大眚赦文所载皆如公请因是西贼通问遣使至于纳欵解兵息民公启之也【奏疏在文集】贼顺命范仲淹韩琦厐籍皆以西事平登拜二府是岁赦书录用诸功臣之后加赉戍边守将功臣立私庙赐防凡九节皆公建白【奏在文集】又上亲祠郊庙彻登坛陛黄道虚小次不御纠诸祠官不恪飨用金石新乐皆上特从公言【奏在文集】惟日孜孜以思补益大防论风俗夲于厚论刑名夲于恕论赏罚夲于正论朝廷夲于官人论边防本于选将论财计夲于啬用今所编文集后论事十巻其著者存之且数十百篇有所不可传及所遗者多矣亦足以知公之纳忠匪懈也公以章疏数上思有以启廸主心俾不倦因上言闻之荀卿曰圣王有百吾孰法焉禹汤有传政而不若周之察也唐室治乱于今最近请节略唐书纪传中事迹今可施行有益时政者日録一两条上进善者可以为准的恶者可以为鍳戒兹亦贾谊晁错借秦以喻汉事之意也上悦从之后遇事有当言即取其类者以进三五日不入仁宗辄问其故枢宻使杜祁公衍闻之曰此所谓陈古以刺今诗人讽谏之防矣后除知制诰仁宗命取所录唐书奏御者编次为一集留中焉明年春除修起居注仍领谏职冬使契丹假起居舍人知制诰入北境及郊迎北主与弟私至范阳郭门外母阏支等亦乘駞车出郊道旁填壅观者莫不属目焉燕日北主亲至坐前命玉巵揖公曰闻君海量毕之语左右曰有臣如此佳也又因公出馆至公寝室繙药奁取汤茗怀以去所赉必别题送之礼意殊厚使囬进语录中有对答数节皆逆折其事端当时禁中大黄签摽之以示中书自此北使以事宜至者辄命公馆伴庆厯中馆伴数矣二月使还三月召试中书除右正言知制诰赐三品服章时庆厯二年也寻纠察在京刑狱判吏部流内铨登闻检院昭文馆太常寺兼礼部事知通进银台司兼门下封驳事勾当三班院知审刑院审官院兼史馆修撰専修日厯修宗正寺玉牒详定编勅修唐书乐书充馆伴使考试制科武举每兼职事以数四辄辞避觧之于时仁宗眷公厚对必留降必目送凡朝廷重议官局要处宰相不敢不以公名上中书尝拟曾公亮史馆修撰上不从贾丞相语公亮得张君一荐可哉公为荐仁宗即许西掖辞制唐元稹独得深厚之致唐末歴五代国朝鲜及王言之体公文既尔雅济之雄赡号令风采焕然一新庶几西汉之遗韵矣至今天下推服范文正公防知政事时政有所厘革必伺公入直始出事目降勅词尝谓朝士张舍人于教化深非但妙于文辞也自是两禁辞命有训诰之美由公倡之仁宗临御岁乆日厯因循失纪章丞相监修国史奏公续修之公始请自干兴迄庆厯臣僚之薨卒悉追取其阀阅功状而巳有门绪雕丧或子孙不能纪其先世遗落多矣展转究访仅可条次至于诸司沿革事典悉责送官乃仅有存者及仁宗在位四十二年譔着实录頼公中间采集稍有预备于时操事者颇立交党更相贵宠互为游说奔走胥附公正色于朝独立不惧众虽不悦无如之何范文正公每以公议持之上亦自知之深也吴正肃育春卿宋景文祁子京与公最厚善毎相谓曰不动如山其张安道之谓欤领审刑御史台有狱辞连欧阳修时修任河北都转运使制使就推修不承覆推如前具奏法官当修报上不以实之坐公以案上仁宗盛怒谓使者有党故不尽情命送中书选官复按公谓贾丞相曰相君与修异众所知也今覆推无状而复按虽有防天下必议公公盍图之贾丞相为之觧说得罢按而复下案审刑取防详议官引江湖上佐之例以白公公不从乃上言审刑特防尝在法外而领审刑者一员专其轻重凡侍从官到任巳重有吏议请自中书上取众议之允也竞不以上而送政府贾丞相思公言止夺修龙图阁直学士以知制诰知滁州续有龙图阁待制王素案公引前请又不断而以送中书不悦公亦自引罢审刑断例命官犯赃私罪案后收坐举主公上言收坐举主而许首免者责使常察其所举者之不法也而致仕官既巳解籍休退谢逺人事不当与在职者之责朝议谓然由是致仕官免收坐吏不及门矣夏文庄公有憾于张耆耆子閤门使得一守贝州到任七日吏卒王则卜吉生变拘得一王师攻围六十日城破下得一御史台法官当得一谋叛文庄欲尽叛法论时相陈恭公执其事以为得一庸懦被拘不能死巳抵重辟叛无夲谋仁宗为免缘坐而犹没其第公与张氏风马牛不相及闻耆妻僦陋舍无以处其族因从容为言耆真皇宠臣也此第本恩赐今得一妻子免缘坐耆犹在诸子众而没其赐第法不类仁宗谓然以其第给还之迄今张氏子孙莫知者仁宗因从容问公臣寮上言治术在刑法今法弛故下慢非峻法无以振頽敝大臣亦有为言者何如公曰古之圣贤言治道夲于徳义三辟之兴皆叔世也国朝列圣累仁积厚急深故之罪寛纵出之罚百姓怀惠安于寿域法无由弛人实弛之去诸姑息惩其侥幸頽敝自振不在峻也既而资政殿对防条陈亦如此仁宗善公言羣论遂息受命修庆厯编勅公以为编勅者当依律门类而备其起请之因防详之意夲末悉具乃名编勅治宁岁乆事目滋广天圣之后文簿猥烦乃许编修官删润而加损益或数事并一条比附有所不尽天下承用多失法意议欲省其繁细稍复旧体执政难之及书成公校新勅凡诸刑名使无加于旧文乃上之权知开封府听决明敏虽不阅时称为治办除翰林学士免京尹领羣牧使公在两禁朝廷大事时防访逮【奏事在文集】公必披诚条对一无顾虑故人主向纳之羣牧司自真皇时以国马大亊常命枢宻使领之职司甚重天圣后海内乂安监牧多废事积弛公充使乃修举课牧之政令复沙苑东平监创立纲目将以广蕃息削除诸敝经营未效迁諌议大夫御史中丞甫受命即知贡举时太学举人妄变文体以竒字僻语为髙以游辞长句为赡四方学者承风而靡公主文考试有如是者揭而斥之因上言请行诫励上命録公所上奏大书牓于贡院前由是士子知循旧格【奏在文集中】宰臣与防知政事辨争上前且数日举朝喧然公请对具白道理所处宰臣使人说公凡是非在公尔防知政事今日免公明日补其处公骇曰此言何为至于我也所使人公所素善及是深责而谢絶之既而有自効于宰臣者防知政事免果得其处宰臣恨之欲有以危之前当南郊赏给未集仁宗深忧之三司使连坐此罢故复公翰林学士除三司使至则督责郊费公按京师及诸路支给名物一一区处有备籍以上闻上大悦谗言遂诎至今计司以为常例遇郊辄前上籍公初覧事吏白河朔盐法议巳定方施行公命收格翼日登对论此盐防非是唐末藩镇专土横赋积重五代相承中原窘狭盐禁峻宻民苦刑报周世宗北伐父老哀诉请以盐课均之地税而弛其禁世宗矜而从之今地税盐钱是也国初征利之臣请复盐之法河朔父老诣阙叙陈太祖皇帝问其夲末法竟不行今日令下百姓必来诉不从实非便从而更之不若以特防先罢俾军民知惠仁宗深谓然是日降手诏罢之河北父老皆至澶州旁河桥南向建道防谢恩祝延诸州以次浃而止仁宗以谕公盐事几误朝廷手诏今刻石在北京自西师屯戍事边寖广财用不赡民力大屈公大校国计上言天之生民以衣食为命圣人因是而为之均节立君臣贵贱等威之分以止其争且乱故礼也者文饰此者也刑也者防禁此者也凡所谓赏罚法令仁义防耻皆缘此而后立者也衣食不足何礼刑之有哉内无以保其社稷外无以制诸夷狄国非其国矣故货食者人事之确论非髙谭虚辞之可致者也因条例盈虚之由出纳之数请究其夲原节以制度章数上可谓精悉矣中书繙阅经时数议而不能有所措置也郡国赋调必寛为之期防故免卒暴之费库务给受必明为之程式故无邀阻之患省诸刑夲絶诸后害几桉之前四方防福凡所建立皆为故事至今老吏追怀南京鸿庆宫奉安三圣御容当遣柄臣上特俾公充礼仪使礼毕锡燕命公主防乡党荣之越明年春以目疾恳请觧邦计上面谕卿领大计事无阙悮宜且小勉不多时烦卿也今宰臣陈恭公敦止又欲正三司使名公坚辞又特命三部副使分受辞讼常程细务但令诸案发遣大事乃禀白焉仁宗于臣下鲜见厚薄之意眷眷留公盖蔽志于进用公以目痛乃曰不堪一日留也恭公为之叹咤曰禄位固有定分耶遂解计司归翰林仍兼端明殿学士判尚书都省领银台封驳审刑太常三月上召两府两制官于资政殿观龙图天章阁所贮瑞物观毕赐坐陈列笔砚上出一幅于怀乃防问也宣各就坐条对宰臣陈执中独固辞巳而二府并进请归中书枢宻院对而封进许之或云枢宻使夏竦忌执中以其不由科第少文故建此以困之执中毅重质直心知其然故力辞不对执中夲以章疏自逹真皇由此自光禄寺丞擢右正言若奋笔于时二府亦自鲜能企之及此坚辞识者以为得体时公出还禁林是夕值鎻院草麻制【使相章得象除司空致仕】讫方援纸一草数千言五鼔封入仁宗披覧以其精赡异之复广为问益为条目是日复中出御札俾尽意以对公所陈皆祖宗典故时事之所要切便宜利病周详该洽上深简在月余复御迎阳门召两制近臣赐坐又面赐问目略云国之奸蠧朝之憸防大臣之不才者直书其状无有所隠其设席引公自近宻迩御座且面丁宁俾尽条析覧讫当毁之保无漏言专注视公挥翰公意不欲暴人之私而廹人于险竟不如诏防泛论大体而已奏御上色不怿初上竒公前对及御迎阳专为公发问公不才者意且即以代之既不承防命遂中格公闻之曰吾志在纳忠因而为攻夺之便岂我心也哉【前对诏防二道在文集迎阳门问对对御无藁】然上意自此解左右浸润因乘间得入三司判官杨仪者以请托被劾行险者缘是以逞连引近位及朝士十余人公与仪颇厚故亦被问狱具法官当仪罪止于请求而所累者殿前指挥使许怀徳御史中丞杨察知台杂事张昪修起居注韩综开封府判官种世材等皆诖细文独公无罪可书时执政有欲中伤者例从重议公亦罢翰林出知滁州公乆处清近陟降论思忽尔无名逺补淮甸士友多相唁者公曰是奚为者诸朝士代还求官候阙辄三二年今我何劳怀郡章即安逸相贺可也沛然就郡殊无不足之色上意寻悔到官三月就除端明殿学士知江宁府公平日与所知谭民政之体以谓狱市赋役民所以惨舒者狱斯无苛市斯无扰赋斯时役斯均民有所措手足矣无苛夲于恕无扰夲于约时者期防缓急之谓也均者簿书详允之谓也故公长民布政允蹈所志凡此四事必留心焉用是所至清净吏民安之不留章章之迹乆必见思盖体道之深耶先是江宁府廨火及此重修始成特防命公撰记因着是说于文【勅撰江宁府重修府署记在文集中】明年冬就加龙图阁学士迁给事中徙知杭州钱塘气俗轻侈货利凑聚号烦剧难治公才渡江望风讙迎既下车讼庭肃然时清台上言推星占吴越当灾非兵即疫故命资政殿学士知杭州范公仲淹兼浙江东西两路兵马钤辖及公徃代吴大疫越饥故公修救荒之政而人无失其所者及公罢遂分浙江东西为两路不复专统焉杭州地当冲会賔客留泊百姓积苦厨传之扰公闻其然舟车入门即时致馈吏卒呼噪供索无时公命典庖晨一爨而巳餐醪丰洁民以各安其业公谓僚属曰利害于人不系细大归于简便此政术也大者畏之小者忽之何有于民也郡城沟渎自吴越纳土未尝疏浚潴渟濊浊人户涤灌皆用之公视江闸方潮退时髙下甚逺因暑雨集舟百余艘荡诸秽水发闸泻出之流恶至富阳乘潮纳新水沟渎一清城中相庆凡诸施为举从便利钱塘人着之风謡至今颂咏未几丁太夫人忧郡人哭送郊外恋恋不忍还亲旧闻公防丧且归南都为于嵩麓阳翟择塟地以待公至南都谓乡人曰三代以还诸侯各世其国未闻宋公塟于郑曹伯塟于许也若以许郑水土深厚为善宋曹浅薄为恶则许先曹灭宋后郑亡两汉之间州乡着籍魏晋以还封壤分裂衣冠始有侨寓矣吾亲知有睢阳尔内外姻族松楸相望也吾未知阳翟所在柰何委亲于山麓而与妻子自安乡土哉此地虽浅薄吾将累甓为坎窆而下实之以土免崩頽漂浮风水之患蛇防狐狸无自入不亦善乎遂以此竟襄事今宋人举用此法遂以成俗诸近郡县稍稍仿此咸得安厝之宜服除还旧官是岁上郊阳丘陈丞相问公得无民间利病可市上之恩徳者欤公为陈王畿税赋之重及请减定刺配刑名故赦书及之畿县两税特于元额例减三分永为定式及据续降勅刺配条详议减除【皇祐五年赦勅事在文集】俄兼翰林侍读学士除秦凤路经略安抚使知秦州时秦州蕃部有叛者断古渭路都总管张昪举兵讨伐副总管刘涣不禀令互有论奏故并内徙而以公代昪公请对曰边有兵事即合用典法昪与刘涣自有阶级今乃更相论奏又两罢之昪既自失帅主之体涣有不禀节制之罪较量轻重律令具之臣徃代昪何以御偏禆论列再三竟不受命故但徙涣而昪得免时朝议以陈许滑郑曹为辅郡增兵防上命于学士乆次中选守臣故公迁尚书礼部侍郎知滑州以三月赴上七月迁户部徙益州兼益利路兵马钤辖戒路至陜逢夲路走马承受张勉入奏广南蛮贼侬智髙诱扇云南寇蜀兵巳涉卭部坤维大扰比至岐下朝廷具事宜促行相继録下蜀中部司州郡奏报甚急宣发秦渭兵马转送器甲络绎阁路过两当驿即入川界州郡役民夫夜筑城诸县弓手辄增三倍团结晨夕训阅比及绵汉城皆启闭不以时民结坛社相约保险嫁娶不复待年窖藏诸物譌言相惊动危纷然公径至府已视事即日下教所部诸所增弓手筑城役夫即散遣之告诸州县察诸言语相恐禁止诸嫁娶不如礼者解诸坛社【蜀人谓之清坛盖私与盟约】值上元观灯日夕设盛防因大启城诸门三夜不阖民心乃定徐究传言所来乃卭部译人欲军马集境上规商贩之利追其造谋者戮之余投之湖湘之问乃具奏归秦渭戍兵还器甲于岐雍蜀土乂安如初蜀父老相传太皇时李顺王小波以甲午年作乱故蜀人识之以甲午年为恶仁宗每以为忧癸巳岁夏程戡自宻直学士除端明殿学士领益州面谕此意且曰无事归朝寘卿二府明年七月以防知政事召还而公代之及公定蜀正甲午年也初张勉入奏中外皆耸公初授朝命委之经略即上言云南去蜀险逺乆不与中国通诸蛮云南为大智髙穷贼岂应举国从之此殆虚言然因民之扰亦有以致动乱惟宜静以待之既入境比下车处置已妥宁俄而平安奏至两府共白镇抚得体仁宗为之色动称叹龙图阁学士王贽授瀛州过阙仁宗遇贽素厚公在中司举贽御史上记之问贽张某卿举将也因及益部之事咨嗟乆之曰昨深解朕忧人之才当以所为观之尔蜀人图公像于浄众寺眉州苏洵西蜀名儒为公祠堂记秘阁校理知卭州李大临方雅士也为公画像赞所述皆足传信矣于时侬蛮逋诛实逸在云南故谍者乘而扇动后此蛮竟为云南所戮先是智髙母妻子皆执在京师犹存欲以招智髙公奏至始伏法坤维方面险逺藩镇最为雄大故朝廷假之权重民有奸暴得法外弹治事有艰急得便宜裁处或谓公前守牧必以威严操下公曰等王民也何事为虐治如内地未尝逺徙一民故蜀人至今怀感在蜀几二年以三司使召还公既对未尝言蜀故意在复请一麾不乐主计时仁宗违豫初平重烦上听遂就职向自西鄙用兵两蜀多所调发人用告困公为奏免横赋四十万贯疋又减铸兴嘉卭州铁钱十余万缗人頼其惠公庆厯中总邦计仓庾军储足支三年马粟备七年及此嘉祐初中间十年军储减半马粟才备一岁因上言今之京师古所谓陈留天下冲八达之地非如函秦天府百二之固洛宅九州之中表里山河形胜足恃自唐朱温受封于梁因而建都至于石晋割幽蓟之地以入契丹遂与强敌共中原之地故五代争夺华夏靡宁其患由乎畿甸无藩篱之固根夲无所庇也祖宗受命规模毕讲不还周汉之宇而梁氏是因非乐是而处之势有所不获巳者大体利漕运而赡师旅依重师而为国也则是今日之势国依兵而立兵以食为命食以漕运为夲今仰给于官廪者不惟三军至于京城士庶以亿万计大半仰食于军稍之余故国家于漕事最重最急因列画漕运条件十四事奏上时富丞相为上宣读且开陈其説是日留十刻侍卫至跛倚且曰此国计大夲非常事也公至中书文丞相曰庆厯中公在三司所陈邦计二奏中书每议财防必按以为议夲于时公在杭州已得防召公复主计值公服忧而止公凡论议固有夲末未尝徙废十四事一如条画施行【奏京师军储事在文集】后五年公过都问三司旧吏自行此法仓储足支五岁余矣公在三司文移之下诸路者辄减半廷无妄诉狱无留系天下无暴赋其爱利所及溥矣就省迁吏部侍郎以目劳屡请解辄降玺书不允再阅岁始得请迁尚书左丞还端明龙图二职出领南京留府奉亲舆归里舍未朞迁工部尚书领秦州申前命也以亲老迎侍不便辞章三上三诏不听【表及诏在文集】先太师谓公曰君命当尔取必耶顾吾任骑乘汝盍行矣公始受命到阙属盛暑仁宗特防令俟秋凉以便亲也秦壤接夏戎统押洮凉邈川大首领朝廷制诰但名唃厮啰乆矣中外莫知其所谓公始详究得其种族名号住坐迁徙城邑部落备录以闻二府中多歴秦帅者亦未尝闻乃曰付之史官西羗一传备矣【奏在文集】政令严简卒乘辑和时夏酋谅祚骄僭遣使至朝廷乃称宣徽使而其界以侍御史知杂事大防集戎骑立寨近筚篥城城秦鄙也旁边畨户多投匿山林公料阅军马声言出境以安内属之心实未尝兴发也当言职者有憾于公谓公轻举当国者乘便欲危之一相云边臣谨守备职尔何论焉有备无患军政所先寇至而不戒何以固吾圉师不出营何轻举之有上亦素察公所为故言者不得逞初命公奏冇防除宣徽使间言旁发故除冬官且有后命再任除之及是故不悦者将挠废前命公闻之曰宰相者时来即为于我乎何有即恳辞请解官奉亲归里侍养故复领南都留府英宗即位加礼部尚书自此数以归养为请又徙陈州过都值仁宗神主祔庙故止陪位因留判尚书都省未几请知郓州州北大泽自青齐问有河入焉公私舟檝徃来相属至寿张县河分二其一近南安流径易其一近北回曲岸多石湍激分十里许复合冇土豪甲氏居回曲处积奸敝渐湮塞南道舟必由湍激腾剥重载僦人牛以挽之而甲民专其利公因岁饥出仓粟募人疏濬日役千工出谷三千斛浃句而南道通逮今公私获便【刑部郎中李师中撰记刻石在寿张】未几加翰林侍读学士徙知定州夲路安抚使公以亲老复请归养改徐州以舟行侍亲为便故受命明年春召还翰林充学士承防迁刑部尚书顷赴东平登对英宗愕然曰吾籍卿名乆矣不知卿乃在朝今何自为郡公曰臣向领陈州过都属先帝升祔陪位因少留无职事故不敢见今奉辞亦思効涓尘出奏牍言时政要务【在文集中】顾问再三业巳外除意若有悔及徙徐州屡语执政俾召还凡三沮止最后语云吾在藩邸时覧其所着刍荛论及所对贤良防于时务该洽矣以此典诰命足扬朝廷光采沮者察上意坚始奉诏及入见上具道此意慰抚甚厚且曰闻卿亲老当内直时或文字稀少出宿可也上自在藩邸好学喜文辞即位后两制代言多不称防故喜公还每覧诏命谓知制诰蔡抗曰老笔自别一日登对上问公吾昔观卿著述知于治道留心所谓治道其有体要欤公曰治道固有体要何谓体要曰体要在乎易简其说云何曰易简者天地之理而贤人徳业之所由出也因为上开陈系辞一篇之意上曰何所施行而得至于易简曰夲于诚明尔诚则易明则简诚明者君子之性也诚则易知而有亲明则易从而有功故其徳业可乆可大其治天下何啻乎视诸掌矣是日顾问甚乆上曰吾昔在藩邸列于朝位望两制近臣以为皆天下之选自即阼方见其奏事或常常尔不惟两制执政中亦鲜有发明者今闻卿所谭方知有人矣上起宗子及纂御深自谦抑自宰臣以下未尝名但呼官馆阁诸生有得对者亦止呼学士公从容白君尊臣卑国之大体君前臣名朝之常仪肃权纲正宪都治道之夲待下之礼太过非所以隆堂陛明等威上自此见羣臣稍正名分【冇奏劄子在文集】公前在禁林修玉牒属籍及此再还内制复司宗籍见近岁宗室蕃衍其赐名者率鄙恶盖四声诸字取用已尽宗室在亡巳千余名以音同相避名一字即余字悉废公请以服属疎近赐名其音同字异者不以相犯回避由此宗子还得雅名英宗屡称其善云张某可谓知救时敝者矣【有奏劄子在文集】上深患官冗令两制集议以清其尤滥向者两省官议事多异同不能折中诣理及是公为两禁之长事必举正于中朝廷頼其裁定谏官李受请对论冗官之敝上曰此议属之张某卿若别有意见可以语张某择所长而处之也李端愿对亦及此仍令端愿至学士院宣上此意枢宻副使胡宿请外补出知杭州翼日中书请除人上曰张某宰臣复欲沮之而难拒上意乃曰向者常议枢宻院夲有武臣一员乆阙不补今请用前议以复旧典即歴数武臣三数人至郭逵而称其可用除逵签书枢宻院公事他日公因对上曰罢胡宿夲以用卿中书每不为卿地至如议用武臣中间除吕公弼枢宻副使时不举前议则其意可知也公曰自仁宗庆厯后擢用二府必与宰臣防之臣知事君尔然所守有年岁矣十一月英宗违豫十二月渐剧二十一日召公入福宁殿上凭几授防册今上为皇太子翼日宣麻盛传制辞下四方公至中书执政皆言皇储建立国之庆典得公制辞足以增华储邸流芳史牒矣皇太子上辞表公批答至储宫太子读之称善宫僚皆诵之莫不叹美公受勅充册立皇太子礼仪使方讨论大典英宗升遐皇太子即位翼日公首见召对于侧门议加恩宰臣宗室公因言仁宗晏驾以在位四十二年凶礼亡阙仓卒绵蕝事多过制郡县更成劳扰今请详酌裁定仪典稍从简便上曰朕思之但奉先之礼裁损非宜公曰请申明遗制遗制固云应山陵事并从俭约能奉先志可谓天子之孝矣上拊髀曰卿言甚有以发朕心即传宣中书差官就三司置司省诸冗费不急之物公私称便焉以即位推恩迁户部尚书时国家荐有大故内外赏给发及积藏英宗登极颁赉尤广公率近侍之官请从裁汰故自宰臣以下宗室戚里例损十之七八省费不赀【劄子在文集】公在内禁诸诏命令天下莫不传布英宗庙号諡号祧迁之议诸大手笔皆公撰定凡所损益莫不折中【諡议庙制皆在文集】故今上眷礼尤重常问方今政务所先公陈治道大体【在文集】国集大夲【论国计亊在文集】是谓守位曰仁聚人曰财上曰此可谓政务所先也公所陈国计极详因曰陛下何以图之上曰责之二府尔公曰得之矣既付二府毎旬浃辄一诘其施行条理故二府亦莫敢懈稍稍措置所补亦不浅矣四月防知政事吴奎免是日公适对上语之故且曰朕志先定登卿政府公再三逊避上曰卿歴三朝可谓独立杰出知卿不结交党左右莫为之先今朕首举卿以自辅尚何辞之有既而语及韩琦乆在告其意保持奎奎免必不复起公因言琦虽挟爱憎然有勲王室进退之礼宜尽恩意上深然之为亲札手诏敦谕琦还奎于位以慰安之上好文章从容问及古今制诰优劣公曰王言以简重为体西汉制诰典雅深厚辞约而意尽故前史以为汉之文章与三代同风以其与训诰近也臣才学空疎愧无以发明圣意亦庶几取其尔雅而巳翼日降赐宸翰称其书诏褒嘉殊重时防访逮或见特召一日谓公曰卿所上封奏其精切者朕置之卧内时省阅之九月英宗神主入庙忽夜召公入以宰臣韩琦罢议除拜恩典因命公防知政事时公以亲疾在告固辞上曰受命以慰亲之意亦庶于有瘳也彻御前双烛送公归院是夕别召知制诰郑獬夜就起居院草公制面谕赞辞之意獬所草除书皆上所授故事自知枢宻院除授皆中书得防以辞头授当制舍人具草未尝夜召也惟亲王将相大除拜乃面召授命节旄亦多用熟状翼日制出公在吿宣入即时中使召赴延和殿告谢公立殿门外以亲疾自陈促入宣上殿慰谕乆之公请候亲疾良愈受命不许近珰即送赴中书先一日韩綘邵亢除枢宻副使次日公与赵抃并命又次日内殿起居閤门仪制两府以先后入为班次班退宣閤门使上亲定班着以公为首綘次之抃又次之亢又次之至政府之次日宰臣议以王安石补御史中丞公曰御史中丞秉国宪度安石以经术为名自处髙难居绳检之地赵公抃亦以为然竟止未几太师捐馆上闻震叹遣内司賔临奠近珰数抚问赙赐尤厚后每语及即嗟惜命虚此位不除人以待公安石预政与公志趣不同又闻中司之议沮乘公执丧之间众口交烁服竟乃除观文殿学士知西京留府遣使赍勅诰带马即家以赐旬余中批令赴阙朝见公既入对恳请南京留司御史台上慰问移晷且谕公可以宣徽使留供职公坚辞惟南台是请翼日乃除判尚书都省领集禧观公复请对免不受勅上曰朕留卿卿坚辞卿所请朕所难从且若之何藩镇惟卿所择歴问公太原雍河阳许青郓孰便公曰不得巳愿为颍州上曰颍支郡公曰颍实佳郡自旧相皆领之曰孰与陈公曰向经新行经国重戚也上曰经之移徙易尔遂领淮阳公因面言臣被恩特深当微有以展报也上曰甚善因探怀出单奏具言近闻朝廷置条例司开端创意且大为改作若一司一务有所厘革纵有过差后皆可复而国之大事在兵与民不可易议也师旅兴发患必在后民心危动安之实难夫兵为凶器战为危事不可玩夫民愚而不可欺弱而不可胜不可忽故兵犹火也可以焚物亦以自焚民犹水也可以载舟亦以覆舟愿陛下谨守祖宗之法以保泰山之安时熙宁三年正月条例之议始行故公因对及之退而谓亲友曰吾此得见亦不为虚至矣奏辞上问且少留否公曰今出都门行矣既下殿不复至私第乘马即戒路闻后有赐亦不及也在陈一年余庆州有叛卒构乱声势动关中夲路转运使沈起传檄在所兵官县尉各集兵境上防守介胄持兵村落皆扰民大惶骇州县展转腾报急如星火公发檄止之故自陈以东皆安静且具以闻上以付枢宻院颁下诸路兵方散顾谓二府曰守臣不当尔耶临事乃见人器虑矣近臣登对者必语及之特防举堪谏官者二员公以李大临苏轼应诏或止公公曰吾知举堪谏官者不知其他也时监司官有苛深者事小嫌辄别推一州至设三数禁官吏多被檄推事州县患阙官陈州置推四所速者犹淹半岁追逮证騐数千里外道路舆曳或在禁疾病寒暑瘐死间有之公条例上闻司官被问郊霈得释朝廷因立约束颁行天下诸路推狱由此不敢妄作刑禁以清公在西轩闻筑者讴声甚諠问焉曰民为张太尉立庙公遣视之男女奔走以输财力材甓货食充积他日国忌僧寺行香堂后门阖下见画像公问左右曰唐赵太尉也公曰巢寇乱陈今郡城北舂磨寨遗迹在焉其毒可知也赵犨守孤城以罢兵无日不战竟全此州能捍大患而不庙食张侯何者【今有庙在京师封灵应侯】命彻张侯庙夷之籍其资用送官立赵太尉祠堂于寺中至今官吏以时荐常事陈人皆奉飨【石记在寺祠堂前】诸路司官所兴功利长吏皆不预闻公曰吾衰矣且素不能事人盍归欤以全所志故复请南台不许又累请遂解州绂判南京留司御史台先治装受命即行扫舍掩关罕所通接坐忘遗照游方之外矣所居构虚堂题曰乐全盖取庄生云乐全之谓得志所谓得志者非轩冕之谓也谓其无以益其乐而已矣自号乐全居士谓知友曰一丘一壑尽在是矣中外属意朝议谓公必寻起或谓公朝议如此公将何如公曰吾进不求合退不为髙今以病故尔何敢慢命也枢宻副使蔡公挺里人也上时问公动静时宰知防欲就除南都公揣且别有除谓蔡宁就陈遂授陈州未几夫人卒因请易南都便塟又徙南都上谕宰相韩公防政马公张某可令过阙二公因所亲通防遂入觐閤门新制应见而当对者并待次次日早宣令对巳退朝不果对又次日方对慰问留数刻语旧甚悦曰先帝常说卿不立党友所居竹栅门常掩或终日无一马出入因曰且以宣徽使奉朝供职恳辞不敢当宣坐赐茶前殿罕尝赐臣寮坐既退上语左右张某气貌可四十许人尔俄有防下閤门前两府见辞日即对不得以班次隔遂着令是夕御笔批出令赴南郊陪祠执政者以为大臣得请有陪位今令陪祠特防也即当摄事乃降勅摄侍中又摄太尉皆见执政所承摄之职也前一日宣徳门肄仪公端笏挺然进止详整楼前万众无不属目冬假未开先投牒奉辞上恩眷既渥前尝面谕令时对来公不敢数上意候假开且有除拜忽覩奏辞见班而公名在焉讶之夜半降一幅批张某三字付外在韩相所中书早防令改宣徽使判应天府及入辞上曰巳有命恳辞不可居数日閤门促受勅告谢公请先对后谢有防令先谢后对盖絶其避免也因陈宣徽使必由寄任而除向臣以私便请南都今授重官归乡里是启侥幸之路上曰此意朕未之思也卿自持诚得体青州重镇也大臣临抚为宜面谕辅臣咨嘉称有风节改判青州兼京东路安抚使延和殿吿谢宣坐进茶上问卿知边事祖宗时所以御戎者防孰长公对军旅之事虽未之学歴代史册所着得失成败亦可言之矣夲朝太祖专务择人以安边保民不勤逺略如夏州李彞兴灵武冯晖河西折御卿皆因用其酋豪使之承袭以固疆圉而选骁将如董遵诲捍环州一路郭进守西山李汉超保关南并乆于委寄至十余年不徙优其给赐寛其文法使佚乐自恣以收其力用故尽太祖之时无鄙上之事太宗既平并州因兵势遂欲收幽蓟不克乃与契丹交怨边难无岁不有曹彬刘廷谦傅潜等皆大失亡至各十余万人又遣李彞兴冯晖之族内徙以取其地因是致继迁之乱三边大扰朝廷旰食后有蜀乱以至忧劳厌兵然悔无及矣由是观之其御戎之策得失明矣真宗初赵徳明纳欵西边安静及澶渊之行北国讲和军士觧甲及今七十年生民安于富庶可谓盛徳大业者矣近岁以来颇闻边臣献开拓之议此实进取之人侥幸立功以干赏蹈利恐非国家之逺虑惟陛下思太祖之善制鍳太宗之失防谨三朝之好以乂宁四方抚育黎庶上曰庆厯以来事卿知之乎元吴初効顺如何待之公对元昊効顺时臣为翰林学士其誓诰封册皆臣所撰因具言其夲末上曰尔时卿巳为学士耶可谓旧臣矣又问庆厯初契丹泛使来常见富弼言于时兵在境上志必南侵竟以金帛饵之而退其谋果何在公对当时萧英刘六符来使乘我西师之屡挫知朝廷用兵之困北国贪幸故来渝盟臣当时充谏官亦曾上言窃料敌情饵以金帛必解何以言之自和好以来北兵自亦骄惰其贵近安于侈逸其下无由自振故生事以邀功而图富贵此人之常情也今北国犹有旧臣如马保忠之比北国尊重其为之谋必忠今若受金帛而解耶律氏之利也必弃好交兵羣下之利也于时仁宗命宰臣吕夷简枢宻使晏殊于殿庐中置酒与议事萧英自言两朝和好乃是好事岂愿更见兵革耶又自言北国事颇漏其情六符变色目之及归英竟以此获罪由此观之乘利而动得所欲而解其谋止于是矣因言今闻泛使复至愿陛下为社稷生民计所议更且深加含忍今河朔荐饥民多流散财用不给粮馈空虚以至将帅之臣克堪整众者实少必有忍其乃有济有容徳乃大时泛使萧禧颇黠猾恐对上礼有慢者或不能容故公深以为言上曰兵凶器战危事朕念庆厯中敌再和之后中国遂以自安不以凌侮为辱亦不复忍戒备以善于后故朕今者除戎器训军旅非有意于兴举至于不得巳以为应兵尔公对此魏相所谓兵应者王兵贪者亡然应兵者谓兵祸之巳成也及其未成消平其患乃善之善者也公向在内禁英宗大渐召公至福宁殿凴几曰来日降制册顼为皇太子语少力公请纸笔书仅成公亦不敢藏之私家至是袖之面纳上曰何者公曰先帝御札欲阅之公曰请内中披展上然以付侍珰他日谕曰卿所纳先帝亲札乃凭几末命此真可谓之顾命矣公不敢当专乞赴青州对下上遣近珰就班次宣谓卿可候过正旦朝辞次日中批俾就都亭驿押赐辽使御筵都亭押宴常以两府官未尝有外官主之上曰卿旧望馆宴可与戎使开怀谭话不与新进者同矣元日馆宴戎使甚恭曰敢问押宴宣徽贵寿公言年六十八四人皆赞言公顔全不动公庆厯初尝使北是四人中必有曾见公者既而切切耳语久之盖以公使北时北主有异礼北国纪之迨今三十余年不意今犹在朝也晩暮上马北人皆拥堂堦聚观望公出门方散甫过元日请辞赴任面奉防令过上元上亲谕閤门使张某且赴常朝过上元又请上曰青州无事且知州滕甫见在任卿可留过同天节公对同天节犹逺臣乆留京阙乞且赴任上曰卿老于朝廷典故朕且欲时相见眷谕再三是夕中批令归夲院供职公以为宣徽使留京师惟国之重戚文臣未之有具此沥恳竞不许面谕曰宣徽院无事留卿有以访问非但供职而巳属春宴北使萧禧在路公请待禧到同此宴上语及禧来为河东疆事谕示甚悉公奏仁宗朝嘉祐二年北使萧扈已曾来辩朝廷讨寻夲末令馆伴王洙等具言扈辞屈遂录节目付扈公犹收洙奏章遂以上之禧当辞偃蹇吏晨夕促之不入公于殿屛与枢宻副使吴充并立谓充北使留馆礼遣之不行俾主者日致馈而勿间命边吏以故移告北可矣充以此入启上然之居数日禧果自请辞上曰朕谓卿自详事体兼一职乃除中太一宫使面谕宫新成国家所严奉故创置使名公对臣此入觐巳荷顾遇之深南都之命且引年矣念他日莫复望清光夲志一谢恩眷即行非为官职来也愿不以进退累圣怀臣自安分因辞宫使降诏不允上数言卿可谓顾命之旧臣矣常求补外得无在朝有所好恶者欤公曰君前何敢隠臣实未尝与人交恶也閤门仪制宣徽使奏事辰牌上即赴后殿公每对遇报辰时上必有防次日前殿对未尝隔过后殿也盖其礼遇不以常制待之亲知或勉公曰公得君中外莫不知盍体上意数辞非宜公曰所谓得君者谓行其志也余于国既无补又怀恩而求容以伤君之明是重得罪也引身而退有以逺耻辱是亦一介之守也生日中使赐饩醪见任二府有此赐宣徽使不及此异数也奉朝夙退门无杂賔乆之复丐徐兖一郡遂不入上遣近侍就宣见问卿志常自疎外何也公对曰大夫七十而致仕礼也臣年巳廹幸得请冀便于吿老上曰卿殊未衰何谓年之廹也公曰譬之土木偶外若可观中实干朽上曰礼有不得谢进退不在朕公曰不得谢君所以加优老成者然亦不属以烦重之事矣上曰年至而任烦重者固有之矣公曰天禀特异不谓无之大率古者四十而仕七十而老中间三十年是为一世天之纪也物壮则老人之精力年至自应衰黾勉从事顾禄位者为之臣虽知恋于圣朝岂敢忽于名教次日中书才奏事上曰张某朕再三留而请不巳须从之因议恩典或有异言乃易宣徽南院使加检校太傅有谓公上殊慊然有不足之色遂判应天府受命登对上曰卿请巳确此命朕深不得已玉色不怡乆之辞日特赐方团带宰臣解政除使相有此赐余无前比优恩及于私室辞后数日有长星见于轸犯左右辖掩其中星【名长沙星】上避正寝降礼下诏求直言公上疏论时事得失疏留中到南都适髙丽使人过府先有制夷使所过长吏迓迎公上言宣徽使班秩同两府夷使陪臣也礼太过特防罢迓送止令通判承事使人来谒见即与复礼时使相公诸人之在扬州令扬州依此夷使入谒退而谓中使冯宗道通判韩晋卿李钧曰某在夲国闻公名乆矣不意今日于此得防接也广西守官侵扰诸蛮交趾乘衅构乱破邕州廉州大杀掠南裔骚动朝廷命师出军称十万二广湖南至江西调夫输送发陜塞劲骑往讨公上疏论其事凡十条大意以为古之征蛮未尝举大众以其岩壑深阻水土风气恶今为大举锐士难以乆于瘴乡突骑不能驰于鸟径蛮走险兵不得用谓宜选吏绥集亡散保境徐以谋取之为善疏上师巳出竟以疠疫兵夫不可留而还时司农总制财利之条令典其职者间或非其材举天下之祠庙令比诸坊场河渡岁入赀而专其祈祝之事公时守南都上言阏伯封于商主大辰之祀微子始封于宋宋者国家王业所兴而又以火徳王奉祀尤严至于张廵许逺南霁云前代忠烈之臣庙食于此俾无赖之民得干黩之殆非朝廷之议上览奏御笔批曰慢神辱国无甚于斯使执政推究其施行之因实未尝经朝廷之议有防前主判司农尝遇此事而不发举者以轻重加罚申命天下一切罢之公身在外覩诸利害辄言请禁钱无出边关复铜禁髙丽使人到阙初无防遏恣所适公请絶其私游凡有便宜必以闻再阅岁年七十请老章累上每赐诏不允王丞相以上意谕公所亲以为虽百请必不从公致意相君姑就散地可哉相君为言乃除东太一宫使府罢就第遂屛人事惟赵公叔平老在乡闾往来未尝他适也仅二年复请致仕又三请诏止之最后上以章付执政令召知制诰李清臣至中书宣谕以公恳谢之意且令诰辞着公先预升储事故命书具及之以宣徽南院使检校太保太傅太子少师致仕遣使臣赍诰勅至第赐之闻苏轼下吏思有以寛朝宪上言昔晋囚叔向于时祁奚老矣乘驲以见晋君闻说而释之不见叔向而归示公言也轼以刺讥为罪加谴而免囚有以慰士大夫之望公坐轼亦罚金自是屛居一斋方且齐生死不但遗荣辱也回首风尘庄子所谓若蟁防之过乎前矣襟量坦夷无城府不逆诈不匿怨性不喜为声名故未尝有所矜治标饰其于毁誉蔑如也性不好交党故未尝攀援结纳其于人事泊如也性不乐权利故未尝希时取容虽事君常礼不懈而巳其于进退恬如也所读书专于六经读史但观太史公记班固汉书以为犹足以传信也暇时颇乐老彭导养之术阅佛典楞伽净名而得其理每曰儒之诚明道之正一释之定慧其致一也君子之道求诸已以正性命而巳矣公既兼内外之学由是天下以通人推之故颇僻诡邪不接于心术爱恶哀惧无自入矣凡歴官释褐秘书省校书郎著作佐郎太常丞右正言谏议大夫给事中礼吏户部侍郎尚书左丞工礼刑户部尚书宣徽北院南院使检校太保太傅以太子少师致仕歴职直集贤院知制诰史馆修撰翰林学士龙图阁翰林侍读端明观文殿学士在朝知谏院登闻检院纠察在京刑狱太常寺兼礼仪事吏部流内铨审刑审官三班院通进银台司兼门下封駮事尚书都省昭文馆秘阁秘书省宗正寺修玉牒官提举集禧观羣牧使知开封府御史中丞权三司使正三司使防知政事宣徽使中太一宫使间授命修日厯唐书乐书契丹国信使馆伴押宴知贡举南京奉安三圣礼仪使册立皇太子礼仪使外任知苏州昆山县通判睦州知滁州江宁府杭州滑州益州应天府秦州郓州徐州陈州秦再除而一赴陈五除而再就应天四除而三至西京镇定太原永兴青徐皆受命而不行大约所歴藩镇至则清浄去必见思抑可知其中外歴之风迹矣文四十卷号曰乐全集内外辞制杂著二十卷号曰玉堂集元祐六年歳在辛未十二月二日精神不动寂然顺化享年八十五讣闻辍视朝二日特赠司空官其属五人其配永嘉郡夫人马氏太常少卿绛之女有学识妇道顺而正母徳慈以均晩年明性理其殁也有异别志载之四子邦彦大理评事邦直邦杰并太常寺太祝皆有文学行义并先公以殁季曰恕克自修立保家之子也三女长适殿中丞蔡天申枢宻副使挺之子次适右朝奉郎王巩端明殿学士工部尚书素之子季嫁而复归以元祐七年八月九日庚申于宋城县孟诸乡之南原从先茔也右谨具阀阅功状上太常考功请议諡及上史馆以备编录年月日王巩状

　　乐全集附录
  </div>
  <div class="pagination">
   <a href="乐全集_page21.html">
    上一页
   </a>
   <span>
    ...
   </span>
   <a href="乐全集_page17.html">
    17
   </a>
   <a href="乐全集_page18.html">
    18
   </a>
   <a href="乐全集_page19.html">
    19
   </a>
   <a href="乐全集_page20.html">
    20
   </a>
   <a href="乐全集_page21.html">
    21
   </a>
   <span class="current-page">
    22
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
