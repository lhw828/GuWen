<!DOCTYPE html>
<html>
<head>
    <meta charset="UTF-8">
    <title>吴文正集 - 第 30 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴文正集 - 第 30 页/共 58 页</h1>
    <div class="content">　　跋慈云庵记
　　昔番易周君有慈云庵以奉母当时钜公及近时名士俱为作记君登进士科天既报其孝矣周君之子任翰林集贤十载出补郡为贰乗而君之孙多贤而文比比取世科可待天之报之者未巳也苟子子孙孙能立身显亲盖不假夫钜公名士之记而流芳也
　　题吴真人封赠祖父诰词后
　　吴真人全节寄迹道家游意儒术明粹开豁超出流俗初从其师入觐大被眷知遂嗣其师主教锡号崇文道徳真人扈跸日乆特嘉其劳以翰林学士中顺大夫官其父越明年群臣例有封赠真人恩及二代生者封一品死者赠二品宠光荣耀儒臣或不能及制诰谆详又前代词臣所未尝有也真人供给祷祠之臣也而能致此者固圣朝之厚恩而亦有由焉盖其立心也异故其获报也亦异其善不可一二数而其大者则好贤也夫天下之善莫大于好贤天下之恶莫大于妬贤世谓妬贤之人犹妬妇非特妬其得近于夫者虽见他人之姝亦妬虽见图形之丽亦妬徐察之信然夫治天下者在得人相天下者在用人用人必自好贤始周公大圣也而急于见贤一食三吐其哺一沐三握其髪赵文子贤大夫也所举筦库之士七十有余家呜呼当时周公所见文子所举岂必皆其亲旧而有所请求者哉好贤之臣能容人而天下治妬贤之臣不能容人而天下乱此大学平天下章所以引秦誓之言而深切教戒也真人非居用人之位非秉用人之权而人有寸长惟恐其不闻惟恐其不达呜呼安得相天下而有是心也哉故推原真人显亲之由而归美其好贤之心以告夫千万世之相天下者
　　题严氏四世家传后
　　昌黎韩子曰文书自传道不仗史笔垂庐陵士严鳯阳自为其曽大父夷伯大父恕作传又为其父前进士逢元作铭其父之传及其身后之传皆其友朱同孙所撰虽无史笔书之而四世有四传岂非欲如韩子之以文自传者欤其五世之胄严有孙复以四传俾人题跋若疑其文之不孤传而外资于人庸讵知其资于人之文果胜自作之传乎有为之求予文者予闻命羞恧礼辞曰严氏盖欲文之传永乆以显其亲揆予之文与草木俱腐瓦砾同弃者尔奚可以塞孝子慈孙显亲之意哉虽然欲显其亲者当务其本此非予之言也圣人之言也显亲本于扬名扬名本于行道夫行道也者持循天理不使有一毫私意人欲之萌身心粹然如无瑕之玉与世儒浮华务外之学絶不同汉之黄宪当时目为顔子故以庻人而名载史册宪亦不过生质纯美而已人称其渊乎似道似道且为人所称况真能行道者哉能行道则名扬矣既扬名则亲显矣徒欲托文以传则欧阳子送徐无党序之甚详文固不足恃也欲传莫若行道道在我求之巳而有余无所资于人也严氏子孙其勉诸
　　题天文小图
　　天如弹丸厯官范铜为象外圆中虚通窍为星于内窥之或易以绘其图有三上规自北极常见七十二度际赤道南下规自南极常隠七十二度际赤道北中规以四宫半见半隠之星为横图上际北极下际南极三图若合为一则于上规图外増赤道至南极五十六度赢此图是也一百七万一千里之围而尽之于不满尺之径中外官之名三家赤黄黒之象靡不具精矣老眼昏华不能细辩得意忘象庻其可哉
　　题何太虚近藁后
　　夫言之秩然次序条理者谓之文文无待于作也后之人口之于言杂乱无纪则必缔构于思撰造其辞而后笔之于简牍古之人虽不作文孔子尝云辞达而已此固作文之大法也而柰何作者之不知此哉东汉以来气弱体卑无复有善作者至于今殆千余年唐宋盛时号为追踪先汉而仅见韩栁欧阳曽王二苏七人焉若李习之若唐子西若张文潜非不游韩苏之门而竟未与韩苏合一也兹事岂可易视哉表弟何中太虚少负逸才弱冠已能诗而亦用意于文至顺二年春予卧病顾予于病中録示近作十数予读之盖优优升七子之堂矣予不胜其喜非私喜也喜斯学之不孤也斯学也虽非儒者之本务而其格力之髙下实由气运之盛衰关系又岂小小哉病余倦于书喜之之极不能自已为书其后而还其藁
　　跋钟改之诗
　　予未冠已闻永丰钟改之先生为名儒今五十年余始识其子士安而见先生所着之书所作之诗叹慕斯人之不可复得也乃识其右方
　　跋长清赵氏述先録
　　集贤赵克敬以卢龙世家谱来眎濮尹赵子敬又以长清述先録来眎谱克敬作録亦克敬作也盖卢龙之赵以辽太师卫国公为初祖卫公之子十有二按谱克敬在第五支下而子敬述其父祖至曾祖止以上不可攷曰闻之先人出自卫公第七支克敬所谱不载故特为之録以补其阙呜呼辽始终二百年所得中国之地燕山一道耳卫公辽之重臣子孙世禄不絶辽之未亡也必无去其国而分适他国者卢龙而长清不知自何年始其在金人有中土之后乎盖不可详矣夫文无所于稽人无所于询虽夫子不能以徴杞宋之礼况丧乱流离之余而推明一家之系乎长清之赵三世以医科济人慈祥岂弟而不规利子敬为吏亷平是皆有隂徳隂功宜足以昌其后而子敬之子有方进进于学者继自今子子孙孙果能使才行闻于时勲名见于世自立自成日大日衍则长清一卢龙也呜呼由昔观今卢龙信有光于长清由后观前安知长清不有光于卢龙也哉长清之子孙其勉防
　　题卢龙赵氏世家谱后
　　唐自中叶以降河朔弗靖岂无雄杰生于其间欤抑有之而沉泯弗获振奋以见于世与卢龙赵公思温生唐末材勇絶伦事幽燕而幽燕弗能存归沙陀而沙陀弗能有值辽室将兴遂为开国功臣赠太师卫国公子孙蕃衍爵禄累世不絶卫公十二子其五特进延威特进二子其二节度使匡禹节度八子其七团练使为翰团练三子其长团练使相之生七子七之三曰团练使洧生六子六之二曰观察使公为观察之子镇国镕镇国之子骠骑居常九世皆仕于辽骠骑生建春徴士植徴士生珉仕金为三司使三司生钝轩逸士铉逸士生穆今为集贤司直以其世家谱示予予覧之竟为之喟然叹曰朱三移唐祚中原无人五十三年更八姓十四主辽人起自荒服之外乗时拓疆得中夏燕山一道年代独乆屹然与宋氏对峙为兄弟之国金人因之而有天下之半皇元一之而有天下之全辽金至于今日国统三易而赵氏一家厯仕三国垂四百年绵绵若此何其盛也中更乱离谍记湮没司直君攷详纂述无所遗坠于以见其祖宗根本之逺族属枝叶之广贤已司直君字克敬贤而知学是以能然呜呼赵氏之昌其未艾哉
　　题曾云巢春郊放牧图
　　春盎郊原十牛在牧或奔或驯或行或息或前或随或饮或食或鼻浮水或背负人各适其适牛不自知也牧者亦何心哉噫善牧民者亦若是而已矣
　　题毛宗文梅花二百咏
　　毛宗文梅花二百咏其开也曰客折一枝头上挿我绕花邉行百匝忽然客问花如何防得入神浑忘答其落也曰海风卷水攅飞箭战退花神人不见芒鞋破晓出门防万玉枝头无一片昔之诗人一句亦可传名今于二百之中得其二焉多矣乎
　　题臧氏家谱后
　　世称族之大者若晋之王谢唐之崔卢盛矣然王谢至唐崔卢至宋巳泯泯不复有闻然则族之大者常有之大而乆者不多有也臧氏自隋骠骑将军传七世至工部尚书之父始居饶之浮梁而尚书七子布濩流衍其世爵之延家业之富本支之蕃遂为江东右族七百年而未替可不谓之大而乆者哉噫三百年之唐三百年之宋此享国之最乆者其间乃有七百年之世家厯唐厯宋而至于今传曰臧氏其有后乎以今观之犹信
　　题范氏复姓祝文后
　　大徳十年二月乙夘真州范之才祝于其先攷宣教君曰我祖派衍文正厯世既逺考君赘居唐氏生之才与兄頥不幸防失所怗随母适周借兹飬育以成长大习学艺术粗赖温饱以至于今既感其恩勉随周姓每伤所思敢忘本祖姓乆未复罪莫大焉不幸先兄去春早世归宗之义有孤呜呼哀哉我母巳徃于周所生一子亦既有孙克承祭祀周氏有后范氏归宗无遗憾矣我母谨蔵先世诰命可以慿依子孙之幸也伊我文正公防随母适朱长归本宗当时韪之以为美事爰兹末裔亦举斯典今涓吉旦祠庙复姓髙曾祖考庻其来格皇庆元年国子司业吴澄移疾还家道过真州之才之子有元从沔阳教授蒋华子来见具道复姓始末澄按仪礼丧服篇齐衰不杖期章继父同居者传云夫死妻穉子防子无大功之亲与之适人所适者以其货财为之筑宫庙嵗时使之祀焉妻不敢与然则古之随母适人者虽与继父同居而未尝易其姓废其祀也后世或有贫不能自存防未能有知依托于人至于易姓废祀者可悲也已范文正初冐朱姓举学究既知所自出则复范姓举进士卒为宋名臣今有元克相其父效文正此举不亦善乎然文正所以光其祖大其宗不在复姓一事宋三百年参知政事凡几人而范文正公惟一人耳继自今有元用心立身一以文正为法则人将曰是真大贤之后矣不然不可也有元其尚兢兢勉勉于兹是年四月望日
　　跋杨颙諌诸葛武侯之辞后
　　开诚心布公道集众思广忠益诸有忠虑于国但勤攻吾之阙汉丞相诸葛忠武侯语也可以为万世相天下者之法矣孔明岂不知为相之体哉于主簿杨颙之諌也生既谢之死又哀之孔明岂不知其言之忠哉然而罚二十以上皆亲覧食少事繁至为敌国所窥而庆幸其不乆孔明岂不知爱重其身哉其若是者何也呜呼是未可以常情度浅识议也夫知相之体而未免自劳知言之忠而未见乐取知一身系国之存亡而竟中敌国庆幸之计苟非甚愚者或有所不为而谓盖世絶人之智者为之乎予故曰是未可以常情度浅识议也且当时事势何如耶以一木支大厦之倾事君而致其身尽瘁于国遑恤其他夫岂可已而不已者杨颙之谏谓之爱孔明则可谓之知孔明则未也杜子美诗云三分割防纡筹策万里云霄一羽毛又云福移汉祚难恢复志决身殱军务劳此诗字字有意细味之庻乎知孔明之心而岂常情浅识之所能测度拟议者哉齐右王良父尝书杨颙諌孔明之辞于片纸其孙出以示人予获观焉抚巻再三而不忍释呜呼前軰或者其亦有感于斯欤
　　跋吴真人閤漕山诗
　　闲闲吴真人至大延祐钦承诏防两至閤漕名山天宠焜煌照耀下土山之一草一木靡不衣被恩荣矣祝厘余睱泛应从容珠璧之珍绮縠之文灿烂于诗章吟句间又有以増益其辉光张君省吾亲受笔墨之教纸尾拳拳欲省吾不溺于伎而知进于道其意盖深逺矣哉
　　题画鱼圗
　　昔之达士有云于鱼得计夫得计云者以其潜于渊泳于川相忘于江湖上下隠见来去倐忽自适其适自乐其乐而不自知其然也若摭鱼之名借音取义睎慕荣显以悦世之浅丈夫是欲诱鱼以钩饵待鱼以罩罟也尚可谓之得计哉果有达斯趣者乎试以吾言问诸画史









　　呉文正集巻五十八
　　钦定四库全书
　　呉文正集巻五十九
　　元　呉澄　撰
　　题防
　　题孙履常送饶夀可之官后序
　　夀可之为人仁义之心恻如也履常之赠行仁义之言蔼如也以仁义之心得此仁义之言以仁义之言发此仁义之心充之不可胜用也何往而不达今其肇端耳人之契夫天者未有艾则天之报人者庸有既乎于夀可将行之际书于履常赠言之左
　　题朱文公敬斋箴后
　　敬斋箴朱子作凡十章章四句其一言静无违其二言动无违其三言表之正其四言里之正其五言心之无适而达于事其六言事之主一而本于心其七总前六章其八言心不能无适之病其九言事不能主一之病
　　题朱文公答陈正已讲学墨帖后
　　朱子答正己一书备述为学之功又规正已之失葢以其人有志于学故曲尽其言之至厚哉先觉之用心乎然澄窃闻之大功废业况服齐斩乎古人居父母之丧三年不为礼三年不为乐斩齐唯而不对齐衰对而不言自发一言且不可况可与人论学哉眉山二苏兄弟文人尔而其居丧也再期之内禁断作诗作文寂无一语是亦尝讲闻乎丧礼也正已靳学圣贤身有母丧而交书论学不异常时则三年之丧为虚矣夫亲丧本也论学末也忘其本而务其末不知所论之学果何学欤朱子固已箴其失然舍其大而议其小或者姑为之掩覆也耶
　　题康里子渊赠胡助古愚序后
　　士之遇不遇有命焉不系乎学与才也皇庆初予识东阳胡助古愚于金陵嘉其资质粹美辞章俊防意其必遇也逮今十有四年矣再见之于京师方且谒选吏部受九品初职而又不遄得孰不叹其淹滞而悼其屈虽予亦不能为之慨然也宋南渡以来东淛之人物防为盛东莱吕子其首也古愚言论性标格蔼然乡先达之遗风不但其文之卓异而巳康里子渊赠与之交欲进其文于道期之者至矣噫道不载以文则道不自行文不载斯道则文犹虗车也故曰笃其实而艺者书之子渊所期将进之吕子之上彼悼之者悼其屈于一时尔此期之者期其伸于百世也一时者人爵之贵其品秩之升由人之所畀而不可必百世者天爵之贵其品秩之升可跻乎极等皆我之所致而非人之所能减削也苟得是虽不得人爵无损也而天爵亦阶之而升乎予拭目以观古愚之升
　　题范清敏公赠墨工序后
　　宋嘉定宝庆间丰城范清敏公宰崇仁澄幼穉时每聴先大父对客谈论亹亹道范公之政神明刚决公正审悉不可一二计葢自宋初以至季年防宰未有能如公者后为郡守部使其政皆然澄既熟于耳闻及见公之一笔于书者则知公非徒有其政而又有文有学有识也第所见者不过剖析狱讼之语而于他文曽不多见今忽见公赠墨工一序读竟叹曰斯地而有斯人也夫斯时而有斯文也夫公谓墨工之售墨不可轻售非其人则其墨适足以蠧斯文蚀吾道呜呼严矣公以此为售墨者之戒则用墨者之罪为何如哉观公用此墨以莅官临民真无负此墨者使公得用此墨于皂囊之中白简之上则弼遗补阙击奸去邪上有补于君徳下有裨于国政是岂小小哉惜公不得用此墨于彼而仅得用之彼狱辞讼牒也公之文既不多见而此文几为人间苞苴废弃之纸非吾友陈渊然之卓识髙谊则公之曽孙凯何从而得此家寳也耶澄之所以把玩不忍释手而重叹斯文之幸而存也渊然宋江西提刑讳杰之子与范世婣凯尝仕于朝为赞仪署丞
　　防饶氏先世手泽
　　临川饶熙则明奉其父睿翁之手泽过予言曰熙之曽祖家富万巻乙亥燬于兵吾父最喜观史火后无书得之良艰百计购求弥劳弥笃晩年虽稍遂意然犹未备也随所见有日抄且嘱熙以宝其书熙不敢忘父命就曽祖所剏西园中构小阁以贮吾父所读书予曰而父贤巳夫得书艰而劬学若是彼多书而手未触者何人乎令子庋藏唯谨可谓善继志矣子令曽子早中童科长魁乡贡推恩受禄未显庸而厯运革而父精勤亦不小试盖皆福祉以遗后子其自勉以光于前哉
　　题得已斋叙记诗巻后
　　得己者何有吾之所自有也吾所自有者何可以自求不可以言言也非不可言也言虽多无益也窃观夫子之与人言未尝多也若利也若命也若仁也言之亦罕言不多矣犹以为未而语子贡曰予欲无言圣人岂靳于化今传后而欲无言何欤化今传后不在乎言也自汉以下儒者虗言炽而实功防流而至于宋之末虚言之敝极矣西浙盛君吉甫盖安分知足无客慕妄想也者扁其斋居曰得己为之序为之记铭之箴之诗之赋之者伍伍什什而弥富彼官爵货财举世所耆盛君之操趣尚且视之如粪土以其为身外物故也而于身外无益之言收聚不少疑若近名务外之障或犹畧尘粹徳之光乎崇仁崔命君与盛君交契深俾予増赘其言予方以是尤人尤而効之可哉辞之弗获聊为推明孟氏之防夫孟子所云得己者不失义之获也所云不失义者得已之种也而不失义不离道二事一事尔或穷或达时之遇不同其所不失之义即其所不离之道其所不离之道即其所不失之义道体义用非有二也学孟子之学如之何有实功焉虚言其奚庸必也慎独养气靡愧靡怍行吾正路动应无毫发之差斯不失义矣必也主一存心靡放靡驰居吾安宅静定无须臾之间斯不离道矣实功至是则吾所自有者吾自得于已自玩自乐之不暇虽圣贤格言亦可得其珠舍其椟得其思忘其筌况人之虗言蜩甲蛇蜕而已予今复以甲蜕进一览而弃之可也専乎内勿恂乎外勉乎实勿炫乎名他日有识之君子将喟然而叹曰斯人得己者夫
　　题梁湘东王绎贡职圗后
　　味柳子厚睢盱万状之辞益以八荒四极之逺隂阳竒僻之气所产亦犹禹鼎所象之物古有王防圗不可得见此圗南梁萧绎所作也当今天下一统日月所照悉为臣民开辟以来之所未见殊陬絶域异服怪形人所骇栗者时获目覩不待索诸圗也绎圗仅仅二三十国奚足多哉或谓萧梁无有是事绎作此以欺后世矣虽陶谷防语亦云斯葢卑陋萧梁臆度立论未尝读史书考事实而然夫梁虽偏霸一隅然南朝四代运祚之短者止二十余年而萧衍一人享国逾于四十年元魏扰乱故三十余年魏人不以一矢相加遗境内小康多厯年所为南北七代之最遐僻小邦闻风慕利而来史不絶书绎据实而圗之岂欺也哉但元魏乃梁敌国以基业则魏先而梁后以土地则魏广而梁狭以势力则魏强而梁弱萧衍尝自求和而元恪不许魏分东西之后元善见始与梁通以魏列于贡职之首则欺也绎于君臣父子之道俱失而文艺精丽能诗能画此圗之作乃在极盛将衰之时不五六十年侯景兵入三主皆不得其死国遂以亡其事无足称而人寳此圗者却以其画之工也观其摹本有缺落字或谬误梁史所载若扶南若林邑若婆利若于陁利及蠕蠕盘盘丹丹等并有使至而此无之宜借善本完补改正陶谷防语亦紊前后之次谷初得于石重贵末年之丙午其年晋亡而失再得之于刘知逺初年之丁未庚戍汉亡再失复得之于郭威广顺之癸丒明年甲寅以侍郎充学士又有防语丙午至甲寅九年之间三姓五君谷仕晋为中书舍人仕汉为给事中视易姓易君如置棊曽不以为意而独拳拳于此一圗之得丧不知其孰重孰轻也
　　题汤汉章为程周卿治病巻后
　　周卿之疾竒疾也汤汉章之医上医也防其人之医斯疾不可得而愈防汉章之义斯医不可得而致而微成父之文则斯事之义亦不可得而知也汤氏素号义门其好义也非自今日其为义也非止一义人所不知者固多矣然为义者岂蕲人之知哉为之者不蕲人之知而乐道其善者惟恐人之不知也此文人之所以不能巳于言哉
　　题朱法师求雨应验诗后
　　泊然无心者老佛之源也而其流有气学焉有声学焉以梵声呪雨呪晴而輙应四僧至今能之若夫専一气以役鬼神以感天地南土往往以是相传然得其真者鲜矣予闻建康称诵心渊朱师求雨之騐师其得是真传者欤师不肉食甚孝于其母又推孝于其外祖母有此苦行有此至行所养者完而不挫气学之本也盖能以志帅气故能以气动气而阳召阳隂召隂唯其气之所使志为之帅志之所帅行为之本居畏垒之山而大壤居藐姑射之山而物不疵疠此充其学以造于仙者予虽不能其术而知其理乐闻朱师之事而因劝世之道流以脩行也彼为道流而实非人类者能无愧于斯乎
　　题赵中丞逑眼医说后
　　道济天下而不有其功施及羣生而不祈其报者此禹稷伊周之用心士大夫未必人人能若是也而况技艺之家乎古今之流最莫秦越人之若也其适周适赵适秦随时改变为老人医妇人医小儿医以迎合其国俗葢亦为利焉尔故以轻身重财则列于六不治之一其志可知也扁鹊犹然则于俗医庸何责河南常光明精専眼科河北老儒李彦政双目失明跬步无进适相邂逅恻然怜之为之畀之药而其疾顿减于昔髣髴有见遂能扶杖以行艺既神矣又且郤所报而不受厚感其徳拳拳不忘于心延祐六年秋客金陵告之于其乡达尊中丞赵公公嘉其人以至笔之于书而予亦得闻其事噫孰谓技艺之中有能若是者哉使世之士大夫能以是心为心则禹稷伊周之心庶乎其不泯矣彦政儒之穷也常光明医之良也救人之疾而不圗其利感人之徳而不坠其名二者皆厚之道也寡情薄义之徒受人再生之恩如父母而亦旋踵忘之者其心之厚薄为何如也一观赵公之辞而兼显二人之美所谓一言而可以善风俗其若公之言也夫
　　题汪龙溪行词手藁后
　　书之誓诰命古王言也下逮春秋诸国辞令之善犹足以折彊振弱汉初制诰温乎三代之遗风武宣不如髙文景时矣况东都以后乎自唐以来代言之臣至宋二三文儒殆蔑以加未能齐先汉也而骎骎近之间有才气之髙溢出法度之外不无伤于浑厚然视全句对偶用事砌甃以夸精致者相去辽絶也南渡讫于季年惟翰林学士显谟汪公最优多难之秋徳音所被闻者凄愤何其感人之深哉葢其制作为体不但言语之工而巳今观手藁六帙虽一时不经之辞非大诏令也而一斑之窥一脔之尝亦粗得髣髴云临川吴澄肃读毕敬识左方转示者公之逺族孙巽元也
　　题刘端夫送万国卿序后
　　万国卿谦厚和易达练于事坦坦然有乐为善之心刘端夫称之曰正人正人之名岂易得哉刘公天下达尊葢未尝肯轻许可吾夫子云如有所誉者其有所试矣于以知其善善之心长也国卿为江南诸道行御史台属官与予始相识出示刘公赠言公之行予所敬服因公之行从公之言则见公所喜之人如见公也而喜之亦如公焉
　　题人瑞堂记后
　　皇上践位之初翰林学士承防刘公为国子祭酒葢以望实选不以品秩论澄由国子监丞任司业朝夕事公公为官长又年长恂恂焉视予犹弟也时公年六十有五而公之父邢国公年八十有三顔若童孺气若少壮予嵗时执卑防礼及门致拜必抑损下接不自知其齿徳之尊煦煦为待予犹子也其明年予移疾归田虽邈在大江以南数千里之外而公一身之信厚一家之善庆寤常佩服于也越七年邢国年九十皇上敦老老之仁特防锡燕三宫颁赉恩贶渥洽朝臣咸至称夀文臣各为赋诗而平章政事李公序之布宣上意为邢国为人瑞承防于是以人瑞名其堂而翰林待制邓侯记之一时宠荣福祉之隆君臣父子之懿宾客僚友之集京都相传以为盛事诚旷代所希有者予不获供给使令其间而于江南窃覩邓侯所作堂记为之三复祗叹而志其后云
　　题李思温举业藁后
　　前浙东宣慰司都事李谦父之子思温往年从予受尚书凡殷盘周诰诘屈赘牙旧注黯闇不明宿儒媕娿难语者悉畅其义洒洒可聴頴然特出秀于羣弟子之中年二十游京师一二钜公贵人器之以闻于上得补国学弟子员贡举行为应试之文及投赠等作俱有可观假之年而进进何可量也不幸婴疾以归竟弗可疗生至元甲午卒延祐丁巳年止二十有四其父痛之不置卒之明年予过仪真观其遗藁亦为之悲感焉天之生人也与之才者或夺其夀从古以来至于今多矣是其闗于一时之运数欤抑系于一家之福分欤呜呼
　　题苇斋记后
　　斋者斋居之室也昔人之名其斋有曰竹者矣有曰榕者矣竹斋者以其斋外之有竹林也榕斋者以其斋近之有榕树也斋而名苇者则不然谓以苇为斋非若竹斋之在林间榕斋之在树侧也而目以为名也苇斋肇于谁乎儒学提举李君肖翁所为也肖翁种学绩文士流所推服家于龙兴路之富州尝教授于州庠仕而不离其乡也及是提举儒学事于辽阳则逺违其乡盖六千余里逺近虽殊而处之如一辽东地寒市苇席障蔽其上与四傍为斋居之室而名曰苇斋人或哂其陋而君视之若广居安宅然且自为文以记谓其中之和如春者仁也谓其制之防隅中矩者义也噫世之人役外物以奉其身大率尚华靡而羞简俭一有不备怅怅不自足卫公子之居室也其美其完一必曰苟无求美求完之心故夫子称之肖翁不欲求完求美夫岂不能强力以办一室而简俭如此略不以外物华靡为意其识趣为何如哉庄子书有蘧庐之言蘧之从草注者释为艸屋考之字书蘧不训艸艸屋之注疑非惟从竹之籧字书释曰竹席又曰芦蕟然则籧当以竹而传写之误以艸也今肖翁之苇斋以芦蕟为之正庄书所谓蘧庐也与然庄书以仁义为蘧庐今李记以蘧庐为仁义予未知其孰贤必有能辨之者肖翁归自辽阳与予邂逅京师予见其所作苇斋记嘉之如夫子之嘉公子荆故书此为其记之左
　　题温公日厯藁
　　温公日厯藁二巻凡十纸备见荆公初行新法时事一巻自正月己未讫二月壬午一巻自三月壬辰朝讫是月壬子熙宁三年也公素善荆公吕献可弹文公甚怪讶及是所为不合公意始恳恳言之上前又私书再三往复公之忠诚至矣其后公既大用悉改其法然荆公卒犹厚褒赠且曰介甫好处甚多但执抝尔公于国家之政事而故旧之义始终不逾噫孰有能如公者哉在赵子敬平章家获覩此巻因识其末云
　　题赤壁圗后
　　坡公以卓荦之才瑰伟之器一时为羣小所挤几防死地頼人主保其生谪处荒僻公尝痛恨曹孟徳害孔文举谓文举不死必能诛操其胷中志气为何如哉身之所经苟有阿瞒遗迹则因之以发其感愤此壬戌泛江之游所以睠睠焉托意于赤壁而不能忘也不然夫岂不知黄州之非赤壁哉一世之雄而今安在托客之言公不自言也水也月也道士也神化竒诡超超乎逺游鹏赋之上长卿之人何可髣髴其万一公之所造如此而犹不能不有所托以泄其感愤者何耶殆亦示吾善者机尔公视操如鬼鬼犹可也当时害公者沙虫粪蛆而巳矣人间升沉兴仆不过梦幻斯须之顷公岂以是芥蔕于也哉鲁人范仲寛绘赤壁二赋而齐人张明徳效之明徳儒而通盖慕公之文而起者巻首有东平王间堂承防叙语予既因明徳之畵而追忆前事又慨间堂之不可复见也泚笔而识其左方









　　呉文正集巻五十九
　　钦定四库全书
　　呉文正集巻六十
　　元　吴澄　撰
　　题防
　　题阎立本职贡师子圗
　　阎立本职贡师子圗平章赵公子敬所贮立本画品超絶传流殆六百年厯几贵家而公得之是可寳也亦可慨也当时此人此兽中土盖稀故圗以示后今逺方职贡靡所不有虽未观画巳稔见之矣
　　题宣和画女史箴圗
　　黄屋之尊而游意曲艺笔法精妙规戒具存其圗女史箴与唐开元圗无逸奚异昔楚灵王闻右尹诵祈招之诗为之馈不食寝不寐者数日仲尼叹焉今抚此圗不觉抆泪
　　防说后
　　乐防成说曰儒者首当明理惑于异论希求不巳累嵗暴露亲丧大为不孝又买巳发旧坟改掘他人祖宗之骨而望己之子孙获富贵可乎斯言有禆政教夫人子卜宅兆藏亲之体魄以孝先也岂为利后计哉或萌贪欲之心而便贪欲者之伎或持贪欲之伎而蛊贪欲者之心一则小黠一则大痴噫可叹已余是以有取于乐氏之言
</div>
    <div class="pagination">
<a href="吴文正集_page29.html">上一页</a><span>...</span><a href="吴文正集_page25.html">25</a><a href="吴文正集_page26.html">26</a><a href="吴文正集_page27.html">27</a><a href="吴文正集_page28.html">28</a><a href="吴文正集_page29.html">29</a><span class="current-page">30</span><a href="吴文正集_page31.html">31</a><a href="吴文正集_page32.html">32</a><a href="吴文正集_page33.html">33</a><a href="吴文正集_page34.html">34</a><a href="吴文正集_page35.html">35</a><span>...</span><a href="吴文正集_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
