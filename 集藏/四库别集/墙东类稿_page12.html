<!DOCTYPE html>
<html>
<head>
    <meta charset="UTF-8">
    <title>墙东类稿 - 第 12 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>墙东类稿 - 第 12 页/共 19 页</h1>
    <div class="content">　　题万户府瑞麦图
　　河中之野木连理文人作颂何所美鲤湖之水莲双葩史臣纪异不足夸木叶饥来岂堪食莲花逺观空有色由来上瑞是丰年芙蓉池外麦连天一茎三穗攒秀颖好事军中万口传阅武堂成政多暇刀劔不如牛犊价老农噉饭看升平竒祥异产从天下香饵先收夏陇云雪匙可卜秋田稼絶怜西蜀杜参谋困饥空懐当世忧崆峒麦熟无人获且问王师休未休
　　题刘晦卿月楼图并饯秋闱之行仍不犯月楼字
　　君不见刘越石晋阳铁骑围城急一声长啸震山谷抛弓散走羣儿泣又不见庾元规武昌僚佐相追随坐据胡床夜笑语不知宾主竟为谁枕戈待旦成何事终譲着鞭先士稚况复西风尘汚人茂宏举扇思还第嗟嗟二子逢世乱误长清谈空致患争如今夕倚阑人一生饱吃升平饭百城桴鼔夜不鸣万里山川秋愈明黄鹤孤飞白鸥睡卷帘露气下三更初听笛声何激烈再听书声更清越素娥宻约无人知今秋丹桂来先折
　　题金君泽家山飞云图
　　吴姿楚态谁使然白石齿齿山姢娟孤云欲断不断处中有万斛潇湘烟黄榆日晚长洲路木叶山头几风雨一声寒鴈江南书萱草灵椿觧相语觧相语君应知山风猎猎游子衣毕逋有待何当归
　　应昌路驿傍有古松一榦生十八枝为斧所伤江西胡生图以示州长官命余作诗
　　卢龙迤北道应昌八月飞雪六月霜隂风萧飒百草僵牛羊陇坂狐兔冈破邮古庙人鬼静傍植巨木百尺强孤根绵绵蛰幽土枝榦直上凌穹苍何年堂堂十八公防朝侍立冠剑长中有二公能死节张许崛强存睢阳余生幸或逃斤斧逺地何由选栋梁西江行客苦好事一见擕之袖里藏摩挲老眼识竒怪兴作万里神苍茫寒斋无复丁生梦腹内惟闻葵藿香
　　唐人洗马图
　　君不见雀鼠谷抵介休壁马甲不解王不食又不见泰山马色别为羣东封望之如锦云英雄角力多相值嬖幸承恩思自媚不辞汗血千里劳驱死尘沙那得避何如落日清水湾骅骝独步春草闲圉人袒肩没两踝控辔欲上未上间静观物理坐叹息玉花惨淡何人笔少陵野老最善评弟子曾入将军室
　　跋牧马图
　　平原浅陂水草甘美枯梢吹风日落尘起物色祁连山前路又似逾关渡陇水一人解鞍枕欲睡一人褶袴手仰指一人持辔却回头万马攅蹄行复止饮者啮者各自然驰者忽在立者前驹而幼者随壮者浴者出没晴波川风騣雪尾不受鞭并驱逐者如争先须防两骑独殿后戎笠持兵相格鬬老羝挟乳自成羣牧羝人逺傍无救何人丹青手摸冩防礴胷中有全马陆子作诗配駉野千古传流好事者
　　栽桑
　　细听邻妇低眉説年年育蚕苦无叶山童执筐入市卖一称百钱犹未惬更兼春雨土寒忍见蚕饥头戢戢买丝织绢输官外空借隣机闲一月阿姑卒歳无繻袴小儿露骭风吹裂今时县官清且明课民务本令必行担桑赪肩荷锄去青青布种环郊城明年家养一百箔巷响缲车楝花落满笼新丝白雪香听赛蚕官鼓声乐
　　赋烧笋竹字韵
　　先生朝槃厌苜蓿笋味得全差胜肉苍头扫地犀角出赤焰腾烟龙尾秃土膏渐竭外欲枯火防温酒已熟拨灰可惜衣残锦解箨犹怜肤跃玉青青无日长儿孙草草为人供口腹卢家丞相蒸葫芦石家无人煑豆粥去毛留顶有何好捣韭作虀空自速不如野人工食淡自办行厨入脩竹句里曾防玉版禅胷中会着筼筜谷主人不问不须嗔昨夜西风响林屋
　　竹鹤窥棊雪字韵
　　秦马投鞭江可竭别墅从容谋已决兰堦小儿呼与棊敌手不觉平时劣青冈鹤唳走先声捷书上床屐齿拆局中胜负俄今古身后功名谩豪杰何如山中静相对风度幽篁韵清絶林深有客遇神机柯烂无人传妙诀白头老姥独解事化作仙禽欲饶舌石枰落子忽惊飞五月骊山啄残雪




　　钦定四库全书
　　墙东类稿卷十七　　　　元　陆文圭　撰五言律诗
　　四月八日偕张菊村邓匪石洪乐闲逰城西诸寺以山髙水长分韵得长字
　　门外青山寺西行半里强童分泉茗洁僧供饭蔬香地僻红尘静心闲白日长少年余气习棋酒愧疎狂
　　春雨叹
　　山城春强半雨脚乱如麻润麦还伤麦催花又落花闲来忧嵗事老去惜年华卧听空檐滴应无梦到家
　　骤雨
　　绛帐虗堂设檐牙雨骤倾已过惊蛰日未听虫声向晩飞蚊出偏工傍耳鸣山灵戯穷士邀喝夜相迎
　　立冬
　　旱久何当雨秋深渐入冬黄花犹带露红叶已随风边思吹寒角村歌相晚舂篱门日髙卧衰懒愧无功
　　夏港道中
　　微暖背曝日轻寒面受风人行官路侧鹊起野田中细草陈根绿疎林病叶红故人云水隔来往愧衰翁
　　髙邮寳应道中
　　长淮昔战争废地少人耕野壁三家市官亭十里程田夫时识字水鸟不知名薄暮宿何处孤云又一城
　　客中度嵗
　　厯遍青徐路东风送入京车中守残嵗道上拜新正椒酒今谁献桃符旧未更故园梅正发不见玉峥嵘
　　喜雨上理同知
　　苍苍虽莫测诚意尽能回履草穿云去炉香带雨来神龙如有喜旱魃不成灾四野车声歇懽声却似雷
　　贽王容溪
　　劲竹持髙节余花表晩香一瓢顔子巷六籍郑公乡后学师珪行先天发寳藏空擕经世具独立暮山苍
　　和宋春卿寄诗韵二首
　　练江诗酒社聚散十年春君作并州客身为绛县人一牛甘送老五马未全贫出处嗟殊异相思意却真壮防不知倦老境怕逢春自分无知己何堪从避人飞花空有恨巢燕不嫌贫独忆延陵客风流似季真
　　和谊斋惠诗
　　鸮室徒劳甚鸠居柰拙何田园空嵗晩梅栁得春多径合思除蔓墉髙许附萝呼儿净扫地恐有故人过
　　和心囦雷雨地震诗
　　天公恶作剧翻手变炎凉海运三山动江髙数尺彊震雷惊失七漏雨苦移床不虑填沟壑真成老更狂
　　奉和子华秋懐四首
　　九日秋懐恶那禁暑气隆苦吟愁作祟多病药无功有客来相访扄门弗为通怕谈当世事遗患及孩童况值艰难日那当老病身后生欺旧辈俗吏笑髙人易扫张超雾难清庾亮尘盐梅正相得鼎鼐盍调新痛饮消愁酒愁城未肯降隂风吹北户斜日上西牕艰食悬禾亩苛征及苇江何曽入官府深愧鹿门厐得志瘳民瘼何期与愿违青灯疎简册黄土汚征衣道路嗟于役山川赋式微秋风动鲈兴应不践危机
　　和唐人闲字韵诗巻
　　鼎鼎百年内何由一日闲冲冠无怒髪揽镜已苍顔未易桴浮海应难屐上山春逢甲子雨愁听溜潺潺
　　赠防士艾介翁
　　三江懐故国七泽吊孤臣有客诗招隠何心赋问钧明时无弃士晩节少全人防子归何日农工已及春丁酉春识庆上人于钱塘邓君善之索余同赋孝僧诗余请以二十字尽记其实既成善之喜而书之不知何人持去后二年上人访余江上复书以遗之
　　襁褓已离乳干戈复异居闗河行欲尽母子遂如初卓行先贤传前縁释氏书悲欢知己极讃咏欲何如
　　赠潘道士祈雨
　　日者旱太甚天乎祷有诸震雷惊破柱骤雨喜随车精意通无间神功敛不居鲁侯眀徳颂好接有年书
　　送刘青璧湖北道按察
　　飘然南去客使者趣扬舲白帝秋云滑黄牛暮雨腥寻诗行楚甸问酒宿巴汀北道人多朴无词到讼庭
　　送班同知
　　専城镇西土世禄食南方纨袴洗余习簮缨袭旧芳髙风仰乔木遗爱指甘棠他日循良传应留姓字香
　　送杨伯可赴省
　　秋水芙蓉幙时闻啸诺歌簿书精力尽台省故人多别酒禁愁得交情柰久何懐君四徳备防正复谦和
　　丙申嵗侯仲逹之官洪泽
　　淮楚俗轻扬萧萧古战塲残兵空壁垒旷野失农桑鱼蟹西风市菰蒲浅水塘君山足诗景何事访渔郎
　　送王县尹之官湘潭
　　江亭重执手雪压暮潮平台阁逾三载弦歌又一城遗乡因楚俗令尹似湘清别驾余知己分廷托寄声
　　送郭仁卿之官三衢
　　宪府自清要胡为堕冗曹平反犹用恕纠录肯辞劳才富家何瘠官卑志愈髙青云迟得路胜我落蓬蒿
　　送吴次尹惠州巡检
　　万古罗浮洞江楼着老坡子西相继出廷秀晩经过欲访先贤去其如逺道何天寒与君别莫听扊扅歌察罕布哈教授满别【原注丁夘乡试第一三举不中保充掌书】
　　小却官虽晩先登艺最优文章九州外科目万人头桂折金天月芹空泮水秋澄清赖君辈宪府正旁搜
　　送广平孙教授
　　广平河水圵古暨浙江南两地音邮濶三年官况谙采芹聊共乐食蘗岂能甘别酒黄梅浦情懐老不堪
　　送句景范教授之官澧浦
　　南楚离骚国清风澧有兰相从泮水乐独棹一江寒逺地重逢少新知欲别难髙平读书室好为扫荒残
　　送张慎与归海陵侍养二首
　　湖风吹栁絮记别一年余君出当归养吾穷久索居乍逢论缱绻欲别又踌躇一苇长江隔时时卜鲤鱼英才销落尽世事一凭栏以我相思切知君欲别难暮云南国暝早鴈圵江寒独羡莱衣乐春风鬓未皤
　　送周子华南归二首
　　江城少公事幙府得诗人乍见顔如旧相思意转亲不堪时事改赢得鬓毛新后夜孤舟别西风漾月轮此日与君别重逢未有期衰年行欲尽近事或难知浩荡风云防萧条草木悲三吴多俊杰试与问安危
　　送魏叔华归越
　　阅世沧江上柴门防送迎云泥虽异路车笠见交情春雨西兴渡梅花古粤城寄声卖樵叟莫羡锦衣荣
　　送长芦穆生归乡来别
　　闻君返桑梓老我屛丘樊命驾轻千里临岐赠一言为山方进篑有水必观澜顔孟千年在遗经得尽繙
　　送张仁卿二首
　　四海张公子腾书盛賛贤论心才防日屈指遂经年鹜案翻新牍鸡窻理旧编迟君得小暇已索赠逰篇作县徒劳尔飞黄服短辕弃官真不恶惜别却无言再试知何地孤生老是村去逢南国友梅岭正花繁
　　送李正斋
　　龚黄吁已逺循吏舍公谁卧辙留行色归装减到时朝争驰荐剡郡议立生祠寂寂燕台客难酬国士知
　　送唐子华
　　海内多英俊交情得似君慇懃别后语呜咽病中闻吟棹秋溪月归帆晩浦云可怜江树隔何日更论文
　　送厐西山
　　行李不盈车西风两鬓华厯官多在考归蜀已无家人去空芹水舟行及藕花飞腾君有日吾计老桑麻
　　送汪太无道人
　　面带青山色道人何处来一壷悬日月两袖裹风雷鈆鼎养活火寒炉拨死灰出寻方外友不语又空囘
　　送麻姑山道人
　　麻姑一女子处处有仙坛地古留遗迹君今住此山流泉清涧底落日乱峯间闻有蔡经者时时得往还
　　病中寄诸友
　　五福人间有吾兼疾与贫死宁遭疫鬼生不媚钱神采药思方士贻书荷故人城东有别墅风雨失残春
　　病枕
　　潇潇风雨夜病枕厌长更辗转终无寐呻吟不絶声防牙乗壁暗鸡翼报窻眀辛苦床前婢频呼睡不惊
</div>
    <div class="pagination">
<a href="墙东类稿_page11.html">上一页</a><span>...</span><a href="墙东类稿_page7.html">7</a><a href="墙东类稿_page8.html">8</a><a href="墙东类稿_page9.html">9</a><a href="墙东类稿_page10.html">10</a><a href="墙东类稿_page11.html">11</a><span class="current-page">12</span><a href="墙东类稿_page13.html">13</a><a href="墙东类稿_page14.html">14</a><a href="墙东类稿_page15.html">15</a><a href="墙东类稿_page16.html">16</a><a href="墙东类稿_page17.html">17</a><span>...</span><a href="墙东类稿_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
