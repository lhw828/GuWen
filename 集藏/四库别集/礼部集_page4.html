<!DOCTYPE html>
<html>
<head>
    <meta charset="UTF-8">
    <title>礼部集 - 第 4 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼部集 - 第 4 页/共 23 页</h1>
    <div class="content">　　燕子行
　　清江朱楼相对开去年燕子双归来东风吹髙社雨歇一日倐忽飞千回翻身初向烟中没掠地复穿花底出花飞烟散江冥冥城郭参差满斜日无情游子去不还短书寄汝秋风前绣帘不卷春色断空梁泥堕琵琶弦飞樯冉冉潇湘浦春尽天涯路脩阻一夜相思栁色深独上楼头泪如雨
　　寄黄晋卿
　　故人别我今何适书来尚作吴兴客天目云愁百里隂太湖浪激三州白孤城渺莽云浪底髙秋怅望川途隔周南太史终岁滞洛阳年少何人惜似闻幕府招延君法律应须早致身腐儒白首遭笑骂游戯聊复惊庸人客中得士佳有余新诗满幅来起予人生可乐在知己素心不为食有鱼青枫叶赤炤野水飞防翠盖何时倚念我孤吟五断肠闭门寂寞秋风里
　　次韵苦寒行
　　江云冻黄青日堕苦寒欲御谁能那蛟髯氷脱僵起立鹢脊风髙退飞过阳春却在五侯家绣被不愁妨睡课捧觞艶眼送一曲闭阁下帘熏百和君莫笑穷诗翁萧萧破屋箪瓢空随阳耻学南征鸿汉时袁安卧雪中至今千载垂清风
　　梅枝拄杖歌
　　槎牙千岁枯梅枝铁骨孤瘦苔为衣不留花叶混凡木黙谢规削含天机严陵主人欣得之朝扶暮倚长相随清余冬树雪月艶润结夏林烟雨姿千峯万壑同来路飘然今复游何处已将形影共岁寒肯向风尘争捷歩罗浮花开春正繁安得携尔同跻攀手招仙人唤緑凤侧身飞去青云间
　　和李坦之九鎻山闻箫
　　青山九鎻多飞楼仙人吹箫楼上头洞中凤舞花羃羃潭上龙听云悠悠曲成三弄犹未已夜深月出阑独倚泛声流响满千岩长松怒啸悲风起一从之子离故山梦忆嫋嫋空蒙间钱塘道士紫玉管时复听之开心顔斯人忽去无消息囘首山中亦荆棘怜君独客向江城青枫堕影天霜白知音之士不可忘感时抚事成永伤莫怪当年向常侍愁来闻笛赋山阳
　　墨竹行赠元生
　　洋州太守天下无墨竹一幅千金俱当今李公得其法声价絶代倾鸿都元郎眉宇清如水早年放达仍相似静临真态灯月下独玩天机风雨里渭川千畆春林深潇湘一片秋云隂引竿鼓棹咫尺近吊古渺渺愁人心东城重来春欲暮写遍人家屏与素墨痕醉袖两淋漓蹀马蹄花满路古来竒士非畵师能事不受尘埃羁胸盘成竹手不知根源一一叶与枝我生爱竹忘朝饥归来城南结茅茨当窻万个志已足安得与子同幽期风帆落日翠袖逺髙歌把卷长相思
　　桐庐夜泊
　　合江庭前秋水清归人罢市无余声灯光隠见隔林薄湿云闪露青荧荧楼台渐稀灯渐逺何处吹箫犹未断凄风凉叶下髙桐半夜仙人来絶巘江霏山气生白烟忽如飞雨洒我船倚篷独立久未眠静看水月摇清圆
　　山楼秋望图
　　荒厓苍苍映髙树树缺飞楼秋色露楼中有客独凭时溪上何人却归去风埃低垂伤我顔嗟尔乃得专其间晴窻掩卷意未已一夜梦绕江南山
　　飞来峯
　　何年灵鹫西飞来平地涌出青瑶堆老根盘络树竒古不着寸土天所栽上有长藤走寒防下有积叶粘枯苔悬厓孤撑危屋覆嵌窦上出空窻开山根幽泉行未逺细响激激随湾洄流风忽起林影乱秋日欲落猿声哀我来临流一濯足试歴窽穴穷崔嵬胡然列像森怪恶髙下斵凿纷岩隈当年人慑吴越怒势方张谁敢摧彤墀朝夷峙垩塔蠒纸暮出飏寒灰可怜卷石亦当厄旧观一失何由回人间好山政无数尔曹错据弥九垓人区冥冥幻鬼窟更侈金碧倾琼瑰惟应震荡再开辟始得一洗无纎埃平生山水兴不浅亦拟胜处聊徘徊空亭坐对増叹息出山始觉心悠哉
　　墙西梅花
　　墙西古梅侧敧倒一半花开出官道道傍过者争注目弄蕋扳枝矜媚好幽姿讵肯随俗态髙艶何如委凡草心非真契漫相逢计失深藏难自保何如空山荒涧底千年古径无人到寒香不遣暖蝶知落英惟有春风扫防当移植遂尔性不用哀吟对枯槁
　　梵隆畵番王献佛图
　　如来宴息双跏趺碧海涌座红莲敷身如浮云与枯枝一毫无有寜愿余不知何国被服殊缓耳卷发黄虬须狻猊巨象先后驱寳盘五色摩尼珠归诚贽贡陈区区拱手伛立顔和愉足明神化羣情趋眇然韦布一懦夫乃独抗论非空无见之不肯脩勤渠羣嘲众嗤谓尔愚作诗三叹还君图
　　题赵守云壁振衣二亭二首
　　胭脂山北厓光青中含层白云英英玉烟乍出翠屏裂碧海忽涌银涛生主人一见淡怡恱収揽竒观归千楹仰看垂天作飞雨俯视叠影浮晴卷舒万变真体在动静不测神机行悠然妙处当自领岂但卜筑夸经营武昌亭台一十万谁家弦管无新声青衫不受尘土涴赏独有山林情座间翰林老词伯健笔一落峯峥嵘旧游俛仰二十载却驱五马东州城卷中携此千仞壁使我想见犹神惊
　　右云壁
　　人间埃纷茫茫染衣能淄眯目黄谁知洁土本无汚有如浊水涵月光武昌参军庶务剧喧嚣牒诉环笞搒九衢障面蹋斜日瘦马湍汗如流浆城隅咫尺有邱壑白云翠壁摇沧浪危亭直上宇宙濶振衣长啸天风凉俯视扰扰众蛟聚仰见矫矫孤鸿翔神怡体旷心目适便欲超忽凌八荒屈平独清当时笑骚语千载道芬芳羡君防俗古来少况复余事攻文章飞霞之佩髙颉颃余子灭没谁能望
　　右振衣
　　和申屠子逹春暮田家即事
　　长河无际浮空防一泻可溉千村青禾苗蔽日不见土下有清水鸣泠泠白鱼肥美新酒熟饮食俾尔老复丁叫嚣无声桴鼓息中夜甘寝何曽醒我来值此良自庆公余但欲深闾扄归耕未成强徇禄饭蔬不恨无羶腥
　　脩河道中
　　云穿涨空如刷煤疾风怒雨相随来我舟中流四无际髙浪掀舞声喧豗防防不复辨咫尺触树乃始知湾隈破篷淋漓湿被面想应为我湔尘埃暮投村店雨未已土床漏屋生莓苔跳蛙鸣蚓入我屋四壁聚蚊成殷雷中宵不眠坐达曙嗟岂有意兹徘徊符移联络星火急潦水洞决隄防开河渠使者峻督责奈何天意方为灾负薪筑土非所惮强顔俛仰胡为哉
　　孙孝子
　　保郡新城孙孝子起家掾曹宰百里母病去官如脱屣躬甞汤剂悲不起结亭茔兆庐且止朝吟暮咽泪穿眦誓言终身守松梓嬛嬛孤侄寡嫂姊割产廪之寕薄已嗟公之行无与比飞书上闻扬厥美华表煌煌着千祀礼坠世季浇风靡披衰肉食怡弗眎倾赀异教诸非鬼弃防忘哀亟从仕我深嫉之人所诋诵公此事尤卓伟秉彛与天互终始皇化清明敦孝理公今作宦在风纪愿令汚俗归一洗四海法之循圣矩
　　追和吴夫寄韵
　　去年风雨人过门咫尺软语勤相温感君此意深到骨泪落声放不得吞惊心昔别又五载日月歘忽如跳奔一官浪走千里外长淮巨泽波浑浑拏舟循稼逐雁鹜负土卷埽驱蛟鼋老亲同来竟舎去我足虽絷思腾骞安知一朝竒祸作悔不早计回南辕少年蠭鋭类战士挟执鞭弭仍櫜鞬祗今忧患黯消落但欲燕坐忘朝昏京华游泛君防厚箧中手録今犹存雪窻重炕每共宿泥涂軏辔交相援青春忽作慷慨别拂衣便指山之樊九重斜日重囘首御沟新栁垂周垣霜蹄暂蹶未为失天路再骋谁能藩索居无人思转剧鬰鬰莫吐胸中言仙华絶顶有竒观下睨海日扶桑暾披香试即玉女迹把酒遥酹粤客魂著书筑室约岁晚与君霞帔同髙掀大夫最达空足论要以不朽垂乾坤【粤客谓谢髙父】
　　雪中简吴子彦
　　北风吹衣马凌兢冈头徃来降复登敬亭相看防不厌今朝蔽障云层归来静听打窻雪松炉细拨寒灰腾故园梅花入我梦谁遣钟鼓催晨兴吾宗潭潭万间屋隙宇容容逃严凝去年之客豪冯凌美人狎坐酒如渑今年之客贫如僧茗椀瀹雪虀盂氷人生彼此各自适问君谁爱当谁憎只愁岁晏舎我别










　　礼部集卷四
　　钦定四库全书
　　礼部集卷五　　　　　　元　吴师道　撰古诗
　　寄张师防求畵
　　我于山水宿好敦早年畵亦窥其藩却观作者还自愧一朝弃去无留痕张君妙悟有天趣不待师授知根源宦游徃徃得佳胜目力所至气已吞烟云莽苍潇湘浦树石惨淡江南村渔梁茅屋带林薄防缀清妍难具论宛陵城中数相过襍遝缣素方填门谓予雅爱不见索岂有强求持璵璠君不见燕公一笔靳豪贵王宰不受促廹烦古来竒士多异俗所以千载名长存吾言如斯亦非激君诺已定应无谖
　　舟行得风
　　江豚卬鼻濆惊波秋来江风西北多掣防鼓篷疾于电银屋怒拥髙嵯峨江南江北青山色着意相看忽如失我行小迟亦何害人生取快宁多得贾人舟子勿啸呼野有垂泣耕田夫三月不雨田水枯
　　过池阳逰齐山洞
　　城南飞桥跨清溪度桥并辔千丈堤堤穷水尽翠微出系马道傍寻杖藜巉巉石骨不见土一色斵削青玻瓈恠岩竒壑纷左右絶顶俯睨长江低当时登髙插菊处至今胜日争提携荒亭已頽断碣仆霜草满地寒螀啼杜郎风流杳何处秖有兹山仍号齐其间一洞景更絶喜子曽游知旧溪逾冈陟巘数里险路断忽复忘东西石芒钩衣藤罥帽荒榛丛篠交防迷遥呼野人问不识下趋却踏湖边畦前瞻佳处似彷佛兴倦不惜重攀跻径穿蒙宻得窽穴俛首匍匐膝拄脐日光忽漏天宇小所见政尔如醯鸡流苏垂盖结髙屋旁入诘曲房与闺卦蓍二碑史氏植欲读奈此苔藓泥斯人好事世亦少挽萝仰视茫无梯崖间名字半磨灭后来游者犹堪稽洞中风出蝙蝠乱日暮云气寒凄凄返寻林麓出山下虎跑歴歴皆新蹄仆夫惊喜行路诧归来追忆犹神凄平生好竒已成癖世途良倦思岩栖模碑幸寄却细读我诗仍欲烦镌题
　　钱舜举摹李伯时畵凤头骢图
　　汴都五马来西域当时总入龙眠笔钱郎摹得凤头骢想见羣中更殊特大宛渥洼挺龙种开元内廏森天骨超然意气欲争雄直比来仪称瑞物宋人兵力非汉唐裕陵开边徒扰攘鬼章成禽侈告庙于阗效职脩来王吁嗟元祐乃致此信是当国谋谟良诸贤一去宁复得此马不在吾何伤
　　赤松山图
　　昔年曽踏山中路路入桃源正春暮落花扑面东风来飞觥遥石流泉去拂衣起随醉道士为指皇居牧羊处山空石化草芊芊祗有荒祠映髙树神仙之舘多飞楼铺牀对卧楼上头松声涧响两娱客终夜琴笙不肯休十年身堕黄尘底乍喜归来山尺咫开图眼中赤霞起万嶂千峯翠相倚寄书约我同心子再曳青鞋从此始【徃年与张子长同游】
　　挹翠轩为监州贯子素作
　　广文官舍青山围青山不受人招麾使君胷中有掘竒大挥椽笔坐致之霏烟落几送秋色岩树排闼呈春姿清英之气不盈掬净洗尘土仍充饥纷纷倚席庸妄儿岂比今掾称能诗一朝为儿发光彩宁复打头嫌屋卑使君退食常委蛇岸帻燕坐同衿期琴清茗冷半醉后云去鸟还微咏诗野人来窥门外屦一笑倘许相追随
　　柴门晓色图
　　先生早赋归来篇柴桑草屋依园田重华抆逺泪迸泉聊复以酒陶其天野人田夫相周旋偶失姓字宁非贤清晨扣门来翩翩手中有携壶负肩更进觞酌杂乱言醉即麾去我欲眠气韵太古羲皇前祗此自足垂千年匡庐影落晴江边故墟老木凄荒烟我甞过之心惘然是图物色谁摹传愿起九原从执鞭
　　蚕桑图
　　诗图草木虫与鱼就中写出豳风图忠臣方寸寓物色欲使目击知艰虞公宫亲蚕古遗制手捋青青看风戾四海枝条雨露春万家机杼升平世谁知后有歌舞荒裁云剪凤金煌煌岁输不了一日费红女夜泣寒无裳画师此意谁能识不写寻常竒丽质数叶姢姢即谏书品目人间当第一
　　仙坛秋月图
　　宫扇马逺画宋宁宗后杨氏题诗自称杨妹子
　　宫中美人秋思多夜揖明月追仙娥昼阑桂树倚楼阙碧落天坛飞佩珂画师不解西风梦笔端便有华阳洞更将妍画写清词轻扇君王心已动炎精季叶堪叹嗟矧尔妖丽倾其家申生遗祸到济渎府中丞相真奸邪吴宫一扫荒烟冷旧事凄凉复谁省百年永鉴不可忘留与人间看扇影
　　元诗　人道中秋明月好欲邀同赏意如何华阳洞里仙坛上今夜清光此处多【此白乐天作】
　　五月一日即事
　　黒云滃渤如頽山白雨注地声潺潺须臾云散雨亦歇斜阳衬着髙林间林间沉沉万浓緑影弄微风自相触新蝉忽作去年鸣使我凄然感心曲
　　歴山寻真观
　　县西倚江势寥旷冈岭绵延髙作障歴山壤界接东流道家楼观森南向重华遗迹岂在兹俚俗相传恣诬诳黄冠尤更縁礼法旁屋卑栖龛帝【阙】三池人言有灵物祷禜累累挈瓶盎我为旱请不敢诘亦惟鞠躬修俛仰烦衿畏景方两剧临下凭髙聊一畅隔山遥认舒州山隠隠孤城拍烟浪
　　七月十八日出郊外抵昭潭防道观虫食松叶尽枯感而赋
　　县南县北几百里防道苍松半枯死毳虫无数枝上县食尽青青成蠒子雪霜不朽千年质摧败一朝天所使残髯磔磔怒犹张流膏滴滴泣未止顿令林壑少光色政似鳣鲸困蝼蚁土人云此实旱兆昔岁逢之旱无比炎风烈日势转虐更説飞蝗西北起救灾无防空自嗟谁能为挽天河洗
　　谢张税官惠山水图
　　昔经九华遡清溪还向齐山踏翠微归来却睹公诩画梦境恍惚心神飞一官复忝府下邑心劳政拙遭年饥清游髙咏事遂息遥看数舎徒依依长身张公江海客相逢堕此荒山围手挥东绢两巨幅亲自持送扣我扉寒林枯木带雪色春江逺浪摇烟霏挂之空壁淡相对想见盘礴深天机颇闻轻舟数来徃应识弄水亭前矶援毫乗兴为一写重与此郡増光辉商征竒赢筹筭急白头落落知音稀胷中磊砢故未减局促肯受尘埃鞿金华幽人亦念我叹息岁晏何当归
　　李溉之赋庐山雪夜旧游商徳符画
　　王郎孤撑剡溪雪谪仙醉吟采石月何如彭蠡雪月舟前望匡庐中夜发松林灯火深幽幽僧窻涧瀑寒飕飕李公之诗商公画谓是竒絶平生游乾坤清明浩无际俗子尘衿那得值诗画同成一段竒彼此天机自深契鄙人好画复好诗仙舟可望不可追都门昔别二十载展卷动我长相思卧游八极谁能羁月天雪夜如见之【至治辛酉为李公作云卧八极赋】
　　池阳纪事
　　至元四年十月冬池府承命两马骢惟池学廪素赡丰十夺七八归豪雄尔行按覈务尽公校官遣偕俱谬庸惟有姚琏心颇同贵池属邑最近乡拏舟此去宜先从人言羣恶张其锋昔岁徃者人马伤焚香再拜先圣宫愿依皇灵保微躬沙夹一带临大江上有牧地连元戎悍卒夜伏芦苇茸按行不侵循旧封伏者引去无留踪官湖周遭十里通数家根据窟其中良田美稼供螟螽按图诘实辞皆穷归途却绕山之东小屋突出妇女翁前遮行舆扼其杠白挺四出相奔冲忽擒一夫捽其胷愬兹事者众所攻捶击宛转恣毒凶止之不可徒忡忡为陈法理开其聪稍复散去穿棘蓬古来王官势穹崇尸取鼠辈须臾空我今有志权不充念之羞愤徒满容明朝港出新河旁遡江未逺腾颠风排矶怒响如撞舂仓皇未及挂短篷桅樯倾侧浪溅已分投骨归鱼龙一卒力胜百柁工正防近防离奔谼同舟神色方怡融此行不谓有此逢善人每倚天为宗天亦愒我何蒙蒙书生昧事真愚憃犹欲区别见寸功微官已及三年终归欤归欤逐轻鸿
　　潘黙成郑北山手帖
　　潘公挺挺立雪松郑公矫矫当道熊扞排老桧竟死终平生大节将无同岂无他人笔画工两公联比得所从再拜稽首桑梓恭凛然百世犹清风
　　代柬吴子彦提举【将为福建船官】
　　相君作楫功有伟谁甘不渡横野水天上亦有船司空人间莫羡鱼蛮子米家书画光烛天不知定占几万钱真天随易约束且放莲叶浮空仙
　　李龙眠飞骑习射图
　　龙眠手帖云元丰初防简南宫试卷毕更预集英殿门应奉廷试因得至卫士班见飞骑习射校毬扬技戯时乗舆将幸寳津令追图大槩云
　　东都全盛称元丰天子慷慨思竒功搜兵阅马振百度坐欲折棰笞羌戎羽林卫士天下选内廏汗血皆飞龙射毬穿栁虽戏剧移置行阵宁非雄从臣絶艺龙眠翁曾候唤仗明光宫斫鬃飞防亲眼见十年落笔逾精工君不见开元天寳马蕃庶画手亦有曹韩同承平涵育頼休泽人与物防真竒逢好头赤玉五花骢转首一笑浮云空盛衰反覆古今梦寳津无树吹秋风纷更扰扰竟何益祸啓大梁尘再蒙披图考古三叹息我思圣人忧日中
　　秋山楼观图
　　栁道传甞传以荆浩所作巨幅缩成小卷
　　奉常先生客燕都纵阅三舘之图书秋山楼观忽到眼印章犹是宣和储当年絶艺洪谷子身在太行秋色里万里云飞木落时遥写朱阑半空起先生恢廓山水胷纷纷画史难为工偶窥得意微妙处自出变态经营中兰亭易用灯展影梓人乃以堵画宫莫言尺素非巨幅形体虽异精神同京尘归来二十载箧中寳气腾晴虹一邱一壑金华下以道卷舒无愧者淡然谁识先生心许我闲来时看画
　　红玉杯为陈云峤太祝赋
　　夷人采玉河源水夜候霞光矗空起持归万里售中州琢刻为杯世无比截肪栗色非不竒鸡冠通赤希见之筵间乍置争注目谁复更顾黄金巵小槽新压真珠滴擎向桃花花下吸但余落日争光辉未许妖姬比顔色主人今代陈孟公闭门留客酒不空千金之裘五花马不惜买醉酬春风公侯家世多珍物独寳此杯为故笏华堂舞罢饮阑时什袭深藏莫刓缺
　　送逹天山之江浙简校
　　君家世朔漠来住严陵州严陵接兰溪一水清悠悠一水中间不相识数千里共京华游今晨过门索诗句却挂云防向南去禁林秘府歴已周去坐钱塘省中署省署官清秩更优勾检诸曹賛机务胷中书传今得试况乃年华未迟莫西湖春水生緑波严陵咫尺先经过迎家俱来笑且歌虀盐老生双髩皤手不停披口吟哦无功祗恐遭讥诃都门见栁乡思多送君行兮将奈何三月十八日张仲举赵伯器吴伯尚王元肃同游西山玉泉遂至香山
　　肃清门外春草青背城曼衍趋郊坰西山晓晴出苍翠髙下不断如连屏道傍巨家乌鸟噪寒食野祭道羶腥沟深路狭雪泥在缓控瘦马仍竛竮行行山近寺始见半空碧瓦浮晶荧先朝营构天下冠千门万户伴宫庭寺前对峙两飞阁金铺射日开朱櫺截流累石作平地脩梁雄跨相纬经平台当前白玉座刻镂精巧多殊形常时御舟此游幸清箫妙管鱼龙听沿堤万栁着新緑未见蒲苇弥烟汀鳬飞鹭起渺空阔使我清思凌沧溟游船雨两棹歌起亦有公子携娉婷主僧説法据髙座撞钟击鼓声发霆欣然肃客道周歴顾瞻幻恠何神灵后园小殿翳花木绣帏香阁犹深扄坐陪方丈谈亹亹伊蒲清供分余馨出门暄风掠人面前趋复歴岘与陉泉干土劲草树少祗有广塔髙亭亭香山兰若金源旧犹余大定残碑铭长松老桧见未有涧水绕屋鸣清泠扳危陟峻剧喘汗却下迅走谁能停班荆列坐杏花底持觞受此香雪零日规渐隠半峯侧酒行不尽双玉缾众赏未醉有余兴惟我却饮嗟独醒疾驱信马路已熟遥见楼堞尘防防归来门巷未深黒春云黯黮明踈星广文官况淡于水矧复聚散如浮萍玉泉颇恨不少住客意更拟同扬舲明朝清游堕梦境拥书却坐槐隂防
　　题张仲举为乡人作西原隠居记后
　　张公夙有山林趣为爱西原隐居处拄杖穿云记昔游结屋临游约同住国风诗里桑十畆太史书中枣千树故乡乐土不可忘一笑归来未迟暮
　　陈教授捕蝗寳坻
</div>
    <div class="pagination">
<a href="礼部集_page3.html">上一页</a><a href="礼部集.html">1</a><a href="礼部集_page2.html">2</a><a href="礼部集_page3.html">3</a><span class="current-page">4</span><a href="礼部集_page5.html">5</a><a href="礼部集_page6.html">6</a><a href="礼部集_page7.html">7</a><a href="礼部集_page8.html">8</a><a href="礼部集_page9.html">9</a><span>...</span><a href="礼部集_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
