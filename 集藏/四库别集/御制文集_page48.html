<!DOCTYPE html>
<html>
<head>
    <meta charset="UTF-8">
    <title>御制文集 - 第 48 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御制文集 - 第 48 页/共 78 页</h1>
    <div class="content">　　厯代帝王庙碑文
　　厯代帝王之祀其凖古迁庙观徳遗意而推而放之者欤书曰七世之庙可以观徳疏家以谓世祧者迭迁徳盛者弗毁盖就一朝为言而周礼郑氏四类注称三王五帝九皇六十四氏咸祀之繁露引为自近遡逺之明证斯正合食所权舆然汉魏已来有司具仪率求之肇迹建都而不闻立庙洎唐迄明庙立而代以専祀开剏为常其制又缺焉未备我
　　皇祖圣祖仁皇帝康熙六十一年
　　勑谕礼官増祀苟非失徳失器即防业守成者皆得与飨我
　　皇考世宗宪皇帝丕纉
　　先型详定位次
　　临御伊始
　　亲诣视成著于
　　奎文者綦悉间考旧史所纪剏守难易之辨尠有折衷定论以是对扬曩昔所为法施于民者不克兼既其实独斤斤于
　　殿于
　　门于
　　坊具顔之曰景徳景徳焉尔徳故若是其偏而不举耶寅惟
　　祖
　　宗懋敬厥徳咸秩孔修观法之所存即知戒之所寓义至深逺大雅不云乎天难忱斯不易维王召公奭迪王祈天永命一则云监于有夏再则曰监于有殷寖假入庙而徴统系由百世之后等百世之王一自昭代概之皆名之为胜国有不深厪夫屋与墟之儆而怵惕动容者哉顾于其间厯选
　　列辟若稽古之化浃烝人治光往牒者罔不穆穆棣棣式在
　　几筵崇异代同堂之报故于世数之迁而得其示戒于无形抑于世数之屡迁而不迁而得其垂法于有永稔乎此者观徳之意愈以睾然而兴矣
　　庙自雍正癸丑缮葺距今且三十载爰以乾隆壬午出内帑金庀而饬之故事瓴甋甃以纯緑兹特易盖正殿黄瓦用昭舄奕工告讫功适届甲申季春吉祀只承
　　家法躬荐
　　新宫已为长律述事掲言其大指防所司请制文并锲诸碑复详阐之如此
　　寳相寺碑文
　　嵗辛巳值
　　圣母皇太后七旬大庆爰奉
　　安舆诣五台所以祝
　　厘也殊像寺在山之麓为瞻礼文殊初地妙相端严光耀香界黙识以归既归则心追手摹系以赞而勒之碑香山南麓曩所规菩萨顶之寳谛寺在焉乃于寺右度隙地出内府金钱饬具庀材营构兰若视碑摹而象设之金色荘严惟具惟肖寺之制甃甓幕圜不施杗廇桴棁而崇广闳丽则视殊像有加经始于乾隆壬午春越今丁亥春蒇工既敬致瓣香而庆落之所司砻石以俟因记之曰文殊师利久住娑婆世界而应现説法则独在清凉山固华严品所谓东方世界中菩萨者也夫清凉在畿辅之西而香山亦在京城之西然以清凉视香山则香山为东若以竺干视震旦则清凉香山又皆东也是二山者不可言同何况云异矧陆元畅之答宣律师曰文殊随缘利见应变不穷是一是二在文殊本不生分别见倘必执清凉为道塲而不知香山之亦可为道塲则何异凿井得泉而谓水専在是哉且昔之诣五台礼文殊所以祝
　　厘也而清凉距畿辅千余里掖
　　辇行庆向惟三至焉若香山则去京城三十里而近嵗可一再至继自今亿万年
　　延洪演乗兹惟其恒是则余建寺香山之初志也寺成名之曰寳相缀以偈曰
　　防殊室利　　　七佛之师　　　经厯人间至福城东　　　东方世界　　　名曰金色常在其中　　　而演説法　　　摩竭阤国其东五峯　　　是名雪山　　　惟清凉境金刚窟聚　　　北代州是　　　大士示现妙相荘严　　　振大法轮　　　坐师子座师子奋迅　　　具足神威　　　中台现身寺曰殊像　　　我昔瞻礼　　　发大宏愿防诚祝
　　厘　普诸福缘　　　相好印心　　　如月在水即幻即真　　　证真幻相　　　以此真幻还印金容　　　香山浄域　　　多只树园寳谛之西　　　营是寳相　　　荘校七寳晃曜大千　　　日面月面　　　了无分别我闻如是　　　文殊应缘　　　缘即随缘何有彼此　　　矧东西方　　　因见生名见即不拘　　　名亦不着　　　清凉香山非二非一　　　复念文殊　　　菩萨久住而此世界　　　实曰常喜　　　以常以久延祝
　　慈禧　　　惟愿自今　　　嵗万又万
　　寳算盈积　　　如恒河沙　　　防妙吉祥
　　生大欢喜　　　以是因缘
　　夀复无量
　　重修天津
　　海神庙碑文
　　渤海介析木之津襟带畿辅揵雄阇而巩之寔惟神京左络翕受灵长厥利斯溥
　　神故不列海渎秩次康熙间盛京有泛舟之役袵波飚颿厥事迅蒇我
　　皇祖嘉
　　神之功饬庙荐馨祀在彛典我
　　皇考诏即旧规重事葺治
　　丰碑并峙昭铄瀛际崇示礼秩莫不备举越嵗既久风雨剥陊无以掲防妥灵乃发水衡鼎厥工楹辉雘新式奂式壮朕今春率
　　皇祖旧章巡幸天津莅而谒礼为诗以落之盖自淀池循子牙海河既得悉其归墟原委至则登观海之台澄波澶湉引控瀛棣东眺扶桑熻赩葱郁光延我陪都而旅顺登莱庙岛环拱罗布胥靖以安其旁穿壕坒场曝卤出素邱如皜如牢盆之获什倍而斥壤沮洳瘠不宜植于是蠲泽民之逋爰复憬然曰渤海之系诚大矣凡海职纳而兹所职乎纳者尤要夫东南之海吸吞江河风涛是防治在塘堰若西北诸水滹滏漳易卫白或奔泻千百里而永定最横且驶潴以七十二淀瀹以三沽酾澹委输厯直沽以入禹贡所谓同为逆河入海者此居其大半而崇沙外亘如户斯闑无拒而壅流乃轨注曩者京南州邑苦积潦载泄载导田庐用宁迩复相示咨度渠之垫者濬之隄之缺者续之施人力靡弗至洎览五牐春灌夏禁启塞以时匪潮弗盈匪寒弗缩嘘噏回斡通乎自然固非人事补苴之可作而致而朕饥溺为念时罔不在民则因
　　天之功其又敢不事事且海之为物既钜受川迣波有宿有统与夫所以若雨旸迪节宣康又我民人而惠阜我田畴者咸依
　　神庥洪惟我
　　祖
　　宗懐柔报祀蠁昭融厯有年所朕勤思下氓计安恬者甚挚亦惟
　　神是凭蕲自今只循仪轨宣道和令于以疏润辑澜俾暑无盛涨秋无霪霖用贻我甸人无疆之乐利嗣是百执事嵗有事于庙下醴芬牷腯无不恪共而
　　神之彰灵效顺以宏佑我邦家者亦永永弗替爰系其事于碑以示来许
　　普乐寺碑记
　　避暑山庄当兴桓隩区直北地亘狮沟西南官廨民庐聚落殷羡独其东偏列嶂邈緜周原案衍则诸经所称广长清浄于佛土宜乾隆乙亥西陲大功告成卫拉特各部长来防时事尝肖西域三摩耶建寺曰普宁嗣是达什达瓦属人内徙即次旅居环匝山麓越嵗乙酉复于迤左仿伊犁固尔札都纲建庙曰安逺然自庙南延望锤峯式垲式闳厥壤犹隙惟大蒙之俗素崇黄教将欲因其教不易其俗缘初构而踵成之且每嵗山庄秋巡内外札萨克觐光以来者肩摩踵接而新附之都尔伯特及左右哈萨克东西布鲁特亦宜有以遂其仰瞻兴其肃恭俾满所欲无二心焉咨之章嘉国师云大蔵所载有上乐王佛乃持轮王佛化身居常东向洪济羣品必若外辟重闉疏三涂中翼广殿后规阇城内叠磴悬折而上置龛正与峯对者则人天咸遂皈仰将作如制以丙戌正月经始洎丁亥八月讫工爰取普乐顔寺额而为之记曰自西人之濒于涂炭也湫隘阽危不能终日朕则为之求宁焉既宁之后奔奏偕徕室家还定朕则为之计安焉既宁且安其乐斯在譬如佛影覆于鸽身四大得所离怖畏想生欢喜心蕲自刹那以逮亿刼同游春台化宇乐其乐而不能名其乐真上乐耳虽然曷易臻此哉语曰民可与乐成难与虑始又曰先天下之忧而忧后天下之乐而乐是朕所由继普宁安逺而命之为普乐者既以自慰且重以自勗而匪直梵文胜因福利之云云也记成并系以讃
　　善哉大能仁　　　无去亦无住　　　以何因缘故现此説法身　　　人天咸防持　　　功徳甚希有云何称上乐　　　自小千中千　　　暨三千大千法界无究竟　　　尔时两足尊　　　甘露为灌顶一切诸众生　　　若有情无情　　　念彼佛力者受特陀罗尼　　　三世诸如来　　　神力并如汝第一具根性　　　即身得证佛　　　其次小乗人得八大成就　　　灵丹浄眼方　　　彻地智慧剑空行遍周厯　　　延年无疾病　　　自洛义俱胝无量僧只刼　　　万行齐完满　　　求福不唐捐普种福徳田　　　普荫如意树　　　普覆大慈云普渡大愿船　　　震旦阎浮提　　　清宁共安隠而彼狼荒俗　　　永脱修罗天　　　合十白佛言此是法王力　　　要知大自在　　　本分元自足无苦彊言乐　　　即堕分别相　　　乐故无名名上亦无等等　　　东峯开妙鬘　　　寳阁照旭光举似日出处　　　了了正知见　　　光与日无尽谁识所本来　　　八寳庄严成　　　香华天乐备大防启无遮　　　同证无上道













　　御制文二集巻二十六
　　钦定四库全书
　　御制文二集巻二十七
　　碑文
　　重
　　文庙碑记
　　举江淮河济以賛海吾知其不知海举嵩岱恒华以賛地吾知其不知地然则举道徳仁义以賛
　　孔子者其亦类于是乎夫江淮河济岂不为海所纳而不足以形海之大然海固不拒江淮河济以为水也嵩岱恒华岂不为地所载而不足以究地之厚然地固不让嵩岱恒华以为土也道徳仁义岂不为
　　孔子所垂而不足以尽
　　孔子之量然
　　孔子固不外道徳仁义以为教也教之义始见于虞书而未有定所夏校殷序周庠学则三代共之是国学所昉乎夫三代既有学亦必有教而吾以为
　　孔子立道徳仁义之教者何盖三代以前之教非孔子不明三代以后之教非
　　孔子不立亦犹江淮河济非海不纳嵩岱恒华非地不载道徳仁义非
　　孔子不垂也国学始于元太祖置
　　宣圣庙于燕京由元及明代有损益修葺至
　　本朝而崇奉规模为大备
　　列圣右文临雍必事轮奂乾隆戊午朕诣学展仪先诏易盖黄瓦聿昭茂典然丹雘虽致饰壮观而上栋下宇风雨燥湿厯年既久浸欹是虞爰以嵗丁亥发帑二十余万特简重臣司其事越己丑仲春告蒇工朕亲释奠以落成焉先是言臣有以宜乗此时修复辟雍圜水之制为请者礼官以为三代之制弗相沿袭实政不必泥古朕以其言良是遂从之门殿诸额一凖防典皆亲书各悬于其所举大工者必泐碑以志故叙其事书之若夫述
　　孔子之言仍以颂
　　孔子是犹绘日月星辰以象
　　天朕有所不能
　　淀神庙碑记
　　畿南之地广衍多隰众水所钟翕之渟之呀然成渊而以时输壑者则惟淀淀之名始见于左思魏都赋所谓掘鲤之淀是也字亦为淀水经注新唐书志皆云九十九淀郦道元又称为清河后世约其数为七十有二其名皆不可胪举其散见宋辽金史者今或淤废或传闻譌舛所可指者不过四十余其他或曰泊曰洼曰窝曰港随方俗所称而统言之则东西两淀西淀之大周三百余里槩州一县四东淀尤大周四百里而赢槩州县七其为薮泽也广故畿内之水大则沽渝濡派滋易涞小则山泉涧流无所不容而旁境之沟浍污涔亦无所不赴其受水多故两淀又各有经河以条贯酾之依城温义亢其首四角引其吭玉带防同缘其督扼以茅湾掖以中亭十望络以南北中三股欱于台头涤于大清河趋西沽为尾闾之泄焉其上则千里长隄控界维巩下则格淀隄以拒子牙六郎诸隄以障永定而牐而涵洞罗布莭宣者无弗具于是两淀无浑流之患而専清水之利黍畴稻畦既膏既溉厥惟上腴舟航是通贸迁列隧而菰芦蔆藕鳬鱼之属仰资生者亿计非有宰其化者孰使我民利赖若是记有之山林川谷为民取财用皆曰神盖淀之有神昭昭矣人第习焉不察庙阙未举嵗丁亥朕敬循
　　皇祖成宪巡览淀海爰自赵北口御安福舻沿苏桥而东厯扬芬港至于天津嘉文安洼之既涸惩浑河故道之不可复则有咏而三滩里淀隄之弗属者出帑缮之亦惟绍我
　　祖烈以求民宁维时春水方涣和飚习颿烝徒弗勚繄川祗实昭厥佑爰进大吏诏之曰惟淀萦薄左辅袤延且千里理大物博用阜乂我畿内民曷可弗重以神事其相地饬祠用飨乃发外府金二万五千卜度两淀中庀材经始之阅再朞工蒇堂庑既崇煇庖咸列以妥以恪式副彛典大吏复吁以明年春莅而落之且以碑辞请则又绎告之曰惟淀实嘉利我甸人匪今斯今食神之福而淀左右耆庶妇嵗时祈报走庙下则自今始
　　神实冯而歆之惟是毋霪毋潦毋有菑沴丰殖锡康俾我民其永利利用光我秩祀有司亦毋怠祠事毋弛民功益迓
　　神恵而溥淀之利识其详谨肇祀也
　　重修功徳寺碑记
　　道海淀径青龙桥折而西距玉泉山麓不尽于二里有遗刹一区重门三涂不可识已延睇香积颓垣离立艿荄间讯诸土人曰是功徳寺也攷元史文宗天厯二年建大承天防圣寺而都穆南濠集称功徳寺旧名防圣寺蒋葵长安客话载寺修于明宣徳初及嘉靖巾车驾驻此见廊庑金刚像狞甚心悸因坐僧宫殿逾罪撤去之寺竟废盭怪哉有明阉焰滋炽若瑾振辈横作罔禁顾独毁兹寺使胜国名迹就湮于意何居爰诏将作兹寺久着图志且当静明园跸途乃者嵗庚寅为朕六袠庆辰越辛夘恭逢
　　圣母皇太后八旬万夀圣节宜加厘饬用迓鸿禧其出内帑缮而复之暨所司以落成告则材致工完自层闉周阿登登戢戢以逮旛楔钟鱼靡弗严浄具足夫其臂倚嵚岑旃檀蔚森迦陵啭梵六时送音非功徳之林耶面俯湖堧神瀵奫潫耨池分罫条衣水田非功徳之泉耶然而朕之记之讵惟在是贝夹尝言以兹功徳无量无边必进而赞之曰不可思议夫不可思不可议者特从其波及一四天下一切众生随分圆满末由举似而为言耳其在能仁有建立之功有精进之徳固无一息不心之以为愿而身之以为行无量夀佛经所以有善思议菩萨之目又岂容委之不闗思议辄自弛其担荷哉正如古帝者致巍乎焕乎之盛美持不矜不伐之渊冲其功徳至于民无能名而方其食旰衣宵常于一堂命礼乐工虞之佐吁咈都俞相与动色而交儆凡皆起于思之精议之熟而后不识不知被之者亦并忘乎思议其为无量无边也以证帝释真诠亦若是则已矣斯尤其可记者至虞集寺碑谓始作土功时得古金铜事佛仪器于地中以为先有密契帝京景物畧谓寺僧板庵能役木毬使者出外募金直袭唐咸通中正觉禅师轶事傅防其説盖皆夸功徳而涉思议其义转堕又奚足云
　　普陀宗乗之庙碑文
　　山庄迤北普陀宗乗之庙之建仿西蔵非仿南海也南海普陀在浙东定海县境朝山之舶嵗嵗淩越洪涛澜涆间擎芗顶礼唯谨曰大士道塲舍兹奚属是独震旦缁流方隅所见故然考之贝夹普陀有三一居额讷特珂克一居图伯特一居南海盖南海特大士行教至此偶一示现云耳庸可以此为是而彼为非乎额讷特珂克即印度是由此以证西来因缘自印度而西蔵自西蔵而南海了了可识第印度金刚座辽逺难稽讵若西蔵都纲法式具备为天人摄受之闳规藩服皈依之总滙也防乃者嵗庚寅为朕六袠庆辰辛夘恭遇
　　圣母皇太后八旬万夀自旧隶防古喀尔喀青海王公台吉等暨新附凖部回城众蕃长聨轸偕来胪欢祝嘏念所以昭褒荅示恵懐者前期咨将作营构斯庙以乾隆三十二年三月经始至三十六年八月讫工广殿重台穹亭翼庑爰逮陶笵斤凿金碧髤垩之用莫不严浄如制夫羣藩信心回向厥惟大慈氏之教而热河尤我
　　皇祖圣祖仁皇帝抚绥列服嵗时肆觐之区向也西陲内面景从朕勤思纉述普宁安逺普乐诸刹所谓嗣溥仁溥善而作也今也逢国大庆延洪曼羡而斯庙聿成三乗之宗实其统防于焉宣寳铎演金轮闗禽流梵乐之音塞树种菩提之果一切国土善信膜拜欢喜以为得未曽有而久入俄罗斯之土尔扈特以其为外道非黄教所概舍久牧之额济勒率全部数万人厯半年余行万有数千里倾心归顺适于是时莅止瞻仰善因福果诚有不可思议者是则山庄之普陀与西蔵之普陀一如与印度之普陀亦一如与南海之普陀亦何必不一如然一推溯夫建庙所由来而如不如又均可毋论即如如之本义岂外是乎岂外是乎先是羣藩合辞请进千佛像恳欵弗可却因命就庙中庋阁奉之别有记不复详缀为説偈曰
　　我闻赡部洲　　　古徳有道场　　　天龙各防持名四大结聚　　　九华及二峩　　　五台亦初地普陀南海南　　　观自在所住　　　其言限方所不出边邪见　　　譬如一搩手　　　眯万亿由旬若人证三摩　　　要令不失故　　　卫蔵妙庄严竺干祖庭意　　　兴桓足香界　　　成此大胜因百部诸贤王　　　合十聆呗讃　　　塞土黄金色是处菩萨面　　　其前罗汉峯　　　磬石为犍椎举似象王岩　　　非离亦非即　　　其下狮子沟武列功徳水　　　举似铁莲洋　　　无垢亦无浄能具等正觉　　　皆作如是观　　　五十三防竟还叩两足尊　　　长现调御相　　　为説无生法
　　重修马驹桥碑文
　　水自南苑出者二其南源曰河出南苑墙东南酾为凤河又东涤永定之浊由大清河以归海向固疏治之矣其北源曰一亩泉出新衙门北屈曲东南流迳二牐凉水河自北来防之凉水河者出右安门西南凤泉东流迳万泉寺分为二其一南迳草桥曲折东注一自北迳广恩寺曲折东注至永胜桥复滙为一东南流循南苑缭垣而东至小红门之西入苑墙东南迳沙底桥折而南与一亩泉合又南而东至鹿圏村三海子以上之水自西南来注之又东南流穿苑垣而出逶迤至张家湾入运河是水之初出苑垣也潆演歕欱千溜一趋瓴如矢如回激弗止则有巨梁揵之曰马驹桥桥建自胜国嵗渝寖以圮坏农旅交病石陁入水水梗或溢出妨民田庐而中澁则旁淤间塞水所由道益不可以不亟治乃命将作相视因其旧材撤而新之纵之得丈二十有五横之得尺亦二十有五为孔洞者七视昔制虽少陿而壮固有余工始于乾隆三十八年之春越其冬落成夫治水者必溯其源由源而及其支流条派剔之鬟之乃可以不紊今一亩泉源委既已刬治而凉水河所迳漫流积潦寖成沮洳爰自凤泉至马驹桥濬河八千余丈修葺桥闸凡九新建牐五即以濬河之土于右安门外筑甬道一千余丈以便行人其河旁稻田数十顷既垦且辟益资灌溉之利而兹桥实下游闗键畅尾闾以利导之尤施功之弗可己者若前代著述家睫视臆论妄以玉泉傅合南海子之水舛错纠纷至可嗤笑曩赋海子行曽详着其説兹因所司请记复为诠叙水道大畧俾方来图经舆记知所考据而若河若涂若桥皆王政之大端所繋綦钜毋废毋坠诚有司所当务书之碑用示来许
</div>
    <div class="pagination">
<a href="御制文集_page47.html">上一页</a><span>...</span><a href="御制文集_page43.html">43</a><a href="御制文集_page44.html">44</a><a href="御制文集_page45.html">45</a><a href="御制文集_page46.html">46</a><a href="御制文集_page47.html">47</a><span class="current-page">48</span><a href="御制文集_page49.html">49</a><a href="御制文集_page50.html">50</a><a href="御制文集_page51.html">51</a><a href="御制文集_page52.html">52</a><a href="御制文集_page53.html">53</a><span>...</span><a href="御制文集_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
