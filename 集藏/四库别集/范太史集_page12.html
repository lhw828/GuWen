<!DOCTYPE html>
<html>
 <head>
  <meta charset="utf-8"/>
  <title>
   范太史集 - 第 12 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   范太史集 - 第 12 页/共 36 页
  </h1>
  <div class="content">
   钦定四库全书
　　范太史集巻十四　　　　宋　范祖禹　撰奏议
　　乞罢开乐宴劄子【六月二十一日】
　　臣伏见今月一日以后羣臣累拜表请聴乐所请愈数而批答愈缓以此见太皇太后陛下皇帝陛下仁心孝性深逺无穷发于至诚有所未忍今已批答允许臣窃恐有司请置宴开乐不敢不先言之臣愚以为居防则行防礼在吉则行吉礼除防之后如遇吉礼即可聴乐不当特置一宴以开乐为名君子之于防服以为至痛之极不得已而除之若以开乐故特设宴则赐除服而庆贺非君子不得已而除之之意也臣伏请虽至七月其开乐宴亦更不作唯因事则聴乐庶合先王礼意取进止
　　贴黄如以臣言为然乞有司奏请只作圣防指挥
　　论农事劄子【七月十日】
　　臣近防赐告蹔至许昌窃见畿内已苦雨潦询之村民皆云乡村安静公私少事无呼召烦扰唯是年嵗未得丰熟不旱则水民尝艰食夏麦既薄或全不收秋苖虽茂唯忧涝损臣窃惟陛下哀矜百姓赈恤鳏寡徳泽所及可谓至厚然犹和气未应隂阳隔并欲修政事以应之愿陛下推其心而已矣夫天道不逺在君心所以感之人君爱民则天亦爱人君爱民者在知其劳苦而恤其困穷天下之人至劳苦而常困穷者农民是也周公作无逸戒成王以先知稼穑之囏难又言商之逸王不知稼穑之囏难不闻小人之劳唯躭乐之从夫稼穑之囏难与小人之劳人君不可以不知天生时而地生财自一粒一缕以上皆出于民力然后人得而用人臣之禄受之于君故不可不报君人君之奉取之于民故不可不爱民天子者合天下之力而共尊养之凡宫室车马服食器用无非取于天下皆百姓之膏血也其作之也甚劳其成之也甚难安而享之不可不思其所从来思其所从来则爱之而有不忍费财之心忧之而有不忍劳民之心以此之心行此之政而天下不安者未之有也天下之大生民之众唯系于一人之心君心静则天下静君心不静则天下亦不静朝廷唯躬俭节用无所营为常恐烦百姓则天下安息先王岂能人人而食之人人而衣之哉推其仁心修其仁政以及天下则所被者广矣臣愿陛下当食则思天下有饥而不得食者当衣则思天下有寒而不得衣者凡于每事莫不皆然唯推至诚以召和气庶防皇天报应降丰年之祥使百姓家给人足则太平矣昔汉昭帝耕于钩盾弄田其事至微史臣书之盖以昭帝欲知稼穑之囏难与周公戒成王之意同也周世宗留心农事尝刻木为耕夫蚕妇置之殿庭欲见之而不忘国朝祖宗以来尤重农穑太宗尝谓近臣曰耕耘之夫最可矜闵春蚕既登并功纺绩而缯帛不及其身田禾大稔充其腹者不过疏粝若风雨稼穑不登将如之何真宗于内殿植稻麦临观刈获欲知田畆之劳至今遵之惟陛下深留意于农政而常以保恵小民为先则天下幸甚取进止
　　乞留无逸孝经圗劄子
　　臣窃以无逸者周公之至戒孝经者孔子之大训陛下嗣守祖宗鸿业方以孝治天下二书所宜朝夕观省以益圣徳昔仁宗皇帝初建迩英阁即书无逸于屏间其后嵗久而敝又命知制诰蔡襄书之仁宗曰朕不欲背圣人之言乃置之左右又谕侍读学士丁度取孝经之天子孝治圣治广要道四章对为右圗命侍读学士王沐书之又命学士承防王拱辰为二圗序亦令襄书之仁宗尊崇经训如此陛下宜以为法今迩英阁止书圗序于屏间而无逸孝经二圗不复张列臣欲乞指挥所司检寻如旧圗尚在乞置之左右如已不存即乞特命侍臣善书者书之其蔡襄所书圗序从来置在御坐之后昨因修展迩英阁方彻去却书于屛间此图乃祖宗旧物臣窃惜之伏乞依旧张挂三圗并列如仁宗朝故事以彰陛下钦明稽古仰遵先烈之意取进止
　　贴黄迩英阁两壁见有前代帝王事迹画圗如置到无逸孝经二圗只乞重上张挂别不换动即无所妨
　　十月二十九日上此奏十一月一日迩英进讲三圗皆张挂无逸孝经仁宗朝旧圗王沐书无逸蔡襄书孝经此云襄书无逸沐书孝经乃据实録之误两朝寳训与实録不同据圗则寳训是也乞不限人数收养贫民劄子【十二月二十日】
　　臣伏见陛下以今冬大寒异于常年圣心忧轸救恤小民无所不至近又出禁中钱十万贯以赐贫民此诚博施济众尧舜之仁也礼记曰财聚则人散财散则人聚臣知此财一散而人心皆聚于朝廷矣古之圣人未有不矜恤孤穷者尧命舜舜命禹皆以四海困穷为托书称不虐无告不废困穷惟帝尧能之盖置而不恤则是虐之矣弃而不养则是废之矣伊尹称汤曰先王子恵困穷周公曰文王懐保小民恵鲜鳏寡孟子曰文王发政施仁必先鳏寡孤独夫圣人养天下之民使贫者不至失所则不贫者自安是故古者为政必先恤困穷之民国朝祖宗以来恵恤孤贫仁政非一每遇大雨雪则放公私房钱以至粜米卖炭散钱死者则赐钱瘗埋恵及存殁近日朝廷无不举行而又发内帑之钱降非常之恩徳泽之厚无以加矣陛下勤恤小民如此而臣忝在左右窃思有可以少补圣政之万一者忍黙而不言哉古者鳏寡孤独废疾皆有养既养之则不至于冻馁而死朝廷自嘉祐以前诸路有广惠仓以救恤孤贫京师有东西福田院以收养老防废疾至嘉祐八年十二月又増置城南北福田共为四院此乃古之遗法也然毎院止以三百人为额臣窃以为京师之众孤穷者不止千二百人又朝廷每遇大冬盛寒则临时降防救恤虽仁恩溥博然民已冻馁死损者众夫救饥于未饥之时先为之法则人不至于饥死救寒于未寒之时预为之备则人不至于冻死今每嵗收养与临时救济二者等为费用不若多养之为善也臣愚以为宜于四福田院増盖官屋以处贫民不限人数并依旧法收养委左右厢提举使臣每至冬月多设方畧救济或给米豆设糜粥不必専散见钱其使臣存活到人数书为课绩量与酬奨死损多者亦立殿罚如四厢使臣提举难徧即委吏部临时更选差使臣四贠相兼提举量与添给仍理为重难短使存活死损殿最亦依四厢使臣法其天下广惠仓窃虑州县不以为急乞更申明成法每嵗以时举行委逐路监司丁宁行下所属州县及因廵歴案视或于逐州别差官防检使知朝廷挂意令官吏用心振恤须要实惠及贫民不得轻易以为末事畿内诸县亦乞令擘画官屋依京师收养无令逺者聚于都下重立条禁以絶主掌支散之人减刻之弊如此则物不虚费而所活益多矣国家冨有四海每嵗用系省钱一二万缗于租赋之入无异海水之一勺而饥穷之人日得食钱之资升合之米则不死矣此乃为国者所当用王政之所先也况朝廷幸不惜费唯更増修旧法推广祖宗仁政以副陛下惨怛爱民之意夫何难哉臣窃惟陛下近日所行万万于此而臣之所陈事乃至防然古之圣人莫不以此为先务所以拯生民之性命其法不可不备也如臣言稍有可采伏乞详酌施行取进止
　　贴黄臣窃见四福田院条制逐院每年特与僧一名紫衣行者三人剃度推恩至厚而所养人数不多今若増添人其恩泽亦乞详酌立定分数每存活若干人即与剃度一名如死损及若干人即减剃度一名所贵各务存养人命
　　进经书要言劄子【三年四月】
　　臣近于迩英阁进讲尝指陈尚书要切之语望陛下因习笔札书之以置座右臣退而伏思古之人君虽在闲燕之中出入起居必存儆戒左右前后动有箴规所以正心修身自彊于徳以舜之圣而益戒之曰防失法度罔逰于逸防淫于乐禹戒之曰无若丹朱傲汤有盘铭武王于席之四端为铭于几杖为铭于衣带为铭于履屦为铭于觞豆为铭于户牖为铭舜汤武王其自修如此而况于后世之君乎今陛下纂承累圣日勤问学若于翰墨之际不出圣人之经略举要言以为明鉴置之左右朝夕观省与夫舜禹之戒汤武之铭其揆一也臣职在劝讲无补毫分茍有愚见不敢不尽谨节畧尚书孝经论语切要之语训戒之言得二百一十九事以备圣札所冀陛下手书之目观之心存之庶可以少助进徳之万一臣不胜拳拳之愚干冒宸严臣无任惶惧之至
　　进古文孝经説劄子【八月二十日】
　　臣伏覩国史章献明肃太后尝命侍读宋绶择前代文字可以资孝养补政治者以备仁宗观览臣职劝讲虽不足以跂望前人之髣髴然区区忠益敢不尽愚窃以圣人之行莫先于孝书莫先于孝经孝经有古文有今文今文即唐明皇所注十八章古文凡二十二章由汉以来唯孔安国马融为之传自余诸儒多疑之故学者罕习仁宗朝司马光在馆阁为古文指解一巻表上之臣窃考二书虽不同者无防然古文实得其正故尝妄以所见又为之説非敢好异尚同庶因圣言少闗省览伏惟陛下方以孝治天下此乃羣经之首万行之宗傥留圣心则天下幸甚其古文孝经説谨缮冩为一册上进干冒宸严臣无任惶惧之至
　　劝学劄子【二十二日】
　　臣不侍经席已逾两月陛下深居闲燕圣学日勤然臣等无由罄竭愚短补助万一昔唐宪宗不对学士两月李绛奏曰为臣等窃禄偷安之计则便矣其如陛下何今臣之愚窃欲陛下以学为急故敢畧陈一二惟陛下留听臣闻孔子曰学如不及犹恐失之扬雄曰学之为王者事其已久矣尧舜禹汤文武汲汲孔子皇皇其已久矣夫学者所以学治天下王者之事也故自尧舜禹汤文武之君皆汲汲于学仲尼虽圣亦皇皇有所不暇此圣人所以不可及也后世继体守文之君生而骄逸不能务学忘其祖宗之艰难累世之勤劳徒见天下无事以为祸乱无从而生或荒躭于酒或盘于逰畋或穷奢极侈或轻用民力谄防日亲忠正日疎人心离贰遂亡其国其所行之迹后世视以为戒自古以来治日常少乱日常多推原其本由人君不学故也天下治乱皆系于人君之心君心正则朝廷万事无不正故天地顺而嘉应降隂阳和而风雨时古者三公太师太傅太保论道经邦燮理隂阳无他术焉唯正君心而已保保其身体傅傅其徳义师道之教训皆所以正君心也如欲心正未有不由稽古好学而能致也臣窃考之前世揆之当今恭惟本朝累圣相承百有余年四方无虞中外底寜动植之类防被涵养徳泽深厚逺过前世皆由以道徳仁义文治天下人主无不好学故也太祖皇帝以神武定四方创业垂统日不暇给然而晚年尤好读书尝曰宰相须用读书人陛下试思太祖此言宰相既用读书人则自余执政侍从之臣台谏之职必皆文学之士然后可用外至州县亦必由进士出身乃可委以亲民刑狱之任是朝廷之士皆不可以无学也然则天子岂可以独不知学乎太宗尝谓近臣曰人君当澹然无欲形见于外则奸佞无自而入朕年老无他欲但喜读书用鉴古今成败耳真宗之时益修太宗之业仁宗在位四十二年问学未尝少废今迩英讲读乃仁祖之成规也英宗神宗皆遵守仁宗之法稽古好学陛下所知不幸先帝早弃四海累圣已成之业任大守重传付陛下陛下嗣位于今四年幸赖太皇太后以至仁盛徳母临天下陛下垂拱无为海内晏然当今之务莫如学问之为急也陛下今日学与不学系天下他日之治乱臣不敢不尽言之陛下如好学则天下之君子皆欣慕愿立于朝以直道事陛下辅助徳业而致太平矣陛下如不好学则天下之小人皆动其心欲立于朝以邪谄事陛下窃取富贵而专权利矣君子专于为义小人专于为利君子之得位欲行其所学也小人之得位将济其所欲也用君子则治用小人则乱君子与小人皆在陛下心之所召也凡人进学莫不在于年少之时陛下圣质日长龙徳进升数年之后虽欲勤于学问恐不得如今日之专也臣窃为陛下惜此日月愿以学为急则天下幸甚论语记圣人言行之要修身治国之道无不在焉尚书言帝王政事人君之轨范也论语虽已讲毕望陛下更加详熟尚书未讲者亦望陛下先熟其文臣等以次讲解及之则陛下圣意已先有得矣臣不胜拳拳之愚
　　荐讲官劄子【十一月十七日】
　　臣伏闻仁宗天圣初尝诏天下访求讲説之士今陛下方向学问宜博选正人置之左右臣诚愚陋承乏于此大惧无以少补聪明茍有所知不敢不言臣伏见前校书郎司马康年三十九笃志好学行如古人资性端方克肖其父臣昔与司马光修资治通鉴康为本局检阅文字与之相接近十五年备覩其人操守如一尤长于讲説使之执经必能称职质于公论皆以为宜臣窃以光之忠直简在圣心如康之贤陛下必自拔擢今臣止言其所长伏望陛下知察而巳取进止
　　贴黄臣闻先朝旧置讲官四贠今孙觉在寛假臣与顔复轮讲委是阙官臣与司马光相知众所共悉今之所言非敢私于知巳辄荐其子实以康之学行可备劝讲臣受陛下厚恩唯欲得人以助圣学故不敢畏避嫌疑宻入此奏伏乞留中特自圣意处分【二十二日司马康除侍讲】
　　进尚书説命讲义劄子【四年正月七日同崇政殿説书顔复上】
　　臣等近进讲尚书説命窃以为君治天下国家钦天稽古修身务学任贤立政至言要道备在此书诚能法之可为尧舜昔太宗皇帝尝曰尚书主言治世之道説命最备特诏孙奭讲此三篇伏望陛下详览深思必有啓迪圣学之益臣等虽罄竭謏闻讲解于前谨辄记録所言编写成册以备寻绎或赐顾问庶几少助聪明之万一其説命讲义三册谨具上进取进止
　　防论语劄子
　　臣等昨进讲论语伏见旧本防句差误不少臣等虽逐受改正尚未能尽窃虑御前见用本亦有误防欲乞降付讲筵所臣等参详改正进入以备温览取进止贴黄或乞下国子监别取一本防定进呈取圣防






　　范太史集巻十四
　　钦定四库全书
　　范太史集巻十五　　　　宋　范祖禹　撰奏议
　　正始劄子【元祐四年五月十六日】
　　臣防陛下擢授谏职才力浅薄惧不克胜受命以来夙夜不遑寜处深思天下之事自非大者逺者未之敢先恭惟祖宗受天明命百三十年自三代以来未有承平如此之乆累圣基业付子孙成之至难壊之至易是以古之明王欲治天下先正其本其本在扵人君一心而已天下治乱出扵君心君心一正则万事无不正孟子曰君仁莫不仁君义莫不义君正莫不正一正君而国定矣易曰正其夲万事理差之毫厘失以千里臣侍经筵因进讲每及人君正心修身之要君子小人系扵治乱之际未尝不反覆开陈伏计陛下闻之巳熟今有言责不敢防此窃惟天下之本在扵君心臣愚伏望太皇太后陛下日以祖宗之囏难治天下之勤劳万民之疾苦羣臣之邪正政事之得失説谕皇帝存之于心若皇帝陛下圣心晓然明于邪正是非他日众説不能惑小人不能进则万事定矣臣窃熟思莫大扵此惟陛下深留圣意以幸天下取进止
　　乞再贬蔡确劄子【十七日】
　　臣伏见巳责降蔡确分司南京确之罪恶天下不容尚以列卿分务留都未厌众议伏乞处以典刑更重行窜谪取进止【乞降付三省】
　　论执政阙官劄子
　　臣伏见自胡宗愈罢阙尚书右丞一员执政系朝廷重轻自非人望所属有益扵国不可以备位乞陛下精加审择若圣意未得其人宁且虚此一员亦未至扵阙事取进止【乞留中】
　　乞差实録检讨官劄子
　　臣伏闻曽肇巳除外郡修实録阙官一员昨差司马康充检讨康以非乆书成固辞而罢今来曽肇未了文字须得一人成之欲乞却差康充检讨官不唯史官得人亦公议皆允取进止【乞留中出自圣意指挥】
　　贴黄著作与修撰检讨文字相通夲不可分今康见在史院修日歴不兼实录职事未得安便乞寛刑劄子【二十三日】
　　臣伏见蔡确已责降英州别驾新州安置臣知陛下宸谋逺虑断在不疑除去大奸实为宗庙社稷之计非以陛下一心私喜怒也忍扵一人所以不忍扵天下之人不爱一人所以爱天下之人也然确以凶徳叨窃相位作威作福欺罔先帝屡起大狱排防善良故闻确名者无不震畏以朝廷名器为巳私物市恩结党故贪利之士多为确用今佐佑确者不过懐其旧恩尝与之相济为恶或畏其复起不敢结怨不然则所见偏谬谓确以诗得罪欲薄其责不出此三者而已臣闻帝尧刑一人而天下服书曰殱厥渠魁胁从罔治古之明王征讨叛逆亦不过诛其元恶余皆赦而不问使之自新若穷治支党滋蔓不巳惧罪者众则人情不安必有过刑滥及无辜此先王所深戒也夫圣人之道不过得中天下之事不可极意一时极意后必有悔用刑寕失之扵寛不可失之扵急寕失之扵畧不可失之扵详自干兴贬丁谓以来不窜逐大臣六十余年今年已用大刑四方闻之无不震耸然人无愚智皆以确之得罪为当不宜更有惊骇物聼且丁谓见在相位故朝廷有党不可不黜然而章献明肃太后仁宗既黜谓党即下诏曰内外臣僚凡与谓往还者一切不问所以安人情也今确巳罢相数年陛下所用多非确党其有素懐奸心为众所知者固不逃扵圣鍳自余偏见异论者若皆以为党确而逐之臣恐刑罚之失中人情之不安也又确巳投荒裔不忧不死小人破胆不忧不慴唯当选用忠良力行仁义继之以善政而巳若因一凶人延及士大夫相继黜逐不巳则人情震动不安方今朝廷唯宜安静臣愿陛下天地之徳包含隐忍容养羣臣不责其全俟有显过黜逐未晚臣受防深厚不同他人茍有益扵国家不敢隐情臣无任恐惧之至取进止
　　上殿劄子二道
　　辨邪正
　　臣闻邪必害正正必去邪自古以来未有邪正并立而可以为国者也虽尧舜在上未尝无小人唯能使小人不胜君子所以治也虽桀纣在上未尝无君子唯使君子不胜小人所以乱也在易内君子而外小人其卦为防防者通而治也内小人而外君子其卦为否否者闭而乱也天下治乱未有不由君子小人君子在位必无恶政小人在位必无善政圣人为天下唯能使小人外而不内在野不在位而已非能使天下皆无小人也陛下自初临政以辨别君子小人为先登进忠良黜退邪恶以致今日之治所进所退天下之人皆以为然虽舜举十六相去四凶不过如此也而比年以来大臣以兼容小人为寛好恶不明邪正不分所引进者不尽得人夫今日之省寺他日之侍从也今日之侍从他日之辅弼也宰相岂能使之终身不进乎周公作立政以戒成王自准人缀衣虎贲趣马小尹左右防仆艺人表臣百司皆勿以憸人其惟吉士夫憸人在上位则害政事在下位则壊风俗大则倾覆邦国小则戕败善类朝廷之内何官可不择人也邪人得志则正人不安正人不安则国无善政宰相以进贤退不肖为职而邪正不分岂不负国书曰惟説式克钦承旁招俊乂列于庶位此相之事也臣伏望陛下戒饬大臣各以公心求贤多引鲠正之人以重朝廷无使小人得在下位为他日之患以副陛下至诚求治之意取进止
　　论城濠
　　臣伏闻开修京城濠日役三四千人虽和雇夫力调发不及民其钱不属户部然财出扵民一也岂可不计校爱惜而枉费用之臣闻开濠深二丈五尺濶二百五十一歩广扵汴河三倍自古未闻有此城池也新城周世宗所筑太祖因之建都扵此百三十年无山川之险可恃所恃者在修徳在用人在得民心此三者累圣所以遗后嗣子孙也神宗时宋用臣提举修京城大兴土功版筑过当小人之情唯欲广用民力多费国财上则徼幸爵赏次则隐盗官物故役无有不大费无有不广此奸臣之所利本非先帝意也陛下始初听政散遣修城役夫百姓皆欢呼鼔舞今欲终成前功但完之而已可也何必广作无益以害有益乎又京城外门正门即为方城偏门即为瓮城其外门皆用纯铁裹之此祖宗时所无有也瓮城乃邉城之制非所以施扵京师今东西南三靣偏门亦欲为瓮城臣不知大臣以何见而为此谋也必以为备北朝也使北朝果渝盟南向大臣将坐守此以受敌乎春秋时楚囊瓦为令尹城郢沈尹戌曰子常必亡郢茍不能卫城无益也古者天子守在四夷天子卑守在诸侯诸侯守在四邻诸侯卑守在四竟慎其四竟结其四援民狎其野三务成功民无内忧而又无外惧国焉用城今呉是惧而城扵郢守已小矣卑之不获能无亡乎昔梁伯沟其公宫而民溃民弃其上不亡何待今大臣不修徳政而急扵城池此囊瓦城郢之计也唐神龙中张仁愿为朔方总管筑三受防城不置瓮门曲敌战格或曰邉城无守备可乎仁愿曰兵贵攻取贱退守防至当并力出拒敢囘望城者斩何事守备退忸其心哉后常元楷代为总管始筑瓮门议者益重仁愿而轻元楷今扵京城为受矢石之备是不如张仁愿之守邉城也自修城浚池以来议者皆以为无戎而城无防而沟公宫此言不可不畏其北门瓮城已就改之重劳臣欲乞降指挥东西南三靣偏门止为方城其濠广濶可减三分之二稍正王城之体以惜民力以省国用取进止
　　论李之纯蔡京劄子
　　臣伏闻知成都府李之纯除户部侍郎知瀛州蔡京除寳文阁直学士知成都府臣窃以成都兼两路钤辖方靣之任最为要重祖宗以来尤慎付与闻之纯寛厚简静蜀人安之宜且令终任或増秩再任今户部虽欲得人而逺方数千里休戚安危所系亦不为轻蔡京素附防奸臣蔡确众所共知虽有才能而年少轻鋭非端厚之士又故事自成都回者多为执政其次犹为三司使知开封府朝廷方当分别邪正如京者在所裁抑不宜崇长今进职逺帅则资任愈隆为他日大用之渐实未允惬伏望且令依旧如必欲召用之纯乞别择人付以逺方取进止【二十日批出未得施行二十四日蔡京改江淮发运使李之纯任满取防再任】
　　论执政阙官劄子【七月七日】
　　臣伏闻安焘以母病在假孙固以老疾求退闻焘母病已危惙固年逾七十必是筋力渐难支持臣窃虑执政又有员阙不敢不先事而言执政与人主同执天下之权其任至重必有才徳公正无邪可保其不欺谩为天下所服者乃可登用不可止以勲旧亦不可止以科第也枢宻院必得晓知邉事多所更歴之人门下侍郎资任最隆皆比宰相伏乞深留圣意慎加选择陛下自去年以前所用执政多协人望其间虽非全徳亦有所长可称唯近日所用二人殊不类前后差除臣昨扵帘前奏陈料陛下必尽记忆今若有阙不可更不得人重失天下所望也臣不胜区区之愚取进止【乞留中】
　　再论城濠劄子【十四日】
　　臣昨上殿论修城开濠欲乞改东西南三靣偏门瓮城曲门为方城直门其濠广濶可减三分之二稍正王城之体以惜民力以省国用今将两月未防施行臣窃以京城为瓮城尤为失体议者必谓可以威服四夷今使外国传闻天子居枯瓮城不足以示威乃所以啓侮此公卿大夫之辱也而大臣以此为守国之计臣愚窃所未谕况当国用窘乏之际计无所出而枉兴土功为此无益之费不知纪极假使作之有用不惜费而为之可也今实无用其费岂不可惜又发掘既广多发人塜墓害及幽明恐伤和此皆朝廷所当恤也伏乞检防臣前奏早降指挥施行取进止
　　论封桩劄子
　　臣伏见近遣户部郎官往京西防计转运司财用出入之数自来诸路毎告乏朝廷详酌应副其余则责办扵外计今既遣郎官防计必见阙少实数若其数不多则朝廷可以应副若其数浩大不知朝廷能尽应副邪或止如常岁量事与之也若量事与之则朝廷既见其阙少之实而不尽与无以为説若尽数与之则恐他路援以为例朝廷视天下如一无有厚薄欲悉应副则力或有所不逮不悉应副则转运司无以为计不刻剥百姓何所取之如此则陛下赤子必受其不可不深虑也又朝廷既委转运使副以一路财计而不信其所言虚实必遣即官然后可信是使诸路使者人人有不自信之心毎遇阙少则倚望朝廷遣官防计愈不任责臣以为此不可为后法欲乞自今诸路凡有告乏只委转运司官防计保明闻奏如有不实即重行黜责其谁敢妄臣窃谓今诸路经费所以不足者由提刑司封桩阙额禁军请受钱帛斛斗万数不少此乃户部转运司本分财计先帝特令封桩以待邉用葢恐仓猝调发不及故为此权宜之制今朝廷方务安邉息民则封桩之法宜悉蠲除欲乞自熈宁十年初封桩以来已起发上京及今日已前未起发上京数目尽以赐尚书户部诸路转运司以佐经费今天下诸路例多穷乏而畜其财扵无用之所坐视困竭而不为救济非均通有无足用裕民之政也缘自封桩至今巳十余年一旦拨还诸路必稍纾缓其利害较然无疑伏乞早降指挥施行取进止贴黄臣恐议者或谓先帝以此备邉今不当变改臣恭闻先帝尝有防张之议葢自古权宜之法多不可乆行时异事殊则后人必有更张三代以来无不如此若张而不防不唯无以济国家之急亦非先帝圣意
　　论常平劄子【二十日】
　　臣窃以当今天下之患在扵公私俱无畜积无以待水旱凶歉一时不雨则民饥馑流亡昨春夏旱京西陜西艰食尤甚唐邓人民相食遗弃男女流离道路其存者食犬彘之食饥民羣行刼米坐法配流者系累相属幸而得麦民复有生望故大盗不作耳然转扵沟壑与配逺方者巳不可胜数仁圣在上岂不哀闵而为之计虑哉夫以数月不雨适当青黄不接之际民巳如此若不幸复有方二三千里之水旱将何以救之自中夏以来雨水不至过多秋成可望诸郡虽有被水灾之处然约计之收熟之处必多年谷稍丰则公私逋负督廹民间速欲得钱无由贮积必至甚贱此农民所以丰凶皆困也自非朝廷广谋收籴以时发敛则无以平籴济民今诸路提刑司积常平钱犹多窃恐自罢散青苖钱以来常平之法尚未修复如旧臣愚欲乞速降指挥诸路提刑司乗今秋丰稔谷贱之时尽以所有之钱増价收籴使不至扵甚贱伤农来春谷贵则减价出粜使不至扵甚贵伤民若止以常平钱收籴恐亦未广陛下诚能出内库金帛数十万以为籴本専以备水旱凶荒发敛以时则官本存常而民被惠泽无穷济民之命无大扵此祖宗置内藏库本以备军旅非常之用仁宗尝出钱一百万缗以助常平籴本此仁防所以深结扵民心也夫财出扵民复以济民但使民存不至流亡则今年防之明年复有何患乎无财也前年冬大寒陛下出钱十万缗散之穷民民苦扵寒陛下不忍坐视其死捐以与之诚知民为国本不可不爱惜也况籴本常不动而可以利民止是以内库之钱借之外路又有先朝故事何惮而不为乎如以臣言为然乞早赐施行取进止
　　再论封桩劄子【二十三日】
　　臣近上奏乞以熈宁十年以来诸路提刑司封桩阙额禁军请受钱帛斛斗悉归之尚书户部诸路转运司以佐经费以纾困急臣窃以当今之患在扵天下空虚朝廷不可不为之计封桩之与经费均出扵民皆陛下一家之财也茍可以利国何所爱焉譬如移之扵东而还之扵西出之扵内而归之扵外也昔唐之制天下财赋皆纳扵左藏库太府四时以数闻尚书比部覆其出入至代宗之时租赋悉进入大盈内库以中人主之天子以取给为便遂不复出以天下公赋为人君私藏有司不得窥其多少国家不能计其赢缩殆二十年及徳宗即位宰相杨炎顿首扵上前曰夫财赋邦国之大本生人之喉命天下理乱轻重皆由焉是以前代歴选重臣主之犹惧不集往往覆败大计一失则天下摇动先朝权以中人领其职丰俭盈虚虽大臣不得知则无以计天下利害请出之以归有司如此然后可以议政徳宗乃诏凡财赋皆归左藏库炎以片言移人主意议者美之以炎知为相之体徳宗知为国之务也今封桩之法未至如唐之大盈陛下听言纳諌逺过扵唐之徳宗若大臣有杨炎之请陛下岂有不从之者乎昔先帝有经畧四夷之志是故别贮以待用今陛下垂拱守成志扵无为畜聚扵此将安用之昔汉髙祖创业老扵兵间日不暇给文帝躬修俭节劝课农桑则髙祖之政文帝有所不用也武帝驱攘戎狄无岁不征昭帝轻徭薄赋与民休息遂罢盐铁议酤宣帝总核名实选用郡守则武帝之法昭帝宣帝有所不用也臣前所谓时异事殊则后人必有更张自三代以来无不如此非独汉唐也今诸路窘乏不可不救若其计穷岂免掊克是夺之扵此而取之扵民也惟陛下无疑扵改先帝权宜之制则天下之民幸甚取进止
　　再论常平劄子【同日】
　　臣窃以为国之本在扵务农务农之本在扵贵谷舜咨十二牧曰食哉惟时洪范八政以食为首孔子曰所重民食畜积者邦国之大本生民之大命也臣伏见累年以来天灾流行年谷不熟昨春夏之交天乆不雨陛下忧劳昃食扵上大臣惶恐请罪扵下岂非以仓廪空虚民无所食盗贼并起将有不可知之变哉一朝得雨报赛神只则君臣释然庆防不复以民生为念矣夫岁之有丰凶天之常也丰年常少凶年常多水旱之灾尧汤所不能免然而国不困民不亡者有畜积以为之备也昨春夏未雨之时民已无复生理幸而得麦出扵望外岂可常思侥幸天灾之不成也臣访闻诸路今秋可望大熟民间不唯速欲得钱必至甚贱又小民不为逺虑一熟则轻贱五谷粒米狼戾古之圣王知其如此是故操敛散之术以权之管子曰民有余则轻之故人君敛之以轻民不足则重之故人君散之以重轻重之权在上则其利不入扵兼并之家而农民常得其平此所以家给人足也至扵衰世丰不知敛凶不知散故其政荒其民流孟子曰狗彘食人食而不知检涂有饿莩而不知发如此者其国几何而不亡也今天下背本趋末民惟视上之所好若朝廷以农为急乃可以使民务本黄金珠玉饥不可食寒不可衣然而人贵之者好之者众也诚使贵五谷而贱金玉则民岂有不以谷为重者哉布帛不可一日而阙亦皆人力之所为至扵五谷天不生地不长则非人力所能致也昔梁武帝享国几五十年江南乆安风俗奢侈不务畜积侯景之乱连年旱蝗富民皆懐金玉衣锦绮相枕籍而死唐末髙骈乱淮南扬州米斗至直钱五十千皆史册所载古有此事安知来世之必无也今夫夏则畜炭冬则藏氷凡民皆能知之至扵丰年则不知为凶岁之备葢以五谷为常有而轻之耳古人旱则备水水则备旱丰登则备凶歉知天时之有必至也惟陛下留意扵务农贵谷修常平之政以厚天下取进止





　　范太史集卷十五
　　钦定四库全书
　　范太史集巻十六　　　　宋　范祖禹　撰奏议
　　乞罢韩忠彦劄子【七月二十六日】
　　臣伏见韩嘉彦巳宣制授驸马都尉其兄忠彦执政祖宗以来无此故事陛下动遵成宪懋建大公岂可使后世戚预政自今日始夫祖宗旧典君臣当共守之而不可隳也伏乞罢忠彦政事以为后法取进止
　　二【八月】
　　臣伏见韩忠彦弟嘉彦巳授驸马都尉忠彦执政非祖宗故事陛下方以大公至正率先天下岂可首变累朝旧典开戚预政之端伏乞早罢忠彦政事以为后世之法取进止
　　论枢宻院阙官劄子【十二日】
　　臣窃见枢宻院阙官陛下选用执政臣不当预然臣忝备耳目之任有所闻见不敢不尽若但避嫌疑形迹恐非陛下所以任臣之意谨具开列如后
　　一臣扵六月十六日上殿面论中外未见有可相之人在外唯有冯京闻其病损亦有女嫁蔡确臣言如此非谓京便不可用也但欲陛下知而察之耳文彦博亦与蔡确为昬姻吴充亦与王安石为亲家趣向各异何尝相党若趣向皆同虽不为亲自是党也冯京在神宗朝为参知政事与王安石论议常不合先帝知京中立亦甚倚之其后与吕惠卿同执政又多不协遂为惠卿所倾因郑侠狱罢京政事天下为之不平及王安石与吕惠卿为仇敌惠卿缴进安石私书其一纸云勿令齐年知京与安石同岁故安石谓之齐年先帝因此知京不欺故安石再罢相之日即召京扵成都府知枢宻院其后京疾病废忘以此罢去即无他过闻京精神不至亏损陛下如欲知子细只须遣一使至北京观之可用与不可用不难见也京乆在宻院经歴事多仁宗朝翰林学士存者唯京一人今人才难得若复以京知枢宻公论必皆允惬又得一前辈老成之人与后进者相参后进者亦必有所畏忌京年垂七十必不为欺宻院止借其谋虑知识宜得老成之人臣与京素无恩分止是京初作执政臣守官京师随例旅见后来臣一向在西京修书京过西京臣亦止与賔客一见此外更不相接今之所言采之公论谓宜如此非独臣一人以为然也【京与王安石吕惠卿论议不合多书于时政记今修入神宗实録可以考騐】
　　一赵禼守邉治军素有威畧深知兵法善揣敌情熈宁之初先帝一见禼即知其有将帅才骤加拔擢委以西邉之事今巳二十年中间讨伐安南虽无大功然处置南事多禼之力故先帝虽贬禼官使知桂州乆不得还葢借其镇遏故也今禼乆在延州扵国实有勤劳陛下若寘在枢宻则所照管者不独鄜延一路西北二邉及蛮夷之事皆可访问庙堂谋虑动系天下安危岂比鄜延一路也臣窃料朝廷以守延州者难其人故未用禼臣愚以为若使禼自择一人可代巳者必须得人禼是臣叔母之兄叔母巳亡有此亲嫌若果用禼臣自当引避今不敢以亲之故不言扵陛下【臣僚中熟知邉事实未有如禼者】
　　右取进止
　　明堂劄子【九月七日】
　　臣伏见明堂大礼巳在散斋恭惟仁宗皇帝若稽古典断以圣意自皇祐二年始制明堂之礼先诏有司乗舆服御务从简俭无枉劳费御撰乐曲舞名服靴袍御崇政殿阅试雅乐如行礼之次又扵禁中靴袍亲书明堂及明堂之门二榜将近祀日霖雨不止仁宗禁中斋祷极扵恭防应祷开霁天日清润风和气协祀前之夕即罢警严仁宗毎诣神座行礼毕鞠躬却行须尽褥位方改歩移向以示肃恭之至又令侍臣徧谕献官及进彻爼豆悉安徐谨严无怠遽失恭质明礼毕比之他时行礼加数刻之缓御楼宣赦毕降诏中书门下止絶请托应内降恩泽及原减罪犯者不得施行仁宗钦崇禋祀布昭明徳传之万世大畧如此英宗神宗圣孝遵承皆极严敬今陛下嗣位五载再举宗祀上帝顾飨神考配侑国之大事莫重扵此惟陛下内尽诚敬法则祖宗则神天降祉羣生防福夫斋者所以致其精明之徳孔子之所慎者斋斋必有専一精洁之诚乃可以交扵神明礼之言斋曰心不茍虑必依扵道手足不苟动必依扵礼古之君子其斋如此斋三日必见其所祭者诚之至也夫唯致斋肃恭然后动容周旋无不中礼书曰皇天无亲克敬惟亲鬼神无常享享扵克诚夫皇天惟亲至敬鬼神惟享至诚天人之交相去不逺惟诚与敬可以感通陛下躬行扵上则百官有司莫敢不只肃扵下经曰圣人之徳无以加扵孝惟陛下防恭祀事以教天下之孝使羣臣万国瞻望盛徳休光臣不胜拳拳之愚取进止
　　上殿论法度劄子【十八日】
　　臣窃以朝廷治道必归扵一祖宗创业传之万世造立法度皆因众人之智积日累月讲磨而成非独出一人之意取一时之便而已累圣相承百三十年比之前代治安最为长乆其法有巳成之效此可信而不疑也然行之既乆则其间不能无熈宁之初先帝励精求治思致太平稍欲更革事以光大祖宗之业而王安石用意过当独任私智悉排众论吕惠卿曽布之徒欲以改法进身一切变易祖宗旧政至今天下以为不便前后臣僚论之已详不待臣言而知也自魏晋以后官名不正国家承平日乆未遑制作元丰中先帝置局讲求此诚一代大典然有司亦失先帝本意一切遵用唐之六典夫唐六典虽修成书然未尝行之一日今一一依之故自三省以下无不繁冗重复迂滞不如昔之简便臣恭闻先帝巳厌官制之烦但未及修完不幸早弃天下今二圣垂拱循守成规除去事十巳七八海内安靖巳有成效今臣之愚窃谓朝廷既以王安石之法为非唯当修复祖宗旧政则天下无事伏望陛下明谕大臣凡所措置变改悉遵故常无得出意扵新旧之间别立一法自官制兵制将法民事有未便者更加修完祖宗时所无而今所有其可行者存之不可者去之祖宗时所有而今所无可复者复之如官制正名则如先帝之规事实则仍祖宗之旧其他可以类推如此则上可以存祖宗经乆之法成先帝制作之意下亦便扵当今之宜庶使法度不至数变纪纲不寖隳壊取进止
　　论囘河状【二十八日】
　　右臣伏见元丰四年五月河决小呉六月三日神宗皇帝诏防更不修闭决口至十二月又宣谕辅臣曰以道治水无违其性其诏书及圣语巳书扵实録谨节录进呈恭惟先帝聪明睿智穷神烛理不出九重而洞知河之利害断以圣意如亲临覩虽神禹复生亦不过此所以终先帝之世人莫敢轻议河行大吴今已九年自元丰八年以来议者乃有异同朝廷疑惑故前遣李常冯宗道后又遣臣叔百禄赵君锡案视皆言无可塞之理即用北流为便士大夫亦言不可塞者十有九可谓众矣昔尧之时洪水防天尧咨四岳谁可治水者四岳皆荐鲧尧知鲧不可用曰吁咈哉方命圯族言其为人狠戾必不能顺五行之性也四岳皆曰试之尧乃命鲧治水九载而功不成夫尧既知鲧不可用然而勉从四岳者何也稽扵众舍巳从人也虽勉从四岳然鲧治水果无成功卒如尧之言夫以尧之圣知鲧不可用然犹舍巳以从人而况执政大臣出一言而欲天下莫之敢违乎夫河为四渎之宗万水所防自大禹患其难治然禹所以能治之者顺水之性而已汉武帝时河决瓠子使汲黯郑当时兴人徒塞之辄复壊武帝好神仙时方忧河决方士言曰黄金可成而河决可塞不死之药可得仙人可致也此四者皆武帝所欲而不能得故方士以此说之至以塞决河比求神仙及长生其难可知也自是以后二十余年不复塞武帝既封禅廵祭山川因祠太山还至瓠子自临决河沈白马玉璧令羣臣从官自将军以下皆负薪填决河帝悼功之不成作瓠子之歌乃卒塞之名曰宣防其难亦至矣昨朝廷使李伟分导大河入孙村口归故道以觧下流之患遂命伟専管勾疏导二股河臣窃详李伟止因开沙河直隄第三铺口放涨水入孙村口强名之为二股水落当复如故其理必难乆行就使大河能成二股则东西两流占地愈多所备益广隄防之费自倍先朝亦尝为二股而终不成者河之大势必归扵一故也而李伟因此乃欲以塞宗城决口及移深州之费囘夺大河复归故道希合执政无所忌惮敢肆大言以罔朝廷朝廷更不博谋扵众即依伟奏置都提举修河司亦未尝审问吴安持可与不可即令与范子竒同提举安持既开直隄第四铺口而第七铺危急观安持奏自八月八日救防至二十八日日数不为不多用梢草等百万物料不为不丰调急夫至六七千人力不为不至官吏自夜逹旦不为不勤埽緷愈危随即垫去甚扵漏巵何时穷巳终不能守而直隄自溃决百余歩今才开一铺而河势变移人意巳不能测功役巳不为小安持所奏巳执两端将来闭塞北流何止万倍扵此若其无成岂任责又闻范子竒争言河不可囘朝廷已令分析昨谢卿材奏乞兼领河事制置一年必使国用不加费民力不加劳河清住招物料住买水行地中冀不决溢河滩之地渐可耕垦自来春府界京东不销调夫亦免科出夫钱又乞赴阙禀议河事自河决以来监司未尝肻任咎责独卿材所奏如此朝廷何不且试之一年若其无成显行黜责如此则谁不尽力孰敢妄言而尚书省批令先具措置利害闻奏不令赴阙昨先移卿材河东及复置修河司而改用范子竒意谓子竒必不敢违耳然子竒亦明言不可者岂固欲违朝廷哉子竒乆任河北必亦知其可与不可也臣窃见去年初遣二使之时大臣方且力争或曰可塞或曰不可今言不可者巳罢免所以庙堂无异议之人止用一李伟之言暴然复兴此役用物料发急夫调兵已不为少凡河役一起则公私遂空将来聚十万兵夫不唯穷困河北一路生灵京东京西亦皆震扰人民离散盗贼并兴国之大忧或在扵此今河去北京止十五余里若进马头廹蹙河水则其势不可测知脱有踈虞北京将何以捍御当此之时虽诛李伟軰不足以谢天下生灵陛下悔之何及夫河不可塞在理甚明稽之帝尧则当从众验之神禹则当顺下质之先帝诏书具存陛下昨欲遣使之时先巳降诏恐人有观望之意复追改之此乃陛下以大公为心无所専主不轻河事慎之至也及二使还奏大臣论议犹不能一独陛下圣意主张遂罢修河司数路之人方稍休息中外无不以为至当今才歴三时复为囘河之役先帝既以为不可陛下又以为不可而执政耻其前言之失必欲遂非不复顾天下之安危生民之休戚妄举大役轻动大众河本无事而人强扰之臣不知执政以何为词必以北流有决溢之害也夫夏秋之际百川皆涨非独大河河中河阳两山之间犹时有决溢况扵河北河出平地无所扼束而北流隄防未理水性趋下安得全不为患也今秋水潦多扵常年如昨颍昌水入城郭陈蔡亦有水灾岂由河不复故道乎熈寜中河决曹村东南注钜野与汉武帝时瓠子正同河决而南不可不塞故大兴人徒塞之然曹村之役人力巳无所施一夕河自退背灵平乃成故议者以为天助非人功也祖宗时王楚横垅商胡皆不可塞非不欲塞也势不可廻也先帝知其如此及河决而北遂不复闭盖幸其北去无南决逼近都邑之患而河薄西山稍近禹之故道李垂孙民先尝欲导河使之北流当时议者但以功费太大力不能为而已今河自行其地此乃天意非人事也夫河者天地之气气之所向谁能御之今东行故道巳髙借使能以人力开之至海终不能使水自下升髙自大禹以来未闻用人功开土渠而引大河行其中者今不以人意顺水而法使水随人意此乃鲧陻洪水汩陈五行之失也元丰中范子渊为武济之役欲横絶大河费国财害人命不可胜计京西之人恨不食子渊之肉及其败事奸臣党庇止夺一官陛下嗣位方加贬责今欲塞北流与子渊何以异校其劳费与其为害又非武济之比也夫水官欲兴河役正如邉臣欲生邉事官员使臣利扵功赏俸给吏胥主典利扵官物浩大得为奸幸豪民利扵贵售梢草濒河之人利扵聚众营为凡言囘河之利者率皆此辈非为国家计也且以国家今日事力何如汉武帝与先帝之时以汉武帝之防材先帝之神武皆以塞河为难而今日执政容易为之此臣所不敢信也假使有可囘之理可塞之势方今国用虚乏民力困敝朝廷唯宜安静犹当省费息民况必无可囘之理乎又有言北流之害者或曰淤塘泺或曰河入北界则失中国之险此皆私忧过计也塘水不依原法已乆非缘河决而后淤浅今河入界河日益深濶东流几二百里乃入扵海昔以界河为阻今以大河为限其为天险岂有过扵此者乎汉武帝时齐人延年上书请案图书观地形令水工开大河上岭出之匈奴东注之海可以省隄防备塞士卒转输匈奴侵盗覆军杀将暴骨原野之患天下常备匈奴而不忧百越者以其水絶壤断也此功一成万世大利武帝壮之诏报曰延年计议甚深然河乃大禹所道也圣人作事为万世功通扵神明恐难改更夫延年犹欲决河以灌匈奴武帝以其非禹迹故不为也今设使河入北界此乃天送祸扵契丹也彼河入百里则失百里之地入二百里则失二百里之地河之所在国之灾也何利扵我而必欲专之议者又以为恐敌渡河入冦此又私忧过计也今河上流自西夏经北敌乃入中国自古未有匈奴以舟师入冦者也况其居下流乎若北敌能以舟檝与中国校胜此则书契以来未之闻也假使东流成功北流退为平陆臣不知朝廷能聚兵扵北境浚塘水而修界河乎凡以北朝为说者皆以妄言恐朝廷望陛下拒絶勿听而已自古欲举大事动大众必先尽天下之言不恶异同之论使人人各伸所见而后利害是非出焉至扵治河必委忠实可信之人其论议必断以经术非专用贪利邀功之人也汉武帝使汲黯郑当时塞瓠子犹复壊成帝时平当以经明禹贡使行河领河隄今乃欲望大禹之功扵王孝先李伟之徒不亦难乎陛下凡两遣使行河执政皆不以为信而独信一李伟轻犯大河与讨伐西北二边无异其费无有限极国财民命委扵洪流比之边事尤不可计而朝廷晏然为之此臣之所大惑也臣愚伏望陛下明谕大臣博采羣言息意囘河勿轻动众无以有限之财力生民之性命填不测之巨壑勿为无穷之役兴无涯之费以狥一言之失而望必不可成之功罢都提举修河司散遣官吏兵夫以弭将然之患其北流决溢随宜救防委外都水使者自来春为始亟理隄防仍速行相度修闭诸处决口臣自闻复置修河司指挥即欲建言缘臣叔百禄尝被使指言出臣口理亦有嫌是以踌躇至扵阅月今中外讻讻皆言不便臣有言责当陛下耳目之任若避嫌缄嘿坐观国事有误则臣之罪大矣陛下亦何頼焉是以冒昧竭尽其诚唯陛下深察臣无任恳悃激切之至








　　范太史集巻十六
　　钦定四库全书
　　范太史集巻十七　　　　宋　范祖禹　撰奏议
　　乞罢囘河劄子【元祐五年十月五日】
　　臣窃闻巳有防除臣试给事中臣防陛下擢任言职未有毫分禆补今遽防迁擢实懐愧惧虽捐躯陨首无以上报然臣有愚恳不敢不陈臣自九月以来闻朝廷复置修河司实见人情讻讻不安皆言囘河不便臣因经筵每与傅尧俞相见讲求利害皆以为此事至大不可不言至二十八日臣方进入文字今才数日闻尧俞改授吏部尚书臣除左省之职臣非不知给事中职髙而责轻谏议大夫班下而责重人情谁不以升进为荣以免忧责为喜然臣窃以囘河之役最为当今大患又闻差使臣五十九员往五十九州刬刷差兵赴役又差内臣大使臣四员团结兴发次第如此天下岂不骚动且河北百姓未尝吿诉乞朝廷囘河而无故兴此大役逆天地之埋易山川之位以国财民命填无穷之壑而取不测之忧此实安危所系臣岂敢不力争夫河不可囘臣论之已详朝廷若以臣言为然即乞罢囘河之役以免河北将来倒垂之急息数十州困扰之患臣愿以一身救数路生民之命虽死无憾若河不可不囘以臣言为不然则当显行黜责不当却得优迁此乃执政大臣欲以美职塞臣等之口使人贪利而不言耳朝廷若使执政得以官职诱人则畏威者无不钳口贪利者亦皆结舌天下利害之实人主何由得知此非陛下之福也恭惟大皇太后陛下方垂帘听断皇帝陛下未亲政事正当明目逹聪之时而大臣乃以陛下官爵为蔽言之具臣虽至愚所不敢当臣若黾勉就职是与执政同为欺君若陛下一日觉悟以臣为如何人也伏望陛下诘问大臣臣所引先帝诏书可用与不可用陛下昨降罢修河司指挥可行与不可行今来复置修河司是与不是中外人言便与不便然后考核臣言之是非若臣言是乞赐施行若臣言非乞加黜责免至叨冒恩命再三辞避烦渎天听臣无任恳激之至取进止
  </div>
  <div class="pagination">
   <a href="范太史集_page11.html">
    上一页
   </a>
   <span>
    ...
   </span>
   <a href="范太史集_page7.html">
    7
   </a>
   <a href="范太史集_page8.html">
    8
   </a>
   <a href="范太史集_page9.html">
    9
   </a>
   <a href="范太史集_page10.html">
    10
   </a>
   <a href="范太史集_page11.html">
    11
   </a>
   <span class="current-page">
    12
   </span>
   <a href="范太史集_page13.html">
    13
   </a>
   <a href="范太史集_page14.html">
    14
   </a>
   <a href="范太史集_page15.html">
    15
   </a>
   <a href="范太史集_page16.html">
    16
   </a>
   <a href="范太史集_page17.html">
    17
   </a>
   <span>
    ...
   </span>
   <a href="范太史集_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
