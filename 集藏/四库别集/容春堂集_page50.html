<!DOCTYPE html>
<html>
<head>
    <meta charset="UTF-8">
    <title>容春堂集 - 第 50 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>容春堂集 - 第 50 页/共 59 页</h1>
    <div class="content">　　超然堂记
　　超然堂者二泉邵子之所作也邵子初爲许州许有尚书台在临颍之野其规模风景邵子尝闻诸故老而未之见也治甲寅一夕梦至焉其堂曰超然而吟松咏竹二斋列于左右逍遥容与乆而后寤具以告客客纪之以诗盖至于今正德庚辰二十有八年矣于是邵子既辞尚书之召侍飬之暇作防易之台于惠山之麓精舍之傍既成而登恍然如梦中所见故爲堂于台前榜之如梦或谓许之台名尚书盖以汉马融氏尝讲经于是也故句今台焉乃适邵子之起爲是官也名若是协邪是之堂尔或曰不然邵子爲亲而请告其起也当正德巳卯庚辰之歳时上下方震凌撞击而邵子独优防泉石之间超然云者其在是乎邵子闻而谢焉既乃喟然曰吾闻古之人有晩年进德者畴昔之梦殆是谓矣不然则所谓伸于万物之上者非学何以至此今吾虽老固不敢自弃也若夫二人者所云或失则浅或失则荒于吾志乎何有乃爲之歌曰我昔梦兮超然倐冉冉兮卅年吾台斯兮斯屋将假我兮韦编若登丘兮望海何恢廓兮吾天又歌曰天髙髙兮万物在下【叶】孰能静观兮精思何苦乆矣吾衰兮吾过吾补孰梦非真兮孰今非古二人者闻之若相谓曰邵子其超于梦矣邵子复起而谢焉遂书爲记
　　秋野记
　　邵子秋日行于惠山之麓南遵梁溪放于青山经邱逾坂逰目四顾于是林木黄落百草萎伤凡春夏之敷荣者莫知所在盖慨然感叹者乆之乃有斑白之老帛冠布衣倚杖行歌顾若有深乐者邵子异而问焉曰子邑之望族吾稔识之矣中邑而居前爲学宫后爲治所左右第宅栋宇森秩夫族世则望而诗书相继邑居则华而礼义相先子何不是焉乐而乐于寂寞之濵且逍遥容与视收敛之候若发生盛长焉者岂亦有説乎老人曰惟天平分四时春煦秋肃气则然耳吾岂有所择哉物生于春而成于秋秋之肃索吾固知之然硕果在树而嘉谷垂亩含元荐馨于是乎在某质朴人也不于此乐又奚乐哉且文胜则史质胜则野吾既质矣而焉逃野况夫野谋则获于邑则否古之人盖有然者矣予无能爲谋而质任自然有懐于人或弗问问即爲尽不能阙如谓之野人吾实甘焉非敢谓从先进也乃若粢盛馈祀酒醴羞耇非有秋将安取之发生盛长固今日之地也昔人之登髙而悲闻声而赋其观物感时者深矣处山泽而志庙廊又非吾侪之分也游焉而乐乐焉而歌不亦可乎邵子曰隠君子也乃爲之歌曰野兮秋兮百物以收吾足吾食兮吾将焉求用将藏兮巳矣行休吾不知化兮聊与天逰又歌曰秋兮野兮我心以写行孰从兮农人唱孰和兮樵者含且鼓兮犹能识乎陶冶日冉冉兮天涯云溶溶兮山下憺忘归兮乐不可舍老人曰子不惟知吾心而又能爲吾言长歌度溪而去明日适其七十之初度子壁访予防易台请书爲记老人名俊字时选秋野其号姓殷氏前云南方伯序賔公之曽孙也
　　龙泉精舍记
　　惠泉之南百歩许有泉出石罅涓涓南流过黄公涧东入于溪谓之龙缝泉广东佥宪冯公作堂于其流之滙处榜曰龙泉精舍日逰息其中上自黄羲下至庄列之书手一帙而玩焉六合之外万古之前无不穷也凡乡邦之元夫钜人湖海竒逸之士席无虚日左酬右应无不宜也或曰公之趣泉盖发之抑非也公自少时承其祖戒轩先生之泽而得诗礼之敎于其翁观省先生逰歌泮庠涵飬奋励夙有造诣比登甲科厯工刑户三部累官员外郎屡有建明上采之公卿称之寻以才望推擢广臬其所建明如在部时而风采振动人士向慕于是当正德初权奸在内而羣小附之谓公妨其所爲也而致仕之命下矣公视得失不一介意惟托意于斯若将乐之至于期頥而不厌焉者故当其得意輙笔之简以授同志而寓物咏歌皆超出物外古有所谓列仙之儒者殆其人乎泉乎泉乎所以发公之趣者在是而公之重未尝不归之泉也始泉之出于石也其源甚细至公之堂之旁而始行脩竹成径水流其中淙淙有琴筑声既而东出衍迤濔漫凡若干畆荷花丛生水禽翔集若无畔岸而东流之势于石梁焉见之道眼观物又于是乎在吾作二泉草堂于兹宻迩公与予又有四世之姻尝获观其所着元始剰语者知公爲深于是乎记公之博如泉之汪于海公之微如泉之出于山君子观于泉可以知公矣
　　资仁堂记
　　吾邑塼桥钱君孟润之爲堂也君子过之而见其扁者问之曰君之堂何以名资仁哉君起而对曰吾闻之仁者人也人而不仁不可以爲人吾斯惧焉虽不敏不敢不勉名吾堂所以志也曰爲仁由巳孔子之训也君而不闻乎顾舍诸而言资也无亦重自任而轻人之求欤曰何敢然哉资之于仁大矣矧如不敏者非资焉言则曷听行则曷观礼曰率法而强之资仁者也敢不务乎曰然则资恶乎在曰昔者孔子之告子贡盖甞曰事其大夫之贤者友其士之仁者凡堂焉而吾坐者皆若人也此吾所爲资焉者也不然吾省焉虽然吾所居里去郡邑逺大夫士非特至焉者吾见亦罕矣资将焉取哉曰野固有人焉冀缺耨而敬胥臣称其有德谓仁之则于是乎在今之野焉知无缺乎茍有之其稽古传恭将无説乎所谓资焉者孰大于是君闻斯言也以爲得资再拜而受之他日以告予予谓之曰允哉君子之论可以铭君之心矣遂爲之记君名润孟润其字系出五季十国所谓呉越王镠苏眉山称其有德于民甚厚者也君九世祖进宋祥符间始繇嘉禾徙居无锡胜国时其孙寛甫益大其业至以私廪代公赈郷人德之事具许忠敏公所爲墓铭国朝洪武中君大父公达徙今塼桥父惟常世修乡惠正綂中用义受玺书旌于门君生承厥世面天资近道持身及家克勤无怠今且老矣犹不忘自箴如是君之伯兄孟清于予爲尊姑之夫予之知君盖四十年于兹矣因并及之
　　华氏佘山夀藏记
　　锡东诸山错起于平野髙下相望者以十数惟佘山爲小堪舆家顾有取焉登而望之奚山左参白檐右嶞前屏阳岑后负胶防而佘乃中居三山华君永贞之夀藏实卜于斯既定厥兆凿其北则石壁崭焉以立荒其南则沙垤累然以延昔人所谓天设地藏以遗其人者殆此之谓乎自始事至于今盖二十余年矣而门焉道焉池焉梁焉阶焉堂焉室焉台且亭焉无弗备者歳辛巳季春吾尝逰之今年是月其子进士子宣归自京师则以君意来请记前志有之豫凶事非礼也今之夀藏云者盖近是矣而谈者率谓之达且今日之夀藏则他日之新阡也于古所称族葬掌于冡人墓大夫者亦若弗类焉何三山君见于其一而遂忘其他也歳制时制古之人则亦有然者矣况非歳时所能爲者而夙自营之非所谓豫凶也于葬既乆则地不能容其在吾锡他族不必论华自宋以来由隆亭而冷村而厚本而夀山而椿桂盖凡五迁矣变而通之于今爲盛三山君其殆见于是乎通幽明之故适新故之宜义以起之而礼以成之引于前而益逺衍于后而弥昌将于是乎在是皆可书也若其经理之勤位置之悉则观于子宣之记足矣君名智永贞其字三山其别号也其父爲西野翁乡称有德君无媿爲其子云









　　容春堂续集巻十
　　钦定四库全书
　　容春堂续集巻十一　　　明　邵寳　撰
　　记【一十八首】
　　记
　　枫山先生祠堂记
　　嘉靖元年春二月枫山先生章公夀终于兰溪里第遗言勿干身后恩泽其诸子广东布政使拯暨门人感恩知县董遵等以其防子某敬听惟谨既葬而今司寇见素先生林公以召命过兰溪吊且哭焉巳而叹曰古者乡先生没祭于社礼也先生天下士也其分则国之师以义而专祠之不亦可乎于是金华郡守扶风王侯某以上嗣大綂奉表入贺未还则以谓其贰守歴城张侯齐侯曰此固吾有司之事也某既承乏不敢不勉遵等又皆曰此二三子愿也敢以请侯乃鸠工聚材即其第之东南营焉功方兴而王侯还则曰此固吾守郡者之责也虽不及其始敢忘其终乎申令加亟通判某郡石侯某推官某郡蓝侯某胥赞厥成中爲堂四楹前爲门如堂之数两序傍翼缭以周垣中位神主而顔其门曰枫山先生祠堂先生于是以国子监祭酒致仕诏加礼部侍郎再加尚书矣称先生尚德也先生自壮歳以文章魁天下以忠谏着翰林以经济称于海内自史舘左迁渉厯中外未克展布晩始起爲司成天下莫不贺得师焉及请老归栖迟林壑隠然系天下之望者几二十年上之初政有意用之问使在途而先生卒矣论者于先生犹若未满焉然以予观于先生其共谨康靖之节平鬯醇雅之文简亷朴直之风在朝在野遐迩承向盖不动声色而耿耿廻澜老益惇笃君子之论焉可诬也若是而谓先生之道未光于世则岂可哉夫天下之道德乌乎定定于一而巳矣大哉孔子万世之师也孟子去孔子未逺也辟邪放淫勤一生以爲任大闲立矣后数百年而有董子欲黜百家于汉又数百年而有韩子欲去二氏于唐然其识与力皆不逮乎其志故泛然莫之能定也周子程子继起于宋其识与力超然独诣继絶阐微爲世先觉而朱子继之著书立言行于天下乆矣先生以盛德负重望弗惑弗贰而扶衞之意惓惓其间盖先生之信朱子犹朱子之信周程周程之信孔孟也故虽未尝昌言如董力辩如韩然笃信好古君子与之起宋儒于千载其谓金许之后无人乎哉正德之初予按察两浙先生请老南归见予而谓之曰吾将举公自代而公乃在此乎予愧乎其言今先生巳矣予以逺废而遵也乃用书述王侯之意请爲祠记予感先生之知也于是乎书时言者有爲公请谥于朝上方重名德固当从之节惠之公论吾知将与兹祠不朽矣祠成于是歳秋某月冬十一月某日乃记
　　重建同心堂记
　　同心堂者无锡县治之后堂也国初始建时盖有之宣德二年凡治之制尝重建于令唐侯防安惟堂暨兹堂皆仍厥初治二年荣侯华始大建堂堂成防被召去又遗于兹越数年姜侯文魁继而修焉亦未之及今令畅侯莅政之三年覩兹堂壊甚且怪其隘以陋议重建之或有以重费尼侯者侯曰凡治所必有堂有后堂堂以听政临民后堂以燕居退食而凡寮佐胥议若夙夜治官书亦皆于斯乎在盖于堂有表里之道里弗表称则民有遗观焉吾思吾政而譬诸兹堂是故不可不治也乃谢言者不听出公钱若干缗授民之材者曰某召匠须材择日兴事増其基于旧髙若干尺深广若干尺厥既落成仍以正綂中项侯伾所扁同心堂者揭之间与杜丞世昻王丞震刘丞璋杨簿梅及典史莫谅请记于某项令所自爲记实刻在屏于今八十年矣君子读而嘉之然尚恨有未尽者政人之心贵于同而不贵于茍同吾昔爲许州尝爲同寮之箴有王事同襄天工同亮让生于公争起于私可可否否不必在人不必在我之説盖同之不贵于茍也如是吾强勉力行比得代而不能无愧焉今则何以爲吾侯告哉凡吏之责惟国惟民上下均系而损益重轻惟古有训惟礼惟法并行不悖存乎其人礼以率良法以惩慝斟之酌之与时偕行同心之道其在是矣舍是不由而唯意之狥是比也非所谓同也如吾心何吾又闻洪武末韩侯约尝爲君子之堂以延访耆德今其遗址莫知所在侯倘能寻焉而复建之乎不然则取其意不袭其迹是亦同心之助也侯名华字某陜之陇西人以正德丁丑进士来逾年政成部使者屡旌之论者谓兹堂良材巨构轩宏严重如侯之政而顾諟前规日勤不巳杜丞而下皆谨官箴于名义爲称堂成之日爲嘉靖元年壬午春正月壬子侯于是又治西门之桥及南门之吊桥皆亟成无重费吾是以附书之
　　古柏亭记
　　亭以古柏名志物也木之材柏惟其良歳乆则馨香盛焉而植于郡堂者尤以地称重壬午七月防于风者数株郡守宜賔王侯以其二遣使致予时予方将爲亭于绣防夀藏以庇吾二碑于是用以爲梁侯闻之又致羣祀之木之同物者以爲楹爲桷不足诸姻友各有助焉人谓是物也非风则郡守莫得而致也初郡守之来致也不知吾之将爲亭也亭非柏亦可以构构之以柏则不胜其馨香之闻有风则益焉吾二碑者一爲皇言赠封我考妣之二诰也一爲少传王公之文所以铭五妣之贞节者也继自今有登焉者庄诵诰词退叹艰贞周旋讽咏芬从风流将皆曰良哉重哉非郡守其孰致之郡守其有意乎哉吾德郡守而归之天天其无意乎哉是惟吾君之赐也是惟吾先考之祉也是惟吾先妣之休也某不德何足以当之虽然其敢不侈言之亭成于是乎记
　　宋太学生追赠秘阁修撰少阳先生陈公祠记
　　天下之势重在敌国者时有之矣其始也势必重在小人小人敌国之所资也然人知重在敌国而欲反之也难不知重在小人而欲反之也尤难重在敌国而欲反之当其时以战鬬死者殆不可胜数也重在小人而欲反之当其时亦必有以谏诤死者战鬬死者天下哀之犹可言也谏诤死者天下哀之不可言也此宋太学生追赠秘阁修撰少阳先生陈公之死所以至于今数百余年而痛闵伤悼之不巳庙之貌之尸之祝之而犹以爲未足者也宋之乱自熈丰以来其所由来者逺矣至于靖康之时则北敌日盛内逼京师敌国之重于是乎极所谓极重不可反者其此之谓乎而中朝六贼者实爲之地重在小人则轻在君子重在敌国则轻在本国天下之势如此谁欤反者于是有识有力足以当其任者李忠定公纲一人而巳使能专任焉而诛斥六贼则天下之势尚有可反焉者而二三宰执内忌外慑与六贼者表里经营不曰割地以和则曰迁都以避茍遂其私而忠定宏才雄畧直道正气乍用遽罢秘撰公发天下之危言当天下之大难六书渊圣三书建炎屡遭挫抑愈益奋厉卒之汪黄二奸党结防蔽曲矫宻呼身死其手比之朝衣东市之惨殆有加焉而天下之事去矣盖反天下之势者在识与力识在我而力不在我亦独且奈何哉乌乎少阳其可伤也巳是以天下之人闻其死者莫不扼腕流涕而有百身莫赎之叹髙宗闻于临安愕然惊悟既赠官推廕车驾道公乡特赠钱五十万绍兴初追赠今官仍与恩泽赐田十顷呜呼人心之公固出于秉彞之初君心之明又复于蛊惑之后以是观之若公之尽忠爲国虽天下祠之可也而况其乡哉润之丹阳公乡也祠焉礼也抑吾以爲祠之者之意不惟风忠义以起懦而已其欲谨内外彼此之分于封疆戎好之间也夫其欲严君子小人之辨于进退任用之际也夫其欲察奸邪防矫之迹于仓卒变故之时也夫上诰下诏一举数得其爲教也大矣深矣盖正德巳夘监察御史台南叶君廵我江南诸郡以江西之警往来视师江上道出丹阳问公之故慨然以瞻谒无祠爲缺且见近地有圆通庵者茂林据胜遂命有司改而建焉时知县武康朱侯方既以忧去金坛知县南充任侯佃承檄来摄不越月而规制以完继而内江赵侯章至从而成之君子谓之善祠祠成且考叶君还朝赵侯亦以忧去越三年今知县上蔡张侯惟恕踵焉而増贲之赵侯起复复任秀水叶君在台谓其便也遂命以记属之于某某钦企秘撰公之忠义乆矣且重叶君之属于是乎记祠在县西北隅前爲石岸以临运河大建绰禊榜曰宋陈少阳先生之祠楼门三间入门爲碑亭左右各一中爲堂三间二厦像公其中前爲露台金铸黄汪跽伏之像左右庑各十间左曰希贤右曰尚友后爲楼五间曰有归取公自赞语也其下以李嘉仲像配公扁曰交情表赎尸之义焉斋居三间在左守庐六间在右公之族裔居之有三丹亭义见叶君所题诗盖赵尹状云
　　工部芜湖分司题名记
　　公署之有题名旧矣姓名邑里科第官阶差遣歳月之外不加一词而褒贬之公论付之后人书之者无心而观之者足以爲劝爲戒其微而婉也有诗之义其简而严也有春秋之体是故君子尚之而厯世不能废也我国家承平百五十有余年百司庶府莫不任人就列内而省台外而藩臬郡县至于寓舘署防皆有所谓题名者盖世平治乆制备文繁虽不出于令甲而于事体亦若有不可阙者如此工部分司在芜湖县者实自成化七年始当时建议者以漕运舟船之料供应什器之料民不胜其科率盍取诸材木之焉而芜湖爲畿辅近地当川湖二省下流商筏所聚故分司于是乎建大司空歳请于朝简委员外郎若主事一人主之期月乃代越治正德至于今盖五十有六年矣厯官五十有三人先是治乙丑主事永平张君秉清者尝一题之今主事岳池张君日尝谓其简畧失次也通加详订序书分注以刻诸石将俾继自今有所考焉用爲后人指议之地刻既成则托吾友李生宗铭书来请予爲记予惟六卿分职莫非天工王事而虞衡所职则渉于利士大夫之自好者往往不屑于是然君子论爲巳之学者率谓钱谷簿书不足爲累盖于其心不于其迹其道固然也况公私义利之辩政君子所当先讲者故不当其事则已茍事有所当则必讲也吾致力焉而自考焉实于斯在盖以公灭私固君子立心之要以义爲利尤君子制事之宜以是事国何职不共以是律身何德不进易是则上干官箴下招物议刑书史笔不在于今则在于后虽有他美莫之能赎而况无美可称者哉古今记题名者莫不以司马公谏院爲先要其大指不过忠诈直回四言而巳而后人所议率不能外今予之虞于后人者岂有他哉亦惟曰某也公某也私某也义某也利云尔乌乎人有恒言后之视今犹今之视昔也可不畏哉可不儆哉张君发身贤科始仕初政乃是之莅于斯记焉予知君之能爱斯名也抑亦可以观乎其人矣矧宗铭乃吾同年赠司空舫斋先生之子文行粹然克肖家学凡所称君其言也信因附书之而不敢加一词者亦题名体也
　　千金絫趾亭记
　　亭何以名絫趾也志得地之难也言千金何先五世祖时逰僧寓一箧去十余年不返人谓僧死矣乃手其箧箧重则戒勿啓而遗之听松庵僧又戒僧有亡勿以告未几僧大建佛宇盖有物云于是乎归我先茔之地僧世守之至于今予提学赴江西时上官有胁人致赂爲其家地者説者云有千金焉予闻而避之山中静坐竟日遂议卜今地人谓是日也予且行廹矣非是则地议不成人将图之盖前后六世相距百三十余年是以喻诸絫趾也虽然避千金而得地虽谓地之价千金可也况前人弃利于不知之地又何千金之足论哉予于是有感矣亭扁四字宋蔡君谟书莫子如山集而摹之
　　郡守陈侯遗爱邱记
　　此吾郡守陈侯遗爱之邱也邱之所藏者何侯冠与衣也侯卒而其子某以其丧还南海而葬焉民见其行也不忍请其冠与衣而爲邱以藏之封之如墓谓其精神之所存也过者輙瞻拜焉俳佪咨嗟乆之而后能去歳时或裂楮浇酒焉如郷人俗乌乎侯何以得此于吾民哉子产之语子太叔曰有德者能以寛服民其侯之谓乎吾又闻子产极论寛猛譬之水火而终之曰寛难非寛之难也有德之难也侯天性仁厚而加之涵飬比举进士以疾在告居山林者日长其德之所成素矣故其临民亦如其平居也不自知其爲寛也而民之所防者如和风甘雨沦浃霑濡相忘而不自知寛乎寛乎在人爲难在侯爲易民之服之至于爲邱以志不忘上视召南之甘棠次若岘山之碑殆无愧焉岘山之碑见者堕泪召南之甘棠相戒勿伐公之斯邱民堕泪而爲之者也其有树焉犹待戒而后勿伐乎昔仲尼闻子产卒出涕曰古之遗爱也侯之初丧吾以病足不能往吊爲位于山中草堂而哭焉称仲尼之言而三叹之廵按御史朱士光上其事于朝亦云乌乎侯虽亡可以慰于九原矣广平申侯继公爲郡见斯邱也与其寮佐冷侯柴侯王侯刘侯谓是不可无记而以属于寳昔者寳视学至南安南安之民之思张东海也亦犹吾民之思陈侯也有祠在郡中越数十年继守者有忌心焉乃以其像徙置城北僧寺予问之则曰此侯之所乐逰也于是乎徙而奉之耳予至其处见其爲状置而非奉遂命返诸其故由是观之吾申侯与寮佐诸君子视东海之后政其爲心何如也吾于是重有感焉复称仲尼之言三叹而书之侯讳实字秀卿别号虚庵琼山人也其政与行在予志今刻诸碑隂
　　呉皇甫氏宗韩祠记
　　宗韩祠者孰祠祠唐工部郎中安定皇甫先生持正也工部何以有祠于呉工部顺庆知府呉人皇甫世庸之逺祖也自工部至于顺庆凡若干世矣盖宋之时有爲提刑而扈跸南渡者遂于长洲籍焉呉之有皇甫氏实自兹始于顺庆凡若干世顺庆之考封礼部贠外公尝祠工部于别室顺庆因之诸子绩学其中朝夕于是乎瞻礼焉者亦乆矣今御史大夫防和陈公静斋于顺庆爲同年进士比至呉郡访顺庆于家顺庆见其四子焉皆清修玊立茂学而有文公爱之期以逺大因入其书室谓夫湫隘藏修则不足以飬其宁静也逰息则不足以畅其郁湮也乃询得傍近废寺曰祗园庵者以其地之半归之顺庆遂辟爲精舍将徙工部之祠君子谓工部昌黎公门人也国史有传附焉以传盍祠昌黎公而以工部配顺庆从之故题其门曰宗韩夫昌黎公文师百世而于道亦有所见起衰济溺厥功大矣当时从之逰者若孟郊李翺张籍与工部数子周旋门下实经指授知遇爲深故今称韩公者必及数子况顺庆以文学传家继武科第闻数世之上有人如工部者亦乌能无情哉是故推贠外公之志而祠工部近于尊祖矣推工部之志以祠昌黎近于隆师矣所谓义起之礼固于是乎在然非静斋公崇文广敎汲引来学顺庆虽有是心其孰能成之乃若静斋公之志则于皇甫氏之诸子者固欲其由正学而深造之以求至于圣贤之域而后巳焉尚论古人因文见道者之爲重固不若以心体道者之爲真也然自皇甫氏观之尊祖隆师视诸家庙则体殊凖诸郷社则道重君子之与议于斯祠也者不亦可乎顺庆于予昔尝同朝间介吾世友吕太仆仲仁来请记于是乎书员外公讳信博学能诗有望于乡顺庆名録由丙辰进士厯礼部郎中至今官静斋公至呉在丙戌三月越八月而祠成实某月某日
　　高安朱氏坡山世第重建记
　　朱之先自宋忠靖公胜非罢相以观文殿学士出知洪州其子某由上蔡而迁高安歴三传至建德者再徙今之坡山爲始迁祖胜国时建德之子瑞芳以诗赋爲解元解元四传入国朝曰仲益举永乐乙未进士官至刑部郎中又三传至继祖举成化甲辰进士厯官兵部员外郎郎中至楚雄知府致仕进阶亚中大夫同行兄弟七十余人其子今监察御史寔昌举正德戊辰进士同行二百余人诸孙行蕃衍至不能悉数坡山之盛于是爲极既而华林盗起祠寝门堂焚毁几尽先世主版仅得保护而无所于栖变亦甚矣于是御史君内艰家居亲遭变故楚雄公以兴复命之御史拜命惟谨明年盗息乃购得旧寝堂基及其后地于族人遂建堂六楹曰敦本以奉旧书建德府君而下昭穆官称字行之版如神主者于中君子谓勤而礼越七年楚雄公卒御史忧居乃卜其前若干歩爲世恩堂丌阁五世所受勅命若干通及贮遗书若干巻君子谓重而宻又前爲正心堂歳时家礼于是行之君子谓端而则又前爲堂十楹中三间曰着存祠自始祖及诸先祖世厯十一人余二百不以正终者不与焉君子谓义而严左三间曰永思以祠楚雄公暨其配辛防人君子谓厚而正右三间曰逊志室本以贮祭器御史君尝与其子诰斆且学焉今是之名将俾后之人于是乎继君子谓典而逺又前爲门三间门之内爲墀既深且广御史君之兄太学生梦昌弟庠生宪昌及族之人皆得由焉君子谓整而辩又外爲世进士第之门左右各有掖且翼之以厢则郡县爲之建焉以风励乡邦者也君子谓轩而雅既又以世恩堂者偪迩内寝惧其燕而防也乃于最后建重屋若干楹上奉诸勑次及遗书曰尊勑者统于上也君子谓宏而敬朱氏之第于是始复于旧且加盛焉广东提学按察副使欧阳君宗道爲记着存之堂翰林修撰吕君仲木记世恩之堂舒君国裳记敦本之堂翰林编修邹君谦之记正心之堂徐君子升记永思之堂至于逊志之室则刑部员外郎叶君国光记焉而呉郡诸生王宠黄省曾继之世进士第记之者应天解元袁袠也嘉靖甲申御史君廵我江东诸郡越三年丙戌春既竣事访我二泉山中请通志之乌乎家之变也有数焉而理亦符之家之复也有理焉而数亦防之盖自古则然矣如朱氏之第自忠靖公三传而徙坡山坡山自解元公四传至刑部而盛又三四传至楚雄公之父子而尤盛盛则衰衰则变固理之恒也华林之变乃与之符焉以楚雄公之仁厚忠谅御史君之俊伟清修适当兴衰之时乃堂乃构乃寝乃室继述之责固有不得辞者而才亦优爲焉然非变至此极则其革也必不至荡然销尽如彼其新也必不至焕然改观如此也所谓数防于理者又如此哉初第之未罹变也祀于斯燕于斯合羣族于斯郡之人称礼义有家法者皆以朱氏先焉今复而盛矣御史君在南北二台廷规有言方巡有绩公辅之望士论攸属而梦昌宪昌又相继而起礼义之风内外后先辉映充牣继自今称有家法者岂止一郡而巳哉称之天下可也虽然法不徒立道不虚行家之本在身身之本在心天下之治不外是矣而况于家乎予昔视学江右有观风之责焉五至高安稔闻朱氏之故楚雄公予同年进士也而御史君及其兄弟又以文字爲知巳追忆往事喜其变而复盛乐爲天下道也于是乎记
　　重修陈司徒祠记
　　司徒者何隋大将陈公杲仁也锡曷有其祠公晋陵人锡人慕焉而亦祠之也祠坐震对虹桥少南歳乆圮壊宣德间邑令唐侯泰安重建焉其前左地逼于民居成化初元砖桥钱氏孟清兄弟重购而拓之志称公娶沈发兴女发兴隂畜异志惮公不敢爲乃中公毒以死发兴事败郡人上公忠孝文武信义谋辩八絶行于朝命下立祠祀公至南唐赐有武烈之号宋宣和四年加封忠祐盖其祀事所由来逺矣近有议改其祠爲聚夫之厰者君子谓夫主送迎厰可别建也废义祠以司供亿何以劝德未几复有议改爲里社之坛者君子谓社主祈报坛可别营也废义祠以求丰穰何以歆神时畅侯子实方饬邑政闻之遂寝其议于是奉祠道士范日溪克承侯意乃修治其堂若干楹前门若干楹左右居守之室若干楹像位祭器视旧完妥赀皆不烦于官侯因镵石请予记其歳月予尝论义起之祀在吾锡者至德如泰伯尚矣其次若山先生则游寓于斯若梁溪先生则生长于斯其道学忠义师表百世或附祠于学宫或专祠于惠麓其礼惟允亦无容议矣乃若睢阳守张中丞保障江淮功在唐室于锡初无防寓生长之迹维民崇奉成于感孚迩年建议请祀允爲着令此固我朝从义之盛典也司徒公我郡人也德懋望协上匹前修正不容奸死有余烈其恢纲励俗之节于中丞公实相伯仲厯代褒嘉昭载史册凡有人心者皆当敬瞻兴起况吾锡渐被其休者哉尸而祝之不亦宜乎吾知斯祠其将永存不废矣虽然非贤有司好古崇德慎于因革之道其孰能与于此近督学侍御张君汝立按我江南毁斥淫祠无有遗隐惟旧列在典者则存之以振风敎斯祠固其一也论者谓得崇正之体焉他日续邑志者尚以是参考之
　　水云亭记
　　永丰之东北五巘双溪之间粤有奥区水云翁世居于是凡若干年至翁而乐焉云兴于巘变化无常水流于溪往来不息而翁之心实与之俱盖躬督耕稼日行田间倦则少憇于斯乆之谓无以蔽风日而适吾趣也乃搆一亭而以水云名之人之知翁者往而候焉退而叹曰悠然南山洋洋乎泌也其在翁所矣遂以水云翁称之翁之子今华亭知县豹昔在庠序而从公以游且息也翁尝指云而语焉曰所贵乎云谓其能爲霖也指水而语焉曰所贵乎水谓其能爲泽也其体虽殊其用一尔知斯义也可以承吾意矣豹谨志之不忘比豹举于乡既得进士而令焉则贻书以戒尤惓惓以爲霖且泽爲况曰吾昔未能而望于尔尔今能副吾望否乎于是豹考三载绩还自中朝乃取道永丰迎翁至华亭官舍谓封典之将及也盍前后拜而受焉居四月命未下浩然西归华亭之大夫士留之不可得也赋水云之诗以赠之者若干人厥既成什乃用书属徐张二生来谒予序予常人也何敢序松人之诗哉而永丰则吾视学所尝至焉者也水云之亭吾当爲翁记之翁性孝友称于宗防而鲠直尚义气人不可犯视人之急若恫在躬汲汲赴之若不及且不足也盖乡评如此可谓有士行者矣予在永丰有杖而衣冠脩眉长髯皓白如雪者二三人走山谷数十里诣予行台曰某不入公府若干年矣闻公来故出卒无一言而退问其年皆八十余问其所厯皆仕而归者也其风度盖今犹能言之翁行且受封夀考未艾其若人之流乎身隠而子仕犹身仕而归且老也易曰不事王侯高尚其事诗曰衡门之下可以栖迟请爲翁诵之翁字玊治以字行于是年若干矣
　　鹤山书院改建记
　　嘉靖三年九月苏州府改建鹤山书院成改而仍其地今巡抚都察院右副都御史苍梧呉公意也先是巡抚太子少保工部尚书内江李公以台署乆寓书院尝欲迁之檄府详议有成画矣寻以歳饥暂辍公来莅苏乃克成之公之言曰惟鹤山书院爲宋资政殿大学士参知政事赠太师諡文靖魏公了翁之赐第公在政府理宗尝御书院额赐公掲之临卭讲学之所后公卒葬苏州胜国时公之子孙请以赐第为书院命掲旧额遂为公祠国朝永乐初少师夏忠靖公治水江南宣徳间司徒周文襄公继莅廵抚皆于斯乎聴政当其时二公岂不能别为之署哉诗曰蔽芾甘棠勿翦勿伐召伯所茇盖于是有余思焉耳矣嗣是歴廵抚数十公皆因之而书院之名几于虚设然而日廵月省时葺嵗修不壊益严亦惟有司不以祠堂视之而以台署视之之故不然如汉之任唐之陆宋之呉陈章王周尹数君子者或生长于斯或宦游于斯功言道徳各有所成为世称重久矣其祠宇之初立亦皆出于好徳之今或荒且圮焉或右姓据焉或异教并焉虽忽诸之叹屡形于人而卒莫之治也抑独何哉况南畿巡抚视诸藩臬守廵权位有间而治所乃缺于制亦若有不当然者前政之欲迁建书院也固宜论者惟知时诎举赢之不可不知易地而迁之尤不可之大者盖文靖公之所居而精神寓焉者今三百余年矣一旦他图公如有灵其肯舍此而肸蠁于彼乎且自我而言譬诸生人以客逐主是可安也孰不可安也今盍中分其地限以髙墉南为行台北为书院别辟之门曲通之道庶防不易新治而无废旧规宣政行令崇徳尚贤兼存并用不亦可乎时郡守胡侯缵宗长呉二邑令郭波杨叔器及其寮属承公命惟谨退而防材用计徒庸具文若图以复公曰允哉择日兴事越三月而告成君子谓斯举也体上下之情通幽明之故逹经权之宜观赢诎之防量丰约之度裁乎义而不失乎礼建一物而众羙具前复百年之观而后乃垂于无穷抑于是得尚友之道焉诗曰髙山仰止景行行止猗欤休哉可以观徳可以观政矣胡侯以公命属记于某某再辞不获于是乎书院之制自来鹤楼后至于北墙为地若干歩去北墙若干歩南向为堂四楹中塑公像公服正笏俨然平生鼎炬几筵厥有常设前为露台翼以两序凡拜瞻对越皆于来鹤楼下出楼而西若干歩西向为门南转若干歩为门如之榜曰宋魏文靖公祠堂再转而南又若干歩至于外门院额掲焉佥曰称哉董其事者为苏州卫指挥呉继美为长呉二典史萧景腆谢诏其为费白金若干两役若干人悉如公初议公又以院旧有读易亭沧浪池世逺迹湮莫知所在乃于东序后蔬圃因取土之洿稍凿而池焉又亭于其北各掲其名以无忘其故故并书之若文靖公之学术文章勳庸节概儒先君子具有定论见于虞文靖呉文定之记者不书
　　庐陵刘氏一椿堂记
　　世以椿桂拟父子者自燕山窦氏始盖义方之教为重而非徒以科第为荣也当时有太原王氏植槐以望其子之贵而继登台鼎卒如其言世之言隂徳者称焉故一椿五桂三槐籍籍人口自宋至今数百年矣犹周人之歌召棠也古今舆论之公固如此哉若今庐陵刘氏之一椿堂者其亦有取于斯乎刘之彦有名某而字大经者今我郡宪刘俟之尊甫公也幼自树立习进士业初治毛诗继治周易甫弱冠其父得末疾艰于起居公躬侍汤药者十有三年业弗克卒既而得丈夫子五人取易震坎艮观萃五卦既从体而命之名自就外傅即命各治一经躬加策励冀偿夙愿焉遂以一椿顔其所居之堂因用为号着志也抑又尝诵王氏之言曰吾不做吾子必做云云久之志益笃乃以家事为累虞夙愿之不可偿也于是萃且殇矣而厥号不忍自废乃择于四子以郡宪君天资特异学有日进督之卒业而举家事付震等若门以内事则内子某人任焉尤严私货私蓄之戒郡宪君用是得专心读公之书日造髙明稍长游邑庠既廪而后举连防春官奉对大廷赐第释褐试政西曹来司宪于我郡逾年迎公至官舍养焉时震之子牧清坎之子牧宣亦有风庠序将继叔氏之武以广其祖之志乡之大夫士咸谓公无媿于所谓一椿者郡宪君乃以公意来请予记夫义方之敎尚矣世之人有禹钧之志者能以训其子姓则凡子之能出科第跻显要者固窦氏之桂也不然业巳成而或制于命则所谓桂者固亦如之乃有一焉而翘然擢秀上勤明天子称子大夫于天下其爲桂也大矣数之多寡今与古合焉若否不必询也况诸孙防焉爲桂于庭森焉挺焉又若是乎且义方之敎而加之隂德之功表里浃洽窦之桂其将爲王氏之槐乎吾闻公在家有誉在乡有誉积德于无言之地者厚矣郡宪君于是乎既征之君清贞明恕平反爲仁决断爲义所谓惟良折狱者君固有之而哀矜勿喜之念又时时往来于也槐之征其不在斯乎后之人将再征三征至于不一征而未巳也予昔以宪节视学大江之西虽未及见郡宪君而君之友数人者实爲相知君亦以是推敬焉而记是之属予喜公之志之将有成而乐爲天下道也于是乎书
　　张氏祭田记
　　张氏祭田爲福州知府钝轩公之墓而置也置之者公之甥华时正及其子云初时正馆于公实以公冢子珤防且学未能应门户之故越若干年珤长与其弟琇偕游庠序于是时正之父母亦老乃辞于公迎其妇以归养焉公与之田三十畆时正辞还以供祠祭公卒之二十三年珤暴病卒又三年公配张宜人夀终其冢孙立暨其诸弟贫乏不能自存琇亦乆淹且窘公与宜人之墓在慧山者春秋展扫违时阙事或比歳弗举垣頽屋败松楸日凋以仆莫之能起公居官亷家无留赀而经理干蛊继乏其人无足恠者于是姻友诸君子悲之而以爲言先是时正屡尝周之及兹有闻伤恸涕洟如公始亡既乃想像音容若将见焉则又徬徨恋慕如初违公追念恩德依依不舍如在公室百思兼集殆莫能爲懐者诸君子见其然也以爲家莫大于墓图墓之存莫大于时展扫以祭图祭之继莫如恒产产莫恒于田佥谓时正曰子盍图之时正曰诺归以语云云之悲如时正之悲也云之感如时正之感也乃跽告时正曰此云志也不敢不力越三月而田成其直爲白金二百两劵立之日具仪物告公及宜人之墓而焚其副焉取诸租以供墓事自今兹始于是诸君子知张氏之祭之有托也张氏之墓之有守也则以立来告某请书诸石于乎义人之恒性也故事以义制载诸书财以义理系诸易礼以义起记诸礼五常百行于是乎成是谓秉彞良心一有感触其发也孰能御之公始馆时正以任子之劳义也继听时正以终亲之养亦义也公与之田义也时正辞焉亦义也而闵外氏之衰微周之不足至置田以保其墓者大矣田乎田乎始以义辞终以义置义以成义于公有光固时正与云之分也是田也惟尔甥舅之族其胥顾兹石无荒以弃无忿以争无窃以鬻时敛时供修春与秋俾与兹山而永存则岂惟公与宜人无憾于九原而二族亦有无穷之闻既以告诸君子遂书爲记诸君子者爲杨温州致仁爲方抚州日升爲成佥宪汝从爲吕太防仲仁爲俞大叅国昌皆所谓姻友者也时正名麟祥与云皆太学生田之数若疆及佃人氏名与其租额具诸碑隂
　　道南书院记
　　道南书院曷爲而建也爲祠宋山先生文靖杨公中立而建也公南劒人也常曷爲祠之公学于程门还自伊洛至常而留焉谓泰伯延陵之墟也而邹周三公又与有故故周旋延陵句呉之间与诸生讲道者十有八年其风流在士林功化在后学者博且宏矣是以没而祠之比诸乡先生越绍熙初郡始立祠绍定淳祐间继祠益严至胜国时乃有山书院之创而其圮也乆矣国朝成化初尝起废焉而公像寓二贤祠者如故前郡守宜賔王侯欲改图未果今郡守前监察御史琼台陈侯实乃卜吉而别建之中祠公二周既仍侑坐今又益以道乡而下七公礼也其谓道南何侯之志也侯之志也何以昔程伯子于公之行目送而叹焉曰吾道南矣则斯人之所在实斯道之所在也斯道之所在则地因以重有固然者侯谓夫祠名以人不若直指其道表章标榜深切着明有以新学者之观瞻而兴其向往之心是之取尔然则于前乎曷征圣道絶塞自孟子没至于有宋千有余年矣南安之防程子得周子之道而北洛学于是乎大振此斯文再啓之源天地间一大机防也伊洛之防山得程子之道而南闽学因之大成此斯文再传之委天地间又一大机防也是二机防者人邪天邪其然也孰能与之是故君子谨诸南安有书院焉名之曰道源爲周程志也今是院也爲山志也名曰道南不亦宜乎矧道南云者实出大儒之言由今观之于斯人斯地爲切侯之命名允矣祠有位奈何乎列公南面中位道乡先生邹忠公志完敎授先生周公伯忱坑冶先生周公伯温秘书先生唐公彦思并焉皆公同门同志者也外此数公者则左右分列编修邹公德乆中丞喻公子才皆公门人也文简尤公延之肃简李公元德忠文蒋公良贵皆一再传而私淑者也犹门人也至于巢谢公子兰则闻风而兴起焉者也师友之分主賔之仪于是乎辩斯礼也其起斯义也夫诸公于山何如道乡尚矣二周兄弟气质纯明可与入道程叔子实尝称之秘书推演师説爲当时重编修奏议炳炳能世家学中丞力主正论爲时师表文简立朝抗论老成典刑元德力解学禁辩忠爲国忠文抑恶扬善进退有守巢崇正辟邪扶植名敎事载国史郡志皆无愧于山者也祠以道宗配以道合斯名也其称斯实也夫然则侯之望于学者如斯而巳乎夫道一而已学有科级观圣道自孟子始韩昌黎有是言矣接孟子之絶学者程子也道南之叹既属山观程子者不当自兹始乎由是以希程由程以遡乎孟希圣希天亦将于是乎在此侯之志也侯之志谁欤协者上则前巡抚右都御史今南京工部尚书苍梧呉公今巡抚右都御史泰和陈公巡按监察御史髙安朱君提学监察御史光山卢君中则郡佐罗侯洪载王侯岳罗侯述柴侯希高刘侯体观下则邑令黄润与其丞簿及郡邑诸博士皆侯志也郡之诸君子赞焉而给事毛君宪叅互尚论之功多矣其始曷日嘉靖乙酉七月丙子其讫曷日明年丙戌某日甲子其地焉在在朝京门内若干歩所所谓旧驿基者先以与民继以其直赎之其制奚若前爲门爲仪门各四楹中爲堂六楹后寝如之左右两庑各四其门之数最后爲楼六楹其下可以藏修焉其上可以登眺焉扁曰望闽以无絶其委其东有池爲亭以临之可以逰息焉扁曰思洛以无忘其源缭以周垣爽垲寛廓崇伟靓深清庙之下此其亚欤徒祠无祀可乎徒祠而无祀是浮屠老子之宫也虽然私祀可公祀不可公祀何爲而不可也公祀在典山既列诸庙庭从祀矣诸贤者皆乡贤也亦有祀于祠矣再举则黩是以公祀不可也私祀何爲而可也以义起礼拟诸释菜郡守主之歳春秋二举取诸田租以供田二百畆租若干石祭之余以修理之用不别科率何爲其不可也其费曷出出某项爲白金若干两基与构居什之六田什之四是皆有司存焉不足记其记维何斯文之机防非人力所能者爲天下学者告也记师友之渊源与侯之志爲郡后进告也记侯有道敎思无穷德逺功深欲俾百世勿壊爲政人继侯者告也属记者谁郡诸君子自太仆寺丞白君晟以下凡若干人执笔书者谁南京礼部尚书诏许有疾调理后学邵寳亦郡人也
　　东明阁记
　　予从弟玑弱冠时学于希斋钱先生先生啓廸之甚至终日俾立讲下闻四书春秋大义成化乙巳春构屋于舍前之左读书其中先生爲之题曰东明阁复爲铭贻之盖三十有二年于今矣近予侍养家居请予爲记予乃复之曰玑乎一明一晦相寻于无穷者天地之候也天地之候隂阳而已是故明不能无晦晦亦不能无明晦明相爲消息天地且不能违之而况于人乎然明不生于明而生于晦晦不遽晦由其过于明隂阳消息其理则尔日升于东晦极而明之始也由是而升至于午位而明又极矣玑之阁适东其牖则其方进而未极譬之于人其将进之几乎是以君子有取焉玑业蚤以事夺今其子勳实从予游嗜学绩文期毕父志予日望其进于明也所以成希斋名阁之意实于是乎在玑也其知朂哉
　　西溪记
　　某翁廷俊别号西溪志乐静退兼善调摄缙绅间称为逸士予尝舆往山中见其过桥时歩趋便防甚爱之于是年届七十矣其孙宪游吾门文日有进将图所以庆者先是诣予请曰吾祖心境光明风仪峻防平生不作謟媚态庭植花木一室左右图书惟意所适尤笃于训子若孙期树世望其素履之槩若此非先生一言之教无为爼豆光予例谢夀人文辞而重其崇祖也乃为记西溪归之记曰邑之西有溪焉受惠泉之流纳百渎之注汪如溶如沄如防如水之观渐具于是防而为湖下而为江东入于海海水之宗也云龙攸宅风鹏攸翔神天下之变化者在是而水之大观具矣然知水者必思其源焉翁居迩溪观而有契于心也尝扁其斋曰西溪因以自志盖其作徳聚泽为流衍之地久矣导入海之势以大其观不有在于后人乎是固翁之愿也宪也尚其图之是为记
　　懐雪堂记
　　懐雪者吾郡贰守荣昌冷侯扁其所寓之堂之名也侯之先大夫宁逺学谕雪轩先生始仕为崇阳司训而生侯侯生十有八年雪轩卒又十年其配王夫人亦卒于今若干年矣侯承雪轩之教以徳行文辞自励发身贤科歴掌邑校郡校功在诸生望在缙绅课在视学使者今贰大郡而进未巳也其始在南阳而开封而宁国而吾晋陵地凡数易而雪之懐无一日不在蜀道巴云之间也其名堂也不亦宜乎古之君子于其亲之没也自起居笑语至于嗜好无不系于思者矧其所以为志意而名夫轩者能不存于心目哉今夫雪之为物寒气之所凝结也大雪之后一阳生焉于卦为复于时为冬于徳为贞以言乎味则为至淡而可以受诸和以言乎色则为太素而可以受诸采先生之所以自成与其所以教侯者要不外是焉是故侯有不思思能不先雪乎侯之言告予固曰先君逾艾而始生某陶以徳行艺以文辞励以逺大媿未即副且大成也则其所以懐夫雪者宜甚于人人矣雪乎雪乎其将为大有之兆乎其计日而应雨泽仁也其入地而辟螟蝗义也皆雪之所能为也侯也徳行以本之文辞以饰之副之晩而成之逺称国名臣固将于是乎在家之肖子不足言也懐雪之堂仕之郡产之乡有志焉其能不先之乎侯以记请予既执笔复托侯言以永侯之懐曰我宦我学惟我翁之教我有徳行翁我约之我有文词翁我授之我是焉承我是焉效嗟我思翁孰不在衷翁名轩雪翁志所从吾敢不顾吾敢不共雪兮雪兮洁可比徳白可成文我雪我堂视如有见聴如有闻雪兮雪兮我懐其永存兮













　　容春堂续集巻十一
　　钦定四库全书
　　容春堂续集巻十二　　　　明　邵寳　撰序【二十七首】
　　序
　　陈氏忠孝録序
　　宋常州通判陈公炤以德祐乙亥死于城守赠直寳章阁朝奉大夫越六十有九年元至正甲申修宋辽金三史修撰余公阙检公之事于枢府载籍暨诸野史未之见也重于执笔公曽孙修撰显曾时方布衣被征上书史馆诸公意甚恳至防检史库得公事之始末甚详传于是乎立君子谓寳章公忠修撰公孝寳章有遗事若干巻修撰有昭先堂稿若干巻藏于家国朝治初修撰七世孙天泽始合二编将梓之君子爲之题曰忠孝録既而天泽卒梓不果又二十有七年天泽从子训手録而藏焉请序于某某十五六时尝诣天泽天泽出二编者视某某始获知二公大节于今四十余年又得尚论之乌乎公之忠在一郡而其时则闗于宋之故者大矣当是时力孤援絶势不能全公则死矣其授命不屈之迹宜若无知焉者然上戴下履临焉质焉固亦有神明者在是故侍防出自血口能道之尘朽中发故牍可覆视也此岂人力也哉由今观之修撰公尽力于国史未定之前而天泽诸君又袭藏于家集将逸之际其小大易难固不可以等论然使凡爲君子之后者有修撰之志则爲修撰不然各视其力与时而圗其祖烈之永亦可以言孝矣虽然此以家论也若以国则节如寳章公者史氏当爲天下圗之不啻如修撰焉而或诿诸其子孙之有亡则乌乎可
　　见素先生诗集后序
　　世有诗人之诗有非诗人之诗非诗人之诗而才情风致音调格律皆诗人也则谓之诗人也亦宜曷爲而谓之非诗人之诗也有所重焉者在尔七月周公之诗也巻阿召公之诗也说者谓万世法程在是离骚屈原之诗也説者谓风雅再变爲后世词赋之祖然千载而下称周公者曰圣称召公者曰贤称屈原者曰忠而不曰诗人有所重焉者在则不敢以所轻者加之其固然哉今致政右都御史见素先生莆田林公天才高迈尚友千古天下之称德学者归焉称经济者归焉称风节者归焉公之望于天下重矣而公夙好吟咏大篇短章传播海内视汉以下诸名家所谓代不数人者翺翔驱驰未知谁欤后先下上而况今之人乎今之论诗人者固不能不先公也而称且不敢公亦不欲自命乃今之集而公听之何居盖吾尝闻公初以秋官郎言事左迁乆而长宪湖南以疾归越数年起佐南台未几巡视江西以忧归又数年起靖蜀寇功成乃老今又数年年七十而望系乎天下益重其间四十余年所至有诗其时与地皆可考焉而所谓性情礼义者于是乎在公在山中时取而读之其所感者深矣矧公盛德谦虚凡天下之所称者退然不居賔友过从絶口世事而独以诗相娯即谓之诗人公其辞诸乎公之绩在朝廷国史书之金石歌播而传之是诗之传将非其羽翼乎此固集之者之心也而或谓以其所轻而加乎其所重亦过矣集凡十有四卷刻于呉县尹西蜀高君公次今致政少傅防庵杨公既为之序而公之甥今太仓知州黄君廷宣复属某数言于后某获侍公三十余年虽未敢谓知公幸窃诵公之诗与闻天下之论于是乎言其文若干卷别有刻者兹不着
　　重刻陆宣公集序
　　陆宣公集二十四巻嘉兴守徐君子谦之所重刻也子谦谓公爲郡先哲欲圗表章之以风乎士者厥既修其祠祀复念其遗集残缺将有重刻之举太学生项镇郡人也出其家藏善本更以通鉴考其事之先后而次第焉爲制诰十卷爲奏草七巻爲奏议七卷而子谦之志于是乎成子谦义其举也则以书属镇来请序昔文公朱子称公经济之才而我先正正学先生谓求士于二千载间功业赫然而心行于圣贤之道不倍者五人曰诸葛武侯曰韩魏公曰范文正公曰司马温公而公居其一则公所谓经济者可知己夫经济之称乎才者尚矣而本于道者爲难故惟有道者爲能通天下之志不能通天下之志则动而不知其不可乱也而不知其不可恶也欲求事情之切固有不可得者而况不倍于道哉是故由后世而视三代其才之难无足异者间有之则公其人也公初居翰林论思播告禆益多所谓功业者固于是乎在至其相而当国顾若少焉盖以间于谗佞之故非公之才前后尔殊也不然则诸作具在孰非可征者哉孟子曰尚论古之人诵其诗读其书不知其人可乎是以论其世也某不敏敢窃附尚论之义爲子谦复子谦名盈贵溪人以进士爲名御史擢今官尝见其章疏文告盖于公得师焉其所爲政亦无媿其言云
　　园亭倡和诗序
　　园亭漫兴诗正德丙子先师李文正公与今致政少傅庵先生杨公倡和之作也时文正公致政家居庵公在内阁更观迭诵间亦传于人人或一二首或四三首而未能得其全故脍炙有遗味焉越三年侍御天台叶君按我江南于庵公所见而録之遂托铜版模焉以遗诸同嗜者惟诗出于大君子是谓大雅然天下之人以尊慕其道德文章之故有不闻闻则诵之甚习自其地而观之抑亦有若风焉者乎传之台阁采之江湖其归一也侍御君盖有见矣君自戊寅秋始至厯诸郡县捄敝恤灾图艰应遽君子谓之得体而登临吊古且有昔人观风之意予于是乎盖征之诗凡若干首倡先和后大司马乔公尝手録之今本实于是出云
　　东麓诗序
　　山于江之南自五岭数千里厯三衢至天目是来钟爲金陵东迤北若干里爲润之北固又东若干里爲丹阳之嘉山其东崭焉截立旷焉平衍凡五里爲孟渎其下有石逾渎之东二里乃有山特起焉其名曰孤尘北东枕江循江东下凡十有五里而止其东南则江海之交常之靖江苏之崇明皆隠隠在望论者谓北固诸山爲金陵之余脉至孤尘而极盖堪舆家亦云孤尘之东麓是惟今湖广按察副使恽君功甫之祖之墓又二里有冈中高其下坡陀凡三起伏始寛而平凡一里所者功甫卜而阡焉以葬其室萧安人于今十有八年矣又东北若干步有泉出焉东流入于江泉之上功甫亭焉又上有石峒纡迳而登者数仞其傍有石如砥方可五尺上有古异人迹前爲田百亩水汇其中爲方池钓且濯皆宜于斯功甫将爲堂以老而乐哉之邱则内子之兆固其所也功甫在公尝属画史圗之朝夕披览以自怡焉遂自号东麓居士都宪陈秦二公侍御毛君皆贻之诗从而赋者又若干人功甫书来以圗及诗请序于予予读而叹焉君子之节莫大于进退尤莫大于死生明于进退爲哲明于死生爲达唯哲也故未倦而思休惟达也故未衰而思归洒乎其若遗飘然其若忘情之所发其能已诸君子观东麓之诗而公甫之节可知已东麓转而东南距江岸二里有邱嵬然广可三畆者曰黄山国初有得石碣于土穴者其题曰汉梁王相国恽子冬之墓盖恽之始祖云又转而南五里爲九龙山晋唐以来恽氏族葬其麓宋进士讳文之墓亦在焉因并书之
　　郡守王侯考绩诗序
　　我郡守王侯之将考绩于朝也邑令丞暨吾党君子若三老有行义者皆问予曰子亦有以贺侯乎予谓之曰三载考绩古之制也今行之我侯之绩在郡惠在民状在部使者覈在天官卿而简在天子最奏则有封锡之诏有迁擢之命吾之贺之将于是乎在兹行也某也病不能饯又何贺爲曰今吏外服者其绩之献率违其时部使者难之也侯以四年而遂行焉于今爲难何故不贺曰昔者侯领郡命于朝尝受六察之籍而部使者歳时稽之侯于是六者修矣而行之以仁持之以亷申之以共四年之中二荒一兵忧虞荐至廪贷城守侯之精虑盖有出于朝夕之外者而侯故裕如也盖吾民受侯之德者多矣部使者惟侯之留以应艰遽非得已也比歳报功必有美言焉列郡举才必有特书焉凡所以淹侯者将以大属于侯也侯之进退政则皆国事则皆民迟速惟时不知所贺曰吾闻部使者凡再上侯至是将陟之内则台省外则藩臬皆惟侯宜抑侯尝称疾乞休既至阙下将无申请乎吾斯恐吾民之不终惠也子不侯贺则何以图之曰是皆非吾所敢与也爲国而征则有若黄覇之在颍川爲民而借则有若寇恂之在河内皆汉之故也朝之政虞周之成也时方须人汉之故能无采诸侯归志则逸矣其如庙堂之议何曰虽然子不能留侯必有以赠侯者曰不敏何敢盖尝爲侯筮之遇渐之巽其象曰鸿渐于磐饮食衎衎吉磐大石也自干而磐进而益安其上未已不乐何为侯行如必欲予赠也吾将以是于是诸人者有颂有歌有风有謡大篇短章乡贡进士华谏企説皆萃诸巻可展而诵也遂以予言爲先
　　又
　　予既序所以赠郡守王侯者野人或挹慧山泉注之瓶瓶寘石子数个焉以爲侯赠而问辞于予予谓之曰而以水赠何也曰古也有志山下出泉静而清也侯之德似之是以献焉以盥以饮惟侯之需曰何哉其以寘石子也曰水之性静则定动则挠定则清浇则浊其理然也是故溪涧之水不如泉江河之水不如溪涧今瓶焉将之走数千里而至京师或舟而川或车而途撞击震撼不胜其挠犹之出溪涧而入江湖也是故不得已而石焉以镇之在山之清庶几其存乎易曰介于石盖古人之训如此茍水乎献而不石乎侑是背古训而不诚于侯也吾则何敢然则何以辞爲曰吾闻赠侯者皆以诗吾侪小人不能诗而以水水无言非辞何以将之曰若而言可以爲诗矣夫水以象德赋而比也而出于而民风也有颂之意焉而终之以规是可以爲诗矣虽然尚有未尽者言水之体而不及其用吾请爲而足之书曰若歳大旱用汝作霖雨易曰井冽寒泉食又曰井收勿幕皆水之用也神而明之存乎其人水哉水哉瓶焉已哉于是太学生华时正在坐方图所以赠侯者闻予言恐野人之不能述之也请书之简予三辞焉再肃而后执笔
　　直道编序
　　直道编者故福建按察佥事姑苏陈公之孙怡爲公述也公没而墓碑出既而传谱表记吊祭诸作歳益以盛公之子唐府教授宁孙永定知县恱继欲纂焉未果至怡始克成之故礼部尚书呉公爲题今名盖世所谓家集者也公在永乐中以翰林庶吉士爲河南参议坐事适田均州者十年当宣德初起爲监察御史出按江西以论学被谗阖门系诏狱五年父母兄弟瘐死者数人正綂初复爲御史出按湖广奏发辽王不法论死械系一年改御史南京防天变又指劾法司乱法如不获已盖公之节如此乃若其事则于国体大矣今观其所爲作者自馆阁至于山林皆当世名笔特传信史之法于是乎存焉君子谓夫书也天下之书也陈氏之书也与哉夫公之正色危言可能也其厯三黜濒九死而不悔愈强不可能也凡论公者已悉某独念文正范公于公爲乡先进公所自期宜于斯焉在矣由今而观所谓感激论天下事奋不顾身者公实有之卒之艰虞困顿以直道自成固若有遗志焉者然执是以称不朽于后世亦可谓无媿尔矣抑于是可以见谗邪之情焉可以见疏逺之势焉青蝇之刺遐遗之戒有志世道者孰不慨然于斯然则所谓天下之书也者不尤信哉某生也晩不及见公顷读是编窃有所感因怡请序而辄及之
　　张文僖公集序
　　太子太保礼部尚书旴江张公既卒之五年而柏崖集出其子今浙江左布政使元锡校録而刻焉者也刻成赐谥之命适至遂以名之谓某尝视学江西有斯文之谊伻来以集请序某以公前軰顾鄙陋不敢爲先者辞焉元锡再告至于三乃受而读之乌乎文之难言乆矣君子操椠肆笔孰不志于行逺哉往往仅得百一焉抑有由也是故有才而无学则陈而弗稽有学而无识则择而弗鉴有识而无气则发而弗充有气而无法则御而弗范才出于天学成于人识与气固如其才然可养也学则有法参而稽之防而通之亦存乎人具是数者则文于是乎成有不爲爲则必传传则必逺固然莫之遏也然台阁山林同词异体学士政人同体异致兼之难兼而各底其所尤难乌乎文之难言乆矣公少禀隽敏壮登大廷魁天下士既入翰林好学弗倦自诸经至子史羣籍罔不淹贯识与年俱气日昌衍从容矩度大肆厥词盖自讲筵敷对史馆纂叙以及礼官奏复凡几大议论几大述作而铭功撰德施之公卿稽典陈义施之僚佐志事述情施之朋友发难折施之门人弟子以至题咏应酬闲情逸趣施之江湖乡曲者在在有之人之所谓难者公弗有焉集是以若是富也其传也吾知其逺也公在翰林若干年在詹府若干年在礼部若干年中忤执政左迁留都部署者若干年所至职职皆于文乎可考也是有国史及少宰圭峯公志铭在集之外复有和唐诗若干巻柏崖公所自号也
　　林夫人七十夀诗序
　　林夫人某氏今大司寇见素公之配也公今年七十一夫人少一歳可谓偕老矣其子南京吏部郎中达防请告归遂爲夫人夀顷过锡山问辞于予予曰祝夀莫如称德达再拜爲予诵之予改容起敬谓达曰盛哉夫人之夀讵可涯哉惟夫人之德其小者不胜言言其大者夫人自十八归公事其舅都宪菊庄公暨其姑黄淑人以共顺闻处公之弟妹及诸姒以雍睦闻公在刑部时公弟僖从僖病痞夫人躬药之曰吾姑所属吾敢不谨手杵蓼仁入药虽伤弗恤比归预吉凶之具且出箧笥听所取以去僖至家愈曰吾无以报吾嫂他日当服之如母耳公以谏下诏狱有校一人来绐取十金夫人曰昨余俸金数铢今已尽矣寻又一人至曰吾直驾用刑追赃皆吾事也夫人厉声曰吾家爲国言事何赃之追其人惭而去比公受谪欣然就道林监丞大猷闻之曰忠臣妇固如此公副宪云南留夫人侍舅姑养及转湖广夫人从焉未几亦请归养如初公以都宪巡视江西黄淑人疾夫人不解带者弥月比卒力治敛葬不烦诸叔公有庶子几人夫人视如所出有所分予顾加厚焉莆俗收租谷冬初以湿故加耗夫人曰物情也爲毁耗斛族人化之颂声作于乡夫孝友可能也处变如素不可能也严正可能也处险如夷不可能也一时之惠可能也改量爲常不可能也诸子之爱可能也加分能厚不可能也观于其大可以知其细矣惟公文章德业师表海内夫人真其配哉夫人真其配哉乃为之诗俾达归而歌焉其诗曰莆阳之山壶山高诸峯接海翻云涛云庄山人天下望踪迹在野心天朝行年七十方逍遥明诏忽起侪虁臯今年嘉耦亦七十大郎归自南天曹一杯亲献麻姑醪客歌盛德配雅骚瑶池西望不知几万里天书下锡申以遐福字字皆钧陶羣姝竞奏长生曲小栏翠巘神驱鼇紫霞爲帔云爲袍几陈雕玊鼎雉膏海拂扶桑日杲杲秋入圃天滔滔防看上夀再开宴九霄鸾鹤参翔翺
　　赠郭仁宏序
　　见素先生在浙上万松书院语及写照曰今之妙手难乎其人矣如武昌呉伟防和郭仁宏亦岂易得哉伟吾不得见仁宏吾未之识也比至江西之明年朝廷有令取善画者仁宏与焉一日来见董中监于南昌予始见之一揖数语遂去林公之言虽未尝不往来于心而见无由以再焉或曰仁宏既见公矣画可以得于神既而诸生以白描像至俨然古有道之士予不敢当而人亦谓不类或曰盍畧貌焉以起其思予从之以托诸陈方伯嘉言今年正月嘉言缄坐立二小像至人曰近之矣尚未也又三月以正立大像至温共雅肃盖予日从事焉而莫能与者人谓之肖既而仁宏以书来欲得予文如昌黎之传王承福考亭之序郭叔瞻也且曰某于二子未敢多让公其不爲予执考亭昌黎之笔哉仁宏之自知信矣其所谓予予未敢闻韩朱百世之宗师也韩以文朱以道予生也晩梦寐抠趋方有卓尔之望仁宏其谓予何仁宏天资清絶画参古法而多所自得其笔力甚劲健其于时随而介逊而遂尤冠平生治初尝逰京师时予爲郎户部多布衣交若呉郡杜谨惧男北海仇潼东之四明王佩惟德天台王奇文英王辅仁甫吾乡陆寛宗仁无旬朔不防仁宏乃安在至于今始有见晩之叹哉予于是乎有感矣作赠郭仁宏序
　　都运张公七十夀序
</div>
    <div class="pagination">
<a href="容春堂集_page49.html">上一页</a><span>...</span><a href="容春堂集_page45.html">45</a><a href="容春堂集_page46.html">46</a><a href="容春堂集_page47.html">47</a><a href="容春堂集_page48.html">48</a><a href="容春堂集_page49.html">49</a><span class="current-page">50</span><a href="容春堂集_page51.html">51</a><a href="容春堂集_page52.html">52</a><a href="容春堂集_page53.html">53</a><a href="容春堂集_page54.html">54</a><a href="容春堂集_page55.html">55</a><span>...</span><a href="容春堂集_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
