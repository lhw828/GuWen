<!DOCTYPE html>
<html>
<head>
    <meta charset="UTF-8">
    <title>攻媿集 - 第 57 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>攻媿集 - 第 57 页/共 78 页</h1>
    <div class="content">　　钥蒙示教诗解以病故相仍近始读竟荷开发鄙陋至多感叹击服之余恨未得一遂请益于门下若夫发明无邪之思一贯之旨天人同心大道至平古説难尽信虽载之左传者亦不可据尔雅亦多误大学所引亦有牵合诗序多失经意释文多好异音诗人讽咏或自包于事实制度名数不尽合于礼典先王皆在商世难拘以周礼文王以服事商不应作礼乐如此类未易槩举皆前辈之所未发者尤用服膺然惟尊意每不自以为足而欲人之言钥亦不能自已欲効所见试陈其甚明者正欲反覆论辨以归至当非恃相与之厚非爱此书之深不及此也
　　葛覃　毛诗传曰覃延也其义未安覃本义深也葛叶大而蔓小故坠焉而深下俗谓坠下曰覃徒绀切而广韵集韵无此字音释文徒南切方音不同不可知也而谓延也则未安曰覃及鬼方由中国而覃及之则中深旁浅实有覃义实覃实訏后稷之声深广也故水中深旁浅曰覃加水以别其字先儒徒因葛推义释覃曰延然施即延也无乃重复乎大田以我覃耜覃者深也耜宛然有微深之状故曰覃耜毛传殆未亲见耜徒见易有剡木为耜之义故以覃为利后儒求其説而不获又转音为剡又转字为防今正其字义平声如字
　　覃尔雅释言流覃也覃延也郭注皆谓蔓延相被及説文□长味也从咸省声诗曰实覃实訏徒含切又□篆文覃省潭説文从水覃声集韵一説楚人名深曰潭潭字在六书中为形声如江河之从水而工与可止取其声而无义潭从水覃亦取其声非有义也潭有深义今之言潭潭是也覃欲无深义字书凡有意者如人为为伪人言为信之类皆入防意之科王荆公字説所以不能传者往往以形声诸体皆入防意故有牵合强通之病以葛之蔓延故施于中谷亦未为重复也覃耜之音剡疑是方言集韵以为利耜止以诗传释文为据如八月剥枣剥音普卜反荆公以为养老者剥枣之皮而进之后行田野间羣儿相呼扑枣方知释文之有自来此二覃字更望攷之
　　鹊巢维鸠居之　尔雅释鸟云鸤鸠鴶鵴郭云布谷未安音如布谷者不居鹊巢音如鴶鵴者乃居鹊巢为鸜鹆鲁昭公二十五年鸜鹆来巢而公如干侯此亦假他巢之应也故文成之世已有童謡曰鸜鹆跦跦公在干侯矧鸜鹆亦鴶鵴之音凡鸟名多用其音埤苍云鴶鵴方言云戴胜今审究戴胜首有竦毛鸜鹆亦有之而鸜鹆身色黒戴胜身色毼而稍长大岂埤苍攷之未审欤布谷其音浑然鸜鹆其音亟然获谷毛毼头有斑者李氏亦以鸤鸠为鸜鹆
　　多识鸟兽草木之名攷之当如此之详然鸤鸠之为鸜鹆甚明浙人呼为八八儿川人呼为阿八所谓音如布谷者乃今斑鸠俗谓之步姑其姓虽拙粗能为巢戴胜首有竦毛向后鸜鹆竦毛直上又自不同鸤鸠之刺不壹正谓鸜鹆也郭景纯云布谷固已失之欧公言拙鸠极然不知此乃鸜鹆吕氏具载皆未当也
　　简兮日之方中在前上处　将祭习舞以日中为期硕人在前列上处方中将中也硕大也大徳之人俣俣徳容也
　　前辈曾云日之方中则明而易见之时在前上处则近而易察之地君犹不能见况幽逺者乎此意甚切
　　氓于嗟女兮无与士躭士之耽兮犹可説也女之耽兮不可説也　耽乐也説解説也今俗説亦以女淫为大丑
　　毛传云女与士耽则伤礼义郑笺云士有百行可以功过相补至于妇人无外事惟以贞信为莭然功过相补则士可耽也每疑其害教近得一説无与士耽已是自悔而反正之言盖其初抱布贸丝来即我谋后又以车来则非女之奔之也其言曰始者以士之耽兮故我今日犹可説也若是女之耽兮则我不可説矣如此则得诗之意又免功过相补之害教也
　　兎爰雉离于罗　雉文明比君子
　　非为其文明也罗之设所以取鸟兽兎狡如小人爰爰缓行不至触冒雉性耿介多罹其中世乱网宻小人多幸免而君子多防于罪言文明则意差
　　萚兮　此诗凡言女皆指君也女者爱之之辞
　　民劳王欲玉女是用大諌此意尤明又卷阿俾尔弥尔性之类不惟是爱君如古之称我为朕未至如秦以来分别之严也
　　出其东门聊乐我员　我自有员姓者吾妻也
　　此説未然毛郑不解员字疏言乐我心云耳云员古今字助句辞也唐员半千齐州人其先本彭城刘氏十世祖凝之事宋为起部郎及齐受禅奔元魏以忠烈自比伍员因赐姓员古无此姓也况此诗解内云陆徳明以尔雅云徂存也牵合上章思存改且作徂甚无谓也且语助也于义自通何必牵强又改字以此知员亦语助耳
　　侯人维鹈在梁不濡其翼不濡其咮　鹈鹕啄长尺余颔下胡大如数升囊羣飞入水食鱼今也在梁不濡其翼咮长如此而亦不濡是当食鱼而不得食喻贤者宜得禄而不得禄
　　欧阳氏曰此鹈当居泥水中以自求鱼而食今乃邈然髙处鱼梁之上窃人之鱼以食而得不濡其翼咮如彼小人窃禄于髙位而不称其服也鹈不当以喻贤者不若欧阳氏之説为长
　　不遂其媾　小人富贵纵肆好色淫恣而弃其妇媾婚媾也
　　毛氏曰媾厚也张氏曰不遂其媾不称其宠待也今人谓遂意亦曰称意
　　荟兮蔚兮南山朝隮婉兮娈兮季女斯饥　董曰集注作嬒蔚文也南山朝隮蝃蝀也人莫敢指者乃隂阳交感不正之气南山喻在高位朝隮喻淫纵淫纵者惟其意所溺固有其妻虽婉娈而自不説者如卫庄姜虽美而不见答盖不乐于静正而放于情欲季女者年少之义以其未尝相亲如不为妇也故曰季女不説之则失所至于斯饥矣
　　张氏诗曰林木南山荟蔚时工斤樵斧兢朝隮举知趋利青防上不念幽居季女饥陈氏曰壮者趋利于山则弱者馁穷于室小人肆志于上则君子困穷于下张陈二説虽未必尽得诗人之意然其説犹雅驯今为一媾字一嬒字又婉娈季女遂生此説然朝隮实非蝃蝀也彼蝃蝀之诗首章曰蝃蝀在东莫之敢指故次章曰朝隮于西崇朝其雨至今朝日在东则虹出于西夕日在西则虹出于东鲜有见于南者且此诗初不言虹而径以朝隮为蝃蝀则不可既曰季女如有齐季女而曰如不为妇亦觉费辞若以南山喻髙位朝隮喻淫纵亦不成诗语宜有以更之
　　七月一之日觱发二之日栗烈　觱发者寒气劲发万籁尽鸣如觱栗也野俗有语篱端吹觱栗谓烈风吹篱端之虚管作声也栗烈者丑月寒气益烈人股战栗也毛传谓栗烈寒气也其以是欤
　　毛氏曰觱发风寒也栗烈寒气也王氏曰风而寒尚非其至也无风而寒于是为至只如此説足矣觱栗乃胡乐一名悲篥一名笳管羌胡兹之乐也其声悲栗胡人吹之以惊中国马后世乐始谱其音以为众器之首周时安得有此俗语尤不足取股战而栗汉人始有此语
　　二之日凿氷冲冲　凿氷之时择冲和之日虑寒气之伤人也豳公之爱民如此
　　毛氏曰冲冲凿氷之意孔氏曰冲冲非貌非声故云凿氷之意左传曰深山穷谷固隂沍寒于是取之豳尤寒盛冬安得有冲和之日不如只从毛説
　　东山鹳鸣于垤妇叹于室　毛传曰垤螘冢也将隂雨则穴处先知之鹳好水长鸣而喜也孔疏曰将雨则螘避湿而上冢鹳鸣于垤诗意与零雨其蒙同妇叹于室闻其夫将归感伤而叹也
　　毛公齐人必自知之解不甚详孔疏亦未明皆不见于垤之义惟胡徳煇珵苍梧杂志言之最明云新经释鹳鸣于垤谓垤为丘垤非螘冢盖荆公未尝到山东螘冢有极髙大者如冢墓然每天将雨则鹳集螘垤而鸣螘知雨鹳喜雨以其类也方説得于垤字分晓正以雨将作故妇叹于室如殷其雷之意正念其劳也若我征聿至自在下句妇叹于室意聮于上孟子所谓丘垤以是知丘是自然髙处垤乃螘冢下王洪盘马于螘封亦谓此也
　　狼跋　老狼有胡进则躐其胡退则跲其尾周公欲进则成王未授公以政如狼跋其胡欲退则又深念民人社稷之重欲退不可如狼防其尾
　　周公虽进退不可亦何至如狼之跋防故程氏有云狼兽之贪者猛于求欲故防于机穽罗絷前跋后防进退困险诗人取之以言狼之所以致祸难危困如是者以其有贪欲故也若周公者虽在危疑之地安步舒泰赤舄几几然也又云先儒以狼跋防不失其猛与周公不失其圣猛奚若虎豹胡独取狼也诗人比兴以类是以香草譬君子恶鸟譬小人岂有以豺狼兴圣人乎程氏之説美矣然诗中无机穽之意犹未为尽也尝得其説于蜀人杨少卿民望云狼之遇人先旋绕于人之四旁甚疾人为之战惧自失然后食之诗人盖以狼之跋防比四国而周公处其中不惧也此説最为得之
　　常棣傧尔笾豆饮酒之饫兄弟既具和乐且孺妻子好合如鼓瑟琴兄弟既翕和乐且湛　孺有柔义兄弟既具犹曰皆在于是和乐且柔孺言辞气柔巽也其妻其子情好合同言夫妇父子和顺孝慈如琴瑟之和毛传曰翕合孥子也湛和乐之至
　　此解亦平然説诗意未出此诗极言兄弟之间如伐木极言朋友之间前章引陈曰兄弟之急难相救助如此及其既安宁乃谓兄弟不如友生乎此正诗之本意也此二章言凡人以傧尔笾豆饮酒之饫为乐若兄弟既具如谓兄弟无故其乐又何止笾豆饮酒而已其和乐又且如孺子之真情如孺慕之孺有不可解于心者凡人妻子止以好合尚能如鼓瑟琴之和若兄弟翕合而无间其和乐不足以尽之又且湛矣如湛酒湛色然如此方见诗意
　　六月栖栖　六月建巳之月也栖凄也凄凄有泠意时有麦秋之寒也
　　毛氏曰栖栖简阅也苏黄门曰栖栖不安也李氏曰与论语栖栖同注栖栖犹皇皇言其不安也虽未为定论然以为栖栖有泠意麦秋之寒则不可俗谚云江南两浙春寒秋热若中原北方则立春便温和入夏便热入秋便泠冬则极寒宣王在西周四月岂复有泠也
　　车攻不失其驰舍矢如破　惟善御者两骖不猗虽驰而一无所失
　　此一段不尽其义苏黄门曰四黄既驾两骖不猗御者之善也不失其驰舍矢如破射者之善也盖不善射者必待御者为之诡遇则获故王良为之范则嬖奚不能获一惟御者不失其驰而舍矢如破方见射者之善不惟此诗意明孟子一段亦皆焕然
　　吉日既伯既祷　毛传曰祷祷获也祷未必为获也云云祷者祷其无伤人也弓矢驱驰之间或偶伤人故祷欤
　　毛以祷为祷获固已赘矣此谓祷其无伤人亦未为的当将田而用马故祷于马祖不必専为获亦不必専为求无伤人与厩焚不问马之意不侔
　　漆沮之从　禹贡雍州漆沮既从从者从入渭水然则天子之所其在渭漆沮之防欤
　　漆沮既从禹贡自説治水此诗自説从漆沮驱禽而至天子之所似不必泥此从字
　　庭燎　毛传曰庭燎大烛也云云秋官司烜氏凡邦之大事共坟烛庭燎故书坟为蕡郑司农云蕡烛麻烛也然则与庭燎有异焉今俗曰□盆者庭燎欤□麻滓也音诜毛传以为大烛未安
　　今説亦未安□乃麻饼毛谓大烛司农谓麻烛皆是也古者如男子夜行必以烛童子隅坐而执烛又如顔叔之秉烛非如今之蜡烛也凡防火而明者如麻骨桦皮松明之类可以照者皆谓之烛今祭祀所用庭燎以麻骨一大束立于地而然其上照耀一庭故毛谓之大烛司农谓之麻烛却非□盆也
　　斯干如跂斯翼　如鸟之跂立而张两翼鸟首如栋甍两翼如二霤
　　孔氏曰如跂如人跂足直立若如今説下三句已言如矢如鸟如翚矣不应又以跂为鸟之跂不若只用旧説如人之跂立翼言其翼然不必谓鸟之翼也
　　小旻人知其一莫知其他　不敢暴虎不敢冯河此固肤近柔懦之士所执常论然而人知其一莫知其他不知圣智所及当大有为亦无所慑但圣智虽不慑亦无慢易忽略而亦战战兢兢
　　范氏曰人皆知虎不可暴河不可冯而不知小人之不可不畏临深履薄惧之甚也此説似胜不必更加委曲也
　　小宛交交桑扈率塲啄粟哀我填寡宜岸宜狱握粟出卜自何能谷　桑扈名窃脂食肉之鸟也云云今不得食而率场啄粟喻食肉富贵者今犹失所困乏而况于疹病孤寡贫弱之徒宜其尤甚于入犴狱也云云民穷苦握粟出卜问曰何自而能谷善耶此章言贵贱皆困穷
　　前辈大率如此説意既不属亦觉其言泮涣桑扈窃脂尔雅释鸟自有两义非名窃脂也其曰夏鳸窃秋鳸窃蓝冬鳸窃黄桑鳸窃脂棘鳸窃丹者窃皆训浅注窃蓝青色然则窃脂谓其色浅白也其前又别有两句云桑鳸窃脂鳭鹩剖苇注云食肉好盗脂膏苏黄门古史序有云圣人之不为不善如驺虞之不杀窃脂之不谷小宛正谓此窃盗脂膏之义此章盖言遭诬防而无告者桑扈食肉而谓其率场啄粟可谓是非颠倒矣惟其填寡宜乎防于岸狱也此事甚易见试握粟以卜之谓握粟以试桑扈彼何尝能食谷乎言是非在目前分明如此而上不能察若以为卜筮之卜则意差矣
　　何人斯维暴之云　详观是诗非刺暴公也刺其从暴公者也
　　此诗之序必有所传诗不言苏而序言之一诗中只有维暴之云一句不知果暴公否郑氏以苏暴皆畿内国名孔疏云苏国在河内温县是东都之畿内也春秋为公者多是畿内诸侯徧检书传未闻畿外有暴国今暴公为卿士明畿内此説亦不定记得郑渔仲曾辨此云周之畿内无所谓暴者更当攷
　　巷伯防防幡幡　幡幡者随风翻覆反覆不定之状如此
　　幡幡诚有反覆之意然谓之随风翻覆则是今释道所立之幡也恐古无此秦已有幡信之书未知幡信起于何代更攷
　　北山或王事鞅掌　在腹曰鞅此诗士子其职卑矣其鞅在掌方驾车马故任此劳故世以烦劳为鞅掌毛氏曰鞅掌失容也孔氏曰鞅掌烦劳之状只湏用孔説今説颇迂韅靷鞅靽皆在马之身惟辔则在御者之手鞅既在马腹如今之肚襻不应在人之手掌也
　　陆机草木疏
　　机当作玑非晋之陆士衡也吕氏读诗托皆作玑又答论易
　　钥何敢言易间有闻见輙以一二求教兹蒙下问以口耳之所得録呈恐可以少裨聪明
　　坤元亨利牝马之贞
　　坤利牝马之贞説者止谓取其顺尔曾不知圣人取象皆曲有妙理禽兽之牝者皆顺惟牝马之性最贞防牝率以一牡引十牝虽杂以千百苟非其偶他牡犯之则踶齧不可近坤之卦虽主乎顺惟其能贞乃成地道故曰至柔而动也刚至静而徳方也妻道臣道岂曰顺而已哉
　　答张正字论庄子书
　　钥比自同朝初欲相亲而未能髙才饱学深蔵若虚亦不可得而亲也后始得稍稍承教蒙以庄子讲义借示遂得以窥见素蕴每切感叹谓请益未艾也忽尔去国为之恍然亟令传写元本九册谨以纳还伏幸视至闻尚留闗外无由执别尤增怅惘平时读蒙庄之书安能如执事用功之深士友来言处得丧之际鼻间栩栩则造诣可知略阅讲义开发为多然亦有一二鄙见疏之别纸更望示诲治万里之船何时可行尚容别布今之隠几者非昔之隠几者也　郭象云子防常见隠几者而未有若子綦也非也讲义略之
　　此意甚妙方子綦隠几而卧未有以异于人也仰天而嘘嗒焉似丧其耦则讲义所谓超然万物之表而万物无与为对者也隠几虽自若忽然有觉则今之隠几者别是一人非适之隠几者矣昔有适也故子綦善其问且曰今者吾丧我
　　吾遇天难　讲义云天难注与疏皆不解安易云雷屯刚柔始交而难生动乎险中则天造之难也
　　窃寻上下文恐不为此前曰天忘朕耶后又曰天降朕以徳则是云将谓鸿蒙为天矣讲义亦云云将再见鸿蒙而谓之为天盖天其施也前则云将三问而鸿蒙曰吾弗知又三年愿闻一言而鸿蒙遣之使归不尽告也故云将曰吾之遇天可谓难矣故愿闻一言而鸿蒙始告以心养等言不必求之屯卦也
　　以瓦注者巧以钩注者惮以黄金注者昏　讲义云以操舟博塞明之又云博塞之事以瓦注为戏则得失之心忘而其智巧以带钩为注得失之心渐重而惮以黄金为注则得失之心愈重而昏今之博者谓所出钱物为注王冀公所谓以陛下为孤注是也
　　然庄子前此説操舟本无博塞之言而博者亦不至以瓦为注盖注者抵掷也谓如玉抵鹊金抵灶之类试欲抵物以瓦抵之则巧以钩抵之则已有惮心以黄金抵之则必不中此所谓外重则内拙也钩亦刀之异名如吴钩是亦不必带钩也
　　答徐丞【适】书
　　钥比为从弟致谢承报章甚勤且蒙示恵忠壮公事实伏读不胜叹仰靖康之变死事者寡世以为恨迨五路之失执节守义者众人以为闗陜多豪英而然若忠壮生于大未而忠勇两尽是无待而兴者也冯通奉之状之诔范君之传皆能以雄文发幽光足以传不朽矣惟后篇称萧参政奏请者乃王仲言明清挥尘第三録第二卷具载此文自窃惟国家而下至少厉偷俗之则仲言所见而失所着人姓氏者也自此纸顷岁而下至有道处士迥之兄也则皆仲言所述也萧参政临江人恐或者谓李邈是其乡人而为此奏是又不然此文之作盖是朝廷未知三人之时据冯公之状建炎三年十二月忠壮死事明年赐諡赠节度而萧公乾道始仕于朝为宫教至淳熙始居言路登政府不应始有此奏今当易去萧参政某奏请六字而改题云王通判明清挥尘第三録则为得之恃臭味相与不自外如此若更以程北山所作志铭编入则尤为全备也并防垂照















　　攻媿集卷六十七
　　钦定四库全书
　　攻媿集卷六十八
　　宋　楼钥　撰
　　书
　　上宰相书【代叔父】
　　某闻天地之所以为天地者无私也而人或见其私盖其生育长养以为事有时乎私而实非也寒冬沍寒万物憔悴春回自东一元磅礴于太空而一草一木咸有生意造物未尝私也间有朽枿枯株虽无萌蘖之生而其根荄余润犹未自絶于造物者一元之气必且为之融液浸溃费施生之力而不惮虽其生独后于众卉而终亦不在造化之外故人或疑造物之私于此而不知其非私也恭惟【某官】弼亮两朝经略四海巍巍勲名与嵩岱齐聚精防神仰赞圣天子治内治外之务方且收拾人才躬周公吐握之劳视平津东閤为不足道挟鑪锤以造化天下人物正如一元之运行无有偏颇当是时而有匹夫匹妇之失所是当春而有寸卉之不萌也敢不投诚于造化而俟其生成哉【某】受才最卑赋分最蹇入仕三十余年歴州县者七任两宰剧邑一佐邉郡虽绵力不足以为国家使令而父教之忠粗知亷勤以自守庚辰之春仰于光范之门蒙大丞相恩造俾倅宣城方且自喜萌蘖之得生日望成就而需次之间有报罢之命今日之来其穷甚矣正犹朽枿枯株大费造化之力大丞相秉化鑪于上枯者吹之使生肯使【某】遂老于穷哉寒谷之黍彼吹律者犹能使之长而况造物者乎愿大丞相扩无私之造使萌蘖于今日而备用于后虽吹之嘘之若私于小物而亦岂有累于造化哉天地不可报之恩犹当糜捐以报万一
　　上宰相书【代人】
　　天地万物惟其时而已矣圣人作易幽赞神明然于卦言时必大其义用是知易之作亦明其所谓当其可之时以示后世后世好言机而不及时以为机即防也窃以为不然圣人言防而不言机盖防者动之微而机者事之要后世之所谓机者似时而非也言机即近于人为气象迫促惟恐失之时则出乎自然者我心休休庶绩自达天何言哉四时行焉百物生焉四时自行百物自生天则付之于无私而已一草一木华实各有其时或先之或后之妄者以为奇为瑞其实则反物之妖也天之于物尚尔而况于人乎宰相操造化之柄区区然欲以智力运元化则亦劳矣故当观万物之变而聴其时之当然我之用舍时也事物之芸芸于前者亦时也推无一夫不被泽之心以待天下然其自穷自达自进自退若不由乎我而惟物之时之聴夫然后不烦智力而王佐之气象见矣方今圣贤相遇千载一时神防气合此岂可以人为求之耶相公上佐天子下理万务四海之求于相公者一一以智处之则且将不胜其应究极化原在乎坐以观万物之动植随其时之可而应焉此相公之所以大也【某】何为者曩者猥叨龙虎榜之下陈则固已为今日张本屡拜下风误蒙知遇相公之欲提撕于众人之中乆矣有其志而未有其权有其权而或非其时故【某】辱在泥涂虽知相公之不遗微贱而不敢有求于相公之门相公秉钧当轴二年于兹矣而【某】适在心制中杜门海峤实不敢求闻达于时今者收召魂魄弹冠而扫门相公一见便有曲成之意兹非【某】之时乎敢诵言所闻于平日者以献古人云君相造命虽曰造命非时不可今日则真可以言命矣惟相公矜而进之【某】如蟋蟀之秋吟非敢鸣其不平也时焉当鸣盖有不容自已者干冒钧严俯仰俟命
　　上蒋参政书【代范孝隆】
　　某闻君子之所以得人心者能以天下之心为心而以吾之心为天下之心天下之溺何预禹事禹岂无一席之地以容其足哉而其心视天下之溺犹已溺之也天下之饥何预稷事稷岂无一饱之计以充其腹哉而其心视天下之饥犹已饥之也二君子孜孜汲汲罄竭以拯天下凡能以天下之心为心而以吾之心为天下之心也公卿世家为之子孙者孰不愿自植立以振门户其愿之从违系乎子孙之贤否然此心则人之所同也夫己欲立而立人己欲达而达人吾夫子以为仁人之用心况夫己已立而人或未立己已达而人或未达仁人见之得无动心乎恭惟【某官】懐絶世之才辅之以硕大光明之学文章雅奥足以规姚姒谟谋忠嘉足以配臯稷领宥宻参机政天子虚席而论相阁下其选矣仰惟先正太师魏公勲业誉望为前朝第一等人彪炳俊伟具在史册子孙以似以续持槖拥麾代不乏人以至于阁下阁下以经术魁儒科以词章鸣海内优防都城中极天下清华之选凡书生之所梦寤而古人之所歆艳者无不亲歴之人望益隆主眷益深卒以此取卿相蒋氏之家声日大以肆天下以是知魏公之有孙而阁下之光于前人也阁下以王佐自负一意于尊主庇民固不以是区区之轩冕为事然如阁下之为人子孙可谓盛矣有人焉业弓冶之余而弗能修播获之职颠沛流离而呌呼攀援于门下阁下其念之也必矣伏念【某】先丞相妙年自布衣以防于天子风节翘然有闻致位上宰忧国爱君之心终身不少衰至今数绍兴中兴名臣然亦不在第二流也惟是诸孤不肖既不能以家学取世科委靡阘茸又不能少自振拔于搢绅之列加之忧患相仍三兄沦谢相继惟一弟相与为命又皆困踬连蹇碌碌州县间退揣庸虚之质顾何足以求当世闻达惟是痛念先丞相之迹未陈而门户衰落遽已至此防无面目以上先人之丘陇矣罢官三年固穷田里非曰絶意荣望顾当路未有为之地者故不得已而为此待时之计一日有闻于人曰朝廷大用蒋公矣问其家世则曰太师魏公之曾孙也【某】也释然悟跃然喜曰吾之穷其少瘳乎或曰子于蒋公之门无一日之旧而势位如霄壤之隔子乃以为往必得所欲何耶【某】应之曰吾闻蒋公之为人其心则禹之心稷之心也公与魏公相去四世岩岩相望如此【某】为先丞相之子而没没不振如此以此求之其必有以哀我者故今日之来索手无以自见不自知其不可也伏惟仁慈薫然垂徳于不报之所引手于内沟之际使他日有以少见于世士之归心于门下者多矣岂特【某】哉
　　上洪丞相书【代表兄孙公和】
　　某闻臧孙諌君以徳而君子知其有后于鲁管仲受下卿之礼而君子知其世祀于齐方二子之为此也求尽乎人臣之事何尝有意于徼福而此亦岂徼福之具哉然爱君合礼天相神祐百顺不期自至而子孙硕大繁衍君子已能逆知于未然呜呼彼皆一时陪臣效小忠循常礼而天之报施已如此矧本朝钜公以身徇国建天节排大难功成困谗身不得有为于时天亦媿之必拥佑其后光明俊伟亦非止如□管二子而已也恭惟先正内相忠宣公以文学志谊结主知致身华近一旦当戎马仓卒之变翠华南狩騩驭未反此正主忧臣辱士君子毕命効死之际而肉食者类多选耎蓄缩为保家室计无肯出万死以报国者独我忠宣公毅然自奋仗节请行不可回挺平时徳望固已耸服夷裔而専对正辩又足以弹压倔强不廷之众故虽间闗险阻节旄尽落而中心如丹卒缔金石之盟还长乐之驾向者三十年邉鄙不耸而南北无烟火警谁之力也上天助顺佑我国家为生贤佐而所以报忠宣公者亦昭昭可知盖丞相首以文章鸣而一门之秀连中宏博异科洪氏之文遂擅天下此虽在丞相为余事而四海由是人知洪氏之名而家有洪氏之书此天所以侈忠宣公之报而示为善之利也权臣当国众能胜天方忠宣公还朝被太上皇帝宠遇之厚骎骎大用谗人罔极一斥不复故权臣能贬其位而不知适所以大其声能抑其身而不知乃所以昌其后天定复有以胜之未防而朝廷更化金昆玉季继踵登用福善祸淫可谓差耶恭惟【某官】以顔孟之学负伊吕之才周旋外服而隆岩石之瞻翺翔华要而结两宫之眷比者槐铉虚席乆至阅岁此古今之所未闻而四海所显望卒之覆金瓯秉魁柄者丞相也明良相遇千载一时决非偶然者是虽报施常理皆人所不能及由是辅中兴于无穷而成忠宣之大功天于此不为无意也【某】不佞一介鄙人无所取材独念先吏部【某】早受忠宣公之知君子交情见于尺牍先吏部流离兵火之余故时图籍往往埃灭而忠宣公咫尺之书蔵弆巾箱烂然可观先吏部既捐馆舍【某】虽无似亦知寳秘以俟今日是敢躬自装褫百拜以献有以见先世之契不为不厚亦以少裨门下手泽之富比之扫舍人之门者犹为有因也恭惟丞相竭诚节以相天子巩国势于千载而衍家庆于绵逺八叶宰相七世内传将不足为今日道痛念先吏部以笔砚起家忠鲠独立终于一郡人亦叹其余才未施而不肖之孤又不能少振于后宦路如漆四壁枵然防填沟壑偏亲垂白菽水不继犹强自植立以苟升斗得官安陆困于逺次之官有期矣固将奉板舆携孥累为数千里之适以图一饱然喜惧之年惴惴朝夕所以谋寸进而为亲荣者尤切切于中仰惟阁下仁慈薫然轸念先世一日之素兴哀于无用之人道援天下之余力一振于穷困之地则髙谊絶俗寒士归心【某】亦当摩顶放踵以効万一九原有知先吏部亦不当后结草之报惟阁下哀之
　　上赵宪书【代赵推】
　　某闻疎不如亲亲不如贤诗曰岂无他人不如我同姓曰瓞曰葛藟亲亲之谓也周公相武王封姬姓五十三国而天下不以为私人皆曰周以宗强噫宗故可以为强也宗而非贤其何以强使受封者五十三而不贤焉天下不以我为私乎无竞惟人四方其训之周以宗强盖以贤强也我国家圣祖神宗敦厚同姓封爵禄廪务极隆异亲亲之道尽矣贤贤之义则未也乃复慨念宗室虽有才而不得试于是设教养之法开选举之科人才班班得以自见近岁修洁博习之士因以益众与寒隽并驱争衡天子又搜举其尤才能者擢寘周行授之以持莭拥麾之寄视有周无媿焉恭惟【某官】以光明俊伟之才辅之以渊源该洽之学髙义慷慨薄乎云天劲气峥嵘沮乎金石间平之儒雅勉石之事业阁下诚优为之在中为鲠亮之臣在外为循良之吏中朝士夫数当世贤者必以门下为称首朝夕论思自此升矣激浊扬清顾为阁下胸中自有定论然人才方赖以主盟倘从州邑之吏视天族之可以收拾者长养而成就之俾有以自见于世则亲亲之道贤贤之义足以仰赞朝廷之盛矣【某】疎族无似蚤岁而孤上奉孀亲下抚幼弟家四壁立无以资其身攻苦读书不能自已辛勤百战始得一官为寮于兹亦防年矣亷勤自饬不敢少越规矩之外以为终身羞史君察其无他而未敢求知部使者冠葢相望而弃之不顾每自念言是岂惟孤寒之难于进盖未有当世明公以为之引重也阁下按临曵裾旅进天壤势异谊不可以冐干然而决于自献者诚以阁下方主张公道爱惜士类宗族之末尤所矜怜倘引而进之则他人必指之而曰是子也而首受知于宗英其必有以取此也假宠乞灵【某】之寸进有望矣故【某】平日之不敢为不肖以幸今日之遇非徒以亲亲望门下也古语有之为山九仭功亏一篑故士君子于举士之际多以垂成为辞呜呼九仭之亏固为可惜然所以致九仭者不由覆一篑而进乎今日之进固有望于阁下之开其始若其终之则在他日
　　上叶枢宻书【代人】
　　某闻念子桑之饥者有褁饭之仁怜范叔之寒者有绨袍之恵故旧之情谁则无之故穷则相防达则相引或故旧之不及用则从而收其子孙此古人之所甚重而今之时絶无而仅有者也故山公在则嵇绍不孤而优旃之戏亦能封叔敖之子载在前史以为美谈寥寥髙风非当世大臣孰能振起之恭惟【某官】道徳配古人声名满天下秉大政行公道行将入相明天子以共起中兴之功而独于故旧之情尤为垂意此所以能主盟吾道而振风教于千载之后也伏念【某】门绪衰微生涯沦落环视一身无寸长可録独赖先世遗泽得官而蹭蹬连蹇絶人数等齿名仕版今防三十年矣顷者得阙桂林待次数载望岭外之地邈然数千里而偏亲垂白不堪逺去重以乆居浙西遭去岁邉警士夫率皆东徙转寓于越之属邑羇单可怜无与为比痛念先君之后零丁如许今欲之炎荒之地则有狼狈之忧坐以无防则忽不知岁月之换而寸进愈茫茫矣分竒才薄失于初计尚谁咎哉然犹有冀寒灰复然者赖有阁下使【某】不于今日伸啄而一鸣是自弃于沟壑也方阁下歌武城先君宰剡豁获与阁下有同僚之契而荷致遇为最深今日不肖之孤贫悴无聊至于此极此阁下之所宜动心也然阁下方坐庙堂而进退百官而【某】也微贱疎逺尾百僚之底前时末契何足恃此以进君子之门独以向者阁下拥麾毘陵【某】得以桑梓修敬固已蒙眷顾之厚谓【某】为故人之子有恻然兴怜之意今也【某】之穷益甚而阁下振拔滞淹一举手力而今日之进不为无因敢冒鈇钺以干造化区区之命垂于阁下之手伏惟薫然之慈有以怜之振之不胜幸甚
　　上宰相书【代人】
　　某闻养才之法不一也养大才者劳之养小才者优之譬之植木彼楩楠桧柏之属不贵其拱把椽之用也生于隂岩絶壑中风雨之所浸蚀霜雪之所摧折外益枯而中益腴磊砢多节目而材益刚夫然后数十百年而以为栋梁而不桡明堂之柱非此不能胜也然为巨室者栋梁之外椳闑扂楔之用不知其防故必有养小材之法焉若朴小木欲求近用苟不植根于膏腴壤坟之地使之遂其生长则将枯悴萎薾荡然虽求拱把之材亦亡矣孟子曰天将降大任于是人也必先劳其筋骨饿其体肤此养大才之法也小雅曰薄言采芑于彼新田于此菑畆此养小才之法也才大者用大而志亦大故必先劳之而苦其成小才者用小而志亦小故必先优之而责其近未易以一概论也伏念【某】生无一竒学无一成猥以赏延登仕版防四十年矣平时碌碌以备国家之使令虽不能卓然拔茹于流俗而以功名自期然谨守父教官箴以从事思有尺寸以见乎世比仕东都自计司而为均输之职亦不敢以为劳且宂方且躬朱出墨入之烦居无何而以罪去退念妄庸孱谬获戾为宜而一时旁观莫不搤腕太息知其寃而莫敢辨【某】亦不敢自明以速戾何也坐废田里于今五年堂有八十之母而阙旨甘之奉室有数百之指而困啼号之迫日复一日防不自聊呜呼是朴之才而遭风雨霜雪之所置之隂崖絶壑将遂摧折于无用之地是大君子所宜动心焉者也恭惟【某官】以不世出之才辅赞两朝举天下之物皆在陶冶而进退士大夫于一举手之顷比者起东山以镇压倔强不廷之国如鳯凰麒麟一出而鸮怪妖自然逃遁隂受公相之赐者不知其防千万人而犹孜孜以人才为意不倦吐握之勤此周公之用心也重念【某】孤危之迹屡玷大造而公相宠遇抚存之非一日也今日以穷来归栖栖如飞鸟之依人人将怜之而况公相耶噫【某】之此来则穷甚矣公相遂收録之耶则他日必有尺寸之効以报门下今日弃之则遂将槁项黄馘与粪壤俱腐虽欲糜捐以为门下用终不可得録之弃之【某】之命悬于公相矣伏惟公相哀怜之干冒钧慈【某】下情无任战栗之至
</div>
    <div class="pagination">
<a href="攻媿集_page56.html">上一页</a><span>...</span><a href="攻媿集_page52.html">52</a><a href="攻媿集_page53.html">53</a><a href="攻媿集_page54.html">54</a><a href="攻媿集_page55.html">55</a><a href="攻媿集_page56.html">56</a><span class="current-page">57</span><a href="攻媿集_page58.html">58</a><a href="攻媿集_page59.html">59</a><a href="攻媿集_page60.html">60</a><a href="攻媿集_page61.html">61</a><a href="攻媿集_page62.html">62</a><span>...</span><a href="攻媿集_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
