<!DOCTYPE html>
<html>
<head>
    <meta charset="UTF-8">
    <title>陶学士集 - 第 78 页/共 98 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陶学士集 - 第 78 页/共 98 页</h1>
    <div class="content">　　吾自庆生逢盛时，四海如家。每思经涉南北，周览疆域之广，文献之美，而杜门穷经，愿莫之遂，乃独惊喜仲修之逰也。仲修谓予言：“族本缙绅，思继其业，我不敢不学也。家有父母，思养以禄，我不可不仕也。岁月荏苒，年渐壮矣，末由振拔，恒悒欝于吾心，非硕儒宿师之依，莫克邃于学。非名卿达官之擢，莫克华于仕。茍困处闾巷，将无所倚成，决意兹往，必有得而归也”。予闻其言而有告焉：“宇宙间至贵者理而已，理自天出，力不能以强致，谋不能以幸取。博而穷之于物，约而会之于心，心平意定，至贵者悉偹乎我。积忠信为学之本，谨言行为仕之基。求之已而有余，复何俟于它求也？子行过通都巨邑，择其人而貭之，其有戾于予言乎？否则骇目而悸神者，山岳海渎之灵竒焉，城郭沟隍之髙深焉，器服珍寳之华侈焉，固能极视聴之娱，恢翰墨之气，其于学与仕所资何如也”？仲修谢曰：“先生命我矣”。遂买酒登溪楼上宴别，甚欢。赠斯言以壮其逰。

　　

　　送周彦升归宛陵序

　　有可施之具，由仕而后显其美。遭世承平，志畧之士，用禄代耕，振奋以自拔，然出处义存，穷达命赋，或诡遇以要时，余素难其人，今始得于彦升焉。

　　初彦升父周君及其妇翁燕君缔交，周没，燕受托，壻彦升于家。余与燕之子叔义相厚，虽识彦升，不数数会遇。顷同徐仲善来踵余门，获接其言论，复与刘仲彬见过，察其性情，甚矣类吾叔义也。余惜彦升有其具，不由仕以显其美，因谓之曰：“良材之桐困于薪矣，太阿寳器晦蚀于土，非声激爨下，气见斗间，以惊动覩闻，恶能受知于识者，表其异于世乎？子胡不一爆其声，一吐其气，殆将有所合也”。彦升曰：“今世谋进者，结权要，援亲党，气势凌压，取仕禄易若探懐袖物，若是者，我所无也。囊金帛，馈饩醑，争求荐达，惟恐不躐人之先，务快志于时顷，若是者我所无也。无是二者则美容辞，勤奔走，恒屈折于鞭舆之下，逢迎谒请，视喜怒之色以为进退，茍焉一得，外自侈炫，若是者我又不能也。我将归宣，庐先人之居，田可稼，圃可蔬，安其素分，不躁求以妄图。若其乗时有为，遂所志愿，我固欲之，然岂敢必乎”？吁，向吾难其人，彦升果其人矣。持是而弗变，立身成名，信可期也。余亦知义命而能守者也，嘉燕氏父子知人而善处也。从仲善、仲彬请，为文以贲其归云。

　　

　　送游景达序

　　士之特立于世者，其品有三。修于道徳者上也，发于事业者次也，着于言辞者又其次也。仁义礼乐，养其性。孝友忠信，达于人。安土而乐天，足乎已。无待乎外，虽未及于事业言辞，绰然有以自重，道徳修之于身者然也。得其位，行其学，功可以济时，泽可以被物。振誉于朝廷，埀光于竹帛，则又视言辞为不暇。唯隠处晦阨，研经稽古，不得施于世，乃苦心殚力，旁求精思，一皆托之言辞，顾岂不欲发于事业哉？穷达之势殊也。

　　金陵游景达，修纂考论，立言于经传，宪台以著述荐景达。既敏于学，知道徳不外乎一身，勉而修焉可也。年甫壮，未至于晦阨，期乎事业之发亦可也。劳劳焉以著述为事，甘处于最次，如使析理剖疑，会其所同，辨其所异，为世教人心之益，其志可谓大矣。或资以求知，取仕利其私图，言辞奚可恃乎哉？然则景达宜缓其所可能，勤其当务者，斯可造乎上也。于其归，因质诸言，尚思绎之。

　　

　　送胡达卿序

　　国家财赋，盐利为盛，民日食咸，其用至切。设官以括利，莫若淮司为丰也。淮壤多斥卤，濒海，煮鹾之饶甲于天下。北踰汝息，南越江湘，靡不取给。岁入钱贯为万者，一万八千，朝廷倚重，简才领司事。由是河南秦公出践使职，剜剔宿弊，号令伟赫，檄姑孰郡史胡达卿为属曹，诚以利源所出，宜得人以赞其政也。

　　达卿自从吏，慨然有逺志，不屈下以取容。容观步趋，表表殊异，人以显仕期之，达卿亦自信不疑也。郡守鱼台贾公荐于淮司，贾公尝为两淛盐使，与秦公才誉相望，其言见信于时，达卿因是得以扬翘吐华。裕国之财，足民之食，献谋长贰。傥可减额损直，少纾东南凋瘵之力，以慰众望，庶不负于斯行也。予竒达卿气之扬，年之盛，果能如其所志也，重贾公知人之明，秦公任人之公也。形诸文以为赠。

　　

　　送游教谕序

　　官以教为名，师道之所存也。自教不领于司徒，后世临教州郡者鲜能尽其职。况在一县，势孤位下，歉然不振，教典乃旷，师道之不立也宜矣。一有以教自任，不狃于世习者，岂非毅然特立君子哉。

　　上饶游起南先生任当涂教官。其始至也，学宫不治，庙貌不肃，无斗缗之储。乃规画兴理，作新教条，丛经传于座右，躬课诸生，恳恳无倦，弦诵之声洋溢乎朝夕，有歴千里及门者。每旦望，会多士于公堂，深衣讲说，人莫不饫义理之味。退而重自刮劘，文风大变。盖其学粹而徳厚，介义利于秋毫，甘贫淡而不厌，毅然特立，宜夫修废之易，而感乎人者深也。旧尝録徽学，士子称誉不衰，继领荐，众方兾其大用，而犹教于百里之地，尚幸师道独存，学者有所仰式也。使其登成均，教大郡，亦率是焉而已尔。秩满而别吾党，有不能释于懐，故云。

　　

　　送赵生序

　　求道莫先于得师，师之所在，无问逺迩，必以为归。茍深居里闾，溺于宴安，迁于流俗，而欲学焉以求道，吾未见其宜也。

　　中山壤地邃宻，风气所聚，民多富饶。其读书好礼者曰赵族，有字宰衡者，俭素自持。彼其以华靡相髙，膏粱餍饫之习，裘马佚游之态，纷至其前，宰衡一不歆于心。命诸子侄执脯修礼，事严君仲容为之师。仲容来自四明，讲经于益清合，弟子翕集，赵族闻而慕焉。名志民者，宰衡子也，年未弱冠，炙其师说，若有契于心者。耳焉异其闻，目焉异其见，将敏于求道之不暇，尚何宴安之溺而流俗之迁耶？今归，予惧其方进而或止也，能无言以勉其成乎？择交以慎其所趋，守正以勤其所勉。外之诱者，拒之。内之窒者，廓之。约其心于理焉可也。率是以往，归求而有余，师于道亦庶几哉。

　　

　　送潘仲升序

　　士之世其家学，不外慕而移其业者，在今为最难。盖势利纷华，动耳目，诱心志，操守弗固，从而变焉，唯寒素静淡，处之自裕，使先徳不泯，推所善以及于人，岂不足为贤师哉。

　　潘氏在姑孰，自拙逸公以行义文词著名，吾友仲升其曾孙也。予所见者，仲升祖若父，儒雅相继，为搢绅模楷，从游之士翕趋其门，由拙逸至仲升凡四世，皆处师位于陈氏。陈为西陇名家，其子弟务学入官，承潘之教也。仲升刻苦励学，修饬其身，有祖父之风。其为文搜竒摘奥，穷尽事物之变，安于憔悴，专一无所移其业，真能世其家学者。诸大族争奉厚币，欲罗致西塾。仲升皆不就，独于陈氏聘，不吝于复行也。岂教泽之流者深，使其乆而不忘欤？呜呼，培之厚者其发则荣，伏之乆者其飞必逺。教于一鄊，日以义理启导，功有学半之益。涵泓演迤，充羙于中，出而措诸事业，视前人其有光矣。于其往也，申以劝焉。

　　

　　送总管贾鳬山序

　　儒者懐道艺，不独美其身，务以致用于时也。当其得位行志，勲绩显于朝，声名流于世，固足荣矣。至于难进易退，持守不渝，致政髙尚，克全晚节，使人嗟叹懐思，赞服其贤，斯足为尤荣者，则贾公其人也。公字惟贞，家鱼台，人称为鳬山先生。蚤受业于孔林，仕由教官，辟入中书，拜监察御史，还枢密都事，行省郎中，两浙都转运使，遂以正议大夫任太平路总管。

　　太平三邑㈠简静易治，府廨雄丽，公事萧然，号江东道院。守土者坐镇其上，尊而不劳，又有江山登览之胜，鱼米需给之饶，每朝廷优贤，必以是郡为选。主上重公宿学旧徳，不欲烦以剧务，特授今官。公亦爱其民俗淳晏，敷宣政化。千里之疆日被休泽，有古循吏风。居岁余，年未七十，遽辞职为退休计，佐贰僚属接踵请视事，弗聴。耆艾数十辈日候于门，公亦不出。于是士议于学，农议于野，商贾议于市，相率俟其出。乃羣恳马首，愿母㈠速去，公慰喻而别。比登舟，吏民拜溪浒，犹冀少留。公命举帆，顺流而下，耄倪聚观于两岸，目送埀涕，此举在公则荣，其如人心不释何？彼嗜利者，减岁贪位，造戾荷怨，以去官为戚，其贤否何如哉？公虽屡登华要，歴事五朝，秩正三品，爵禄不加。于心安处澹素，仁义忠信，形诸践履，求之当代，儒术致身，始终完美者，如公不多见也。

　　公归视其桑梓，必曰此吾先人之所居也；省其松楸，必曰此吾先人之所藏也。然后觞酒于耆英之社，杖屦戴白㈢，婆娑以娱诗书礼乐，传之子孙，是皆公之素愿也。虽然，老成典刑，人所敬慕，论道济物，非公而谁？必有安车帛璧，逺贲林壑，又岂容黙而已哉？

　　旁批：㈠太平三邑，元太平府下辖当涂（首县）、芜湖、繁昌。

　　㈡母字误，当作毋。

　　㈢戴白，《汉书严助传》：“戴白之老”。颜师古注：“戴白，言白发在首”。余意戴白似出自孟子“颁白者不负戴于道路矣”。

　　

　　送张生序

　　天翼张生，东平人也。东平古附庸于鲁，俗尚礼教，有洙泗之遗风焉。贤才之盛，着自往昔。入元以来，登政府，肃风纪，接武翰苑，掌成均之教、魁大廷之选者，类多东平人。勲业文章，冠冕中州，何其盛哉。

　　近年入仕，限以资级茂异。岁贡、著述之法，相继而废，科制亦辍。南北士陆沈而不振，虽东平亦不复如前之盛矣。今以儒进者仅两途，会计于学校焉，试吏于郡县焉。其职虽卑，非有势位之援，资货之挟，莫由以自达。穷经懐艺，困乏无助者，咸不得进用，张生盖其类也。

　　张乃东平仕族。生务学勤敏，侨寄南方，无禄飬亲，谒台宪诸公，既无所遇，需次太平郡史。翱翔泮林，执经问难，剖理属文，突出侪伍。后天翼而来者，郡府补吏，已数辈。又独不遇，奉母之东吴。行有日，予既不能周之以力，遂赆之以言。

　　嗟乎，用舎之命悬于天，学问之功由于已。在天者不可以力求，而在已者可以自致也。沈静专毅，以大其器也；温厚粹雅，以达其辞也；谦抑诚庄，以持身而应物也。循是而无失焉，则仕禄之来也孰御？东平之贤才不独专其盛于前矣，其勉哉。

　　

　　送李景辉序

　　茍有以异乎众，虽深居薮泽，不求闻于时，而闻者自求之。必其心志恬晏，才业充裕，待聘而起，或置之爵位，则利泽可以被乎世。或处之宾师，则善教可以淑乎人，所就者异，所负者同也。今宾师之职曰训导，专学校之教。公卿显宦，亢势钧礼，有廪粟之供，而无官守之责，故为士者未由爵位以遂其荣，或由宾师以养其尊也。

　　吾邦世儒最蕃者为黄山李氏。家学偹㈠五经之传，由左司君之后有菊野先生、竹山先生，皆表表贤范，学者慕之。景辉绍其世业，居北郭外，门巷隘僻，车马谒见，憧憧㈡其途。郡矦优以礼币，罗致泮斋，户屦㈢景従。闻者咸曰：“李君仪度伟雅，文词流丽，推其善以及物，抑何幸哉”？君尤工书翰，残章剰藁，人珍惜之，持缣帛而购书者争趋焉。再期引退，阖扉读书于浮丘襄水间。九江檄至，亦有宾师之聘，君乐其道能逺行，遂泝江而迈，非有以异乎众能如是欤？吾闻九江多大川，灵山必锺美于人，当有硕茂之资。然而长育导诱，方有望于成效。慎哉斯行。应其所需，而益有闻于时，使其家学所及，由江东而西焉，则李氏世泽，光流于乆也可知矣。

　　旁批：㈠偹同备。

　　㈡憧憧，《易咸》：“憧憧往来，朋从尔思”。 陆德明《释文》引王肃曰：“憧憧，往来不绝貌”

　　㈢智永善书，求字者常户外之屦常满。

　　

　　送县尉程宗成序

　　郡县官制，歴秦汉唐宋至于今，其名与职沿革不同。独尉之为官，代相袭而不易。子真之于南昌，孟徳之于北部，县之置尉，古矣哉。

　　夫尉也，擒奸御冦，惩非禁暴，虽具弓刀逻捕之烦，诚得贤者专其责，设施有方，则疆域之内，潜消不虞，晏清无警，匪特効力威武，固所以翼善治，保齐民也。

</div>
    <div class="pagination">
<a href="陶学士集_page77.html">上一页</a><span>...</span><a href="陶学士集_page73.html">73</a><a href="陶学士集_page74.html">74</a><a href="陶学士集_page75.html">75</a><a href="陶学士集_page76.html">76</a><a href="陶学士集_page77.html">77</a><span class="current-page">78</span><a href="陶学士集_page79.html">79</a><a href="陶学士集_page80.html">80</a><a href="陶学士集_page81.html">81</a><a href="陶学士集_page82.html">82</a><a href="陶学士集_page83.html">83</a><span>...</span><a href="陶学士集_page79.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
