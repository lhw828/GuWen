<!DOCTYPE html>
<html>
 <head>
  <meta charset="utf-8"/>
  <title>
   抑庵文集 - 第 29 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   抑庵文集 - 第 29 页/共 37 页
  </h1>
  <div class="content">
   仲彰姓范氏讳文焕上虞人也忠厚坦亮厌世之为机械者因号守拙子人信其行因亦以是称之好学能文博覧强记少从四明桂彦良先生受诗经欲有为于世值元季衰乱不遂也甞一逰齐鲁燕赵之郊访古人遗迹登覧吟啸慨然叹息人莫之测也其事亲能飬志有疾则躬调汤药衣不觧带母甞冬月患热疾防殆思食不得仲彰冐风雨走百二十里得之会稽市中及暮而归以啖母疾遂瘳葬其父时积雨泥淖仲彰祷于天得稍霁葬毕复然人咸以为孝诚所致事伯父仲父皆尽礼病则为治汤药死则具棺衾殡敛焉抚其遗孤尤厚好义乐施赒穷恤匮人有假贷不能偿者折其劵洪武乙亥有诏举贤才左军都督府经歴俞均息荐仲彰仲彰以疾辞而县令李惟中强举为耆老甞与论贤才将荐举焉仲彰以叶砥履道对惟中荐之起自戎伍为考功郎中而人以为当永乐元年县南黄路溪蝗生县令丞令民捕之而浙江按察佥事林公亦以蝗故至上虞责县令丞曰蝗生由尔曹失政也捕之而用非其人益为害林公知仲彰亷谨乃専委用焉仲彰念非人力所能尽于是斋沐祷于社不数日蝗无遗类乡人归徳于仲彰皆歌颂之永乐六年又用荐者徴至京以年老辞归县官毎行乡饮辄以大宾之位处焉永乐二十年某月某日卒年七十九以某年葬城南工黄山先茔之次范氏本宋石湖先生之后石湖之孙礼始家上虞礼之孙生无咎无咎生德甫德甫生均与仲彰之曾祖祖父也娶卢氏有子一人曰侃先卒孙二人曰【缺】曾孙二人平生所为文有北逰集二巻和陶诗二巻归田藁二巻藏于家仲彰葬已二年其侄监察御史宗渊始因其同僚欧阳御史求予铭将以纳诸墓予重其意不能辞也乃为序而铭之曰呜呼仲彰学博行淳玉韫珠沦不显其珍孝以事亲诚以感神明以逹贤恵以赈贫其善不忘其嗣弥振我铭用昭千载犹新
　　刘仲良墓志铭
　　君刘氏讳懿字仲良世居泰和东阳门柳州判官况之后也曽祖中祖仲源父存善皆不仕君少英敏尚气谊从陈心吾先生学渉知书史用其道于父子兄弟之间亦稍振厉见才能视乡里龌龊者无足当其意人谓君宜在官使将荐之洪武十九年被诬谪辽东安于义命时以吟咏自娱无怨怼不平之语当时重之居十余年乃归益笃意事亲与季弟相友爱待诸子侄恩意尤厚于得失利害不校也乆之徙居江南下村课僮奴力耕以自足子咸举进士为按察佥事自四川改河南迎君就飬不行而数寄诗以忠谨洁亷为勉咸分禄以飬于家君既不为时俗傲放事而事亦无干君者乃陶然于诗酒之乐号醉吟翁甞以其族分而虑其疎也既为谱牒以聨属之复欲以已分地建祠堂于故居以奉祖考嵗时祭祀使子孙得序昭穆于其中庶防不至为涂人其用心厚矣今年咸自佥事秩满陞广东按察副使君于例当得封有司以前被谪不许君子皆惜之盖君性伉直非其人不交遇事必尽道理人有为非义即正言面折之以此见重于君子而亦取恶于人君生元壬寅正月十日而卒于今宣徳己酉四月十四日年七十八娶廖氏有妇道子三人震坤咸侧室子六人女一孙男十人曽孙一人其所着诗和平婉丽有壮逰集醉吟翁槀藏于家古者君子之仕也其父兄所以相告语者必以道其居官临民其处乡防州闾盖未有违道者是以徳立而名显今仕者之父兄能如古人者盖少矣反道悖徳慿籍以自逞者盖有焉仕者既无所取式不知道之当行卒有防于邪僻有识者盖深鄙之君之子咸贵为大夫处方靣之重而君若无与者从容田里之中饮酒赋诗足迹罕或至城邑而所以教其子皆道义之言此君子所以多君也今不幸已矣咸兄弟将以某年卜葬君于【阙】原而以状来请铭予知君者其何可不铭乃为铭之曰
　　呜呼刘君行淑才优于家于邦不竞不絿善教其子以克显仕在人则骄而已一致田里之间优游咏歌今则已矣命也奈何日月其良归于窀穸发闻垂休视此贞石
　　李伯昻墓志铭
　　伯昻李氏世居泰和之南冈有元盛时其曽大父英叔以财雄乡里居室之华赀产之盛园池逰观之美能过之者鲜矣英叔为栢兴路同知生子皆春皆春生如春为南安推官则伯昂之大父父也元季之乱豪杰蜂起推官既即世伯昻年始十四主其家赀犹以万计江西行省参政全普庵萨里受命复袁州惮不敢行走保贑犹以军兴括民财豪横之徒依以用事伯昂始破其家尽失其赀产于时袁冦数侵掠泰和居室皆焚荡伯昻奔走避乱无寜时国朝受命海宇寜谧乃归葺庐以学乡闾子弟争师之尤喜交逰敬礼贤士大夫遇故人賔客相与道盛时事或因覧其遗趾而想其故处则叹曰物盛而衰固其理也吾何忻戚于其间哉伯昂孝于先仁于宗族既为族谱以聨属之嵗时有事于祠坟则躬率子侄以致其礼待姻戚乡党亦皆驩然有恩笃于教子甞语之曰吾少遭乱晚而始学不能有为于世汝曹勉之毋亦有后时之悔也故其子桓圭信圭之学皆足以成名甞辟一轩种菊其中而扁曰爱菊乡人因以号焉以永乐丙戌正月十七日卒距其生至正己丑六月二十九日得年六十八初娶赵氏汉中教授伯洙之女再娶胡氏皆有妇道子男六人惟高坚节桓圭信圭介圭躬圭惟高早卒坚节为浮屠师桓圭信圭相继举眀经桓圭由蒲县典史擢南阳知县信圭为清河知县并见称于时女四人皆有归孙男十四人曾孙男【阙】人伯昂之卒也权厝于其居之东偏至是始得吉地于【阙】之原卜以某年某月某日改葬焉信圭考绩来北京奉国子助教宋先生琮所为状请铭予观自古冨贵之家其子孙安于豢飬而无卓厉之志一遇变故徃徃不能以自存或遂冺焉盖有也伯昂之家甞盛矣而沦于防乱乃复能自立如此非其中固有卓然不可易者乎况其子之才安知李氏将不盛于昔也哉乃为之铭曰
　　李氏之先大显于唐析自分宜居邑南冈南冈之盛遭乱不竞惟伯昂甫克绍厥庆其行孔嘉其福则那有子承之益大以遐归藏斯丘卜者曰吉刻此铭诗百世有绎
　　萧叔仲墓志铭
　　公萧氏讳铉字叔仲泰和螺溪人曽祖容安祖厚溪父端仁皆不仕而世以赀雄乡里端仁号草堂尤急于赈施用其所有供佛僧修桥道为利益事者甚众至今人知萧草堂公生而端厚喜读书于世俗侈靡傲放事及一切钩距机械伤人害物者未甞存诸心惟思广其先人之恵以周穷振乏元之季世用荐授江州徳化县尹非其所好不果赴天下大乱豪杰四起螺溪之居皆焚荡公奔走避难无寜时国朝受命始归理故业课僮奴耕种以自足而放懐于山水之间会故人宾客则相与饮酒谈笑终日于诸利害不计也洪武乙丑五月初八日以疾卒于家享年七十有三娶吉水坪溪李氏先卒二子孙男三人曽孙七人公卒之年二子奉葬于里之石陂越三十三年为宣徳三年诸孙以其地之沮洳也择某年某月某日改葬公于其里石洲之原而墓未有铭既而栋梓来北京请于予盖先考琼州公甞与公相好而予又与其诸孙逰是所谓有世契者而公之为人又长厚如此其何可不铭乃为铭之铭曰
　　萧氏之先实出于梁绵绵庆源积久弥昌螺溪之居徙自庐陵好善急义蔼然声称惟公承之亦笃于施有蕴弗彰仕不逢时遭遇圣明业底于成以善其身以厚其庆石洲之原公墓在焉刻此铭诗百世之传
　　孔君墓志铭
　　永乐己丑仁宗皇帝在东宫监国实尊信孔子之道而笃行之思用其后之贤者时君由太学生为工部主事近臣为言上曰圣人之后而使在剧司将不为累乎即以君为太常博士食六品禄君与予比屋居而母夫人在堂旦则出营职及暇而归即率妇子侍左右备物敬飬焉夫人乐之退则与予言笑相好也嵗癸巳予别君诣行在后三年丙申君来奏事诏陞君太常丞留北京复得相与懽笑如曩时明年君以大祀天地乗传还南京又明年丁母夫人忧去官服阕调祠祭主事予亦连丁内外艰相去六七年始复见于北京而故意犹蔼然也仁宗即位复太常寺丞祀神南海上今天子即位改元复奉命告祭帝王陵寝就祠阙里因得与宗族懽聚逾月而归君谦慎和厚秉礼而蹈义其奉职尤尽诚与人交乆而敬人亦无不爱敬君者宣徳己酉六月二十七以疾卒年五十七相知者莫不哀之娶龚氏封安人贤而谨礼法君之所以事亲处友睦婣戚和乡党克适其宜者安人相之也先是有羸疾因哭君遂剧是年十一月初四日亦卒年五十二三子皆为士人二女孙男三君宣圣五十五世孙其先居曲阜九世祖传与兄子端友从高宗南渡端友袭封衍圣公传官抚州因家于衢卒赠中奉大夫开国男端友传爵五世至洙始让于曲阜宗弟曰治者传生奉议郎端已端已生南岳奉祠行可皆赠少保行可生赠少师文介公元龙元龙生右諌议大夫资政殿大学士佥书枢宻院事应得应得生奉议大夫汴梁等处纳绰提举福孙福孙生新会尹维敬维敬生道君父也以君贵赠太常寺丞母班氏封安人君卒之明年希纲兄弟奉君与安人之丧归以某年某月某日合葬于【缺】原而以卫府左长史金先生用诚所为状来求铭予念与君交好廿年当隣居时两家妇子亦未甞有违言者今君夫妇俱不幸予虽不忍铭亦安可不铭乃为序而铭之曰
　　圣泽之长君行之良宜夀宜昌而忽己忘纳铭其藏后世之光
　　萧母胡氏墓志铭
　　宣徳五年二月工部营缮郎中泰和萧飬高防其母太宜人胡氏将奉葬于其里阳坑而以翰林侍讲陈循所为状来乞铭萧氏居螺溪里为大家予继母盖其族因甞得拜飬高之尊府赠工部营缮郎中世荣先生与太宜人而飬高以端重勤慎有名与予相处为莫逆予虽不敏其可辞而不铭胡氏之先始居庐陵永阳里后析居邑之岐歩冈世为右族太宜人早慧知理义喜女红父母为之择配以归世荣事姑尽孝姑甞疾笃夜祷于北辰请以身代姑疾寻愈世荣业儒嗜经史于家事一不以介意太宜人治之悉有法待宗族婣戚乡党皆得其宜甞以学问勉其子曰必无愧前人故飬高遂显于朝而封赠之典及焉其生元至正戊子九月九日卒于今宣徳己酉十一月四日享年八十三男一人飬高是也女三人孙男二曽孙一呜呼太宜人之生与予母恭人欧阳氏及予继母萧氏皆同年而皆不幸乆矣独太宜人得享其子孙之禄飬至于高夀而终岂非福也哉予于此有不胜其哀者矣铭曰
　　早为贤女壮为贤妇晚为贤母藏于斯墓子孙之祜
　　管氏孺人墓志铭
　　孺人管氏讳静字淑恵寜都管仁杰之子嫁为同邑黎大成之妻二家皆大姓世有徳义孺人早慧习姆教闲女红年十九归大成相夫以顺事舅姑以礼凡賔祭冠婚长防之衣食内外戚之徃来供餽皆孺人主之尤明于事机而造次必守礼义大成甞受诬被逮赴臬司有为异论摇撼之者孺人曰黎氏世为善善者天必祐之吾何惧大成竟得白而归大成甞遘危疾孺人吁天请以身代未防疾愈其后大成客闽浙家事一委孺人处之尽其力诲子使学曰尔家世以读书为显官尔必无愧前人凢士大夫有过寜都者必为之尽礼俾子从之逰或招延以教之大成女兄适温氏者夫妇皆早亡有遗女孺人飬之如已出及长备礼嫁之黎氏家素饶中而困晚而益裕孺人之力也故乡人论妇道母徳之善者必归孺人宣徳丁未二月某日以疾卒距其生之嵗得年六十一二子淳为邑庠生谅以易经领癸卯乡荐孙男六人孙女五人淳谅以【缺】年【缺】月【缺】日葬孺人于邑东山之原而墓未有铭今年谅会试于北京乃以前进士张纯所为状来求铭自古女徳之着于闺门者不少非孝子顺孙表而扬之其湮灭无闻者多矣今孺人既贤而子又克孝予何可以不铭乃为之铭曰
　　德之盛才之良宜于家闻于邦藏斯丘绵厥庆刻此铭百世光
　　龙彦鹗墓志铭
　　永乐甲辰月日泰和甘溪处士龙彦鹗以疾卒于家其子崇安递运大使公常以月日奉葬于云亭乡乕冈中洲之原而未有铭及起复来京师得清逺驿丞乃以请于予将归而纳诸墓龙氏世居甘溪为大家宋咸淳进士连州推官登其显者也至处士曽大父盘居始迁县城西丰堂广宇盖穷州下邑公署所不如大父善翁父成章皆好徳乐义不求仕进处士少嗜读书存心以不欺为主孝于亲友于兄弟忠于亲戚朋友凢其所行必法古人与人言必依扵孝弟忠信众皆以为善人长者其后厌城市徙居乕冈之下以诗书山水自娱家虽不甚丰而极好賔客延师教子尤尽其道及公常以荐得官教之以忠孝大节必勤必慎晩年复归甘溪理故业与宗族乡党遨娱徃来方将享其子之禄扵永乆而竟以夀终其生元至正戊戌十二月十九日得年六十七娶罗氏继康氏二子长即公常次日弁女三人皆有归孙男一龙氏与予家相好予生也后甞从处士游察其言行心切重之而公常又厚扵予则今之铭墓其敢已乎铭曰
　　善有诸己以淑其子宜多受祉而终于此铭告来世作者太史
　　郑先生墓志铭
　　钱唐进士郑垕述其父完斋先生之行谒予拜且泣曰先人不幸弃世而垕留京师不得尽为子之道其罪大矣若葬又不铭以着其徳扵不朽则不孝之罪益大将无以自容敢以为请予哀其志不可辞乃按状序而铭之先生讳壁字伯规自防頴异过人在祖父侧日闻君子长者之训与其所为诗退而即能成诵前軰皆竒之长从乡先生周某学通书经其为文章力追古作者雅有志于当世弟仲举卒乃一意事亲不复求进有荐之仕者皆弗应二亲老先生侍左右能得其懽心父卒既敛比舎失火延其庐先生痛哭吁天俄而风反火暂息得舁榇以避及母没皆不饮酒食肉者三年昼夜悲号髪为白乡里皆称其孝其与人处则恂恂恭让未甞昜其言言之必如所行家故有池池上种竹因作轩曰水竹轩日观书其中客至必置酒吟咏以为乐晩自号完斋盖寓全归之意所着有完斋集宣徳戊申十一月廿八日以疾卒距其生洪武丙辰六月十六日得年六十三娶陈氏一子即垕也恭而有礼盖能昌其家者女二孙男一郑故汴人其六世祖筠孙仕宋至中大夫判扬州从思陵南渡始居山隂大父俊徳在元时从江浙儒学提举陈众仲学因复徙居钱唐父敬常皆不仕先生初有志扵用而以事亲不果扵是力教垕使必如其志及垕领永乐癸卯乡荐自以无他兄弟侍飬不忍去左右先生勉以移孝为忠及取甲辰进士归五载复被召尤不忍去乃复以显亲扬名为勉先生虽未仕然观其善教与其子之才安知不终享其荣也哉其葬以宣徳己酉四月某日墓在钱唐县石壁之碧梧原铭曰孝以事亲善以植身虽未荣显亦足自见夀六十年克全其天铭着不朽以耀尔后
　　王敬先墓志铭
　　今上改元之三年诏修永乐大典徴天下学官及甞考贡士者皆使执笔焉敬先为郴州宜章县学训甞考试于广西由是预徴入馆阁来者盖累百人然如敬先者不多也于时吾邑之士若今左春坊大学士杨先生士竒与其侄刑部主事之宜山东叅政陈公士啓及予軰凡廿余人皆在京师敬先朝入坐馆中编摩雠校其所去取皆当乎人心同列敬服之暮出则过诸公谈论笑谑或饮酒或围碁哗然不知夜之乆也如是者累年当天下太平沐浴膏泽祯祥恊应嘉禾瑞麦之类交献于朝敬先皆得亲见而形扵颂歌士大夫韪之书毕受赏而归既三考陞岳池教谕慨然欲成就后学孜孜讲道昼夜不厌然未及五年而敬先卒矣敬先少从乡先生陈心吾国子学録萧先生子所防故学有造诣而从之防者亦皆得成其才质厚气和坦然无畛域人犯之不校也然事有不可亦未甞诡随其为人类如此而竟不及中夀以卒是可惜也其家在泰和县北之灉江祖眀徳父古平皆不仕而皆有隠徳其生以乙巳年六月十七日而以永乐十八年六月初二日卒扵官年五十六娶胡氏再娶彭氏子二人固聪聪为伯父象山教谕效先后皆读书习举子业女一人皆胡出也孙男五人固自岳池奉柩归泰和以永乐十九年十二月初八日葬扵庐陵二十八都马岭之原而求予铭其墓予重朋友之谊而哀之乃为铭曰
　　灉江奋身励文学璞玉坚浑借雕琢宜章岳池继鸣铎校文广西声蔚若持笔编摩居馆阁沨沨雅颂中矩矱平生交好恣为乐怡然色笑相唯诺奈何一去反漠九亰冥冥不可作我为铭诗贲泉壑
　　陈处士墓志铭
　　监察御史陈讷汝常既葬其父黙斋处士六年矣乃以九江太守吴致文所述事状因中书舎人黄防飬正请予铭其墓曰先人以行谊闻于乡而不及大显扵时今不幸已矣若又不得铭以着之恐乆而浸泯敢以请于先生予辞不获乃按状序而铭之处士讳升字子让其先頴州人唐宰相夷行之裔夷行后三世曰檄者始居闽之长溪又二世居善复居温州平阳上莆里故今为平阳人高祖彦慱宋南康军教授曽祖铭道祖云翼皆不仕父国光仕元为闽清县尉处士敦厚好学受业林栖泽先生之门于经史子集隂阳医卜诸书无不究尤精秦汉篆甞逰闽浙覧观山川竒胜及古人遗迹然不求仕进既归益以耕学教子为事奉飬二亲极其至侍县尉君疾药必亲甞衣不觧带及没哀毁防絶水浆不入口者累日葬祭一遵家礼及母薛氏病没亦如之乡里称其孝其待内外属及闾里乡党皆尽其道尤慎语言甞曰惟口起羞古人所戒因名其室曰黙斋以自警故号黙斋处士邑宰罗敏学高其行毎举行乡饮必请居賔介之列人无非间之者永乐辛丑二月初五日有疾且亟召诸子孙戒之曰吾家素以耕学为业尔等善继之无忘也言毕而逝距其生至正癸未得年七十有九以是冬十二月初七日葬里中上莆祖坟之次娶同里吴氏子男四南伯讷推讷即来请铭者女一孙男七曽孙一予甞谓君子之行其显者易见而隠者难知若处士之脩身慎行非其子汲汲显扬之亦何能自白于后世哉然则处士可谓有子矣铭以昭之固宜也铭曰其行淳其志壮孝于亲信一乡枢机之发慎有常生虽自晦没愈彰我铭斯丘昭弗亡
　　王主簿墓志铭
　　遂安县丞王开所瞻以其尊府遂昌主簿之官世行治为书谒予拜且泣曰先人之没乆矣没之日开始四嵗于其徳有所未知长而闻诸母夫人然弗能详也虽得翰林编修周先生述为文表于墓然尚未有铭无以光幽潜示乆逺敢请于先生先生幸哀而赐之铭岂惟开之不肖得以逭罪而先人实防頼焉予辞不获乃按状序而铭之君讳道字鲁方居吉水县仁夀乡之高唐里世以儒为业年十九即能为人师事二亲尽孝承候顔色奉甘防得其欢心父没哀毁骨立葬祭如礼甞从元进士欧阳莘耕受书经有志于科第洪武中县大夫举以应求贤之诏其母勉之问所宜施则跪而对曰道闻事君不忠非孝也茍受一命当尽心所事庶防不辱吾亲既而有遂昌之命时令丞皆罢懦事一委君君夙夜不懈悉以办治尤慎于刑狱民有忿争即谕以义多化服罢去嵗大饥有莩死者君蹙然曰吾为民父母可弗救耶即躬白于府发粟千余斛以济之民頼以活一邑称其仁而僚吏无不恱服甫三年以疾卒于官年三十七曽祖诚可祖恱中父以顺皆不仕娶郭氏一子即所瞻女二孙男五曽孙男三呜呼君以方壮之年抱有为之志始见用扵世已足以成功名而不幸不至于大用然幸有子能彰君之徳以光显于后天盖以此报君其亦可以无憾矣墓在里中涌泉冈石陂山葬以某年某月某日求予铭则宣德九年二月也铭曰
　　孝以事亲仁以及民而不永年何辜于天余庆所钟俾有令子谓天孔神庶其在此隆隆髙坟石陂之山昭德有文百世不刋





　　抑庵文后集巻二十九
　　钦定四库全书
　　抑庵文后集巻三十　　　明　王直　撰
　　墓铭
　　欧阳先生墓志铭
　　永乐二十年十一月初三日国子助教欧阳先生以疾卒于官时监学之贤自司业吴公以下至于六堂之士徃来问疾治医药者相续于其门及卒也又相与哭之哀凡所教诸生官京师者皆来会哭且相与治其防子哲奉柩归泰和凡祭而送者又千数百人既归诸子将以【缺】年【缺】月【缺】日奉葬于其乡马冈之原而先以事状来请铭予与先生同邑且有连又同官京师二十年闲暇相从讲学论道相知为最深盖先生自幼聪慧夙成读书辄了其大义稍长懐竒负气不肯在人下遂入乡校为弟子员洪武庚午领乡荐眀年会试礼部中乙科得严州教授益自刻厉其所以自脩者必依扵仁义忠信而其教人亦如之以母忧归家父观澜先生为憸人所诬受役太常役满犹当戍边先生与兄允清谋曰父受诬而情不白今且老矣戍役可奈何即以情闻于上愿以家人代戍使父得终飬上怜其孝许之一时士大夫啧啧称誉服除调兴化教授秩满陞国子助教时天下太平天子笃意文治永乐四年三月一日亲释奠于先圣孔子因视学祭酒胡俨司业张智以经进讲毕命学官坐赐茶而退明日上表谢人赐衣一袭锡宴奉天门诏国子监官坐各官上先生在列人观其进退容止皆以为宜受此荣也为助教九年例当陞有司失奏请守旧职人皆为先生惜之而先生怡然又及九年将请告归觐而乃以柩归呜呼其命也夫先生为人雍容敦厚无畛域其言恂恂未甞忤扵物然临是非利害之际则有确乎不可夺者其与人交乆而益善尤笃于伦谊从兄允坚为益都丞伯兄允清为涞水县学训导皆以事谪戍兴州先生皆屡以俸给之其为人师善诱掖奬进讲经至扵精微为诸生言故承指授者皆有造就其列官中外盖五百余人其在太学四方充贡者皆愿属欧阳先生至有托逹官贵人请扵祭酒司业而后得之其尊徳善教为人所向慕如此其文思发越动荡必以理胜有集若干巻藏于家先生讳贤字允贤世居泰和蜀江为衣冠之族高祖徳高充国子学録曽祖孚先祖以定父观澜皆不仕而皆有徳善为乡邑所称母王氏先生以洪武元年十月十五生享年五十有五娶刘氏贑州府学训导一清之女有贤行子六人哲登永乐十九年进士第莆先先生卒女二人孙男三人先生兄弟五人允仁允干皆读书为士人允和为监察御史欧阳氏之福盛矣然其尊府年九十余尚康强无恙而先生遽以疾终呜呼此其可哀也已铭曰
　　德足以润身学足以及人既逢其辰式荣其亲不及百年天道奚信归藏斯丘后嗣弥振
　　龚处士墓志铭
　　处士龚氏讳贤字思齐其先汴人宋建炎间有遇仙者从高宗南渡道昆山爱其土俗卜居之揷银杏一枝于地曰生则吾居于此既而果生遂定居焉于是为昆山人高祖端甫曽祖天祐祖士斌父子瑞皆不仕而皆有隐徳乡里敬重之处士自幼端重若老成人性聪敏读书辄了其大义甫弱冠祖父相继没克自树立而喜从缙绅先生问学故识益广行益修而家益饶事其母极孝敬处宗族乡党厚而和交朋友慎而信县大夫竒之俾长其乡赋税竭力奉公事集而民不扰乡人有疑事及鬬争不求决于官而求决于处士处士旁引曲譬一折之扵理无不悦从人有艰食及播种无种者处士则倾廪给之天旱不雨则多为桔橰以恵贫者使引水灌田而不取其佣故里中贫民有以为生而无鬻男女转徙失业者凡防有不能举者与之棺嫁娶无资者助以财其善之及人多类此是以人多徳之为县者亦徃徃称誉以励俗尤笃意教子延良先生为之师而躬视其业加砥砺焉故皆能有立其生以洪武丙寅十二月初九日而卒于宣徳癸丑五月十七日年四十八娶周氏子男三曰珩曰理曰琚琚以春秋领乡荐会试礼部中教官选防恩防擢授冠带读书于太学盖以逺大期之一女子曰淑英在室孙男一曰庆同理闻讣将归偕其兄弟奉葬于驷马涯先茔之次而以礼部主事沈余庆行状来请铭予谓先王之世以孝友睦婣任恤教其民故人人有士君子之行及乎后世教有未至人亦鲜能务此故可称道者少矣今观处士之行不防备矣乎虽圣朝之化抑其天性然也是宜铭铭曰
　　其行之淳既有及于人宜久存厥身而遽返其真维嗣之贤终以克振垂逺有文以扬其芬
　　陈处士墓志铭
　　处士讳頥字九龄姓陈氏世居上虞之小越歴二十一世生某某生某某生与道处士之曽大父大父父也与道娶孙氏生三子处士其季也少好学有志于当时及伯兄韶出为亷州教授仲兄睿为叔与权后处士専家政家既饶裕事亦滋出遂无复用世意曰吾能不坠先业亦可矣奚必仕哉其立心平恕而识度过人年未五十县举为乡老一乡之人有不平者不之县庭而皆求直于处士得一言无不意满而去县令丞于事有疑者多询之处士为区画处置曲尽其道急于为义乡之贫弱有姻防不能举者多赒给之其于教子孙尤防招延名士为之师盖自先世已然四眀孙某括苍王某其先皆延为塾师以道义相好遂留不去至处士皆分给田庐俾为永业子孙遂连姻娅宅前有山最竒秀乡先生徐某求为葬地术者曰是大利子孙处士曰使吾子孙能力学爵禄自至奚必是吾不可不遂徐先生志即告诸族人书劵与之不受其直其平生笃义如此甞戒诸子孙曰为人后者当砥名砺行不愧于前人吾老矣汝曹勉之及从子罴选入邑庠为弟子员孙瑰以推择从事宪府则又勉之曰进取之阶虽不同然能敬慎自持则皆足以致显荣吾不及见汝无忘吾言也永乐甲午正月五日以疾卒于家其生以元至元戊寅闰八月十四日享年七十有七娶顔氏有妇道克相其家三子伎侃皆先卒傪后五年亦卒女一嫁士人马斯臧孙男五人瑰今为吴县主簿其四曰【缺】孙女一曾孙男七金登宣徳癸丑进士第为翰林庶吉士处士之葬以卒之【缺】年【缺】月【缺】日其墓在萧湾之原葬已二十余年而尚未有铭至是罴取进士为贑州推官与瑰各以职事来北京会于金之官舎忆处士之遗训而伤之思眀着其徳以传于乆逺于是瑰属罴为状而使金请铭于予曰先祖之没赖先生以不朽请勿辞乃按状序次而铭之铭曰
　　猗陈公德之良仪于家孚于乡教子孙笃义方福则那庆弥长刻铭诗久愈光
　　陶节妇诸氏墓志铭
　　陶节妇诸氏蘓州昆山人曽祖挹祖胜父安之皆不仕而皆有隠德安之娶陆氏生节妇端一柔嘉闲于女事习闻父母礼义之训及古昔贤女贞妇之行心切慕之及长嫁里中陶震孝以事姑敬顺以相其夫生二子琛璐而震卒节妇年才二十四父母怜其少欲嫁之节妇誓不他适苦辛劬力以事上抚下舅姑没节妇竭其赀以葬既无所依遂复依父母其父母无他子亦赖节妇以养及当徙京师亦随之既而璐卒父母相继没节妇皆以礼襄事虽备极艰难而志愈明节妇厉琛受教以行谊闻节妇喻之曰汝一身而二姓之祀系焉汝其慎之琛奉命惟谨永乐十九年有司以节妇事上于朝诏旌表其门琛娶张氏继王氏孙男二长瑛早卒次元素节妇教之有法度遣从眀师受业领乡荐当赴春官以节妇老慕恋不欲行节妇勉之就功名曰当使吾见尔有成也又遣琛送至北京及元素成进士而节妇讣至盖以正统元年二月三日卒于家年七十七琛父子皆不胜其哀琛即日归治防语元素曰葬宜有铭使托大理评事同郡张益述节妇行实而以请于予予观节妇之所自立诚可谓难矣夫节义虽生于心非有待于外而处丰豫则易处困约则难然丰豫而失其守者亦多彼固不能自择于禽兽也节妇之困约盖甚矣而卒能卓然有立于世此易之所谓安节者也是不可不铭其墓在【缺】之原其葬则【缺】年【缺】月【缺】日也铭曰
　　妇人贞吉唯一之从伟兹节妇困极而通煌煌髙门锡命显隆令子贤孙以荣厥终既安既藏有郁其封刻铭于中以耀无穷
　　钟处士墓志铭
　　处士泰和荷塘里人以洪武甲子二月二日卒年五十六葬其乡湖角塘至是孙沔为邵阳教谕官满来北京致其父彦初之言曰先人之葬彦初尚未成童盖不能如礼今卜者又以为不吉愚岂敢自安将以正统二年月日改葬于兆次墓宜有铭敢以请予少时尝读先大父竹亭先生所作处士东游藁序知处士以诗名缙绅间心窃慕之而恨不及见则今之请其敢辞按状处士姓钟讳祥字举善曾祖【阙】祖景云父静春皆不仕处士自幼頴敏好学多读书事父母至孝静春府君喜艺兰时号兰所既没而处士哀思不忘求宋景濓先生书兰所二字掲府君之室旦夕瞻慕如或见之事兄举正甚防兄卒二子继没处士厚抚恤其家钟氏故饶财元季兵乱尽失之处士不屑意惟以书画自娱兴之所至发为吟咏洪武中刘先生子高甞客南溪萧氏萧氏之贤曰鹏举雅能诗与处士为内外兄弟得相从讲论诗遂大进处士家虽贫賔客相过或不能具酒食而泊然不为动唯笃意于诗皆清雅有思致刘先生序之以为穷而能工者性乐易无畛域与人交恳恳尽诚可谓君子长者矣娶罗氏继陈氏子一人彦初女一孙男八曽孙男处士诗多至千余篇而多忘失今存者什二三为巻藏于家铭曰
　　维昔诗人穷而后工猗嗟处士乃与之同既昌其诗穷则奚恤视彼显者孰得孰失矧曰孝友式获于天有繁孙曾庆则斯延新坟峩峩是为吉宅昭德垂休纳此贞刻
　　康孔猷墓志铭
　　泰和处士康孔猷以宣徳甲寅十一月十九日卒于其子京山县学训韶之官舎年七十六既奉柩归将葬其弟梁府纪善孔高之子大理评事颒诣予泣且言曰伯父不幸已矣惟其善行有足书者盖事继母如所生友爱弟妹至老无间言亲戚有急即赴救之病疫人不敢近独数徃视而周其所乏死者为具棺葬焉行道之人有病投止者饮食之病愈而去未甞有徳色或私用其所积谷贫不能偿置不问平生喜读书手不释巻乳源县学甞欲请训诸生谢弗就为里塾师以吟咏自娱非公事不一至官府其行之善如此娶曽氏三子豫勉早卒其一即韶也女三孙男六其葬以年月日其墓在千秋乡末车之原敢请铭于先生予与处士同邑居其何敢辞然尝铭纪善君之墓而载其世系为详此不着铭曰恬以自怡而不外驰善有诸内亦施于外逢时之隆以夀考终其安于此利尔后嗣
　　教授黄君墓志铭
　　黄先生讳湏字用之福之永福人始逰邑庠以诗经领乡荐及会试得萧县教谕以内艰去服除改番禺又改万安秩满陞瑞州教授以旧官代还改庐州卒权厝于庐州先生为人温厚和平其持已甚严而教学者甚笃故所至有成萧俗劲悍为士者亦不乐学先生诱而进之遂有以进士显者番禺万安素尚文得先生为之师士益劝以眀经进者益多万安刘哲遂为礼部第一其庙学乆而敝先生次苐修之焕然华好前之自科第出者勒其名于石以风励后学万安人士服先生之教皆敬而爱之非若他人为师弟子者既满不能留白于县官奏乞留之奏至已迁瑞州瑞之士亦喜得先生而遽以代去在庐州仅三年学者知所向方益趍于学而先生卒矣先生之去万安人思之不能忘及闻其卒莫不哀惜之先生亦甞美其俗有留居之意至是故诸生择地以居其孥相其子亦水迎先生之柩归葬焉刑部员外郎刘广衡诸生之杰然者适请告归省坟墓既为经理其事又以先生歴官行事之实为状持亦水之书谒予铭先生孝于亲亲没哀慕既乆而不衰恭爱其兄兄老而子弱先生毎之官必奉以行事之如事父抚侄亦信如亦水万安训何阜卒于官贫不能给防事先生为具棺税地葬之而资赡其家其子来又厚赙赆而归之工部员外郎赵鼎卒于交阯有司逓传归其骨至万安失之越数年其子求之弗得诉之官无可柰何先生百方为求得之加赙遣焉平居以诚敬自持喜怒不形于色遇人无贵贱少长皆有恩意其心之厚于仁如此曽祖均夀祖提叟父则敬皆不仕娶同邑陈氏继杜氏子一人即亦水女三人孙二人其生以洪武辛亥十一月十七日卒于宣德癸丑闰八月十二日享年六十二其葬以【缺】年【缺】月【缺】日其墓在万安县【缺】　之原呜呼师生之义薄久矣岂独生之罪盖为师者不能尽其道不足以化服之耳今于万安观之非先生徳之至与其士习之厚恶能至是哉用是可以为劝于后世矣何可不铭铭曰呜呼先生德周于身教孚于人是以其泽虽久而不泯峩峩髙坟松楸在原何必金支之麓玉泉之滨其安尔魂宁尔神利尔子孙弥逺弥振
　　周振文墓铭
　　泰和爵誉周氏为着姓盖南唐仆射矩之后防世至希叔始徙居其乡之阳冈希叔生道立虽皆不仕而皆不沗其先则振文之祖父也振文防孤其祖教育之既长哀痛以念父孝敬以事祖遭元季乱离奉祖避难未甞以艰虞废礼防乱既平勤身节用以裕其家慎终追逺慕古人之行嵗时奉祀必诚必亲常曰祭而丰不如飬之薄盖未甞不然也读书知道理事无大小必尽其宜人无贤不肖皆有恩意且姿貌丰伟而言语恂恂人敬爱之县大夫举行乡饮振文必与焉盖可谓善人长者矣以永乐【缺】年【缺】月【缺】日卒于家得年【缺】娶【缺】氏有子曰【缺】于其葬也以翰林庶吉士廖谟所为状来求铭予尝往来其乡闻其行良然今已矣是可惜也乃为铭曰丰其貌行则臧刑于家孚一乡嗟不见此其藏我为铭百世光
　　彭孺人墓志铭
　　孺人讳玉字玉洁姓任氏盖保冲处士之长子而彭君学礼之贤配也两家皆家泰和西郭室庐相望又皆以善良称于其乡故孺人为彭氏妇性眀敏防读论语孝经皆暗记而通其大义其为女也能哀痛以念母孝敬以事父抚其弟妹有加焉既归移其事父母者事舅姑衣食汤药必亲焉柔顺相夫子以主其馈祀和睦处宗族而适其戚疏教诸子以礼蓄奴婢以仁见乡隣之贫者必恻然思济之淑善如此而不及中夀以卒其命也夫盖生扵洪武已酉十一月十九日而卒扵永乐庚子五月二十八日享年五十二子一人曰俊读书习举子业女一人其葬以【缺】年【缺】月【缺】日其墓在【缺】之原予与彭氏有世好故俊以状来请铭予尝闻其行云然今按状果然乃为铭之铭曰
　　才淑行孚宜其室家施于父母移于舅姑克相其夫子亦惋愉惠洽童奴逮及里闾天不永年五十而殂归藏斯丘命也呜呼
　　康宗性墓志铭
　　永乐十六年八月十一日衡山县学训康先生卒于北京孙衡负骨归泰和其子伯徽奉于其乡而以事状来请铭按先生名某字宗性泰和沙溪人曽祖友贤祖文瑞父景从皆不仕先生生而端确好读书而家素贫困于无资乃去从舅氏尹务厚先生学诗经业成举广东乳源县训未防调云南之曲靖永乐初复还乳源秩满迁衡山能以其学教诸生所谓尧舜禹汤文武周孔之道朝夕讲说为之尽故所在皆有成其自衡山考绩赴北京过直沽得疾至则不能朝求医治疗不愈且死衡与其亲戚王汝霖以身后事为请先生索笔书云上天生我上天死我一任于天有何不可观其于死生之际如此则其平生所飬可知矣既敛比舎失火防其柩乃拾骨以归呜呼其可谓不幸者矣先生平生谦谨秉直不欺善书通隂阳术数又能诗有诗集【阙】巻藏于家其在衡山名其所居轩曰乐静轩故门人称为乐静先生云其生元至正戊戌享年六十一子一人女三人孙男四人铭曰
　　质厚而不华才美而行嘉藏于斯丘君子之嗟
　　罗孟敬墓志铭
　　极拙翁者姓罗氏讳存字孟敬泰和人也以永乐辛丑四月二日卒卒之后二日其子仲晦奉葬于县北之楮原而墓未有铭今年予以内艰起复将之京仲晦乃以其塾师康中行所为状来求铭按罗氏始家邑之梅溪其祖均瑞乃徙居城西父仁夀皆不仕而皆饶财好施与翁有弟六人笃于孝友父早卒葬祭无违礼抚其稚弟有加应门干蛊以身先之奉母刘尤尽其道笃意教子请萧尚仁先生为之师先生刚严难事翁处之虽乆无间言性不嗜酒出入闾巷恂恂然未甞忤于物常言种徳莫如医乃学眼科人求之多竒效窭夫细人皆与善药不责其报有司嵗行乡饮必礼翁为賔平居无事輙焚香端坐诵佛老之言及古人竒方奥防训子侄必以仁义忠信与乡人賔客谈论亦如之闻人有善喜若已出虽童仆有过亦以好语训励未甞加笞棰其交朋友以信处乡里宗族皆和厚平生畏慎扵机变之巧耻为之甞别治宅于旧居之南名其堂曰极拙前靖江王府长史萧用道为之记又因以自号曰吾无益于世宜以是表也其生以元至正丁亥八月二十六日享年七十五娶萧氏子二人长仲勤读书有气节先翁五年卒次即仲晦通医学能世其家女四人孙男七曽孙男二予与翁同乡里知翁之行而子又能求铭以着不朽则予安得辞乃为序而铭之铭曰
　　世人竞巧翁以拙称不究其行孰知其名胡不百年七十而止归藏斯丘裕尔孙子
　　廖先生墓志铭
　　永乐二十年八月初八日桐城县学教谕廖先生以疾卒于官其子仪仲祥仲奉柩归泰和葬于【缺】之原惟墓宜有铭乃以乡先生曽存礼所为状来请予与先生同里闬少先生二十年而辱与为友相知最深今虽以内艰起复匆迫就道其忍不铭先生墓乎按廖氏始由金陵徙泰和世以儒名家先生之祖芳所以明经教授乡里父伯先亦举明经为翰林编脩官后终五河簿先生讳传字季习自防端恪凝重聪悟夙成其为学早夜不懈县大夫举为学官弟子业成升太学选授松溪县学教谕其所以教诸生亦如其自为学旦暮坐堂上相与讲论圣贤之道必以脩诸身而见于行事于是学者皆有成其出而显者比比也会朝纂脩永乐大典徴天下教官萃京师者数百人能如先生者无防馆阁诸公雅爱敬之书成受优赉归松溪考满调桐城其所以教亦如松溪时才三年而先生有疾然毎旦犹肩舆至堂进诸生问所业至疾甚乃已及卒诸生哀之如防所亲平生质直好义不喜浮华防孤贫事母至孝年十四伯先先生卒于五河能舆榇归葬哀毁如礼乡人咸称之其教子侄处宗族交朋友皆尽其道事独孤氏寡姊意厚甚抚其甥乐善尤有恩乐善今仕为都水郎中能举其职盖先生之教然也其生元至正丙申五月二十五日享年六十七娶曽氏存礼先生之妹有妇道子二人忆前七八年予为翰林脩撰在北京先生亦以考绩诣行在而主于予万寳坊之官舎时天甚寒予与先生及仪仲三人者毎围炉至夜分煮茗而啜之谈谐笑嬉不啻如骨肉及去予赠诗十章自此不再见然皆相忆不忘也呜呼孰知今已矣感念畴昔予虽欲不铭可得乎铭曰廖氏之先来自金陵累世为儒乡邦所称于惟先生孝友端确扬誉邑庠驰声馆阁表表有炜作人之功胡不百年六十而终归藏斯丘曰有令子刻铭墓中作者太史
　　彭士鼎墓志铭
　　士鼎讳铉姓彭氏居泰和月池世为望族与予家故有连盖予之曽祖母则士鼎之从曽祖姑也自予祖父时数以亲故相徃来予少时亦甞至其家拜其祖香山县丞叔介先生与其父今处士彦晦君退而与士鼎诸兄游相好也时士鼎年才十嵗余方从诸兄读书于经史日记千余言端重谨确不事遨嬉凛然异常儿其祖父皆爱之后予取进士官京师不见士鼎者十三年及以外艰归间徃至其家士鼎出所着文章与予讲论予不能损益也嵗丁酉士鼎以易经领乡荐在高等眀年上春官后期而归益沉敏务学其志不肯小成而止也未防得痰嗽疾气或逆上药食且浸减其父兄求所以疗之者百方终不愈势且殆则呼天曰吾父母老矣而我早死不克终飬曷少缓我乎竟以戊戌十月日卒其祖母与其父母诸兄哭之过哀而族姻朋友之知士鼎者亦莫不哀也呜呼士鼎姿貌丰厚其进退行歩翼然处事必据于理有不可者輙正色直言不曲从茍止遇大夫君子言色温温未甞有所忤奉父母尽孝敬事其诸兄盖怡然顺也其为人如此而其家又世以儒为业其祖父盖善人君子果安所获戾于天而士鼎以夭死呜呼所谓佑善灾恶者可信耶士鼎生洪武辛未卒时年二十七娶刘氏万安城江刘之女子一人生始数月女一皆防葬其所居南园予与士鼎防厚尤不能已于哀者也故为铭其墓铭曰
　　呜呼士鼎质厚而不华守正而不阿才足以为时用学足以世其家而夀乃不遐呜呼其命也耶其可哀也耶
　　方处士墓志铭
　　舒之懐寜有处士曰方君琮字伯玉以宣徳已酉十月十日卒年八十一其子义为河南道监察御史闻讣恸絶即觧官归治防而以同官吴邦直所状行实来请铭曰先人不幸弃诸孤今归将以【缺】年【缺】月【缺】日奉葬于【缺】之原义尝辱爱于先生惟先人之墓宜有铭以昭德垂后敢以为请予曰甞闻子之亲盖所谓乐善君子者今按状良然是不可不铭方氏世为懐寜儒家处士之曽大父绍祖大父昻霄有文行而不仕父桂山在元为黄州教授陈友谅兵乱弃官而归余忠宣公守安庆引为賔客用其谋城防家覆与公皆死焉处士因流落沔阳时虽防然能知其家世务读书自立乆之归懐寜理故业而家益裕与亲戚朋友旦暮过从以为懽其言行皆师古盖未甞有违于理者乡邑之人皆爱且敬焉甞谓人曰丈夫志四方吾将尽天下之大观寜能老于此乎乃防闽浙湘楚逾淮泗入陜洛所至观其形胜访古人遗迹遇贤士大夫内交焉意之所适援笔纪之名曰壮逰録归而其中盖浩然晚爱郭西山水之胜别筑一室寘图书榜曰眀善常与客论谈觞酌盖终日焉因号明善处士常戒义曰吾家世业儒而吾防遭乱不得力学以趾美前人汝小子宜成吾志既而义取进士为御史举其职而处士教之以道益然时既以义为贤而尤多处士之善教配毕氏有贤行子三人义礼智而礼早卒女一孙男四于乎以处士之善虽不及贵显然既食其子之禄而又以髙夀终可谓盛福者矣况国家着令仕而贤者即以所居官赠其亲而处士有贤子安知不终享其荣也哉铭曰幼而屯长乃亨乐善道焯有名游四方际盛明子克贤教之成膺胡福享遐龄藏于斯久而宁
　　吴处士墓志铭
　　丰城进士吴显试用在京师闻其父处士君之丧即觧官归治葬而以吏部员外郎丁铉所为行状来请铭盖处士笃意教子甞作重室聚书延明师以教之缙绅之士之有名徳者皆礼致其中名其室曰云津书阁显甞求予记曰此吾父以教显也不可无记以示乆逺予为记之京师能诗者又从而歌咏之由是人知处士之贤而有未及识之叹乃今已矣显以予为知君故复请铭焉予安得辞处士讳平字伯衡其先居丰城之吴塘至其祖景福始析居县城云津坊而与其父子文皆隠不仕处士早孤诸兄教育之然亦頴然克自立性资敦朴笃于孝弟先茔之傍旧有田以供祀族人各欲私之处士不可曰此祖宗所以致其孝敬者子孙宜百世守之其可废哉于是田以永存而祀亦不废平居守礼而好仁足迹未尝至官府见人有不给者即赈贷之能酬与否不屑屑校也与人处久而益敬而于士大夫尤厚盖欲成其子也显既取进士乡人皆贺处士亦为之喜曰是不负吾志矣及征用来京师惓惓教以忠孝而厚资给之常曰仕者所以丧其良心盖以家为累也吾何靳于吾子哉人盖以处士为贤既老自谓身际太平约与故人亲戚岁时为防饮酒以相欢乡里敬慕焉其生以洪武壬子八月十五日卒于宣德壬子【缺】月【缺】日年六十一娶罗氏有子三人女一人孙男五人处士之葬以【缺】年【缺】月【缺】日其墓在【缺】之原铭曰
　　云津之阳矗髙阁经史百氏相间错延师教子俾力学有严训辞本先觉业成而升志允若玉石加礲匪徒琢行孚于乡警凉薄晚有髙情众所乐嗟今已矣不可作新阡盘盘此焉托我为铭诗庶无怍后百千年久弥灼
　　御史谢良翰墓志铭
　　君讳宪字良翰姓谢氏临江之新淦人晋临川内史灵运之后十世祖仲任与欧阳文忠同年取进士官至殿中侍御史至君之曽祖逺翁祖子亷父程高皆不仕然皆以忠厚闻乡里君六嵗而孤母何氏教育之俾从良先生受业业成乡人子弟争师之得以其资备甘防为飬极爱敬之情退而与其弟怡怡然乐也洪熈改元命下江南求文学之士有司荐起君至京师试事于吏部而太子少保金公防孜雅知君延至其家教诸子朝夕授之书讲説详尽而重厚端严公益爱之乆之除建寜府照磨建寜逺郡为吏者多怠忽案牍不能无谬误者君至日夜磨勘皆驳而正之府中肃然敬惮焉时方择贤为御史于是御史包徳懐首荐君遂徴为御史益恭谨不懈遇事无小大必究其情而折之于理不茍止妄随众皆称之以为无愧于其职甫四月以疾卒宣徳七年十月二十八日也生洪武庚午七月二十四日享年四十三娶张氏有一子曰邦女二尚防君天性孝友常笃念其亲而恨不得侍左右及为御史则喜曰吾父不幸早世吾母守节以教我今防頼恩徳至于此而当圣眀之世举封赠之典庶或有及乎吾其慎修以成吾志时其母年防八十矣呜呼孰知老者存而壮者乃遽已乎推君之志其能无遗憾也乎然而命也邦从在京师至是奉柩归将以【缺】年【缺】月【缺】日卜葬于【缺】之原而以翰林编脩习嘉言所为状来请铭予素知君而重哀其志乃为之铭庶防少慰焉耳铭曰
　　呜呼谢君遽止于斯有伟其才尚蓄未施伤哉老母失此壮子何辜于天斯乃已矣卜藏斯丘食其墨铭以慰之安此宅
　　杨博士墓志铭
　　博士名颢字希章姓杨氏其先居泰和县西湖潭里曽祖某始徙南溪祖舜卿父彦通皆不仕希章自防喜学祖与父防意教之遣从乡先生彭与和受业骎骎有造诣后入县庠为弟子员读书作文日夜勤慎于事师处友皆尽其道未甞有过当时在学者百余人希章年甚少前軰皆以逺大期之希章益自勉登永乐辛丑进士第归乡里乡里子弟争师之受其教者多有成乆之召为太常博士凢有事于上下神只益恭谨不懈少傅杨先生馆之使教其子谆谆然为讲説学者慕之多从之者受任三年上以为称推恩赠其父为博士母与妻皆孺人将捧勑归焚黄于墓下而病不果行逾月遂终宣徳壬子十二月二日也距其生洪武戊辰四月一日享年四十五初娶刘氏先卒再娶罗氏又卒又娶廖氏凢三娶有二子砥砺三女嫁【阙】希章温厚和平孝于亲友于兄弟睦于姻戚故旧与人处能辅以义及在太常又善于其职自始从予防县庠洎同官京师前后三十余年见其如此意谓方进未止也而竟止于斯呜呼其命也夫希章初病时其弟希武适来得治医药与其终事今将举柩归葬而以监察御史彭百錬所为状来请铭予素厚希章而重哀其死奚可以辞乃为铭之其葬以【缺】年【缺】月【缺】日其墓在【缺】山之原铭曰
　　既学而仕宜享夀祉而遽藏于此人谁不死尚利尔后嗣
　　罗处士墓志铭
　　公姓罗氏讳道生字孟昭其先居泰和仁善乡之梅山里至公高祖福始徙其乡之头以赀富得名曽祖仲实遇非横早亡防其家祖均瑞才五嵗随母嫁城西刘茂林遂冐其姓居城西复振起其家父仁夀凡四世皆不仕公生而秀頴父母爱之乡先生萧尚仁教其家子弟公独出侪軰以推择为郡庠生又受业于吉水顔六竒二先生皆奬誉之学有端绪以疾去又遭父防遂不复出惟以飬母为事与兄弟相友爱公私之事皆以身任之暇则观史书接大夫君子考论古人言行以资其身防意教子曰吾不幸废学吾儿可复废耶仍延致尚仁先生教之先生卒继以其子用道及龙仲雨皆礼之甚至既而遣长子防乡校受易于庐陵谢子方次子諆居家塾受诗于里儒陈公延二子皆能力学如公志皆有造就公好徳乐义于事先极孝敬常曰姓氏所以别宗罗之于刘其可终冐乎乃与诸父兄弟言于官请复罗氏君子韪之家虽丰而自奉俭约然于祭祀賔客赒穷恤匮则未甞吝也甞以输税诣京师次池州遇暴风他舟多覆溺人浮沉巨浪中莫有援者公号于岸曰有能活一人者吾赏米一石活五人皆衣食而遣之后三十年过黄盆湖民家见有书公名为位祀之者盖所活者也其待姻戚乡党有礼遇臧获下人皆有恩见人之善者敬之其为不善者未甞一与狎也治家整然有条理虽老不倦尤谨于守法其居室服用必如制戒家人勿蓄异物曰伹取充用而已毋以妖异贾祸也其善行多可纪如此娶韦氏继胡氏二子即諆胡出也领乡荐入太学未仕而卒諆取进士为刑部主事有能名四女长韦出其三皆胡出嫁袁仲彬胡秋辉乐象明严思济孙男三镛翀翰曽孙男一曰浚公生元至正乙未闰正月廿四日没于宣徳甲寅二月廿八日享年八十初疾革諆在京师镛侍侧请祷焉公曰死生有命非祷所能益也尔奚用祷为我语尔叔慎以持已忠以奉职教尔兄弟皆能有立吾志愿足矣虽死奚憾言毕而逝諆闻讣恸絶即解官归服丧卜以【缺】年【缺】月【缺】日奉葬于【缺】之原以予为知公乃奉状来请铭予闻洪范所谓五福而本于好徳公之徳裕矣而夀考康宁以卒于正寝此好徳之验也况又有令足以显扬于后公可谓盛福者矣于其葬也是宜铭铭曰福备诸身及其后人惟德义是遵斯有获于天铭以昭之千载弥新
　　陈处士墓志铭
　　处士陈氏讳美字克良世居永丰县迁鸎乡之留屯里以宦学为名家曾祖【阙】祖【阙】父志徳皆积忠厚而皆不仕处士生有至性幼值元季避乱无宁时能顺父母不忧劳其心国朝平定有宁宇处士年才十嵗已能尽孝爱尝之旁近亲旧之家食以美味辄不食曰将归以奉二亲与二弟闻者咸嗟异之盖其孝弟出于天性然也及长温厚谨重事亲无过举亲没哀甚蔬食以终丧嵗时备物致享必尽诚抚二弟克俊克逊尤笃既教之学又为之娶无愧于为人兄者睦于姻族信于朋友治家以勤俭待物以平恕乡人少长皆慕其徳服其化有为非义者不敢使闻之或有争竞不平多质于处士防理折之无不悦服常曰彼是非不辩者不反诸心故也反而得之何争之有闻者谓为名言以是尤为县大夫所礼嵗乡饮必寘之賔位而人皆以为宜笃意教子自言吾故簮缨之家不可坠先世之闻使其次子诚逰乡校而教之甚至及诚取进士为兵部主事益训励不少置诚亦能奉其教宣德九年【缺】月【缺】日【缺】处士以疾卒于家年七十九妻谢氏四子皆业儒遗言勉诚以竭忠守分无负于国家女一孙男【阙】人诚与诸兄弟以【缺】年【缺】月奉葬于其里【缺】之原而以翰林编脩钟复所为状来谒铭于乎处士孝友人也有士之实者也世之名为处士者多矣未见其皆无愧也若公者庶防无愧焉耳矣予安得辞乃按状序而铭之铭曰
　　孝友之行乃仁之施休哉陈公率履不违充而达之誉望有伟惟士之名庶几无愧乡山之原峩峩新阡全归于兹大耋之年夫既有年而又有子刻铭垂休何千百祀
　　王处士墓志铭
　　处士王氏讳忱字敬恂一字公弼梅雪其号也世家泰和之梅冈为望族曽祖臣山祖独清父予皆不仕予为庐陵永和彭氏赘壻生处士于永和故遂为庐陵人自防谦敏好学甞从胡山立先生逰博渉书史好为唐人诗其事亲极爱敬亲没祭无违礼二兄相继亡事二寡嫂皆尽礼死亦以礼葬之而抚兄之子如已子嫁娶皆不失时壮逰四方遇名山胜景必形于歌咏晚年以家事付其子惟与贤士大夫觞咏以为娱从兄伯彰居梅冈亦笃谊而好吟处士时徃从之极其意之所适然后归正统丁已十一月二十二日以疾卒享年七十二娶钟氏生子二人女一孙男一人孙女【缺】卜以【缺】年【缺】月【缺】日奉葬于【缺】之原而以予舅氏欧阳先生所状行实来求铭予闻处士久矣生虽不及见死则奚忍不铭乃为之铭曰呜呼处士躬孝友晚歳怡情在诗酒宜以百年为尔夀胡乃遽归无何有我铭其藏传不朽
　　于先生墓志铭
　　予防时甞从舅氏欧阳先生读书于永和时则有于公王用霖二先生与予舅氏交最善而皆以文章翰墨见重当时数徃来讲论予从傍聴之心窃慕焉公又从谢先生子方逰有决科之志其后用霖先卒公啓以疾不果出而乡里子弟师尊之未防予亦归泰和乆之遂窃第入翰林毎从人问于先生起居之状而先生亦卒矣追念畴昔盖不能不防然伤心也今年予内弟欧阳士则来北京于先生之子刚之则士则姊夫也以舅氏所述于先生行实俾予铭其墓呜呼予尚忍为之铭哉然亦何可不铭按状先生讳闶字公雪岩其号也其先金华人宋时有履吉先生者典教庐陵遂家于永和曽祖拙愚清江学官祖应云父从龙皆业儒而皆不仕先生自防聪敏出侪軰温然和厚而最孝友早孤善事其母抚三弟尤笃弟先卒则又抚其孤教育之平居以礼法自持其教人亦必使由于礼法襄阳府学甞辟先生为师固辞不就一时名公如觧胡二学士脩撰萧时中国子愽士罗师程軰皆与先生有文字之雅欲推挽俾见用于世而惜其病也先生旷懐雅度不汲汲于名利唯以诗书自娱虽甚贫不厌君子韪之正统丙辰四月十三日卒于正寝年七十三初娶欧阳氏再娶龚氏王氏有子二人长刚之欧阳氏出次绳之龚氏出也孙男一曰善贞葬以【缺】年【缺】月【缺】日其墓在【缺】之原铭曰既善其身以淑诸人病不克振又何戚欣归全于兹昭徳有文后百千年愈逺弥新
　　张子中墓志铭
　　公张氏讳忠字子中松江华亭人曽祖秉彛祖仁甫父安皆不仕然世积忠厚乡称长者公早孤母顾氏抚育之长读书通大义常痛不及事父故事母极爱敬备物致飬朝夕无违礼母甞病躬侍汤药衣不觧带时人称其孝家虽不甚丰而乐以余财赈贫乏与人处务掩恶扬善然于事之是非必尽道理未甞茍异而妄随故乡人有不平者不求直于官而多于公取正焉平居胸次悠然不役役于物课僮仆勤树艺客至则饮酒相欢所与厚者多一时名士言行有可法者必籍记之其取善不厌如此甞谓其子政曰吾不幸防孤废学不克有所为今幸遇圣朝岂可负哉遣入郡庠受业业成领乡荐会试礼部得分教遂安既而用荐举拜湖广道监察御史公喜曰成吾志矣数以书勉其忠慎政奉教以称职闻吏部奏请推恩以政所居官封公为文林郎湖广道监察御史既得命而公卒矣宣徳八年正月十五日也距其生元至正甲午三月三日享年八十娶吴氏有二子女一孙男三曾孙男四政将以【缺】年【缺】月【缺】日奉葬于【缺】　山之原而以其友江西按察佥事黄翰汝申所为状来请铭呜呼公可谓善人君子也既享高夀防宠命而子又克孝其得于天也厚矣葬奚可不铭乃为序而铭之铭曰积善于身内以事亲外以及人宜有获于天而卒返其真勒辞贞珉千古不泯
　　杨仲穆墓志铭
　　仲穆杨氏泰和中村里人也以永乐丙申八月十九日卒年四十九是年【缺】月【缺】日葬于里河埠先茔之次后廿余年其子徳敷为大理评事始以翰林编脩萧镃孟勤所状行实来求铭将纳之圹中泣曰生不能早有立以图显先徳今始求于先生此生之罪也愿先生赐之铭使永永不朽则为幸大矣予虽不识仲穆然哀徳敷之言乃按状序而铭之杨氏故大家仲穆之祖晴川以上皆居县治西庙巷元末兵乱其父与良始徙云亭乡之中村仲穆天性孝弟未冠已能事父兄有事必服其劳既长而益力父疾躬侍汤药不忍去左右其事母尤极敬爱二亲没葬祭无违礼而哀戚过之嵗时祀先省墓必以身任焉于宗族尤厚训其子侄必以义兄仲实早死人有欺其孤而侵其产业者仲穆毅然持正不可回得不侵乡人曲直不能平质于仲穆必公其是非为平之莫不悦服闲居静处未甞有外慕唯课僮奴治稼穯至于修陂堰以备水旱必命众豫为之乡里常頼以不饥其行类如此盖可谓一乡之善士而天不畀之年呜呼惜哉然今有子在官位所以显其亲者未可量天盖以是报之也娶柳溪陈氏有妇道子五人徳崇女一人孙男十四人孙女五人曽孙男二铭曰
  </div>
  <div class="pagination">
   <a href="抑庵文集_page28.html">
    上一页
   </a>
   <span>
    ...
   </span>
   <a href="抑庵文集_page24.html">
    24
   </a>
   <a href="抑庵文集_page25.html">
    25
   </a>
   <a href="抑庵文集_page26.html">
    26
   </a>
   <a href="抑庵文集_page27.html">
    27
   </a>
   <a href="抑庵文集_page28.html">
    28
   </a>
   <span class="current-page">
    29
   </span>
   <a href="抑庵文集_page30.html">
    30
   </a>
   <a href="抑庵文集_page31.html">
    31
   </a>
   <a href="抑庵文集_page32.html">
    32
   </a>
   <a href="抑庵文集_page33.html">
    33
   </a>
   <a href="抑庵文集_page34.html">
    34
   </a>
   <span>
    ...
   </span>
   <a href="抑庵文集_page30.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
