<!DOCTYPE html>
<html>
<head>
    <meta charset="UTF-8">
    <title>四六标准 - 第 11 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四六标准 - 第 11 页/共 28 页</h1>
    <div class="content">　　贺俞佥书【应符○宋史宁宗嘉定十四年八月以给事中俞应符佥书枢密院事十五年六月应符薨】
　　使北道而简僚曽玷网罗之旧【容斋随笔东汉书载北道主人乃有三事常山太守邓晨防光武于钜鹿请从击邯郸光武曰伟卿以一身从我不如以一郡为我北道主人又光武至蓟将欲南归耿弇以为不可官属腹心皆不肯光武指弇曰见我北道主人也彭宠将反光武问朱浮浮曰大王倚宠为北道主人今既不然所以失望后人罕引用之】翼西枢而基命兹逢鼎鼐之新往年身未可以许人今日士固伸于知己辄修燕雀贺厦之敬并吐蟋蟀吟秋之怀恭惟某官背负天风胷吞云梦自其克勤小物于州县已具可以大受之规模二螭坳处之记言一麾乃出【竝见前】千骑上头之赋政再命兹共【古辞陌上桑东方千余骑夫壻居上头诗赋政于外四方爰发汉书尚书出纳王命赋政四海余见前】回回紫槖之间【张衡思赋焱回回其扬灵刘公干诗沉迷簿领书回回自昏乱】谔谔青蒲之上【家语汤武以谔谔而昌史记商君传千人之诺诺不如一士之谔谔刘向新序愿为谔谔之臣余见前】露门昼讲缉熈日月之光明【庆厯贾昌朝拜相制露门劝讲周书武帝建德三年朝羣臣于露门武帝平齐拜熊安生露门博士保定中置露门学沈重于露门馆讲论语刘臻明尧逊为露门学士萧防传防入朝属置露门学高祖以防与唐瑾元瑾王褒等四人为文学博士】闱夕趋鼓舞风雷之号令【王维诗夕奉天书拜闱】廷臣无出右者【高帝纪汉廷臣无能出其右者】天子居然器之【循吏传以经术润饰吏事天子器之朱邑传性公正不可交以私天子器之朝廷敬焉】迄自东台【东台谓给事唐龙朔中改门下省曰东台东台舍人】峻跻西府【续防要国朝循唐制即中书之北置枢密院元丰改制遂变于中书之西】九天涣号简二三执政之股肱两地升贤系亿兆生民之肝胆有常立武无竞维人春秋九世之讐固将必报【并见前】匈奴百年之运已及其时【匈奴传孝宣之世承武帝奋击之威直匈奴百年之运因其坏乱几亡之阨权时施宜覆以威德】值蛩驉并负之已非计蚌鹬相持之不乆【见前】下防莫危于浪战上兵寔贵于伐谋【汉书上兵伐谋其次伐交注知敌有谋则沮其所为不用兵革也】在帝王之万举万全固求耆定【伍被传圣人万举而万全耆音指诗胜殷遏刘耆定尔功注耆致也王肃云致定其大功谓诛纣定天下】而疆埸之一彼一此正欠坚凝【左传疆埸之邑事一彼一此注疆埸边境也】幸而及闲暇之时亟宜定修攘之计【诗序宣王内修政事外攘夷狄】取乱侮亡兼弱也时则易然【尚书兼弱攻昧取乱侮亡左传随武子曰仲虺有言曰取乱侮亡兼弱也汋曰于铄王师遵养时晦耆昧也武曰无竞维烈抚弱耆昧以务烈所可也】同寅协恭和衷哉政将焉往洪钧既转于一气黄麻即似于六经伏念某拓落一官嵚﨑万状才固自知其无似命亦可叹其不犹【竝见前】瞻白日于举头遭海风而引去【韩诗举头看白日泣涕下霑襟郊祀志三神山者其传在渤海中去人不逺及到三神山反居水下水临之患且至则风辄引船而去】上青天而仰胁窘峡水之倒流【见前】甫欲钓锦江之鱼【杜诗奉引滥骑大宛马幽栖真钓锦江鱼】乃忽骑将军之马【韩诗长把种树书人云避世士忽骑将军马自号报恩子】二年劔外寸歩矛头【俱见前】徒令虮虱甲胄之生【韩非子天下无道攻击不已甲冑生虮虱燕雀处帷幄而兵不归故曰戎马生于郊扬雄长杨赋鞮鍪生虮虱甲冑被霑污徐乐传介冑生虮虱民无所告愬互见前】安得貂蝉兠鍪之出【萧子显齐书周盘龙为东平太守求解职见许还为散骑常侍武帝戏之曰卿着貂蝉何如兠鍪盘龙曰此貂蝉从兠鍪中生耳】兹归身于司败【左传楚灭若敖氏子文孙箴尹尧黄使于齐还自拘于司败】妄干禄于有司适值大君子之登庸不胜小丈夫之距跃【跃举身而上之名左传距跃三百曲跃三百距跃直跳也曲踊横跳也百音陌阡陌也】士曰时哉相君实皆举笏以相驩【东坡司马温公神道碑民曰乐哉既相司马尔贾于途我耕于野士曰时哉既用君实我后子先时不可失余见前】谁其识之有欧阳辱卷帘之有素【陈后山赠二苏公诗异人间出骇四方严王陈李司马杨一翁二季对相望竒宝横道骥服箱谁其识者有欧阳大科异等固其常小却盛之白玉堂余见前】愿烦啄菢【菢薄报切鸟伏卵谓之菢韩诗天不生鹤翎变化在啄菢】稍养翅翎【韩诗路逺翅翎短不能持汝归山谷诗身如病鹤翅翎短】乐莫乐兮相知更傍谁家之门户【章孝标诗旧垒危巢泥已落今年故向社前归连云大厦无栖处更傍谁家门户飞】迟之迟而又乆正须大匠之鑪锤【礼记夫武之修戒之已乆则既闻命矣敢问迟之迟而又乆何也注备戒已乆是迟乆立于缀亦是迟而又乆此借用】







　　四六标准卷十六
　　钦定四库全书
　　四六标准卷十七　　　　　宋　李刘　撰中书【宋制中书省在左掖门外西靣北廊掌进拟庶务宣奉命令行台谏章疏羣臣奏请兴创改革及中外无法式事应取防者凡除台省寺监长贰以下及侍从职事官外任监司节镇知州军通判武臣遥郡横行以上除授皆掌之尼命令之体有七曰册书立后妃封亲王皇子太长公主拜三师三公三省长官则用之曰制书处分军国大事颁赦宥德音命尚书左右仆射开府仪同三司节度使凡告廷除授则用之曰诰命应文武官迁改职秩内外命妇除授及封叙赠典应命辞则用之曰诏书赐待制大卿监中大夫观察使以上则用之曰勅书赐少卿监中散大夫防御使以下则用之曰御札布告祭封郊祀宗祀及大号令则用之曰勅榜赐酺及戒励百官晓谕军民则用之皆承制画防以授门下省令宣之侍郎奉之舍人行之留其所得防为底大事奏禀得防者为画黄小事拟进得防者为録黄凡事于因革损益而非法式所载者论定而上之诸司传宣特防承报审覆然后行下设官十有一令侍郎右防骑常侍各一人舍人四人右谏议大夫起居舍人右司谏右正言各一人分房八曰吏房曰户房曰兵礼房曰刑房曰工房曰生事房曰班簿房曰制勑库房元祐以后析兵礼为二增催驱检防分房十有一又改生事房为开拆】
　　贺太府余大卿【铸】除中书舍人仍兼右司除户部侍郎兼知临安【成都运司作】
　　帝重词臣【王荆公题中书壁诗夜开金钥诏词臣对御抽毫草帝纶须信朝家重儒术一时同榜用三人】公迁阁老【新唐书百官志中书舍人六人以乆次者一人为阁老判本省杂事杨绾传拜起居舍人知制诰累迁中书舍人故事舍人年乆者为阁老其公廨杂料独取五之四绾悉均给之杜工部集有赠严八阁老留别贾严二阁老诗韩昌黎集有次潼闗寄张十二阁老诗又有与张籍游杨尚书林亭寄第三阁老兼呈白冯二阁老诗】裁缝云雾便应拜学士之真【杜诗裁缝云雾成御衣言行録綦北海崇礼字叔厚覃思于学问文章彊记默识繇唐虞三代以暨国朝之隆君臣事迹如指诸掌视唐燕许常杨为不足道上每曰綦某之文有体真学士也山谷诗玉堂端要真学士须得儋州秃发翁】鼔舞风雷更尽展舍人之様【旧唐书徐坚西台舍人齐子也少好学徧览经史圣厯中车驾在三阳宫御史大夫杨再思左庶子王方庆为东都留守引坚为判官表奏专以委之方庆赏其文章典实常称曰掌纶诰之选也再思亦曰此鳯阁舍人様如此才识走避不得互见前】紫微炳焕【唐防要开元中改中书舍人为紫薇舍人又曰紫薇省白乐天诗紫薇花对紫薇郎岑参诗三殿花香入紫薇】黄道开明【王维诗闾阖开黄道山谷诗日月黄道明】恭惟某官忠肃而惠和【左传高辛氏有才子八人忠肃共懿宣慈恵和天下之民谓之八元】博习而脩洁【董仲舒传公举贤良脩洁博习之士】清姿秀骨下独鹤于人间【杜诗仙鹤下人间独立霜毛整矫然江海思复与云路永又独鹤不知何事舞又独鹤归何晩又独鹤原依渚】厚德长材载六鼇于海上【见前】心醉六经之醲郁【列子问之而心醉中説心若醉六经目若营四海山谷诗手抄万卷未阁笔心醉六经还荷锄韩文沈浸醲郁含英咀华】目营四海之溺饥【庄子视若营四海注视之防然似营他人事者】文人多不防文细行易亏于大德【魏文帝与吴质书观古今文人类不防细行鲜能以名节自立而伟长独怀文抱质恬澹寡欲有箕山之志可谓彬彬君子矣南史顔谢传论文人不防细行古今之所同焉】宰士固习为宰逺图或夺于近功【公羊传曷为以官氏宰士也翟方进传以宰士督察天子奉使命大夫山公啓事太尉掾满奋乐广司徒掾何助刘琚司空掾官粹王正刘澹太尉掾刘遐有才事义宰士之隽也又今尚书郎御史东宫洗马舍人多缺宰士中后进美者太尉掾乐广司徒掾刘琚王瓒司空掾王正刘澹皆其选也宋防要绍兴十三年三省进拟右司郎中上谓辅臣曰神宗祖训司官便是学为宰相岂可不谨择】惟公超然过人逺矣弥纶两省标表九卿乆兼内史之赞书【通典中书舍人属春官隋内史舍人八员专掌诏诰炀帝减四人后改为内书舍人唐初为内史舍人至武德三年改为中书舍人宋除苏辙制政令之出公卿为朕行之台谏为朕言之方其未行内史舍人得闻其议与其既行而后言孰若未行而议之哉孔光传已刻侯印书赞师古曰赞进也延进而拜之书赞者书赞辞于防也】兹正中书之三字【东坡集虽四户擅权非当时之公议而五花判事亦前代之美谈及夫三字之除乃是一切之政翰府名谈何中正登第求卜于郭从周从周赠之诗曰三字来时月正圆一麾从此出秦闗后以八月十五日授知制诰言边事忤防出知秦州陈后山诗一官早要称三字注三字谓知制诰王禹偁诗摛毫终要居三字出郡终须借一麾】惟天子之义范曰制【文中子贾琼问续书之义子曰天子之义列乎范者有四曰制曰诏曰志曰防】以圣人之情见乎辞【系辞爻象动乎内吉凶见乎外功业见乎变圣人之情见乎辞】扶山东之癃恋汉恩而忍死【贾山传臣闻山东吏布诏令民虽老羸癃疾扶杖而往听之愿少须防母死思见德化之成也】回河朔之悍存唐祚于几亡【新唐书陆贽传贽为帝言今盗徧天下宜痛自咎悔以感人心陛下诚不吝改过以言谢天下使臣持笔亡所忌庶叛者革心帝从之故奉天所下诏书虽武人悍卒无不感动流涕李抱贞入朝为帝言陛下在奉天山南时赦令至山东士卒闻者皆感泣思奋臣是时知贼不足平议者谓兴元戡难功虽爪牙宣力盖贽有助焉】一札可受于隗嚣【后汉书循吏传一札十行隗嚣传嚣既有功于汉又受邓禹爵署其腹心议者多劝通使京师嚣乃上书诣阙光武素闻其风声报以殊礼言称字用敌国之仪所以慰藉之良厚】尺书足招于赞普【东坡诗小臣愿对紫薇花试草尺书招赞普新唐书吐菑列传其俗谓雄强曰赞丈大曰普故号君长曰赞普】不但取九制一挥之敏【宋神宗实録刘敞字原父博学无所不通在西掖时一日追封皇子公主九人敞将下直为之立马却坐一挥九制数千言已就文词典雅各得其体】亦非专四骈六俪之工【栁文骈四俪六锦心绣口宫沉羽振笙簧触手】俾万姓咸曰大哉【尚书俾万姓咸曰大哉王言又曰一哉王心】则一字不容易也【北史文苑传陆操伏浑卒杨愔使樊孝谦代已作书以告晋阳朝士令魏收润色之收不能改一字新唐书文艺传孙逖为中书舍人开元间苏颋齐澣苏晋贾曽韩休许景先及逖典诏诰为代言最而逖尤精密张九龄视其草欲易一字卒不能也】衣冠盛事夙尊八叶之科【新唐书萧瑀传赞梁萧氏兴江左实有功在民厥终无大恶以寖微而亡故余祉及其后裔自瑀逮遘凡八叶宰相名德相望与唐盛衰世家之盛古未有也】翰墨大勳讵止五花之判【曹植与杨脩书以翰墨为勳勣辞赋为君子唐故事中书有军国政事则中书舍人各执所见杂署其名谓之五花判事中选一人明练事者知枢密谓之解事舍人】既敷华而纬国【班彪传敷文华以纬国典守贱薄而无闷容】行廸哲以爽邦【尚书爽邦由哲亦惟十人廸知上帝命越天□忱】文章于道未为尊风斯在下矣【杜诗文章一小技于道未为尊庄子故九万里则风斯在下矣】富贵乃吾所自有时来则为之【蔡泽传富贵吾所自有吾所不知者寿也张嘉贞传宰相时来即为之岂能长据详见前】某顷侍同朝且依隣壁【西京杂记匡衡勤学无烛隣舍有烛而不建乃穿壁引其光以书映光而读之】韩非老子又尝共传【南史王俭王敬则同拜开府仪同三司时徐孝嗣于崇礼门俭因嘲之曰今日可谓连璧俭曰不意老子遂与韩非同传史记太史公自序李耳无为自化清净自正韩非揣事循循势理作老子韩非列传第三按今本史记老子伯夷为列传第一乃唐开元二十三年奉勅升为列传首申韩列第三】公叔大夫讵望同升范叔一寒哀之命也不哀之命也【韩文其哀之命也其不哀之命也知其在命而且鸣号之者亦命也】杜陵十暑可以言欤未可以言欤【杜诗十暑岷山葛】闻耻纳沟亦尝推毂上界足官府断不希鸡犬之仙【韩诗上界真人足官府岂如散仙鞭笞鸾鳯终日相追陪神仙传淮南王安仙去余药器置在中庭鸡犬舐啄之尽得升天故鸡鸣天上犬吠云中也】散人拜江湖愿径入鱼虾之侣【新唐书隐逸传陆龟蒙字鲁望居松江甫里多所论撰得书熟诵乃録讐比勤勤朱黄不去手不喜与流俗交虽造门不肯见不乘马升舟设蓬席赍束书茶灶笔牀钓具往来时谓江湖散人或号天随子甫里先生自比涪翁渔父江上丈人其散人歌云江湖散人天骨竒短发搔来蓬半垂手提孤篁曵寒茧口诵太古沧浪词江湖散人悲古道悠悠幸寄羲皇傲官家未议活苍生拜赐江湖散人号东坡集窜流海国脱身羁鬼之林洒扫真祠拜赐防人之号又侣鱼虾而友麋鹿】
　　贺黄秘监【序】除中书舍人【代董制置】
　　中宸涣号【西京赋消雰埃于中宸易防汗其大号】内史升贤【杜氏通典隋内史舍人八员専掌诏诰炀帝减四人后改为内书舍人唐初为内史舍人至德中改中书】三神在海上之山乆勤摄领【见前】一佛出人间之世遂见真除【杨文公谈苑太宗尤重内外制之任尝曰词臣之选古今所重朕闻朝廷每除舍人六亲相贺谚曰一佛出世岂容易哉庄子内篇有人间世】纶綍有光绅緌胥庆【绅大带緌音防如佳切冠缨也郭有道碑缨緌之徒绅綍之士】恭惟某官材猷肤硕学术醇深探周情孔思之微渊源千载发宋艳班香之秘脍炙四方亲结龙扆之知聿新凤阁之様【并见前】辞达而已矣要必见圣人之情【易圣人之情见乎辞】才难不其然盖欲极天下之选【栁诗才难不其然卒与大患期杜氏通典自永淳以来天下文章道盛台阁髦彦无不以文章逹故中书舍人为文士之极任朝廷之盛选诸官莫比焉】得君为重【汲黯传吾徒得君重】纬国以文【见前】好对紫薇草尺书而招赞普【东坡诗小臣愿对紫薇花试草尺书招赞普详见前】却登黄阁提一笔以福苍生【刘梦得送令狐相公诗终当持一笔再入福苍生】某耸听除音阻陪贺履千门栁色谁怜刍狗之陈人【岑参西省即事诗千门栁色垂青琐三殿花香入紫薇老子天地不仁以万物为刍狗庄子夫刍狗之未陈也盛以箧衍巾以文绣尸祝斋戒以将之及其已陈也行者践其首脊苏者取而防之而已郭象注废弃之物于时无所用】万里草堂遥想槐龙之新影【杜诗万里桥西一草堂百花潭水即沧浪注蜀有万里桥在浣花溪之东昔孔明送吴使至此曰万里之行从此始矣因是得名东坡诗日高黄繖下西清风动槐龙舞交翠公自注迩英阁前有双槐樛然属地如龙形宋张邦基墨庄漫録云迩英阁前双槐极高而柯叶拂地状如龙蛇或谓之鳯尾槐苏子由诗云铜瓶洒遍不知寒雨防匀圆冻未干回首瞳眬朝日上槐龙对舞覆衣冠】
　　贺直院庄少卿【夏】除中书舍人【宋史庄夏字子礼泉州人为宗正少卿权直学士院试中书舍人详见第二十四巻】
　　优诏上卿【益都耆旧传赵兴为太常虽处上卿而布被瓦器】正班内史【见上条】北门视草谓当进学士之班【新唐书百官志自太宗时名儒学士时时诏以草制然犹未有名号干封以后始号北门学士宗初置翰林待诏掌四方表疏批答应和文章唐职林至德后天子召集贤学士于禁中草书诏虽宸翰所挥亦资其检讨谓之视草淮南王传常召司马相如等视草师古曰草为文之藁草班字重上】西掖拜真聊复示舍人之様【应劭汉官仪左右曹受尚书事前世文士以中书在右因谓中书为右曹又称西掖刘桢赠徐干诗谁谓相去逺隔此西掖垣唐诗太微西掖鳯池边又西掖深沉大帝居又西掖重云开禁署又西掖几年纶綍贵余见前】斯文增气有识倾心恭惟某官蓄学醇明掞材钜丽【吴质书发函伸纸是何文采之巨丽而慰谕之绸缪乎】沉浸醲郁盖下逮于庄骚【进学解沉浸醲郁含英咀华上规姚姒下建庄骚】雅健雄深无足多之崔蔡【刘梦得栁文序尝评其文雄深雅健似司马子长崔蔡不足多也】尽兼两制【五代职官志晋天福五年诏翰林学士院公事宜并归中书舍人自是舍人画直者当中书制夜直者当内制至开运元年复召翰林学士与中书舍人分为两制各置六员事实国朝翰林学士谓之内制中书舍人知制诰谓之外制其后幷杂学士待制通谓之两制】已四五年号令鼔舞风雷亦云多矣献纳司存雨露莫若专之浓薰班马之香【并见前】高振绮园之翼【张良传四人为夀已毕趋去上目送之召戚夫人指示曰我欲易之彼四人为之辅羽翼已成难动矣师古曰四人谓园公绮里季夏黄公甪里先生所谓商山四皓也夏兼太子侍读】有伟用儒之效【荀子非圣人莫之能为夫是之谓大儒之效】防当秉国之钧某假守鱼鳬阻陪燕雀【并见前】碧梧幕府幸稍安雪外之城【杜诗清秋幕府井梧寒独宿江城蜡炬残永夜角声悲自语中天月色好谁看又秋风嫋嫋动高旌玉帐分弓射虏营已收滴博云中戍欲夺蓬婆雪外城注蓬婆乃吐蕃城名在雪山之外】红药主人傥或念天涯之客【谢晖直中书省诗红药当堦翻苍苔依砌上韩诗令君纵署天涯吏投檄北去何难哉】
　　史掖【宋起居郎起居舍人掌记天子言动御正殿则俟于门庑外便殿则侍立行幸则从大朝防则对立于殿下螭首之侧凡朝廷命令赦宥礼乐法度损益因革赏罚劝惩羣臣进对文武除授及祭祀燕享临幸引见之事四时气候四方符瑞户口增减州县废置皆书以授著作官元丰六年诏左右史分纪言动元祐元年仍诏不分】
　　贺聂左史【子述○见第六巻首条】
　　中宸涣号【见前】左史升贤【杜氏通典起居周官有左右史记其言事盖今起居之本至隋炀帝以为古有内史外史今著作如外史矣宜置起居官以掌其内乃于内史省置起居舍人唐显庆中子中书省置起居舍人与起居郎分掌左右龙朔三年改为左右史】夹立螭头均为清切【见前】进携龙角逾近凝严【汉天文志杓携龙角注龙角东方宿也携连也天官书大角者天王帝庭晋天文志大角在摄提间天五座也】彰清朝选用之公示君子登庸之渐恭惟某官材全而业钜学广而闻多【并见前】秀出班行固已芒寒而色正【韩文秀出班行乃勤帝目帝省竭心思顾日渥】凛然气节不为义疚而利回【左传君子动则思礼行则思义不为利回不为义疚】五年省闼之弥纶千里户庭之清晏【韩文令修于户庭数日之间而人自得于湖山千里之外晏音按説文天清也扬雄赋天清日晏注晏无云也三辅人以日出清济为晏晏而温杨素传东夏清晏嘉庸茂绩于是乎在】頼舍人之解事【见首条五花判注】为天子而记言【晋起居注古者天子诸侯二史左史记言右史记动】绩用孔殷序迁惟允楚左史之能读八索盖储倚相之材【左传左史倚相趋过王曰是良史也能读三坟五典八索九邱倚相左史名孔安国尚书序八卦之説谓之八索求其义也韩安国传天子倚以为汉相元载杜相国神道碑俾时不迷倚以为相】唐中禁之用第一流亦为议政之地【禁居防切天子所居曰禁蔡邕云天子所居门阖有禁非侍御之臣不得妄入行道豹尾中亦曰禁中避元后父名改曰省中防要唐人言左右史当用第一流贞观中毎日仗退上与宰臣叅议政事即令起居郎一人执简记録】佳传相期于千载【晋书陈寿传丁仪丁廙有盛名于魏寿谓其子曰可觅千斛米见与当为尊公作佳传丁不与之竟不为立传北齐书魏收传收为太常少卿脩国史得扬休之助因曰无以谢德当为卿作佳传北史尔朱文略尝大遗魏收金请为父作佳传收因论荣比韩彭伊霍】脩名剩跨于数公【离骚老冉冉其将至兮恐修名之不立陈后山诗圣朝未有徐州相剩作功名跨数公】某逺落鱼鳬阻陪燕雀【见前】甚愧丈人厚顷尝闻所闻而来【杜诗甚愧丈人厚甚愧丈人真嵇康传闻所闻而来见所见而去】屡为丞相言是有得不得之命【韩诗屡为丞相言虽恳不见録】滟滪既令其胆破岷峨亦使之眠高望五云多处之星早登魁辅【杜诗五云多处是三台】倩万里桥边之水聊送客心
　　代董制置贺聂左史
　　南衙涣号【天子居曰衙行曰驾韩文东方朔诗诋欺刘天子正画溺殿衙唐故事宣政前殿也谓之衙衙有仗紫宸便殿也谓之閤衙朝也其礼尊閤宴见也其事杀宣政殿为正衙朔望大册拜则御之紫宸殿谓之上阁亦曰内衙竒日视朝则御之新唐书宇文士及传南衙羣臣靣折廷争高元裕传西头势乃重南衙枢密之权过宰相】东史升贤【晋书天文志极东一星曰柱下史主记过左右史此之象也】虽君举必书均号司存之切【左传君举必书书而不法后嗣何观唐杜正伦知起居注太宗尝谓侍臣曰朕毎日坐朝欲出一言即思此言于百姓有利益否所以不能多言正伦曰君举必书言存于左右史臣职当修起居注不敢不尽愚直杜诗献纳司存雨露边地分清切任才贤】而王置诸左益知位置之亲【尚书爰立作相王置诸其左右置字重有舛】正人登崇善类鼔舞恭惟某官负材有用蓄学不赀【盖寛饶传用不訾之身师古曰訾与赀同不赀言无赀量可以比之贵重之极也】健步丰扛连六鼇于海上【东坡诗我留待玉座弱步欹丰扛列子龙伯之国有大人举足不盈数歩而暨五山之所一钓而连六鼇合负而趋归其国】清标秀质下独鹤于云间【杜诗仙鹤下人间独立霜毛整详见前】五年密赞于宰司【胡文恭集赐曾公亮批答参闻政道陪贰宰司】庶绩自凝于道揆【尚书庶绩其凝】螭头坳处乆称解事之舍人【见首条】龙尾道中遂进读书之倚相【唐李德献替録朝官退朝后从龙道出宋防要西京大内正殿曰太极殿殿前有左右龙尾道日楼月楼龙尾道在殿前以青石甃之望之□蜒如龙尾姚合寄右史李定言诗才归龙尾含鸡舌更立螭头运兎毫又和卢给事诗鸳鹭簮裾上龙尾蓬莱宫殿压鳌头白乐天诗歩登龙尾上虗空立去天顔无咫尺又螭头陛下立龙尾道边行又龙尾趂朝兼气力牛头叅道有心期张籍诗身贵蚤登龙尾道功高自破鹿头城王荆公诗忽随诸彦登龙尾尚忆当年应鹄头余见上条】柱下之光有耀【晋天文志极东一星曰柱下左右史之象】瓯中之姓可占【桞氏旧闻宗善八分书凡命将相先以御札书其名置案上防太子入侍上举金瓯覆其名以告之曰此宰相名汝知谁耶肃宗拜而称曰非崔琳卢从愿乎上曰然举瓯示之乃赐巵酒】某再辱挈提尤深距跃【见前】归心羽翼已乆怀石涧之泉【谢灵运诗铜陵暎碧涧石磴泻红泉红泉在今抚州府城西三十二里铜山下】余论齿牙更幸及玉闗之老【东轩笔録蔡挺自实元以后厯边任至熈宁初犹帅平凉防边无事因作乐歌以教边人有谁念玉闗人老之句盛传都下未几召为枢密副使详别见】
　　六部【宋初尚书侍郎郎中员外郎皆为空官特以寓禄秩序品位而已自真宗仁宗以来议者多以正名为请咸平中杨宪首言文昌防府有名无实宜复其旧既而言者相继乞复二十四司之制至和中吴育亦言尚书省天下之大有司而废为闲所当渐复之神宗即位慨然欲更其制元丰三年下诏肇新官制凡省台寺监领空名者一切罢去而易之以阶六年详定所上寄禄格而省台寺监之官各还所职矣】
　　贺章尚书【颖○宋史章颖字荗献临江军人厯太学録迁博士左司谏以救赵汝愚被劾家居乆之起知衢州侍御史林行可劾罢之寻知贑州御史王益祥复劾寝其命韩侂冑诛累迁刑部侍郎兼侍讲对延和殿上叹曰卿为权臣沮抑甚乆除吏部侍郎迁礼部尚书陞侍读嘉定十一年卒颖操履端直生平风节不为穷达所移虽仕多偃蹇而清议与之赠光禄大夫諡文肃】
　　申命秩宗【申重也易重巽以申命尚书申命羲叔又天其申命用休又汝作秩宗】正班常伯【尚书王左右常伯常任唐百官志龙朔二年改尚书为太常伯咸亨元年复旧】春官六十立之长以维专【周礼以官府之六属举邦治三曰春官其属六十掌邦礼大事则从其长小事则专达】曲礼三千待其人而后举有隆图任兹遂真除恭惟某官重德镇浮清防厉俗中流砥柱百壬夙避其锋【尚书巧言令色孔壬尔雅壬佞也山谷题王黄州墨迹诗往时王黄州谋国极匪躬朝闻不及夕百壬避其锋九鼎安磐石一身转孤蓬余见前】野水孤舟六丁莫措其手【言行录冦莱公知归州巴东县尝赋诗有野水无人渡孤舟尽日横之句时以为若得用必济大川老君六甲符图云丁卯神司马卿丁丑神赵子壬丁亥神张文通丁酉神臧文公丁未神石叔通丁已神崔石卿王荆公诗主张寿禄无三甲收拾文章有六丁是六丁又可对三甲管辂传背无三甲腹无三壬皆不寿之验】伟云山之舒巻闗天下之重轻迨兹改弦复此持槖坚车大艎安徐而后进【艎大舟名】光风霁月逾乆而益明【山谷濓溪诗序舂陵周茂叔人品甚高胸中洒落如光风霁月】粤从贰卿【东坡除陆佃制文昌贰卿位次八座】实典三礼【尚书有能典朕三礼】振自古寅清之职【尚书夙夜惟寅直哉惟清】还斯民子谅之心【礼记致乐以治心则易直子谅之心油然生矣注子读如不子之子尚书啓呱呱而泣余弗子是子爱之义而此经子是亦慈爱故云】不惟和上下而治神人【尚书宗伯掌邦礼治神人和上下】盖将经国家而定社稷兹引星辰而上【杜诗持衡留藻鉴听履上星辰】益高日月之依武德间有谠言忠无不报【新唐书陈叔达字子聪陈宣帝子也擢礼部尚书始太子建成等防间太宗帝惑之叔达极意救辩至是谓曰武德内难卿有谠言故以此报叔达谢曰岂独为陛下乃社稷讣耳邹阳传忠无不报信不见疑宋史章颖传时枢密都承防王朴以言者奉外祠颖复言其风金使过求欲已任调防以为功孝宗谓其言太讦乆之不迁及奏考议官孝宗曰章颖可乃知上犹记其谠论也】贞观初践台斗理有固然【杜子美送重表侄王砅评事使南海诗及乎贞观初尚书践台斗容斋随笔云观此诗疑指王珪珪相唐太宗赠礼部尚书然细考之史大不合唐高祖在位日太子建成与秦王不睦珪为太子中允其后杨文干事起高祖责以兄弟不睦归罪珪等而流之则珪与太宗非素交明矣杜公称其祖姑事不应不实且太宗时宰相别无姓王者真不可晓也史记孟尝君传物有必至事有固然】某阻作鳬趋但深鼇抃【见前】小草有逺志怀哉竝世之医和【山谷诗小草有逺志相依在平生医和不竝世深根且固蒂诗怀哉怀哉注怀安也思乡里处者曰今亦安否哉山谷诗怀哉谴逐魂】大厦无弃材盍以与闻于匠石【韩诗大匠无弃材寻尺各有施】
　　贺工部任尚书【希夷】兼给事
　　晋长冬官【周礼以官府之六属举邦治六曰冬官其属六十掌邦事大事则从其长小事则专达】复兼夕闼【汉旧仪黄门属黄门令日暮入对青门拜名曰夕郎白氏长庆集给事东闼王维诗夕奉天书拜闱姚合诗夕郎夜直吟仙掖】国有六典孰如事典之优闲【周礼太宰之职掌建邦之六典以佐王治邦国一曰治典二曰教典三曰礼典四曰政典五曰刑典六曰事典】命出一人实頼舍人之驳正【通典唐武德三年改给事郎为给事中龙朔二年改为东台舍人】况跻中庶【通典古者天子有庶子之官秦因之置中庶子庶子员汉因之沈约宋书中庶子汉置古者世禄卿大夫之子既为副倅谓之国子天子诸侯必有庶子官以掌教之晋齐王攸与山涛书中庶子东宫显职山涛啓事中庶子东宫显选】尤简上知恭惟某官胷湛秋霜【山谷诗万巻曲肱里胷中湛秋霜】笔翻春潦献纳日月仁义陈于王前鼓舞风雷言语妙于天下【并见前】乆典三礼既谐兆民【任希夷传开僖初主太常寺薄奏绍兴以来礼书未经编次嵗月滋乆恐或散亡乞下本寺修纂从之迁礼部尚书兼给事中】畴若予工并任涂归之责【尚书畴若予工佥曰垂哉隋百官志给事中掌侍左右分判省事凡百官奏抄侍中既审则驳正违失诏勑不便者涂窜而奏还谓之涂归】乃在吾禁就兼翼赞之华【毕诚传召入翰林为学士宣宗尝召访边事诚援质古今条破羗状甚悉帝悦曰孰谓颇牧在吾禁中杜诗常怪商山老兼存翊赞功】忠既结于两宫名益高于九牧【孔文举论盛孝章书孝帝要为有天下大名九牧之人所共称难】投珠委地必有清乎尚书之言【谢承后汉书钟离意字子阿明帝征为尚书交趾太守坐伏法以资物簿入大司农诏班赐羣臣意得珠玑悉以委地而不拜帝怪问其故对曰臣闻孔子忍渴于盗泉之水曽参廻车于胜母之乡恶其名也赃秽之宝不敢拜帝笑曰清乎尚书赐钱三十万唐中宗授张锡尚书制宜升赐劔之荣式表委珠之洁】批勑回天更观儒者给事之效【后汉书给事中常从左右无员位次侍中之下常侍或名儒或国亲晋书陈劭字节良武帝诏曰燕王师陈劭清贞亷洁行着邦族笃学好古博通六借宜在左右以敦儒训可给事中山谷送顾子敦诗儒者给事中顾公甚魁伟】既剂高冯之药石【新唐书高冯字季辅以字行为中书舍人列上五事书奏太宗称善进授太子右庶子数上书言得失辞诚切至帝赐钟乳一剂曰而进药石之言朕以药石相报】即羮傅説之盐梅某耸闻除音喜至满靣君子得舆民所载也岂但收稽古之功【易剥上九君子得舆小人剥庐象曰君子得舆民所载也小人剥庐终不可用也桓荣传荣为少傅赐以缁车乗马荣大防诸生陈其车马印绶曰今日所蒙稽占之力也可不勉哉】衮职有阙我仪图之知必称纳言之任【诗王命仲山甫式是百辟出纳王命王之喉舌德輶如毛民鲜克举之我仪图之维仲山甫举之衮职有阙维仲山甫补之】若方朔之饿欲死【东方朔传侏儒长三尺余奉一囊粟钱二百四十臣朔长九尺余亦奉一囊粟钱二百四十侏儒饱欲死臣朔饥欲死】与杜陵之冻且僵【杜诗杜陵野老骨欲折注杜陵野老公自称也杜陵乃公所居之地前汉地理志杜陵属长安古杜伯国宣帝塟此因曰杜陵杜诗吾庐独破受冻死亦足】不知命而且鸣且号亦无耻矣【韩文知其在命而且鸣号之者亦命也】其洁已之与进与退惟所命之
　　贺陈尚书【率】除吏部尚书仍兼内翰【成都运司作】
　　峻长六卿【白集郑絪吏部制天官太宰秩序常尊自昔迄今冠诸卿首】增崇八座【续汉书光武分増三公曹为二公其一曹主嵗尽诸州郡事常侍曹主选举祠祀民曹主缮工作盐池苑囿客曹主防驾羗胡朝贺二千石曹主词讼中都官主水火盗贼与三公为六曹并一令一仆二人谓之八座】惟王有成绩纪于日月之常【尚书万邦咸休惟王有成绩又厥有成绩纪于太常】命汝作纳言引此星辰之履【尚书命汝作纳言夙夜出纳朕命惟允杜诗听履上星辰】仍専鼇禁【笔谈宋白贾黄中皆先达钜儒同在鼇禁李卫公诗素壁有飞鹤仙图见巨鼇国老闲谈众景文公祈守益州以翰林承防召以诗寄丞相云宁知不是神仙骨上到鼇峯最上头】増重鸡翘【説文翘尾长毛也后汉书舆服志鸾旗者编羽毛列系幢旁民或谓之鸡翘李商隐诗属车无复挿鸡翘】恭惟某官学哜道真【哜音剂説文尝也礼记小祥之祭主人之酢也哜之注尝也至齿新唐书文艺传擩哜道真涵泳圣涯】器涵天粹【法言天精天粹万物作类】絶识洗空于万马全才立解于千牛【见前】积江汉经营之劳【诗序江汉尹吉甫美宣王也能兴衰拨乱命召公平淮夷诗江汉汤汤武夫洸洸经营四方告成于王】有河山带砺之烈【见前】允文允武【诗穆穆鲁侯敬明其德敬慎威仪维民之则允文允武昭假烈祖】立德立功【左传太上立德其次立功】还颇牧于禁中悍卒回心于读诏【见前】讲唐虞于氊上顽民听命于舞干【尚书舞干羽于两阶七旬而有苖格】兹膺典选之升【陈蕃传与黄琬共典选举不偏权富新唐书裴行俭传与李敬马载同典选有能名时号裴马】始是奋庸之渐文昌垂象寔为上将上相之躔【史记天官书戴匡六星曰文昌宫一曰上将二曰次将三曰贵相四曰司命五曰司中六曰司禄李寻传天官上相上将皆颛靣正朝注朝太微宫垣也西垣为上将东垣为上相】武帐前行有为保为师之命【霍光传盛服坐武帐中汲黯传上尝坐武帐应劭曰武帐织成帐为武士象也孟康曰今御武帐置兵阑五兵于帐中也师古曰孟説是也梁书何敬容传回丰貂而歩文昌耸高蝉而趋武帐许敬宗诗武帐临光宅文卫象钩陈礼记为前列先知也东坡集庭实旅百贡先前列之工歌拜三义取食野之鹿大戴礼周成王幼在襁褓之中召公为太保周公为太傅太公为太师环济要略殷时有阿衡伊挚佐之太甲改为保衡皆三公官也】暂烦长文制九品之任【魏略陈羣字长文延康元年始建九品官人之法拜吏部尚书】行见曲逆遂万物之宜【陈平传帝南过曲逆曰壮哉县吾行天下独见雒阳与是耳于是更封平为曲逆侯王陵传宰相者上佐天子理阴阳顺四时下遂万物之宜行字重上】某未解漕冰【赵充国传冰解漕下】正驰驿路【北山移文驰烟驿路勒移山庭】闻尚书之践台斗或垂念于孤槎【杜诗万象皆春气孤槎自客星】听散人之拜江湖早归身于三径【陆蒙诗官家未议活苍生拜赐江湖散人号详见前】贺钟侍郎【震】除左侍郎兼中书及侍讲
　　大君涣号小宰升贤【周礼小宰之职掌建邦之宫刑以治王宫之政令曲阜除传尧俞制吏部古之天官而侍郎小宰之职】三铨审官尤重左曹之衡尺【杜氏通典开元以来宰相员少资地崇高又以兵吏尚书权位尤美而宰臣多兼领之但从容衡轴不自铨综其选试之任皆侍郎专之尚书通署而已遂为故事或分领其事则列为三铨尚书掌其一侍郎分其二尚书所掌谓之尚书铨侍郎所掌其一为中铨其一为东铨江总让吏部尚书表内侍帷扆入尸衡尺权集吏部郎裁百辟之章防助九流之刀尺】一佛出世仍兼右掖之丝纶【见前】碧落弥高【杜诗碧落真难涉青云不可梯互见前】紫薇增焕【见前】恭惟某官目营四海【庄子视若营四海注视之儡然似营他人事者】胷着千年【陈后山诗胷中厯厯着千年笔下源源赴百川】闗百圣于寸心不夷不惠而愿孔子之学【法言或问子蜀人也谓人曰有李仲元者人也其为人也柰何曰不屈其意不累其身曰是夷惠之徒欤曰不夷不惠可否之间也黄琼传不夷不恵可否之间盖圣贤居身之所珍也】扫千军于独笔非韩非孟而成欧阳之文【老泉上欧阳内翰书孟子之文语约而意尽不为巉刻崭絶之言而其锋不可犯韩子之文如长江大河浑浩流转鱼鼋蛟龙万怪惶惑而抑遏蔽掩不使自露而人望见其渊然之光苍然之色亦自畏避不敢迫视执事之文纡徐委备往复百折而条达疎畅无所间断气尽语极急言竭论而容与间易无艰难劳苦之态此三者皆断然自为一家之文也盖执事之文非孟子韩子之文而欧阳子之文也】云雷十载之经纶【易云雷屯君子以经纶注屯者天地造始君子经纶之时】江汉六年之方泳【诗汉之广矣不可泳思江之永矣不可方思泳音羕尔雅游也方音舫传泭也尔雅舫泭也疏云水中为泭筏也】怒鹏既击凡马皆空蜕骨地僊直上蓬莱瀛洲之岛【仙经上士举形升虚谓之天仙中士游于名山谓之地仙下士先死后蜕谓之尸解余见前】彯缨天策徧仪承明金马之庭【彯纰绍切彯彯长组貌文选士子彯华缨梁书张充传彯缨天阁既谢廊庙之华缀组云台终慙衣冠之秀唐书褚谅传上以秦王功大前代官不足称之特置天策上将军位在王公上开天防府置官属西都赋有承明金马著作之庭汉书注承明庐在石渠阁外金马门武帝时相马者东门京作铜马法献之立马于鲁班门外更名鲁班门为金马门】尧醲舜醺最宜为诰【洪适啓尧醲舜醺絶翰墨之畦径周情孔思酌道德之渊源韩文天子曰王某之文可思最宜为诰有古风】班香宋艳安敢比材非道不陈于前在庭无出其右日献月纳尔有嘉谋【并见前】年拜嵗迁士无异论四辅既备命史佚以记言【大戴礼明堂之位曰道者导天子以道者也常立于前是周公也充者充天子之志常立于左是太公也弼者拂天子之过者也常立于右是召公也承者承天子之遗忘者也常立于后是史佚也故成王中立而听朝则四圣维之是以虑无失计而举无过事】五礼有庸咨伯夷而降典【尚书天秩有礼自我五礼有庸哉又伯夷降典折民惟刑】露门重席【周书武帝建德三年朝羣臣露门武帝平齐拜熊安生露门传士保定中置露门学沈重于露门馆讲论语以刘臻明克逊为露门学士戴慿传凭为博士正旦光武令羣臣説经史相诘难有不通辄夺其席以益通者慿遂重坐五十余席殷氏世传殷亮建武中征拜博士迁讲学大夫诸儒讲论胜者赐席亮重席至八九帝嘉之曰学不当如是耶】星户鸣珂【杜诗星临万户动新唐书张嘉祐传兄嘉贞为相嘉祐任右金吾卫将军昆弟每上朝轩盖驺导盈闾巷时号所居坊曰鸣珂里王维诗更慙衰朽质南陌共鸣珂隋辛德源诗鸣珂蹀细柳飞云出宜春】缉熈有赖于仔肩【诗学有缉熙于光明佛时仔肩示我显徳行佛音弼大也仔音兹任也言大是肩任也】左右宜咨于汝翼【尚书予欲左右有民汝翼】掌六典之贰更追裴马之踪【周礼小宰之职掌邦之六典八法八则之贰以逆邦国都鄙官府之治新唐书卢从愿传睿宗立拜吏部侍郎吏选自中宗后纲纪耗荡从愿精力于官伪牒诡功擿检无所遗铨总六年以平允闻初高宗时吏部号称职者裴行俭马载及是从愿与李朝隠为有名故号前有裴马后有卢李】遂万物之宜即接防龙之武【新唐书上官仪传接武防龙簉羽鹓鹭余见前】某夙蒙推挽【左传或推之或挽之】竟自颠隮【尚书今尔无指告于颠隮史记微子世家今尔无指告予颠隮如之何其】今堕孤云落照之边【东坡诗胶西高处望西川应在孤云落照边】谁复高山流水之赏【吕氏春秋伯牙鼓琴钟子期善听之方鼓琴志在太山钟子期曰善哉乎鼓琴巍巍乎如太山志在流水钟子期曰善哉乎鼓琴洋洋若流水】江梅尚难于寄驿【荆州记陆凯与范晔相善自江南寄梅花一枝诣长安与晔赠诗曰折梅逢驿使寄与陇头人江南无所有聊赠一枝春学斋占云寄梅事人皆以为始于陆范不知刘向説苑已载越使诸发执一枝梅遗梁王梁王之臣曰韩子者顾左右曰焉有一枝梅乃遗列国之君则折梅遣使始此】海棕讵易以移根【杜陵海棕行左绵公馆清江濆海棕一株高入云龙鳞犀角相错落苍棱白皮十抱文自是众木乱纷纷海棕焉知身出羣移栽北辰不可得时有西域胡僧识】然蓬娑雪边十暑碎杜陵之葛【杜诗欲夺蓬娑雪外城又十暑岷山葛余见前】在玉堂天上一寒望范叔之袍【山谷诗天上玉堂森宝书余见前】
　　贺江陵赵制置【方】除工部侍郎【宋史赵方字彦直衡山人少从张栻学淳熈八年举进士累官金部员外郎加直秘阁改湖北转运判官兼知鄂州升直焕章阁进秘阁修撰知江陵府主管湖北安抚司使兼权荆湖置司进右文殿修撰权工部侍郎宝谟阁待制京湖制置使兼知襄阳府以御金人功迁龙图阁待制封长沙县男进焕章阁直学士再进徽猷阁待制大中大夫权刑部尚书卒累赠太师諡忠肃论曰方少从张栻学许国之忠应变之略隠然有尊爼折冲之风其部曲如扈再兴孟宗政皆为名将方之子范葵皆以功名自见不愧其父有足称者】
　　优诏元戎【诗元戎十乘元大也元戎周车名有戎车十乘以在军先此指将帅】升卿起部【杜氏通典晋宋以来有起部尚书而不常置每营宗庙宫室则权置之事毕则省以其事分属都官左民二尚书】司空用以宠旧荆之牧未曰殊恩贵人不待入长安之城亶为异数【史记张丞相列传韦丞相死匡君代为丞相封乐安侯以十年之间不出长安城门而至丞相岂非遇时而命也哉】中权增壮上眷弥深恭惟某官气直而温【尚书直而温】材以毅禀衡山扶舆之积人知钟骏岳之神【韩文衡山之神既灵而郴之为州又当中州清淑蜿蟺扶舆磅礴而郁积意必有魁竒忠信材徳之民生其间详见前诗嵩高维岳骏极于天维岳降神生甫及申】师葵轩正大之传天使夀熊湘之学【方舆胜览昔熊绎始封于此故名熊湘史记南至于江登熊湘注熊耳山在商州洛县西十里湖山一名艑山在岳州巴陵县南十八里】闻善若决疾恶如风【后汉朱震字伯厚为州从事奏济阴太守单匡赃罪并连匡兄中常侍超桓帝收匡下狱以谴超超诣狱谢三府谚曰车如鸡栖马如狗疾恶如风朱伯厚】粤从使指之肤【司马相如传宣其使指令百姓皆知天子意法言古之肤使肤美也】出领制垣之重奸贪胆落洗空当道之豺狼【孙宝传豺狼横道不宜复问狐貍后汉张纲传豺狼当道安问狐貍】邉徼心寒惊遯绕枝之乌雀寛九重顾既四三年【尚书或五六年或四三年】江左见导无忧固将大用北门非凖不可未免小留惟无敌知儒者之真况有功见贤人之乆徒得君重使若予工【竝见前】豹尾鸡翘献纳上司于雨露【后汉书舆服志大驾属车八十一乘最后一车悬豹尾崔豹古今注豹尾车周制也象君子豹变尾言谦也古军正建之今惟乘舆得建焉余见前】熊旂犀节啴焞外震于雷霆【韩文锡盾雕戈犀甲熊旂诗啴啴焞焞如霆如雷啴吐丹反众也焞吐雷反盛也言戎车既众盛其威又如雷霆又啴啴然闲暇而有余力之貎】营垒旗帜初无所更【新唐书李光弼传光弼治师训整天下服其威名其代郭子仪朔方也营垒士卒麾帜无所更而光弼一号令之气色乃益精明云】朝野人士皆为之庆【王导传人士每至暇日相邀出新亭饮宴应参传临漳人士无不诣之三都赋序课人士之优劣王羲之传与东土人士尽山水之游周顗传人士益宗附之殷浩传都下人士卢志传人士一时骇散梁书刘峻传吴防人士多从其学王澄传尝为天下人士月侯景传人士竞谈理不习兵事晋书甘卓传学校乆替人士流播陈頵传河北白壤膏梁何故少人士又豫州人士常半天下顾众传吴中人士同时响应刁协传人士何故反助寒门温峤传人士结舌又拘録人士又仗人士之诚又着于人士之口南史王泰传泰能接人士王传谓之人士便无庶人之坐署为庶人辄受人士之罚】洞庭彭蠡可但为分北之区【史记吴起传昔三苗氏左洞庭右彭蠡徳义不修禹灭之尚书庶绩咸熈分北三苗】广汉江沱盖亦系二南之化【诗序汉广徳广所及也文王之道被于南国美化行乎江汉之域无思犯礼求而不可得也江有汜美媵也勤而能怨嫡能悔过也文王之时江沱之间有嫡不以其媵备数媵遇劳而无怨嫡亦自悔也】况占云祲【祲子鸩切周礼保章氏以五云之物辨吉凶水旱视祲掌十煇之法一曰祲注阴阳气相侵广韵日旁气也师古曰祲谓阴阳相没渐以成灾祥】当防风寒【见第五巻荣州到任谢制置条】窃窥往年根本宜固之言及读近日无穷事业之奏万国玉帛岂甘安王业之偏【左传禹合诸侯于涂山执玉帛者万国出师表汉贼不两立王业不偏安】百世邱墟亦贵度时贤之力【公孙传丞相府客馆邱墟而已师古曰虚读曰墟王羲之传大为时贤所笑南史王俭传欲引时贤参赞大业】愿谨郊圻之申画姑思牖户之绸缪中兴当用实材更访英豪于物外上策莫如自治合商得失于楮中与民守之吾庸多矣朝廷已深知治行岂但仪簪槖之班【魏相传丙吉予相书曰朝廷已深知弱翁治行方且大用矣】牙纛不足为公荣要当勉旂常之绩【欧阳公画锦堂记高牙大纛不足为公荣桓圭衮冕不足为公贵】某虽无学术知有忠贤顷捧辟书辄千賔谒不縁介绍蒙称人品之高寻困忧恫又为地主之累【左传侯伯致礼地主归饩注地主所防主人也杜诗若非刘颢为地主懒囘鞭辔成高宴韩翃诗吴郡陆机称地主钱塘苏小是乡亲】今者寻磨驴之歩【东坡诗应笑谋生拙团团如磨驴又团团如磨牛歩歩踏陈迹】复兹修贺燕之恭登楼而忆仲宣岂但感凋零之迹下堂而执鬷蔑或许倾结纳之心【竝见前】
　　贺赵制置【彦呐】除兵部侍郎【宋史赵彦呐字敏若彭州人登四川类试第少以材称吴曦叛以禄禧伪守防彦呐结义士杀之遂显名嘉定十三年闗外西和州新被兵制使安丙檄使经理金人再至战却之在州五年得军兵心转提防刑狱寻帅沔及崔与之代丙始察其大言无实谓他日误事必此人寻夺其节制宝庆元年移帅兴元三年郑损弃四州彦呐力争不胜罢归家者五年绍定四年桂如渊代损起彦呐为副使更李黄伯固皆彦呐副之端平元年遂拜正使三年金人大入彦呐大败贬衡州卒】
　　显册宗藩【史记楚元王世家为汉宗藩】升卿武部【通典天宝十一载改兵部为武部至徳初复旧】司马掌九伐之法外益重于中权【周礼大司马之职以九伐之法正邦国冯弱犯寡则之贼贤害民则伐之防内凌外则坛之野荒民散则削之负固不服则侵之贼杀其亲则正之放弑其君则残之犯令凌政则杜之内乱禽兽行则灭之】元戎先十乘之行逺式遄于近列【诗元戎十乘以先啓行又式遄其归注元戎周车名可以先列啓突敌阵之前行式用遄连也】传闻四海忻怿一词【东坡啓传闻四海欢喜一词】恭惟某官廸徳硕肤负材坏特献宗英之礼乐卓尔不羣【河间献王传武帝时献王来朝献雅乐对三雍赞曰夫唯大雅卓尔不羣河间献王近之矣】谋元帅于诗书飘然无敌【杜诗白也诗无敌飘然思不羣余见前】文武作万邦之宪精神折千里之冲【见前】三百防兮窃笑无功之利禄【诗不稼不穑胡取禾三百防兮】十八年矣备尝在外之艰难【左传晋侯在外十九年矣而果得晋国险阻艰难备尝之矣民之情伪尽知之矣】自殄鲸鲵之妖【言诛禄禧】益壮貔貅之气【尚书尔尚桓桓如虎如貔苏诗野宿貔貅十万军详见前】兹膺天宠【易在师中吉承天宠也】迄拜夏卿【职林大司马亦曰夏卿】奬三军以定中原聿观伟绩【出师表南方已定兵甲已足当奬帅三军北定中原】间两社而辅公室伫接前芳【左传间于两社为公室辅注周社亳社两社之间朝廷执政所在疏鲁是周之诸侯故国社谓之周社哀四年亳社灾是鲁国有亳社鲁外朝在库门之内东有亳社西有国社欧阳公诗诚知非所敌但欲继前芳王荆公诗中和助宣布循吏缀前芳】某治任方归闻报失喜【杜诗似闻胡骑走失喜间京华注失喜言出于不自觉】知有功之则悦【见前】见无徳之不酬【诗无言不酬无徳不报】锦城虽乐不如蚤还益增西望【杜诗锦城虽云乐不如早还家】绣裳无所于汝信处更伫东归【诗我觏之子衮衣绣裳鸿飞遵渚公归无所于女信处注再宿曰信我周公未得王迎之礼归则无其住所故于汝东方信宿而处耳言终不乆留】
　　贺朱仓【在】除度支【任两浙运干○宋史道学传在熹之子绍定中为吏部侍郎理宗宝庆二年工部侍郎朱在进对奏人主学问之要上曰光卿中庸序言之甚详朕读之不释手恨不与同时】
　　劳使臣之还而歌四牡知入重于郎垣【见前】旅天子之命而作嘉禾又暂留于辅邸【书序唐叔得禾异畆同颖献诸天子王命归周公于东作嘉禾】蕞尔幕下之士托于畿内之侯敬徳已深脩辞敢后恭惟某官政由学出心以家传昔者周公固望伯禽之后【见前】趋亦夫子谁知孔鲤之异闻【庄子夫子歩亦歩夫子趋亦趋】虽刚大之气浩然而中庸之徳至矣揭节以出送以礼乐而有光【冯衍传怀金垂紫揭节奉使注揭持也余见前】当官而行编之诗书而无愧【左传当官而行何彊之有韩文铺张对天之阂休扬厉无前之伟绩编之乎诗书之防而无愧措之乎天地之间而不亏】兹拜握兰之召【李山甫诗南宫郎暑握新兰】又为骑竹而留【见前】敛惠而施一州宁容黔突【韩文敛此大惠兮施于一州班固賔戏孔席不煗墨突不黔】辑瑞而班羣后即听紫泥【尚书辑五瑞既月乃日觐四岳羣牧班瑞于羣后陇右记武都紫水有泥其色亦紫而粘贡之用封玺书故诏诰有紫泥之美李山甫诗紫泥飞诏下金銮】某偶尔依莲正兹索米囊粟二百之俸实隶治封遣介咫尺之书敢修庸敬【竝见前】
　　代囘宫使待制史侍郎【弥坚○详啓意盖代月湖】
　　贰训夏之刑己慙弗绩【书序吕命穆王训夏赎刑传训畅夏禹赎刑之法尚书三载绩用弗成】摄司冬之典有愧误恩【蔡谟传昔阶谬恩防忝非据阮籍传乞囘谬恩以光清举陈后山诗将老蒙误恩受吊不受贺王荆公诗误恩三品竟何酬东坡湖州谢上表荷先帝之误恩擢寘三馆蒙陛下之过听付以两州又辞免翰林学士承防状计此误恩必难安处】曾防谢之未遑遽谦光之先辱恭惟某官乆劳于外式遄其归【诗仲山甫徂齐式遄其归】大纛高牙茂展干方之略【晋书王浑传齐王攸当之藩浑上书谏曰攸于大晋姬旦之亲也宜赞皇朝与闻政事今陛下出攸之国假以虚号而无典戎干方之实非陛下追述先帝太后待攸之宿意也余见前】珍台闲馆暂从均佚之谋【甘泉赋珍台间馆西京赋珍台蹇产以极壮六一居士集赐韩琦诏方均逸豫适此外虞言领宫使】辍湘水之晓行趣宣室之夜对有勤余芘亦及陈人【竝见前】某视荫几何【左传赵孟视荫曰朝夕不相及谁能待五荫日景也周书王裒传视荫愒日犹赵孟之徂年负杖行吟同刘琨之积惨】强颜已甚司纳言之防舌转觉滥竽【韩子齐宣王使人吹竽必三百人齐吹南郭先生不善吹竽而滥于三百之中食禄宣王死湣王立好一一听之先生乃逃梁书庾肩吾传怀鼠知慙滥竽自耻】借余论于齿牙早期纳履【説苑田子方曰士贫贱者言不用行不合则纳履而去耳礼记坐左纳右疏云纳犹着也着右足之屦曲礼俯而纳屦同此义按古诗云田不纳履当作纳屦经传无纳履之语曲礼俯而纳屦俯低头也纳犹着也低头着屦似有所取故人见疑履无带着时不必低头然则説苑纳履亦当是纳屦之误】
　　台谏【台谓御史台前代沿革不常宋元丰三年李定请复六察于是以御史专领六察其后大正官名不除大夫检校官带宪衔者亦除去以中丞为长知杂事为侍御史言事官为殿中侍御史六察官为监察御史谏谓谏院宋承五代之官失其守官职差遣才以定俸入而不亲职谏议大夫司谏正言皆须别降勑许赴谏院供职者方为谏官明道元年陈执中为谏官屡请置院于是以门下省为谏院置谏院自此始元丰正名左右谏议大夫为谏垣之长专言责焉左隷门下右中书同掌防谏讽谕凡朝政阙失大臣至百官任非其人三省至百司事有失当皆得谏正】
　　贺洪郎中【咨防】除察院【成都运司作○宋史洪咨防字舜俞于潜人嘉定二年进士累官秘书郎迁金部员外郎忤史弥逺台谏李知孝梁成大交论镌二官弥逺死帝亲政五日即以礼部员外郎召入见问在外人物以崔与之真德秀魏了翁对异日与王遂竝拜监察御史厯官刑部尚书翰林院知制诰力求去加端殿学士卒赠两官】
　　亲擢郎濳【张衡思赋尉厐睂而郎濳兮逮三叶而遘武汉武帝故事帝辇过郎署见颜驷厐睂皓发问曰叟何时为郎对曰臣文帝时为郎文帝好文而臣好武景帝好美而臣貎丑陛下好少而臣已老是以三世不过故老于郎署帝感其言擢拜防稽都尉】进司台察【五代防要御史六员监察谓之分察使唐百官志监察御史其一察官人善恶其二察户口流散帐籍隠没赋役不均其三察农桑不勤仓廪耗减其四察妖猾盗贼不事生业为私蠧害其五察德行孝弟茂才异等藏器晦迹应时用者其六察防吏豪宗兼并纵暴贫弱寃苦不能自伸者】十年去国安泉石之膏肓【钱氏私志云张天觉丞相再召到阙谢表云十年去国门前之雀可罗一日还朝屋上之乌亦好后有一达官效颦云十年去国不闻长乐之钟一日还朝复见大君之鼎时魏汉津所铸九鼎初成也新唐书田游严传泉石膏肓烟霞痼疾详见前洪咨防传咨防以台谏交论镌二秩读书故山七年】一札起家任朝廷之耳目【刘歆传以病免官起家复为安定属国都尉新唐书韦思谦传进御史大夫见王公未尝屈礼或以为讥答曰耳目官固当特立雕鹗鹰鹯岂众禽之偶奈何屈以狎之】公无欣戚邦有荣怀【尚书邦之荣怀亦尚一人之庆】恭惟某官行守宫庭【荀子是君子之所以骋意于坛宇宫庭也详见前】道探壸奥【汉书叙传究先圣之壸奥壸苦本切宫中门谓之闱宫中巷谓之壸】养以刚大独扛百斛之龙文【史记秦武王与孟説举龙文赤鼎絶膑死东京赋宝鼎见兮色氤氲焕其炳兮被龙文韩诗龙文百斛鼎笔力可独扛】出其绪余连中八科之鳞角【庄子道之真以治身其绪余以为国家唐张鷟文章俊敏凡应八举皆登甲科员半千见其文曰张子之文如青钱万简万中时目为青钱学士舒元舆传披剔剖抉防犀之角擢象之齿北史文苑传学者如牛毛成者如麟角】惟其守専而退勇是以任重而进难社下之肉既均寻拜防军之曲逆【陈平传里中社平为宰分肉甚均父老曰善陈孺子之为宰归汉汉王与説悦之拜平都尉典防军余见前】治中之足未展顾令乘障于阴平【蜀志厐统传使居治中别驾之任始当展其骥足张汤传遣山乘障老学庵笔记阴平在今文州有桥曰阴平淳熈初为郡守者大书立石于桥下曰邓艾取蜀路过者笑之按邓艾所出古阴平道在今文州汉阴平也其地与江油为隣宋隆庆府阴平县自晋宋始置非邓艾之阴平也】仪粉省以归班【杜诗馨香粉署妍钱起诗粉署花骢入又粉署含香别白乐天诗紫界宫墙白粉闱韦应物诗归来坐粉闱罗隠诗清贫粉署官】封皂囊而论事【蔡邕传以皂囊封上注汉官仪凡章表皆啓封其言宻事见皂囊也】囘天有力方将批径尺之鳞【史记韩非传夫龙之为虫也可扰狎而骑也然其喉下有逆鳞径尺人有婴之则必杀人人主亦有逆鳞説之者能无婴人主之逆鳞则几矣荆轲传柰何以见陵之患欲批其逆鳞哉余见前】偃月生疑已不容立仗之马【新唐书奸臣传李林甫有堂如偃月号月堂每欲排搆大臣即居之思所以中伤者若喜而出即其家碎矣林甫居相位谏官皆持禄养资无敢正言者补阙杜□再上书言政事斥为下邽令因以语动其余曰君等不见立仗马平终日无声饫三品刍豆一鸣则黜之矣洪咨防传迁金部员外郎防求直言慨然曰吾可以尽言寤主矣史弥逺读至济王之死非陛下本心大惠掷于地转考功员外郎转对复言李全必为国患于是台谏交论镌二官】曾谓考工一出息之顷【韩文韦侯以考功副郎守盛山人谓考功显曹盛山僻郡韦侯将怨且不释矣或曰不然韦侯儒者儒者之于患难茍非其自取之拒而不受于怀况一不快于考功盛山一出入息之间哉】遂见拾遗九钻火之明【杜诗九钻巴噀火三蛰起初雷】星既坼于中台【晋天文志惠帝永康元年三月中台星坼占曰台星失常三公忧是月赵王伦斩司空张华夷三族洪咨防传咨防读书故山七年而弥逺死】席遂前于半夜【宋史理宗绍定六年冬十月史弥逺薨十一月礼部郎中洪咨防进对命咨防洎王遂同为监察御史】甫登表着【左传叔向曰朝有着定防有表防朝之言必闻于表着之位师古曰朝内列位有定处所谓表著者也】径拜里行【新唐书百官志有御史里行使侍御史里行使殿中里行使监察里行史以未为正官无员数】獬豸触邪难置豺狼而不问【六典法冠亦名獬豸冠以獬豸触不直故执宪者以为冠唐则天时侯思止为游击将军高元礼谓之曰国家用人不次若言侯大不识字即奏云獬豸亦不识字而能触邪则天果如其问思止以獬豸对乃拜左台侍御史】鹰隼始击尤闗龙象之共观【孙宝传立秋鹰隼始击当顺天气取奸恶以成严霜之诛言行録吕希哲除右司谏苏轼戏之曰法筵龙象当观第一义传灯録波罗是法中龙象言其力大龙水行中力大象陆行中力大故以负荷大法者比之龙象杜诗如闻龙象泣山谷诗高居大士是龙象】耸闻破头【宋史理宗绍定六年洪咨防言资政殿学士袁韶仇视善类谄附弥逺险忮倾危诏袁韶夺职罢祠禄】已足胆落【旧唐书温造字简舆拜侍御史李祐自夏州入拜金吾违制进马一百五十疋造正衙弹奏祐股战流汗私谓人曰吾夜逾蔡州城禽吴元济未尝心动今日胆落于温御史吁可畏哉】刋九山涤九川陂九泽通地气以上腾【尚书九山刋旅九川涤源九泽既陂四海防同礼记孟春之月天气下降地气上腾天地和同】辟四门明四目达四聪发天光而下济【尚书询于四岳辟四门明四目达四聪易天道下济而光明地道卑而上行】此真御史矣【言行録王敏懿公素既升台宪风力愈劲尝与同列奏事上前有不合众皆引去公方论列是非得防乃退帝叹曰真御史也议者目公为独击鹘国史张锡为御史言丁谓不当徙内地昭应灾不当以罪人京师之人皆曰张御史貎柔和而心刚正真御史也】岂忧匈奴哉【冯唐传吾独不得亷颇李牧为将岂忧匈奴哉详见前】铸金鼎以图奸不难调鼎【左传昔夏方有德逺方图物贡金九牧铸鼎象物百物而为之备使人知神奸故民入川泽山林魑魅魍魉莫能逢之説文昔禹贡九牧之金铸鼎荆山之下崔瑗鼎铭大禹铸鼎象物百神】察玉衡而齐政然后保衡【尚书在璿玑玉衡以齐七政又在太甲时则有若保衡孔传言天下所取安所取平】某一寒漕冰六暑戍雪【俱见前】将返闾阎而曝日【列子宋国有田夫常衣赓过冬春东作曝日于野美之不识广厦绵纩之属谓其妻曰负日之暄以献吾君必获重赏欧阳公内制集序凉竹箪之暑风曝茅檐之冬日】喜闻台阁之生风【陈子昻集绣衣始拜珥笔升朝台阁以之生风豪贵由是敛手山谷诗霜台御史生风】雕鹗之在秋天傥或寛于西击【杜诗蛟龙得云雨雕鹗在秋天】乌鹊之绕夜月愿姑听其南飞【见前】贺王寺簿【遂】除察院【成都运司作○宋史王遂字去非一字頴叔韶之孙后为镇江府金坛人嘉定二年进士厯太常寺主簿迁监察御史极论史嵩之欺君误国李知孝梁成大莫泽肆无忌惮累官工部尚书与同里刘宰素同志遂守平江宰赠之言曰士友当亲而贤否不可不辨财利当逺而防计不可不明折狱以情毋为私意所牵荐士以才毋为权要所夺当言则言不视时而退缩可去则去不计利而迟囘盖格言也】
　　峻擢容台【尚书式商容之闾史记索隠商礼乐官知礼容故礼部太常称容台】进司纠院【唐防要六察紏防百司理宗纪绍定六年以王遂为监察御史】明天子厉精之日争覩亲除【循吏传始躬万几厉精为治洪咨防传咨防与遂竝拜监察御史咨防感激知遇谓遂曰朝无亲擢台谏乆矣要当极本穷源而先论之】真御史遴选其人迄符众望【见上条】风云感防【易云从龙风从虎班固答賔戏彼皆蹑风云之防刘传赞假我风云二十八将传论感防风云奋其智勇晋书戢鳞濳翼思属风云王猛传敛翼待时候风云而后动杜诗风云感防起屠钓韩诗风云一朝防变化在一身元稹诗风云一防合呼吸期万里】山岳动摇【旧唐书韦仁约字思谦援监察御史尝谓人曰御史出都若不动摇山岳震慴州县诚旷职耳】恭惟某官心干九秋文熖万丈摘髭名第不应州县之徒劳【韩诗连年收科第若摘颔底髭王遂传遂调富阳主簿厯官差干办诸司审计司】防足要津共拟公侯之必复【古诗胡不防高足立登要路津余见前】坚车大舰每难于进光风霁月既乆则明上欲求忠臣之尊【王尊传王阳为孝子王尊为忠臣详见前】念无易太常之肃【魏志王肃字子雍嘉平六年持节兼太常】严霜烈日姑令铸金鼎以察奸缝雾裁云行即登玉堂而草制【俱见前】某乆违枫陛闻进荩臣【诗王之荩臣无念尔祖传荩进也王之进用臣当念汝祖为之法】行行且止而避骢莫陪旅贺皇皇者华之维骆愿以汰归【竝见前】
　　贺董司谏【居谊】
　　进思补阙【史记管晏传进思尽忠退思补过】仍侍尔英【玉海景祐二年名崇政殿西阁曰延义西南阁曰迩英二阁在崇政殿东西侍臣讲读之所赵师民劝讲箴肇开二阁以延儒服西临迩英北啓延义】责重寄隆益可告嘉猷于后谋从言听专当下膏泽于民朝野喧然【蔡君谟诗御笔亲除三谏官喧然朝野竞相驩】宗社幸甚恭惟某官所养刚大而道中庸人方此重而彼轻公独以退而为进【法言请问进退曰昔乎顔子以退为进天下鲜俪焉韩文知吾之退未始不为进而众人之进未始不为退也】廷臣无出右者天子居然器之【俱见前】防自州麾徧仪朝着亟拜拾遗之命【通典武后垂拱中置补阙拾遗二官以掌供奉讽谏自开元以来尤为清选】仍陪劝讲之联【杨秉传桓帝即位秉以引尚书征入劝讲上疏不纳以病乞退太尉黄琼惜其去朝廷上言秉劝讲帷幄不宜外迁留拜光禄大夫】缉日月之光良多啓沃【诗日就月将学有缉熈于光明注将行也缉熈光明也每日有所成就至于一月则有可行言当习之以积渐也学有缉熈于光明谓选择贤中之贤乃从之学以贤者必有光明之德故以光明表贤也此借用尚书啓乃心沃朕心】犯雷霆之怒大有激扬【新唐书韦温传迁右补阙宰相宋申锡被搆罪不测温倡曰丞相操履有初不宜反乃奸人陷之吾等岂避雷霆使上蒙霿咎率同舍伏阁切争由是益知名】不卖直以取名【新唐书姜公辅传公辅为谏议大夫谏厚唐安公主帝怒谓陆贽曰朕以公辅才不足以相而又自求解朕既许之内知且罢故卖直售名尔】惟格王而正事【尚书惟先格王正厥事】简在中扆遂升左垣考司諌七品官之阶虽云序进【欧阳永叔上范司谏书司谏七品官尔于执事得之不为喜而独区区欲一贺者诚以谏官者天下之得失一时之公议系焉】然大人一正君之事正属斯存今目前无必至之忧而天下有未形之患敌锋外炽民力中干天文变怪而难谌【尚书天难谌命靡常宋史理宗宝庆元年六月辛卯太白昼见十一月癸巳有流星大如太白二年四月辛亥有流星大如太白九月辛亥荧惑嵗星填星合于女荧惑犯填星十一月辛酉荧惑犯嵗星三年七月乙酉太阴犯星八月庚戌太白荧惑合于翼绍定元年六月己酉流星昼陨七月戊戌荧惑犯南斗十月戊申荧惑犯壁垒阵星丁巳荧惑填星合于危甲子荧惑犯填星十一月癸酉荧惑入羽林二年正月丁亥荧惑嵗星合于娄九月壬辰有流星大如太白十一月己丑荧惑入氐三年六月己酉嵗星入井十月己巳荧惑填星合于室十一月丁酉有星孛于天市垣丁未流星昼陨四年七月庚戌有流星大如太白五年五月癸巳太白经天昼见六月乙丑荧惑填星合于娄荧惑顺行犯填星七月甲申太白入井八月壬申太白嵗星合于张闰九月己酉有流星大如太白庚戌彗星出于角六年二月癸卯荧惑犯东井五月庚戌太白荧惑合于柳】人才卑少而不竞【増韵竞盛也左传南风不竞】民保于信而信屡失位守以仁而仁不流【易何以守位曰仁】吏惰且贪兵虚仍脆无非事者请先大者之图彼何人斯尤赖辨之之早【诗彼何人斯其心孔艰易由辨之不早辨也】自古建乆安之势成长治之业莫若杜羣枉之路开众正之门【竝见前】国人曰贤左右皆曰贤无使滞淹之乆君心以正逺近一以正切防浸润之行【董仲舒传为人君者正心以正朝廷正朝廷以正百官正百官以正万民正万民以正四方四方正逺近莫敢不壹于正】阃内阃外不容二心【史记冯唐传上古王者之遣将也跪而推毂曰阃以内者寡人制之阃以外者将军制之注门中橛曰阃汉书作闑谓门限也】宫中府中当为一体【出师表宫中府中俱为一体陟罚臧否不宜异同】舍豺问貍则民不服【孙宝传豺狼横道不宜复问狐貍师古曰言不当释大而取小也张纲传豺狼当道安问狐貍】如鹰逐雀则君自尊【左传见无礼于其君者诛之如鹰鹯之逐鸟雀也】察嫠妇之私忧【左传嫠不卹其纬而忧宗周之陨】囘仓公于惊走【史记扁鹊传扁鹊过齐桓侯客之入朝见曰君有疾在腠理不治将深桓侯曰寡人无疾后五日扁鹊复见曰君有疾在血不治恐深桓侯曰寡人无疾后五日扁鹊复见曰君有疾在肠胃间不治将深桓侯不应后五日扁鹊复见望见桓侯而退走使人问其故扁鹊曰疾之居腠理也汤熨之所及也在血鍼石之所及也其在肠胃酒醪之所及也其在骨髓虽司命无之何今在骨髓臣是以无请也按仓公当作扁鹊】庶淮南知惮于汲黯【汲黯传淮南王谋反惮黯曰黯好直谏守节死义至説公孙等如发蒙耳】而昌黎无惑于阳城【诤臣论若阳子之用心如此滋所谓惑者矣】名爵皎然芬芳多矣【旧唐书宋璟传张易之诬搆魏元忠引凤阁舍人张説使证之説惶惑迫惧璟谓説曰名义至重神道难欺必不可党邪陷正以求茍尧若縁犯顔流贬芬芳多矣】富贵乃吾所有何足计哉【蔡泽传富贵吾所自有吾所不知者夀也】忠良得路之难切宜念此【蔡君谟诗当年流落丹心在自古忠良得路难】某当献嘉颂顾进苦辞盖有感平日之知不敢作细人之爱【礼记君子之爱人也以德细人之爱人也以姑息】诸公不喜生语柔则茹之【韩文诸公贵人既志得皆乐软熟媚耳目者不喜闻生语一见輙戒门以絶诗人亦有言柔则茹之刚则吐之维仲山甫案亦不茹刚亦不吐】善人能受尽言遐不谓矣【韩文传曰惟善人能受尽言谓其闻而能改之也诗心乎爱矣遐不谓矣注见前】尚欲作石守道纪德之颂【言行録石介字守道庆厯三年吕夷简罢相夏竦罢枢使而杜衍章得象晏殊贾昌期范仲淹富弼韩琦同时执政欧阳修余晴王素蔡襄竝为谏官先生喜曰此盛事也歌颂吾职其可已乎乃作庆厯圣德诗略曰众贤之进如茅斯防大奸之去如距斯脱众贤谓衍等大奸斥竦也诗且出孙明复见之曰子之祸始于此矣】幸勿还李师中落韵之诗【宋史李师中字诚之楚人年十五上封事言时政杜衍苑仲淹富弼皆荐其有王佐才唐介字子方江陵人劾宰相文彦博守蜀日造间金竒锦縁阉寺通宫掖以得执政帝怒贬介春州别驾师中与梅尧臣皆赋诗以激美师中诗云孤忠自许众不与特立敢言人所难去国一身轻似叶高名千古重如山竝游英俊顔何厚未死奸防骨已寒天为吾皇扶社稷肯教夫子不生还邵氏闻见録唐介为台官时言文潞公灯笼锦献张贵妃事上怒甚谪春州李诚之送以诗云云后介用潞公荐官于朝无所言诚之以书从介索所遗诗介无以报取诗还之曰我固不用落韵诗也以山寒二字韵不同故云青箱杂记云郑谷与齐已黄损等定今体诗云一曰葫芦格二曰辘轳格三曰进退格葫芦韵者先二后四辘轳韵者双出双入进退韵者一进一退如李师中送唐介诗两韵中用韵进退格也】代囘傅大谏【伯成○宋史傅伯成字景初少从朱熹学登隆兴元年进士权吏部侍郎进宝谟阁侍制知镇江府全活饥民瘗藏野殍不可胜数制置司欲移焦山防江军于圗山石碑作成谓虚此实彼利害等耳包港在焦圗之中不若两砦之兵迭戍焉厯官宝文阁学士赠开府仪同三司赐諡忠简】
　　自天分阃【易有陨自天谢安传赞任总中台效章分阃杜诗分阃救世用贤豪详见前】易地殿藩【韵防殿镇也诗殿天子之邦伯成以知建寜府改知镇江】南内思贤已使候西厢之对【地理志唐龙朔初皇帝常居大明宫谓之西内宫城之东北隅曰东内本永安宫贞观八年置兴庆宫在皋城东北距京城之东开元初置十四年増广之曰南内上林赋象舆婉僤于西清师古曰西清者西厢清浄之处也东坡诗幸子遇明主陈经入西厢】东瓯报政又当绾北固之符【惠帝纪三年夏五月立闽越王摇为东海王都东瓯师古曰即今泉州是其地史记东越传立闽君摇为东海王都东瓯徐广曰今之永寜也索隠曰瓯水名永嘉记水出寜山行三十余里去郡城五里入江一统志东瓯城在今建寜府东南十里北固山在今镇江府治北下临长江其势险固梁武帝尝登覧此山又名北顾山唐窦常诗山趾北来固潮头西去长王安石诗天末海门横北固烟中沙岸似西兴】恭惟某官王之荩臣【诗王之荩臣无念尔祖注荩进也王之进用臣当念汝祖为之法此借用】邦之司直【诗彼其之子邦之司直注言彼服羔裘之是子一邦之人主以为直刺今无此人】观其动摇于山岳安问狐貍【见前】使之感防乎风云蔚如虎凤【蜀志秦宓传虎生而文炳凤生而五色余见贺王寺簿条】汲黯愿居于禁闼【汲黯传出入禁闼补过拾遗臣之愿也】望之顾出于平原【萧望之传以望之为平原太守望之雅意在本朝逺为郡守意不自得】一言宁急于封侯【车千秋传千秋无他才能学术又无阀阅功劳特以一言寤意旬月取宰相封侯世未尝有也】万物盍令其吐气【杜工部集览元使君结舂陵行志之曰今盗贼未息知民疾苦得结辈十数公落落然参错天下为邦伯万物吐气天下少安可待矣】兹驱大纛又卧长江边秋一鴈声幸骑烽之灌燧【杜诗戍鼓断人行秋高一鴈声刘长卿诗江南相送隔烟波况复新秋一鴈过説文烽燧候表也边有警则举火汉书文颖注边方避防作高土橹橹上作桔皋桔皋头兠零以薪草置其中常低之有冦即然火举之以相告曰烽又多积薪防至即然之望其烟曰燧师古曰画则燔燧夜则举火】人生五马贵羡燕寝之凝香某自愧秋零阻陪厦贺【竝见前】仁义与王言者宁千里而莫追邂逅适我愿兮或一见而后去【诗邂逅相遇适我愿兮】





　　四六标准巻十七
　　钦定四库全书
　　四六标准卷十八　　　　　宋　李刘　撰寺监【説文寺廷也有法度者也左传疏寺司也廷有法度令官所止皆曰寺释名嗣也治事者相嗣续于其内广韵官之所列职有九寺汉书注凡府廷所在皆谓之寺宋朝列寺有太常宗正大理司农大府光禄卫尉太仆鸿胪谓之九寺中兴光禄倂太常卫尉并兵部鸿胪并礼部后复光禄鸿胪监居懴切临也领也宋有少府监都水监将作军器监谓之三监淳化元年诏九寺三监国之羽仪其详分见各题下】
　　贺黄安抚除大理少卿【宋大理寺卿一少卿二丞四中兴初并冗职省卿而断刑治狱少卿各一员一统志黄伯固将乐人累官四川安抚制置使终兵部侍郎涖官行已为时所重卒諡忠简详啓意即其人也】
　　晋卿丛棘【礼记凡听五刑之讼成狱辞史以狱成告于正正听之正以狱成告于大司冦大司冦听之棘木之下郑云棘取赤心而外刺春秋元命苞树棘槐听讼于其下棘赤心有刺言治人者原其心不失赤实事所以刺人其情令各归实易系用徽纆寘于丛棘三嵗不得凶白帖大理曰棘署郑氏绮谈曰大棘晏公类要曰棘司】升帅前茅【见前】乘八月之槎既瞻相于斗柄【隋天文志相一星在北斗南诗维北有斗西柄之揭周礼注斗柄月建一辰十二月而周余见前】囘二星之部仍典领于参旗【见前】四履欢然【文选地狭乎四履势卑乎九伯山谷诗东尽齐四履】重临幸甚【宋书始兴王澹字僧逺为荆州刺史曹无留事狱无滞囚还朝人歌曰始兴王人之父赴民急如水火时复来乳哺我重临荆州男女出境迎者万余人其得人情如此柳诗重临事异黄丞相三黜名慙栁士师】恭惟某官负材明允【见前】蓄德硕肤【诗公孙硕肤注硕大肤美也】奫沄澄深得龙津炳灵之秀【奫纡伦切水深貎文选澄奫潫注奫潫廻复貌李汉韩文序污澜卓踔奫澄深龙津在延平府晋雷焕得二剑于丰城一与张华一留自佩华死失剑所在其后焕子佩剑渡延平津剑跃入水化为龙故名龙津亦名剑津伯固延平人故云文选江汉炳灵】扶舆郁积继山正学之传【韩文蜿蟺扶舆磅礴而郁积详见前一统志杨时将乐人熈宁中登进士从二程游得河洛之传仕至工部侍郎直学士世号山先生山在将乐县北三里山形如先生归休于此因号山】乆留金马之坊【金马坊在成都】妙斡木牛之运中兼阃制外憺戎昭【憺徒滥反李广传威棱憺乎隣国注憺犹动也左传戎昭果毅以听之之谓礼】逺略折冲南人不复反矣【汉晋春秋诸葛武侯在南中所在战捷闻孟获者为夷汉所服募生致之纵使更战七纵七擒而犹遣获获止不去曰公天威也南人不复反矣】从臣虚位东山以公归兮【见前】然河内竞借于防恂【冦恂传车驾南征恂从至颍川盗贼悉降而竟不拜郡百姓遮道曰愿从陛下复借冦君一年乃留恂长社镇抚吏人】宜闗中复留于萧相【杜诗闗中既留萧丞相幕下复用张子房】峻升金掌【见前】并总玉钤【玉钤兵书欧阳公诗将论纵横轻玉钤详见前】公去公来信有闗于轻重【杜诗公来雪山重公去雪山轻】时行时止俱不失其光明【易艮止也时止则止时行则行动静不失其时其道光明】共羡班景倩登仙之除【新唐书倪若水传时天下乆平朝廷尊荣人皆重内任班景倩自杨州采访使入为大理少卿过州若水饯于郊顾左右曰班公是行若登仙吾恨不得为驺仆】咸有乐正子为卿之喜伫尽防于诸将【陈平传拜以为防军中尉尽防诸将】遂进长于六官某凄其一寒去此十暑【见前】未问五马二毛之无用【杜诗人生五马贵不受二毛侵】最觉孤鸿独影之可怜【卢思道有孤鸿赋东坡词缥缈孤鸿影】矧熬波之素封【南史张融传漉沙搆白熬波出素史记货殖传无秩禄之奉爵邑之入而乐与之比者命曰素封】今扫地而赤立【韩文公私扫地赤立】水旱重蓼虫之苦【孔衷蓼虫赋略曰覩兹茂蓼纷葩吐荣爰有蠕虫厥状似螟羣聚其间食之以生悟物托事以况乎人防长斯蓼莫知其辛】风景增莼鲙之思【见前】所幸颍川黄霸之复来【黄霸传霸为颍川太守外寛内明得吏民心治为天下第一徴守京兆尹坐乏军兴贬秩有诏归颍川太守官以八百石居治如其前前后八年郡中愈治】或察夜郎李白之可念【新唐书李白传安禄山反永王璘辟为府僚佐璘起兵逃还彭泽璘败当诛郭子仪请解官以赎有诏长流夜郎】老牛防犊谁敢论瓜葛之连【后汉书杨彪传子修为曹操所杀操见彪问曰公何瘦之甚对曰愧无日防先见之明犹怀老牛防犊之爱后汉书礼仪志上陵仪注蔡邕独断曰凡与先后有瓜葛者陆佃埤雅云葛皆蔓延相及故属绵逺者取譬葛晋书王悦传悦事亲色养父导甚爱之尝共奕棋争道导笑曰相与有葛那得为尔邪山谷诗葛比诸从又万事相依与葛又葛附防友又颇似葛相依攀又数靣成葛又向来情义比葛】孤凤求凰或亦备苹蘩之荐【司马相如琴歌鳯兮凰兮归故乡遨游四海求其凰诗于以采蘩于沼于沚于以用之公侯之事又于以采苹南涧之濵】其为颂徯罔既铺棻【西京赋桑麻铺棻铺陈也布也汉门有铺首乃铺陈之义棻与纷通盛貌】
　　贺岳总领【珂】除大卿【珂霖之子武穆王孙详见前详啓意除司农卿宋史理宗宝庆三年五月诏岳珂户部侍郎依前淮东总领兼制置使宋司农寺判寺事二人以两制或朝官以上充】
　　四牡奏最九扈升班【通典少皡氏以九为九农正虞之后稷周之太府秦之治粟内史汉之大农令后世大司农皆其职也详见前】王人不微夙序诸侯之上【公羊传王人者何微者也曷序乎诸侯之上先王命也汉书王人虽微序乎诸侯之上】臣卿虽少有光八使之间【魏书孙绍传绍使吐谷浑还为太府少卿曾因朝见灵太后谓曰卿年稍老矣绍曰臣年虽老臣卿乃少张纲传汉安元年选遣八使徇行风俗皆耆儒知名多厯显位唯纲年少官次最微奏劾梁冀兄弟京师震竦】边靣驩然【宋史曹彦约传彦约以蜀之边靣诸司竝列兵权不一作病夫议献之庙堂稗史宋隆兴初贺子忱知枢密院有武臣陈理功赏辞气不平谓朝廷推赏一次轻如一次贺正色云只为边靣一次近如一次武臣无辞】帝心简在恭惟某官天材敏邵地望穹华【北史公孙表传雁门李氏地望悬隔】满腹精神解千牛之肯綮撑膓文字空万马之踌躇【竝见前】岂惟建武功臣之家【孙宝传建武中録旧徳臣以宝孙伉为诸长何并传建武中以并孙为郎后汉书论建武之世侯者百余永平中显宗追感前世功臣乃图画二十八将于南宫云台】亦习开元供奉之曲【李太白集序开元中禁中沉香亭前牡丹繁开上曰赏名花对妃子焉用旧乐命李年持金花牋宣赐翰林供奉李白立进清平调词三章】乆将饷指【冯奉世传奉使有指司马相如传宣其使指】仍领价藩【诗价人维藩注价甲也被甲之人谓卿士掌军事者】盍归乎来遂登龙尾【许浑诗才归龙尾含鸡舌更立螭头运兎毫详见前】见知则悦聊进豹袪【诗序有功而见知则悦矣袪音区説文衣袂也诗羔裘豹袪正义云袂是袖之大名袪是袖头之小称其通皆为袂羔裘豹袪乃在位卿大夫之服】卿不同乎暂掌九功之贰【尚书水火金木土谷惟修正德利用厚生惟和九功惟叙传六府三事之功】侯谁在矣亟膺一札之招【诗侯谁在矣张仲孝友注侯维也其所进诸友之中维复谁在其中间矣】某共饮玻璃【东坡诗我家峨眉阴与子同一邦相望六十里共饮玻璃江详见前】未觌珪玠【杜陵赠太常卿张均诗轩冕罗天阙琳琅识介珪】视诸故府龙猪窃幸于同宫【左传士弥牟曰晋之从政者新子姑受功归吾视诸故府家语昔者武王尧啇肃慎氏贡楛矢石砮先至欲昭其令徳之致逺物也故分陈以肃慎氏贡焉求诸故府其可得也韩诗三十骨骼成乃一龙一猪】于彼新田燕雀敢稽于厦贺【诗薄言采芑于彼新田于此菑畆方叔莅止注芑菜也田一嵗曰菑二嵗曰新田三嵗曰畬新田新成柔田生长之芑肥美可食以兴军士养育其身勇武可用】
　　代囘王大卿【补之○盖大理卿】
　　入觐枫宸【何晏景福殿赋槐枫被宸缀以万年注汉殿前多植枫説文枫厚叶弱枝善摇】升卿棘寺【见前】民之攸塈乆凝画防之清香【诗岂弟君子民之攸塈注塈息也成王以恩意及羣臣羣臣爱之不懈于位民之所以休息由此也】王曰遄归复畀青氊之旧物【诗王曰还归遄疾也余见前】恭惟某官器质肤敏【诗殷士肤敏】机量浚明京兆有王之歌至今未冺【汉书赵尹韩张两王传赞自孝武置左冯翊右扶风京兆尹而吏民为之语曰前有赵张后有三王】江东无卿之叹所去见思【南史谢庄传南平王献赤鹦鹉竝诏羣臣为赋太子左卫率袁淑文冠当时作赋毕以示庄及见庄赋叹曰江东无我卿当独秀我若无卿亦一时之杰遂隠其赋】辍自银符【唐车服志高祖颁银莵符后改铜鱼符以起军旅易守长】入跻金掌【见前】敬尔由狱【尚书式敬尔由狱以长我王国】监于祥刑【尚书受王嘉师监于兹祥刑】民自以不寃行课明清之效【于定国传朝廷称之曰张释之为廷尉天下无寃民于定国为廷尉民自以不寃尚书明清于单词】王言惟作命即登献纳之班【尚书王言惟作命不言臣下防攸禀令】某过沐幸临更勤委重冷秋菰寒水玉觉执热之顿清【杜诗乞为寒水玉愿作冷秋菰诗谁能执热逝不以濯】金错刀英琼瑶愧报嘉之不腆【张衡四愁诗美人赠我金错刀何以报之英琼瑶左传鹿鸣所以嘉寡君也敢不拜嘉柳诗宪府初收绩丹墀共拜嘉説文腆多也左传不腆之田谓不多也公羊传不腆先君之服又不腆先君之器】
　　代囘李寺正【直柄○宋神宗复置大理狱后置寺正元丰五年刑部乞分评事司直与正为断司丞与长二为议司凡断案先上正看详当否论难改正然后过议司覆议建炎并省冗职断刑治狱寺正各一员】
　　拜命枫宸陞华棘正【见上条】好生如舜方惟刑之恤哉【尚书好生之德洽于民心又钦哉钦哉惟刑之恤哉】选众举臯则不仁者逺矣恭惟某官持心近厚折狱惟良【尚书非佞折狱惟良折狱】自再转而为丞益扬淑问【韩文以前大理评事言得失黜官再转而为丞兹邑诗淑问如臯陶在泮献囚】宜片言之寤主茂进崇阶【车千秋传以一言寤意】某有幸为僚【左传同官为寮】未遑称庆猥辱鸣谦之赐【易六二鸣谦贞吉象曰鸣谦贞吉中心得也上六鸣谦利用行师征邑国象曰鸣谦志未得也】聊申叙复之私【谦复卦名】
　　代囘刘寺正
　　刑期无刑丞非余负【尚书刑期于无刑韩文余不负丞而丞负余】正率不正帝曰汝谐【尚书帝曰兪往哉汝谐】先庚具孚【易先庚三日后庚三日】同寅良幸某谬忝秋官之贰【南丰集秩贰秋官参执邦典】极深夏贺之私姑奉手牋别迟靣庆
　　代囘李寺正【直柄】
　　拜命明庭司刑赞府一麾出守所至如破竹然再转为丞此行若登仙矣【竝见前】恭惟某官机神明浚【陶侃传陶公机神明鉴似魏武忠顺勤劳似孔明】识度端凝治已治人洞知周孔之情思【见前】读书读律又欲尧舜其君民【东坡诗读书万卷不读律致君尧舜终无术】徧仪棘寺之华防致草扉之鞠【文选鞠茂草于圜扉诗鞠为茂草注鞠穷也】郡符既合边琐多惊甫清逺障之风尘旋奉殊庭之香火【汉书郊祀志望祀蓬莱之属防至殊庭焉师古曰殊庭蓬莱中仙人庭也东坡诗洒扫古玉局香火通帝闉王荆公诗弦歌无旧习香火有新縁又东人香火有因縁又香火灵山亦有缘又香火因缘寄此山】帝念师旅饥馑之后折民惟刑【尚书伯夷降典折民惟刑】人思贤明慈惠之师命汝作士【刑法志圣哲之上明察之官忠信之长慈惠之师师古曰长师皆列职之首也尚书汝作士】肆敡芝检【检居奄切説文书署也徐曰书函之益也三刻其上防缄之然后填以泥题书而印之也武帝纪主封禅有金策石函金泥玉检谓以玉为检束也一云俗谓燕尾今世书袠签陈江总为南阳王让吴郡表芝泥驰印发命开函张鹜奏章芝泥发彩宣凤藻而腾文兰检浮香润龙缣而动色按王子年拾遗记元封中浮圻国贡兰金芝泥常以封函匣及宫门鬼魅不敢近卫青张骞皆受金泥玺封所谓芝泥兰检也】参贰李官【韵会治狱官曰理月令命理瞻伤注治狱官夏曰大理唐世系表臯陶为尧大理世为理氏纣时有逃难食李得全遂改为李管子书大理皆作理古文理与李通左传行理之命注使人也又云行李往来国语行理以节逆之周礼小行人注亦作李汉书天文志骑官左角曰理史记天官书作李是理与李通也】昔张蕴古之直声由兹论赏【唐幽州记室张蕴古上大宝箴太宗嘉之赐以束帛除大理丞贞观五年河内人李好徳有心疾为妖言蕴古按之奏好徳实被疾不当坐治书侍御史权万纪劾其阿纵太宗怒斩之今云论赏不知所谓】虽狄梁公之相业自此升阶【新唐书狄仁杰传迁大理丞嵗中断乆狱万七千人时称平恕左威卫大将军权善才右监门中郎将范怀义误斧昭陵栢罪当免高宗诏诛之仁杰力诤帝意解遂免死数日授侍御史】欲识逺图当观近比某与闻犴狱【犴或作豻説文胡地野狗韵防狱曰犴犬所以守故谓狱为犴诗宜犴宜狱今文作岸毛传岸讼也韩诗乡亭之狱曰豻扬子狴犴使人多礼】似是马曹【晋书王徽之字子猷性卓荦不羁为桓冲骑兵参军冲问卿署何曹对曰似是马曹又问管防马曰不知马何由知数又问马比死多少曰未知生焉知死】具严天威望尽心于阅实【尚书无简不听具严天威墨辟疑赦其罚百锾阅实其罪】颇哀老子或袖手以蒙成【马援传颇哀老子使得遨游薛宣传属县各有贤君冯翊垂拱蒙成】少迟九迁【文选千秋一月九迁荀爽十句逺至详见前】当不一贺
　　代囘陈寺丞【振】
　　方欲取违先勤言别出处亦吾辈之常事是非至他日而后明【贾模传充年衰疾剧恒忧已谥传模曰是非乆自见不可掩也】风雨潇潇愿鸡鸣之不爽【诗风雨潇潇鸡鸣胶胶既见君子云何不瘳注潇潇暴疾也言风而且雨寒凉潇潇然鸡以守时而鸣声音胶胶然喻君子虽居乱时不改其节诗序风雨思君子也乱世则思君子不改其度焉】霜雪贸贸终麦秀以何疑【韩文猗兰操霜雪贸贸荠麦之茂子如不伤我不尔觏注贸贸不明也言我如荠麦之茂当霜雪之时不改其操】敢因报章并申善祷
　　代囘吕寺丞【祖平】
　　奏最竹符【文帝纪与郡守为铜虎符竹使符注竹使符皆以竹箭五枝长五寸防刻篆书第一至第五与郡守为符者各分其半右留京师左以与之】陞华棘寺辟以止辟九重之念在兹【尚书有弗若于汝政弗化于汝训辟以止辟乃辟】丞不负丞三尺之平必矣【杜周传不循三尺法注以三尺竹简书法律也】恭惟某官象贤济美【见前】燕誉腾芳【诗庆既令居韩姞燕誉燕安誉乐也】伯仲埙篪曲突之忠甚切【诗伯氏吹壎仲氏吹篪霍光传客有过主人者见其灶直突傍有积薪客谓主人更为曲突逺徙其薪不者且有火患】公侯阀阅直钩之钓犹迟【楚词以直针而为钩维何鱼之能得详见前】兹从汉化之更【董仲舒传为政而不行甚者必变而更化之乃可行也】宜有吕刑之命【尚书惟吕命王享国百年耄荒度作刑以诘四方】某辱同寮寀【尔雅寮宷官也郭璞注同地为宷同官为寮疏寀采也采取赋税以供】喜倍等伦【甘延夀传絶于等伦杜诗尊荣迈等伦】自此蒙成不负嘉师之托逃于司败亦惟余润之依【并见前】
　　囘大理沈寺丞【绎】
　　乆参棘属进贰李官【见前】丞不负丞益懋平反之绩【刘德传每行京兆事多所平反罪人苏林曰反音幡幡罪人辞使从轻也隽不疑传有所平反活防何人】辟以止辟助成钦恤之仁【见上条】某有幸为寮未遑趋庆【末四句同后】代囘沈评事【宋初评事为京官寄禄视后来承事郎隆兴二年诏评事以八员为额以雷霆号令星斗文章为号】
　　荣持邑最归领廷评惟丹笔之详刑【后汉书刘恺传以轻从重惧及善人非先王详刑之意也注书曰有邦有土告尔详刑郑注详审察之也王粲从军行凉风厉秋节司典告详刑晋书元帝纪布帐练帷详刑简化新唐书百官志大理寺掌折狱详刑龙朔二年改曰详刑寺学斋占毕云先师鹤山在遂宁漕廨作极堂碑时摄宪书详刑字余后继忝漕节重新极堂仍立鹤山之碑一时僚属咸疑详刑字以为尚书吕刑篇吿尔祥刑监于兹祥刑只作祥字余因谓之曰唐百官志改大理正为详刑大夫固已用此详刑字然不为无所本也周礼太宰之职五曰刑典以诘邦国防引书曰度作详刑以诘四方今古文尚书无详字然出经注亦可通用也今按后汉书选诗晋书又在贾疏之前则详刑二字其来乆矣】实青氊之旧物头衔如故【谈苑官衔之名当时选补授须存资厯开奏之时先具旧官名品于前次书拟官于后使新旧相衔不断故曰官衔亦曰头衔如人口衔物取其连续之义如马有衔以制其首前马以进后马续来相次不絶古人谓之衔尾相属即其义也】歩武已高【説文歩行也礼记执辔然后歩尔雅堂下谓之歩歩布也白虎通德论人践三尺法天地再举足曰歩犹阴阳也尔雅武迹也诗履帝武敏歆毛传武迹也曲礼堂上接武堂下布武钱氏云每移足半蹑之中人之迹尺二寸】恭惟某官服袭芳馨蜚腾声实早脱囊中之颖【俱见前】详明柱后之文【张敞传当以柱后惠文弹治之耳秦时狱法吏冠柱后惠文武意欲以刑法治梁】棘寺参华竹书惟允【汉书注以三尺竹简书法律详见上条胡文恭制用除棘路之丞往治竹刑之谳又用进丞于棘路往治谳于竹刑】属拘邦典暂试民庸麦熟两岐虽道途之交咏【束观汉记张堪为渔阳太守劝民耕种以致殷富百姓歌曰桑无附枝麦穗两岐张君为政乐不可支】桃栽千树宜车马之重来【刘禹锡诗都观桃千树尽是刘郎去后栽又种桃道士今何处前度刘郎今又来】某有幸为寮未遑赞庆【周礼大行人贺庆以赞诸侯之喜张于湖集尝附啓缄少陈赞喜赞助也】遣长须而致双鲤良感先施【韩诗先生有意许降临更遣长须致双鲤】跂织女而终七襄更慙匪报【见前】
　　代囘大理楼评事【澄】
　　举贤有格当简乃僚【尚书慎简乃僚】折狱惟良徒得君重【见前】公车之牍晩矣【史记滑稽传东方朔初入长安至公车上书凡用三千奏牍】私室之谢何哉【羊祜传拜爵公朝谢恩私门吾所不取】恭惟某官地望已高【北史公孙表传雁门李氏地望悬隔】天资仍茂读书不读律惧无术以致君【东坡诗读书万巻不读律致君尧舜终无术】治已后治人宁以身而试法【法言先自治而后治人之谓大器王尊传为安定太守出教告属县曰愿诸君卿勉力正身以率下明慎所职母以身试法】决科隽甚详谳了然岂无他人恐未如于一鹗惠而好我何不吝于双鱼【竝见前】某滥贰秋卿又见春序小狐汔济亦奚事于听冰【易未济亨小狐汔济濡其尾无攸利文帝纪狐疑师古曰狐之为兽其性多疑每渡冰河且听且渡故言疑者而称狐疑郭縁生述征人北风劲河水始合要须狐行云此物善聴聴氷下无水声然后过河】良马空羣望自期于追电【崔豹古今注秦始皇有七名马追风白兎蹑景追电飞翮铜爵晨鳬】
　　代囘程监丞【凖○以下二条盖囘致仕及祠禄者亦未审是何监丞簿姑缺之】
　　五雉分工误恩摄长【左传五雉为五工正阮籍传乞囘谬恩以光清举陈后山诗将老蒙误恩受吊不受贺详见前】双鱼尺素取数过情【见前】恭惟某官四海老成【诗虽无老成人尚有典刑】累朝耆旧人生待足何时足得住为佳【僧晦庵满江红词扰扰劳生待足何时是足据见在随家丰俭便堪龟缩辛稼轩长短句宦游吾倦矣玉人留我醉明日落花寒食得且住为佳耳升庵词品云天气殊未佳汝定成行否寒食近且住为佳耳此晋无名氏帖中语也语本入妙而词又融化之可谓珠璧相照矣】官职有来还自来不闻亦式【遯斋闲览王易简云青山得去且归去官职有来还自来是岂能须防忘情于轩冕耶余尝见人题壁云浮生待足何时足未老得间方是闲深味其言服其精当详见前】应笑恋轩之疲马【鲍昭诗疲马恋君轩】未能返肆于屠羊某自揣头颅【并见前】难司喉舌【诗惟仲山甫王之喉舌】匪朝伊夕即腾纳禄之章【张子湖集趣召来归匪朝伊夕】为官择人空忍见贤之渴【魏志杜恕传以此推之知国家以人择官不为官择人也晋书郭黙传时当为官择才若人臣自择官安得不乱乎新唐书阳峤传峤举八科皆中御史中丞桓彦范袁恕已争取为御史杨再思素与峤善知其意不乐弹抨事语彦范彦范曰为官择人岂待情乐乎山谷诗空余见贤心忍渴待梅岭蜀志武侯传总揽英雄思贤如渴】
　　代囘程监簿【凖】
　　出命明庭祝厘闲馆【文帝纪祠官祝厘注厘福也音同禧甘泉赋珍台闲馆】隽永乎山林之味乐且无央【蒯通传通论战国时説士权变亦自叙其説凡八十一首号曰隽永师古曰隽音字兖反肥肉也永长也言其所论甘美而味深长也央于良切説文乆也已也王逸注楚辞云尽也诗夜未央笺云未渠央也梁元帝诗举杯聊转笑欢兹乐未央】参寥乎香火之縁老当益壮【庄子冥闱之参寮参寮闻之　疑始注参高也高逺寥旷不可名也刘禹锡诗鱼书曾防代香火有因縁东坡诗洒扫古玉局香火通帝闉王荆公诗弦歌无旧习香火有新縁又东人香火有因縁又香火灵山亦有縁又香火因縁寄此山马援传丈夫为志穷当益坚老当益壮】恭惟某官栖迟盛福【诗衡门之下可以栖迟】笑傲明时【诗谑浪笑傲刘仙伦词笑傲烟霞里】诏禄珍台又拜散人之号【见前】飬神丹鼎应与造化者游【庄子上与造物者游而下与外生死无终始者为友】所恐蒲迎不容橘隠【见前】某归已晩矣行或使之汗漫相期本许以急流之勇退【淮南子卢敖游大海至蒙谷之上见一士巻殻而食蛤蜊敖曰夫子可与敖为友矣士笑曰我方南游乎防防之野北息乎沉嘿之乡西穷冥冥之里束贯洪蒙之光吾与子汗漫游于九垓之上乃举臂耸身入云中敖仰视曰吾比夫子犹黄鹄与壤虫也杜诗复见陶唐理因成汗漫游余见前】侏儒强饱敢乆于暮夜而倒行【史记伍子胥传吾日暮涂逺吾故倒行而逆施之主父偃传吾日暮故倒行逆施之师古曰此语本出伍子胥偃述而称之】
　　代回军器王监簿【渥○军器监始于后周武帝四年唐武德初置贞元后省天宝六年复置宋初领于三司胄案官无专职熈寜六年废冑案乃按唐令置监择从官总判元丰正名分案五所隶官属四东西作坊掌造兵器旗帜戎帐行物卞其名也建炎归并工部绍兴复置长贰各一员隆兴初诏军器已隶工部本监惟置丞一员乾道后置监少监及簿淳熈初诏戎器非进入毋辄出所由是呈验寖省嘉定以后事最稀简特为储材之所】
　　对越宸纶勾稽武库【通典主簿谓主诸簿自汉有之掌付事勾稽省署抄目朝野佥载怯断大事好勾小稽罗隠诗朱篆勾稽官六典军器监掌缮造甲弩之属辨其名物审其制度以时纳于武库】为太守选所表既有交章【循吏传选诸所表以次用之注所表谓增秩赐金爵也】除戎器戒不虞亶为称职【易泽上于地萃君子以除戎器戒不虞注聚而无防则众心生】公议如此私谢何为【谈宾録唐证圣中刘竒为侍郎注张文成司马锽为御史二人因申屠玚以谢竒正色曰举贤无私何见谢】恭惟某官故家典刑中州胄出【李诗我李百万叶柯条布中州冑説文也从肉由声介冑之胄从月音胃周语晋人杀怀公无冑注胄后也出生也左传康公我之自出尔雅男子谓姊妹之子为出公羊传接菑晋出也貜且齐出也注出外生也】婉赞幕中之画【选诗婉婉幕中画】勇分海上之符焉能使予不遇哉姑从外补【安帝纪永初二年诏上尚书公府通调令得外补唐书马周传或京官不称职始出补外山谷诗补外傥天幸】有欲为王留行者迄得内除时虽既戢于干戈法合咸精于器械小烦防计防即骞腾某自叹望秋【世説顾悦与简文同年而发早白简文曰卿何以先白对曰蒲栁之姿望秋而落详见前】未遑贺夏岂无青精饭此心惟切于谋归【杜诗岂无青精饭使我顔色好】赠我緑绮琴无説可从而厚报【见前】
　　囘朱司令【在○宋史在熹之子绍定中为吏部侍郎详见前宋元丰三年诏借田令隶太常寺渡江初缺绍兴十五年初除康与之为借田令三十一年罢后复置】
　　涣奉宸纶晋司帝籍【东京赋修帝籍之千畆山谷诗帝籍开千畆农功先九州】用过庭所学之礼习祈年孔夙之诗【诗祈年孔夙方社不莫注我祈丰年甚早祭四方与社又不晚】有渥新除式光旧德【申屠刚传赞任敖以旧徳用班固西京赋士食旧徳之名字东坡诗高才食旧徳】恭惟某官清门伟望名世故家先正接伊洛之宗源流甚正【宋史道学传黄干曰由孔子而后曽子子思继其微至孟子而始着由孟子而后周程张子继其絶至熹而始着识者以为知言所着有伊洛渊源行于世】后学出河汾之泒沾匄居多【文中子世家隋季文中子之教兴于河汾雍雍如也新唐书杜甫传赞残膏賸馥沾丐后人多矣】卒老于行【进学解孟轲好辩孔道以明辙环天下卒老于行】克昌厥后【诗燕及皇天克昌厥后郑笺云文王之徳安及皇天谓降瑞应无变异也又能昌大其子孙】故从緑水红莲之幕【见前】入庀绀辕黛耜之司【庀音嚭治也又具也左传官庀其司潘岳借田赋葱犗服于缥轭绀辕缀于黛耜俨储驾于防左俟万乘之躬履】此非不稼而取禾【诗不稼不穑胡取禾三百防兮】政欲敷菑而肯播【尚书若稽田既勤敷菑又厥父菑厥子乃弗肯播矧肯获】少培飞歩即辂华涂某偶此缀班【六一居士诗玉殿清霜缀晓班东坡诗他日许缀蓬莱班又岂意彤庭缀两班】何勤委贽自怜往日识野鹤于未仙【东坡诗何人更识嵇中散野鹤昻藏未是仙】犹喜残年见名驹之有种【説文马二嵗曰驹三嵗曰駣】
　　代回詹大社【允中○宋嘉祐元年置郊社令命石祖元为之熈寜元年郊社局令张伯世言令有郊社名而不主四郊之事于是始主四郊坛壝之事渡江初缺绍兴十九年始除韩彦直为太社令请给竝依五监主簿例】
　　陞华司社赞治容台【太社令太常属官】惟是诗书礼乐之儒始明笾豆簠簋之事用人如此【三国志毛玠传为束曹掾太祖叹曰用人如此使天下人自治吾复何为哉】通国欣然恭惟某官奋自清门径收名第【竝见前】下帷分教不辞独冷之氊【董仲舒传孝景时为博士下帷讲诵弟子传以乆次相授业杜诗广文先生官独冷又坐客寒无氊】当路交章争取横前之宝【韩文不忍竒宝横弃道侧】果从蜀道入典汉祠【通典汉有太祝令属奉常景帝改为祠祀武帝更曰庙祀梁有明堂太社二令】拜如丝如纶如綍之言实自今始【见前】攷以松以栢以栗之义应有古心某有幸识贤过蒙委贽数旬为客防已见于荣迁【旧唐书皇甫公义检校沛王府长史引韦思谦为同府仓曺谓思谦曰公岂池中之物屈公为数句客以望此府耳】一日不斋犹愿安于承教【应劭汉官仪北海周泽字雉都为太常恒斋有疾其妻怜其年老被病闚内问之泽大怒以为干斋掾吏叩头争之不听遂收送诏狱并自劾谢谚曰居世不谐为太常妻一嵗三百六十日三百五十九日斋一日不斋醉如泥既作事复低迷】
　　代回赵太社【汝谠○宋史赵汝谠字蹈中少俶傥有轶材智略出人上与兄汝谈齐名天下称为二赵以从臣荐监行在右藏西库忤韩侂胄被斥生废十年以前官改镇东军登嘉定元年进士第为太社令迁将作监簿大理司农丞与史弥逺不合请外改湖南提举常平易江西寻提防刑狱迁知温州卒汝谠常言宗子不忘君孝子不辱身临难则功业当如朱虚立身当如子政】
　　庀司太社赞治奉常【见前】舍文字防午之劳【霍光传使者防午如淳曰防午分布也师古曰一纵一横为防午犹言交横也学林云古篆五字象阴阳六爻之义午字亦取此义周礼壶涿氏掌除水虫若欲杀其神则以橭午贯象齿而沉之郑氏注午故书为五交五贯于橭水之上也故书别本作五则午五通用明矣史言防午者四方八达皆通亦纵横交五之义也】共夙夜惟寅之命【见前】恭惟某官九苞威凤【论语摘襄圣鳯有九苞一曰口苞含不妄鸣也二曰心合度进退精也三曰耳听达居高明也四曰舌诎伸能变声也五曰彩色光文彩呈也六曰冠矩朱南方行也七曰距鋭钩武可称也八曰音激扬声逺闻也九曰腹文户不妄纳也汉宣帝地节二年鳯集鲁郡羣鸟从之诏曰威凤为宝服防曰威鳯鸟名也晋灼曰凤之有威仪者也与尚书鳯凰来仪同意杜诗威鳯高其翔长鲸吞九州】千里名驹【汉书刘德字路叔有智略召见甘泉宫武帝谓之千里驹北齐书冯翊王润字子泽神武第十四子防时神武称曰此吾家千里驹也东坡诗未应良木弃大匠要使名驹试千里详见前】抱朱虚之忠请鉏吕产【高五王传朱虚侯章有气力忿刘氏不得职尝入侍燕饮酒酣章曰请为太后言耕田高后儿子畜之笑曰顾乃父知田耳若生而为王子安知田乎章曰臣知之深耕穊种立苗欲防非其种者鉏而去之吕禄吕产作乱章先斩吕产太尉勃等乃尽诛诸吕】笑红休之陋更媚王音【刘歆传迁中垒校尉封红休侯王莽传封少阿羲和京兆尹红休侯刘歆为国师嘉新公元后传以侍中太仆音为御史大夫列于三公音太后从弟长乐衞尉子吕产王音盖指韩侂胄侂胄高宗宪圣慈烈皇后女弟之子】毅然料虎之头【料音聊庄子料虎头编虎须防不免虎口哉】乐只防狼之尾【诗乐只君子注只之言是也乐是有德之君子又狼防其胡载防其尾注防躐防跲也老狼有胡进则躐其胡退则跲其尾进退有难然而不失其猛】忠精既白论谏如丹径咨礼乐之英【叙传河间贤明礼乐是脩为汉宗英】入司笾豆之事雝雝肃肃何嫌三百日之斋【诗有来雝雝至止肃肃余见上条】亲亲贤贤行有十六相之举【史记高阳氏有才子八人世得其利谓乏八恺高辛氏有才子八人世谓之八元此十六族者世济其美不陨其名舜举八恺使主后土举八元使布五教于四方】某未遑旅贺先辱临存【严助传使重臣临存注存谓省问之旅临卦名】赠緑绮琴愧不办南金之报【见前】植青藜杖满期校东壁之书【李泌传东壁图书之府晋天文志东壁二星主文章天下图书之秘府也余见前】
　　学官【国子正録宋大观初置掌行学规紏不如规者罚之绍兴十三年诏正録各置一员】代回李国録【诚之】
　　知贤不早聊剡需章【剡以丹切尔雅剡防利也易剡水为矢法言奏不剡蔡邕独断章者需头奏者亦需头表者不需头详见前】委贽相先足鸣谦德【易鸣谦贞吉需谦卦名】不知所报藏弆为荣【见前】恭惟某官殖学精深摛文钜丽【见前】早蜚英于学省【新唐书归崇敬传天子学曰辟雍故前世或曰璧池或曰璧沼亦言学省文选沈休文有学省愁卧诗注学省国学也山谷诗学省得佳士又学省非簿领又学省困韲盐】即中隽于儒科【左传得隽曰克又以中隽也或作儁】固知几阁之文书【刑法志文书盈于几阁】难屈朝廷之翰墨为数旬客已光文学掌故之联【儒林传能通一艺以上补文学掌故缺余见代回詹大社条】无几何时果见国子先生之入比者公车之牍岂其私室之恩过辱临存更勤防谢【竝见前临防卦名】某无能报国惟有荐贤【吴良传为国所重必在得人报恩之义莫大荐士】凭丰隆愬飞亷虽寄声之已晚【丰隆云师飞亷风伯离骚经吾令丰隆乘云兮吕氏春秋应劭注飞亷神禽能致风气晋灼注飞亷鹿身头如雀有角而蛇尾豹文赵广汉传界上亭长寄声谢我栁文黄鹄一去青冥无极安得不凭丰隆愬飞亷以寄声于寥廓耶】登阆风厯阊阖犹刮目以相期【离骚经登阆风而絏马又倚阊阖而望予司马相如传排阊阖而入帝宫兮又登阆风而遥集兮吕蒙传注士别三日即更刮目相待】
　　代回曽国正【准】
　　晋司乐正【礼记乐正崇四术立四教顺先王诗书礼乐以造士】益重儒官【成帝纪儒林之官四海渊源】盈几阁之文书乆勤作主【见前】申庠序之孝弟兹遂得师恭惟某官赋敌凌云【司马相如传相如既奏大人赋天子大説飘飘有凌云气游天地之间意】文成翻水【韩诗文如翻水成初不用意为】排空直上合盛之白玉之堂【史记玉堂璧门西都赋金华玉堂西京赋宣室玉堂杜诗上君白玉堂陈后山诗小却盛之白玉堂】取势斜飞亦宜在青藜之馆【刘禹锡诗青云直上无多路却作斜飞取势回余见前】兹以文学之掌故入为国子之先生【竝见前】将德成而敎尊【礼记君子曰德德成而教尊教尊而官正官正而国治君之谓也又天子之为乐也以赏诸侯之有德者也德盛而教尊五谷时熟然后赏之以乐】必言扬而事举【礼记凡语于郊者必取贤敛才焉或以德进或以事举或以言扬】某过勤投璧愧乏报琼【见前】化民成俗由学乎仪图莫助【礼记君子如欲化民成俗其必由学乎】传道授业解惑也切幸自强【见前】
　　宫教【宋太宗至道元年以员外郎孙蠙充皇侄皇孙教授从所号也真宗咸平元年以朱昻兼南宅教授张蔚兼北宅教授南宫者太祖太宗诸王之子孙处之所谓睦亲宅也北宫者魏悼王子孙处之所谓广亲宅也崇宁五年又改称某王宫宗子博士位国子博士之上靖康之乱宗学遂废绍兴四年始复置诸王宫大小学教授二员隆兴省其一嘉定九年十二月复始置宗学改教授为博士旋有防复存诸王宫大小学教授一员】
　　贺聂宫教【子述】
　　畴庸军计【栁文皇天畴庸审厥保承】分教宫藩王事我独贤劳恬然终嵗仁人谊不谋利展也自今【董仲舒传仁人者正其谊不谋其利明其道不计其功诗允矣君子展也大成注展诚也周礼疏展者言之诚】除目一传满口交庆【梁宣帝宋鲍昭梁范云陈沈烱俱有建除诗此联亦取除满相对】恭惟某官蓄学有裕掞材不赀【掞舒赡切舒也盖寛饶传用不赀之身注赀与资同详见前】人见其五兵之精神孰窥其一劔之肝胆【俱见前】长沙射鸭袖不足以回旋【射鸭言为尉孟郊为溧阳尉开射鸭堂详见前汉景帝后二年诸王来朝有诏更前称夀歌舞长沙定王但张袖小举手左右笑其拙上怪问之对曰臣国小地狭不足囘旋】郴岭割鸡气益高而磅礴【割鸡言为令韩文衡南八九百里地益高山益峻水清而益驶其最高而横絶南北者岭郴之为州在岭之上测其高下得三之二焉中州清淑之气于是焉穷气之所穷盛而不过必蜿蟺挟舆磅礴而郁积】甫通班笋【杨诚斋诗合于玉笋班中立却向红莲幕里行详别见】又宰盘根【虞诩传不遇盘根错节何以别利器乎】取美最以来朝纷交章之至阙诸公之登台省盍息吾黥【庄子夫尧既黥汝以仁义而劓汝以是非矣庸讵知夫造物者之不息我黥而补我劓使我乘成以随先生耶山谷诗飬生息天黥余见前】此士之落江湖真令人瘿【説文瘿颈瘤也么郢切山谷送李德素归舒城诗天恢猎德纲日饎养贤鼎此士落江湖熟思令人瘿三国志注贾逵在农与典农校尉争公事不得理乃发愤生瘿】为州别驾去国期年皇帝曰嘻谁防廪人之出【韩文皇帝曰嘻无汝烦苦周礼廪人掌九谷之数以待国之匪颁赒赐稍食以嵗之上下数用以知足否以诏谷用以治年之凶丰】丞相言是莫如国士之追【灌夫传丞相言亦是唯明主裁之韩信传萧何闻信亡不及以闻自追之上骂曰诸将亡者以十数公无所追追信诈也何曰诸将易得至如信国士无双】方当楮币新旧之交承颇觉中外人情之讧阻公能调益民得懋迁【尚书懋迁有无化居】茂丕绩于帝庭【尚书嘉乃丕绩】进嘉谋于王府会计当而已防专出纳之司诵説云乎哉今乃范模之职【文中子学者博诵云乎哉必也贯乎道文者茍作云乎哉必也济乎义法言师者人之模范也】于皇邸【诗于皇时周详见前】肇建明师高帝子孙固有殊人之龙种【杜诗高帝子孙尽隆准龙种自与常人殊春秋合诚图云尧母庆都生大石中常有黄云覆盖之及年二十出观三河之首有赤龙与庆都婚有娠生尧宋志汉高帝父曰刘执嘉其母梦赤马若龙戏已而生执嘉汉高帝纪母媪尝息大泽之陂是时雷电晦防父太公往视则见交龙于上已而有娠遂产高祖又云汉帝本系出自唐帝龙种之説盖本诸此】梁王宾客岂徒授简于兎园【谢惠连雪赋嵗将暮时既昏寒风积愁云繁梁王不悦游于兎围俄而微霰零密雪下授简于司马大夫曰为寡人赋之】必明礼义亷耻之原【管子国有四维一曰礼二曰义三曰亷四曰耻】使知君臣父子之实庶淮南知惮汲黯【汲黯传淮南王谋反惮黯曰黯好直谏守节死义至説公孙等如发蒙耳】而东海亦敬王尊【王尊传迁东平相是时东平王以至亲骄奢不奉法度雅闻尊高名大为尊屈酌酒具食相对极驩】此外功名时来则为之耳向来学问公乌得无情哉某辱知颇深闻报失喜【杜诗似闻胡骑走失喜问京华尹师鲁云失喜言出于不自觉】行行骢马孰不知尺五之去天【见前】戢戢鱼头讵敢乞斗升而活我【卢仝诗但见万国赤子戢戢鱼头生杜诗小鱼脱漏不可纪半死半生犹戢戢余见前】






</div>
    <div class="pagination">
<a href="四六标准_page10.html">上一页</a><span>...</span><a href="四六标准_page6.html">6</a><a href="四六标准_page7.html">7</a><a href="四六标准_page8.html">8</a><a href="四六标准_page9.html">9</a><a href="四六标准_page10.html">10</a><span class="current-page">11</span><a href="四六标准_page12.html">12</a><a href="四六标准_page13.html">13</a><a href="四六标准_page14.html">14</a><a href="四六标准_page15.html">15</a><a href="四六标准_page16.html">16</a><span>...</span><a href="四六标准_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
