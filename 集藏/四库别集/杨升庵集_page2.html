<!DOCTYPE html>
<html>
<head>
    <meta charset="UTF-8">
    <title>杨升庵集 - 第 2 页/共 140 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杨升庵集 - 第 2 页/共 140 页</h1>
    <div class="content">伊兰赋
鴈来红赋 
乐清秋赋 
彩扇赋
药市赋
戎旅赋
古度赋
石虫?去赋
蚊赋 
后蚊赋
思友赋寄杨用修【附】 
泛水杂体 

太史升庵文集一卷 成都杨慎着　从子有仁编辑 后学赵开美校 
凤赋 
黄帝晨坐于扈阁降观于荣阿有鸟来巢命音交和乃召天老而问焉天老对曰西申之国丹穴之山爰有神鸟名为凤焉羽族三百六十以应周天天帝命此鸟以为羽族先其为状也鸿前而麟后蛇颈而鱼尾鹳颡而鸳腮龙文而龟身燕颔而鸡咮鹤植而丽化首若青?蒦青戴仁也婴若白垩抱义也斧若赤丹负礼也胷若石墨蕴智也足下赨黄履信也厥像有六厥苞有九六像维何头像天足像地日像在日月像在背翼像曰风尾像曰纬九苞维何口苞命眼合度耳聦达舌屈伸色光彩冠短朱距兑钩音激扬腹文户天为生食爰在积石其树名曰琼枝琦玗琅玗以为实琅玕之膄是曰离珠一人三头逓卧逓起以伺琅玕与琦玗子栖必朝阳高冈之桐啄必紫脱苍筤之粒其饮有仪其食有质其和鸣也小音金大音鼓音如箫自歌翰如于自舞昏鸣曰固常旦鸣曰发明昼鸣曰保章举鸣曰上翔集鸣曰归昌节节足足喈喈邕邕其音英英凄凄锵锵延颈奋翼五彩备明举随八风气应时两徊欝岛翔玄圃过昆仑轶底柱风穴暮宿弱水濯羽五彩晶英九文鲜眀乃先天离宫之畜南方鹑火之精览七德律五音通天祉应地灵翥即文始来即嘉成惟凤为能天下有道得凤象之一则凤过而睨之得凤象之二则凤翔而企之得凤象之三则凤集而翙之得凤象之四则凤春秋会之得凤象之五则凤朝夕比之没身居之矣于是时也凤翩蹮帝竹而不惊宿留帝梧而不去吸昆丘之琅霜吞嵰山之紫露驯于宫邻为帝司晨扈于轸车以节路驱爰率其属朝嘲夜口?夜露翥风翔千百为羣朝于明堂故曰凤忘其翼鸷鸟忘其瓜而可扰神龙丧其角鸷兽忘其距而可御咸若鸟兽而柔缓畴若草木而葳蕤苍麟白驺可系而羁鸟巢鹊梁可俯而窥是以万方来朝四露咸依也乃若刳胎剔女?黾神龙不游覆巢石?为卵凤不翔留四灵之瑞交违则万物之庚不由矣帝于是始作咸池之乐张于洞庭之野有焱氏承而颂之曰凤皇秋秋其音若箫其翼若干有凤有皇乐帝之心于是风后从而??羽?贝?之曰舟张群雍鸧鸧相从八风回回凤皇喈喈力牧载而和之曰敕尔瞽帅尔众工奏尔光诵肃肃邕邕无怠无凶帝曰昭乎哉天老之言也绿图侍侧拜手而赞于帝曰臣闻缥青者曰鸾黄?今黄者曰鹓饶紫者曰鸑多白者曰鹄得凤体而分者也西有鳻雀东有谏珂北有定甲南有锦驼鵕义?鸟飞光而暎天绶鸡曳彩而骈罗窃凤形而似者也且羽嘉生蜚翼蜚翼生凤皇凤皇生鸾鸟鸾鸟生庶鸟庶鸟之变乃产妖鸟是曰羽虫之孽德下衰则得其分德又下衰则得其似德极下衰则得其孽臣恐杄百芯之后淡见而甘闻诬天而矫神必??求凤而弗能将歌舞羽孽而珍贶咎征天无口孰分其然否神无喙孰折其真伪諴孚几何矫枉寔多凤之瑞世仅见孽世则那帝曰远乎哉绿图之见也遂乃命伶伦断嶰谷之竹吹律写凤之音素女调三舌之簧炙笙象凤之翼史皇作斧扆绘凤之羽胡曹薾衣裳画凤之文又采飞龙氏之篆陈帝鸿氏之砚书之右书曰巾几铭图之左图为帝命验 
伊兰赋 
干?丰茸曰芷曰茞名殊物同形如蒲萱盆盝是荐谣俗攸珍乃兰之赝可佩可纫服之媚人昔号国香今兹曷湮宜汤宜浴陈除新沃昔闻其语今兹则而?忍先正??言兰谓识之艰山谷致疑晦翁屡叹懿若卉之挺生兮何珵羙而琦绝既葳蕤以晞旸兮亦扆岑而带岊友射干而偕生兮朋荔挺而俱发漱玄英之朝泽兮应复至之阳月秉棻蒕之旉荣兮擅芳菲之酷??烈开以景风之俶辰兮贯乎星回之火节漱沆瀣之芳润兮全朱眀之炎德匪直十步之有芳兮曾譣经旬之未歇乃有娥媌掩嫮靡曼嫈眳步步移艳笑笑倾城子夫兴于鬒发昭仪宠于体馨曳步摇之馥郁暎角犀之丰盈若兰机回文之锦季兰琴绿绮之声爰色授而魂与且目眩而心萦倭???梁家之髻浮渲韦娘之缨咸纤指兮争掇并巧粲兮相迎都梁蟾蜍兮阏尔而减价虎蒲龙枣兮瞠乎其亡菁超旃檀于雪域压迷迭于云清星芒当昼而弗隐金粟未秋而先成埒瑶华兮玊蕋叶绿叶兮紫茎堪纳凉于玄圃思御风兮蓬瀛讵数秋红之蕳子岂顾晚翠之长卿爰感子兮体物遂锡子以嘉名重为系曰肇允嘉卉兮昉自炎皇媺人之佩兮王者之香深谷逶迤兮无人自芳宣居息鄹兮屈平累湘晨月秋风兮属国之堂洪波霜晚兮謪仙之乡纫遗佩捐兮庸亦何伤体物浏亮兮聊以相羊?江阳有花名赛兰香不足于艳而有余于香戴之髟?采紒经旬犹馨意古者纫佩之用颒浴之具必此物也西域有伊兰以为佛供即此汉书所谓伊蒲之供也从而为之赋曰英英有兰猗猗其羙谥以伊兰寔自卭始维兰之品粤繁有藂曰蕙曰荪错?? 
鴈来红赋 
此弘治甲子余十七岁时作近得其稿录于此 蜀城之花与玊蝉而同房汉宫之菊配黄鹄以分裳兹纤茎兮独异候阳鸟而敷芳盈盈渥赭奕奕鲜妆承景火旻之下委质金神之乡吴台草长红心不同时节楚岸枫愁赤叶远谢辉煌迎风动彩泫露生光映夫容兮濒枉渚杂桂蕋兮侍君堂残蝶留连而惊艳胡蜂踯躅而疑香矜陨霜之不杀咲何草之不黄脱梧楸兮索索销兰蕙兮扬扬琅玕摧兮好树箫籁向兮长廊柳呈疏兮绮陌荷委盖兮银塘矫兮红蘤烂然朱芳赏生兮稀有物珍兮非常误停车之杜牧诧剪彩之隋皇江淹多才拟抽毫而赋咏班姬含怨亦却扇而彷徨乱曰春花红兮杜宇春草碧兮苌弘兹微生兮秋颖乃借荣于春工根伴兮寒螀名托兮霄鸿彼游龙兮枤杜亦诗人兮为风采佳名于饰羽聊以贻夫雕虫 
乐清秋赋 
皇天平则成四时兮窃独乐此新秋无宋玊之悲怀兮匪江淹之离愁澹吾虑以抚景兮遁炎威于金?米韦隹火?祛赫曦之熖熖兮追凉飑之飕飕屏羽扇而箧藏兮御纨素之轻柔听琅玕之朝坠兮玩金波之夕流桂连绻于山阿兮兰猗靡于岩陬既葳蕤其可怀兮又芬蒕以绸缪嘉华黍与膏稷兮获万宝于西畴虽四壁之徒立兮欣人足而我优謇不乐兮胡为兮攒百虑以挐忧命一觞而孤斟兮奚吴歈兮秦讴慕漆园之斥鷃兮畅逍遥以优游赋印段之蟋蟀兮庶蹶蹶而休休 
彩扇赋 
江文通有彩扇赋首尾衡决讹舛复多夏日枕痾稍为补正青阳谢兮朱明临度槐景兮际梅霖日车亭午风柯不吟纤絺在御轻羽重寻或蒲葵兮纨素又紫绀兮绿沉空青生峨眉之阳雌黄出嶓冡之阴金膏诒河伯之渚碧髓挺青蛉之岑竹染湘妃之泪纸捣蔡伦之砧合为彩扇翳君瑶琴瑶琴兮青琴知音兮赏音解明星兮繠佩卸半月兮兰襟堕马罢梁家之髻含矉捧西子之心销独愁兮片玊恡一咲兮千金怨蕴隆之赫赫忘逝景之骎骎愿鼓幽兰兮白雪情寄山高兮水深 
药市赋 
蓬丘仙伯匕刀圭而通神奈园老宿品千二而称珍何如蓉城之日重开药市之春若夫岐挚汤液和缓瀡滫采嘉林之嘉草掇芳洲之芳羞屏风水发书带山抽人参三桠来自高句丽之国桃枝九折出于嶲昆眀之陬椒聊下虗星之舍果蓏荐织女之楼逢茅龙之卫叔遇木羊之葛由检本草之圣录极山海之冥搜别有天枣日精泽葵海藻火林之蔚炎柯雪津之擢阳草欵冬叩氷而吐葩葶苈迎露而先槁青纶碧组苍龙就食于甲辰素茵皜蔯白兔腾仙于辛卯帝休鬼丽荡邪而蠲忧神锦仙盐驻颜而难老又不若剸犀截角搴翠删毛澄禺山之水碧青?盍樊桐之金膏鲛人泣珠而酬价狼月?荒齅金而解櫜神鹿两头饮上池之水露鸟四翼归金匮之韬莫不攀丹危而陟翠险霣仙的而下神嚣涉淼淼驰苹苹刈翘翘伐丁丁香草比于君子嘉卉方于女贞藤名简子花号长卿五芝色配乎五岳六饮芳冠乎六清乃延巫彭召长桑飞綘雪捣玄霜巴戎赤斧梓谷王昌蓬州涂定辞玄武张开光希夷出崇龛之落真多栖葛璝之乡黄足之鸟呼季玊而并复朱顶之鹤名令威而骈翔负局磨镜之翁箍桶讲易之叟扶龟床于行阿策鸠杖于林薮严遵之芳乳平分王烈之香膏共剖是月也江波锦落火井星还枫瑟瑟而鸣籁菊英英而缀斑访名迹于古昔启药市于重关被开眀广都之野带杜宇天隳之山哀危蟪于寸阴矜局??黾于井谷布濩天府之区蔓衍坤维之域八万四千之人烟五十四州之谣俗国无夜户之虞人有春台之燠郄公程郑之伦骥子鱼文之服乍发剂以针龙奄飞符而擒蜮黄耈背鲐苍崽髫蜗行歌击壤羣嬉聚沙成行鴈鴈学语鸦鸦毛姬饵叶凤子藏花色辉九壁之锦光漾百潭之霞采思妇之卷耳折放臣之疏麻息风枝之不静起露蓼之含嗟崔公之锦云远华陀之囊已遐既富矣韩康之肆宁蕲乎慱望之槎杨雄梦肠顿醒滞思于雕篆相如消渴欻涓沉痾于齿牙岂知西颢之盘露北方之河车哉有林闾翁孺者起而为系曰黄能兮休入寝朱罴兮罢窥屏永遁兮二竖载歼兮九婴分菊潭兮滟滟宴蓉城兮冥冥鸿安丘继而作曰安期神楼散扁鹊陷氷丸银筒昔谁蕴金瓶今子殚谢惊飍兮驻流电访大药兮浴还丹邀籛偓兮雀跃共乔松兮鲵桓主人闻之欣然称蔅修容丽级献寿升筵敬缉光诵奉以周旋 
戎旅赋 
恭承恩谴兮于役滇越捐佩江皋兮解绅云阙三陟崔崔兮九折臬?出臬?出不日不月兮遂届穷发抚孤旅而悁脰兮揜众困而悡心怅圭钥之骎遄兮逾四稔而迄今父母孔远兮懿亲离而北南类连逵而分衢兮似同波而殊浔慈乌忻于共巢兮恒鸟悲乎异林彼纤羽之微族兮亦命侣而跢跦何生人之含灵兮乃离羣而弗如咏清人之介驷兮感放士之鸣鴸姬公畏于熠耀兮居父唶夫蟪蛄屈托乘于螭豹兮庄寄径于鼪鼬在圣折而固然兮揽古人而重欨哀吾生之罹邮兮背中土而播荒粤戴盆而伏嵁兮望崦嵫之末光神怳恨而蜚扬兮形脔卷而伧囊睇孙水之浩渺兮瞻灵关之峻极聆猩猩之夜啼兮履狒狒之朝迹寻终古之攸居兮问祝融之昔宅胥靡登而不惧兮魑魅过而奚栗崛山?果飑扬兮含沙影流喟兹徂春兮忽焉杪秋月令殊于九州岛兮瘴卉华而岁周若有人兮好我携旨酒兮思柔采槟郎兮缀扶留赠相离兮结忘忧寒章?鸟鸡兮为脯露江鱼兮为修滇歌兮爨舞白日逝兮玄景浮独持觞而怀远兮杂叹啸其向陬遂还轸而休室兮隐零雨乎寂夜引簟枕而假寐兮遥梦归乎亲舍家人嘻以欵语兮闾里纷其来讶众鸡鸣而惊余兮晨光易乎东射怅梦欢而觉悲兮泪承睫而交下假灵氛以历占兮援龟颂兮余谢曰眀庭其布德兮子行归乎肆赦系曰莫靡荒服自中古兮日月之表烛不普兮章亥步穷禹罔睹兮兰津开道行商苦兮碧鸡望祭使者阻兮余亦何为恒此土兮金跃不祥顺勿忤兮乐天知命去何怃兮 
古度赋 
有木诡容在勾之东修梯盘壤巨干撑空閟华青帝垂实玄工蓐收传绀屏翳旉红子穿皮茁房殊卉丛肤无纤蠹腹育飞虫有夫不名占诸义弓曰硕果不食在剥之坤宫荒经所漏而鼍仙未弘者欤炎皇未尝而左赋始崇者与烜比景灌菵露果星烛叶云布楠榴相思为党邻平仲君迁为朋故君子识之是曰古度 
石虫?去赋 
石虫?去海错也荀子书名紫砝郭璞赋注曰石虫?去今方言为龟脚本草谓之决明此虫也而类草每春则生华一名紫??嚚字亦从草谢客诗所称紫??嚚晔春流也江淹有赋未尽体物故为重构传诸愽物云江之膄石之华南溟育东海家晔流吐叶应节扬葩水妃缨佩渊客簪查珠蛤胎月锦鱼?尨孕霞孰与紫??嚚名品骈嘉谁抽鼍仙之藻以泳龙伯之涯冉?阝 
蚊赋 
有物于此孕于丹鷏氏于白鸟育于朱陵殷于丰草翾翾以作状??羽??羽以成象昭昭以相避冥冥以相向阁阁椓椓据以为营郁郁彬彬窃以为名霢霂昡雨丰隆混声贞女弃骼壮士挫精公子不知筮诸灵蓍灵蓍曰针之喙噆肤之利利在三宵群嬉群嚣醉血不醳疾毙于掌戟蓍颂喻寡征诸玊瓦玊瓦曰仙鼠聚粮萑苇之乡伏鳖攸戕利距森张何彼皇皇不见肃霜瓦辞难读讯诸射覆射覆大夫曰烟火其屯镫烛其喜焦螟以为巢蠛蠓以为使芸瓜而来零栗而逝秋风夕起斯害也巳公子喻矣是曰蚊理 
后蚊赋 
余暇之日戏为蟁赋或谓矢?见矢?见兰陵之体未尽蟁之典也夫言生于智智者不藏书事起于言善言不引事而昔人有点鬼祭獭探瓶记珠者良亦苦矣余也窽闻习懒直取之胸臆而巳叙之于纸为后蟁赋邃古史皇剏奎画兮曲脚旁低【古文赞蚊脚旁低鹄头仰立】垂物则兮谥曰啮民【苍颉曰蚊啮民虫也】昭凶德兮炎后品物世匮资兮虿尾虺首罔攸遗兮唶尔蜎化【通俗丈蜎化为蚊】百靡宜兮扰龙仪凤于帝庭兮嗟尔有生胡营营兮禁??黾去枭着周经兮胡尔利此?束独无惩兮玄圭纪正烱弗昧兮丹良为羞【大戴记丹鸟羞白鸟注丹鸟丹良也白鸟蚊也】欣绝汇兮鳌戴山抃圣播迹兮使尔负山【庄子使蚊负山】谅何力兮谓尔有睫【列子焦螟巢于蚊睫】奚谁攘兮穴?呌窱琅疏竞来往兮谓尔有臂【庄子虫臂鼠肝】奚谁怳兮明潜宵征侣罔两兮旅蜚成市仙孺惕兮【续列仙传吴猛事】聚响成霄藩侯兮【中山王事】障尔熛尔徙宜疾兮蟁不能辩对以臆兮肖翘蠕动生以息兮淑诡妍女??宁有极兮血国三千彼货殖兮【杨子货殖曰蚊血国三千使将疏饮水褐愽设齿然也】曷云不惨噆有国兮赤口烧城烦言啧兮积毁销骨疮痏结兮楚组齐帷畴□隔兮赤燧頳熛罔有慑兮命曰人蟁理可说兮惟□能虫各以类兮厥以恒性贱剖贵兮人蟁不惩虫何罪兮百尔君子无庸喙兮 
思友赋寄杨用修【附】 
夏邦谟何繁思之紏结兮中闷瞀以罔休昼屡飡而食?周饥兮宁膳饩之匪羞梦杂糅以恍惘兮曼旅夜之悠悠息壅翳其烦促兮心震荡而若浮气欝欝以填臆兮泪荧荧而涨眸志沉抑而慊慊兮魂离敇而难收罹?真踬以厄穷兮兹迁逐于海陬哀芜城之卑湿兮古濞广之所都形孑孑而窘束兮窃滞此其穷途览芳菲之变化兮恒感物以增愁兽求曹而踯躅兮鸟失侣而啁啾矧离索之凄恻兮顾寂历而无俦謇廓落而冥寞兮阻容与以优游极兄弟于四海兮伟矌士之徽猷人固各有所志兮焉深浅其相侔岂不语洽而貌泽兮惟知心之难尤慨仲身之多颣兮得鲍叔而摅幽侨札相感于倾盖兮或献纻而缟酬仰尼父之礼瑗使兮慕赠处于回由世重陈雷之懿行兮况以胶漆之相投王贡出以类聚兮庆廉义以为畴古固敦斯轨躅兮余于是之敢偷伐木兴剌于鸟鸣兮谷风以弃予为仇张陈隙以反目兮萧朱卒牉然其相予悲夫人未昧昧兮胡纤介而成訧喟断金之日远兮惧丽泽之皆流时矫首以遥望兮眇云木之相樛敻山川之蔽亏兮邈传置之迥修月辉辉而照夜兮霜棱棱以惊秋风萧萧而振树兮雨汨汨以沉丘情缥缈以怏悒兮然侘傺而夷犹怀孤愤以纡欝兮遭回肠而优柔嗟百岁之易迈兮胡欢寡而多忧当其羣嬉而愉乐兮宁知愁苦而淹留欲剪迹而横逝兮非弱质之胜耰欲荡志以怡悦兮畏滛肆之为尤固自厉其不豫兮惟静默之相攸庶尚友于古人兮考往则以臧谋 
泛水杂体 
临远水兮极云海之茫茫齐桂楫以击汰望萝荃以摇艎扣榜歌以流喝抚流景以徜徉沿三岛之赤岸泝九曲之沧浪咏吴趋兮渺阊阖激楚奏兮怀潇湘三翼青翰重英朱轨倚通川之长薄陶小春之遅晷霞绚粲兮朗悬波澹淡兮不起语海童兮烟之浔招渔人兮芦之碕睇翠微趋绿水攀紫虈折素芷发清言析玄理陈古风歌正始忽白日之西匿留情欢兮未已指回塘以分背视星汉之空眀何余心之廖廓感越乡之羁情闻马融之长笛听谢傅之哀筝翔□蛩而写怨聆归鸿而寄声且曰芳岁歇兮芳夜阑旅游倦兮旅怀殚偕羙人兮携手聊逍遥以盘桓 
戏作破蚊阵露布 
非烟女将行烛姬兵敬奉堂宣式遵阃命破蚊阵于乙夜收鷏捷于寅筹不惮宵征即陈露布窃惟蜎化之孽元匪贞虫之羣似鸭似鹅久贻害于羊罗鼠夹如虎如豹曾煽虐于甓社淮津血国三千睫巢亿万饥方柳絮妄学阿香之声饱类樱桃僣拟炎官之色冑系孑孑敢偷郁郁佳名捷寔茸茸擅据阁阁要地扰仙游之梦栩栩难成妬文苑之思便便奚用如花越女嚬蛾撩乱锦窓似柳张郎挫精儤直灵殿投间抵隙乘暗幸昏啑玊肌而齩花貌犹作娇鸣刻香骨而露芳筋未偿奸志率其不逞实繁有徒恶冠蚤蜂尝药之经恐漏罪浮鼃蝈待旦之术巳穷夙稽诛于金神不早降于青女某等扫除贱役箕帚微能躬紏贯鱼手戡閦蠹虽出火攻之下策亦效羽被之先登灰钉湏臾嗤负山之何力格戟少选谅游台之岂还俾丈人怡神丙枕无展转反侧之虞偕女君合林?盍子宫叶熊罢蛇九?虫之兆好音时遣熏风送欣忭曷胜捷书夜奏清昼同驰闻敢后 
【二卷】
封事 
序类一 
【封事】
丁丑封事 

太史升庵文集二卷 成都杨慎着　从子有仁编辑 后学赵开美校 
丁丑封事 
奏为请驾还宫事近者车驾北出都门百里之外经日未还臣等闻之踯躅惊惕皇皇无依先期一日道路相传有此消息莫究来历不知虚实臣等窃料陛下圣明必无此事道路所言或是虚传故不敢辄以风闻上渎 天听今者百官不奉朝夕四门不纳敷奏辅臣远追于郊卿寺列次于门居而不知其忽行行而不知其所止则是道路所传者非虚而 圣心之欲为此行者非一日矣 臣尝闻之君人者无轻举无妄动非无事之游故设兵而后出幄称警而后践墀张幄而后登舆清道而后奉引遮迾而后转毂静室而后息驾若轻举妄动非事而游则必有意外之悔今皇天所付之中国在 陛下 祖宗所传之神器在陛下 两宫之孝养在 陛下臣民之覆庇在 陛下柰之何其不重且慎也夫以匹夫之微适百里之外尚且囊衣裘以御寒暑佩弓刀以备盗贼陛下暴衣露盖栉风沐雨曾不顾惜此臣等之所未觧也中外意向 陛下非不知台谏章疏陛下非不览然而必欲坚为此行者岂谓边境有山川之美物产之饶军容之盛田猎之乐乎 臣等谓此逆旅之观非崇高之所事也又岂谓胡虏侵犯我疆场寇攘我人畜宜耀我威武以饬我防守乎臣等谓此将帅之责非警跸之所亲也今舍崇高之极而为逆旅之观去警跸之严而身将帅之责偏听生奸独任成乱未之察乎古之圣人举事必谋于众陛下试集臣民于前问之一人则一人以为不可行矣问之百人则百人以为不可行矣问之千人亿万人则千人亿万人以为可行矣 陛下初谋此行畿内连月大雨泞道及车驾至止昌平京城尽日大风扬尘此非偶然盖天心仁爱陛下欲留止其行也人言纵不足听 天意昭然不可信乎况水潦灾伤正在当年粮储军器不如往日万一侦骑乘虚恶氛卒至如去年牛扬口之举是以逸豫之众临不测之地以无名之出当猾虏之锋其不可不预为之虑也审矣鉴之往古周穆王穷海远游致有祁招之箴汉武帝深夜微行致有逆旅之辱观之昭代则土木之变近在己巳未及百年也当时尚赖中国之运荷宗社之灵用谋臣之策空府库之财竭边廪之积仅克以济然其所损亦不少矣稽之前事既如彼验之巳巳又如此陛下圣明其不可不深为之念也审矣臣等待罪史官直书时事以垂久远其职分也后之视今亦犹今之视昔与其令后世观之以为今日之讥孰若今日止之以扬后世之休乎故不敢避鈇钺为陛下陈之伏望 圣明俯从舆情早还 宫门?报保泰山四维之安垂史册千年饮誉实社稷无疆之庆也岂惟 臣等之幸哉 

【序类一】
古文参同契序 
周官音诂序
石鼓文序 
山海经后序
水经序
转注古音略序 
檀弓丛训序
六书索隐序
宣和书谱序
补名宾异号录序
分隶同构序
风雅逸篇序
五言律祖序
选诗外编序
选诗拾遗序
唐绝增奇序
羣公四六序
清音竞秀诗卷序
书品序
谭菀醍醐序
丹铅别录序
滇候记序 
四川总志序 
古文参同契序 
参同契为丹经之祖然考隋唐经籍志皆不载其目惟神仙传云魏伯阳上虞人通贯诗律文辞赡愽修真养志约周易作参同契徐氏景休笺注桓帝时以授同郡淳于叔通因行于世五代之时蜀永康道士彭晓分为九十章以应火候之九转余鼎器歌一篇以应真铅之得一其说穿凿且非魏公之本意也其书散乱衡决后之读者不知孰为经孰为注亦不知孰为魏孰为徐与淳于自彭始矣朱子作考异及觧亦据彭本元俞玊吾所注又据朱本玊吾欲分三言四言五言各为一类而未果盖亦知其序之错乱而非魏公之初文然均之未有定据尔余甞观张平叔悟真篇云叔通授学魏伯阳留为万古丹经王予意平叔犹及见古文访求多年未之有获近晤洪雅杨卭崃宪副云南方有掘地得石函中有古文参同契魏伯阳所著上中下三篇叙一篇徐景休笺注亦三篇后叙一篇淳于叔通补遗三相类上下二篇后叙一篇合为十一篇盖未经后人妄紊也亟借录之未几有人自吴中来则有刻本乃妄云苦思精索一旦豁然若有神悟离章错简雾释氷融其说既以自欺又以欺人甚矣及观其书之别叙又云有人自会稽来贻以善本古文一出诸伪尽正一叶半简之间其情已见亦可谓掩耳盗铃藏头露足矣诚可笑也余既喜古文之复出而得见朱子之所未见为千古之一快乃序而藏之呜呼东汉古文存于世者几希此书如断圭复完缺壁再合诚可珍哉若夫形似之言譬况之说或流而为房中或认以为炉火使人陨命亡身倾赀荡产成者万无一二而陷者十之八九班固有言神仙者所以全性命之真而无求于外者也聊以荡意平心同大化之域而无怵惕于胷中然而或者专以是为务则恠迂之文弥以益多非圣人之所以教也旨哉斯言辄并及之 
周官音诂序 
左传浮夸诬诞之祖也大儒韩子乃服膺而到心末学后生皆心惟而口诵以其文采之炜耀也周礼渎乱不经之书也前人论之详矣其中多奇字古音盖刘歆受学于杨雄其训纂之遗有在于是者存而论之固可以补天禄校文之缺为召陵公乘之禆矣其书不用于科举不列于学宫幸未经学究金根之谬改麻沙俗字之讹刊亦古典之岿然灵光也顾未有表出之者亦学山一篑之亏吹剑一吷之缺乎余观先郑后郑之同异相角杜氏于氏之可否相将孔颖达则会粹四家陆德明又并刻众切如开武库五兵随所用之似张锦机百彩惟其取者乃手录之为周官音诂一编以为钩亥提要之助羣居终日为之贤乎未能免俗聊复尔耳唶夫银钩乍阅亥豕成羣璗栉行披焉乌盈贯于戏豸?肖矣庶有豸乎青礻?今桐子锦带先酲或采下篈于朝闻副墨之子洛诵之孙亦将取飞虫于宵肄若夫逃儒叛圣者以六经为注脚倦学愿息者谓忘言为妙筌或以示伊宁不嗤我然心面不同亦更笑也 
石鼓文序 
石鼓今在太学其文为章十总六百五十七言可模索者仅三十余字鼓旁刻宋潘迪氏音训一碑二百年前物也惜夫遗文坠字无虑近百载考唐人古文苑此文特轧卷首裒录年历远在音训之先然迪所遗坠者此仍缺如也薛尚功郑樵二家各有音释与古文苑所载大扺相出入文无补缀义鲜发眀三家之外见其全文者或寡矣好古者以为深慊又迪所训释君子员员邋邋员斿二句牵合纰谬重堪嗤鄙原古人书字下句之首承上句之末文同者但作二点更不复书此易见尔迪既误读君子员员邋邋员斿遂复臆释云员员众多貌邋邋旌旗摇动貌此岂特文法大戾书例亦大昧矣君子员员成何训诂邋邋员斿成何语言不知妄作乃所谓郢书燕说者也一隅若兹余奚取哉慎昔受业于李文正先生暇日语慎曰尔为石鼓文矣乎则举潘薛郑三家者对先生曰否我犹及见困坡之本也篆籀特全音释兼具诸家斯下矣然本只存将恐久而遂失之也当为继绝表微手书上石又作歌一首盖丹书未竟而先生弃后学矣去今又将六年追惟耳言未坠手迹莫续天固爱宝奈斯文何敢以先生旧本属善书者录为一卷音释一亃今文一卷韦应物韩退之苏子瞻歌三首唐愚士古诗一首先生歌一首附之卷尾藏之斋阁以无忘先生之教云 
山海经后序 
左传曰昔夏氏之方有德也远方图物贡金九牧铸鼎象物物物而为之备使民知神奸入山林不逄不若魑魅魍魉莫能逄之此山海经之所由始也神禹既锡玄圭以成水功遂受舜禅以家天下于是乎收九牧之金以铸鼎鼎之象则取远方之图山之奇水之奇草之奇木之奇禽之奇兽之奇说其形着其生别其性分其类其神奇殊汇骇世惊听者或见或闻或恒有或时有或不必有皆一一书焉盖其经而可守者具在禹贡奇而不法者则备在九鼎九鼎既成以观万国同彼象而魏之日使耳而目之脱輶轩之使重译之贡续有呈焉固以为恒而不恠矣此圣王眀民牗俗之意也夏后氏之世虽曰尚忠而文反过于成周太史终古藏古今之图至桀焚黄图终古乃抱之以归殷又史官孔甲于黄帝姚姒盘盂之铭皆缉之以为书则九鼎之图其传固出于终古孔甲之流也谓之曰山海图其文则谓之山海经至秦而九鼎亡独图与经存晋陶潜诗流观山海图阮氏七录有张僧繇山海图可证已今则经存而图亡后人因其义例而推广之益以秦汉郡县地名故读者疑信相牉信者直以为禹益所著既迷其元而疑者遂斥为后人赝作诡譔抑亦轧矣汉刘歆七略所上其文古矣晋郭璞注释所序其说奇矣此书之传二子之功与但其著作之源后学或忽故着其说附之筴尾 
水经序 
汉桑钦水经旧录凡三卷纪天下诸水首河终斥江凡一百十有一曰出曰过曰径曰合曰分曰屈曰注曰入此其八例也而水道如指掌矣又纪禹贡山水泽地所在凡六十以诙卷终限华夷判壃域利灌溉通挽运具考是焉盖不刊典也故以经名有宋陈振孙者独评其为未精审遂启疑于后人谓河源一派汉使终不能穷九河故道淤塞无稽钦所记徧域中岂必一一皆信也余窃以其说为不然昔在陶唐水失其行神禹平之史官纪其浚导之绩于是乎禹贡作焉厥后好事者因禹迹之广旁及异域圻壤悉载淑诡毕陈于是乎山海经作焉原钦此志盖祖述禹贡而宪章山海者也职方王会之遗图沟洫河渠之杂志輶车观风之赴告谣俗闻见之传信其不为无稽之籍可知巳岂必地至方问而后笔哉以余甞所经历验之自吾西蜀至北都水浮荆楚陆走秦赵经且万余里名川支川问津者无虑此书之十二征往所载与今所见无至泰忤用是例其未经者虽天下可知也谓其为未精审者无乃厚诬与夫禹贡者圣人作之圣人订之然其间如东汇泽为彭蠡东迤北会为汇传者摘其为纪者之误至于山海经之抵牾多有之而学者犹不废也则此书顾不足为禹贡之义疏山海之补逸乎乃独久湮于肆箧者亦由知者鲜尔余近得之惜其纸敝墨曚乃重为校辑止存钦之本文若郦氏注衍为四十卷厌其枝蔓太緐颇无关涉首注河水二字汍引佛经恠诞之说几数千言亦赘巳今之史传类文引用例称为道元水经遂使钦之用心与其名姓俱泯焉诚可嘅夫亦犹习礼者汰仪礼而反任曲礼之传为经说春秋者不知据经以按传而反因传以疑经皆贵讽说而贱本始是末师而非往古可重嘅者类此故特去之而详着其说焉呜呼得吾说而通之不独可以读水经也巳 
转注古音略序 
周官保氏六书终于转注其训曰一字数音必展转注释而后可知虞典谓之和声乐书谓之比音小学家曰动静字音训诂以定之曰读作某若于戏读作呜呼也曰引证以拟之曰某读若云徐邈读王肃读是也毛诗楚辞悉谓之叶韵其实不越保氏转注之义耳易注疏云贲有七音寔始发其例宋吴才老作韵补始有成编旁通曲贯上下千载朱晦翁诗传楚辞考订尽从其说魏鹤山论易经传皆韵详着于师友雅言学者虽稍知崈诵而犹谓叶韵自叶韵转注自转注是犹知二五而不知十也余自舞象之年究竟六书不敢贪古人之成编为不肖之快捷方式尤复根盘节解条入叶贯间亦有晦于古而始发于今谬于昔乃有正于后故知思不厌精索不厌深也古人恒言音义得其音斯得其义矣以之读奥篇隐帙涣若氷释炳若日烛又以所粹参之古人成编礻?虎其烦重补其遗漏庶无蹈于雷同兼有益于讽说乃作转注古音略大抵详于经典而略于文集详于周汉而略于晋以下也惟彼文人用韵或苟以流便其辞而于义于古实无当如沈约之雌霓是巳又奚足以为据耶今之所采必于经有禆必于古有考扶微学广异义是之取焉匪徒以逞慱麻?分累卷帙而已方今古学大昭当有见而好之者不必求子云于后世也 
檀弓丛训序 
杨慎曰医有四术神圣工巧予欲借之以喻文矣易之文神诗书春秋圣也檀弓三传考工记工矣庄列九流而下其巧有差复以檀弓斠诸明高赤德又羣工中都料匠也予谓檀弓可孤行而每病训之者未能犁然有当于人之心也经犹招也训犹射也一人射招或中或否未若中人射之中之多也若郑康成之蕳奥或以三字而括经文之数十字盖寡而不可益也亦传注之神巳孔颖达之明备或即经之一言而衍为百十言盖多而不可省也亦疏义之圣已贺陆黄吴补缉昈列亦各殚述者之心工巳陈骙谢枋得二家批评亦稍窥作者之天巧已澔乎曷其没矣兹训也于诸家撷其英华纪载之蒙发焉于二家昭其甄藻修辞之阶循焉藂之不亦可乎虽其嘿传妙筌恧乎子休与子玄至于旁搜幽蒇累味集珍何遽不若咸阳之悬金淮南之鸿宝哉 
六书索隐序 
慎自志学之年巳嗜六书之艺枕籍说文以为折衷迨今四十余年矣其远求近取旁搜曲证说文而上则有大禹岣嵝之碑周宣岐阳之鼓吕氏考古图宣和慱古图郭忠恕汗简薛尚功鼎韵古文也说文而下则吕忱字林顾野王玊篇陆法言集韵唐玄度九经字样张参五经文字徐铉系传林罕小说张有复古编黄公绍韵会郑樵周伯温杨桓戴侗赵古则于六书皆有论著悉翻讨之又甞受业西涯李文正公友太原乔公希大永嘉林生应龙亦以斯艺相取文正公少爱周伯温篆形之茂美肆笔斆之晚乃觉其解诂多背说文有误后学欲犁正之而未暇也太原公甞集诸家之篆以韵分之而无所升汰林生亦着通雅逸古编慱矣而无所裁定謪居多暇乃取说文所遗诸家所长师友所闻心思所得汇梓成编以古文籀为主若小篆则旧藉已着予得而略也若形之同解之复而不删者必有刊补也书成名之曰六书索隐以韵收者俾易翻耳遂申前说序而系之曰伏羲观图画卦文字生焉虞舜依律和声音韵出焉神皇圣帝君师万禩垂此二教至周公出文则制六书诗则训六义郁乎备矣古之名儒力浿降而骚人墨客未有不通此者也秦之吏人犹能诵爰历滂喜汉世童子无不通急就凡将至后汉许叔重着说文十四篇五百四十部本苍颉之篇九千三百五十三字则秦篆之全其所载古文三百九十六籀文一百四十五轩周之迹犹有存者重文或体六百二十二则上有孔子说楚庄王说韩非说左氏说下有淮南王说司马相如说董仲舒说卫宏说杨雄说京房说刘歆说杜林说贾逵说桑钦傅毅说官溥说谭长说王育说尹彤说张林说黄颢说周盛说逯安说欧阳侨说宁严说爰礼说徐巡说庄都说咸宗古人不杂臆见可谓有功小学矣自程元岑之隶史游之章锺繇之行楷出而字日讹梁大同中顾野王着玊篇凡一万二千七百七十九字以小楷书写籀古十讹其九已自可憾唐上元中南国一妄处士孙强又增加俗字如竹尚少为笋升高山为杪此乃童儿之见俳优之嬉何足以污竹素也其间名为此字学者若李阳氷则戾古诳俗陆德眀则从俗讹音吾无取焉宋则郭忠恕之雅杨桓之慱张有之精吴才老通其音读黄公绍泝其源委若郑樵则师心妄驳戴侗则肆手影撰又字学之不幸也元犹有熊朋来赵古则窥班得???撷英寻实何物周伯温者闻见既陋经术不通类撼树之蜉蝣似篆沙之蜗蚓字学之重不幸又十倍于戴与郑矣今日此学景废响绝谈性命者不过剥程朱之??酒魄工文辞者止于拾史汉之赘牙示以形声孳乳质以苍雅林统反不若秦时刀笔之吏汉代奇舟?瓜之童而何以望古人之宫墙哉慎为此感欲以古文籀书为祖许氏说文为宗而诸家之说之长分注其下以衰老之年精力不逮且图籍散失徧阅不能乃拔其精华存其要领以为此卷深于六书者试钦玩之知其会同发挥乎古人而非雷同剿说于诸家矣所收之字幸勿厌其少可以成文定象砭俗复古矣所注之义幸勿厌其繁可以诂经正史订子汇集矣或览之曰是则艺矣其如道何荅之曰艺即道也夫子之性道不离乎文章子贡未之合一耳司马子长愈益昧此作孔子世家乃曰晚而嘉易韦编三绝其以孔子为杨子云以易为太玄而诗书春秋为甘泉四赋邪子云若悟此则藏心羙根岂出于雕虫篆刻何必悔其少作乎必以玄为极致而识字为非则吾夫子从心之年亦何甞屏撤诗书焚弃春秋而后为不踰矩哉书成并识此于卷首吾党有喜高论而厌下学者聆余斯言其必喙咈而心俞矣夫 
宣和书谱序 
宋宣和中君臣冥盱于豫乐而文具粉饰乎太平故篆鼎铭锺法帖名画坌集于汴京而麕载于御府其款识形式则有宣和慱古图贉躞摠目则有宣和书画谱玩物溺心固螙政之烱戒而考古资识又游艺之不废也晋代宫阁名魏王花木记尚有传焉而况是乎蚩尤之兵也夏桀之瓦也祖龙之长城也炀帝之运河也当日之梗阶后代之利用矣慱古图南国监有刻本而此书虽中秘亦缺余得之于亡友许吉士稚仁转写一帙冀传无绝云 
补名宾异号录序 
史记云孔子数称仲山子而不着姓名岂隐而不彰乎抑当世则彰而世远则隐乎若论语所载长沮桀溺楚狂晨门荷莜荷蒉皆不得其姓名而因事号之也战国策秦惠王时有寒泉子注云秦处士之号抑亦介山之流乎若甘茂号樗里子范蠡自称鸱夷子计然自号海滨渔父此固后人别号之所昉乎别号之称唐人犹未数数然至宋则人人有之或人兼数号讨寻寔艰于时有名宾录异号录临文开卷亦便简阅今其书不传暇日乃为补之比之围棋握槊之谱稍有益焉曾记弘治中泰陵乙夜观经注以养心吴氏名字下问于馆阁徧阅载籍竟不知也使异号名宾之书尚存则执之以对不为愈乎 
分隶同构序 
自苍颉沮诵而下科斗鸟迹以还为八分为楷隶其变够矣说文训纂字止九千玊篇龙龛至亿万异体别构俗创讹音实繁其文焉暇日搜诸字书合于六书而又叶于八法得什一于千百振体要于碎烦名曰分隶同构呜呼上谷之翮未覩鸿踪昙石?襄之鹅空传赝本隶古以定通今以行时乎会当有变姜牙之手元和之脚明之存乎其人知贻笑大方之家庶用诒小子之造尔 
风雅逸篇序 
风雅逸篇录中古先秦歌诗也楚凤鲁麟风之逸也尧衢舜熏雅之逸也载在方册矣曷以名之逸外三百篇皆逸也粤稽鲁论两引逸诗侈止两韵约仅五言后素昭文何远兴仁圣咨贤焉贤启圣焉于是乎取之以此其存槩彼其余岂必无主文谲谏之旨民彝物理之训哉唶夫世远籍湮不能举其全也然其余句散见诸书若大戴礼若春秋内外传若汲冡沉文若诸子璅语网罗放失缀合丛残尚多有之吐珠于泽谁能不含圣喆所遗而后人拾以为巳宝兹类之谓乎孔子曰诗三百又曰诵诗三百墨子曰诵诗三百弦诗三百歌诗三百舞诗三百司马迁曰诵诗三千余篇孔子删之为三百篇由前言之则太师所职数止此由后言之则今所存十一千百耳自逸诗外若因事造歌异裁别体若狸首鹥诵蚕蠏龙蛇后代词人刻意莫迨其宛转附物怡怅切情盖不啻惊心动魄一字千金而巳若是者虽多所轶没而谨其遗者稡之亦奚啻足为更仆之诵哉故录首黄帝弹歌至伯夷薇歌为第一卷录琴操歌谣词曲三十一篇为第二卷录石鼓诗十章诙第三卷录逸诗篇名断章存者十篇有句亡篇名者四十四条为第四卷录经传所载孔子歌辞及诸执事涉孔子者廿二篇为五卷录鲁卫齐晋郑宋吴赵成徐秦楚君臣民庶妇女胥靡俳优杂歌讴操曲诵祝相曲为第六卷第七卷录古谚古语古言鄙谚鄙语野语俗语故语民语不恭之语百五十条为第八卷录荀卿成相杂辞三章佹诗一章附苏秦上秦王诗为九卷录葛天氏八阕讫于诗延涤角有篇目逸其词存其名义为风雅逸篇十卷终焉录成有过而问者诮之曰子知富翁好古者乎斝鼎匜鼎?干珍厥穿穴图籍绘障货彼罅裂罄已怀资受市魁嗤子所为嗜古辞者将无类兹吹吷之吟则穿穴也糟粕之拾则罅裂也心力之玩则罄而资依托之售则受若嗤请刊落之其尚有盈辞予投笔而起负序以谢曰然业巳成予不忍废也子之言予不敢忘则书之以终筴 
</div>
    <div class="pagination">
<a href="杨升庵集.html">上一页</a><a href="杨升庵集.html">1</a><span class="current-page">2</span><a href="杨升庵集_page3.html">3</a><a href="杨升庵集_page4.html">4</a><a href="杨升庵集_page5.html">5</a><a href="杨升庵集_page6.html">6</a><a href="杨升庵集_page7.html">7</a><span>...</span><a href="杨升庵集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
