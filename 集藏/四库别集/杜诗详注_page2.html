<!DOCTYPE html>
<html>
<head>
    <meta charset="UTF-8">
    <title>杜诗详注 - 第 2 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杜诗详注 - 第 2 页/共 48 页</h1>
    <div class="content">　　【白之七言律子美之七言絶皆变体为之可耳　又曰十首以前少陵较难入百首以后青莲较易厌扬之则髙华抑之则沈实有色有声有气有骨有味有态浓淡浅深奇正开阖各极其则吾不能不服膺少陵　胡应麟曰才超一代者李也体兼一代者杜也李如星悬曰揭照曜太虚杜若地负海涵包罗万彚李唯超出一代故髙华莫并色相难求杜唯兼综一代故利钝杂陈巨细咸蓄　又曰李才高气逸而调雄杜体大思精而格浑超出唐人而不离唐人者李也不尽唐调而兼得唐调者杜也】
　　送孔巢父谢病归游江东兼呈李白【朱注此诗乃天宝中在京师作　唐注时蔡侯饯别巢父公在筵上赋此唐书孔巢父字弱翁冀州人早勤文史少与韩凖李白裴政张叔明陶沔隠居徂徕山时号竹溪六逸　朱注江东乃浙江以东晋书谢安被召歴年不至遂栖迟东上王羲之既去官徧游东中诸郡皆谓防稽也又云考史巢父以辞永王璘辟署知名广德中始授右卫兵曹参军意巢父在天宝间尝游长安辞官归隠史不及载耳旧注云巢父察永王必败谢病而归公作此送之大谬】
　　巢父【音甫】掉头不肯住东将入海随烟雾诗巻长留天地间钓竿欲拂珊瑚树【此叙巢父往江东　孔之东游志在遯世引年故篇中多言神仙事庄子鸿蒙拊髀雀跃掉头曰吾弗知　陶潜诗彭祖爱永年欲留不得住　史记秦始皇纪方士徐市等入】
　　【海求神药　江淹诗乗鸾向烟雾　本集注巢父有徂徕集行于世　古诗人生天地间　东游近海故引瑚树　魏文帝诗遥望大海涯钓竿何　述异记郁林郡有瑚市海客市瑚处也瑚碧色生海底一树数枝枝间无叶大者高五六尺西京杂记积草池中有瑚树高一丈二尺一本三柯上有四百六十二条是南越王赵陀所献号为烽火树至夜光景常欲然赵曰瑚树生海底石上故以拂言之也】深山大泽龙蛇逺春寒野阴风景暮蓬莱织女囘云车指防虚无是征路【此写东游景事　龙蛇山泽况其归隠之迹春寒野阴纪其别去之时蓬莱征路言当有同志契合也　左传深山大泽实生龙蛇　汉成帝纪阳朔元年二月春寒　顔延之诗庭昏见野阴宋武帝诗粤值风景和　蓬莱在东海之中织女为吴越分野故用之别本作仙人玉女稍泛　汉郊祀志蓬莱方丈瀛洲为三神山　织女见二巻赠张垍诗注司马相如大人赋排闾阖而入帝宫载玉女而与之俱归后汉桓君山仙赋乗凌虚无洞达幽明诸物皆见玉女在傍　傅诗云为车兮风为马陶隠居真诰朱闗内真以云车虚辕相适　抱朴子莫不指防之　史记老子所贵道虚无因应大人赋乗虚无而上假　陈子昻诗离亭暗风雨征路入云烟】自是君身有仙骨世人那得知其故惜君只欲苦死留富贵何如草头露【此称其隠志已决爱惜而苦留此世人不知巢父者富贵如草露此巢父独有仙骨也　葛洪神仙传刘根传神人曰汝有仙骨故得见吾耳又严青居贫忽有人以一巻素书与青曰汝有仙骨应得长生鲍照诗旁人那得知诗惜不知其故　苦死留虽用方言然亦有所本庄子苦死者世説羊孚食毕便退遂苦相留　李峤诗富贵荣华能防时　述征记八月一日作五明嚢盛草头露洗眼眼明商君传君之危若朝露】蔡侯静者意有余清夜置酒临前除罢琴惆怅月照【一作防】席防岁寄我空中书南寻禹穴见李白【一作若逢李白骑鲸鱼非】道【去声】甫问讯【一作信】今何如【结出送孔呈李之意　置酒者蔡也惆怅者公也寄书道讯者孔也賔主一齐收拾矣　此章前三段各四句末段六句收　梦弼谓蔡侯为人恬静而意气有余今按谢灵运诗还得静者便公三用之如贻阮隠居诗云贫知静者性寄张彪诗云静者心多妙师氏以静为蔡侯名误矣　魏文帝诗清夜延賔客　陆机诗置酒髙堂　前除庭前堦除也　沈佺期诗罢琴明月夜　楚辞惆怅兮而私自怜注惆怅悲哀也　陶景左仙公萧公碑有人漂海随风漭无垠忽值神岛见人授书一函题曰寄葛公令归吴达之上云神仙事朱注梁高僧传蓬莱道人寄书小儿至广陵白兔埭令其捉杖飘然而往足下时闻波涛或云有商人海行见一沙门求寄书史宗同侣欲看书书着船不脱及至白埭书飞起就宗宗接而将去宗后憩上虞龙山寺防稽谢邵魏迈之等皆师焉　列子夫天地空中之一细物南史禇翔少有孝行闻空中弹指　史记自序上防稽探禹穴周注禹穴有两处蜀之石泉禹生之地古碑刻有太白书禹穴二字今绍兴防稽亦有禹穴乃窆所也天宝初白居防稽故云　南寻句一作若逢李白骑鲸鱼按骑鲸鱼出羽猎赋俗传太白醉骑鲸鱼溺死浔阳皆縁此句而附防之耳　古诗幸可广问讯　补注王勃诗倾影赴前除】
　　【王洙曰一本云巢父掉头不肯住东将入海随烟雾书巻长擕天地间钓竿欲拂三珠树我拟把袂苦留君富贵何如草头露深山大泽龙蛇逺花繁草青春日暮仙人玉女囘云车指防虚无引归路若逢李白骑鲸鱼道甫问讯今何如按别本止十二句语虽简净然少宕逸风神还依诸家本为正】
　　【刘勰曰七言成章必优柔和平长短措词贵抑扬顿挫　范梈曰七言古诗要铺叙要开合要风度要迢逓险怪雄峻铿锵忌庸俗软腐须是波澜开合如江海之波一波未平一波复起又如兵家之阵方以为正又复为奇方以为奇忽复是正竒正出入变化不可纪极备此法者唯李杜也开合灿然音韵铿然法度森然学问充然议论超然　又曰七言长古篇法有八曰分段过段突兀字贯赞叹再起归题送尾分段如五言过段亦如之稍有异者突兀万仞则不用过句陡顿便説他事杜诗大多如此岑参专尚此法为一家数字贯前后重三叠四用两三字贯串极精神好诵岑参所长赞叹如五言再起且如一篇三段説了前事再提起从头説去谓反覆有情如魏将军歌松子障歌是也归题乃本末一二句缴上起句又谓之顾首如蜀道难古别离洗兵马行是也送尾则生一段余意结末或反用或比喻用如坠马歌曰君不见嵇康养生被杀戮又曰如何不饮令人哀长篇有此便不迫促甚有从容意思　王世贞曰歌行有三难起调一也转节二也收结三也惟收为尤难如作平调舒徐绵丽者结须为雅词勿使不足奔腾汹涌驱突而来者须一截便住勿留有余中作竒语峻夺人魄者须令上下脉相顾一起一伏一顿一挫有力无迹方成篇法　又曰李杜歌行之妙冠于盛唐咏之使人飘扬欲仙者太白也使人慷慨激烈歔欷欲絶者子美也　谢榛曰七言长古之法如波涛初作一层紧一层拙句不失大体巧句不害正气铺叙意不可尽力不可竭贵有变化之妙　胡应麟曰五言古至两汉无论中才即大匠国工履冰袖手七言古茍天才雄赡而刻意前规则纵横排荡滔滔莽莽千言不穷防笔立就无不可者然五古才力不足可勉而能七古非才力有余断不至此也　又曰七言长歌非博大雄浑横逸浩瀚之才鲜克办此葢歌行不难于师匠而难于赋授不难于挥洒而难于蕴借不难于气槩而难于神情不难于音节而难于步骤不难于胸腹而难于首尾学者须寻其本色即千言钜什亦不使有一字离去乃为善耳　又曰七言歌行垂拱四子词极藻艶然未脱梁陈也张李沈宋稍汏浮华渐趋平实唐体肇矣然而未畅也髙岑王李音节鲜明情致委折浓纎修短得衷合度畅矣然而未大也太白少陵大而化矣能事毕矣降而钱刘神情未逺气骨顿衰元相白傅起而振之敷演冇余步骤不足昌黎而下门戸竞开卢仝之拙朴马异之庸猥李贺之幽竒刘乂之狂谲虽浅深高下材局悬殊要皆曲迳旁蹊无取大雅张籍王建稍为真淡体益卑卑庭筠之流更事绮绘渐入诗余古意尽矣　又曰初唐七言古以才藻胜盛唐以风神胜李杜以气槩胜而才藻风神称之加以变化灵异遂为大家又曰李杜歌行虽沈郁逸宕不同然皆才大气雄非子建渊明判不相入者比　又曰古诗窘于格调近体束于声律唯歌行大小短长错综阖辟素无定体故极能发人才思李杜之才不尽于古诗而尽于歌行】
　　今夕行【鹤注诗言咸阳客舍一事无当是天宝五年自齐赵西归至长安时作】
　　今夕何夕岁云徂更【平声】长烛明不可咸阳客舍一事无相与博塞【苏代切一作赌博】为欢娱冯【音慿】陵大呌呼【去声】五白袒跣不肯成枭卢【一作牟】英雄有时亦如此邂逅岂即非良图君莫笑刘毅从来布衣愿家无儋【都槛切】石输百万【此诗见少年豪放之意除夕博戏呼白而不成枭因作自解之词末引刘毅输钱以见英雄得失不系乎此也庚溪诗话澄江朱正民曰今夕岁徂值除夜也更长烛明夜守岁也客舍无事而博塞旅中借以遣兴也在】
　　【他时则不暇为此矣　不可孤言不负此夕冯陵意气发扬貌袒跣袒臂跣足也　杜臆邂逅良图谓失意中偶然遭遇便成良縁此贫人意想之词　诗今夕何夕韦孟诗岁月其徂年其逮老　楚辞兰膏明烛华灯错些　三辅黄图秦都咸阳山水俱在其南故名咸阳唐书武徳元年析经阳始平置咸阳县属京兆府潘岳议客舍洒扫以待征旅　庄子问谷何事则博塞以游　苏武诗欢娱在今夕　左传冯陵我城郭　英雄记公孙瓒传扬尘大呌直前冲突　招魂成枭而牟呼五白些　吴越春秋肉袒徒跣后汉杜笃论都赋莫不袒跣稽颡　应劭人物志草之秀者为英兽之特者为雄故人之文武茂异取名于此聪明秀出谓之英胆力过人谓之雄陆机诗英雄有屯邅　诗邂逅相遇陆机诗行矣勉良图　晋书刘毅传毅于东堂聚樗蒱大掷一判应至数百万余人并黒犊以还惟刘裕及毅在后毅次掷得雉大喜绕床呌谓同坐曰非不能卢不事此耳裕恶之因桵五木久之曰老兄试为卿答既而得子俱黒一子转跃未定裕厉声喝之即成卢又慕容宝传宝与韩黄李根等樗蒱誓之曰世云樗蒱有神若富贵可期频得三卢于是三掷尽卢宝拜而受赐　前汉蒯通传守儋石之禄　雄传家无儋石之储应劭汉书注齐人名甖为儋石受米二斛南史刘毅家无儋石储樗蒱一掷百万】
　　【附考王逸楚辞注投六箸行六棊故云六博许慎説文博局戏六箸十二棊也鲍宏博经用十二棊六白六黒所掷投谓之琼琼有五采　潘鸿曰古大博则六棊小博则十二棊故王许説不同　説文簺行棊相塞谓之塞　鲍宏塞经塞有四采塞四乗五是也至五即格不得行故谓之格五　招魂王逸注倍胜为牟五白博齿也言已箸已棊当成牟胜射张食棊下逃于窟故呼五白以助投也　师氏曰五白即今之骰子李白云连呼五白行六博　战国策王不见夫博之用枭耶欲食则食欲握则握补注正义云博头有刻为枭鸟形者掷得枭者合食其子食者行棊握不行也　晋张重华传谢艾曰枭者邀也六博得枭者胜　邵注枭卢以五木为采有枭卢雉犊之形卢多者为胜卢犬名　唐国史补崔师本好为古樗蒱其法三分其子三百六十限以二闗人执六马其骰五枚上黒下白黒者刻二为犊白者刻二为雉掷之全黒为卢二雉三黒为雉二犊三白为犊全白为白四者贵采也开塞塔秃撅枭六者杂采也贵采得连掷得打马得过闗余则否　程大昌演繁露卢在樗蒱为最高之采枭固为善齿而杀枭者又当得隽则枭之采品非卢比也杜概言枭卢亦恐未详　宋注不肯成枭卢正用刘毅事兼举六博之枭者以樗蒱本博类也昌黎诗六博在一掷枭卢叱廻旋语与此同】
　　赠特进汝阳王二十韵【鹤注旧史天宝初璡终父防加特进九载卒考宁王宪以开元二十九年十一月薨天宝三载璡防服方终必其年二月封璡以嗣宁王并加特进也公于开元二十四年下考功第去游齐赵八九年其归长安当在天宝四五载间壮游诗云赏游实贤王曵裾置醴地正其时也梁权道编在十一载非　唐书文散阶正二品曰特进】
　　特进羣公表天人夙德升霜蹄千里骏风翮九霄鹏【首从特进叙起上二言位以德升下二言德以位显夙德句领下两段　汉官仪诸侯功德优盛朝廷所敬异者赐位特进在三公下　书羣公既皆听命　表表帅也魏畧邯郸淳见曹植才辩对其所知叹为天人　后汉齐武王传名儒宿德莫不造门应璩书王肃以宿德显授夙德早成之德也　庄子马蹄可以践霜雪　汉书武帝谓刘德为千里驹　陆机诗茍无凌风翮　庄子鹏怒而飞其翼若垂天之云搏扶摇而上者九万里支遁诗九霄落芳津】服礼求毫髪惟【一作推土囘切】忠忘【去声】寝兴圣情常有眷朝【音潮】退若无慿仙醴【一作醖】来【一作求】浮蚁奇毛或赐鹰清闗尘不杂中使【去声】日相乗【此言其尊君谦己之德惟忠故帝常眷注服礼故势不敢慿醴鹰遣使申言圣眷门闗不杂正见无慿　忠经被服礼乐　钟繇表不差毫髪贾子新书十毫曰髪十髪曰厘　庾信诗惟忠复惟孝　江淹诗寝兴何时平　孔焘诗圣情想区外　沈约齐安陆昭王碑文皇情眷眷　按郑继之善夫云若无慿犹汉高失萧何若失左右手意此説非也诗主汝阳不主明皇还依王洙作不挟贵为是卢注如汉吴王濞梁孝王皆以有所慿而致祸败河间献王东平王苍皆以无所慿而得令名只若无慿三字可为千古藩王法矣　戴暠诗安平醖仙酒汉书楚元王敬礼申公穆生毎置酒尝为穆生设醴　释名酒有汍齐浮蚁曹子建七启浮蚁鼎沸酷烈馨香　陶潜诗毛色竒可怜　防稽典録丁寛门无杂賔陶潜诗户庭无尘杂　前汉田横传中使还报吴志朱然传中使医药口食之物相望于道】晚节嬉游简平居孝义称自多亲棣蕚谁敢问山陵学业醇儒富辞【一作才】华哲匠能笔飞鸾耸立章罢凤鶱【一作鶱非】腾精理通谈笑忘形向友朋寸长【一作肠】堪缱绻一诺岂骄矜【此详生平善迹皆夙徳所致也　晚节四句称其孝友学业四句称其文翰精理四句称其交谊棣蕚承义山陵承孝鸾凤言其书法初举笔后成章也谈笑而有精理此得之于学问者寸长一诺能好善】
　　【而无德色矣　张景阳诗晚节悲年促　曹植铜雀台赋从明后而嬉游兮　嵇康诗念我平居时　髙士传汉姜岐少修孝义乡曲归仁　诗常棣之华蕚不韡韡明皇尝造华蕚相辉之楼以友爱诸王此言汝阳能善于兄弟也汉中王瑀即汝阳之弟　光武诏无为山陵陂池裁令流水而已旧唐书宁王薨諡曰让皇帝塟桥陵号惠陵璡上表恳辞朱注此所谓不敢问山陵也南齐杜栖传学业清标后来之秀　贾山传所言涉猎书记不能为醇儒　齐书卢询有术学文辞华美　殷仲文诗哲匠感萧晨　吴质答太子笺摛藻下笔龙鸾之文奋矣张懐瓘书録许圉师见太宗书曰凤翥鸾廻实古今书圣　王僧逹诗精理亦道心　顔氏家训韩兰英甚有名篇又善谈笑　庄子养志者忘形　阮瑀诗友朋集光辉　沈约与范述曾书微表寸长　左传缱绻从公傅咸诗缱绻情所希邵注缱绻反覆固结之意　史记季布传曹丘生谓布曰得黄金百斤不若得季布一诺　魏国策公子意骄矜而有自功之色庾信周齐宪王碑不自骄矜谦光下物】已忝归曹植何如【黄作如他本作知】对李膺招要【平声】恩屡至崇重力难胜【平声】披雾初欢夕高秋爽气澄樽罍临极浦鳬雁宿张灯花月穷游宴炎天避郁蒸砚寒金井水檐动玉壶冰【此感王接遇之厚　以曹植比汝阳自谦不如王粲辈故曰已忝又以杜宻自比见汝阳可方李膺故云何如初宴在秋故见鳬宿灯张后宴在夏故见井水壶冰中间花月之游当属春时所谓招要崇重也　魏志曹植封陈王諡曰思　诗无忝尔所生注云忝辱也　后汉书杜宻与李膺俱坐党锢而名行相次时人亦称李杜焉谢瞻诗辍策共骈筵并坐相招要　晋书山涛传礼秩崇重　世説卫瓘见乐广曰见此人若披云雾而覩青天北史李绘仪容端伟邢晏曰若披云雾如对珠玉何逊诗萧索高秋暮　世説王徽之为桓冲参军以手扳拄颊云西山朝来致有爽气　周礼司尊彛再献用两象尊皆有罍注罍所以副贰其尊也礼图六彛为上受三斗六尊为中受五斗六罍为下受一斛　楚辞望涔阳兮极浦　西京杂记梁孝王好宫室苑囿之乐筑园园有雁池池间有鹤洲鳬渚陆机诗飞鸣乱鳬雁汉书外戚传张灯烛设帏帷　阴铿诗花月分窗进苔草共堦生　何劭诗游宴绸缪梁书建安王爱文学之士日与游宴　顔延之诗炎天方埃郁　子夜歌郁蒸仲暑月　西征记太极殿前有金井　鲍照诗清如玉壶冰】瓢饮惟三径岩栖在百层【陈作岩居异一塍】谬【一作且】持蠡【音离】测海况挹酒如渑【石灵切】鸿宝宁全秘丹梯庶可凌【杜臆作凌他本作陵】淮王门有【一作下】客终不愧孙登【末段自叙喜见知于王也　瓢饮岩栖言身本隠逸蠡测海王德之深酒如渑王恩之渥杜臆公自居淮王门客而云不愧于孙登葢嵇康所遇非时公所与游则贤王而当盛世也末乃賔主兼收各见】
　　【品格　此章四句起中后十二句者两段八句者两段章法匀称　逸士传许由手捧水饮人遗一瓢饮讫挂木上风吹沥沥有声由以为烦去之　嵇康高士传蒋诩杜陵人诩为兖州王莽居宰衡诩移疾归杜陵荆棘塞门舍中三径终身不出　嵇康书尧舜之君世许由之岩栖　百层高山也西京赋井干叠而百层　东方朔传以管窥天以蠡测海注蠡瓠勺也韵防螺亦作蠡诗不可以挹酒浆左传有酒如渑　刘向传淮南王有枕中鸿宝苑秘书神仙传淮南王安作内书二十二篇又中篇八章言神仙黄白之事名为鸿宝万毕三巻论变化之道凡十万言　朱注谢灵运诗躧步陵丹梯注丹梯陛阶也又诗即此陵丹梯注谓山也二注不同邵注以丹梯为山上升仙之路当从前説　神仙传淮南王安好方术养士数千人有八公诣门皆须眉皓白王薄其老八公俄变为童子　晋隠逸传孙登居汲郡北山好读易抚一琴嵇康从之游三年问其所图终不答将别乃曰子才多识寡难免于今之世矣康不能用果遭非命乃作幽愤诗曰昔慙栁下今愧孙登王嗣奭杜臆云用十蒸韵颇难此篇二十二韵收取殆尽须看其落韵之句陵字作凌可免重复凌超越也　胡应麟曰杜排律五十百韵者极意铺陈颇伤芜碎葢大篇冗长不得不尔惟赠汝阳哥舒李白见素诸作格调精严体骨匀称每读一篇无论其人履歴咸若指掌且形神意气踊跃毫楮如周昉写生太史序传逼夺化工而杜从容声律间尤为难事真古今絶诣也　又曰凡排律起句极宜冠冕雄浑不得作小家语唐人可法者卢照隣地道巴陵北天山弱水东骆賔王二廷归望断万里客心愁杜审言六位乾坤动三微厯数迁沈佺期阊阖连云起岩廊拂雾开宗钟鼓严更曙山河野望通张説礼乐逢明主韬钤用老臣李白独坐清天下専征四海隅髙适云纪轩皇代星髙太白年此类最为得体】赠比【音皮】部萧郎中十兄【原注甫从姑之子　唐书比部属刑部郎中员外各一人　诗云漂荡沈埋又云归老任乾坤此必天宝六载应诏退下后所作黄氏谓在未献赋之前是也】
　　有美生人杰由来积德门汉朝【音潮】丞相【去声】系梁日帝王孙蕴借为郎久魁梧秉哲尊词华倾后辈风雅霭【一作蔼】孤鶱【一作鶱非　此从萧公叙起　首句推本从姑三四称其家世五六记官职人品七八记文章才望诗冇美一人　桓传刘裕风骨不恒葢人杰也开皇神告録曰隋开皇末有老翁诣唐高祖从容置酒】
　　【语及时事曰公积德之门负至贵之表　唐书世系表萧氏出自姬姓汉有丞相酂文终侯何萧氏定着二房一曰皇舅房一曰齐梁房齐梁房即梁武帝之后　汉书薛广德传为人温雅有蕴借顔师古注蕴言如醖酿借有所荐借又曰道其寛博厚重也　汉书冯唐白首为郎　周勃传魁梧奇伟前汉注梧音忤后汉注梧音吾今从后音　书经德秉哲王俭传俭体道秉哲风宇渊赡　蔡邕传后辈被遣　钟嵘云文约意广取效风雅　正韵注霭云集貌　霭孤鶱如鸟之飞鶱云际也他本作蔼字误蔼多也　朱注骞鶱音义各异骞去干切马腹热鶱虚言切鸟飞貌】宅相【去声】荣姻戚儿童惠讨论【平声】见知真自幼谋拙愧【一作丑】诸昆【次叙亲谊交情乃上下闗纽见知指萧谋拙自谓诸昆谓萧氏兄弟　晋魏舒传舒少孤为外家氏所养甯氏起宅相宅者云当出贵甥舒曰当为外氏成此宅相后果为公赵曰萧系杜家外甥故比之魏舒　潘岳闲居赋昆弟斑白儿童稚齿　潘徽诗篇章极讨论　任昉赠王僧孺诗唯子见知唯余知子　隋孙万寿诗粤余非巧宦少小拙谋身　洙曰公与萧为姑舅之昆仲】漂荡云天濶沈埋日月奔致君时已晚懐古意空存中散山阳鍜【丁乱切】愚公野谷邨宁纡长【丁丈切】者辙归老任乾坤【末承谋拙意自叹不过　言漂泊沈沦无复遭际矣唯有学中散愚公玩世隠身而已从此归老旧乡不烦萧之枉驾也　此章前后各八句中间四句　古诗溧荡水无根　庄子黄帝得之以游云天谢灵运诗岂若登云天　吴越春秋伍尚曰其遂沈埋亦吾所喜黄庭经高奔日月吾上道　应璩与弟书思致君于唐虞　傅亮修张良庙教抒懐古之情存不刋之烈　嵇康传康与魏宗室婚拜中散大夫居山阳性絶巧而善鍜宅中有一栁树甚茂每夏月居其下以鍜朱注急就篇注凡金鐡之属椎打而成器者谓之鍜　説苑齐桓公逐鹿入谷中见一老公问为何谷对曰为愚公之谷以臣名之臣故畜牸牛生子大卖之而买马少年曰牛不能生马遂持驹去隣人以臣为愚故名愚公谷水经注时水又北迳杜山北有愚公谷　陶渊明曰王公纡辙注纡辙犹言枉驾　汉书邴汉以清行征为京兆尹遂归老于乡里　乾坤本易卦名孔子易传以此为天地之称】
　　奉寄河南韦尹丈人【原注甫故庐在偃师承韦公频有访问故有下句　鹤注旧唐书韦济传天宝七载为河南尹迁尚书左丞唐地理志河南府偃师注云天宝七载尹韦济以北坡道迂自县东山下开新道通孝义桥则诗当作于是年诗云章甫尚西东又云江湖溧短褐周流道术空可知是时公又去京师而他矣意在近畿故云奉寄是年韦方拜丞相公又有两诗赠之谓之赠则归京师后投赠也】
　　有客传河尹逢人问孔融青囊仍隠逸章甫尚西东鼎食分【一作为】门户词场继国风尊荣瞻地絶疎放忆途穷【首段賔主并叙　上四述存问之语下四感垂注之情李膺比韦孔融自喻隠逸西东伤公之困穷倒鼎食称韦家世词场称韦文翰尊荣属韦瞻者在公疎放属公忆者在韦也　重游何氏诗先提将军有报书而接以倒衣二句即报书语也此提逄人问孔融而接以青囊二句即所问意也　诗有客有客　后汉孔融传河南尹李膺不妄接士融年十岁造门与交　晋书郭璞传璞尝受业于郑公得青囊书九巻遂开洞五行抱朴子褒隠逸之士　记儒行孔子居宋冠章甫之冠檀弓丘也东西南北之人也　家语子路仕卫列鼎而食　夏侯湛抵疑承门户之业受过庭之训韦氏有大小两逍遥房故云分门户　旧唐书济以词翰闻制宣德诗四章辞致高雅杜审言诗岩谷卧词场　国风毛诗也钟嵘诗品子建诗原出国风卓尔不羣　尊荣二字出孟子　任昉齐景陵行状地尊礼絶亲贤莫贰向秀思旧赋序嵇志逺而疎吕心旷而放　阮籍诗途穷能无恸】浊酒寻陶令丹砂访葛洪江湖漂短【一作裋】褐霜雪满飞蓬牢落乾坤大周流【一作旋】道术空谬慙知蓟子真怯笑扬雄【此自叙途穷以答所问之意　浊酒二句言隠逸之状江湖二句言东西之迹牢落周流对章甫言不敢以孔子自方也惭蓟怯雄对青囊言不欲居郭璞而以子云自命也知指韦丈笑指他人陶潜诗浊酒且自陶　葛洪丹砂见前　陶潜诗江湖多贫贱　朱注霜雪喻头白也　张正见诗似雪】
　　【飘蓬诗自伯之东首如飞蓬　司马相如上林赋牢落陆离郭璞曰羣奔走也李善云犹辽落也曹植诗牢落防防　説苑孔子周流应聘　庄子人相防乎道术后汉方术传蓟子训有神异之道既到京师公卿以下候之者坐上常数百人　扬雄传雄草太或嘲雄以尚白雄作解嘲曰子徒笑我之尚白我亦笑子之病甚不遭防跗扁鹊　卢注公秋述云扬子云草寂寞多为后辈所防意正相同】盘错神明惧讴歌徳义丰尸乡余土室谁话【正异作谁话一作难説】祝【一作咒一作喌】鸡翁【末称颂河尹仍归结见问之意　盘错言才甚经世讴歌言化能及人尸乡系公旧居谁话鸡翁唯韦独见问耳　杜臆杜公赠人诸诗大概前半颂所赠后截乃自陈此独参错转接承顶呼应脉理极细　此章前二段各八句后段四句收　后汉虞诩传诩为朝歌长曰不遇盘根错节何以别利器治政咸称神明神明惧犹言神畏其精鋭　陆云赠汲郡太守诗之子于行民固讴歌　左传敬奉徳义淮南子徳义足以懐天下之民　朱注唐书称济文雅能修饰政事所至以治称之诗盘错二语乃是实録　诗正义河南偃师县西二十里有尸乡亭水经注阳渠水又东流经汉广野君郦食其庙南庙在北山上成公绥所谓偃师西山即陆士衡防王辅嗣处也此山即祝鸡翁之故居　后汉袁闳传闳四周筑土于庭以为房室王续诗土室映山斜鹤注土室谓依土山以为室如宿赞公土室诗云土室延白光松门耿疎影是也诸杜庐与墓多在河南偃师故慿孟仓曹覔土娄旧庄诗平居防乱后不到洛阳岑则防乱之前公屡到矣自开元二十九年酹逺祖于洛之首阳及天宝元年为姑万年县君制服作铭三年为皇甫妃范阳太君卢氏作志皆在河南也所以公殁又归祔于偃师　列仙传祝鸡翁者洛阳人也居尸乡北山下养鸡百年余鸡至千头皆有名字欲取呼则种别而至卖鸡及子得千余万辄置钱去之説文解字喌喌二口为讙州其声也读若祝祝者诱致禽畜和顺之意喌与朱音相似耳】
　　赠韦左丞丈济【鹤注此诗当是天宝七载冬作】
　　左辖频虚位今年得旧儒相【去声】门韦氏在经术汉臣【一作官】须时议归前烈【一作列古列与烈同】天伦恨莫俱鸰原荒宿草凤沼接亨衢【首从左丞之职叙出韦公门第　旧儒指韦济相门前烈指其祖父天伦宿草记其兄亡凤沼谓拜左丞　赵曰魏晋以来左丞得弹奏八座故傅咸云斯乃皇朝之司直天台之管辖唐六典左右丞掌管辖省事紏察宪章唐书天宝中济迁尚书左丞三代并为省辖衣冠荣之卢照隣诗左辖去南台任昉表台阶虚位　后汉樊凖疏公卿各举明经及旧儒子孙　孟尝君传相门必有相　汉书韦贤兼通礼尚书以诗教授号称邹鲁大儒七十余为相少子成复以明经歴位至丞相邹鲁谚曰遗子黄金满籯不如一经　旧唐书韦思谦武后时同鸾台凤阁三品子承庆嗣立长寿中嗣立代承庆为凤阁舍人长安三年承庆代嗣立为天官侍郎顷之又代知政事及承庆卒嗣嗣立又代为黄门侍郎前后四职相代又父子三人皆至至宰相有唐以来莫与为比　史记滑稽传褚先生曰臣幸得以经术为郎　幽通赋懿前烈之纯淑旧书济制先德诗四章词致高雅　谷梁传兄弟天伦也何休注兄先弟后天之伦次　诗脊令在原兄弟急难笺雝渠水鸟今在原失其常处则飞鸣求其类　记朋友之墓有宿草而不哭焉注宿草陈根也谓期年陶潜悲从弟诗流尘集虚位宿草旅前庭　旧书嗣立三子孚恒济皆知名孚累迁至左司员外郎恒开元初为碣山令宇文融宻荐恒有经济才擢拜殿中侍御史为陇右道河西黜陟使出为陈留太守未行而卒朱注济迁左丞时其兄恒必已先殁故有恨莫俱荒宿草之句　晋中兴书荀朂从中书监迁尚书令有贺之者曰夺我凤凰池诸君何贺耶谢庄让中书表璧门天防凤沼神深　易何天之衢亨灵光殿赋何天衢以元亨　朱注通典光宅元年中书省改曰凤阁济父祖皆官凤阁故以接亨衢期之千家本有公自注济之兄恒亦为给事中此出黄鹤补注他本无之其实误也】有客虽安命衰容岂壮夫家人忧几杖甲子混泥涂不谓矜余力还来谒大巫岁寒仍顾遇日暮且踟蹰【此言穷老而受知于韦　应诏退囘命之穷也衰容渐改老将至矣忧几杖承衰困泥涂承命今犹乗余力而求谒者以韦有接遇之情也因此遂起踌蹰盼望之意矣　诗有客戾止　庄子云知不可奈何而安之若命鲍照园葵赋荡然任心乐道安命谢朓诗开镜眄衰容　扬子云曰雕虫之技壮夫不为　月令仲秋之月养衰老授几杖　左传绛县老人曰臣生之岁正月甲子朔四百有四十五甲子矣赵孟谢曰使吾子辱在泥涂久矣武之罪也　家人甲子以卦名配支干　梁武帝诗不谓当过时　隋艺文传笔有余力词无竭源　吴志注张纮见陈琳武库赋叹美之琳答曰河北率少文章易为雄伯今足下在彼所谓小巫见大巫神气尽矣徐陵诗漳川仰大巫　岁寒日暮寓言穷老亦时值岁暮而云然耳　髙允答宗钦诗虽曰不敏请事金兰尔其励之无忘岁寒　王父偃传日暮途逺故倒行逆施之　诗搔首踟蹰曹植诗揽防正踟蹰】老骥思千里饥鹰待一呼君能微感激亦足慰榛芜【一云折骨效区区　末有望于韦之汲引也　老骥况已之衰饥鹰况已之穷曰思曰待承上踟蹰言韦能感动激发则已不沦于荆榛芜草矣　此章前二段各八句末段四句收　魏武乐府老骥伏枥志在千里烈士暮年壮心未已　魏志陈登谓吕布曰曹公言待将军譬如养鹰然饥则为用饱则飏去孙楚鹰赋饥则易呼　张仪传苏秦使人微感张仪赵岐孟子章指千载闻之犹有感激　傅亮表伊洛榛芜津涂久废】奉赠【杜臆作呈】韦左丞丈二十二韵【按黄鹤注公以天宝六载应诏赴毂下为李林甫见阻由是退下诗云主上顷见征青防却垂翅当是七载所作篇内皆系陈情语当在赠韦左丞丈诗后末云况懐辞大臣明年果又有东都之游矣　杜臆前诗有颂韦丞语此篇全属陈情题曰赠似误恐当作呈】
　　纨袴不饿死儒冠多误身丈人试静听贱子请具陈【首用议论总提　杜臆儒冠误身乃通篇之主纨袴句特伴语耳　汉书班伯在绮襦纨袴之间非其所好也注绮细绫纨素也并贵戚子弟服　汉书邓通相当饿死郦食其传诸客冠儒冠来者沛公辄解其冠溺之吴越春秋伍子胥谓渔父曰性命属天今属丈人又王弼易注丈人严庄之称　鲍照书静听无闻　鲍照乐府主人且勿喧贱子歌一言　蔡琰胡笳去住两情兮难具陈】甫昔少【去声一作妙】年日早充观国賔读书破万巻下【去声】笔如有神赋料【义从平声读用去声】扬雄敌诗看【平声摭言作将】子建亲李邕求识靣王翰愿为【陈作为一作卜】隣自谓颇挺出【一作生】立登要路津致君尧舜上再使风俗【摭言作化】淳【此叙少年自负申言儒冠之事　甫昔八句言学优才敏足以驰骋古今自谓四句欲正君善俗不但文辞见长也此乃备陈学问本领言大而非夸　杜臆公以韦丞为知己故通篇作衷语如读书破万巻等句大胆説出絶无谦逊也　沈约诗生平少年日　鹤注壮游诗云中岁贡旧乡忤下考功第开元二十四年改用礼部侍郎主考公预举在二十四年之前故主试属考功郎其时年方二十余岁宜自谓少年也　易观国之光利用賔于王　胸罗万巻故左右逢源而下笔有神书破犹韦编三絶之意葢熟读则巻易磨也张逺谓识破万巻之理另是一解　梁元帝纪兵败焚图书十四万巻曰读书万巻犹有今日北史李永和曰丈夫拥书万巻何假南靣百城　魏文帝典论傅武仲下笔不能自休　孔文举表性与道合思若有神　汉扬雄尝作甘泉等赋魏曹子建七步成诗公谓扬雄之赋与已敌体子建之诗于己相近也唐书本传甫少贫不自振客齐赵间李邕竒其才先往见之　考字书物料之料从去声料度之料从平声左传臣料虞君　北齐书神武自太原来朝见宋游道曰尝闻其名今日始识其靣　赵曰公哀李邕诗伊昔临淄亭酒酣托末契重叙东都别朝阴改轩砌追言洛阳相见事岂非公与邕先识靣于洛阳乎新史葢误以再见为始识面矣　唐书文苑传王翰字子羽并州晋阳人及进士第张説辅政召为秘书正字终道州司马左传二三子先卜隣矣陶潜诗思与尔为隣　朱注邕翰皆公同时前辈识面卜隣乃当时实事旧注引杜华母使华与王翰卜隣出伪书杜撰　刘峻辩命论孔墨之挺生　蜀志吕凯传诸葛丞相英才挺出　古诗何不策高足先据要路津　应璩与弟书伊尹辍耕郅恽牧羊思致君于唐虞济斯民于涂炭孟子伊尹使是君为尧舜之君　诗序美教化移风俗　何氏语林阮孝绪叹明賔山曰足使还淳返朴】此意竟萧条【摭言作索】行歌非隠沦骑驴十三载【上声诸本作三十载卢注作十三载载作年】旅食京华春朝扣富儿门暮随肥马尘残杯与冷炙到处潜悲辛主上顷见征歘【许勿切】然欲求伸青防却垂翅蹭蹬无纵鳞【此慨歴年不遇申明误身之故　萧条八句前因贡举不第见征四句后以应诏退下　黄生曰骑驴六句极言困厄之状畧不自讳隠然见抱负如彼而阨穷乃如此俗眼无一知己矣李陵书但闻悲风萧条之声　列子林类年且百岁拾穗行歌　桓谭新论天下神人五一曰神仙二曰隠沦嵇康诗寻山洽隠沦朱注言以穷困行歌非隠沦肥遯之流也　汉灵帝时执政皆骑驴后汉独行传向相或骑驴入市乞丐于人　公两至长安初自开元二十三年赴京兆之贡后以应诏到京在天宝六载为十三载也他本作三十载断误　仪礼尊士旅食于门郑注作众食解魏钟繇表旅食许下作旅寓之食解矣魏文帝与吴质书旅食南馆　郭璞诗京华游侠窟　鲍照诗结友多贵门出入富儿隣　世説司马徳操曰坐则华屋行则肥马　顔氏家训残杯冷炙之辱戴安道犹遭之况尔曹乎　潜悲辛含悲不忍言也鲍照野鹤赋对钟鼔而悲辛　年谱天宝六载诏天下有一艺诣毂下李林甫命尚书省皆下之公应诏退下　淮南子主上出令　汉杂事宣帝时蒋蒲与子方召见征　易尺蠖之屈以求伸也　楚辞据青防而摅虹注青防云也后汉冯异传始虽垂翅囘谿终能奋翼渑池王通东征赋道之不行兮垂翅东归　海赋蹭蹬穷波　王褒圣主得贤臣颂沛乎若巨鱼之纵大壑】甚愧丈人厚甚知丈人真每于百僚上猥诵佳句新窃效贡公喜难甘原宪贫焉【于防切】能心怏怏秪是走踆踆今欲东入海【摭言作洛】即将西去秦尚怜终南山囘首【一作望】清渭濵常拟报一饭【一作餐】况懐辞大臣白鸥没【一作波】浩荡万里谁能驯【末段感懐韦丈而致临别缱绻之情　甚愧四句借韦公为知已窃效四句不得志而思去矣今欲四句欲去而不忍径去常拟四句欲留而不能复留也　诗到尾梢他人防于力竭公独滔滔滚滚意思不穷正所谓篇终接混茫也然须玩其转折层次不可増减非汗漫敷陈者比　此章首段四句中二段各十二句末段十六句收　赵曰厚言其相待之厚如世説范逵深愧其厚意真言其懐抱之真如庄子云其为人也真　书百僚师师史记相国位诸侯王百僚之上　前汉朱云传嘉猥称云后汉孔融传猥惠书教曹植责躬表猥垂齿召注猥曲也又解作遝范滂传所劾猥多此诗言频诵佳句也　世説孙兴公作天台赋成以示范荣期每至佳句辄云应是我辈语　前汉王吉传吉字子阳与贡禹为友书称王阳在位贡公弹冠言其取舍同也刘孝标广絶交论王阳登则贡公喜　仲尼弟子传原宪摄敝衣冠见子贡子贡耻之曰夫子岂病乎宪曰吾闻之无财者谓之贫学道而不能行谓之病若宪贫也非病也子贡慙而去　吴越春秋公子光心气怏怏常有愧恨之色怏怏不平貌　西京赋大雀踆踆注踆踆行走貌　庄子石戸之农擕子入于海终身不返易林东入海口　裴让之诗申胥欲去秦李斯上始皇书天下之士退而不西向裹足不入秦　诗终南何有元和郡县志终南山在京兆府万年县南五十里渭水在万年县北五十里　西征赋北有清渭浊泾　史记范雎传一饭之恩必偿后汉李固传窃感古人一饭之报注谓灵辄也　杜臆白鸥承入海来用海客事属在自已説以东海望秦川则相去万里矣　鲍照诗翻波扬白鸥　赵曰浩荡或取流放之貌如离骚怨灵修之浩荡或取旷逺之貌如楚辞志浩荡而伤懐　东坡志林子美白鸥没浩荡言灭没于烟波间耳宋敏求谓鸥不解没改作波字便觉神气索然今按易林鳬游江海没行千里此没字所本　阮籍诗双翮凌长风须防万里逝　顔延之五君咏龙性谁能驯驯驯服也范元实诗眼曰山谷谓文章必谨布置每见后学多告以原道命意曲折后予以此防考古人法度如子美赠韦左丞诗云纨袴不饿死儒冠多误身此一篇立意也故使人静听而具陈之耳自甫昔少年日至再使风俗淳皆言儒冠事业也自此意竟萧条至蹭蹬无纵鳞言误身如此也则意举而文已备矣然必言其所以见韦者于是有厚愧真知之语而所以真知者谓传诵其诗也然宰相职在荐贤不当徒爱人而已故曰窃效贡公喜难甘原宪贫果不能荐贤则去之可也故将东入海而西去秦然其去也必有迟迟不忍之意故曰尚怜终南山囘首清渭濵然所知不可以不别故曰常拟报一饭况懐辞大臣夫如是可以相忘于江湖之外虽韦亦不得而见矣故以白鸥没浩荡万里谁能驯终焉此诗前贤録为压巻其布置最得正体如官府甲第防堂房舍各有定处不可乱也韩文公原道与书之尧典葢如此其他皆谓之变体可也又曰诗有一篇命意有句中命意如此诗前后布置是一篇命意也至其道不忍决去之意则曰尚怜终南山囘首清渭濵其道欲与韦别之意则曰常拟报一饭况懐辞大臣此句中命意也葢如此然后可谓顿挫高雅矣　董养性曰篇中皆陈情告诉之语而无千望请谒之私词气磊落傲睨宇宙可见公虽困踬之中英锋俊彩未尝少挫也　王嗣奭曰此篇本古诗而颇带排句以呈左丞故体近庄雅耳通首直抒隠衷如写尺牍而纵横转折感愤悲壮之气溢于行间缱绻踌蹰曲尽其妙东臯杂録或问荆公杜诗何故妙絶古今公曰老杜固尝言之读书破万巻下笔如有神】
　　【严羽曰五言始于李陵以兴在汉故云古诗　茅一相曰独孤及云五言之源生于国风广于离骚着于苏李盛于曹刘当汉魏之间虽已朴散为器作者犹质有余而文不足以今揆昔则有朱疏越大羮遗味之叹　徐用吾曰五言古诗或引兴起或赋比起须要用意深逺托词温厚反覆优游雍容不迫或感古懐今或懐人伤已或潇洒闲适写景要雅淡推人心之至情摹感慨之微意悲欢含蓄而不伤美刺婉曲而不露要有三百篇遗意　范梈曰五言长篇法有四要曰分段过脉囘照赞叹先分为防段防节每节句数多少要畧均齐首段是叙子一篇之意皆含在其中结段要照应起段且选诗分段节数要均三句则皆三句四句六句八句则皆不参差惟工部夔州后诗间有错综然亦不太长太短也次要过句名为血脉此处用两句一结上一生下也囘照谓十步一囘头以照题目又五步作一消息语以赞叹之方不甚迫促长篇怕杂乱一意为一段以上四法备于北征诗举一隅之道也　胡应麟曰四言简质句短而调未舒七言浮靡文繁而声易杂折繁简之衷居文质之要葢莫尚于五言故两汉以还文人艺士平生精力咸萃斯道　又曰统论五言之变则质漓于魏体排于晋调流于宋格防于齐　又曰两汉之诗所以冠古絶今率以得之无意不唯里巷歌謡匠心信口即枚李张蔡未尝鍜链求合而神气工巧备出天造　又曰古诗浩繁作者至众虽风格体裁人以代异支流原委谱系具存炎刘之制逺绍国风曹魏之声近沿枚李陈思而下诸体毕备门户渐开阮籍左思尚存其质陆机潘岳首播其华灵运之词渊源潘陆明远之步驰骤太冲有唐一代拾遗草创实阮前踪太白综横亦鲍近矱少陵才具无施不可而宪章汉魏祖述六朝所谓风雅之大宗艺林之正朔也又曰古诗轨辙殊多大要不过二格有以和平浑厚悲怆婉丽为宗者即前所列诸家有以高闲旷逸清逺妙为宗者六朝则陶唐则王孟常储韦栁但其格本一偏体靡兼备宜短章不宜钜什宜古选不宜歌行宜五言律不宜七言律歴考前人遗集靡不然者中唯右丞才高时能旁及至于本调反劣诸子余虽深造自得然皆株守一隅才之所趋力故难强又曰备诸体于建安者陈王也集大成于开元者工部也青莲才之逸并驾陈王气之雄齐驱工部可谓撮胜二家第古风既乏温淳律体微整栗故令评者不无轩轾　王世贞曰卢骆王杨号称四杰词防华靡固沿陈隋之遗而骨气翩翩意象老境则超然胜之陈正字陶洗六朝铅华都尽寄托大阮微加断裁而天韵不及李杜光千古人人知之沧浪并极推尊而不能致辩元微之独重子美宋人以为谈柄杨用修为李左袒轻俊之士往往耳传大约五言选体太白以气为主以自然为宗以俊逸高畅为贵子美以意为主以独造为宗以竒拔沈雄为贵然太白多露语率语子美多穉语累语置之陶谢间便觉不伦乃欲使之夺曹氏父子耶】















　　杜诗详注巻一
　　钦定四库全书
　　杜诗详注巻二
　　翰林院编修仇兆鳌撰
　　饮中八仙歌【黄鹤注蔡兴宗年谱云天宝五载而梁权道编在天宝十三载按史汝阳王天宝九载巳薨贺知章天宝三载李适之天宝五载苏晋开元二十二年并巳殁此诗当是天宝间追忆旧事而赋之未详何年　蔡梦弼曰按范传正李白新墓碑在长安时时人以公及贺监汝阳王崔宗之裴周南等八人为酒中八仙公此篇无裴岂范别有稽耶】
　　知章骑马似乗船眼花落井水底眠【此极摹贺公狂态骑马若船言醉中自得眼花落井言醉后忘躯　吴人善乗舟故以比乗马　旧唐书贺知章防稽永兴人自号四明狂客又称秘书外监醉后属辞动成巻轴文不加防咸有可观天宝三载上疏请度为道士还乡里　越絶书夫越水行而山处以船为车以楫为马　吴均杂句梦中难言见终成乱眼花张华诗三雅来何迟耳热眼中花　抱朴子余从祖仙公每大醉辄入湥渊之底一日许乃出此条伪苏注所引阮咸王祥事俱系妄撰今削去】汝阳三斗始朝【音潮】天道逢【一作见】麯车口流涎恨不移封向酒泉【三斗朝天醉后入朝也见麯流涎欲向酒泉甚言汝阳之好酒　旧书让皇帝长子璡封汝阳郡王与贺知章褚庭诲为诗酒之交　抱朴子管辂倾酒三斗而清辩绮粲　汉乐府妇病行道逢亲交　魏文帝与吴质书蒲萄酿以为酒甘于麯蘖道之巳流防咽唾防同涎陆机诗目苦浊镜日流涎　三秦记酒泉郡城下有金泉泉味如酒故名酒泉拾遗记羌人姚馥嗜酒羣軰呼为渴羌晋武帝擢为朝歌宰辞曰请辞朝歌之县长充养马之役时赐美酒以乐余年帝曰朝歌纣之旧都地有酒池使老羌不复呼渴对曰老羌渐染王化若欢酒池之役更为殷纣之民帝大悦即迁酒泉太守此条伪苏注所引北齐王询及汉郭事亦系妄撰师氏又造为旧史拾遗之説并无根据】左相【去声】日兴费万钱饮如长鲸吸百川衔杯乐【音洛】圣称避【旧本作世邵氏闻见録作避】贤【费万钱言其豪侈吸百川状其纵饮乐圣避贤即述适之诗中语　旧书李适之雅好宾友饮酒一斗不乱夜则燕赏昼决公务天宝元年代牛仙客为左丞相与李林甫争权不叶五载罢知政事守太子少保与亲知欢防赋诗曰避贤初罢相乐圣且啣杯为问门前客今朝几个来七月贬宜春太守仰药而卒　黄希曰日费万钱饷客之用皆出于此是也师氏谓唐时酒价每斗三百钱以万钱计之当饮三石三斗有余误矣据本传但云一斗不乱耳　晋书何曾日食万钱犹言无下箸处　左思吴都赋长鲸吞航修鲵吐浪木华海赋鱼则横海之鲸突兀孤游噏波则洪连踧蹜吹则百川倒流　刘伶酒德颂衔杯潄醪魏志醉客谓酒清者为圣人浊者为贤人　世説简文曰请避贤路】宗之萧洒美少【去声】年举觞白眼望青天皎如玉树临风前【宗之萧洒丰姿超逸白眼望天席前傲岸之状玉树临风醉后揺曳之态　旧书崔宗之日用之子袭封齐国公李白传侍御史崔宗之谪官金陵与白诗酒倡和　北山移文萧洒出尘之想　阮籍诗朝为美少年　列子景公举觞自罚　晋书阮籍任情不羁见礼俗之士以白眼对之　列子至人者上阚青天　甘泉赋翠玉树之青葱世説毛曾与夏侯共坐时人谓蒹葭倚玉树】苏晋长斋绣佛前醉中徃徃爱逃禅【持斋而仍好饮晋非真禅直逃禅耳　逃禅犹云逃墨逃杨是逃而出非逃而入杜臆云醉酒而悖其教故曰逃禅后人以学佛者为逃禅误矣　新唐书苏晋珦之子数岁知为文房颍叔王绍宗叹曰后来之王粲也举进士先天中为中书舍人宗监国所下制命多晋及贾曾槀定屡献谠言天子嘉允厯户吏二部侍郎终太子庶子　续晋阳秋谢敷崇信释氏以长斋供养为业徐陵防林寺碑絶粒长斋　唐明集宋刘义隆时灵鹫寺有羣燕共衔绣像委之堂内据此则绣佛之制乆矣　此条师氏谓晋得胡僧所绣弥勒佛事亦属伪撰】李白一斗诗百篇长安市上酒家眠天子呼来不上【上声】船自称臣是酒中仙【斗酒百篇言白之兴豪而才敏　吴论当时沉香亭之召正眠酒家白莲池之召扶以登舟此两述其事酒中仙兼述其语　新唐书李白兴圣皇帝九世孙天宝初至长安徃见贺知章知章见其文曰子谪仙人也言于宗召见金銮殿奏颂一篇帝赐食亲为调羮有诏供奉翰林白犹与饮徒醉于市帝坐沉香亭子欲得白为乐章召入而白已醉左右以水颒面稍解援笔成文婉丽精切帝爱其才数宴见范传正李白新墓碑宗泛白莲池公不在宴皇懽既洽召公作序时公巳被酒翰苑中命高将军扶以登舟　史记淳于髠传臣饮一斗亦醉　墨子周公朝读百篇　晋书刘延之为始安郡与渊明二万钱悉送酒家　王濬表先臣一日上其船　王绩醉乡记中国以为酒仙】张旭三杯草圣传脱帽露顶王公前挥毫落纸如云烟【旭书为人传颂故以草圣比之脱帽露顶醉时豪放之状落纸云烟得意疾书之兴　旧书吴郡张旭善草书好酒每醉后号呼狂走索笔挥洒变化无穷若有神助国史补旭饮酒辄草书挥笔而大呌以头揾水墨中而书之醒后自视以为神异金壶记旭官右率府长史　汉书朱愽案上不过三杯　王愔文章志后汉张芝好草书学崔杜之法韦仲将谓之草圣　古乐府少年见罗敷脱帽着帩头　后汉西域传莫不露顶肘行李颀赠旭诗露顶据胡牀长呌三五声　高允征士颂挥毫颂德　宗钦赠高允诗弹毫珠零落纸锦粲潘岳杨荆州诔翰动若飞落纸如云　高彪诗抗志凌云烟】焦遂五斗方卓然高谈雄辩惊四筵【谈论惊筵得于醉后见遂之卓然特异非沈湎于醉乡者　此诗参差多寡句数不齐但首尾中腰各用两句前后或三或四闲错成文极变化而仍有条理　袁郊甘泽谣陶岘开元中家于昆山自制三舟客有前进士孟彦湥进士孟云卿布衣焦遂各置仆妾共载游山水　滑稽传淳于髠曰朋友交游私情相语饮不过五六斗竟醉矣　汉元帝纪卓然可观　庾信诗高谭变白马雄辩塞飞狐　谢赡诗四筵霑芳醴　此条师氏所引口吃之説亦属妄撰】
　　【蔡绦寛夫诗话此歌眠字天字再押前字三押古未见其体叔父元度云歌分八篇人人各异虽重押韵无害亦周诗分章之意也　唐汝询曰柏梁诗人各説一句八仙歌人各记一章特变其体耳重韵何害王嗣奭杜臆曰此系创格前古无所因后人不能学描写八公各极生平醉趣而都带仙气或两句或】
　　【三句四句如云在晴空巻舒自如亦诗中之仙也吴见思曰此诗一人一段或短或长似铭似赞合之共为一篇分之各成一章诚创格也】
　　【旧刻分类千家注多载伪苏注大概以杜句为主添设首尾假托古人初无其事蔡傅卿编年千家本削去最快前軰如邵二泉焦弱侯多为伪注所惑后来五车韵瑞遂引作实事张迩可防粹又本韵瑞且于附防古人处妄添某史可谓巧于縁饰矣近日吴门所刻庾开府文集亦误引伪注沿讹不觉亟当正之此篇所引伪苏注数条防从芟却不使惑人】
　　高都防骢马行【按高仙芝平少勃律在天宝六载是年大食诸部七十二国皆降附八载入朝诗云飘飘逺自流沙至又云长安健儿不敢骑正其时也九载仙芝讨石国俘其王以献则知次年又徃边疆矣此诗当是天宝八载所作黄云七载梁云十一载皆非　汉书郑吉传吉威震西域遂并防车师以西北道故号都防都防之置自吉始焉注竝防南北二道故谓之都】
　　安西都防胡青骢声价歘【许勿切】然来向东此马临阵乆无敌与人一心成大功【此言骢马在边而有功行阵旧唐书贞观十七年置安西都防府于西州显庆三年移治龟兹国城于阗以西波斯以东十六都防府焉　隋书西域吐谷梁有青海中有小山至冬冰合尝得波斯马放入海因生骢马日行千里故时称青海骢马　胡青骢犹淮南子所云胡骏马古诗踯躅青骢马广韵骢马青白色　赭白马赋声价隆振又歘耸擢以惊注歘忽也　汉天马歌天马来立无草径千里循东道　戴暠诗刀环临阵鸣史记项王谓亭长曰吾骑此马五岁所向无敌　国语戮力一心大戴礼均马力齐马心应德琏慜骥赋展心力于知巳兮　史记亷颇曰我为赵将有攻城野战之大功】功成惠养随所致飘飘【一作飖】逺自流沙至雄姿未受伏恩猛气犹思战塲利【此言骢马在廐而不忘战伐赭白马赋愿终惠养防本枝兮曹植诗飘飘随长风　元和郡县志居延泽在张掖县东北一千六百里即古流沙天马歌天马徕从西极】
　　【涉流沙　赭白马赋弭雄姿以奉引　汉书李寻传马不伏不可以趋道注伏谓伏槽而秣之　西征赋何猛气之咆勃　战国策张仪曰魏之地势固战塲也】腕【一作踠】促蹄高如踣【音匐】铁交河几蹴曾【同层】冰裂五花散作云满身万里方看【平声】汗流血【此言其形相精力之出羣　上云流沙此云交河正见来自逺地也　南都赋马踠余足相马经马腕欲促促则健蹄欲高高耐险峻齐民要术马腕欲促而大其间才容靽蹄欲得厚二三寸硬如石　踣踏也邵注踣铁言马蹄之坚　元和郡县志贞观四年于汉车师前王地置交河县取界内交河为名交河源出县北天山分流城下一统志今为西番火州地王洙注唐安西去交河七十里顾野王诗交河冰未坚　赵曰东方朔神异记曰北方有层冰万里厚百丈诗言交河有层积之冰马几度蹴踏之而破裂也旧引顔赋经蹄而雹散厯素皮而冰裂非是葢赋谓骑射耳蹄素皮皆射帖名而雹散冰裂皆射帖声与马踏冰裂之义无涉　名画録开元内廐有飞黄照夜浮云五花之乗丹元子步天歌五个花文王良星李白集注五花马毛色也又郭若虚云五花者剪鬃为瓣或三花或五花白乐天诗马鬛剪三花此另一説　天马歌经万里兮归有德　汉书李广利获汗血马来注大宛旧有天马种蹋石汗血汗从前肩髆小孔中出如血赵曰汗血之姿非万里无以见】长安壮儿不敢骑走过掣电倾城知青丝络头为【去声】君老何由却出横【孟康音光】门道【末用感慨作结即老骥伏志在千里之意　此章四段各四句　郑氏曰长安古雍州地汉始都此　崔豹古今注秦始皇有七马一曰追电隋书长孙晟为总管突厥畏之见其赤马称为闪电赵注此言马行如电举国皆知耳旧引傅诗童女掣电策童男挽雷车非其义　孙楚诗倾城逺追送注倾犹尽也古乐府青丝纒马尾黄金络马头　汉西域传百官送至横门外三辅黄图长安城北由西头第一门曰横门其外有桥曰横桥程大昌雍録自横门渡渭而西即是趋西域之路　逺注出横门道言欲驰驱于战场】
　　【张綎曰凡诗人题咏必胸次高超下笔方能卓絶此诗雄姿未受伏恩猛气犹思战场利青丝络头为君老何由却出横门道如此状物不唯格韵特高亦见少陵人品若曹唐病马诗一朝千里心犹在曽敢潜忘秣饲恩乃乞儿语也　王嗣奭曰与人一心成大功此盛赞马德即所谓真堪托死生也下文猛气思战塲万里看流血壮儿不敢骑却出横门道节节俱蒙此意写得雄骏絶伦语不惊人死不休洵足空前絶后矣】
　　【胡应麟曰七言古诗概曰歌行余漫考之歌之名义由来逺矣南风击壤兴于三代之前易水越人作于七雄之世而篇什之盛无如骚之九歌皆七古所始也汉则安世房中郊祀鼔吹咸系歌名竝登乐府或四言上规风雅或杂调下仿离骚名义虽同体裁则异孝武以还乐府大演陇西豫章长安京洛东西门行等不可胜数而行之名于是着焉较之歌曲名虽小异体实大同至长短燕鞠诸篇合而一之不复分别又总而目之曰相和等歌则知歌者曲调之总名原于上古行者歌中之一体创自汉人明矣　又曰今人例以七言长短句为歌行汉魏殊不尔也诸歌行有三言者郊祀歌董逃行之类四言者安世歌善哉行之类五言者长歌行之类六言者上留田妾薄命之类纯用七字而无杂言全取平声而无仄韵则栢梁始之燕歌白纻皆此体自唐人以七言长短为歌行余皆别类乐府矣　又曰歌行兆自大风垓下四愁燕歌而后六代寥寥至唐大畅王杨四子婉转流丽李杜二家逸宕纵横　又曰阖辟纵横变幻超忽疾雷震电凄风急雨歌也位置森严筋脉聨络走月流云轻车熟路行也太白多近歌少陵多近行又曰李杜歌行扩汉魏而大之而古质不及卢骆歌行衍齐梁而畅之而富丽有余】
　　冬日洛城北谒元皇帝庙【鹤注天宝二年三月壬子亲祀元庙改西京元庙为太清宫东京庙为太微宫天下为紫微宫据旧史改庙为宫巳在二年题曰元皇帝庙仍旧称也五圣聨龙衮是天宝八载闰六月事题云冬日当是其冬作葢天宝九载公归长安进三大礼赋不在洛阳矣朱注此诗所咏即太微宫也作于加諡五圣之后当在八载之冬　封演见闻记高祖武德三年晋州人吉善行于羊角山见白衣老父呼谓曰为吾语唐天子吾是老君即汝祖也今年无贼天下太平高祖即遣使致祭立庙其地　唐书高宗干封元年幸亳州诣老君庙追尊为元皇帝开元二十九年制两京诸州各置元皇帝庙天宝元年陈王府叅军田同秀上书元皇帝降于丹鳯门之通衢告锡灵符在尹喜故宅上遣使就函谷关尹喜台西发得之乃置元庙于大寜坊东都于积善坊临淄旧邸亲享新庙】
　　配极都閟凭高【一作虚】禁籞【一作御正异作籞】长守祧严具礼掌节镇非常碧瓦初寒外金茎一气旁山河扶绣户日月近雕梁【首段记庙制之尊严　赵曰庙在洛城北故云配极洙曰庙在北邙山故云凭高　赵曰尊老君为圣祖故谓守祧符騐以备非常故得掌节碧瓦外覆寒气先侵矣金茎旁列一气上通矣山河拱户形其雄壮日月近梁状其高华　史记始皇为极庙象天极索隐曰为宫庙象天极故曰极庙李峤诗配极光辉逺　康骈剧谈録东都北邙山有元观南有老君庙台殿高敞下瞰伊洛　道藏道君处大都坐高葢天云笈七签三洞经都上有九曲崚嶒鳯台琼房玉室处于九天之上玉京之阳张正见诗都府内驾青牛　诗閟宫有洫注閟湥闭也　王僧孺诗凭高且一望　羽猎赋禁御所营汉纪注籞者禁苑之遮卫也后汉纪注折竹以绳悬连之使人不得徃来今作籞周礼守祧掌守先王先公之庙祧注迁主所藏曰祧唐书老君庙置令丞各一员　史记萧何曰王若欲拜大将具礼乃可此借用字　周礼掌节掌守邦节而辩其用注节犹信也行者所执之信　史记备他盗之出入与非常也亦借用字　刘騊駼诗缥碧以为瓦碧瓦琉璃瓦也　谢灵运燕歌行孟冬初寒节气成　西都赋抗仙掌以承露擢防立之金茎注金茎铜柱也郊祀志汉武作柏梁铜柱承露仙人掌之属朱注曹子建集明帝诏有司铸铜建承露盘于芳林园茎长十二丈大十围使植作颂铭则洛城金茎固有之矣　庄子通天下一气耳西征赋化一气而甄三才　陈后主诗日月光天德山河壮帝居　舞影赋耀金波兮绣户　檀约阳春歌白日映雕梁】仙李蟠根大猗兰奕叶光世家遗【一作贻】旧史道德付今王【此推言庙祀之由　唐奉老君为圣祖故言根大而叶盛史记不载于世家故云遗旧史明皇尝注道德经故云付今王　神仙传老子生而能言指李树曰以此为我姓老子内传太上老君姓李名耳字伯阳其母见日精下落如流星飞入口中因有娠七十二岁于陈涡水李树下剖左掖而生　述异记中山有缥李大如拳者呼为仙李又云濑乡老子祠有红缥李一李二色　唐太宗探得李诗云盘根植渚交榦倚天舒庾信老子庙诗盘根古树底　汉武故事帝以乙酉年七月七日旦生于猗兰殿先是景帝坐崇芳阁见赤气如林来蔽户牖乃改阁为猗兰殿曹植王仲宣诔伊昔显考奕叶佐时注奕不絶之称唐防要开元二十三年敕升老子庄子为列传首居伯夷之上　西京赋雅好博古学乎旧史氏　史记老子著书上下篇言道徳之意五千余言　封演闻见记开元二十一年明皇亲注道德经令学者习之书今王嗣有令绪】画手看【平声】前軰吴生逺擅塲森罗移地轴妙絶动宫墙五圣聨【晋作连】龙衮千官列【一作引】雁行【音杭】冕旒俱秀发旌斾尽飞扬【此记绘画之精工　移地轴言山水逼真动宫墙言殿宇生色冕旒承龙衮从衣及冠也旌斾承千官由扈从及仪仗也　原注庙有吴道子画五圣图　朱景名画録吴道字道子东京阳翟人明皇知其名召入内供奉吴生凡画人物佛像神鬼禽兽山水台殿草木皆冠絶于世国朝第一厯代名画録吴道子学书不成因工画张怀瓘每云吴生之画下笔有神是张僧繇后身官至宁王友　孔融与曹操书今之少年喜谤前軰　东京赋秦政利觜长距终得擅塲曹植诗常得擅此塲　黄山谷云能于前軰中擅塲不独争长时軰也　肇论万象森罗　海赋地轴挺拔而争逈春秋元命苞地有三千六百轴互相牵制续晋阳秋顾恺之尤好丹青妙絶于时　应璩诗侈靡在宫墙　通鉴天宝八载六月上以符瑞相继皆祖宗休烈上高祖諡曰神尧大圣皇帝太宗諡曰文武大圣皇帝高宗諡曰天皇大圣皇帝中宗諡曰孝和大圣皇帝睿宗諡曰贞大圣皇帝康骈剧谈録元观壁上有吴道子画五圣真容及老子化胡经事丹青絶妙古今无比　淮南子此五圣者天下之盛王　礼器天子龙衮　荀子天子千官　记兄之齿雁行　又天子之冕朱緑藻十有二旒沈佺期诗朝光映冕旒　蜀都赋王褒暐曅而秀发　孔德璋诗风交旌斾扬　汉高帝歌大风起兮云飞扬】翠柏湥留景【与影同】红梨逈得霜风筝吹玉柱露井冻【英华作动】银床【此兼叙冬日之景　柏耐寒而色留梨得霜而叶落吹王柱风冽檐前冻银床冰凝井榦也　水经注翠柏防峯　谢朓松赋怀风音而送声当月路而留景　庾肩吾诗梨红大谷晚　郭知达注风筝谓挂筝于风际风至则鸣也杨慎丹铅録古人殿阁檐棱间有风琴风筝皆因风动成音自叶宫商或曰风筝檐铃也俗谓呼风马儿朱注唐人有风筝诗前説是李白诗两廊振法皷四角吟风筝柳恽诗秋风吹玉柱袁淑正情赋陈玉柱之鸣筝　赵曰露井露地之井古乐府桃生露井上　乐府淮南王篇后园凿井银作牀金瓶素绠汲寒浆庾肩吾诗银牀落井桐朱注旧以银牀为井栏名义考银牀乃辘轳架非井栏也】身退卑周室经传拱汉皇谷神如不死养拙防何乡【一作方　末乃追论老子以见凟祀之不经身退二句言人徃而道存谷神二句言神藏而迹隐结含讽意　此章起首中间各八句前后三段各四句老子道德经功成名遂身退天之道　列仙传老子生于殷时为周柱下史转为子藏史积八百余年后周德衰乃乗青牛车而去入大秦　孔丛子今周室卑微高士传经传世国　老氏圣纪图河上公授汉文帝道德二经防奥帝斋戒受之神仙传汉孝景读老子经有所不解以问河上公公乃授素书二巻　拱汉皇谓端拱而受此书　老子谷神不死是谓牝按谷神谓身中空窍处有元神也即丹田之説故庾信诗云虚无养谷神旧解谷为养则谷神上不当更加养字矣　潘岳闲居赋仰众妙而絶思终优游以养拙　庄子何不树之于无何有之乡】
　　【张表臣珊瑚钩诗话陈无巳先生语余曰今人爱少陵诗一句之内至窃取数字以髣像之非善学者学诗之要在乎立格命意用字而巳予曰如何等是曰冬日谒元皇帝庙诗叙述功德反覆伸意事核而理长阆中歌辞致峭丽语脉新竒句清而体好兹非立格之妙乎江汉诗言乾坤之大腐儒无所寄其身缚鸡行言鸡虫得失不如两忘而寓于道兹非命意之湥乎赠希鲁云轻身一鸟过力在一过字徐步诗云花蘂上蜂须力在一上字兹非用字之精乎学者体其格高其意练其字则自然有合矣何必规规然髣像之乎】
　　故武卫将军挽词三首【此诗梁氏编在天宝十四载是年十一月安禄山巳反而诗中并无伤乱之词知其非此时矣黄氏据通鉴八载冬冰合遂以此证黄河十月冰按诗意本谓塞外河冰引证未合大抵属未乱以前之诗其年数巳不可考矣又按开元天宝间府兵罢折冲停民间挟兵器者有禁王者今无战正指其时葢天宝六七载时在京师作也自此以后边将多尚战功矣　鹤注武卫将军之名起于魏许禇唐书左右武卫大将军各一员将军各一员掌统领宫禁警卫之法　谯周法训挽歌出于田横之门人挽柩而行因谓之挽歌】
　　严警当寒夜前军落大星壮夫思敢【陈作敢一作感】决哀诏惜精灵王者今无战书生巳勒铭封侯意疎濶编简为【去声】谁青【首章记初丧情事　上四言身殁可哀下四言功存足述　夜落将星见其有关气运敢决念生前精灵伤死后无战世际承平勒铭立碑墓道意疎濶褒封絶望为谁青史简足传也　杜臆封侯句无限感慨与汉文帝惜李广不遇时者同意　武卫主警卫宫禁故云严警魏志太后令曰驰语大将军得先严警　梁武帝诗调校辍寒夜　诸葛武侯与步隲书仆前军在五丈原　晋阳秋有星赤而芒角自东北徃西南投于诸葛亮营俄而亮卒　扬子壮夫不为　吴都赋舜禹精灵留其山河　卢注是时罢府兵停折冲禁民间挟兵器故云今无战　淮南王安书王者之师有征无战晋书苏峻传少为书生有才学　蔡邕张伯雅祠堂碑假石勒铭此谓墓铭也旧引班固作燕然山铭勒石纪功未合　后汉梁竦传大丈夫生当封侯死当庙食贾谊鵩赋制度疎濶王右军书论疎濶相间　刘歆责太常书或脱简或脱编刘孝标书青简尚新】
　　舞剑过【平声】人絶鸣弓射【音石】兽能铦【音纤】锋行惬顺猛噬失蹻【丘妖切】腾赤羽【一作雨】千夫膳黄河十月冰横【去声】行沙漠外神速至今称【次章忆生前忠勇承上思敢决　锋利而师行皆顺此剑之雄中箭而猛兽失威此弓之防操此絶技率众渡河直能横行沙漠矣杜臆行惬顺谓所向如意失蹻腾谓应倒兽　赤羽旗下千夫防膳言孤军湥入塞外黄河十月冰冻见不避苦寒此正形容其横行神速　汉书项庄请以剑舞前汉鼂错传皇太子材智高竒驭射伎艺过人絶逺隂铿诗战士夜鸣弓　西京赋胸突铦锋　西都赋】
　　【掎僄狡扼猛噬梦弼云猛噬猛虎之齧噬者卢注谓即饮羽意犹曹景宗云放箭如饿鹞呌泽中此欲配合铦锋耳失之纎巧　蹻腾壮跃之貌　家语子路曰愿得白羽若月赤羽若日注羽旗也按刘防孟以赤羽为塞雁不知十月时雁巳南翔矣　千夫指军士　牧誓千夫长百夫长　虞世南诗冰壮黄河絶　前汉樊哙传臣愿得十万众横行匈奴中　晋书张宾谓石勒曰用兵贵神速勿后时也】
　　哀挽青门去新阡绛水遥路人纷雨泣天意飒风飚部曲精仍鋭匈奴气不骄无由覩雄畧大树日萧萧【三章想死后余威承上惜精灵　上四言归榇堪伤下四言边功犹在　哀挽挽丧车而哀恸也　三辅黄图长安城东出南头第一门曰霸城门民见其青色因名青城门崔融诗京兆新阡辟扶阳甲第开原涉传京兆尹曹氏塟茂陵谓京兆阡涉慕之起父冢表曰原氏阡阡墓表也　水经注绛水出绛山西北流注于浍应劭曰绛水出绛县西南邵注绛州去长安六百里　阮瑀诗悲声感路人　赵曰诸葛亮亡人皆野哭　曹植诔延首叹息雨泣交頥　尚德缓刑书以应天意　庾仲初吊贾谊文飇风独丧尔雅风从下上曰飚　光武纪注大将军营有五部三校尉部下有曲曲有军候一人　晋书刘牢之传领精鋭为前锋精仍鋭精力仍然勇鋭也通鉴燕梁琛谓符坚曰吴王垂雄畧冠世折冲御侮　大树暗用冯异事见首巻】
　　【此诗次章云横行沙漠外将军葢能立功边外者首章则云封侯意疎濶末章又云大树日萧萧是能有功而不伐者异于边将之邀功生事矣公特表而出之以致湥惜焉】
　　赠翰林张四学士垍【音既　鹤注天宝十三载垍贬卢溪郡司马旋召还迁太常卿题云赠翰林张学士则在未贬司马前诗云此生任春草垂老独漂萍意是天宝九载自河南归时作是时未献赋故诗不及之梁权道编在十四载非　旧唐书张説传二子均垍皆能文　唐防要宗始选朝官有词艺学识者入居翰林供奉别防制诏书敕犹或分在集贤开元二十六年始以翰林供奉改称学士别建学士院俾专内命太常少卿张垍起居舍人刘光谦等首居之而集贤所掌由是罢息】
　　翰林逼华葢鲸力破沧溟天上张公子宫中汉客星【首叙翰林张垍　逼华葢其位高破沧溟其势大宰相之子故云公子垍尚公主故比客星　唐防要翰林院在银台门内麟德殿西厢重廊之后学士院在翰林院之南别户东向　晋天文志大帝上九星曰华葢所以蔽覆大帝之座也葢下九星曰杠葢之柄也蔡邕传拥华葢而奉皇极　洙曰逼言宻迩帝座　海赋鱼则横海之鲸突兀孤游吴都赋徽鲸背中于羣犗注徽鲸鱼之有力者　赵曰破如宗慤所云乗风破浪之破　谢朓笺沧溟未运波臣自荡　汉书成帝时童謡曰燕燕尾涎涎张公子时相见帝每微行出常与张放俱称富平侯家故曰张公子　蜀志出师表宫中府中皆为一体后汉书光武与严光共卧太史奏客星犯帝座甚急宗懔荆楚岁时记汉武帝令张骞使大夏寻河源乗槎经月而至一处见一女织一丈夫牵牛饮河织女取支机石与骞而还　庾肩吾江州诗汉使俱为客星槎共逐流虞茂赋昆明池织女石诗船疑海槎渡珠似客星来徐陵诗张星旧在天河上由来张姓本连天俱用此事张逺注此乃切张姓而用旧引严光与此不切今按公赠太常卿张垍诗能事闻重译嘉谟及逺黎葢尝奉使于外故有宫中汉客星句耳旧唐书垍尚宁亲公主宗特加恩宠许于禁中置内宅侍为文章】赋诗拾翠殿佐酒望云亭紫诰仍兼绾黄麻似六经内颁【旧作颁一作分】金帯赤恩与荔枝青【次叙才华宠遇　赋诗二句居禁地也紫诰二句优文翰也内分二句多恩眷也　魏文帝诗赋诗以写怀两京新记大福殿在麟德殿北拾翠殿在大福殿东南汉高帝本纪上置酒沛宫召故人父老子弟佐酒应劭曰助行酒　长安志大福殿拾翠殿西内延嘉殿西北有景福台台西有望云亭　王洙注紫诰谓以紫泥封诰黄麻谓写诰词于黄麻纸上　陇右记武都紫水有泥其色紫而粘用贡封玺书故诏诰有紫泥之美西京杂记汉以武都紫泥为玺室加緑绨其上　唐防要中书以黄白二麻为纶命重轻之辩开元三年十月始用黄麻纸写诏上元三年二月制敕并用黄麻纸李肇翰林志故事中书舍人专掌诏诰开元间始置学士大事直出中禁不由两省凡制用白麻纸诏用白藤纸书用黄麻纸　东都赋按六经而校德　鹤注制诰本集贤学士领之今翰林学士得分掌故云兼绾写诰词于黄麻训词谨严如六经　薛苍舒曰自别置学士院以专掌内命其后选用益重而礼遇益亲至号为内相凡充其职者无定员自诸曹尚书下至校书郎皆得与选入院一岁则迁知制诰班矣内宴则居宰相之下一品之上　唐书绯为四品服浅绯为五品服竝金带但数别　朱注唐书贵妃嗜生荔枝明皇置驿传送垍尚主宅在禁中得与此赐所谓恩与荔枝青也海録碎事载戎州出緑荔枝肉熟而皮犹绿曽子固荔枝状云江家緑出福州又色红而有青班者名虎皮亦出福州荔枝青殆即此类乎旧注引杨文公谈苑荔枝金带乃是宋制且与上句复出　李肇国史补张均兄弟俱在翰林垍以尚主独赐珍玩以夸于均均曰此乃妇翁与女婿固非天子赐学士也】无复【扶又切】随高鳯空余泣聚萤此生任【读平声】春【读上声周礼梓人春以功】草垂老独漂萍傥忆山阳防悲歌在一听【平声　末乃自叙结出赠诗意　不能随鳯高骞依然聚萤励志耳春草叹卑微漂萍伤流落山阳防望其念旧听悲歌讽其汲引　此章四句起下二段各六句　诗鳯凰鸣矣于彼高冈顔延之秋胡诗椅梧倾高鳯　晋书车家贫不常得油夏月以练囊盛数十萤火照书读顔氏家训古人勤学照雪聚萤　梁元帝诗既看春草歇　蔡邕房桢碑享年垂老　鲍令晖诗流漂萍无根　魏氏春秋嵇康寓居河内山阳与王戎向秀同游秀后经康山阳旧居作思旧赋　史记项羽纪悲歌慷慨　韩非子一听而公防】
　　乐【音洛】游园歌【英华题作晦日贺兰杨长史筵醉歌张綖曰天宝十载公献赋诏试集贤院为宰相所忌得参列选序详诗中圣朝巳知贱士丑似当在此岁作　鹤注唐以正月晦日三月三日九月九日为三令节德宗时李泌请废正月晦日以二月朔为中和节　汉书神爵三年起乐游苑注三辅黄图云在杜陵西北长安志乐游苑在京兆万年县南八里亦曰乐游原洙曰西京记乐游园汉宣帝所立唐长安中太平公主于原上置亭游赏其地四望寛敞每三月上巳九月重阳士女戏就此袚褉登高幄幕云布车马填塞虹彩映日馨香满路朝士词人赋诗翌日传于京师】
　　乐游古园崒【昨律切一作萃】森爽烟绵碧草萋萋长【丁丈切】公子华筵势最高秦川对酒平如掌【首从宴园叙起　木森草碧言近景秦川如掌言逺景惟地势高故一望皆见　崒山危峻貎子虚赋隆崇嵂崒　森爽森疎而爽豁也　鲍照诗岫逺云烟绵谷屈泉靡迤　江淹别赋春草碧色　楚辞芳草生兮萋萋　公子指杨长史楚辞思公子兮不敢言　三秦记长安正南秦岭岭根水流为秦川一名樊川周王褒诗遥遥秦川水　曹孟德诗对酒当歌　长安志乐游原居京城之最高四望寛敞京城之内俯视如掌沈佺期诗秦地平如掌】长生木瓢示【英华作乐】真率防调鞍马狂【一作雄】欢赏青春波浪芙蓉园白日雷霆夹【一作甲】城仗阊阖晴开詄【大结切旧作昳赵定作詄英华同】荡荡曲江翠幙排银牓拂水低回舞袖翻縁云清切歌声上【上声　次记园中景亊　酌瓢之后调马而行得以尽览诸胜芙蓉苑夹城道曲江池此明皇游幸之处仗过门开翠幕银牓舞袖歌声皆园前所闻见者　杜臆西京杂记载上林苑有长生木葢以木为瓢也晋嵇含有长生木赋邺中记金华殿后种防长生树八九月乃生花花白子黒大如橡子世人谓之长生树　世説王怀祖直以真率少许便足对人多多许　抱朴子马不调造父不能超千里之迹　谢灵运歌行心欢赏兮岁易沦　曹植诗白日曜青春　张礼游城南记芙蓉园在曲江西南与杏园皆秦宜春下苑地园内有池谓之芙蓉池唐之南苑也　两京新记开元二十年筑夹城入芙蓉园自大明宫夹亘罗城复道经通化门观以达兴庆宫次经春明延喜门至曲江芙蓉园　易鼓之以雷霆　楚辞倚阊阖而望予　汉礼乐志天门开詄荡荡汉书注詄读如迭又旧注詄缓也于义不切如淳云詄荡荡天体清坚之状亦于詄字无涉一本作泆犹云荡泆也　潘岳籍田赋翠幙黙以云布北史姚苌张翠幙绣帘挂金篆银牓张正见诗银牓映仙宫　潘尼诗仓卒低回　张正见诗舞袖飘金谷歌声绕鳯台　鲁灵光殿赋縁云上征　飞燕外传音词舒闲清切　西京杂记高帝令戚夫人作出塞望归之曲后宫齐唱声入云霄】却忆年年人醉时只今未醉已先悲数茎白发那抛得百罚【一作刻】湥杯辞【从英华一作亦】不辞圣朝【音潮】亦【一作巳一作但】知贱士丑一物但【从英华一作自】荷【去声】皇天慈【一作私】此身饮罢无归处独立苍茫自咏诗【末乃借酒遣怀　上四叹年衰下四慨不遇也　朝已见弃而天犹见怜假以一饮之縁其无聊亦甚矣　此章四句起下两段各八句　列子景公举杯自罚　陈后主诗杯湥犹恨稀　后汉冯衍説邓禹书圣朝享尧舜之荣　扬子曰秦之士也贱陆机云冕无丑士　一物指酒犹陶公云杯中物江淹诗一物之微有足悲者楚辞皇天无私阿兮　庾信诗苍茫落余晖朱异诗值塞野之苍茫　赵注以苍茫为荒寂貌杜臆谓苍茫咏诗乃勃然得意处引公诗苍茫兴有神为证今按上文语涉悲凉末作发兴语方见后劲】
　　同诸公登慈恩寺墖【鹤注梁氏编在天宝十三载不知何据应在禄山防京师之前十载奏赋之后　原注时高适薛据先有作两京新记京城东第一街进昌坊慈恩寺隋无漏寺故地西院浮屠六级高三百尺永徽三年沙门装所立长安志慈恩寺在万年县东南八里】
　　高标跨苍穹【一作天】烈风无时休自非旷【一作壮】士怀登兹翻百忧【首言墖不易登领起全意　墖高故凌风百忧悯世乱也　蜀都赋阳鸟回翼乎高标　尔雅穹苍苍天也郭璞曰天形穹窿其色苍苍丹元子步天歌昭昭列象布苍穹　古乐府暮秋烈风起　鲍照诗安知旷士懐王粲登楼赋登兹楼以四望兮聊暇日以销忧此云翻百忧葢翻其语也诗逢此百忧】方知象教力足【一作立】可追防搜仰穿龙蛇窟始【音试】出【英华作惊】枝撑幽【此叙登墖之事　象教建墖者防搜登墖者穿窟出穴所谓防搜也　卢注磴道屈曲如穿龙蛇之窟厯尽盘错始出枝撑之幽　王巾头陀寺碑正法既没象教凌夷注象教言为形象以教人也　孙绰天台山赋序夫非逺寄防搜何肯遥想而存之　谓此墖真可追攀而防搜也　王延夀鲁灵光殿赋枝撑权枒而斜据注枝撑交木也黄山谷曰墖下数级皆技撑洞黒出上级乃明】七星在北户【一作户北】河汉声西流羲和鞭白日少【去声】昊行清秋秦【一作泰非】山忽破碎泾渭不可求俯视但一气焉【于防切】能辩皇州【此记登墖之景　上四仰观于天见象纬之偪近下四俯视于地见山川之微渺总是极摹其高　星河夜景西流秋候之象羲和昼景鞭日秋光短促也忽破碎谓大小错杂不可求谓清浊难分皇州莫辩薄暮阴翳矣　史记天官书北斗七星所谓璇玑玉衡以齐七政春秋运斗枢斗第一天枢第二璇第三玑第四权第五衡第六开阳第七瑶光　吴都赋开北户以向日　古诗河汉清且浅广雅天河谓之天汉亦曰河汉　魏文帝诗天汉回西流　楚辞吾令羲和弭节王逸注羲和日驭也　又白日昭只　月令孟秋之月其帝少昊潘尼诗朱明送夏少昊迎秋　殷仲文诗独有清秋日　朱注秦山指终南诸山广舆记蓝田有秦岭乃南山之脊若陇西秦山与此相去甚逺　贾谊旱云赋正云布而雷动兮相击冲而破碎　诗泾以渭浊鲍照诗泾渭不可杂鹤注泾渭乃关西大川韦朝宗引渭水入金光门置漕于西市　魏文帝诗俯视清水波　西征赋化一气而甄三才　鲍照诗表里望皇州皇州帝都也】回首呌虞舜苍梧云正愁惜哉瑶池饮【一作燕】日晏【一作宴非】昆仑丘黄鹄去不息哀鸣何所投君看随阳雁各有稻谋【末乃登墖有感所谓百忧也回首二句思古以虞舜苍梧比太宗昭陵也惜哉二句伤今以王母瑶池比太真温泉也朱注末以黄鹄哀鸣自比而叹谋生之不若阳雁此葢忧乱之词　此章前二段各四句后二段各八句　王粲诗回首望长安　杜诗博议高祖号神尧皇帝太宗受内禅故以虞舜方之朱注两京新记载慈恩寺浮屠前阶立太宗三藏圣教序碑回首呌舜寓意在太宗旧谓泛思古圣君者非也　记舜塟于苍梧之野山海经南方苍梧之丘苍梧之渊中有九疑山舜所塟在长沙零陵界中　文选注归藏启筮有白云出自苍梧入于太梁谢朓诗云去苍梧野江总诗云愁数处黒程嘉燧曰明皇游宴骊山皆贵妃从幸故以日晏昆仑讽之　魏文帝诗惜哉时不遇　列子穆王升昆仑】
　　【之丘以观黄帝之宫遂宾于西王母觞于瑶池之上乃观日之所入日行万里鲍照诗夕饮乎瑶池　史记张汤传日晏天子忘食　韩诗外传田饶谓鲁哀公曰夫黄鹄一举千里止君园池啄君稻粱君犹贵之以其从来逺也故臣将去君黄鹄举矣晋黄鹄曲黄鹄参天飞半道还哀鸣　沈约诗惊麏去不息　禹贡阳鸟攸居注随阳之鸟鸿雁之属】
　　【三山老人胡氏曰此诗讥切天宝时事也秦山忽破碎喻人君失道也泾渭不可求言清浊不分也焉能辩皇州伤天下无纲纪文章而上都亦然也虞舜苍梧思古圣君而不可得也瑶池日晏谓明皇方耽于淫乐而未巳也贤人君子多去朝廷故以黄鹄哀鸣比之小人贪禄恋位故以阳雁稻粱刺之同时诸公登墖各有题咏薛据诗巳失传岑储两作风秀熨贴不愧名家高达夫出以简净品格亦自清坚少陵则格法严整气象峥嵘音节悲壮而俯仰高湥之景盱衡今古之识感慨身世之怀莫不曲尽篇中真足压倒羣贤雄视千古矣　三家结语未免拘束致鲜后劲杜于末幅另开眼界独辟思议力量百倍于人】
　　【岑参诗云墖势如涌出孤高耸天宫登临出世界磴道盘虚空突兀压神州峥嵘如鬼工四角碍白日七层摩苍穹下窥指高鸟俯听闻惊风连山若波涛奔走似朝东青松夹驰道宫观何玲珑秋色从西来苍然满关中五陵北原上万古青蒙蒙净理了可悟胜因夙所宗誓将挂冠去觉道资无穷　储光羲诗云金祠起真宇直上青云垂地静我亦闲登之秋清时苍芜宜春苑片碧昆明池谁道天汉高逍遥方在兹虚形宾太极携手行翠微雷雨傍杳防鬼神中躨跜灵变在倐忽莫能穷天涯冠上阊阖开履下鸿雁飞宫室低逦迤羣山小参差俯仰宇宙空庶几了义归崱屴非大厦乆居亦以危　高适诗云香界泯羣有浮图岂诸相登临骇孤高披拂欣大壮言是羽翼生逈出虚空上顿疑身世别乃觉形神王宫阙皆户前山河尽檐向秋风昨夜至秦塞多清旷千里何苍苍五陵郁相望盛时慙阮步末宦知周防输效独无因斯焉可游放】
　　投简咸【一作成非】华【去声】两县诸子【鹤云梁氏编在上元二年成都作葢以成为成都华为华阳唐志成都华阳两县为附郭乃次赤按诗云长安苦寒又言南山之豆东门之瓜皆长安京兆事其云故旧礼数絶又云弃掷与时异当是天宝十年召试后送有司叅选时作成华当作咸华葢咸阳华原二县也】
　　赤县官曹拥才杰软裘快马当冰雪长安【一作夜非】苦寒谁独悲杜陵野老骨欲折【首段有慨身世　惟少年得志故老成落魄自称杜陵野老诗作于长安明矣　赤县官曹本谓长安贵人不指两县诸子葢投简诸子者另有其人也朱注误认两县为赤县故有畿县之疑正异不知长安即赤县故欲改为长夜总错在诗题成华二字耳　元和郡县志大唐县有赤畿望紧上中下六等之差京都所治为赤县京之旁邑为畿县　曹植赋在官曹之典列　沈约诗吏部信才杰　前汉地理志杜陵属长安古杜伯国宣帝塟此因曰杜陵长安志杜陵今在奉先城东南二十五里后汉李固传霍光忧愧发愤悔之骨折】南山豆苗早荒秽青门瓜地新冻裂乡里儿童项领成朝【音潮】廷故旧礼数絶自然弃掷与时异况乃疎顽临事拙饥卧动即向一旬敝【一作】衣何啻聨百结君不见空墙日色晚此老无声泪垂血【此自述饥寒之状　杜臆乡里后軰挟势骄人固不足责乃故旧在朝而礼数亦絶尚何望乎疎懒任性公之致贫在此公之立品亦在此又曰阘冗尊显贤哲弃遗则时事可知无声泪血望诸子之推解也　此章上四句下八句汉书杨恽传田彼南山芜秽不治种一顷豆落而为萁　青门瓜注别见　傅诗冬寒地为裂　乡里小】
　　【儿出陶潜传　诗四牡项领注项大也四牡者人所驾今但养大其领不肯为用后汉吕强传羣邪项领膏唇拭舌注自恣也　任昉哭范仆射诗生平礼数絶　嵇康书匪降自天实由疎顽　饥卧暗用袁安卧雪事王隐晋书董威辇拾残缯结为衣号曰百结　张协诗青苔依空墙　蔡琰胡笳哭无声兮气将咽又曰十拍悲湥兮泪成血】
　　【卢世防曰投简中入乡里儿童数语意觉不平然是一片真气激出不能隐忍不宜隐忍者也岂许暧暧昧昧假敦厚軰所敢望其边际故曰诗可以怨】
　　杜位宅守岁【鹤注诗云四十明朝过则是天宝十载为四十岁　唐书世系表杜位出襄阳房为考功郎中湖州刺史　困学纪闻位李林甫诸壻也年谱天宝十载林甫方在相位盍簪列炬其炙手之徒与　公集有寄杜位诗题下原注位京中宅近西曲江】
　　守岁阿戎【一作咸】家椒盘已颂花盍簪喧马列炬散林鸦四十明朝过飞腾暮景斜谁能防拘束烂醉是生涯【上四守岁之事下四岁终有感　赵汸云椒盘颂花位宅设宴喧马散鸦言同防者骑从之盛　又云公年四十进三大礼赋明皇命待制集贤院而未尝授官此诗除夕所赋后四句感慨豪纵读之可想公之为人　顾注公目击附势之徒见位而伛偻俯仰不胜拘束故言不能效此拘束之态惟有烂醉是吾生涯而巳　唐太宗有守歳诗冬尽今宵促年开明日长孟浩然诗守岁接清筵则知除夜守岁唐时风俗然也　通鉴注晋宋间人多呼弟为阿戎宋书谢惠连初不为父所知族兄灵运曰阿戎才悟如此而何作常儿遇之朱注南史齐王思逺小字阿戎王晏从弟也明帝废立尝规切晏及晏拜骠骑谓思逺兄思微曰隆昌之际阿戎劝吾自裁若如其言岂得有今日思逺曰如阿戎所见尚未晚也诗用阿戎葢出此耳胡俨曰阿戎注家改为阿咸不知阿咸乃叔侄事与兄弟不相当东坡与子由诗欲唤阿咸来守岁林鸟枥马正諠哗亦一时误用耳不必据以为证　崔实四民月令过腊一日谓之小岁拜贺君亲进椒酒从小起后世率于正月一日以盘进椒饮酒则撮置酒中号椒盘焉晋书刘臻妻陈氏元旦献椒花颂曰标美灵葩爰采爰献　易豫四爻勿疑朋盍簪王弼解盍为合解簪为速葢因古冠有筓不谓之簪耳程传则解簪为聚所以聚发也此诗盍簪对列炬取朋友聚合之义直作冠簪説矣　隂铿诗亭嘶背马　沈佺期诗岁炬常燃桂炬烛火也　记四十曰强仕顾注言四十自明朝而过则是年正四十也　夏侯湛抵疑今吾子攀其飞腾之势挂其羽翼之末　李尢诗年岁晚暮日巳斜　任昉诗拘束名教里　庄子吾生也有涯】
　　敬赠郑谏议十韵【鹤注此当是天宝十载奏赋后作故有求顔阖厌祢衡之句梁氏编在十一载为是　谏议大夫起于后汉韦彪疏曰谏议之职应用公直之士是也续通典武后龙朔二年改为正谏大夫开元以来仍复凡四人属门下省】
　　谏官非不达诗义早知名破的由来事先锋孰敢争思飘云物外【一作动】律中【去声】鬼神惊毫发无遗憾波澜独老成【此赞郑诗才　诗义知名乃通节之纲破的如射之中先锋如战之勇云物外言思穷高逺鬼神惊言巧夺化工洙曰曲尽物理故无遗憾才气浩瀚故有波澜首言谏官虽达其知名实以诗重耳　谏官二字见萧望之疏唐太宗诏每宰相入内平章大计必使谏官随入与闻政事　诗序诗有六义　庾信枯树赋海内知名　世説王长史曰我徃辄破的胜我庚翼谓谢尚曰卿若破的当以鼓吹相赏　易传其所由来者渐矣谢灵运诗由来事不同　蜀志曹公使关羽为先锋史记张良传慎毋与楚争锋　左传必书云物　王褒四子讲德论转运中律　诗序动天地感鬼神莫近于诗鲍照诗毫发一为瑕　文赋恒遗恨以终篇　尔雅大波为澜小波为沦鹤曰陆机文赋或沿波而讨源或龙见而鸟澜波澜二字本此又诗翻覆若波澜　曹植魏武帝诔谋过老成　毫发无憾谓字句斟酌波澜老成谓通篇结搆包大小而言】野人宁得所天意薄浮生多病休儒服防搜信客旌筑居仙缥缈旅食岁峥嵘使【去声】者求顔阖诸公厌祢【乃里切】衡【此自叙沦落　野人失所因浮生命薄也下六皆失所之状　不修儒服而但任客旌则行踪难定矣卜居无地而旅食多年则谋生不给矣求贤有诏而当事忌才则抱志莫伸矣　鹤注使者二句指召试不遇言　説苑茍可而行谓之野人　汉主父偃传彼人人喜得所　息夫躬传民心悦而天意得矣　庄子其生也若浮　庾信传茂陵忽多病　庄子鲁少儒哀公曰举国儒服　防搜谓搜寻幽胜　谢灵运诗蹑险筑幽居　海赋羣仙缥缈餐玉清涯　峥嵘谓年齿日高舞鹤赋峥嵘而愁暮　庄子鲁君闻顔阖得道之士也使人以币先焉阖对曰恐听误而遗使者罪不若审之使者还反审之复求之则不得巳　后汉书祢衡气刚傲好矫时慢物曹操怀忿以才名不欲杀之送刘表表不能容以江夏太守黄祖性卞急送衡与之为所杀　史记主父偃传上不召留乆诸公宾客多厌之】将期一诺【或作语非】重歘【许勿切】使寸心倾君见途穷哭宜忧阮步兵【末望谏议之汲引也　期诺于人而此心先倾求援急也途穷之哭公盖大声疾呼矣　此章前二段各八句后段四句收　一诺注见首巻　郑氏曰歘暴起也　吴迈逺诗寸心从此殚沈约齐太尉王俭碑铭倾方寸以奉国　阮籍传籍率意命驾不由径路车迹所穷辄恸哭而返闻步兵厨人善酿有贮酒三百斛乃求为步兵校尉】
　　【王嗣奭曰他人赠谏议必用伏蒲廷诤等语公则止赞其诗词葢自李林甫为相谏诤路絶故不作虚辞以谀人此其立言有法也　葛常之韵语阳秋曰诗人赞美同志诗篇多比珠玑璧玉锦绣花草之类至杜公岂肯作此陈腐语耶如寄岑参诗云意惬关飞动篇终接混茫夜听许十诵诗云精微穿溟涬飞动摧霹雳赠卢琚诗云藻翰唯牵率湖山合动揺赠谏议诗云毫发无遗恨波澜独老成寄李白诗云笔落惊风雨诗成泣鬼神赠高适诗云美名人不及佳句法如何皆惊人语也视余子其神芝之与腐哉】兵车行【杜臆旧注谓明皇用兵吐蕃民苦行役而作是也　此当作于天宝中年　周礼有兵车之防】
　　车辚辚马萧萧行人弓箭各在腰耶娘妻子走相送尘埃不见咸阳桥牵衣顿足拦【一作桥】道哭哭声直上【上声】干云霄【首段叙送别悲楚之状乃纪事下二段述征夫苦役之情乃纪言　辚辚众车之声萧萧鸣不喧哗行人行役之人　诗有车辚辚　又萧萧马鸣　又行人彭彭　捜神记李楚宾带弓箭游猎　古乐府不闻耶娘哭子声但闻黄河流水鸣溅溅　魏文帝诗妻子牵衣袂　楚辞蒙世俗之尘埃　元和郡县志便桥在咸阳县西南十里以与便门相对因名汉武帝造中渭桥在咸阳县东南二十里本名横桥秦始皇造皆架渭水一统志便桥唐时名咸阳桥　何逊诗儿女牵衣泣国防张仪説秦顿足徒裼酷吏传路温舒顿足而叹北山移文干云霄而直上】道旁过者问行人行人但云防行频或
　　从十五北防河便至四十西营田去时里正与裹头归来头白还【英华作犹】戍边边庭【英华作庭一作亭】流血成海水武【一作我】皇开边意未巳君不闻汉家山东二百州千邨万落生荆杞纵有健妇把锄犁禾生陇亩无东西况复【扶又切】秦兵耐苦战被【去声】驱不异犬与鸡【次提过者行人设为问答而以君不闻数语作收应　曰防河曰营田曰戍边所谓防行频也开边未巳讥当日之穷兵至于邨落萧条夫征妇耕则民不聊生可知本言秦兵而兼及山东见无地不行役矣古乐府词观者盈道旁　师氏曰防行汉史谓之更行以丁籍防照上下更换差役　唐食货志开军府以捍要冲因隙地以置营田有警则以军若夫千人助役杜臆营田乃戍卒备吐蕃者　韩非子里正与伍老海録碎亊唐制凡百户为一里里置正一人　二仪实録古以皂罗三尺裹头曰头巾周武帝裁为襆头鲍氏曰时老幼俱战亡又括乡里之少小者故里正为之裹头擐甲也韩驹曰归来头巳白又屯戍边疆言役使无巳时也史记中国扰乱诸秦所徙戍边者皆复去　后汉书卧鼔边庭　史记蔡泽传流血成川　杜臆唐鉴天宝六载帝欲使王忠嗣攻吐蕃石堡城忠嗣上言石堡险固非杀数万人不能克帝不快董延光白请取石堡帝命忠嗣分兵助之不克八载帝使哥舒翰攻拔之士卒死者数万故有边城流血等语　班固曰武帝广开三边　谢灵运诗辞殚意未巳　汉书汉家自有制度黄希曰古所谓山东即今之河北晋地是也今所谓山东古之齐地青齐是也阎璩曰此谓华山以东不指】
　　【泰山之东亦不指太行之东秦时河山以东强国六皆山东地　十道四蕃志关以东七道凡二百一十七州杜臆云隋得天下改郡为州唐又改州为郡凡一百九十二郡曰州仍旧名也曰二百州巳尽天下矣　世説陆士衡入洛次河南偃师逆旅妪曰此东数十里无邨落　阮籍诗堂上生荆杞邵注兵乱地荒尽生荆棘枸杞　王彦辅曰健妇耕则夫逺征可知古乐府健妇持门户亦胜一丈夫　王粲诗不能效沮溺相随把锄犁史记项羽起陇亩之中　师氏曰疆埸不修故东西莫辩史记正义南北为阡东西为陌　杜臆秦兵即关】
　　【中之兵正此时防行者因坚劲耐战故驱之尤迫今驱负耒者为兵直弃之耳与犬鸡何异孔丛子秦兵将至骆兵王诗龙庭但苦战　左传行出犬鸡】长【丁丈切】者虽有问役夫敢伸恨
　　且如今年冬未休关【一作陇】西卒【一云役夫心益愤如今纵得休还为陇西卒】县官急索【先侧切】租【草堂本作县官云急索】租税从何出信知生男恶反是生女好生女犹得嫁比【频脂切】邻生男【一作儿】埋没随百草君不见青海头古来白骨无人收新鬼烦寃旧鬼哭天隂雨湿声【一作悲】啾啾【再提长者役夫申明问答而以君不见数语作总结未休戍卒应上开边未巳租税何出应上邨落荆杞生男四语因前爷娘妻子送别而为此永诀之词青海】
　　【鬼哭则驱民锋镝之祸至此极矣　此章是一头两脚体下面两扇各有起结各换四韵各十四句条理秩然而善于曲折变化故从来读者不觉耳　曲礼长者问不辞让而对非礼也　左传呼役夫　戴暠诗召募取关西鹤注通鉴天宝九载冬十二月关西游奕使王难得击吐蕃克五城拔树敦城　汉食货志县官当衣租食税而巳史记索隐谓国家为县官者畿内县即国都王者官天下故曰官也　严助传租税之收足以给乗舆之御朱注名征伐则当免其租税矣今以逺戍之身复督其家之输赋岂可得哉与健妇鉏犁二语相应陈琳诗生男慎莫举生女哺用脯汉卫皇后歌生男无喜生女无怒　孔融书州里比隣知之最早周礼族】
　　【师五家为比又遂人五家为隣　庾信哀江南赋身名埋没　江淹诗零落被百草　哥舒翰传筑神威军于青海上吐蕃至攻破之又筑城于龙驹岛以人二千戍之由是吐蕃不敢近青海水经注金城郡南有湟水出塞外又东南经卑禾羗海世谓之青海旧唐书吐谷浑有青海周回八九百里高宗龙朔三年为吐蕃所并仪鳯中李敬与吐蕃战败于青海开元中王君张景顺张忠亮崔希逸皇甫维明王忠嗣先后破吐蕃皆在青海西　梁横吹曲尸丧狭谷中白骨无人收　左传夏父弗忌曰吾见新鬼大故鬼小　鲍照诗烦寃荒陇侧　后汉陈宠为太守洛阳城每隂雨常有哭声　晋歌曲天隂不作雨　汉乐府鸣声何啾啾周注啾啾犹言唧唧呜咽声也】
　　【单复曰此为明皇用兵吐蕃而作故托汉武以讽其辞可哀也先言人哭后言鬼哭中言内郡凋弊民不聊生此安史之乱所由起也吁为人君而有穷兵黩武之心者亦当为之恻然兴悯惕然知戒矣　王道俊杜诗博议王湥父云时方用兵吐蕃故托汉武事为刺此説是也黄鹤谓天宝十载鲜于仲通丧师泸南制大募兵击南诏人莫肯应杨国忠遣御史分道捕人连枷送诣军前故有牵衣顿足等语按明皇季年穷兵吐蕃徴戍驿骚内郡几徧当时防行愁怨者不独征南一役故公托为征夫自愬之词以讥切之若云惧杨国忠贵盛而诡其词于关西则尤不然太白古风云渡泸及五月将赴云南征怯卒非壮士南方难逺行长号别严亲日月惨光晶泣尽继以血心摧两无声已明刺之矣太白胡独不畏国忠耶蔡寛夫曰齐梁以来文士喜为乐府词徃徃失其命题本意乌生八九子但咏乌雉朝飞但咏雉鸡鸣高树颠但咏鸡大抵类此甚有并其题而失之者如相府莲讹为想夫怜杨婆儿讹为杨叛儿之类是也虽李太白亦不免此唯老杜兵车行悲青坂无家别等篇皆因时事自出已意立题畧不更蹈前人陈迹真豪杰也　海宁周甸曰少陵值唐运中衰其音响节奏骎骎乎变风变雅与骚同功唐非无诗求能仰窥圣作禆益世教如少陵者鲜矣　胡应麟曰六朝七言古诗通章尚用平韵转声七字成句读未大畅至于唐人韵则平仄互换句则三五错综而又加以开阖传以神情宏以风藻七言之体至是大备矣　又曰少陵不效四言不仿离骚不用乐府旧题是此老胸中壁立处然风骚乐府遗意杜徃徃得之太白以百忧等篇拟风雅鸣臯等作拟离骚俱相去悬逺乐府竒伟高出六朝古质不如两汉较输杜一筹也又云乐府则太白擅竒古今少陵嗣迹风雅蜀道难逺别离等篇出鬼入神惝恍莫测兵车行新婚别等作述情陈亊恳恻如见张王欲以拙胜所谓差之厘毫温李欲以巧胜所谓谬以千里】
　　前出塞九首【杜臆前出塞云赴交河后出塞云赴蓟门明是两路出兵考唐之交河在伊川西七百里当是天宝间哥舒翰征吐蕃时事诗亦当作于此时非追作也　张綖注单复编在开元二十八年黄鹤以为乾元时思天宝间事而作今依范编在天宝年间　晋乐志出塞入塞曲李延年造　胡夏客曰前后出塞诗题不言出师而言出塞师出无名为国讳也可为诗家命题之法　当时初作九首单名出塞及后来再作五首故加前后字以分别之旧注见题中前后字遂疑同时之作误矣】
　　戚戚去故里悠悠赴交河公家有程期亡命婴祸罗君已富土境开边一何多弃絶父母恩吞声行负戈【首章叙初发时辞别室家之情　张綖注前四叙事见在下者之率义后四叙情见在上者之不仁葢富土开边事之可巳弃絶亲恩人之大情为人上者亦独何心哉　杜臆已富而又开边乃讽刺语亦国家安危所系　此下诸章皆代为从军者之言　楚辞居戚戚而不可解　顔延之诗去国还故里　诗悠悠南行　鹤注西川交河郡在唐陇右道郡亦有交河县自县二百七十里至北庭都防府城备吐蕃之处也　司马迁传赴公家之难陈琳诗官作自有程洙曰程限期防也　史记张耳传张耳常亡命游外黄汉书窦荣亡命山林顔师古注】
　　【命名也谓脱其名籍而逃亡也　卢注开元中折冲未停兵有定籍不似召募无稽可以逃脱故曰亡命婴祸罗嵇康诗坎防趣世务常恐婴祸罗　陆机五等诸侯论境土逾溢　汉书严助传是时武帝好征伐四夷开置边郡王融策秀才文选将开边　説苑丧制三年所以报父母之恩　鲍照诗吞声踯躅不敢言　陆机从军行朝食不免胄夕息常负戈】
　　【卢元昌曰此拈开边为诸章眼目自开元十五年王君启衅后张忠亮破吐蕃于渴谷拔其大莫门城杜宾客破吐蕃于祁连城下十七年张守素破西南蛮拔昆明及盬城王祎破吐蕃于石堡城十八年乌承玭破奚契丹于捺禄山二十年以后虽吐蕃又欵至赤岭之碑仆衅端又开与奚契丹交搆不巳此皆开边之祸也】
　　出门日已逺不受徒旅欺骨肉恩岂断男儿死无时走马脱辔头手中挑青丝捷下【去声】万仞【一作丈】冈俯身试搴旗【二章叙在道时轻生自奋之语　上四意决下截气猛　军伍习熟不受欺于徒侣矣生死无时不暇计及骨肉矣脱辔而挑起青丝下冈而学试搴旗言时时蹈危地也　杜臆前言弃絶父母恩此云骨肉恩岂断乃徘徊辗转之意　左思诗出门无通路　古诗相去日巳逺　顔延之诗改服饬徒旅　记骨肉之亲无絶也　陈琳诗男儿宁当格鬬死死无时时时可死也曹植诗走马长楸间　乐府木兰诗南市买辔头　梁简文帝诗宛转青丝鞚注青丝马鞚也　左思诗振衣千仞冈何承天诗湥谷万仞　曹植诗俯身防马蹄李陵书斩将搴旗瓒云拔取曰搴】
　　磨刀呜咽【于吉切】水水赤刃伤手欲轻肠断声心绪乱巳乆丈夫誓许国愤惋复【扶又切】何有功名图麒麟战骨当速朽【三章中道伤心而为自解之词　水声触耳不觉心乱而手伤二句乃申上语后作意外之想以自寛也　杜臆前四化用陇头歌极鑪锤之妙　韩诗外传晏子左手持头右手磨刀　蔡琰胡笳曲夜闻陇水兮声呜咽辛氏三秦记陇山顶有泉清水四注东望秦川如四五里俗歌陇头流水鸣声幽咽遥望秦川肝肠欲絶　博物志江河水赤名曰泣血　老子夫代大匠斵者鲜有不伤手矣鲍照诗行子心肠断　孙万夀诗心绪乱如丝　戴暠诗丈夫意气本自然　孔稚圭诗本持许国志况复武功彰　吴越春秋越王夫人歌情愤惋兮谁讥　后汉邓禹传垂功名于竹帛　汉书苏武传甘露三年上思股肱之美图画大将军霍光等一十八人于麒麟阁张宴曰武帝获麒麟时作　记死欲速朽】
　　送徒既有长【子两切】逺戍亦有身生死向前去不劳吏怒瞠【七真切】路逢相识人附书与六亲哀哉两决絶不复【扶又切】同【一作问】苦辛【四章在途驱廹而叹也　上四伤一身之见陵下四痛六亲之不见　逺戍亦有身此被徒长呵斥而作自怜语　杜臆初出门则父母难割在途乆则徧想六亲此人情也　哀哉两语即书中之意孤身逺戍欲同苦辛而不可得语更惨戚　史记高祖以亭长为县送徒骊山　隂铿诗逺戍唯闻皷寒山但见松　吏即送徒之长　鲍照诗呵辱吏见侵　顔氏家训房文烈未尝怒瞠　古诗道逢乡里人　贾谊策以奉六亲注六亲父母兄弟妻子前汉礼乐志六亲和睦注父子兄弟姑姊甥舅婚媾姻娅　陶潜诗哀哉亦可伤　庄子流遁之志决絶之行卓文君白头吟闻君有两意故来相决絶　曹植诗仓卒骨肉情能不怀苦辛】迢迢万里余领我赴三军军中异苦乐【音洛】主将【去声】宁尽闻隔河见胡骑【去声】倐忽数百羣我始为奴仆几时树功勲【五章初到军中而叹也　上四伤主将之寡恩下四慨立功之无日曰几时树勲则麒麟之愿难必矣谢灵运诗迢迢万里帆古诗相去万余里　左传作三军　王粲诗从军有苦乐　六韬后汉注主将龙韬庾信诗嘶马隔河闻　史记李敢直贯胡骑吴均诗胡骑欲成羣　左思诗倐忽数百敌　公孙传赞卫青奋于奴仆胡夏客曰封常清始为高仙芝仆后代仙芝为节度使同开边拓境此亦起于奴仆者　谢灵运诗我行讵几时　扬子法言人道交功勲成杨炯诗丈夫皆有志防见立功勲后出塞云重高勲即树功勲意也有引通鉴百姓有勲者免征役不合】
　　挽弓当挽强用箭当用长射【音石下同】人先射马擒贼【英华作冦】先擒王杀人亦有限立【一作列】国自有疆茍能制侵陵岂在多杀伤【六章为当时黩武而叹也　张綖注章意只在擒王一句上三句皆引兴语下四句申明不必滥杀之故　上半叠用成语擒王则众自降即所谓歼厥渠魁胁从罔治者　杜臆他人有前四句必无后四句兼此八句方是仁者无敌之师三代而下谁复领此论兵迈古风此老葢自道也　周国策长兵在前强弩在后苏秦传天下强弓劲弩皆从韩出　周勃传材官引彊孟注如今挽彊司马　左传乐伯左射马而右射人　书不愆于六伐七伐乃止齐焉所谓杀人有限也马援立铜柱为界所谓列国有彊也　史记炎帝欲侵陵诸侯　又李陵杀伤万余人】
　　【黄生曰前四语似謡似谚最是乐府妙境　又曰战阵多杀伤始自秦人葢以首级论功前代无是也至出塞之举则始于汉武帝当时卫霍虽屡胜然士卒大半物故矣明皇不恤其民而逺慕秦皇汉武此诗托讽良湥】
　　驱马天雨【去声】雪军行入高山迳危抱寒石指落曾【同层】冰间已去汉月逺何时筑城还浮云暮南征可望不可攀【七章为戍边筑城而叹也　上四述严寒之苦下四叙思归之情　唐注哥舒翰尝筑城青海疑于冬月行师故为军士苦寒之吟　诗驱马悠悠　又雨雪霏霏又高山仰止　梁简文帝赋既浪激而沙游亦苔生而迳危　前汉蒯通传防大寒士卒指者什二三　王逸楚词注北方常寒其冰重累　张正见昭君词霜楼明汉月　史记蒙恬传秦巳并天下使防恬将三十万众筑长城天宝中哥舒翰屡筑军城备吐蕃　乐府古八变歌浮云多暮色　楚辞泊吾南征兮　孙擢诗可望不可寻】
　　单【呈延切】于冦我垒百里风尘昏雄剑四五动彼军为【去声】我奔虏其名王归系【音计】颈授辕门潜身备行【音杭】列一胜何足论【平声　八章见其有敌忾之勇　上四言临敌制胜下欲扫净边氛即擒王意也　剑动冦奔此军士之获胜乃其意必欲尽空幕南之庭而后快一胜又何足论乎此写猛气雄心跃跃欲动　卢注潜身备行列如独坐树下之冯异一胜何足论如八战八克之吴汉　杜臆单于借用汉事　自外侵内曰冦　説文垒军壁也　庾信诗风尘千里昏　烈士传楚王夫人常纳凉而抱铁柱心有所感遂怀孕后产一铁楚王命镆铘铸此为防剑三年乃成剑一雌一雄越絶书楚王作铁剑三枚晋郑闻而求之不得兴师围楚三年不解楚引太阿之剑登城而麾之三军破败士卒迷惑流血千里　张綖注开元中河西将宋青春每战运剑大呼执馘而旋未尝中锋镝后获吐蕃主帅问之曰常见青龙突阵而来兵刃所及如及铜铁以为神助也始知剑之异公雄剑二句兼用此事　魏文帝诗一发连四五汉书卫青霍去病虏名王贵人以百数注名王谓有大名以别于诸小王也　史高帝纪秦王子婴系颈以纽　周礼设车宫辕门史记项羽召见诸侯将入辕门张晏曰军行以车为阵辕必相向为门　説苑楚庄王伐陈吴救之左史倚相曰吴兵夜至何不行列皷出待之　吕氏春秋武王一胜而王天下】
　　从军十年余能无分寸功众人贵茍得欲语羞雷同中原有鬬争况在狄与戎丈夫四方志安可辞固【一作困】穷【九章为冒功邀赏者发　上云贵茍得见边将营私之弊下云志四方见军士报国之忠　十载从戎何啻一胜乃有功不伐穷且益坚此军伍而有纯臣之节矣卢注冐功茍得凡滥杀无辜掩败为捷及攘夺人功皆是当时如高仙芝崔嘉逸之徒徃徃蹈此　若争功而鬬则中原且不自安况能逺征戎狄乎见志在天下者不为一身计也昔廉颇欲辱蔺相如相如避之曰吾所以为此者先国家之急而后私讐也意正相同　旧説中原而有鬬争则与外夷无异况能责及戎狄乎　曹植诗从军度函谷　又君行逾十年　苏秦传无有分寸之功　荀子名不贵茍得淮南子计功而受赏不为茍得记　毋雷同注雷之发声物无不同时应者左　传战于中原吕　氏春秋喜怒鬬争反为用矣记　西西方曰戎北方曰狄　左传姜氏谓公子曰子有四方之志　张协诗君子守固穷在约不爽贞】
　　【张綖曰李杜二公齐名李集中多古乐府之作而杜公絶无乐府惟此前后出塞数首耳然又别出一格用古体写今事大家机轴不主故常昔人称诗史者以此　黄生曰六朝好拟古类无其事而假设其词杜诗词不虚发必因事而设此即修辞立诚之防非诗人所及　周珽曰前后出塞诸作奴黄初诸子而出如将百万军宝之惜之而又能风雨使之真射潮之力没羽之技　王嗣奭曰出塞九首是公借以自抒所蕴读其诗而思亲之孝敌忾之勇恤士之仁制胜之畧不尚武不矜功不讳穷豪杰圣贤兼而有之诗人乎哉】
</div>
    <div class="pagination">
<a href="杜诗详注.html">上一页</a><a href="杜诗详注.html">1</a><span class="current-page">2</span><a href="杜诗详注_page3.html">3</a><a href="杜诗详注_page4.html">4</a><a href="杜诗详注_page5.html">5</a><a href="杜诗详注_page6.html">6</a><a href="杜诗详注_page7.html">7</a><span>...</span><a href="杜诗详注_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
