<!DOCTYPE html>
<html>
<head>
    <meta charset="UTF-8">
    <title>升庵集 - 第 75 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>升庵集 - 第 75 页/共 82 页</h1>
    <div class="content">　　楚蒙山
　　萧頴士楚蒙山诗尚子捐俗氛季随蹑遐轨季随即周八士之一防山有季随事亦一奇闻也
　　峨眉山
　　余书峨眉山寺简板曰奇胜冠三蜀【晁公武语】震旦第一山【佛经】刘东阜云不如以王右军昆仑伯仲地易奇胜冠三蜀又半天开佛阁平地见人家老保楼简板范景仁诗也
　　巫山
　　巫山者巫咸以鸿术为帝尧医师生为上公死为贵神封于斯山因以名之见郭璞巫山赋
　　开梅山
　　宋章惇开梅山诗云开梅山梅山万仭摩星躔扪萝鸟道十步九曲折时有僵木横崖颠负麻直上视南岳回首蜀道犹平川人家迤逦列板屋火耕硗确名畬田穿堂之皷堂穿壁两头击皷歌声传长藤吊酒跪而饮何物爽口盐为先马郎酣歌苗女和不待媒妁自相牵白巾纒髻衣绕頵野花山果青垂肩如今丁口渐蕃息世界虽异非桃源熈宁天子厪圣虑命将传檄令开邉给牛贷种使耕垦植桑揷稻输缗钱人人欢呼愿归顺裹头异语淳风旋不特得地一千里王道荡荡尧为天汉皇黩武竟何益性命百万涂戈鋋李广自杀马援死寂寞铜柱并燕然伊溪之源最沃壤择地作邑民争先大开庠序明礼乐抚柔新俗威无专小臣作诗谐乐府梅山之崖石可镌此诗可勒不可泯颂声万古长潺湲惇之此诗专颂开梅山之利又按济北晁无咎开梅山一篇云开梅山梅山开自熈宁之五年其初连峯上参天岩崖盘阂羣峦南北之帝凿混元此山不圮藏云烟跻攀鸟道出荟蔚下视蛇脊相夤縁穷南山南山石室大如屋黄闵之记盘瓠行迹今依然髙辛氏时北有犬戎防国中下令购头首妻以少女金盈斗遍国无人有畜狗厥初得之病耳妇以盘覆瓠化而走堪嗟吴将军屈死防防口帝皇下令万国同事成违信道不容竟以女妻之狗乃负走逃山中山崖幽絶不复人迹通帝虽悲思深徃来輙遇雨与风更为独力之衣短后裙六男六女相婚姻木皮草五色文武溪赤髀皆子孙侏离其声异言语情黠貎痴喜安土自以吾父有功母帝女淩夷夏商间稍稍病侵侮周宣昔中兴方叔防振旅春秋絶笔逮战国一负一胜安可数迩来梅山恃险阻黄茅竹箭如雨南人颠踣毙溪弩据关守隘类穴防一夫当其阨万众莫能武欲知梅山开谁施神禹斧大使身服儒賔客盈幕府檄传猺初疑叩马卒欢舞坦然无障碍塞石滇溪渚伊川被发祭一变卒为虏今虽关梁通失制后谁御开梅山开山易防獠难不如昔人闭玉关则言不必开盖因章惇小人专其事为清议所不与也然梅山地今为长沙府之安化县五寨自熈宁至今永无蛮獠之患则惇之此举一秦之长城也不然则为长沙之害岂减于广西之猺獞哉
　　鲋鰅山阳虚山
　　山海经鲋鰅山颛顼所葬今在开州阳虚山在沪水濵有仓颉二十八字今在商州洛南县
　　独妇山
　　越絶云独妇山去防稽四十里勾践将伐吴徙寡妇至独山者以为死士示得专一也吴越春秋作独女山云勾践以诸寡妇淫泆过犯皆输山上士有忧思者令逰山上以喜其意按二事吴越春秋所载近是又齐记云齐有女闾七百徴其夜合之资以充国用论语有归女乐之文亦出于齐其女闾之余乎管仲相桓公而立此法宜为圣门之童所羞称也
　　火山火井
　　水经注火山似火从地中出名曰荧台今南中徃徃有之火井在蜀之临邛今嘉定犍为有之其泉皆油之然人取为灯烛正德中方出古人博物亦未及此也积阳之气所产固非怪异
　　山形
　　锐而出者为虎牙尖而背者为熊耳角而巘者为牛首冠而峭者为鸡头【王涯僊掌辨】
　　山岩之异
　　玲珑剔透桂林之山也巉嵯窳窆巴蜀之山也绵衍厐魄河北之山也俊俏巧丽江南之山也贵州之山灰堆粪壤不入诗画
　　庐山记
　　张野庐山记天将雨则有白云或冠峯岩或亘中岭俗谓之山带不出三日必雨【唐诗风吹山带遥知雨】
　　篸山仙室
　　襄阳记武当山一名篸山又名仙室山望之秀絶极晴而见之轻霄盖其上白云带其前旦必西行夕而东返谓之朝山言为众山所朝也
　　包山无三班
　　包山旧无三班谓蛇虎雉也侯景之乱乃有蛇虎或问雉亦文鸟何以与虎蛇为伍曰雉与蛇交有雉之地必有蛇也
　　浮玉山隂火
　　拾遗记西海之西有浮玉山山下有穴穴中有火其色如水波涛灌汤而火不灭名曰隂火木虚海赋所云隂火潜然者也然李善及五臣注皆不引之唐诗隂火雨中然顾况诗风晴汩起隂火暝潜烧戴叔伦诗古戍隂传火寒芜晓带霜
　　嵩岑
　　元魏裴粲传嵩岑极天苞育名草修生救疾多逰此岫魏帝诏之曰栖素云根饵芝清壑
　　九曲黄河
　　河图纬象曰黄河出昆仑山东北流千里折西而行至于蒲山南流千里至于华山之隂东流千里至于桓雍北流千里至于下津河水九曲长九千里入于渤海水经注曰黄河百里一小曲千里一曲一直新唐书云天寳中哥舒翰破吐蕃洪济大莫等城收黄河九曲以其地置西海郡
　　黄河源
　　按史记云河有两源一出葱岭一出于阗合流东注蒲昌海伏流地中南出积石其山多玉石武帝因按古图书名河所出山曰昆仑班固以骞为未尝见昆仑唐薛元鼎使吐蕃自陇西成纪出塞二千里得源于闷磨黎山中髙四下所谓昆仑水东北流与积石河相连河源澄莹冬春可涉下稍合流色赤益逺他水并注遂浊吐蕃亦自言昆仑在其西南故蔡氏尚书禹贡传兼取二说而归是于薛然皆非耳目闻见之实论元至元十七年命都尔蘓佩金虎符徃求河源自河州四阅月始抵其处学士潘昻霄述其所见为志谓河源出吐蕃朶甘思西鄙有泉百余沮洳涣散方可七八十里自上瞰之如列星羣流奔辏五七里滙二巨泽自西而东经歴可半月合赤賔河其流寖大始名黄河然水犹清又一二日岐为八九股行可二十日至朶甘思东北有大雪山即昆仑也自是凡七八日河水北行转西昆仑北一东北流可二十日至禹贡积石自发源至汉地南北溪涧分流合莫知纪极至积石始林木畅茂及考临川朱思本得译出梵字图书其间分合转折与志或异而昆仑积石地域逺近大要相同大槩谓河源东北流所歴皆西畨地至兰州凡四千五百余里始入中国又东北流过胡地凡二千五百余里始考张骞使西域所至惟大月氐大宛大夏康居其余旁国皆得之传闻徒见盐泽伏流至于积石再出遂谓此为河源诚未覩昆仑班固非之宜矣元鼎虽亦以使事徃吐蕃然履歴有序其言昆仑山水委曲可信故蔡传以元鼎之言为近然亦未究极至元有天下薄海内外皆置驿使通道絶域如行国中都尔苏又特以河源事徃所诣多乡道指授其所纪载当有证据然后知于阗盐泽昆仑积石一皆河流所经去源犹逺譬诸常山之蛇张骞见其尾元鼎见其腹而都尔苏所至昻霄所纪庶几见其全体矣虽然中夏内事有干人纪者君子所当知中夏外事无预于人者君子所当畧故禹贡止书导河积石至于龙门其下经过播逆入海之处则备及之意盖有在矣后世振决荡析河流在中国者代无善捍之防而反逺求其源于荒絶之外欲何为邪姑并録之以具观考
　　五湖
　　五湖之说有二周礼扬州其浸五湖范蠡云与我争三江五湖之利者非吴耶史河渠书曰于吴则通渠三江五湖货殖传曰夫吴有三江五湖之利太史公自叙曰登姑苏望五湖此五湖者即具区也其有五故曰五湖一名震泽一名笠泽张勃吴録云五湖者太湖之别名以其周行五百里三万六千顷故以湖名义兴记太湖射湖贵湖阳湖洮湖为五湖郦道元水经谓长塘湖射贵湖上湖滆湖太湖为五湖张守节史记正义云茭湖游湖漠湖贡湖胥湖皆太湖东岸五湾为五湖虞翻云太湖有五道东通长洲松江南通嘉兴韭溪西通宜兴荆溪北通晋陵滆湖西南通嘉兴韭溪陆鲁望云太湖上禀咸池之气一水而五名其名大同小异皆禹贡之所谓震泽也王勃文襟三江而带五湖则揔言南方之湖洞庭一也青草二也鄱阳三也彭蠡【一名宫亭湖即禹贡滙泽】四也太湖五也吴越春秋五湖贡湖游湖胥湖梅梁湖金鼎湖也韦昭曰胥湖蠡湖洮湖滆湖就太湖而五虞翻曰太湖水通五道谓之五湖陆蒙曰太湖上禀咸池五车之气故一水五名又杨全五湖赋止为太湖而作周礼扬州之浸曰五湖
　　三河
　　唐诗天子三河募少年三河黄河也析支河也湟河也
　　百川
　　吕温地志图序粉散百川黛凝羣山亦如今地里图黄为川红为路青为山也
　　大江
　　江出岷山其源实自蜀西戎万山来至嘉州而沫水自巂州合大渡河穿夷界千山以防之至叙州而马湖江防之又十五里而南广江防之至泸州而内江又自资简防之至重庆而嘉陵江自利阆果合等州防之至涪州而黔江合南夷诸水防之至万县而开江水自开达等州防之夫然后总而入峡是江自峡而西受大水凡八及出峡而下岳阳则防之者洞庭湖所受湖南北诸水也又自是而下鄂渚则防之者汉口所受兴元诸水也又自是而下黄州东四十五里则防之者巴河也又自是而下九江则防之者彭蠡今名鄱阳湖所受江东西诸郡水也又自是而下则防之者皖水所受淮西诸水也夫然后总而入海是以自峡而东又受大水凡五畧计天下之水防于江者居天下之半其名称之大而可考者凡十有三故曰江源其出如瓮而能滔滔万里达海所受者众也呜呼问学者可以观矣
　　三江
　　禹贡曰三江既入诸江之说极多国语子胥曰三江环之民无所移昭注曰三江松江也钱塘也浦阳也秦语云越王擒之于三江之浦范蠡曰与我争三江五湖之利者非吴与吴越春秋曰范蠡乗舟出三江之口越絶书云出三江之口入五湖之中蔡沈书传主唐仲初吴都赋注松江下七十里分流东北入海为娄江东南流者为东江并松江为三江张守节史记正义曰三江者在苏州东南三十里名三江口一江西南上七十里至太湖名曰松江古笠泽江一江东南上七十里白蚬湖名曰上江亦曰东江一江东北下三百余里入海名曰下江亦曰娄江于其分处号曰三江口顾夷吴地记云松江东北行七十里得三江口东北入海为娄江东南入海为东江并松江为三江是也周礼职方氏云扬州薮曰具区川曰三江按五湖三江者昭注非也其源俱不通太湖引解三江既入失之逺矣鄮山黄氏曰世之说三江者甚众率于地理不合至税安礼【安礼蜀人地理指掌图或以为东坡非也】禹贡指掌图一出指豫章九出彭蠡者为南江以足经文中江北江之数其论始定然审如其说于震泽何关耶其曰歴丹阳毗陵入今大江者为北江首受芜湖东至阳羡者为中江分于石城过宛陵入具区者为南江三江在震泽上下而皆入海其说似矣然丹阳毗陵之入江者特港脉一二讵应影附大江而谓之江而首芜湖分石城之二水皆在震泽上流又可以入海言耶以今所见受震泽水东入于海者惟吴松一江不见其三也旧有安亭一江由青龙镇入海闿利者虑其走商税塞之又有白蚬一江以通青龙今亦塞而耕稼之王半山送裴如晦出宰吴江诗曰当知耕牧地徃徃茭蒲青三江断其二洪水何由宁岂禹三江之旧迹在是有可访而复之者耶抑水之为水有源有委旧说具区三万六千顷积之既多泄之已难矣熈宁八年旱太湖浅露见丘墓街井是昔为高原今为汚泽也湖之浸淫又不知其比旧增多几千顷非源委之不究而致然耶【慎】按蔡沈黄震之说皆于下流求之名以地讹号随世改恐非禹贡三江之说也曷于上流发源求之徐铉注说文云江出岷山至楚都名南江至浔阳为九道名中江至南徐州北江入海郭璞山海经注岷山大江所出也崃山南江水所出也崌山北江水所出也三江皆发源于蜀而注震泽禹贡纪其源而及其委耳岂区区为吴地记其琐琐改易不常之名乎观禹贡三江之说当以此意求之则予之言虽大禹复生不能易矣
　　蜀之三江
　　蜀之三江外水岷江中水涪江内水沱江也
　　垫江之源
　　蔡松年补南北史志载吐谷浑酋长阿豺登其国西疆山观垫江源问其羣臣曰北水流更有何名由何郡国入何水也其长史曽和曰此水经仇池过晋寿出宕渠始号垫江至巴郡入江度广陵防于海阿豺曰水尚知归吾独无所归乎乃遣使南通于刘宋贡方物宋少帝封为浇河公按此称垫江非今忠州之垫江也古之垫江即今合州也合州置于西魏隋炀帝改合州为涪陵而移垫江之名于忠州之桂溪今之垫江则古之桂溪也近日一统志亦草草混淆因书垫江源并及之按垫江之源乃在吐谷浑之西疆山今其地不在中国不可考究
　　怒江
　　唐地里志安南通天竺道自羊苴哶城西至永昌故郡三百里又西渡怒江至诸葛亮城二百里羊苴哶今在大理怒江今在腾越怒江江波汹涌如怒也或作露江非
　　四海
　　东海之别有渤海南海之别有涨海西海之别有青海北海之别有瀚海犹五岳之外有五镇也
　　裨海
　　说文裨接益也以小益大曰裨西域传有裨王汉书有裨将邹衍书四海之外有裨海环之书名有裨苍裨雅皆以小益大之义
　　西海
　　丘文庄公曰自汉南越入中国始有南海然西海竟不知所在今祀东海于登州祀南海于广州皆临海而祭西海则望祀于蒲州北海则望祀于怀庆盖因宋都汴而懐庆在其北是时失幽燕无因至辽蓟之间而北望以祭之可也国朝都燕而乃往南以祭北海可乎古谓青州为北海郡今京师东北乃古碣石沦海之处于北立祠为宜滇之极西百夷之外闻有大海通西南岛夷即西海也宜于云南城望祀之【慎】按王莽立西海郡于西宁之地亦妄也今滇西百夷之外有大海在今阿瓦地沐璘为都督曽至其地有诗云蛇首楼十丈长头铙鼔乐笙簧篙师百橹齐揺去阿瓦城边水似汤即西海无疑矣又按王充论衡云汉得西王母石室因立西海郡而汉书不载其事今其地没于匈奴矣栁子厚铙歌题云李靖灭吐谷浑西海上
　　热海
　　岑参热海行云蒸沙烁石然虏云沸浪炎波煎汉月此循名想说之误参虽仕从邉幕亦未曽亲到热海也按奘西域记云凌山葱岭北隅坎雪积凌春夏不觧悬釡而炊席氷而寝七日出山有一清池亦曰热海以其对凌山不冻故得此名其水未必温也奘盖躬至目见非参想像之词耳
　　丘处机论海潮
　　海潮人皆言因月唐卢肇独言因日余尝逰海上询其故老甚见分明月初出则潮初上月卓午则潮满月西转则潮渐退月没则潮退尽北方月出则潮复上斗北月中则潮满月东转则潮渐退月没则潮退尽卢肇言日是太阳水是纯隂日西入地时隂避太阳东海潮上日出时水乃西流东海潮下且箭之急疾昼夜不能行万里如何海之深濶洪波荡日夜能行数万里乎又肇之所言昼夜方是一潮知肇不曽海上逰行其文轻进朝臣无有诘难者盖世间之事强辩者为胜自非圣达谁能穷理尽性哉余要曽较勘东莱与胶西陆地相去二百里许水行迂曲则千里许潮信不同莱北潮上即胶西潮下胶西潮上即莱北潮下北到南海约近万里据大体北海潮上则江淮已北皆潮满南海潮上江淮已北皆潮下即是如何登莱即墨盈缩不同又见四方大海潮流各异耳世间之事尚不能究况天外之事乎大抵海水盈缩譬乾象纵横耳于理则无有邉际随风飘荡莫能定准何乃昼夜循环不差度数亦圣功道力不可思议耳丘长春之说如此可与卢肇余靖及天原发防之说相叅互故备録之然潮亦有不可知者如钱镠射潮而潮退西陵元兵驻钱塘沙上三日而潮不至似有神司之不可以常理推也
　　海影翻
　　人家壁上或见塔影树影而不知塔与树所在此理不可晓又有见塔影树影皆倒悬尤不可解段成式云海影翻侧如此理或然也盖海光映日数千里皆见塔树影本直影又重影势必倒也
　　阆水即水
　　通鉴六十七巻刘璋将扶禁帅万余人由阆水上注阆水即西汉水禹贡所谓嶓冡导东流为汉者也余昔年着古音畧以浪为一水吴中陆贞山粲驳之以为误盖未尝考此也
　　外水内水中水
　　宋刘裕遣朱龄石代蜀防谯纵众军悉从外水取成都臧僖从中水取广汉老弱乗髙舰从内水向黄虎史炤通鉴释文曰巴郡【今之重庆】正对二水口右则涪内水左则蜀外水自渝上合州至绵州曰内水自渝上戎泸至蜀谓之外水【慎】按外水即岷江自重庆上叙州嘉定是也内水即涪江自重庆上合州遂宁潼绵是也中水即沱江自泸州上富顺资简金堂汉州是也曰四川者则取岷江沱江黒水白水四大川以为名尔【沈约宋书资江为中水涪江为内水】
　　八功德水
　　八功德水一清二冷三香四柔五甘六净七不噎八除病
　　丁字水
　　杜牧睦州诗叠嶂巧分丁字水按水经丁溪水在泗水东泗水冬春浅涩常排沙通道陆机赋所谓乗丁水之防岸排泗川之积沙是也
　　十二月水
　　正月觧冻水二月白苹水三月桃花水四月蔓水五月麦黄水六月山矾水七月豆花水八月荻苖水九月霜降水十月复槽水十一月走凌水十二月蹙凌水见九州记
　　苦水变甘泉
　　李锡之为芦城令变苦泉为甘泉凡水之性味色香出没显伏皆地脉之异有所产欤惠州之佛疏院东热泉汤如也西冷泉雪如也
　　濡水
　　濡水有二乃官切一出郡固安县与易水合而注于海马水此一濡水也一发原于辽西塞外过海阳入于海此一濡水也
　　蜀江水路险名
　　江自嘉州至荆门名滩险地凡千百余舟人一一能言之其滩之外有洞有碛凡数十皆见于字书今载其畧洞疾流也【江中有达洞构木洞】水流沙上曰瀬【江中有和尚瀬】水出尾下曰瀵【今地名七瀵】囬流旋转曰漩【今有南陀三漩】石积水浅曰碛【今有上碛下碛】水疾崖倾曰碥【今有阎王碥燕子碥】滩碛相凑曰沝【音子今有石防子折危子】水如转毂曰漕【今有野猪漕】水漫不流曰沱潭下急流曰滩其名尤多不尽书也
　　逺水如岸
　　海濵之人曰逺望海水似髙于地有如岸焉盖水气也炀帝望海诗曰逺水翻如岸遥山倒似云













　　升庵集巻七十六
　　钦定四库全书
　　升庵集巻七十七　　　　　明　杨慎　撰石熊峯滹沱河考
　　恒山之阳有巨川焉曰滹沱源出代郡防戏山下滙为三泉流稍延曼循太行掠晋冀蜿蜒而东注之海按班固叙禹贡九河所谓徒骇者也至宋蔡沈疑之盖惑于夹右碣石入于河之说遂以九河沦于海滹沱中髙不与大河相渉然所谓九河者亦犹九川云尔岂谓大河播为九乎故知山川经络茍非目覩身歴而欲据文字定之鲜有不失者矣
　　济源
　　战国防注济水出常山房子县賛皇山东至钜鹿瘿陶县入泜索隐曰济水出河东王屋山其流至济隂应劭云济水出平原隂县东三说不同何也盖济水伏流或隐或见三家各以所见为出处尔
　　东流不溢
　　楚辞天问东流不溢孰知其故柳子之对朱子之注大抵以归墟为说余谓水由气而生亦由气而灭今以气嘘物则得水又以气吹水则即干由一滴可知其大也归墟尾闾是水之大穷尽气之大升降处山海经云汜天之山赤水穷焉不姜之山黒水穷焉□涂之山青水穷焉白水之山白水穷焉不庭之山荣水穷焉成山甘水穷焉则众流各有穷处至此即化气而升不必至归墟也又庄子云日之过河也有损焉风之过河也有损焉风日皆能损水但甚防而人不之觉若曝衣于日中摽湿于风际则立可验此随时而消息也覆杯水于坳堂则立而厬洒激泉于焦原则立而涸此随地而消息也盖二气迭运五行更胜一极不俱备一物不独息端指何地为归墟邪
　　祝融之汪
</div>
    <div class="pagination">
<a href="升庵集_page74.html">上一页</a><span>...</span><a href="升庵集_page70.html">70</a><a href="升庵集_page71.html">71</a><a href="升庵集_page72.html">72</a><a href="升庵集_page73.html">73</a><a href="升庵集_page74.html">74</a><span class="current-page">75</span><a href="升庵集_page76.html">76</a><a href="升庵集_page77.html">77</a><a href="升庵集_page78.html">78</a><a href="升庵集_page79.html">79</a><a href="升庵集_page80.html">80</a><span>...</span><a href="升庵集_page76.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
