<!DOCTYPE html>
<html>
<head>
    <meta charset="UTF-8">
    <title>潞公文集 - 第 4 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>潞公文集 - 第 4 页/共 22 页</h1>
    <div class="content">







　　潞公文集巻三
　　钦定四库全书
　　潞公文集巻四　　　　　宋文彦博撰
　　律诗
　　某天圣四年叨充乡赋明道二年夏假副车于本郡今年夏沗外计于本道实嗣世职【前此三年先大夫为河东转运使】八月行部率遵故常乡老懽迎邀留累日徘徊旧地追惟畴曩因成拙诗二章题于行署
　　不才惟侍髙门庆奕世皆为外计臣乡老相逢频教我尽忠思孝报君亲
　　昔年乡赋议兴贤曾接诸君砚席间屈指歳华逾一纪锦衣怀绶过稽山
　　送益利路承受梁供奉回京
　　二星同入蜀三歳复还防【供奉与同事罗侍禁同时到任及相继美替】秋晚华轩去江濵祖席开归途虽日逺别酒任山頽恩渥迎知厚当朝重使才
　　雷简夫自辰溪还除国子博士盐鐡判官以书见谢并寄杜鹃鸟一双偶成二章答
　　学省新闻用退之阳城司业定相知休思杜曲仙乡隐好献元和圣德诗三部共推盐鐡论五溪曾制虎貔师济源处士功成后始信书生善出竒
　　山人逺寄杜鹃禽因寄山禽遂寄心应谓不如归去好髙飞却入旧云林
　　送中舍蒲君致政西归
　　阆苑当年砚席同别来三十八秋风东朝新命西归去珍重贤哉鹤髪翁
　　送分司少卿归洪井二首
　　囊奏祈分务纶恩宠亚卿挥金还故里脱屣谢浮荣防服趋庭学彤防解榻迎送言慙有味何以答希声【来章有愿求裴令一篇诗之句】
　　知止遗荣世所稀帆风美满浩然归江边闻有梅真宅吟对西山不掩扉
　　送知府给事赴阙
　　紞如惊晓鼓山斾戒晨欣万臂攀朱毂千兵拥緑縢归途非杳藐髙歩即严凝竹马光前迹蒲鞭掩旧称睿襟思啓沃宸扆伫疑丞舆论方盈耳佥谋尽伏膺公乎调大鼎皇矣赉良肱属吏垂三异防才仅五能梁园暂未至燕舘愧先登北海难充荐西曹乆见矜顽金虽自况巧冶欲谁凭深结君轩恋飜思附骥蝇
　　和太师相公重九日防府僚之什
　　不独龙山胜致全黄枢开防尽时贤风回绮席鸾觞泛日上彤防虎幄鲜陶菊香浓侵玳押呉歈声缓倚鹍弦云牋一幅西园什如听钧韶下九天
　　小园即事
　　闲脱蕉衫挂树桠竹冠芒屫自耘心形散傲如园吏椑榼纵横似酒家古桧婆娑张碧盖流泉诘屈动青蛇风清日落未归舍待得东南见月华
　　宫保相公【杜】以某于具之役与有劳焉及闻非才忝爰立之命贻诗加奨有晋公亲讨衞国专谋之句称述太过拟议非伦輙成拙恶一章以达谢意
　　平淮伐潞皆殊绩靖乱夷防着徃编今以薄才叨重任敢将防効觊前贤人惭肖象求商野德谢非熊起渭川惟有安昌念髙第雅章称述爱彭宣
　　题髙平公【范文正】亲书伯夷颂巻后【范自青州书寄许下】
　　书从北海寄西豪开巻才窥竦髪毛范墨韩文传不朽首阳风节转孤髙
　　春日湖上偶作二首
　　地胜当春早身闲爱景幽防风吹积水尽日飏虚舟客至解悬榻鱼来避直钩机心本不动犹恐骇群鸥岸帻长吟坐钓机花香漠漠柳依依夕阳湖面光如镜风送虚舟自在归
　　谢太傅相公【杜】以近诗三十首寄示
　　一轴诗三十词髙气格雄文通推杂体吉甫让清风平日丹青笔当年造化工安车有余力移向二南中
　　湖上独酌
　　尽日观鱼坐水边悠然独酌望青山罇前解下渊明帢起就东溪濯腻顔
　　外计苏度支示古铜器形制甚雅輙书五十六字还之
　　古鼎良金齐法精未知何代勒功名更湏梓匠为鳬杓堪与仙翁作酒鎗【南史有余景山酒鎗】涤濯尚应劳犊鼻腥羶不复染羊羮水边林下风清处长伴薫然醉玉倾
　　雨中湖上绯桃盛开舟子维缆于树因书二十八言
　　灼灼秾华照碧流素烟丝雨助妖柔武陵不放刘郎去更就桃根系小舟
　　得告赴洛辰省松楸徃还寓宿于阳翟程宻学新第因成四十言寄髙阳
　　公临赵北际【续汉志云属河间】宅据许西偏来徃由通德逢迎阻见贤嵩髙当牖外頴树出墙颠信宿依华廕身居贺燕前【时虽春分乙鸟未至】
　　提刑司封垂访郡斋会于湖上道旧为乐兼贶雅章輙成四十言以答来惠
　　昔忝西州牧驱车经剑门见君新凿沼延我共开罇治岸依山麓防泉透树根鸭湖今日会徃事喜重论予移守青社同年宋学士代予守璧田防有来诗因成四十言为答
　　旧许陪原郡时清偃息逰羡君熊轼去夺我鸭坡防草树秋芳宻禽鱼晚思幽相凭皆与问犹忆醉翁不【予在许昌务闲多适湖上吟醉月三四焉】
　　答南都致政太傅相公
　　雪苑挥毫寄雪宫丘门褒宠过华防希声逺夺霜钟韵妙墨髙逾禊帖工辱顾颇慙才陋薄玩辞弥见意勤隆西南跂望安昌馆何日陪随似载崇
　　偶题看山楼新畵水山
　　尽日望西山扶笻复倚栏逺观犹未足更作畵图看
　　太原府统平殿朝拜
　　逆垒弥天甚君王驻翠銮荆榛亲剪伐家业信艰难一劔山河定千年庙社安故城禾黍羙无复騐泥丸【太祖朝天兵至城下城中作土丸掷空中卜之外虽破里头完则城尚可保平安太宗朝天兵再至复为此卜而一掷内外俱碎而城遂下】
　　寄太原韩太尉【时建忠武节尹京兆韩以武康节尹太原】
　　某近叨恩命避让勿容伏思天圣丁邜稚圭髙中殊等坐忝附骥歳月如瞬倐焉二纪稚圭以文武兼资中外重望拥旄仗钺临镇方面老生无状輙又继之其幸多矣偶成小诗寄呈
　　旧说男儿本分官更将诗句报长安虚庸自省尤非据深玷君家汉上坛
　　和梅公仪待制诗二章
　　登骊山见连理木
　　长生私语都无益芳树交柯自表竒就使玉真如素愿山隂栱木竟何知
　　宿西谿寺
　　地占莲峯麓谿环鹫巅宻林含细籁巍刹照清涟独赏宁妨醉幽吟定废眠支郎谙雅尚扫榻就潺湲公仪天章书示暂徃蓝田兼阅山水以荅来贶
　　暂枉观风斾从容赏物华蓝山青有玉辋水碧无沙林静闻啼川长见落霞宜寻幽径处竹里到南垞
　　和公仪天章雪中游蓝田山悟真寺
　　古寺依山搆髙车冐雪逰穿林皆玉树倚槛尽琼楼景胜烦诗笔财丰缓计筹岩阿聊寄傲物外恣寻幽缰鎻惭覊繋匏叹滞留无因陪雅躅清唱复难酬
　　寄青州田龙图况
　　某伏防龙图谏议以须守青社多居山斋复以某手植薜荔麻黄颇甚滋茂因有虚奬谓之甘棠輙成拙诗一章仰答来贶
　　东秦假手裁经歳偃息山斋兴味长怪石罅中裁薜荔【于当轩怪石脚裁者尤滋茂】碧梧隂里种麻黄【种于两桐树之下苍翠可爱】吟牵翠蔓秋烟润醉撷纎英晓露凉内省非才寡遗爱争教所憇似甘棠
　　雨后游华严川马上作
　　雨后城南路无泥未有尘因观曲江树更忆杏园春草色遥侵水山光翠逼人劭农兼访古擥辔缓朱轮
　　题中山郎中华严川墅
　　城南风物胜最胜是华严谢墅偏幽寂顔郎此退潜流泉清绕砌列岫翠当筵更爱村桥畔杨花扑酒帘
　　谢公仪待制惠黄石桃【梅挚时为陜西都运】
　　得时应在谷城山蒸栗温娑照席间助我潄流髙卧意曲胘从此不晞顔
　　和公仪隐防书事
　　迹贵虽轩冕心闲似隐沦林间新葺宇公退此頥神藓色青縁砌池光碧照人爱君髙雅趣琴酒屡相亲【防在池南景物幽防予屡接公仪觞咏于此】
　　月夕挈新酿并文石酒罇就公仪南湖雅饮
　　桃花石器榴花酿携就南湖访饮朋雅论清吟凉月满山翁不惜醉腾腾
　　次歆和公仪月夕防南湖
　　凉夜南湖饮林端月上初樽垒既古雅亭榭复清虚静赏兴无尽剧谈欢有余羣驺不解事应厌久停车
　　和公仪咏蒲葵扇
　　不取归资厚仁风借尔扬论财虽俭薄应用极清凉六角价非重九华名未光倾心既已久安石勿相忘
　　和登飞桥观防艇
　　为爱桥楼月色多飞觞捉麈对吟哦轻舠一叶时来往惊散双鸳动碧荷
　　和公仪重到隐防偶书絶句
　　重访隐斋留雅咏将归禁署促东辕晓猿夜鹤君家物不恋南湖只恋轩
　　和公仪湖上烹防顶新茶作
　　防顶露芽春味美湖头月馆夜吟清烦酲涤尽冲襟爽蹔适萧然物外情
　　与公仪防饮南湖作【公仪翌日当赴】
　　湖上髙楼对逺山一樽清醑且开顔今宵尚作林塘主明日将归侍从班心向白云虽自乐身趋丹禁未容闲为君不惜厌厌醉赏尽银蟾秉烛还
　　和公仪逰太华
　　山水清音歩歩随谢家歌舞岂须携深逰雾市身应润直上莲峰路不迷细草舒茵承蜡屐长松倾盖防云梯岩隈灵药皆堪采未得盈箱亦自提
　　见山楼小饮偶作
　　云淡天迷楚楼髙地占秦哀筝一行雁小字数钩银巷陌三条月池塘十歩春府门初夜闭多少夜逰人
　　寄致政太师相公【杜】四首
　　向作是诗且欲因物将意竟以词语鄙拙不敢寄呈使人之还承赐手教副以佳章称是四物加有奨饰故追录四诗聊偹一噱云尔
　　卭竹杖
　　孤筠劲质异纎柔欲假携持助胜逰不为凌霜髙节在对公灵夀合包羞
</div>
    <div class="pagination">
<a href="潞公文集_page3.html">上一页</a><a href="潞公文集.html">1</a><a href="潞公文集_page2.html">2</a><a href="潞公文集_page3.html">3</a><span class="current-page">4</span><a href="潞公文集_page5.html">5</a><a href="潞公文集_page6.html">6</a><a href="潞公文集_page7.html">7</a><a href="潞公文集_page8.html">8</a><a href="潞公文集_page9.html">9</a><span>...</span><a href="潞公文集_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
