<!DOCTYPE html>
<html>
<head>
    <meta charset="UTF-8">
    <title>李文节集 - 第 30 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李文节集 - 第 30 页/共 53 页</h1>
    <div class="content">　　壮县分符良足展布第翰教销沮之云当是谦言实非不佞所望于门下者先正有净洗眼睛硬竖脊梁紧缚肚皮牢立脚根十六字吾辈士大夫所当佩服也 

　　○报郭希所 

　　承教谓中丞原以安民而于民反远此论前人所未发然要之所谓安民者秪是不扰之而巳若立意设法以安民而民反不得安即有司犹可化诲者似亦可姑毋轻动也足下与克老同调而克老节缩过处不妨稍为调停盖苟不自润亦不养交自足对前人而无愧在前为示之以俭而在今为示之以礼耳 

　　○报郭所 

　　克老清约亦是天赋予他一副肚肠如不佞做举人时匝月不肉食巳觉有嘈杂病今镇日说俭然午用肉晚用酒尚以药饵佐之袛缘体弱嗣艰坐损了几分志节可见好人亦要好命做耳若大中丞为一方勤劳即月姇数金似不为过易病苦节而孟子辨并耕此是吾道平易处身俭易家俭难不佞稍节缩室人摧谪不绝声今宝眷言还足下得一切行其意亦一便也 

　　○报李还素 

　　顷大察所吹求自内任外任居官居乡远及偕计之年微至屋漏之事虽究竟有全有毁而挂唇脗者巳多惟夫双珠合璧无颣无瑕经此一番声价逾重矣 

　　○报马诚所 

　　花封方甃城浚濠良亦劳苦然吉凶悔吝生乎动誉以之起谤亦易兴如经手如劝借如罚作一切远嫌谅具有早见宋儒谓避嫌之事贤者且不为似非所论于仕路吾辈裹足出门纔做欲人信讵可遽必人能信我也足下以为何如 

　　○报何霁怀 

　　大察时但忧一二相知有烦言者耳至于丈何尝起一念及见邸报愕然为惊冤一至此乎然向闻郭明龙答友人曰勿问考察但自考何如自考无过便去也好自考有过使人以为漏网留也不好弟以为名言如丈者亦可以泰然委运于造化矣 

　　○报钱心卓 

　　河署故清楚乃前人啧有烦言始知有清人无清署莲生淖中而不污莸生地上而不芳鹄不日浴而白鸦不日湼而黑自其天性也承教事体振刷上下相信巳身先不陆沈然后目前陆沈可得而理矣 

　　○报叶龙翁 

　　朔方之难赖翁石画渊猷巨憝遂歼祸本永绝为九重纾宵旰忧而士大夫因得委蛇冠绅晏然以居于此岂惟崇阶世赏朝典允宜即吾侪尚当搦管濡毫纪肤功而勒茂绩如汉燕然铭唐淮西碑故事而翁辞功逊美循墙益恭劳谦君子情见乎词矣捧诵瑶函为之三叹 

　　○与徐肖及 

　　云老言近接尊翰谓九转之功盖已七八如将遇所谓羡门安期者以士大夫屏居而所得若此不惟其羽可仪其致亦可羡也向京中尝拟为顺风之请竟尔因循今道阻人遐何繇息吾黥而补吾劓耶总之凡胎俗骨非丹台石室中人矣 

　　○与苏心竹 

　　闻府中障翳俱巳释然弟向谓兄弟请一假静坐三年则微暧纤毫无不尽见彼时不少垂听今以为何若然今共捐宿念不废懿亲竟是一归之力此外得失可无问也 

　　○与丁公子 

　　老师高山可仰身没名存世兄为贤者后人当令弓冶有传家声不隳今图南既遂连袂南雍勤以逊业慎以择友砥砺检饬亢身亢宗则吾师为不亡即不佞通家亦分耀焉 

　　○报王瞻明 

　　□教谓名实公私不辩不可求治安笃哉论矣而弟以为必君与相合相与冢宰合冢宰与其属合而后事乃可为今有虗名之士相不欲用而冢宰欲之冢宰不欲用而其属欲之又有其属亦不欲用而以羣噪众咻不得不用用则以为公不用则以为私用舍操于众人公私悬于众口而自巳胸中藤蔓亦尚难于一□割断而或着私意于其□未有以大服人心而关其口天下事所以未易为耳弟每从穴中观鬬徒为太息自史官九年秩满之后未浃两朞巳叨三转虽鴈序鱼贯而滥竽巳极进则丝毫无补退则衾影多惭将责人之实而巳犹未免为虗又安敢复谈天下事哉 

　　○奉许颖翁座师 

　　老师清净朝野共知吏于土者顾不知有式庐授室之风其负在彼然老师更能廓然不校不难撤其成构舍以与之则所谓川纳海藏弥彰其度而以其负全归之彼彼亦终愧缩而无所容在闾巷之见难毁成而重惜费必以体面为言此惟在毅然斩钉截铁如一夕?之祝融回禄亦何所恋夫至柔所以为至刚而退然处其下者乃所以为超然卓然而莫能为之上者也有忍乃济有容乃大惟克果断罔有后艰愚见如斯伏惟裁察 

　　○与苏凌岩 

　　士风既薄灶席之争常加于盛德之士老师行若完璧名若金瓯门下翼苦垂天之云安能以珠抵鹊与一青衿较曲直乎读老师书弥见盛德知门下自能善成之既巳弃如敝屣即精舍之额亦可无庸以为矣如何 

　　○与张公子 

　　闻尊翁计怆然执事隽才小试失利想当以弄奇失之蹶可起剥可复不佞不为忧独闻执事比匪人而有樗蒲之好果尔则虽试高等掇巍科不佞犹不为喜也从善如登从恶如崩纔检束则日就规矩纔放肆则日就旷荡即尊翁生平为不佞敬爱然其末年则不佞有不敢尽以望于执事者古人称择善而从想子道亦如此耳恃通家之谊輙敢尽言惟执事念之 

　　○报蔡起岑 

　　广文清苦重叨杯镜之惠三酌后揽以自照酡然其颜而皤然老矣能无岁月之感新梓观风录曾见否弟犹记廿年前南方时文无鬻于都肆北方学者明章句无失大指而巳乃今北士并操南音杂而寘诸吴越博士家言中不能别也其峻劲时或过之固人文之盛亦足以见风之一变矣 

　　○奉申瑶翁座师 

　　每从人询老师起居具知寝膳甚安兴复不浅松间碁局竹里茶铛蜡屐相随扁舟独往既尽三江五湖之胜复为六桥三竺之游此之愉快恐香山雒社所未有者小子侧闻便喜无量惟是远违墙仞末繇遡洄遵渚追随巾舄于芳游曲宴之间即瓦全竽滥实藉系援而负乘鹈梁方忧陨堕在三之报又未知所藉手于何日也 

　　○报詹明庵 

　　日趋事青幄戴星而出者累旬矣涓埃无补筋骨徒劳向者二朞之间自公多暇尚不能有所见功今衣裳颠倒筦簟单寒又将何冀然而此事有命存焉徒令同病相怜而频相问无以相■〈忄尉〉是可懊耳 

　　○报丁禹门 

　　门下向在司马署中持论甚辨今为治兵使者专制一方此大展骥足之时而赤壁銏潭故子厚子瞻二公遨游处也风流犹在遗迹可寻山川景物之奇足以供品题而矢风雅比年江道清晏尊俎从容何缘借翮彼中一款龙门为平原十日饮乎 

　　○报詹定斋 

　　河渠重计使君一朞之中瀹北疏南与河伯周旋良亦劳止荒度余隟亦有对垒而谭者乎弟自春仲日趋青幄昧爽倒裳即见猎喜心便亦灰槁它可知巳 

　　○报许颖翁 

　　东帏讲读盛暑甚雨不辍小子滥厕班行黾勉从事徒劳筋骨无补涓埃惟是金相玉质恭敬而温文学问就将人心大定此则　宗社之福老师衡门之下所祷祠而求者也然小子亦以是役不闲精神劳顿笔石久荒承谕令亲寿章强缀数语不足张之寿筵聊以复尊命耳 

　　○报吴上舍 

　　家不必日益但勿令日损即损而非以放侈豫怠失之亦数也要之儒与商不两益古人有云祝融同禄之相吾子然则安知损之不为益乎 

　　○报王华源 

　　彻棘后造贵邸会贤郎出壶飧款我蔼然父执之谊独恨主人避客逃之荻芦中耳公事巳竣重九后欲南之毘陵操炙絮吊故友便当遡洄而上会丈金焦间所有覼缕一俟面对 

　　○与王华源 

　　浪言集票出一二统惟尊裁中所著妓事不一而足虽风流儒雅亦自不妨而当诎首为吏之日镌刻流传得无为局促者駴视否愚见稍删之更足远播而久垂也何如 

　　○与林廸采妹夫 

　　儒家生计不离教馆十金馆可当永春百亩田乃不输官不家食则又过之不佞当年教馆有六七金者今人欲奢用侈薄小馆而弗屑行不检教不勤谁肯延致僧家有苦行静修朝夕焚诵足不出山而能使四方自来敬礼者自是一叚精神足以感动之也不佞尝持此说告人而信者少足下恐亦未之信耶 

　　○报朱文含 

</div>
    <div class="pagination">
<a href="李文节集_page29.html">上一页</a><span>...</span><a href="李文节集_page25.html">25</a><a href="李文节集_page26.html">26</a><a href="李文节集_page27.html">27</a><a href="李文节集_page28.html">28</a><a href="李文节集_page29.html">29</a><span class="current-page">30</span><a href="李文节集_page31.html">31</a><a href="李文节集_page32.html">32</a><a href="李文节集_page33.html">33</a><a href="李文节集_page34.html">34</a><a href="李文节集_page35.html">35</a><span>...</span><a href="李文节集_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
