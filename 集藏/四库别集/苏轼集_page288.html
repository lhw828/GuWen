<!DOCTYPE html>
<html>
<head>
    <meta charset="UTF-8">
    <title>苏轼集 - 第 288 页/共 332 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苏轼集 - 第 288 页/共 332 页</h1>
    <div class="content">
　　【与刘贡父四首（之二）】

　　某启。向闻贡父离曹州，递中附问，必已转达。即日，不审起居何如？闻罢史局，佐天府，众人为公不平。某以为文字议论，是非予夺，难与人合，甚于世事。南司廨舍甚佳，浮沉簿书间，未必不佳也。至于进退毁誉，固无足言者。贡父聪明洞达，况更练世故，岂待言者耶！但区区之心，不能不云尔。某蒙庇无恙，但秋来水患，仅免为鱼，而明年之忧，方未可测。或教别乞郡脱去，又恐遗患后人，为识者所讥。已附诏使奏牍，乞以石城脚，周回一丈，其役甚大且艰，但成则百余年利也。此去又须昼夜劳苦，半年乃成。成后丐一宫观，渐谋归田耳。穷蹇迂拙，所值如此，奈何！奈何！何时面言，以散蕴结。乍寒，惟万万自重。不宣。

　　【与刘贡父四首（之三）】

　　某启。示及回文小阕，律度精致，不失雍容，欲和殆不可及，已授歌者矣。王寺丞信有所得，亦颇传下至术，有诗赠之，写呈，为一笑。老弟亦稍知此，而子由尤为留意。淡于嗜好，行之有常，此其所得也。吾侪于此事，不患不得其诀及得而不晓，但患守之不坚，而贼之者未净尽耳。如何？子由已赴南都，十六日行矣。

　　【与刘贡父四首（之四）】

　　某启。近辱教，并和王仲素诗，读之欣然有得也。久不裁谢，为愧多矣。向时令押纲人候信者附书信，不审达否？即日起居佳胜。诗格愈奇古，可令令子录示数十首否？仆蒙恩粗遣，水退城全，暂获息肩。然来岁之忧，方未可量。虽知议闭曹村口，然不敢便恃其不来。

　　有一事，须至干清听：去岁，曾擘画作石岸，用钱二万九千五百余贯，夫一万五百余人，粮七千八百余硕，于十月内申诏使，仍乞于十二月已前画旨，乃可干办。雇募人匠，计置物料，正月初下手，四五月间可了。虽费用稍广，然可保万全，百年之利也。今已涉春，杳未闻耗，计日月已迫，必难办集。又闻有旨下淮南、京东，起夫往澶州，其势必无邻郡人夫可以见及。（前来本州，下南京沂、宿等州差夫八千人，并本州差夫三千五百人，共役一月可毕。）以此知前来石岸文字必不遂矣。

　　今别相度，裁减作木岸，工费仅减一半，用夫六千七百余人，（仍差三千五百余人，以常平钱召募。）粮四千三百余硕，钱一万四千余贯，虽非经久必安之策，然亦足以支持岁月，待河流之复道也。若此策又不行，则吾州之忧，亦未可量矣。

　　今寄奏检一本奉呈，告贡父与令侄仲冯力言之。此事必在户房，可以出力。万一不当手，亦告仲冯力借一言，此事决不可缓。若更下所属相度，往反取旨，则无及矣。况所乞止百余纸祠部，其余本州皆已有备。若作而不当，徐行遣官吏，亦未晚。惟便得指挥，闰月初便可下手为佳。

　　某岂晓土功水利者乎？职事所迫，不得不尔，每自笑也。若朝廷选得一健吏善兴利除害者见代，一郡之幸也。然不敢自乞，嫌于避事尔。言轻不足以取信，惟念此一城生聚，必不忍弃为鱼鳖也。仆于朝中，谁为可诉者，惟贡父相爱，必能为致力。仍乞为调其可否，详录，付去。人回，不胜日夜之望。未缘会面，万万以时自重。人行，奉启。不宣。

　　【与曾子宣十首（之一）】

　　某启。日欲作《塔记》，未尝忘也。而别后纷纷，实无少暇。既请宽限而自违之，惭悚无地。数日来，方免得详定役法，自此庶有少闲，得应命也。屡烦诲谕，知罪深矣。

　　【与曾子宣十首（之二）】

　　某启。上党、雁门出一草药，名长松，治大风，气味芳烈，亦可作汤常服。近岁河东人多以为饷，若不甚难致，乞为求一斤许。仍恕造次。

　　【与曾子宣十首（之三）】

　　某再拜启。张ヘ损其父应之名谷者，欧阳文忠公之友也。文行清修，有古人风，而仕不遂。损亦守家法，令子弟也。与之久故，幸得在左右，想蒙顾眄。适有少冗，而张ヘ行速，不尽区区。非久，别奉状。不宣。

　　【与曾子宣十首（之四）】

　　某启。涉暑疲病，久阙上问，曲蒙存录。远赐手教，感怍深至。比日镇抚多暇，起居清胜。某托庇粗如，直舍块处，游从稀少，西望旌，临书惘惘。伏暑尚炽，伏惟顺序保练，少慰下情。不宣。

　　【与曾子宣十首（之五）】

　　某蒙庇如昨，幸与子开同省，孤拙当有依赖，幸甚！幸甚！衮衮过日，无毫发之补，甚不自安。又未敢乞郡。何时款奉，少尽所怀，临书惘惘。寄惠长松、榛实、天花菜，皆珍异之品，捧当感怍。

　　【与曾子宣十首（之六）】

　　某启。昨日又辱宠顾，感幸殊深。仍审台候康胜，为慰。《塔记》重承来谕，敢不禀命。承借发愿文，幸得敬阅。人还，迫夜奉谢。

　　【与曾子宣十首（之七）】

　　某启。昨日辱台旆临顾，不及拜迎，方欲裁谢不敏，遽枉手教，感悚无地。且审比日起居佳胜。启行有日，终当卜一邂逅，续驰问次。人还，草草，不宣。

　　【与曾子宣十首（之八）】

　　某再启。退辱示谕，读之汗流洽背，非所以全芘不肖也。《塔记》如河之誓，岂敢复渝，惟深察之。

　　【与曾子宣十首（之九）】

　　某深欲往会，属以约数相知在净因矣，不罪！不罪！后旬更不敢有所如，谨俟命耳。来日必获望见，并留面谢，悚息！悚息！

　　【与曾子宣十首（之十）】

　　某本不敢通问，特承不鄙废放，手书存问，乃敢裁谢万一。《塔记》久草下，因循未曾附上。今不敢复寄，异时万一北归，或可录呈，为一笑也。旦夕离南郡，西望怅然，言不能尽意。

　　【与刘仲冯六首（之一）】

　　某启。早秋，微凉。伏惟机务多暇，台候万福。高才盛德，进贰西府，有识共庆，岂惟区区契旧之末。未缘伏谒门下，但有驰仰。伏冀顺时为国保练。不宣。

　　【与刘仲冯六首（之二）】

　　某拜违期岁，衰病疲曳，书问不继，愧负深矣。到扬数病在告，出辄困于迎送，犹幸岁得半熟，公私省力，可以少安，皆德庇所逮也。

　　【与刘仲冯六首（之三）】

　　某启。近奉赐教，奖予过重，感怍不已。比日机务多暇，台候胜常。某蒙庇如昨，未缘接侍，但有驰仰。乍暄，伏冀为国自重。谨奉手启。不宣。

　　【与刘仲冯六首（之四）】

　　某再启。将官杜宗辅，讷于言词，而治军严整，有足观者。趋阙参见，幸略赐问，当备驱使也。

　　【与刘仲冯六首（之五）】

　　某启。近将官赴阙，附状，不审已开览否？比日履兹薄暑，台候何似。某蒙庇粗遣，民虽饥乏，盗窃衰止。若旦夕得一麦熟，遂大稔矣。未缘瞻望，伏冀为国自重，不宣。

　　【与刘仲冯六首（之六）】

　　某近奏弓箭社事，必已降下。旦夕又当奏乞修军营。频渎朝听，悚息待罪。利害具状中，此不缕陈。邻近诸路，皆时有北贼，小小不申报者尤多，民甚患之。惟武定一路绝无者，以有弓箭社人故也。近承指挥开禁山事，此正事，本司举察，方欲从长酌中处置奏闻次，走马者闻之，遂以为己见耳。此弊所从来远矣。起税为永业者，已数百家，若骤以法绳治，起遣其人，搔扰失业，有足虑者。自某到任后，斫伐开耕者四五火，无不依法编管。前此皆置而不问，纵有本县寨解到，亦平治小了耳。其人开耕已成业者，见别作擘画，旦夕回申次。

　　【与滕达道四十五首（之一）】

　　某启。近因使还，奉状必达。比日想惟轩旆已达太原，镇抚之余，起居佳胜。某此月出都，今已达泗上，淮山照眼，渐闻吴歌楚语，此乐公当见羡也。吴中有干，幸不外。方暑，千万为时自重。

　　【与滕达道四十五首（之二）】

　　某再启。东武今岁蝗灾尤甚，而官吏多方绳以微文，蠲放绝少。自到任，不住有人户告诉，既非检覆之时，已奏乞体量减放，仍已申闻去讫，或更得明公一言，尤幸也。新法，队伍已团结次，然有州县不得干预之说，自古岂有郡守而不得管兵者？其他不便，未可以一二数也。咫尺无缘一见，以尽所怀。昨日得舍弟书，王殿丞又恐却赴任，果尔，则辟命又未可知也。穷蹇图事，无适而不龃龉，好笑！好笑！

　　【与滕达道四十五首（之三）】

　　某启。新法，将官所管兵，更不差出，而本州武卫差在巡检者千余人，若抽还，则威勇、忠果之类，必填不足。已申安抚司去讫，为论列也。

　　【与滕达道四十五首（之四）】

　　某启。违远已久，瞻仰日深。即辰履兹凝冱，台候何如。某孤拙无状，得在麾下，盖天幸也。但门庭咫尺，无缘驰候，岂胜怅然。唯冀上为庙社，益加自重。谨奉启上谢。不宣。
</div>
    <div class="pagination">
<a href="苏轼集_page287.html">上一页</a><span>...</span><a href="苏轼集_page283.html">283</a><a href="苏轼集_page284.html">284</a><a href="苏轼集_page285.html">285</a><a href="苏轼集_page286.html">286</a><a href="苏轼集_page287.html">287</a><span class="current-page">288</span><a href="苏轼集_page289.html">289</a><a href="苏轼集_page290.html">290</a><a href="苏轼集_page291.html">291</a><a href="苏轼集_page292.html">292</a><a href="苏轼集_page293.html">293</a><span>...</span><a href="苏轼集_page289.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
