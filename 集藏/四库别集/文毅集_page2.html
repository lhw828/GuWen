<!DOCTYPE html>
<html>
<head>
    <meta charset="UTF-8">
    <title>文毅集 - 第 2 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文毅集 - 第 2 页/共 15 页</h1>
    <div class="content">　　圣人埀衣朝太清四方万国皆来庭考图按籍一疆理田赋贡错稽诸经占城交趾古荒服汉唐列郡犹连城自从宋季厯当否沦入异域谁能征蠢蠢小丑作威虐清问赤子行天兵感兹白象来入贡执讯获丑斯吉徴维南巨兽有驯性视瞻四体多震惊肉丰体厚鼻巻食齿贝侧理雷纹萦时来变化比赭玉隐约有似蛟龙腾智能拒害思报谢驾车服防由性灵传闻西竺多此物治平之世来南溟黄金罗辔晴雪琉璃络索分水晶月光夜寒催立仗露珠下滴揺光星天河浴出云浪涌玉山迤逦空中行杨花暖风吹不起白雨一洗堆银屏乃知和气有充塞地不爱宝皇华英中朝贤俊出济济泽及鸟兽通幽冥鸡鸣犬吠桑柘黒百谷纷披野云蒸圣情谦防励宵旰虑及八表多鳏防圣徳万岁白象顾但喜指日南交平南交赤子被圣徳万岁万岁歌神明












　　文毅集巻二
　　钦定四库全书
　　文毅集巻三
　　明　解缙　撰
　　四言古
　　解氏世系歌
　　悠悠我祖系出平阳后徙鴈门累叶重光迄于退翁李唐进士讳隠官蕲徳逺其子作刺吉州因家于此肃宗之初世乱未靖同水臻善南山形胜鹧鸪迹符胥宇延庆禹字徳逺生干宏材参军武衞兄弟鼎台軿字徳舆贞白赐諡进士兼善从美其讳金吾仆射一门皆贵桓桓世隆自西徂东建第营寨吉阳肇封力走黄巢退不言功子弼臯谟吴加尚书吴唐叔世家袭紫朱文灿丽正儒将知兵保身亢宗迓宋之平希孟伯轲魁名天圣生安及定吉甫彦圣熙宁进士吉甫参军五子文儒持国尤醇千龄千秋必达必文敬之讳寅世精典坟五世辟雍世亦罕同笃于生春漕魁神童进士选川其字厚甫龙翔天飞纂图序谱庄山上舎忠抗奸权辰峰典教徳拟平园竹梧死节光于信史二妙同升人谓有子家君夀考训我奉先拜手陈诗几千万年
　　五言古
　　题吴山伍子胥庙
　　朝驱下越阪夕饭当吴门停车吊古迹霭霭林烟昏青山海上来势若游龙奔星临斗牛域气与东南吞九州排怒涛壮哉天地根落日见海色长风卷浮云山椒戴遗祠兴废今犹存香残吊木客树古哀清猿我来乆沉抱重此英烈魂吁嗟属镂锋寘尔国士寃峩峩姑苏台荆棘晓露繁深宫麋鹿游此事谁能论因之毛发落叶秋纷纷
　　过曲江谒张九龄祠
　　停舟曲江浒吊古谒遗祠伟哉始兴公遗泽芬在斯堂倾风雨萃碑断苔藓滋芳春奠行旅落日归文貍唐宫甘无事衡鉴良独持弼谐展嘉猷谠论非诡随雝雝朝阳凤粲粲补衮丝侧闻卧病没九庙烟尘飞渔阳突骑来中华震鼓鼙壮哉砥柱功用舎共安危昭陵铁马空仙李祚乆移惟闻兰菊在千秋恒若兹我来荐微诚再拜当前墀顾瞻相貌间丰度犹可师武溪何渊渊芙峰亦巍巍只今相业隆就与前修期临风一长啸山雨来霏霏
　　题胡忠简公敕书
　　渡江炎徳衰颠倒由奸桧胡公进谠言直欲扫萧艾居然新州谪名震天壤内恢复事己非能保清净退孝皇眷先臣拔擢起滞废羽仪廊庙间议论尤正大丘园将佚老耿耿丹心在耆朋既凋谢一札重恩赉矫首仰干淳芳猷传异代龙章俨如新字画有余态前修不可作展巻一长喟
　　谒青阳公祠
　　维舟大江浒西登皖城隅遐思浩无际懐古在踟蹰桓桓青阳公忠节溢寰区坚军守兹垒七载枕戈殳上书乆不报援絶形势孤全家俱守死取义捐厥躯时去事己往令名天壤俱入祠拜英姿灵爽犹俨如褒封显幽愤庙食扬休都起敬仰余烈临风发长吁嫓美巡与逺伟哉皆丈夫
　　墨菊
　　春苗茁芳露贞脆无异姿濯濯等鲜妍猗猗竞华滋秋风飒然至殒落纷蓬茨独兹异众艸烈士当艰危佳色不为艳贞心常自持禀性夙已定造化无容私
　　题杏林精舎图
　　岐黄去我乆世情恒忌医所以卢扁俦韫光隠蓬茨我爱东垣公著述无瑕疵逝将有知巳千载能求师庐陵市阛阓同姓业在兹翩翩去炎热寂寞山水涯再传志隠逸湖海自游嬉环州结精舎种杏成隂翳开花二三月绕天红雨埀勃如赪霞烂郁若云离披朱实破緑叶金丸坠春泥未有驯虎异林宻众鸟栖鸟喧景益静坐起无愁思疾有不讳者问药施与之嵗乆功益茂孚信理不疑悠然顺造物自咏精舎诗采椽无梦寐藻棁非所宜户牖洞虚敞轩楹直无欹此居成豁达足与明轩岐我家文水上爽垲颇自怡倦游二十载防有归来时医书亦通晓杏树隂成帷斯民跻仁夀皥皥同雍熙环州许来往共享黄发期
　　送刘日升南游
　　枫落字江云霜侵寒夜月飘飘刘贞长挥手捐佩玦鸿寳箧中书乆作红罏雪近别心己遥遐思几时辍明明空前镜照见丝与发子行勿迟留出门志己豁人心不如镜对面异燕越佩玦无用捐赠以双巨阙
　　西行寄同乡诸友
　　昔与六七友颉颃丽江乡上泝濓与洛下俯班与扬齐声逞逸翮万里云中翔都俞冀稷契熙皥窥虞唐未重闾里选誓作邦家光荣名各忝窃进退齐轩昂周子最英特雄剑白有芒春秋六经学明月抱文章上下数千载歴歴陈兴亡刘君事髙节友谊金玉相轻财好结客慷慨非猖狂落落遂寡合悲风激清霜于中独步者江夏真无双总角贯经史下笔殊辉煌错落灿星斗翻腾倒湖江典章夙所习不愧琼与香风波荡萍梗各在天一方十年屡屈指防晤不可常死生遂契濶悲痛切中肠缅懐鬻熊后喧嘲孤凤凰饮啄既孔时出扶桑安定得吾弟接翅迎朝阳我行忽万里飘飘在河湟严亲且百嵗慈母事未襄仰天指日哭泪若东海洋鸡鸣引霜角羞逐奴辈行积雪照夜白羇孤转凄凉侏迩羌羯被服马与羊平波漉如赪鸟防凌苍苍人掘得鼠者此鸟悲傍徨神哉斯怪异稽首夏禹王禹功遍安丰此土功最详我欲事著述有笔长如扛鬼神或呵防金石犹铿锵秋成买宝笈持以献吾皇
　　南行寄友
　　结发事明主摛文翔凤池载笔侍帷幄衣绣当前墀防煌沐恩眷觐省归庭闱十年遭运否河陇孤栖迟东还未展翮一麾复南驰时来过乡郡访旧同遨嬉留连接欢宴不忍暂相违稚子知我去寤寐牵裳衣小妾中夜泣为言归何时丈夫志四方离别何足悲今逢天子圣底定如京圻多才实济济中外罗星棊治效日熙皥斯民信无为自当安蹇拙守此年命竒圣恩喜谢事乐矣不复疑壶觞集羣彦迟我从南归
　　题画
　　春阳忽将违红芳坐来歇山深云木稠流水鸣呜咽楼观隠空青幽人息环辙望来不可亲未得与世别夏云敛虚壑轻飚散林坰袒息坐幽宇曽无尘事撄硙泉响非聒聊且均凡情骐骥甘伏枥饲秣便清泠物情已俱逸樵路无商声
　　秋山风露寒林莽忽摧落山家乐余暇賔客时剥啄开门扫败叶隔屋供醴酪忘情系城府野兴转淳朴白云淡无心红树相罗络山僧亦忘机逍遥俯虚壑此景良己佳何用翔寥廓
　　冬岭森瑶林积雪缟絶壁天飞失孤鸟万境归一寂何物行路人旅骑犹歴歴天髙人事异长途未遑息独有髙居朋纶巾座方适幽观失欢喜感遇相劳逸孤舟尽日横桂楫空倚石立待东方暾迢遥思无极












　　文毅集巻三
　　钦定四库全书
　　文毅集巻四
　　明　解缙　撰
　　七言古
　　题文文山上己诗后
　　崖山云寒海舟覆六载孤臣老燕狱东风杜宇三月三五陵望断春芜緑墨花皇皇五十六写出江南愁万斛当时下笔眼如虎日落天低鬼神哭扬帆昔走仪真船手持鳌柱擎南天间关岭海血洒檄囘首家国随飞烟六宫粉黛黄埃里汉火无光吹不起全躯肯学禇渊生嚼舌甘为杲卿死蓟门草碧春凄凄髙官不换西山薇哀吟一曲肝肠裂劲气万丈蛟龙飞当年恨杀葛岭贼恨不刳心食肉血堂堂忠义行宇宙白日青天照遗墨落花寒食风雨时展巻如对虎龙姿再拜酹公金屈巵有酒不读兰亭诗
　　题赵文敏杜陵戴笠图
　　碧鸡坊里春风颠浣花溪边晴日暄浩歌一曲花弄影慷慨不及开元前饭颗山头忆相见歴下新亭旧时面吟诗未遣髭须愁愁絶边尘暗河县平生落笔五岳摇调笑不作儿女娇锦袍仙人伯仲耳孰谓有作徒相嘲诗巻长留两不灭玉顔癯骨俱清絶万古诗人照胆寒松柏苍然傲氷雪吴兴公子真天人落影自与韩众亲新图古色照秋水如此子美方逼真槎翁老仙我所敬十年寤寐游珠林新诗墨妙聚片纸今我观之谐夙心嗟余岂是诸公徒青天空行一字无纷纷余子风斯下独立惟见明星孤吁嗟杜陵焉可呼
　　题陈所翁画龙
　　海潮怒卷天风急白浪嵯峩雪山立老龙戏浪蛟蜃随爪甲尽带烟云湿古来画者谁最工神妙独有陈所翁嗟哉此图多变化雷雨淋漓笔锋下兴来展巻为君题不数僧繇擅髙价
　　吴山书舎诗
　　天开象纬日与星地灵川岳万彚形羲书奎画河图呈万世照耀传六经贤传羽翼众喙鸣博通贯一量重轻譬犹作室矩度程羣材咸萃无竒嬴曲可使直陂可平指顾左右集大成吴山屹立太古清书舎临髙疎牖櫺紫云红雾栖前楹万家玉树森在庭牙籖歴歴黄金縢万轴架插明星荧斗牛午夜红光倾天官早嵗甞躬耕养志余力篝火灯布帷黝黑积晕成秋囊或贮山下萤有草如带似尧蓂隠徳自足通山灵时来九万随风鹏桥门璧水扬华英铁冠珥笔朝承明绣衣持斧白玉京从龙天飞掌铨衡春官侍从鸳鸯停乃知读书助修能万事转圜无滞凝他年有待悬车荣锦袍山下濯冠缨买舟相送试一登吴中俊彦来相迎欢呼共覩贤公卿乡人子弟传颂声重作吴山书舎铭
　　为罗御史赋葵轩
　　御史罗公玉色竒示我葵轩之好诗种葵绕轩花匝地心与赤日同光仪钱塘本是繁华县罗公犹有葵花羡娇痴不恃儿女怜独与太阳看正面金鸡飞上扶桑红湛露沾衣吹紫茸霞盏金盘日初上锦袍赤芾大星东须臾拜罢看重曈火龙巳驾青天中不欹不侧甚正直开口论事丹心同晚风吹天翠葢偃济济重臣皆蹇蹇防手辛毗欲引裾毅色班姬正辞辇少年看花当作诗未觉造化如此竒暑雨移根补芳榭秋风折朶寄天涯惆怅相逢北阙下为言旧宅多潇洒开轩云影八窗流闭戸风泉两楹防是时读书奉母慈名轩已有青云期忽来移栽九天上誓与皎日明相随旧宅又如官舎好醴泉甘露生朱草葵性年年似旧时緑衣换得斑衣早防看骢马昼游归故园葵色生光辉
　　题刘于京行乐图
　　刘郎不是寻常者风流肯在他人下手中绾着青丝缰街头走跨青骢马狎儿挟弹黄金丸刘郎坐据黄金鞍防新衫子青沥沥细腻棕粒光团团焦桐藏在紫金囊袖得玉帕花罗香囘头一顾二三子含娇含态变鸣珰刘郎半掩东风面桃花上脸阿堵光人生行乐须及时河沙草緑骢马肥草头露晞君始出花梢月上君未归门前曲巷新甃玉家有黄金无不足子孙孙子满眼前如叶如花千万斛
　　题龙山李氏行乐图
　　金陵客舎惊秋早故旧相逢即倾倒未询市上新富儿且访山中旧遗老李君自昔称文儒双瞳炯炯长髭须石田茆屋堪为记流水飞云山自娱闲来乗兴无逺迩竹杖芒鞋随去止世人笑咤任纷纷荣辱升沉同逝水别来五载未承顔几囘清梦到柴闗借问君今年几十庞眉鹤发顔如丹有时髙斋成独坐心事悠悠忘物我秋风吹老涧边薇寒禽嗙熟庭前果开壶与客更忘懐天然之乐谁相猜杯中緑酒经年熟几上朱弦旧日谐豪歌大醉便起舞华月前夜当午大儿三十喜延贤小孙七嵗能猎古知尔幽居乐更多渭川盘谷岂能过或从仙洞骑黄鹤每倚池亭看白鹅嗟予少小慕芳躅亦欲相从结茅屋禁林空忝受君恩为赋新诗在空谷
　　听琴歌
　　有美人兮弹素琴天风落指生徽音大弦泠泠小弦作九臯彷佛闻唳鹤初拟石间泻出泉又似松飚鸣万壑有时雪里对玉梅还将三弄相裵数行吹度听不见卷入仙阙金银台仙人闻之应叹息乗云便欲来相识手持一束白鸾纸与君扫却瑶坛石请君便弹天上谱天香满袖天花舞归来不记海生田世事凄凉半尘土殷勤便待人间曲清韵琳琅少能续市桥太守那得知时时击碎昆山玉
　　题万竿烟雨图
　　髙君豪气如长虹挥手画竹如画龙烟云巻舒白日动雾雨变化当晴空长林倐忽千万垒尺纸摇撼银河通荆扬山开洞庭拆宇宙飒飒生凉风纵观未辨节与叶脱略形似超凢庸画名书法两不论笔墨之外疑天工为爱夏官少司马极口称道不觉言词重便将妙墨等淇澳传播四海来诗筒大篇短章悉絶好金宣玉振歌舂容此君心事比造化岂大声色惊盲聋誓将松桧歴氷雪笑拂蔓草纷青红夏官尚书更潇洒邀我赋咏无雷同太平达官賸闲暇几欲径造轩窗中推窓见画犹见竹烧笋作饭畴能供击鲜酾酒集佳客为奏流水朱丝桐剧谈古今合风雅俛仰贤圣追冥鸿万竿烟雨坐来霁共听彩凤声
　　题龙门行乐图
　　龙门山髙插天起龙门水清深见底大风吼雪翻银涛天上火云烧赤尾东连螺浦西钓台三十六湾相萦回白昼彷佛号春雷怪石如龙云作堆南阳公子好潇洒行乐向此龙门下锦囊绣袱緑瑶琴紫裘乌帽玉骢马有时跻险蹑崔嵬洞观波浪胸懐开小姑二山不盈尺鄱阳一水大如杯兴来长啸山下去自觉精华与神遇酒酣握笔赋归欤飒沓吟笺有神助信知出处非寻常九苞之凤巢梧岗天子龙门异岩穴何日携手入庙廊
　　春萱堂
　　越州孝子事行役防侍潘舆映朝日嵗时力作禾黍登昕夕承顔起居吉薰风种得萱草花北堂宴坐觞流霞人间五鼎未足羡世上浮名徒自夸雍雍琴瑟既在御嘒嘒埙箎亦相逓四时乐事满庭闱一防闲愁无梦寐人言萱草解忘忧不知和气能相求若将陟岵兴哀叹得见宜男应更愁信知草木有同味薰莸自古难同器屈生蕙茝落沅湘谢氏芝兰长庭砌越州孝子独苦心二亲存殁思慕深生祥下瑞无休日孙子绳绳嗣好音
　　筠读易
　　我家鉴湖山水僻七百年来读周易化龙江上栖凤林云淡风暄奏金石后来端简白玉堂鸾坡万竹听鸾凰蓍草丛生紫云拥文落箨占星芒君家亦在欧乡住藜焰光辉旧游处深丛宻篠映河图人在筠淡思虑秋宵露华滴蕊珠凉月正照中书研朱和露画竒偶轇轕造化论锱铢与君相见应明年细论一画羲皇前变易不易乃易理孔圣晚嵗亲韦编淡泊谁能味元酒希声雅奏难为传髙攀璿玑饮玉醴醉倒宇宙空中船希夷歌诗念旧隠陶令作赋思归田筠兮筠兮有生意春雨一夕龙腾天
　　送曽仲浚归任海州
　　吉州属邑雄西昌龙河武姥青玉光霸先城头雾气紫山谷祠下洪流泷黄头将军击妖贼万鼓天齐响桥侧至今父老传诵之忠义名邦字深勒曽君世系出西昌初来吏部神扬扬三年佐郡压青兖九载相逢归故乡我服衰麻世所哀君今衣绣世所荣哀荣共在故乡好明日分襟无限情
　　泰和普阁寺壁顔辉画
　　凃生少与鬼神遇家在我乡社山住踏破山河画得名顔辉服役从之屡清贫四壁自挥手旋题粉垩分新旧匣移好事为汝留百年风雨人间夀泗水一盂卷沧海娉婷妖孽顔如灰水平咄嗟具汤沐运持万斛青莲开胡奴金童发拳曲鼗鼓声喧叫万囘玉环堆壊不能扶天台恵林游国都杖头三国几英杰识者当时知有无忽从殿角出彪虎仓皇悔不弯弓弩走过盘拿值一龙前额披鳞咸争武两禅痴坐殊不惊松隂露滴秋冥冥寒山拾得笑何事老佛垂发东南行定光亦向长汀去千年狝猴作人语徴也光华照末来胡雏那得相賔主光中兵甲血相溅石勒诸儿眼如防括囊笑杀万縁空醯鸡起灭何匆匆男儿一身佩宇宙万亿刼后应相逢神交语了未可终金鸡飞出扶桑红静巷道人正结夏赤脚拟踏崚嶒峰邀我题诗观明月如此风流何逺公古来梦幻当相续天地茫茫有形梏生事不逢随眼前世间何事非蕉鹿跨牛庵前芳草緑直上青天放黄犊机锋禁署腾玉霄风流太史黄山谷
　　句容县茅山观道官东白能文章且长于诗予无以为夀集杜子美诗二十句以赠
　　冰壶玉衡悬清秋神仙中人不易得往时文采动人主自怪一日声辉赫忆昨逍遥供奉班风雨不动安如山词源倒流三峡水时闻杂佩声珊珊先生早赋归去来鲸鱼跋浪沧溟开致身福地何萧爽石田茅屋荒苍苔绣衣春当霄汉立云近蓬莱常五色池上于今有凤毛秋水为神玉为骨百花潭水即沧浪星宫之君醉琼浆西望瑶池降王母南极老人应夀昌
　　三峰嵓真寺重修法堂
　　嵓真之峰青插天中有佛手盘之圆佳花美竹秀以娟艳艳嵓窟开金莲大雄楼殿虬龙骞禅伯歌笑云里眠昔年曽此书石镌当时賔客何骈阗即今一十有七年梵宇咸备施周垣矧有余力及福田离相兴国危复存两贤髙谊古所敦仁爱吾儒将赧然天龙守防鬼神跧坐看沧海思绵绵
　　题夀星图
　　玉堂燕寝眠紫云梦谒蓬莱东海君手招太白搴若木身骑箕尾跨南辰是时秋分日在丙南极老人坐真境精神散作白银光烟雾葱茏出东井萧萧两鬓明如雪笑我青年无华发手持緑玉当我前度我长生九还诀朝来旭日开曈昽按图忽见白头翁不知宇宙几甲子丹光满面生潮红长松团空结深緑芝草琅琅满空谷一清沼活灵数尺阶除伏驯鹿滔滔逝水催时改碧桃花发春常在请君细和白云谣小住崆峒八千载
　　将进酒
　　故人手攀金屈巵进酒与君君莫辞仲子不援同产服孟公肯顾尚书期当歌感激风相结吴姬楚苎莫停舞黄河东走不复囘白日经天岂能驻田文昔日甞经过朝酣暮乐艳绮罗髙台己倾曲池废只今谁听雍门歌我有一曲侧君耳世事悠悠只如此子云浪作投阁人贾生空吊湘江水春风南园花满枝莫待秋风摇落时东山啸起徒为耳乗时莫负髙阳池
　　寄族中诸昆弟
　　自从到此忽三月每日扬鞭歴城阙花骢蹴踏御苑尘南风处处飘香屑天阙黄云身世髙亲舎白云情更切诸兄飘然絶世姿每念情亲思激烈江湖千里多风沙恨不日日见顔色都门柳色长青青上林莺声如有情长淮万古去不尽钟山朝日摩青冥又闻征鸿叫河渚双双紫燕鸣雕楹纵观万物皆得所感我踯躅心未平乡人前日西江至欢呼倒屣争相迎家书一字千黄金何得许乆无叮咛梦寐常思诵棠棣觉来不忍歌鹡鸰我宗之盛闻自昔未有遗子金满籝干将莫邪世不识屠龙斩虎人始惊丈夫落落事髙洁苍蝇贝锦徒营营生逢尧舜难自弃况有门户凭谁撑古云学非以干禄但愿无忝尔所生天生富贵时与命岂肯逐逐为纵横况闻进鋭者退速人有髙才须检束但能鞭辟近里来左右逢源无不足古云兄弟真天伦怡怡勿以疎间亲千金万户皆外物岂以外物伤天真千流万派同一源千葩万卉同一根如何同气有乖刺致使天下夸雷陈兴言及此贵敦本毋以彼此分玉珉我今惭愧临风前铿金戛玉闻钧天诸兄歴落俱羣仙明珠孕蚌发光彩瑜瑾在璞晴生烟信知囊括自无咎遯肥可以栖林泉髙歌击壤天地寛仰事俯育俱陶然简夫轩轩气葢世飘飘直有凌云志银河万斛洗胸中日解千牛刄方试思量展转不得寐零露瀼瀼鹤初唳同辈诸弟赖琢磨要使家声无废坠乘风翩然好下来素书先遣征鸿至最念从兄及朝弟自从生长无遗戾临池弦诵喜忘飱清夜髙谈不知寐江南江北万重山今年去年别时泪在家长日思登天到此何由能缩地康宁足可齐中郎好与荣也相颉颃茅穿溅土利霜防宝剑出匣生寒芒读书可以继祖父有道自足轻侯王我言再三尔当记正宜弩力斯世康
　　与胡郭二驸马奉天门和韵
　　珠帘月冷风惊幄翠被宵寒悄无乐小奴鼾睡呼不醒起见银河渐将落金罏添火试沉香隅坐髙吟动寥廓当今贵人君最贵衮衮貂蝉事天爵甘心巳许同断金苦口宁辞充一药我曹一官自身致看尽浮云生碧落少年莫学儿女情上古圣贤志当作宴安奢侈有深戒君不见汉家金张与卫霍
</div>
    <div class="pagination">
<a href="文毅集.html">上一页</a><a href="文毅集.html">1</a><span class="current-page">2</span><a href="文毅集_page3.html">3</a><a href="文毅集_page4.html">4</a><a href="文毅集_page5.html">5</a><a href="文毅集_page6.html">6</a><a href="文毅集_page7.html">7</a><span>...</span><a href="文毅集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
