<!DOCTYPE html>
<html>
<head>
    <meta charset="UTF-8">
    <title>鲒埼亭集 - 第 53 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鲒埼亭集 - 第 53 页/共 73 页</h1>
    <div class="content">　　七雄之时勇夫以气矜互相尚习俗旣成王侯亦降心焉然成功者要仅见其一则蔺相如其一则毛遂至于安陵之唐雎则颇疑附会矣要其源起于华元之劫盟然左氏所载夜登子反之床其辞气仍雍容但终之以子反惧与之盟而已曰惧则华元之情状足以胁之可见矣此左氏之文词所以大雅难及也柰何妄撰曹沫事而史公从而实之妄矣

　　○孔子正名论

　　苏右丞谓灵公之死卫人立公子郢而郢不可乃立辄使辄知礼必辞辞而不获必逃辄逃郢立则名正矣虽以拒蒯聩可也虽然孔子为政岂将废辄而立郢耶其亦将敎辄避位而纳父耳蒯聩得罪于父然于其入也春秋以世子称之非世子而以世子名以其子得立成其为世子也若辄避位纳父是世子为君也而名亦正矣其后胡侍郞谓孔子为政必当告于天子方伯命公子郢而立之

　　子全子曰右丞何以知蒯聩之非世子若本非世子而孔子可以世子称之则本为世子而亦可不以世子目之宋儒说春秋多如此乃大乱之道也孔子以世子称蒯聩则其尝为灵公所立无疑矣观左传累称为太子固有明文矣不特此也其出亡之后灵公虽怒而未尝废之也又无疑矣观左传灵公欲立公子郢而郢辞则灵公有废之意而不果又有明文矣世岂有其子得嗣为诸侯而其父遂不必有所受而称为世子之礼右丞之说眞无稽之谈也惟蒯聩尝为灵公所立未尝为灵公所废特以得罪而出亡则闻丧而奔赴卫人所不可拒也蒯聩之归有名而卫人之拒无名也然而卫人方自以为有名则以蒯聩得罪于父也夫蒯聩欲杀南子其处人伦之闲未尽其道则有之而其心则可原也虽以此得罪于父而当在末减之条者也况灵公前此尝立之而其后又未尝声其罪而废之则卫人欲追探灵公之意而废之于义有未安也故蒯聩之归有名而卫人之拒无名也况诸侯之子得罪于父而仍归者亦不一矣晋之乱也夷吾奔屈重耳奔蒲及奚齐卓子之死夷吾兄弟相继而归不闻以得罪而晋人拒之也然则于蒯聩何尢焉故孔子之正名也但正其世子之名而已旣为世子则卫人所不可拒也且使蒯聩不得为世子则卫人何所见而立辄其立辄也固以其为世子所出而立之也天下有世子而不应嗣位者乎侍郞之说亦未为斟酌尽善之道孔子为政必不出于此也

　　○苌弘论

　　左传苌弘合诸侯以城成周卫彪傒曰苌弘其不没乎周语有之曰天之所废不可支也左氏之为此言以为周人杀苌弘之张本也子全子曰有是哉左氏之妄也左氏喜言前知故于苌弘之死亦豫为之地步而不自知其背使如其言则是后世人臣当国事将去必当袖手旁观方有合于明哲保身之旨而天地之崩裂且将不顾矣虽然吾于苌弘则尚别有责焉春秋之末所称闳览博物君子者莫弘若也故孔子亦尝从之学乐则其识古今事变必多据左氏言周刘氏晋范氏世为昏姻朝歌之难周人与范氏及赵鞅以为讨遂杀弘以说夫范中行构难之由不过欲幷赵氏范中行之据朝歌赵氏之据晋阳其罪惟均然至于战不克而伐公宫旣出奔而连齐卫结戎蛮以倾故国则其狓猖溃决无君甚矣苌弘方将扶周室于垂尽射狸首以致诸侯之不庭者则欲使天子得有其诸侯卽当使诸侯之得有其大夫今不能明大义于天下而反从而助焉天下其谓之何稽之往事孙林父之叛卫也而晋人戍之是晋霸中衰之时栾盈之叛晋也而齐人救之是齐灵公极乱之时鱼石之叛宋也而楚人戍之是楚霸中衰之时是皆其国无贤臣远虑故倒行而逆施一至于此是以栾盈之乱叔孙穆子救晋次于雍楡春秋予之彼与国尚有然者况天下之共主哉况敬王之入周也﨑岖伊洛之闲其慬而得免者惟晋是依乃当晋之有事而忽连衡其叛臣则其召侮也固宜然吾意苌弘之贤必无此事或者周室诸臣忌弘之才方见用于刘氏及晋之讨无可委过从而害焉如唐之杀杜让能以说于岐固始之流涕致谏而不从者也古今冤抑之事容有相类彼其勃郁烦冱之气莫可暴白所以血三年而化为碧不然则其为周计固未当一死亦不足辞矣惜乎左氏生于定哀之际乃不能为详考其实也若据韩非子则以为叔向所陷其时叔向之卒久矣韩子之言不知何所据也狸首之射太史公尝笑之故予不复述而但就其致死一节论之云

　　○亡吴论

　　春秋之季吴国天下莫强焉及其亡也忽诸世之尢之者以为会稽之成一也艾陵之师二也黄池之会三也向微是者吴当遂霸天下然此皆自事之已形者言之而非其元气之所由削福命之所由倾夫吴之亡始于通晋成于入楚而其构怨于越则由此两事而起固不待其子之身有嚭同之佞员圣之诛而识者方知之也且吴建国于江淮之闲其疆隅不足当楚之半以形势言则大江之与长淮楚皆踞其上流江东四战之地不足与之争衡是以自寿梦以前俯首而附楚者非特其风会未开抑且势不得不然晋霸旣衰思出奇策以制楚巫臣又藉手以泄私忿其通吴于晋者非能确然谓吴之必可以制楚以为卽令不果胜而楚之一岁七奔命巳大病矣夫吴之一往而无厌也其亦何所止竟得志于楚则必幷加于晋其后齐盟争长之事可验也然晋自赵文子当国而后偷安视息以自延特利其目前之为助而不暇远虑于吴之卽楚也而楚亦不幸而适在中替之日当国如子重子反子瑕之徒皆庸材是以吴得起而乘之齐桓之谋楚也葢亦尝用徐矣辅之以江黄道柏而不克也当时之徐未必下于吴也前后之楚不同也然以累世强大之楚植根已固卽令不竞岂能猝亡其国而诸蛮视吴素属等夷其中必有倔强而不相下者斯越祸之所生也楚不可猝亡又生与国之患则吴之国危吴之国危其势固非中原救援所能及是则轻其社稷之计而受人发纵指示之愚以结欢于鞭长不及之地失策未有如是之甚者且兵者凶器圣人不得已而用之故黩武者造物之所忌也吴自诸樊以至王僚无不好战疆埸之闲连年角鬬江淮而东前此所未有也玉帛外竭干戈近讧民力几何而不困也强水师为车战违地利也凡若此者皆吴人堕于巫臣之计而不自知且吴亦第见平王暮年信用囊瓦费无极鄢将师几于尸居余气以为可亡之会不知大臣自左司马戌而下犹有人焉又三公子皆贤者君子是以知楚之未易翦也随人陈人守旧盟而不寒岂果忘平日见凌之怨觇国者其审矣故当是时非以王者之师临之必不足以亡楚夫王者之师何如当囊瓦临阵之际宣其胁留列侯杀害忠臣之罪正告于楚之三军以及其近郊远郊之民则楚人自瓦解而倒戈继遣一介上告天子及中原诸国宣其累世凭陵诸夏之罪或许以反其侵地或许以继绝九县之封尽还其故则小国向风牛酒日至为伯州犁伍奢郄宛发丧收诸乱臣之族付诸理官慰安楚之公室安堵无恐礼其士之贤者则楚人将反为吾用于是分兵归吴以备不虞休士于楚以鎭新国则秦人必不敢出而数年之后入朝周室一匡天下大业可得而成矣七国之时乐毅入齐葢颇有其风焉而惜乎其用未竟也今观于吴则反是逞其封豕长蛇之习恣其倒行逆施之状决漳水以灌纪南决赤湖以灌郢则民其鱼矣夫槩王与子山争处令尹之宫则草野之遭污辱又可知矣楚人上之则痛心于庙社之荼毒下之则切齿于家室之播荡卽无秦人吴亦安得有楚卒之内变起外援至踉跄而去所得不偿所失夫得失之不相偿犹之可也而过此以往楚人之雠虽百世不解岂不惧哉不于其身必于其子孙固罔或不亡矣况自晋人以吴困楚而楚人卽以越窥吴昭公五年越大夫常寿过始以师会楚伐吴圄阳之役越遣大夫胥犴劳之公子仓归乘舟师而从之其固相结也如此三十二年吴始用师于越而是役也越遂乘虚入吴夫吴旣素有不快于越而入郢之时全不为备是亦可以见其疏矣卒之檇李之役反陨其身以致贻患于其子其后句践兴师申包胥实在焉则楚自迁鄀而还虽不以一矢修怨于吴而吴实亡于楚也嗟夫天道好还故祸机之倚伏如转毂焉可不惧哉或曰若吴当会稽之时不许句践之成岂能复为后患而跨三江五湖之固亦不遽至于亡予曰不然吴不灭越固亡卽灭越亦亡夫阖闾父子皆好胜而不顾其后者使其晏然而有越则将以为天下皆莫吾若其进而与中原争衡不待其事之毕也是时中原遽衰固不能摧吴之锋然而商鲁之沟荼墨之垒逞其雄心虐民以用楚人复仇之师将起而议其后百粤宗支之处瓯闽者从中应之此其亡亦不出二十年以后也或曰然则如之何而可曰夫差之报仇是固不可以巳者也旣取越而有之栗栗危惧抚诸小国结好中原其庶可以免乎虽然吴以崛起之国穷兵以犯鬼神之怒求其保泰而持盈也吾有以知其不能故曰吴之亡自寿梦以后启之至阖闾而极夫差乃天之所假手者耳

　　○越句践论

　　以吴之强也而句践于覆亡之余生聚敎训而沼之是荆楚所弗能古今之论复雠者孰有光于斯自是而反诸侯之侵地遂以称长于上国诚伟矣然其晚年功业稍衰何也曰是可以见持盈之难也范蠡之言曰句践之为人可与患难不可与安乐以是知其量亦易荒也彼夫差之初政葢刻苦自励矣卒以报越及其功成何一往而不克自持也句践虽不至如此之甚然以沼吴之后夷考其所为非前日比太宰嚭者亡吴之巨子也句践信而任之其欲纳鲁哀公而不克出于嚭之受赂句践尚可为国乎吾观范蠡之去也殆有见于嚭之见用而飘然而避之也文种之死也必嚭恶而杀之也泄庸以下诸公之不复见也必皆为嚭所抑也太史公谓诛嚭者谬矣为国莫大乎用人卽此一端其余皆可知也邓艾平蜀而赦黄皓君子知其不终况从而用之乎迹其远骛上国于鲁于卫于邾逞其雄心而淮泗之闲终弗能有是皆亡吴之遗而句践袭之其幸而不亡者几希嗟乎晋之衰也南方之霸凡三出楚虽久争中国然至灵王始得专主诸侯之盟恣睢暴戾遂以自殒继楚者吴其横行更甚焉故其亡也愈惨越则稍戢故无覆灭之祸而其不克终霸要亦侈心为之也或以为种不死蠡不去夹辅霸业必不至于此而已予以为种不死蠡不去当辅之以廓大其国而必不敎以图霸葢远处三江五湖之闲鞭虽长而不及欲博主盟之空名而耗其国以从之智者所不为也况重之以戮功臣信壬人则其衰也固宜 

　　○信陵君论

　　信陵君之贤至使汉高祖易代慕之良亦难矣其初破秦军以存赵也得之侯嬴其再破秦军也得之毛公薛公皆知人之效也顾独失之虞卿子全子曰是举也当魏齐之亡走于赵而已失之不待虞卿之至也魏齐魏之相也又魏之诸公子也夫以诸公子之亲加以相之重而使秦人一言而竟惴惴乎不能保其头卽谓齐之庸有以招强国之侮而以二千里之魏信陵之才不能保其公子与相之头则辱甚矣鲁仲连之语辛垣衍也曰吾将使秦王烹醢梁王衍惊其言仲连引纣之烹九侯鄂侯以证之吾以为仲连之证犹疏也何不曰前者魏未帝秦秦犹能取魏公子及相之头夫公子王之骨肉也相王之左右手也同为王而不能庇其骨肉与手卽帝之而何难烹醢其身乎吾不知是时衍将何辞以对也且谛观秦之肆暴于六国也固挟其坚甲利兵以摧人亦半挟其虚声恫疑恐喝以下人六国之懦也坚甲利兵尚未至而已为其虚声所劫此其所以亡也彼和氏之璧其不重于公子与相之头明矣渑池一击之缶其不重于公子与相之头又已明矣蔺相如以身当之而秦遂不能有加于赵其气足以抗之也秦以其气加人人亦以其气抗之而秦遂诎然而沮以是知秦之亦无能为也何也以气遇气有勇者胜此七国时之风习然也且相如之抗秦也以匹夫入虎口而抗之若信陵是时则据吾国而抗之不似相如之危也计不出此使魏齐走赵平原仗义留之及平原被绐见留于秦虞卿复以魏齐来归而信陵犹迟疑不敢纳焉不可以为丈夫矣予尝为信陵计是时莫若留魏齐令无他往而治兵待于境上以书答秦曰魏齐下国之公子而寡君之相也无忌亦忝公子之末而与闻寡君之国政者也范雎则王之相也秦王为其相他国之王孰不为其相今王以已之相而求寡君之相卽魏齐不足惜寡君之相足惜下国之公子亦足惜寡君不堪其辱王必欲齐请以师见吾知秦必不敢再索魏齐亦不敢战至若平原之素行其它不如信陵而是举则在信陵之上夫平原之与魏齐越境之交耳其始之留之也尚不足为平原异及其被绐见留于秦而侃侃曰贵而为友者为贱也富而为交者为贫也魏齐者胜友也在固不出也今又不在此其言有相如之风矣是时秦虽不肯出平原于关然其气已屈使赵王能用虞卿之言必不捕魏齐而使廉颇赵奢李牧之徒以兵叩关问罪于秦曰魏齐魏之公子而又相也平原君寡君之弟而又相也范雎则王之相也秦王为其相他国之王孰不为其相今王以已之相而絷寡君之相以求魏相寡君不堪其辱王必不出平原君于关愿以师见吾知秦必不敢害平原亦不敢战然则是举也信陵能行之魏可以自强赵能成平原之美而行之赵可以自强而惜乎其皆不能以遂秦之暴以示六国之弱以是知六国之必亡也嗟乎他人不能则亦无足责耳矣信陵君之贤而亦不能是可惜也非特交臂失一虞卿而巳也宋之困于金也函韩侂胄之首以予之执田俊迈以予之其人良不足惜不知国体之辱士气之自此而不振也

　　

　　鲒埼亭集外编卷三十七 鄞全祖望绍衣

　　论（二）

　　○诸葛孔明入蜀论

　　眉山苏氏曰孔明弃荆州而入蜀吾知其无能为子全子曰谬哉苏氏之言也荆州之为江左重也谁不知之虽然由西北以取东南则荆州为要得荆州而江南不可保由东南以取西北则荆州非其地也当是时曹氏据中原之形胜十有其九由荆州以取襄阳不过得宛洛其地四战卽得之江南亦不能以兵守之倘谓由荆州以窥武关撼长安则甚难桓温之攻符氏是也蜀之为土也嵯峨天险宜不过自守之区而为长安之背高祖尝用之以取三秦以长安之固岂蜀之所能争而长安有事则蜀之力能为患昭烈之入蜀长安十部甫归曹氏张鲁未亡正关中可取之机也其时欲制曹氏当以蜀中窥长安为正兵而游军从荆州以缀宛洛故周瑜为孙权画策急以取刘璋并张鲁结马超为上甘宁亦主其议而孙权谓使曹氏得蜀荆州必危英雄之所见审矣不然孙氏方捷于荆何不径由江陵北向而顾为此迂图哉其后孙氏不能得蜀故终吴之世不能得志于魏况孔明曷尝弃荆也荆州本非刘氏之有而江左君臣亦无推心刘氏之诚吕蒙之徒日相窥伺夫人又从中主之古无借人之地足以成王业者此孔明得蜀之后所以不欲裁抑法正也吾则谓孔明之失正在不能弃荆以起孙氏之衅而蜀遂以之不振何也孔明隆中之策本欲兼荆蜀以为家有蜀又有荆两军并出良为可恃然孙氏旣索荆则其势已与刘氏分况荆本孙氏所取今据之而不返其曲葢有归矣曷若慨然以荆州还之孙氏则邻好尚可保而以全力由汉中以挠长安彼十部之余必有响应者况马超以宿将正在蜀卽不能尽得长安而要之长安必危孙氏旣得荆亦必进而图襄阳则曹氏之势大分矣曹氏知兵故其弃汉中也急徙武都氐于天水诚惧汉之挠长安也计不出此乃使前将军日结怨于吴而浪用兵于魏卒不闻汉中之一甲一矢应之于西以相犄角也不但西师寂然而荆军之出疾呼夷陵上庸之援竟亦不至也可以谓之知兵乎刘封固庸材然孔明何不见及此也夫得宛洛之地千里不如长安之一郡一县也何其瞀欤迨白帝之役赵云亦谓当急据河渭上流以图关东不当从事荆吴则荆州之不必力争也明矣或曰前将军之出师也魏人将迁都以避之宛洛震动何子过之深也曰魏人恐其挟天子而去故欲迁以避之迁帝也非迁都也魏人之都在邺不在许卽使汉人得许亦未能窥邺也而况徐晃已至宛城之内应已平前将军之兵已折卽无糜芳辈亦败而归耳然卽襄阳可得许都可至挟天子以攻曹氏而彼以幽冀之地自固亦不能挟其颈而笞其背不如得长安之为万全也是说也蜀人廖立葢尝言之而苏氏未之知耳或曰然则襄邓不足恃而宋之南李忠定诸公皆欲都之何也曰为其近汴梁也宋人不甚争长安以逼于西夏耳则势必由襄邓以入宛洛矣言各有所主也

　　○司马孚王导论

　　古来簒弑之祸必有判身家为之羽翼者其人旣已不顾名节亦更何所惜李德林高颎之徒以为纵事不成族灭亦所不辞至于阴附而阳离欲以蒙天下后世之耳目以为事成吾可以享佐命之功否则可以避祸斯其术倍工而其心倍拙吾于晋得二人焉其一曰司马孚其一曰王导是二子者一成一否而道则同史言孚当其兄执柄之时尝自退抑果尔则其预诛曹爽之密谋何耶疏迹者而能然耶呜呼狼顾之相孚所晓也三马一槽之迹孚所悉也而邵陵之废高贵之弑皆极力粉饰以示其无预果漠然不知耶至当涂改步犹自言臣死之日固大魏之纯臣斯其言将谁欺欤孚以文明旧臣官至钧辅使果乃心王室卽令见制于家门力不足匡何不飘然去之以师昭之悍其不容卧榻之旁有人异志又可知也葢孚之始也见人心尚未忘魏王凌母邱俭诸葛诞王经之徒迭出或尚能辅魏以存故为自全之计及久假而不归遂自附于贞士矣善夫厚斋王子之言以为上不能为叔肹次不能为朱全昱者嗟乎其所谓不夷不惠者正其欺天罔人之秘也当是时有习阳亭侯顺者孚之侄也其人不达天命称制之际叹曰事乖唐虞而假为禅让遂悲泣由是废徙姑臧卒守意不移终于贬所向使孚之所为如顺安平之封太宰之拜安得加其身耶而温公乃取孚而畧顺则其疏也王敦擅命司徒导以婉顺处其闲时主不之疑也然使姑孰之疾有瘳典午之命终坠则所谓大义灭亲者又居然司马家儿矣何如王彬之正气廪廪也虽然原夫孚与导之心始葢畏祸其后则犹思掩恶至如宋齐邱之徒耻禅代之议为人所先而反复操异议以梗之进退失据反以遭其君之谴则又降而愈下也矣

　　○陶侃论

　　坡公谓晋史所传陶侃折翼之梦以为出于庾氏诬谤之口庾陶多嫌隙诬谤谅有之然遂以为忠诚足贯神明则吾未敢以为然也当时忠诚孰有出温忠武之上者卞郗二公亦其流亚而才不足以匹之陶侃因不预顾命胸中怏怏勤王之师累欲返鎭向非忠武谁挽其驾其可谓之纯臣乎陶侃而谓之纯臣则郭汾阳之累黜累起毫无容心不足贵也司徒导之入石头也侃笑以为非苏武之节然向非忠武侃亦无乃为甘卓之流乎曾忆明季卧子先生尝有此论今忘之矣作陶侃论

　　○谢安论

　　王谢齐名其人亦相似王敦之难导不能抗也而能巧自异于敦然不过待敦之死而已使敦不死遂成其簒导将如之何桓温之难安不能抗也而能婉自异于温然不过待温之死而已使温不死遂成其簒安将如之何敦与导为兄弟导之心或别有不可知者安则非其比也特其才不足以讨乱节不足以拒逆于是累改九锡之文以冀事缓而变生其亦慬矣向令安才足以讨乱节足以拒逆则温以九锡之文至从而声其罪加以六师可矣岂不毅然大丈夫所为耶淝水之捷千古以为安之才吾以为是役也符坚失律使安得以成其名葢亦幸而胜耳安之拒桓冲勤王之师葢其矫情鎭物之能事非果有成算也安能令元成淝水之捷何以不能令元乘胜直取秦之国乎厥后进师黎阳不能复京洛幷可以知元之才矣

　　○袁宪论

　　甚哉袁宪之妄也韩擒虎入丹阳而劝陈主用梁武见侯景故事以临之何其不伦也景虽凶逆然究尝为梁之臣子故得以御殿之礼慑其气擒虎于陈宁有此哉向令陈主用其言其被辱当有更甚者甚哉宪之妄也然则温公载其言于通鉴何也曰温公偶然之失也温公葢有取于宪之临危不轻去其君而遂不审其言之误也虽然阳源袁氏如淑如觊如粲良世济其忠义梁之昂则始抗节而终失之惟宪亦卒失身于隋阳源之泽衰矣

　　○韩柳交情论

　　茅鹿门责退之谓其尝以列卿光显于朝不能援子厚于绾带而交之日而顾吊之于墓草旣宿之后是乃目不见唐史之言近日临川李丈穆堂据两家歴官之年驳之是也而于韩柳交情委曲则似尚未有尽者予乃更为论以申之

　　退之官御史时于子厚为寮友然当是时子厚实据要津参大政其视退之之孤立者不同夷考伾文当日原有澄淸天下之思故能收神策军之权却藩方之请事事皆为唐室罢政起见其心未可尽非而不自知任重之非其才也顺宗不久其位新旧猜嫌之际伾文遂不克自支一蹶而满朝皆加以奸邪之目遂使入司马蒙谤是固出于后世成败论人之口而范文正公所极以为冤者独是时方有一退之而不能用偶尔建言遽有阳山之贬斯则当路诸公所不能辞其咎而其卒不克大有所为亦正于此可见况其中疑案尚未易明也退之寄三学士诗有曰同官多才俊偏善柳与刘或虑语言泄传之落冤雠其别窦司直诗有曰爱才不择行触事得谗谤是因阳山之贬而归过于柳刘者殆不一口退之虽不遽信人言而其中亦不尽帖然也然吾以为子厚必无排退之之事使其有之则后此岂有腼颜而托之以子女者特其不能力争于伾文则诚足抱友朋之媿而人言亦有自来矣故使子厚再假数年则必还朝还朝则其与退之必有剖晰前事可以释然于形迹者而不意子厚竟不得再见退之以死若退之经纪其身后斯则古人之谊不以苍黄易节者也谓其中年竟未尝有纤毫之相失者非也古人于论交一事葢多有难言者而阳山一案关系旧史又不独为世之处功名之际妨才嫉能遗弃故旧而妄借口于古人者戒也迨退之铭子厚力称其以柳易播之举夫同一子厚也岂独于退之为小人于梦得为君子乎吾知退之是时亦固谅前事之虚矣

　　○李习之论

　　伊洛诸儒未出以前，其能以扶持正道为事，不杂异端者，祇推韩李欧三君子。说者谓其皆因文见道，夫当波靡流极之世，而有人焉独自任以斯道之重，斯卽因文而见，安得谓非中流之一柱哉！乃韩欧已祀文庙，独不及习之，则尚论者之阙也。习之之学，未尝尽本于退之，或者不察，竟以为韩门籍、湜之流。葢退之实欲致之于门下，特习之不屈耳。习之之妻，退之兄子也，然其呼退之为兄，则尚不肯以后辈之礼自居，而况师之云乎。自秦汉以来，大学中庸杂入礼记之中，千有余年，无人得其藩篱，而首见及之者，韩李也。退之作原道，实阐正心诚意之旨，以推本之于大学；而习之论复性，则专以羽翼中庸。观其发明至诚尽性之道，自孟子推之子思，自子思推之孔子，而超然有以见夫颜子三月不违仁之心，一若幷荀扬而不屑道者。故朱子亦以有本领、有思量称之。至去佛斋文，则其所以卫道者尢严。嗟乎，伊洛高弟平日自诩，以为直接道统者多矣，然其晩年也，有与东林僧常总游者，有尼出入其门者，有日诵光明经一过者，其视因文见道之习之，得无有惭色焉。孟子称能言距杨墨者圣人之徒，然则孟子而在，不将亟进习之于上座哉！至其平赋，则周礼之精意也，得此意而善用之，雎麟之盛可复也。葢习之有体有用，具见于复性、平赋二书。文中子之书流传已久，独习之嗤其似太公家敎，吾于是而知习之所得，葢未可以寻常窥也。退之文字之交徧天下，至其解论语解孟子，则习之一人而已。后世以习之之文稍逊退之，而幷其有功于圣门者而掩之，恶乎可。欧公之于唐人，并称韩李，而其慕习之也尚在退之之上。然其所以慕之者，祇于不作哀二鸟赋而止，而反谓其复性书不过中庸之义疏，则尚未为知其本者。惟叶石林宋濳溪所以论习之最当，而近人罕信之，是皆因文见道之言误之也。或谓习之言道而其言未纯于道，辟佛而其言时或染于佛，此亦本之朱子。鸣呼，苛矣，是不过习之学力稍未至，而遽短之，可乎。唐书于习之学术槪略不书，反言其累仕不得显官，怫郁无所发见，宰相李逢吉面斥其过失。逢吉诡不校，习之恚惧移病，为有司论罢。夫逢吉之媢克谁人不晓，习之而欲得显官耶，必不敢斥逢吉，旣斥之矣，宁复有显官在其意中者；且习之而惧逢吉耶，亦不敢斥逢吉，旣斥之矣，抑复何惧之有。是葢当时朋党小人诬善失实之词，而史臣误采之者。虽以荆公之识不能尽谅此事。异矣。今因论从祀而牵连及之，幷以纠旧史之谬云。

　　○杜牧之论

　　杜牧之才气其唐长庆以后第一人耶读其诗古文词感时愤世殆与汉长沙太傅相上下然长沙生际熙时特为庙堂作忧盛危明之言以警惰窳牧之正丁挽季故其语益蒿目搥胸不能自已而其不善用其才亦畧同牧之世家公相少负高名其于进取本易不幸以牛僧孺之知遂为李卫公所不喜核而论之当时之党于牛者尽小人也而独有牧之之磊落李给事中敏之伉直则虽受知于牛而不可谓之牛之党卫公不能别白用之槪使沈埋此其褊心无所逃于识者之责备而其勋名之不得究竟至有朱崖之行亦未尝不由此然在牧之则不可谓非急售其才而不善其用者也卫公讨泽潞牧之上方畧卫公颇用其言功成而赏弗之及卫公诚过矣然古之人有成非常之功裂圭封之而飘然辞去者牧之独弗闻耶亦何用是怏怏为也且卫公虽未能忘情于门戸之见而其相业则虽怨仇之口不能没牧之所为诗其于卫公深文诋之是何言欤近世海盐胡孝辕谓牧之年未五十四典专城亦不可谓之牢落其言良是长洲何焯不以为然果尔则是必为邓仲华而后可也且牧之自湖州入为舍人唐之舍人乃入相之资也其时卫公已退牧之之大用亦不远矣而读其应召时诗何其衰之甚耶殆亦长沙赋鵩之征也非所谓不善用其才者耶呜呼天下之难得者才也仅而生之而或有人焉抑之或又不能随时知进退得丧急求表见而反自小之是非特其人之不幸也天下之不幸也吾愿操大钧之柄者其无以成见为用舍舂容而陶铸之而负瑰奇之器者其无以一掷不中遂蕉萃而丧其天年其庶几乎

　　○唐天佑纪年论

　　汉亡而昭烈支一线于蜀梁亡而永嘉支一线于郢刘崇之太原南宋之厓山成败修短不同而其事同也昭烈得而为正统则何氏之欲存永嘉亦宜然儒者置之与刘崇等以其在五代也厓山则无可议矣独唐亡梁簒更无亲支之可期而诸藩各以天佑纪号绵延几二十年则又一变局也然前此亦有例晋亡宋簒而仇池王杨盛犹以义熙纪年终其身不改则唐末之权舆矣诸藩祇太原尚有心于唐其余如凤翔淮南亦何足以语此剑南则不久卽止矣然是乃核其实而言之也若以名言之则天佑之号尚存不与东西京之庙社俱亡天下犹知有唐而史氏不得幷此一线弃之矣夫西周之共和亦犹唐末之例也特西周之时无簒号者而靑宫尚有宣王在髫年为可望耳然使李克用不早死终能灭梁张承业之徒辅之安知不求唐之宗子而立之何必不追美于共和故宋元宪公纪年通谱直以天佑纪年引而下接于同光而近世长洲宋**亦祖此以著书是与帝在房州之例不同为可从耶然则晋朔之斩亦当在杨盛之卒不得以宋之簒为限也然其以太原称帝之岁接天佑则亦非也夫诸藩自剑南而外十七年而太原灭梁淮南已先称制然凤翔犹用天佑也同光二年始入贡称臣于洛则唐之纪年尚延二年若以同光之元直接天佑是亦未核其实不应其十七年以前当存而十七年以后当去也夫凤翔固预有亡唐之罪者其不足以望太原复仇之师明矣然而唐朔自十七年而后以凤翔较多二年是不可没也吾故曰不以天佑纪年则已如以天佑纪年则当以凤翔之奉同光为止是前人所未及也

　　○唐李克用元扩廓论

　　衰世人物有不可以春秋之义拘之者欧阳公之论李克用也以为僖昭之乱天下并起而窥唐朱氏以梁李氏以晋而梁先得之故克用以之为名此其说严矣而未尽吾尝综克用之始终而观之葢其生于唐末习见藩鎭窃据之徒以为是亦无害也而以沙陀之性负其雄畧而莫施则亦思据一鎭以自见然谓其有妄觊神器之心则不可（王琳自言位望有限岂敢与官争鬬为帝葢亦同此）故旣得之则其为国家御侮折冲必力朝贡必勤然苟无故而猜疑之裁抑之则彼亦有所不受斯其人固不纯而其心则无他嗟乎克用前此无论矣旣平黄巢而后一逼京师再抗王旅其罪不可为不重然亦田令孜张浚辈有以致之观其后奉命讨邠宁一奉朝旨敛军而返凤翔之困孤军深入不惜败北则素心固可原也唐不能推心于克用有急而求之事平而弃之以致朱氏日张而唐亡之后终身不失臣节则至诚不可没也后五百年而有元扩廓宛然似之世人之论扩廓谓其阻兵自固日与诸鎭争胜虽累有诏书抗不奉行卒之内患纷然而国势愈蹙然当元末义兵纷起其立功者祇扩廓其不负元者亦祇扩廓元人乃弗之恃而反惑于憸邪始犹依违和解未几而夺兵未几而削爵自坏其长城何其愚也嗟乎河朔三鎭则李思齐辈之前车也王行瑜则孛罗之前车也刘仁恭李存孝则关保貊高之前车也天生此辈其亦所以困英雄而掣之肘而是国之将亡葢不可复挽矣夫扩廓宁得罪于太子而力持内禅宁御侮于藩方而不贪揆席此二者几几乎古大臣风至于明使三反卒不报聘与之结昏亦不反顾何其烈也以残元之臣子如此其余虽恕之可也嗟乎扩廓之败于太原危于大同播迁于甘肃而赍志以死于塞外可谓穷矣然明祖不能不动色称之则公论也

　　○晋开运用兵论

　　晋开运之挑敌也世皆咎以不用桑维翰之言卒亡其国子全子曰吾观维翰之言不过以谨守旧盟为苟安计是亦庸人之见耳晋高祖之得国固鬼神之所恶也天酿其毒生一出帝以嗣之而景延广在内杜重威李守贞张彦泽三人在外杨光远赵延寿皆昔日之亡唐者今转而亡晋古今酬报之速未有过于此者若自继其世者言之则不幸而吾祖父有此玷于前吾膺其统使人得世世以儿皇帝畜之屈身下气至于黄河如带泰山如砺而弗敢易以称善继善述是亦必无之事唐高祖之臣于突厥虽未若晋之甚要其可耻则一也太宗赫然灭之遂以干父之蛊使出帝有相如房魏有将如英卫俘德光而犁西楼之穴彼维翰者束之高阁可矣是故开运之祸在于误用人而不在战德光之才远出阿保机之下而是时中国之可乘亦非若梁唐云扰之际故唐明宗因王晏球中山之捷遂连斩契丹之使者而德光詟不敢动述律后且以东丹之故频请和而不克卽当开运之初景延广以十万横磨剑挑之而迟之二年不敢以一矢南向则不可谓无畏晋之心也迨杨光远招之始决计入寇而窦仪一言李守贞卽大败之于马家渡遂与光远隔绝德光决战戚城又败坐视光远之亡不能救也其先后告捷者刘知远有秀容之捷朔州之捷马全节有北平之捷定丰之捷白从晖有衡水之捷梁进有德州之捷白从珂有七里烽之捷孙方谏有狼山之捷薛可言有齐州之捷张彦泽有定州之捷泰州之捷谁谓晋师之难用者至于阳城之役几获德光而彦泽狼心未变之时亦盛言契丹可破之状申度之夺桥也德光遽欲引军北还葢其军律亦易与耳故观于白团谷之围军士愤怒大呼请战则晋军不可谓不勇观于申度之降哭声震野则晋军不可谓不忠当是时何必百胜之将但如高行周符彦卿之徒已足支吾而必用重威辈者天使之也葢当出帝之时其势不可以不战以高祖之鸷悍犹且悉索奔命稍有不遂卽遭诮让斯其局不可支使出帝谨守成辙虽竭中原之力有所不足终亦必亡而已至若维翰欲夺延广之位而阴使人说帝以制契丹而安天下非维翰不可则固属欺其君之言夫维翰有何术以制契丹当时之制契丹惟有战耳如维翰意不过臣妾以奉之耳史夸维翰再相一制指麾十五节使无敢违者然首用重威为都招讨使卽是役也迨其后委鎭擅自入朝维翰始疑而欲废之则已晚矣善乎张魏公之言曰维翰始终主和不过偷安固位而已欧阳公谓卽令重威等不叛晋亦未必不亡此葢以高祖之刱业本无国脉又重之以出帝之童昏不亡不止此探本之言也明乎此益可以见开运之祸不关战而战更有未可非者是又尚论者所当知也

　　○周世宗论

　　周世宗之用兵也，所向几无敌手，使天假之年，则区宇之混一，固不待宋艺祖昆弟。卽其削平功烈，亦当有光于宋，不至如艺祖之累驾而终不能制契丹。世皆言世宗南征北讨之策出自王朴，以予观之，世宗固未尝用朴之言，是以其功尢伟。朴之言，至艺祖始尽用之，而其失计亦正坐此。朴谓，诸国之易取者莫如唐，请先收其江北，因乘胜以下江南，然后尽定三川五岭之地，始及燕云。而世宗首出兵以攻蜀，随卽伐唐。其于蜀也翦其秦凤，阶成而遽止；其于唐也，翦其江北而遽止，而急用师于三关。其所经畧，飘忽震荡，令人不测。夫当时孟李二嗣主皆庸才也，当夫陇右倒戈，淮南割地，因其凶也而乘之，可以不烦再举。而世宗审于强弱轻重之闲则不然，当时之能为中国患者莫如契丹，其据山前山后之地，尢腹心之忧也，不特河东与为唇齿，而且闲使出没唐蜀，荧惑中土。所幸者德光兀欲适相继死，契丹之势亦中落，此燕云可取之会也。世宗知诸割据之当问者首燕云，而恐中国有从而窥其后者，于是先用师于蜀，使之匹马不敢下陇，继用师于唐，使之一楫不敢渡淮，而我可以长驱于卢龙之塞矣。燕云旣下，周师之威震宇内，诸霸国敛袵而朝，可坐致耳。倘先罢兵力于中国，则契丹反得以完所备，而北方之事或未可料。故世宗弗为也。其后艺祖不能遵世宗之策，汲汲焉以削平诸国为事，贻燕云之忧于太宗，而不知太宗之才不足办也。朴之言，以诸方旣定，则燕云必望风内附，如其不然，亦席卷可平。其言竟弗验也。驯至澶渊之役而岁币起，宣和之后而兵祸起，然则世宗之所见卓矣。予尝谓宋之开国无武功，无论契丹，一遇西夏，卽不能制。其所吞噬，皆垂尽之国耳。太宗欲伐契丹，则赵普固谏，迨师出无功，而普夸其先见。果尔，则燕云必不当复也。使世宗不死，其庶几乎。方其下关，南发固安，睡王部落，束装驻马，望尘思遁。虽善战如唐庄宗，未有得志如此者也。天之未厌乱欤，抑亦宋诸宗之不幸也。

　　○宋澶渊亲征论

　　明括苍王交山着论力诋寇莱公澶渊之役以为天子外建诸侯以为疆埸内置宰臣以为辅弼天子但垂拱而治疆埸有事诸侯当致其力朝廷不宁宰相当任其责必欲天子亲征则将焉用彼相矣幸而契丹请和车驾坦道而南茍或失驭不惟河北沦于敌境而天下之事去矣莱公卽远迁何救于国子全子曰是论也明人多取之葢有惕于英宗之北狩而信之也虽然是固未可同年而语矣以莱公之忠岂不知万乘之不可以轻出顾是行非得已也当是时契丹之横甚矣宋之不竞又已甚矣以金瓯无缺之天下鞭棰四裔亦当沛然有余乃兵锋一扺河上而重臣皇然请幸成都者有之请幸金陵者有之推情论事其不能有制胜之将可知矣其不能有运筹之相可知矣所恃者莱公耳以莱公之才赫然整大师而出其于契丹亦有何虑而必奉天子以出者葢王钦若之徒可畏也以莱公在朝尚且费口舌以争之甚至出之天雄而后成行向使钦若居中则虽出国门明日有从中牵制之者不特不能为裴度而且为李纲故反复思之惟有挟天子以亲征则六军在吾掌握而{言翕}{言翕}訿訿之徒无所预且又足以壮士气而寒敌人之胆不惟壮士气也亦使天子亲履行阵有以知敌人之可御而恍然于望风请迁者之可斩葢一举而众益备焉自是契丹亦果慑于天子之神武不复犯边莱公之善算为何如乎葢莱公之所以遏寇者早已了然于方寸不过借天子以杜羣口充其志方且欲为百年之计以大创之此固非为孤注之说者所能晓也至若有明之事则非其伦也总戎而出者谁为莱公其人乎环卫之长谁为高武烈王其人乎王振之力排羣议必欲其君亲出葢欲车驾道经其第一幸为荣此其所见安得不偾事乎莱公本一书生耳千军万马赤白之羽交错而乃与杨大年飮博自如是非漫无成算而故为无惧者也持此以比有明之事则所谓不知而妄论者也

　　○曲端论

　　宋史臣之为曲端立传也求其一二卓荦可纪之功寂寥无有其累累者跋扈遁逃之状而已而犹以张魏公之杀之为非辜且谓南宋不振之故自杀端始斯诚不解其何见子全子曰吾谛观端之为人亦小有知兵料敌之长而刚愎而不仁忮刻而自用尢不乐同列之有功名幷不顾国事之有急难此其所以再起再蹶而卒以之杀其躯方宗留守之用为经畧也其时关陇六路虽已邻于强寇而所在义兵徧野民心未负宋也端从任事以来声称蔑如而志在幷军性复怯战娄室自龙门度河曲方遁矣郑骧死矣王{王燮}溃矣唐重死矣同州再破再败矣端无一旅之赴而误张严于凤翔使之舆尸罪一擅斩刘延亮罪二闻凤翔长安议恢复欲挠其功擅斩凤翔将刘彦希罪三又杀长安将张宗罪四王庶制置六路端不受命入公原之战飞书止诸帅会兵而逍遥淳化罪五以金人过河散渭南义兵罪六席贡以师会王庶端又阻之罪七延安之急不救王庶来奔反夺其符印而谋杀之罪入使部将幷王{王燮}军罪九兼帅鄜州而不救罪十其闲祇有淸泥岭之一捷而又出自吴玠之功然则误关陇之事至于四裂而不支者端为祸首而当时莫之能问也迨魏公以中枢开府倚其宿将而朝中颇以前事为疑于是以百口保之遂有都统制之命其所以湔洗之者至矣然而李产仙困陜州则不救吴玠战彭原则不救皆以幕府之檄促之端之迁延而不至听其或死或败者如昨也臣节至此可谓无复人心者使以司马穰苴之法论之专杀固诛失律亦诛慢令固诛负恩亦诛端之所堪平反者果安在也吾又闻筑坛拜端之日魏公咨询方畧端言见兵八十万须斩其半方得其半之用（见周氏涉笔）信斯言也则虽杜邮之戮不足以蔽其辜也然世之所以讼端冤者则以富平之师端言之而中也当魏公将出师端谓骤合诸路大举不若以偏师迭出扰之是固兵法但魏公此役别有苦心不得以成败论之是时行在失守乘舆飘泊鎭江之胜虽足使兀术胆落而淮上之军留连未去魏公惧其复有渡江之举遂大出师由同华鄜延以捣其虚而兀术果由六合西行以援陜西刘子羽王彦之谏也魏公以为东南事急不得不出于此斯言也执干戈以卫社稷之心如将见之川陜虽挫而东南遂高枕而无事矣中兴圣政记以为魏公非不知五路兵将之情未通非不知三年养力之期未满而心忧属车之淸尘然则诸将之言特论事势者之常岂知夫元老大臣蒿目犯手而为之者固别自有为哉至史家言魏公尝诈张端旗以惧敌是尢诬妄之甚者娄室以孤军恣行三辅未尝一挫于端则其旗固不足以张吾军而寒敌人之心使果惧之富平之役端本以转运在军娄室不畏也自是而后三战于和尚原一战于箭筈关一战于仙人关皆吴玠也再战于金州皆王产也一战于饶风关则吴王之合军也二将皆万人敌也谁肯冒端名者哉是特野史附会之谈而续通鉴者无识竟采入之晋鄙之客造谤信陵固不足致诘也且夫李光弼之莅朔方也诛张用济余玠之莅蜀也诛王夔古来丈人之严军律未有不惩悍帅而可以期成事者吾谓魏公下车卽当暴端之罪尸之三军以示不用命之罚顾乃计不出此而犹欲收其桑楡之效吾知其无能为也及其诛也以幕府治一部将不能着其应有之谳而于区区文字之闲诬其指斥又坐以谋反之名责以部下张中孚赵彬之叛是则端所不受也求其罪而不当反令死者得以有辞是则魏公之失而王庶吴玠亦与有过焉圣政记曰端死颇为时所惜然议者谓端不死一日得志逞其宿憾摇足而秦蜀非朝廷之有虽杀之可也是有以诛端之心矣嗟乎魏公之精忠足以贯日而短于才故累举而累蹶其蒙谤于陜中也以曲端其蒙谤于淮上也以刘光世不知不杀曲端陜中之军令不肃不罢刘光世淮上之军气不扬虽有才十倍于魏公者无以成功陜中之败以轻敌淮上之败以失人是才之短也有明之人疏于考古袭宋史之唾余而极诋魏公甚至比曲端于岳飞则眞愚而妄者也

　　○刘锜论

　　刘太尉晩年御完颜亮无功世多议之或谓其有雅量无英略或谓其狃于顺昌之胜或谓其用从子是皆出于虞允文之徒所造谤其实非也正隆入寇声势虽盛然其才非兀术比也淮东出师以全军委托非顺昌五千人比也太尉能破兀术于顺昌而不能保淮东此固世所不信也然当时之致败则非一端和议已久军士弛不堪用一也诸宿将皆死余无可共功名者顺昌所备祇一城太尉一人足办之而至是则非一人之力所能二也中朝先无战意急而谋之三也而太尉又病故不克有功且此中本末尚不止此也完颜亮之初发徧问诸将莫敢当太尉者乃曰我自当之及太尉出淮东而亮反以大军自淮西太尉之所遇者其支军也当时淮西之迎敌者为王权望风辄遁亮遂至采石欲渡江太尉方在淮东相持未下而江上事急中枢日以符促太尉还军保江于是不得不还由盱眙而江都而瓜步以中枢之符日至太尉固未尝败也假令王权稍能守淮西二十日太尉可以不归而亮亦毙矣太尉旣还淮东自失不得委过于太尉也吾闻太尉初渡江而北也已病日食脱粟中使以医至叹曰我本无病止缘国家边事必不肯先发制人以至败坏忧愤至此中使因述自今必不中制之旨太尉卽瞿然而起具奏建大将旗鼓往盱眙谓诸将曰诸公坟墓在北者宜具拜扫之礼此行当为诸公建节旣至与金人夹岸无日不战中使至者见虏势盛皆震悚太尉曰惟以死报国耳其壮如此及还瓜步尚遣人自京口取家属至谋以死守而中枢促愈甚太尉亦病愈甚用两人扶掖坐肩舆中神气尫悴其子无马使人负之然尚慰谕居民以大军在江北决可无虞不须惊皇呜呼可谓鞠躬尽瘁死而后已者也读史至此犹欲从而议之则无复人心者也乃若允文杨林之胜张皇已甚吾以中兴遗史考之是日亮以五百人试十七舟于江允文以十舟击破之则捷奏中所云杀贼无算者妄也亮于次日弃采石而趋瓜步亦岂以允文之胜葢亮素畏太尉之军及闻其以病退而瓜步已下故遂思合势以进非因败而走也时李显忠尚未至杨林小捷不为无功然亮军极盛岂肯因五百人之挫而遽走假使亮次日不去金师竟渡未卜允文如何应之乃会逢其适遂从而夸大之且谓太尉闻之自称媿死不已过乎且使亮不死复从瓜步临江未卜允文如何应之而耳食者以虚声言史事妄加襃贬其可信耶夫允文致身宰相以是捷也及其旣相亦尝有经略关陜之说卒无尺寸之功岂非狃于杨林之役耶然则柰何以之讥太尉哉古今之称奇捷者赤壁也淝水也杨林则绝非其伦而因欲以之葢太尉则眞无识者矣

　　○论谢上蔡应城事

　　胡文定公为湖北提举时上蔡知应城县文定因自杨文靖公求书见之旣至湖北遣人先致书已而入境上蔡不迎吏民皆惊以为知县何慢监司文定径修后进之礼入谒愚谓文定之所以自处者是也若上蔡则执师道而过焉者也夫监司者天子所以莅有司使上蔡不为知县则虽闭戸可也布衣之于显者分不相干而以道自重固不必因监司而屈也旣为知县则监司之属吏非监司之得而属我乃天子属我于监司也监司之问道于知县为私交知县之致礼于监司为庸敬故监司可忘其尊而知县不得自倨其学朱子乃谓上蔡旣已得书自亦难于出迎是何言欤以知县迎监司非必遽有贬于知县之学乃为天子尊监司也杨文元公当嘉定闲知温州有契家子以奉使至郡讥察文元以天使礼出郊迎使者以父执故闲道走州入客位文元闻之不敢入往来传送数次客固辞主人固请卒以宾主相见当时以为各当其礼斯其视夫上蔡之事虽非一例至于卽此悟彼则固有可以旁通者或曰上蔡葢有感于师道之不立而抗古谊而为之也然吾观文定自交上蔡以后虽得其所学为多究未尝在弟子之列也然则上蔡之以师道自居而岸然不修属吏之仪揆之于礼似尚有未安者朱子言上蔡天资高凡如此者殆亦贤智之过欤虽然今世亦安得有如文定其人者而惧蹈上蔡之过乎是则吾之多言也夫

　　○明毅宗南迁论

　　崇祯甲申之难遗臣故老争叹息于南迁之议不行而李明睿遂伪为请南迁疏以自夸炫予不以为然也作明毅宗南迁论

</div>
    <div class="pagination">
<a href="鲒埼亭集_page52.html">上一页</a><span>...</span><a href="鲒埼亭集_page48.html">48</a><a href="鲒埼亭集_page49.html">49</a><a href="鲒埼亭集_page50.html">50</a><a href="鲒埼亭集_page51.html">51</a><a href="鲒埼亭集_page52.html">52</a><span class="current-page">53</span><a href="鲒埼亭集_page54.html">54</a><a href="鲒埼亭集_page55.html">55</a><a href="鲒埼亭集_page56.html">56</a><a href="鲒埼亭集_page57.html">57</a><a href="鲒埼亭集_page58.html">58</a><span>...</span><a href="鲒埼亭集_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
