<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 58 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 58 页/共 256 页</h1>
    <div class="content">　　参赞机务南京兵部尚书六年考察自陈疏 
　　
　　参赞机务南京兵部尚书臣湛若水谨奏，为遵例自陈乞赐罢黜以公考察事。本部准南京吏部咨，准吏部咨，该本部题奉钦依照例六年考察京官。臣谨已奉例同南京吏部都察院，将本部司属等官从公考察外，缘臣亦合反躬自考，遵例自陈。窃照臣先由礼部左侍郎升南京礼部尚书，改南京吏部尚书，近又蒙恩改臣今职。六年之间，切己自省，於和协统均之绩有未自效，而固守抚安之规，行而未成。叨列大官，恐妨贤路，是臣之所宜罢黜者一也。臣又照考察之法，曰贪，曰素行不谨，曰罢软无为，曰才力不及，曰浮躁浅露，曰年老有疾。臣不佞，兢兢业业，自期守俸矜持，恪供职事，夙夜励勤，简默自守，以仰体皇上清风慎德之化，溥博渊泉之懿，励精图治大有为之盛心，以求幸免前之五者，而恐有未能。则是臣所宜罢黜者二也。况臣犬马齿七十有四，痰火旧疾不时举发，此两京臣僚之所共知，而臣私心祈乞而未敢渎陈者也。虽则勉勉支持，日不暇给，然聪明渐衰，恐大废事，是臣之老疾，所宜罢黜者三也。臣以此三者，自考自察，早夜以思，惕励靡宁。伏惟皇上日月之明，察臣年老不职，将臣特赐休致，罢归田里，以为诸司百职之励。臣不胜惶惧之至。为此具本，专差千户王柱赍捧，谨具奏闻，伏候敕旨。己亥九月二十二日 
　　
　　更定谢恩疏 
　　
　　致仕参赞机务南京兵部尚书臣湛若水谨奏，为谢恩事。臣於嘉靖十九年六月二十五日，准吏部咨为给由事，该臣奏历正二品俸六年考满，该吏部覆题奉圣旨：「湛若水既年逾七十，著致仕。」钦此。除钦遵外，臣闻命之际，感激不胜。夫君臣之义无所逃於天地之间者也，故人臣之於君，如人子之於亲。人子将违亲之膝下，则必彷徨踟蹰而不忍去。老臣辞君以去国，则必感恩哽咽而难为情，此天理人伦之所必至者也。况自臣之妻子，臣之父母，臣之祖父母，皆以臣职咸沐恩光，而臣自翰林以至祭酒、以至侍郎、以[至]南礼部吏兵三部尚书，凡有陈请，屡蒙温留，盖仁人於牛马之老，且不忍尽其力，而圣人轸大臣之衰，而必休其劳。忽休命之下颁，实感恩以中切。臣念去江湖而日远，欲恩报而天高。此臣之所为不胜感激也。臣今已起程，望斗极而瞻依，下怀徒结；面天颜而辞谢，上达靡由。臣无任恋慕之至。缘系谢恩事理，为此具本，专差义男湛志赍捧，谨具奏闻。庚子七月十六日 
　　
　　泉翁大全卷之三十九 
　　
　　门人新兴潘洋校刊 
　　
　　四言诗 
　　
　　井井亭 
　　
　　有亭井井，山下出泉。以静而清，浚发天源。汲之不勤，[德]之日新。唯德日新，以济渴人。 
　　
　　石潭 
　　
　　水行石上，用柔破刚。涓涓成渊，蛟龙是藏。 
　　
　　　　 
　　
　　翩翩者棣三章赠潘希召之弟归辰阳 
　　
　　翩翩者棣，花萼相及。夫我不如，兄弟异邑。兄弟异邑，相送於南，涕泪以泣。 
　　
　　翩翩者棣，花萼相成。夫我不如，兄弟异京。兄弟异京，相送於野，涕泪沾缨。 
　　
　　翩翩者棣，花萼瞱瞱。庇兹本根，永以为惬。言抚其根，言采其花。道远莫致，掷之长嗟。 
　　
　　赠徐曰仁守祁州三物三章章六句。 
　　
　　有徂怀人，赠之纨扇。辟元规尘，助清谈衍。以除民热，以蔽大暵。 
　　
　　有徂怀人，赠之长鞭。慎数马_，勇著争先。以起民罢，以□蹊□。 
　　
　　有徂怀人，赠之缄书。□□□□，是帝者师。毋咀其皮，而哜其胔。 
　　
　　习古斋 
　　
　　习之习之，古自我作。[习乎自然]，学而不学。化功在手，天机可握。误笔成蝇，运斤去垩。 
　　
　　恐斋 
　　
　　临深履薄，匪曰觳觫。震不[丧]匕，心非(稿)[槁]木。上帝若临，天君自靖。有所於恐，不得其正。 
　　
　　命吴生涵字泳中诗四章章八句 
　　
　　厥初生民，昊天降极。如冰斯寒，如火斯炽。相协尔居，日用饮食。尔识尔知，莫匪尔德。 
　　
　　物有挠之，遂淫其则。其则不远，民[用]僭忒。鸡犬其心，见鹄思射。先民有言，不有博奕。 
　　
　　眇兹寡陋，学也不力。若存或忘，终罔有得。汨汨厥灵，桑榆日□。告尔同志，毋忘夕惕。 
　　
　　上帝其临，(竞竞)[兢兢]翼翼。敬恭尔思，戒尔颇僻。载锄其骄，[灵根]其植。涵而泳之，河浸膏泽。 
　　
　　[古]劳，?时事也。及此良晨，携我好友，兆宅故交，□□不已，托诸永言。 
　　
　　[古劳之下]，有川洋洋。洋洋曷以，可濯可航。泛彼兰舟，□ 子同行。时届重阳，朗天清霜。临流怀旧，伊人云亡。俛[仰]□今昔，云胡不伤。 
　　
　　古劳之上，云山霅霅。霅霅曷以，以跻以悬。乘此柴车，与子同联。聿乎郁葱，於葵之根。登高望远，伊人不存。爰□幽宅，以慰精魂。 
　　
　　　　　右古劳二章。章十二句。 
　　
　　藤江雨中 
　　
　　腊月既望，我徂自藤。云木翳翳，零雨其冥。有山如戟，有石如城。云餐雨立，仆夫於征。联我兰舟，与子同行。念彼室处，感兹靡宁。 
　　
　　平南遣兴 
　　
　　渔渊水深，采芝云迷。寄怀云水，抗志高栖。严霜陨木，归鸿背飞。天寒日短，途长行迟。岁云暮矣，我心则悲。神游八极，身囿两仪。宇宙为旅，万物为徒。 
　　
　　爱日，叹时命也。自广徂横，且霾且雨，仆夫告劳。 
　　
　　瞻彼爱日，实慰我心。自我室处，天光下临。我行千里，弥月霾阴。仆夫痛矣，修途阻深。我行不辰，昊天何心。 
　　
　　爱日熙熙，实系我思。於盘之子，尔暄尔曦。自我弥旬，风雨凄凄。我心忧矣，阻於涂泥。实命不偶，昊天何私。 
　　
　　　　右爱日二章，章十句 
　　
　　敬止 
　　
　　风云自天，龙蛇起陆。君子敬止，渊渊穆穆。 
　　
　　睍睆，念友生也，兴起黄鸟，有怀音问，遂及德言，终思盍簪。 
　　
　　睍睆黄鸟，遗音千山。怀我良朋，声闻其先。我之思矣，矧兹德言。 
　　
　　黄鸟睍睆，响传千岑。怀我好友，弗思德音。我之忧矣，[矧]彼盍簪。 
　　
　　　　右睍睆二章，章六句。 
　　
　　赋东山 
　　
　　瞻彼东山，巍巍南极。我怀君子，於山之侧。有渰其云，不雨而泽。秪以淹望，永言思德。将哦将思，陈侯是式。谁其赋之，少师无斁。有西涯诗。 
　　
　　　　　右东山一章，十二句。 
　　
</div>
    <div class="pagination">
<a href="泉翁大全集_page57.html">上一页</a><span>...</span><a href="泉翁大全集_page53.html">53</a><a href="泉翁大全集_page54.html">54</a><a href="泉翁大全集_page55.html">55</a><a href="泉翁大全集_page56.html">56</a><a href="泉翁大全集_page57.html">57</a><span class="current-page">58</span><a href="泉翁大全集_page59.html">59</a><a href="泉翁大全集_page60.html">60</a><a href="泉翁大全集_page61.html">61</a><a href="泉翁大全集_page62.html">62</a><a href="泉翁大全集_page63.html">63</a><span>...</span><a href="泉翁大全集_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
