<!DOCTYPE html>
<html>
 <head>
  <meta charset="utf-8"/>
  <title>
   白氏长庆集 - 第 80 页/共 81 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   白氏长庆集 - 第 80 页/共 81 页
  </h1>
  <div class="content">
   钦定四库全书
　　白氏长庆集巻六十九
　　唐　白居易　撰
　　碑序解祭文记【凡十二首】
　　故饶州刺史呉府君神道碑铭【并序】
　　汨市朝溺妻子非达也困山林摈血属亦非达也若有人与羣动处一代间彼为我我为我不自洁不自污不巢许不伊吕水其心云其身浮沉消息无往而不自得者非达人乎吾友呉君从事于斯矣君讳丹字真存太子通事舍人览之曾孙睦州司马庶之孙太子宫门郎赠工部尚书铨之长子以进士第入官官歴正字协律郎大理评事监察殿中侍御史太子舍人水部库部员外郎都官驾部郎中谏议大夫大理少卿饶州刺史职歴义成军节度推官浙西道节度判官潼闗防御判官镇州宣慰副使匦函使阶至中大夫勳至上柱国读书数千卷着文数万言寳歴元年六月某日薨于饶州官次其年十月某日葬于常州晋陵县仁和乡北原从遗志也君生四五嵗弄泥沙时所作戏辄象道家法事八九嵗弄笔砚时所出言辄类诗家篇章不自知其然盖宿集儒之业明矣既冠喜道书奉真箓每専气入静不粒食者累嵗颢气充而丹田泽飘然有出世心既壮在家为长属有三幼弟八稚侄嗸嗸栗栗不忍见其饥寒慨然有干禄意乃曰肥遁不可以立训吾将业儒以驰名名竞不可以恬神吾将体以育徳冻馁不可以安道吾将强学以狥禄禄位不可以多取吾将知足而守中由是去江湖来京师求名得名求禄得禄身荣家给之外无长物无越思素琴在左黄庭在右澹乎自处与天和始终歴仕途二十七年享夀命八十二嵗无室家累无子孙忧屈伸宠辱委任而已未尝一日戚戚其心至于归全反真故予所谓达人之徒与信矣仲弟湖州长史某以兄辱与其兄游既为同门生又为同舍郎周知初终托为碑记噫先生之道吾能引古以明之铭曰
　　汉中大夫东方曼倩夏侯湛髙之作庙貌讃唐中大夫真存先生白乐天知之作神道铭呜呼二大夫异代而同途其皆达者乎
　　苏州重寺法华院石壁经碑文
　　碑在石壁东次石壁在广徳法华院西南隅院在重寺西若干步寺在苏州城北若干里以华言唐文译刻释氏经典自经品众佛号以降字加金焉夫开士悟入诸佛知见以了义度无邉以圆教垂无穷莫尊于妙法莲华经凡六万九千五百五言证无生忍造不二门住不可思议解脱莫极于维摩经凡二万七千九十二言摄四生九类入无余涅槃实无得度者莫先于金刚般若波罗密经凡九千二百八十七言坏罪集福浄一切恶道莫急于佛顶尊胜陀罗尼经凡三千二十言应念顺愿愿生极乐土莫疾于阿弥陀经凡一千八百言用正见观真相莫出于观音普贤菩萨法行经凡六千九百九十言诠自性认本觉莫深于实相法密经凡三千一百五言空法尘依佛智莫过于般若波罗密多心经凡二百五十八言是八种经具十二部合一十一万六千八百五十七言三乗之要防万佛之秘藏尽矣是石壁积四重髙三寻长十有五常厚尺有咫有石莲敷覆其上下有石神固防其前后水火不能烧漂风日不能揺消所谓施无上法尽未来际者也唐长庆二年冬作太和三年春成律徳沙门清晃矢厥谋清海继厥志门弟子南容成之道则终之寺僧契元舍艺而书之郡守居易施词而讃之讃曰
　　佛涅槃后世界空虚惟是经典与众生俱説有人书贝叶上藏檀龛中非坚非久如蜡印空假使人刺血为墨剥肤为纸即壊即灭如笔画水噫画水不若文石印蜡不若字金其功不朽其义甚深故吾谓石经功徳契如来付嘱之心
　　池上篇【并序】
　　都城风土水木之胜在东南偏东南之胜在履道里里之胜在西北隅西闬北垣第一第即白氏叟乐天退老之地地方十七亩屋室三之一水五之一竹九之一而岛树桥道间之初乐天既为主喜且曰虽有台无粟不能守也乃作池东粟廪又曰虽有子弟无书不能训也乃作池北书库又曰虽有宾朋无琴酒不能娯也乃作池西琴亭加石樽焉乐天罢杭州刺史时得天竺石一华亭鹤二以归始作西平桥开环池路罢苏州刺史时得太湖石白莲折腰菱青板舫以归又作中髙桥通三岛迳罢刑部侍郎时有粟千斛书一车洎臧获之习筦磬歌者指百以归先是颍川陈孝山与酿法酒味甚佳博陵崔晦叔与琴韵甚清蜀客姜发授秋思声甚淡农杨贞一与青石三方长平滑可以坐卧太和三年夏乐天始得请为太子宾客分秩于洛下息躬于池上凡三任所得四人所与洎吾不才身今率为池中物矣每至池风春池月秋水香莲开之旦露清鹤唳之夕拂杨石举陈酒援崔琴弹姜秋思頽然自适不知其他酒酣琴罢又命乐童登中岛亭合奏霓裳散序声随风飘或凝或散悠扬于竹烟波月之际者久之曲未竟而乐天陶然已醉睡于石上矣睡起偶咏非诗非赋阿握笔因题石间视其粗成韵章命为池上篇云尔
　　十畆之宅五畆之园有水一池有竹千竿勿谓土狭勿谓地偏足以容膝足以息肩有堂有亭有桥有船有书有酒有歌有有叟在中白须飘然识分知足外无求焉如鸟择木姑务巢安如居坎不知海寛灵鹤怪石紫菱白莲皆吾所好尽在吾前时饮一杯或吟一篇妻孥熈熈鸡犬闲闲优哉游哉吾将终老乎其间
　　因继集重序
　　去年防之取予长庆集中诗未对答者五十七首追和之合一百一十四首寄来题为因继集卷之一【因继之解具防之前序中】今年予复以近诗五十首寄去防之不逾月依韵尽和合一百首又寄来题为因继集卷之二卷末批云更拣好者寄来盖示余勇摩砺以须我耳予不敢退舍即日又收拾新作格律共五十首寄去虽不得好且以供命夫文犹战也一鼓作气再而衰三而竭防之转战迨兹三矣即不知百胜之术多多益办耶抑又不知鼓衰气竭自此为迁延之役耶进退惟命防之防之走与足下和答之多从古未有足下虽少我六七年然俱已白头矣竟不能舍章句抛笔砚何癖习如此之甚欤而又未忘少年时心每因唱酬或相侮谑忽忽自哂况他人乎因继集巻且止于三可也忽恐足下懒发不能成就至三前言戏之者姑为巾帼之挑耳然此一战后师亦老矣宜櫜弓匣刃彼此与心休息乎和晨兴一章录在别纸语尽于此亦不修书二年十月十五日乐天重序
　　刘白唱和集解
　　彭城刘梦得诗豪者也其锋森然少敢当者予不量力往往犯之夫合应者声同交争者力敌一往一复欲罢不能由是每制一篇先相视草视竟则兴作兴作则文成一二年来日寻笔砚同和赠答不觉滋多至太和三年春以前纸墨所存者凡一百三十八首其余乗兴扶醉率然口号者不在此数因命小侄儿编录勒成两巻仍冩二本一付儿一授梦得小儿仑郎各令收藏附两家集予顷以元防之唱和颇多或在人口常戏防之云仆与足下二十年来为文友诗敌幸也亦不幸也吟咏情性播扬名声其适遗形其乐忘老幸也然江南士女语才子者多云元白以子之故使仆不得独步于吴越间亦不幸也今垂老复遇梦得得非重不幸耶梦得梦得文之神妙莫先于诗若妙与神则吾岂敢如梦得雪里髙山头白早海中仙果子生迟沉舟侧畔千帆过病树前头万木春之句之类真谓神妙在在处处应当有灵物防之岂惟两家子侄秘藏而已巳酉嵗三月五日乐天解
　　祭中书韦相公文
　　维太和三年嵗次已酉六月已酉朔三十日戊寅中大夫守太子宾客分司东都上柱国晋阳县开国男食邑三百户赐紫金鱼袋白居易谨以茶果之奠致祭于故中书侍郎平章事赠司空韦公徳载维公忠贞大节辅弼嘉谟倚注深恩哀荣盛礼伏见册赠制中已详惟公世禄官业家行士风茂学清词冲襟宏度伏见碑志文中已详此不重书但申夙愿公佩服世教栖心空门外为君子儒内修菩萨行常接余论许追髙踪元和中出守开忠二郡日公先以喻金鑛偈相问往复再三由是法要心期始相防合长庆初俱为中书舍人日寻诣普济寺宗律师所同受八戒各持十斋由是香火因縁渐相亲近及公居相位走在班行公府私家时一相见佛乗之外言不及他誓趋菩提交相度脱去年臈月胜业宅中公云必结佛縁无如愿力因自开经箧出大方广佛华严经中十愿品一通合掌焚香口读手授云自持防始传一人曾未经旬公即捐馆追思覆视似不偶然今即日于道场斋心持念一愿一力如公在前以至他生不敢废坠若与公同科第联官寮奉笑言蒙推奬穷通荣悴之感离合存殁之悲尽成虚空何足言叹今兹荐奠不设荤腥庶几降临鉴察精意噫浮生是幻真谛非空灵鹫山中既同前防兜率天上岂无后期呜呼韦君先后间耳伏惟尚飨
　　祭弟文
　　维太和二年嵗次戊申十二月壬子朔三十日辛巳二十二哥居易以清酌庶羞之奠致祭于郎中二十三郎知退之灵日月不居新妇儿等衅酷如昨俯及嵗暮奄过大祥礼制云终追号永逺哀纒手足悲裂肝心痛深痛深孤苦孤苦呜呼自尔去来再周星嵗前事后事两不相知今因奠设之时粗表一二吾去年春授秘书监赐紫今年春除刑部侍郎孤苦零丁又加衰疾殆无生意岂有宦情所以僶俛至今待终儿服制今已请长告或求分司即拟移家尽居洛下亦是夙意今方决行养病抚孤聊以终老合家除苏苏外普疋通健儿颇有文性吾每自教诗书二三年间必堪应举阿罗日渐成长亦胜小时吾竟无儿穷独而已茶郎叔母以下并在郑滑职事依前蕲蕲卿娘卢八等同寄苏州免至饥冻遥怜在符离庄上亦未取归宅相得彭泽塲官各知平善骨兜竹石香钿等三人久经驱使昨大斋祥日各放从良寻收膳娘新妇看养下邽杨琳庄今年买了并造院堂已成往日亦曾商量他时身后甚要新昌西宅今亦买讫尔前后所着文章吾自检寻编次勒成二十巻题为白郎中集呜呼词意书迹无不宛然惟是防神不知去处每开一卷刀搅肺肠每读一篇血滴文字拟凭崔二十四舍人譔序他日及吾文集同付罗收传前年以来合家所造斋供功徳皆领得否朔望晨夕飨奠复尝来无不谕音容潜殁已久乃至梦寐相见全稀岂幽冥道殊莫有拘碍将精爽迁散杳无觉知不然何一去三年而茫昧若此吾今头白眼闇筋力日衰黄壤之期亦应不逺但恐前后乖隔不知得见尔无下邽北村尔茔之东是吾他日归全之位神縦不合骨且相依岂恋余生愿毕此志呜呼奠筵将彻帏帐欲收此生之间岂有见日未死之际应无忘期仰天一号心骨破碎犹冀万一闻吾此言痛心痛心千万千万尚飨
　　祭李司徒文
　　维太和四年嵗次戊戌七月癸酉朔十九日辛夘中大夫守太子宾客分司东都上柱国赐紫金鱼袋白居易内从表弟朝请大夫守少府监上柱国李翺谨以清酌庶羞之奠致祭于故相国兴元节度赠司徒李公惟公之生树名制节忠贞谅直天下所仰惟公之殁遭罹祸乱寃愤痛酷天下所知虽千万其言终不能尽故兹奠次但写私诚居易应进士时以鄙劣之文防公称奬在翰林日以拙直之道防公扶持公虽徇公愚则受赐或中或外或合或离契濶绸缪三十余载至于豆觞之防轩盖之游多奉光尘承欢惠眷遇既深于常等痛愤实倍于众情永诀奈何长恸而已翺情兼中外分辱眷知绵以嵗时积成交旧敢申薄奠庶鉴防忠呜呼哀哉伏惟尚飨
　　祭防之文
　　维太和五年嵗次已亥十月乙丑朔十日辛巳中大夫守河南尹上柱国晋陵县开国男食邑三百户赐紫金鱼袋白居易以清酌庶羞之奠敬祭于故相国鄂岳节度使赠尚书右仆射元相微之惟公家积善庆天钟粹和生为国祯出为人瑞行业志略政术文华四科全才一时独步虽歴将相未尽謩猷故风华但树于藩方功利不周于夷夏噫此苍生之不遇也在公岂有所不足耶诗云淑人君子胡不万年又云如可赎兮人百其身此古人哀惜贤良之恳辞也若情理愤痛过于斯者则号呼抑郁之不暇又安可胜言哉呜呼微之贞元季年始定交分行止通塞靡所不同金石胶漆未足为喻死生契濶者三十载歌诗唱和者九百章播于人间今不复叙至于爵禄患难之际寤寐忧思之间誓心同归交感非一布在文翰今不重云唯近者公拜左丞自越过洛醉别愁泪投我二诗云君应恮我留连久我欲与君辞别难白头徒侣渐稀少明日恐君无此欢又曰自识君来三度别这回白尽老髭须恋君不去君须防知得后回相见无吟罢涕零执手而去私揣其故中心惕然及公捐馆于鄂悲讣忽至一恸之后万感交怀覆视前篇词意若此得非兆先知之乎无以继寄悲情作哀词二首今载于是以附奠文其一云八月凉风吹白幕寝门廊下哭防之妻孥亲友来相吊唯道皇天无所知其二云文章卓荦生无敌风骨精灵殁有神哭送咸阳北原上可能随例作埃尘呜呼防之始以诗交终以诗诀弦笔而絶其今日乎呜呼防之三界之间谁不生死四海之内谁无交朋然以我尔之身为终天之别既往者已矣未死者如何呜呼防之六十衰翁灰心血泪引酒再奠抚棺一呼佛经云凡有业结无非因集与公縁防岂是偶然多生以来几离几合既有今别宁无后期公虽不归我应继往安有形去而影在皮亡而毛存者乎呜呼防之言尽于此尚飨
　　唐故湖州长城县令赠户部侍郎博陵崔府君神道碑铭【并序】
　　公讳孚字某古太岳也今博陵人也唐虞之际因生为姜姓暨周封齐分类曰崔氏长源逺派大族清门珪组贤俊凖绳济美斯崔氏所以绵千祀而甲百族也隋散骑常侍讳洽六代祖也唐兾州武强令讳绍曾祖也监察御史讳预王父也常州江隂令育皇考也公幼以门防子补太庙斋郎初调授汝州叶县尉再调改宋州单父尉时天寳末盗起燕蓟毒流梁宋屠城杀吏如火燎原单父之民将坠涂炭公感激奋发仗顺兴兵挫败贼徒保全乡县拳勇之旅归之如云方欲纠合貔虎敺诛虵豕京观羣盗金汤一方本道节度使竒之将议上间防有同事者争功隂相倾夺公超然脱屣遂以族行东游江淮安时俟命属吴王出閤领镇求才抚人常闻公名试以吏事遂表请为宋城尉事举移假涟水令赏绯鱼袋县政修转常州録事参军纠察课赋浙东采访使闻之奏授越州余姚令吏畏人悦嵗未满浙西采访使知之奏改湖州长城令长城之理又加于前二邑焉政成秩满解印罢去优游自得独善其身兴元元年疾殁于宋太和五年迁葬于洛享年若干诏赠尚书户部侍郎夫人陇西李氏追封岐国夫人皆从子贵也公为人仪表魁梧气概倜傥负不羁之才慕非常之功始发轫于单父志立而功不就终税驾于长城道行而位不达善庆所积实生司空司空讳礼公之幼子也以学发身以文饰吏以干蛊克家以忠壮许国典十郡领二镇再厘东土追命上公虽天与之位亦由公义方之训辅而成焉大丈夫贮蓄财术树置功利镃錤富贵焯燿邦家不当其身而得于后父析子荷相去几何呜呼崔公何不足之有按国典官五品以上墓庙得立碑又按丧葬令凡诸赠官得同正官之制其孙彦防彦佐等奉父命述祖徳揭石于墓勒铭于碑铭曰
　　天无全功贤无全福既享天爵难兼世禄矫矫崔公道积厥躬大志长畧巻于懐中黄绶遏寇思奋竒功铜印字人躬行古风才髙位下步濶途穷竟戢羽翮不展心胸天道有知善积庆终昭哉报施其在司空
　　大唐泗洲开元寺临坛律徳徐泗濠三州僧正明逺大师塔碑铭【并序】
　　婆娑世界中有释迦如来出为上首如来灭后像法中或罗汉僧或菩萨僧在在处处出为上首佛道未丧间生其人故泗州开元寺临坛律徳大师实一方上首也大师醮郡酂人世姓防氏僧号明逺七嵗依本郡霈禅师出家十九从泗洲灵穆律师受具戒五夏通四分律俱舍论乃升讲座乃登戒坛元和元年众请充当寺上座明年官补为本州僧正统十二部开元寺北地二百步作讲堂七间僧院六所又淮泗间地卑多雨潦嵗有水害师与郡守苏遇等谋于沙湖西隙地创避水僧坊建门廊防堂厨厩二百间植松杉楠柽桧一万本由是僧与民无垫溺患旋属灾焚本寺寺歼像灭僧溃者数年师与徐州节度使王侍中有縁【侍中名智兴】遂合愿叶力再造寺宇乃请师为三郡僧正奏乞连置戒坛因其施利廓其规度侍中又以家财万计助而成之自殿阁堂亭廊庖廪藏洎僧徒臧获佣保马牛之舍凡二千若干百十间其中像设之仪器用之具一无阙者长庆五年春作太和元年秋成轮奂庄严星环棊布如自地踊若从天降供施无虚日钟梵有常声四众知归万人改观于是增上慢者起敬种善根者发心利喜饶益巨能具举若非大师于福智僧中而得第一若非侍中于敬信人中亦为第一则安能大作佛事而中兴像教者乎故如来所谓我灭后我法传授于弟子嘱于大臣斯言信矣师以太和八年十二月十九日斋时终于本寺本院是月二十九日道俗众万辈恭敬悲泣备涅槃威仪迁全身归于湖西塼塔遵本教而奉先志也报年七十僧臈五十有一始出家讫于迁化志业行愿道力化縁引而伸之随日广大前后临戒坛者八登律座者十有五僧尼得度者三万众江淮行化者四十年或疑是人如来所使罗汉菩萨吾焉知之初大师以功徳为心既成而化侍中以譔録见托未就而薨今按弟子僧僧亮元素行状序而铭之呜呼所以满大师之愿终侍中之志也铭曰
　　平地踊塔多寳示现险路化城导师方便翳我大师亦有大愿像法是塔庙是建佛人交接两得相见法有毗尼象有僧尼承教于佛得度于师宣传戒藏振起律尼四十余载勤而行之福徳如空不可思议縁合而来功成而去知性不动色身无住示有迁化非实灭度表塔勒铭门人恋慕
　　东都十律大徳长圣善寺鉢塔院主智如和尚茶毗幢记
　　浮图教有茶毗威仪事具涅槃经陁罗尼门有佛顶呪功徳事具尊胜经经文甚详此记不载今但载大师僧行佛事兴建幢义趣而已大师姓吉号智如绛郡正平人自孩及童不饮酒不茹荤不食肉不儿戏年十二授经于僧皎二十二受具戒于僧晤学四分律于昙【徒含切】濬律师通楞伽思益心要于法凝大师贞元中寺举省选累补昭成敬爱等五寺开法临坛大徳由是行寖髙名寖重僧尼辈请以圣善寺勅置法寳严持院处之居十年而法供无虚日律讲无虚月使疑者信堕者勤增上慢者退僧风骤变佛事勃兴实我师传授诱诲之力也太和八年十二月二十三日终于本院报年八十六僧夏六十五明年正月十五日合都城道俗万数具涅槃仪移窆于龙门祖师塔陂又明年某月某日用阇维法迁祔于奉先寺祖师塔西而建幢焉噫大师自出家至即世前后讲毗尼三十防度苾【覔笔切】蒭百千人乗律登坛施法行化者五十五载而身相长大面相端严心不放逸口无戏论四部瞻仰敬而畏之矧又以直心坐道场以密行传法藏为东王城十大徳首为南赡部八闗戒师名冠万僧利及百众所谓提智慧剑破烦恼贼挝【庄加切】无畏鼓降内外魔凛乎佛庭之直臣郁乎僧坛之大将者也初师之将迁化也无病无恼宴坐斋心领一童诣诸寺遇像致敬逢僧与游口虽不言心若黙别后数日而化识者异之及临尽灭也告弟子言我殁后当依本院先师遗法勿塔勿坟唯造佛项尊胜陁罗尼经一幢置吾茶毗之所吾形之化吾愿常在愿依幢之尘之影利益一切众生吾愿足矣今院主上首弟子振公洎传法受遗侍者弟子某等若干人合力建幢以毕师志振辈以居易辱为是院门徒者有年矣又十年以还防师授八闗斋戒见托为记附于真言盖欲以奉本教而满先愿寻往因而集来果也欲重宣此义以一偈赞之偈云
　　幢功徳甚大师行愿甚深孰见如是幢不发菩提心















　　白氏长庆集卷六十九
　　钦定四库全书
　　白氏长庆集巻七十
　　唐　白居易　撰
　　铭志赞序祭文记辞传【凡十八首】
　　酒功赞【并序】
　　晋建威将军刘伯伦嗜酒有酒德颂传于世唐太子宾客白乐天亦嗜酒作酒功赞以继之其词云
　　麦麯之英米泉之精作合为酒孕和产灵孕和者何浊醪一樽霜天雪夜变寒为温产灵者何清醑一酌离人迁客转忧为乐纳诸喉舌之内淳淳泄泄醍【他礼切】醐【洪孤切】沆【何党切】瀣【何戒切】沃诸心胷之中熙熙融融膏泽和风百虑齐息时乃之徳万縁皆空时乃之功吾尝终日不食终夜不寝以思无益不如且饮
　　唐故武昌军节度处置等使正议大夫检挍戸部尚书鄂州刺史兼御史大夫赐紫金鱼袋尚书右仆射河南元公墓志铭【并序】
　　公讳稹字防之河南人六代祖岩隋兵部尚书封昌平公五代祖隋北平太守髙祖义端魏州刺史曾祖延景岐州参军祖讳悱南顿县丞赠兵部员外考讳寛比部郎中舒王府长史赠尚书右仆射妣荥阳郑氏追封陈留郡太夫人公即仆射府君第四子后魏昭成皇帝十五代孙也公受天地粹灵生而岐然孩而嶷然九嵗能属文十五明经及第二十四试判入四等署秘省挍书二十八应制策入三等拜左拾遗即日献教本书数月闲上封事六七宪宗召对言及时政执政者疑忌出公为河南尉丁陈留太夫人忧哀毁过礼杖不能起服除之明日授监察御史使平蜀按任敬仲狱得情又劾奏东川帅违诏条过籍税又奏平涂山甫等八十八家寃事名动三川三川人慕之其后多以公姓字名其子朝廷病东诸侯不奉法东御史府不治事命公分台而董之时有河南尉离局从军职尹不能止监察使死其柩乗传入邮邮吏不敢诘内园司械系人逾年登府不得知飞龙使匿赵氏亡命奴为养子主不敢言浙右帅封杖杖安吉令至死子不敢愬凡此者数十事或奏或劾或移嵗余皆举正之内外权宠臣无奈何咸不快意防河南尹有不如法事公引故事奏而摄之甚急先是不快者乗其便相噪嗾坐公専逞作威黜为江陵士曺掾居四年徙通州司马又四年移虢州长史长庆初穆宗嗣位旧闻公名以膳部员外郎征用既至转祠部郎中赐绯鱼袋知制诰制诰王言也近代相沿多失于巧俗自公下笔俗一变至于雅三变至于典谟时谓得人上嘉之数召与语知其有辅弼才擢授中书舍人赐紫金鱼袋翰林学士承防寻拜工部侍郎旋守本官同中书门下平章事公既得位方将行已志答君知无何有憸人以飞语构同位诏下按验无状上知其诬全大体与同位两罢之出为同州刺史始至急吏缓民省事节用嵗收羡财千万以补亡户逋租其余因弊制事赡上利下者甚多二年改御史大夫浙东观察使将去同同之耆幼鳏独泣恋如别慈父母遮道不可通诏使呵挥鞭有见血者路辟而后得行先是明州嵗进海物其淡蚶【呼甘切】非礼之味尤速坏课其程日驰数百里公至越未下车趋奏罢自越抵京师邮夫获息肩者万计道路歌舞之明年辨沃瘠察贫富均劳逸以定税籍越人便之无流庸无逋赋又明年命吏课七郡人各筑陂塘春贮水雨夏溉旱苗农人赖之无饿殍在越八载政成课髙上知之就加礼部尚书降玺书慰谕之示旌宠又以尚书左丞征还旋改户部尚书鄂岳节度使在鄂三载其政如越太和五年七月二十二日遇暴疾一日薨于位春秋五十三上闻之轸悼不视朝赠尚书右仆射加赙赠焉前夫人京兆韦氏懿淑有闻无禄早世生一女曰保子适挍书郎韦绚今夫人河东裴氏贤明知礼有辅佐君子之劳封河东郡君生三女曰小迎未笄道卫道扶龆【田聊切】龀【初谨切】一子曰道防三嵗仲兄司农少卿积侄御史台主簿某等衔哀襄事裴夫人韦氏长女暨诸孤等号防廧【慈良切】翣【即涉切】以六年七月十二日祔葬于咸阳县奉贤乡洪渎原从先宅兆也公着文一百巻题为元氏长庆集又集古今刑政之书三百巻号类集并行于代公凡为文无不臻极尤工诗在翰林时穆宗前后索诗数百篇命左右讽咏宫中呼为元才子自六宫两都八方至南蛮东夷国皆写传之每一章一句出无胫而走疾于珠玉又观其述作编纂之防岂止于文章刀笔哉实有心在于安人治国致君尧舜致身伊皋耳抑天不与耶将人不幸耶予尝悲公始以直躬律人勤而行之则坎防而不偶谪瘴乡凡十年发斑白而归来次以权道济世变而通之又龃龉而不安居相位仅三月席不暖而罢去通介进退卒不获心是以法理之用止于举一职不布于庶官仁义之泽止于惠一方不周于四海故公之心不足也逢时与不逢时同得位与不得位富贵与浮云同何者时行而道未行身遇而心不遇也执友居易独知其心以泣濡翰书铭于墓曰呜呼防之年过知命不谓之夭位兼将相不谓之少然未康吾民未尽吾道在公之心则为不了嗟乎哉道广而俗隘时矣夫心长而运短命矣夫呜呼防之已矣夫唐故虢州刺史赠礼部尚书崔公墓志铭
　　唐有通四科达三教者曰惟崔公公讳亮字晦叔其先出于炎帝至裔孙穆伯受封于崔因而命氏汉初始分为清河博陵二祖故其后称博陵人曾祖悦洛州司户参军赠太子少保祖光迪赠赞善大夫考杭扬州司马兼通事舍人赠太子少师妣太原王氏赠晋阳郡太夫人公即少师季子解褐补秘书省挍书郎宣越二府奏授协律郎大理评事朝廷知其才征授监察转殿中歴侍御史膳部驾部员外郎洛阳令密州刺史公既至密密民之冻馁者赈防之疾疫者救疗之胔骼【各额切】未殡者命葬藏之男女过时者趋【读曰促】嫁娶之三月而政立二年而化行密人悦之发于謡咏换歙州刺史其政如密先是歙民畜马牛而生驹犊者官书其数吏縁为奸公既下车尽焚其籍孳息货易一无所问先是歙民居山险而输税米者担负跋涉勤苦不支公许其计斛纳缗贱入贵出官且获利人皆忘劳农人便之归如流水朝廷闻其政征拜刑部郎中谢病不就俄改湖州刺史政如密歙加之以聚羡财而代逋租则人不困谨茶法以防黠吏则人不苦修堤塘以备旱嵗则人不饥罢氓赖之如依父母入为秘书少监改曹州刺史兼御史中丞谢病不就拜太常少卿迁谏议大夫屡上封章言行职举上召对加金紫以奬之假貂蝉以宠之未几朝有大狱人心惴骇势连中外众以为寃百辟在廷无敢言者公独进及霤【力救切】危言触鳞天威赫然连叱不去遂置笏伏陛极言是非血泪盈襟词竟不屈上意稍悟容而聴之卒使罪疑惟轻实公之力既而真拜因旌忠臣由是正气直声震耀朝右搢绅者贺皆曰国有人焉国有人焉公以为名不可多取退不必待年决就长告径遵归路朝廷不得已在途拜太子宾客分司东都公济源有田洛下有宅劝诲子弟招邀宾朋以山水琴酒自娱有终焉之志无何又除虢州刺史盖执政者惜其去将欲驯而复用之太和七年七月十一日遇疾薨于虢州廨舍天子废朝一日赠礼部尚书周行士林闻者相吊宗族交友靡不出涕遗直遗爱公兼有焉呜呼公之将终也遗诫诸子其书大畧云吾年六十六不为无夀官至三品不为不达死生定分何足过哀自天寳已还山东士人皆改葬两京利于便近唯吾一族至今不迁我殁宜归全于滏【扶古切】阳先茔正首邱之义也送终之事务从俭薄保家之道无忘孝悌吾玉磬琴留别乐天请为墓志云尔夫人范阳卢氏先公而殁有子九人长曰煴【于云切】通事舍人次曰刍言罕言举进士次曰缓中牟尉其下皆幼稚煴等哀毁孝敬号防轜【乳兖切】翣【即涉切】以九年四月二十八日用大葬之礼归窆于磁州昭义县磁邑乡北原迁卢夫人而合祔焉遵理命也公之丁少师忧也退居髙邮其地卑湿泣血卧苫者三载因病痹其两股焉逮于终身竟不能趋拜从祖弟仁亮窜谪巴南殁而后归公先命长男煴防丧归葬后命幼子聴继絶承祧自宗族及朋执间有死无所归孤无所依者公或葬之祭之或衣之食之或防之嫁之侯齐二家之类是也故闺门称其孝羣从仰其仁交游服其义可不谓徳行乎公幼嗜学长善属文以词赋举进士登甲科以书判调天官入上等前后文集凡若干巻尤工五言七言诗警防之篇多在人口其余著述作者许之可不谓文学乎公之典密歙湖也理化如彼可不谓政事乎居大谏骑省也忠谠如此可不谓言语乎公夙慕黄老之术斋心受箓伏气链形暑不流汗冬不挟纩肤体顔色氷清玉温未识者望之如神仙中人也在湖三嵗嵗修三元道斋辄有彩云灵鹤回翔坛上久之而去前后致斋七八而鹤来仪者凡三百六十其内修外感也如此可不谓通于大道乎公之晩年又师六祖以无相为心地以不二为法门每遇僧徒辄论真谛虽耆年宿徳皆心伏之及易箦之夕大怖将至如入三昧恬然自安仍于遗疏之末手笔题云暂荣暂悴敲石火即空即色眼生花许时为客今归去大厯元年是我家解空得证也又如此可不谓达于佛性乎总而言之故曰通四科达三教者也居易不佞辱与公游者三十余年年老分深定为执友况奉遗札托为斯文且慙鄙陋不敢辞让铭曰
　　滏山之阳鼓山之下吉日吉土载封载树呜呼博陵崔君之墓
　　唐故溧水县令太原白府君墓志铭【并序】
　　公讳季康字某太原人秦武安君起之裔胄北齐五兵尚书建之五代孙也曾祖讳士通皇朝利州都督祖讳志善尚衣奉御父讳鏻【离珍切】扬州录事参军公即录事府君次子歴华州下邽尉怀州河内丞徐州彭城令江州浔阳令宿州虹县令宣州溧水令没于官舍明年某月某日归葬于华州下邽县某乡某原享年若干呜呼公为人温恭信厚为官贞白严重友于兄弟慈于子侄乡党推其行交游让其才自尉下邽至宰漂水皆以洁廉通济见知郡守流誉于朋寮才不偶时道屈于位而徒劳于州县竟不致于青云命矣夫哀哉公前夫人河东薛氏先公若干年而没生二子一女女号鉴虚未筓出家长子某杭州于潜尉次子某睦州遂安尉后夫人髙阳敬氏父讳某某官生一子二女女皆早夭子曰敏中进士出身前试大理评事歴河东郑滑邠宁三府掌记夫人在室以孝敬奉亲为淑女既嫁以柔和从夫为顺妇及主家以慈正训子为贤母故敏中遵其教饬其身升名甲科歴聘公府以文行称于众以禄养荣于亲虽自有兼才然亦由夫人训之所致也夫人以太和七年正月某日寝疾终于下邽别墅享年若干明年某月某日啓漂水府君薛夫人宅兆而合祔焉礼也时诸子尽殁独敏中号泣襄事托从祖兄居易铭于墓石铭曰
　　繄我叔父漂水府君治本于家事施政于县民繄我叔母髙阳夫人德修于室家庆积于闺门训着趋庭善彰卜邻故其嗣子休有令闻
　　序洛诗
　　序洛诗白乐天自序在洛之乐也予歴览古今歌咏自风骚之后苏李以还【李陵苏武始为五言诗】次及鲍谢徒迄于李杜辈其间词人闻知者累百诗章流传者钜万观其所自多因谗寃谴逐征戍行旅冻馁病老存殁别离情发于中文行于外故愤忧怨伤之作通计今古什八九焉世所谓文士多数竒诗人尤命薄于斯见矣又有以知理安之世少离乱之时多亦明矣予不佞喜文嗜诗自幼及老着诗数千首以其多矣故章句在人口姓氏落诗流虽才不逮古人然所作不啻数千首以其多矣作一数竒命薄之士亦有余矣今夀过耳顺幸无病苦官至三品免罹饥寒此一乐也太和二年诏授刑部侍郎明年病免归洛旋授太子宾客分司东都居二年就领河南尹事又三年病免归履道里第再授宾客分司自三年春至八年夏在洛凡五周嵗作诗四百三十二首除丧眀哭子十数篇外其他皆寄怀于酒或取意于琴闲适有余酣乐不暇苦词无一字忧叹无一声岂牵强所能致耶盖亦发中而形外耳斯乐也实本之于省分知足济之以家给身闲文之以觞咏歌饰之以山水风月此而不适何往而适哉兹又以重吾乐也予尝云治世之音安以乐闲居之诗泰以适苟非理世安得闲居故集洛诗别为序引不独记东都履道里有闲居泰适之叟亦欲知皇唐太和嵗有理世安乐之音集而序之以俟夫采诗者甲寅嵗七月十日云尔
　　画弥勒上生帧【侧迸切】赞【并序】
　　南赡部州大唐国东都城长夀寺大苾刍道嵩存一惠【阙】等六十人与优婆塞士良惟俭等八十人以太和八年夏受八戒修十善设法供舍净财画兜率陁天宫弥勒上生内众一铺眷属围绕相好庄严于是嵩等曲躬合拳焚香作礼发大誓愿愿生内宫劫劫生生亲近供养按本经云可以除九十九亿劫生死之罪也有弥勒弟子乐天同生愿遇是縁尔时稽首当来下生慈氏世尊足下致敬无量而説赞曰
　　百四十心合为一诚百四十口发同一声仰慈氏名愿我来世一时上生
　　绣西方帧赞【并序】
　　西方阿弥陀佛与阎浮提有愿此土众生与彼佛有縁故受一切苦者先念我名祈一切福者多图我像至于应诚来感随愿往生神速变通与三世十方诸佛不侔噫佛无若干而愿与縁有若干也有女弟子农郡君姓杨号莲花性发愿舍浄财绣西方阿弥陀佛像及本国土眷属一部奉为故李氏长姊杨夫人灭宿殃追冥祐也夫范铜设绘不若刺绣文之精勤也想形念号不若覩相好之亲近也即造之者诚不得不着感不得不通受之者罪不得不灭福不得不集尔时莲花性焚香合掌跪唱赞云
　　金方刹金色身资圣力福幽防造者谁农君受者谁杨夫人
　　祭崔相公文
　　维太和六年嵗次壬子十月庚申朔二十四日癸未中大夫守河南尹上柱国晋阳县开国男食邑三百户赐紫金鱼袋白居易谨以清酌庶羞之奠敬祭于故相国吏部尚书赠司空崔公敦诗惟公德望事业识度操履为时而生作国之纪岩廊匡辅藩部政治父母黎元股肱天子斯皆谈在人口播于人耳今所叙者眷知而已呜呼自古及今实重知音故诗美伐木易称断金始愚与公同入翰林因官识面因事知心献纳合章对扬联襟以忠相勉以义相箴朝案同食夜牀并衾绸缪五年情与时深及公登庸累分阃镇愚亦去国出领符印徐宣逺部忠杭遐郡鴈去寄书潮来传信无由防合祗望音问未卜后期但敦前分余太和之初连征归朝公长夏司愚贰秋曹玉徳弥温松心不凋南宫多暇屡接游遨竹寺雪夜杏园花朝杜曲春晚潘亭月髙前对青山后携浊醪微之梦得慕巢师皋或征雅言酣咏陶陶或命俗乐丝管嘈嘈借草防松枕麴餔糟曾未周嵗索然分镳【卑遥切】公又授钺南抚荆蛮报政入觐复总天官愚因谢病东归涧瀍方从四皓旅守三川时蒙问讯日奉周旋岂无要约良有由縁洛城东隅履道西偏修篁回合流水潺湲与公居第门巷相连与公齿发甲子同年两心相期三径之间优游擕手而终老焉呜呼易失者时难忱者天既夺我志又歼我贤邱园未归馆舍先捐百身莫赎一梦不还郁郁佳城茫茫九原凄凄箫鼓惨淡风烟祖奠迟迟泣涕涟涟平生亲友罗拜柩前贤人已矣天地苍然呜呼哀哉敦诗尚飨
　　祭崔常侍文
　　维太和元年嵗次乙夘二月丙午朔七日壬子中大夫守太子宾客分司东都上柱国赐紫金鱼袋白居易谨以清酌庶羞之奠敬祭于故秘书监赠礼部尚书崔公惟公之世禄家行文华政事播于时论此不复云今但叙旧好写衷诚而已呜呼居易弟兄与公伯仲前后科第同登者四五属为僚友三十余年又膳部房与公同声尘之游定胶漆之分两家不幸十年以来哀亹所钟零落殆尽我老君病惟余二人天不憗【鱼觐切】遗公又即世不登大位不享永年夙志莫伸幽愤何极居易方属疾恙不遂执绋遣侄阿往展情礼此如不祭永痛奈何呜呼重易平生知我寝门一恸可得而闻乎呜呼重易平生嗜酒奠筵一酌可得而歆乎呜呼哀哉伏惟尚飨
　　磐石铭【并序】
　　太和九年夏有山客赠余磐石转寘于履道里第时属炎暑坐卧其上爱而铭之云尔
　　客从山来遗我磐石圆平腻滑广袤六尺质凝云白文拆烟碧莓苔有斑麋鹿其迹置之竹下风扫露滴坐待禅僧眠留醉客清冷可爱支体甚适便是白家夏天床席
　　东林寺白氏文集记
　　昔余为江州司马时常与庐山长老于东林寺经藏中披阅逺大师与诸文士唱和集巻时诸长老请予文集亦置经藏唯然心许他日致之迨兹余二十年矣今余前后所着文大小合二千九百六十四首勒成六十巻编次既毕纳于藏中且欲与二林结他生之缘复曩嵗之志也故自忘其鄙拙焉仍请本寺长老及主藏僧依逺公文集例不借外客不出寺门幸甚太和九年夏太子宾客晋阳县开国男太原白居易乐天记
　　圣善寺白氏文集记
　　中大夫守太子少傅冯翊县开国侯上柱国赐紫金鱼袋太原白居易字乐天与东都圣善寺鉢塔院故长老如满大师有斋戒之因与今长老振大士为香火之社乐天曰吾老矣将寻前好且结后縁故以斯文寘于是院其集也帙六十五巻凡三千二百五十五首【元相公先作集序并目録一巻在外】题为白氏文集纳于律疏库楼仍请不出院门不借官客有好事者任就观之开成元年五月十三日乐天记
　　看题文集石记因成四韵以美之
　　中散大夫守河南尹赐紫金鱼袋李绅
　　寄玉莲花藏缄珠贝叶扃院闲容客读讲倦许僧聴部列雕金榜题存刻石铭永添鸿寳集莫杂小乗经唐银青光禄大夫太子少保安定皇甫公墓志铭【并序】
　　公姓皇甫讳镛【以中切】字龢【戸戈切】卿始封祖防子也周克殷封于宋九代至戴公戴公之子曰皇父因字命族为皇父氏至秦徙茂林改父为甫及汉迁安定期那其后为朝那人五代祖珍义资建二州刺史曾祖文房髙陵令祖邻几赐汝州刺史考愉累赠尚书左仆射太子太保妣洛阳贾氏赠姑臧郡太夫人公由进士出身补夏阳主簿试左武卫兵曺充宣歙观察推官转大理评事诏征授监察御史改秘书郎殿中侍御史内供奉始赐朱绂银印充凤翔节度判官营田副使旋又征还真拜殿内改比部员外郎河南令都官郎中河南少尹歴太子左右庶子并分司东都俄又征拜国子祭酒未几谢疾改太子宾客转秘书监分司又就拜检挍左散骑常侍兼太子宾客转秘书监分司始加命服正三品又迁太子少保分司封安定县开国男食邑三百户始立家庙享三世公先娶博陵崔氏后娶范阳卢氏二夫人皆有淑徳先公而殁有二子曰璥【居影切】曰珧【余招切】一女适太原王諲【伊真切】以开成元年七月十日寝疾薨于东都宣教里第享年七十七皇帝废朝一日是嵗十月三日用大葬之礼归全于河隂县广武原从太保府君先茔以卢夫人合祔焉公自将仕郎累阶至银青光禄大夫自武骑尉累勲至上柱国自布衣而佩服金紫自旅食而庙飨祖考封爵被乎身褒赠及乎先官品防乎后大其门肥其家儒者之荣无阙焉皆求已稽古之力自致耳公为人器宇甚宏衣冠甚伟寡言正色人望而敬之至于燕游觞咏之间则其貌温然如春其心油然如云也初元和中公始因郎官分司东洛由是得伊嵩趣惬吏隠心故前后歴官八九凡二十有五年优游洛中笑哂无意得丧穷达与道始终澹然不动其心以至于考终命闻者慕之谓为达人当宪宗朝公之仲居相位操利权也从而附离者有之公独超然虽贵介之势不能及及仲之失宠得罪也从而縁坐者有之公独皦【吉了切】然虽骨肉之亲不能累识者心伏号为伟人公好学善属文尤工五言七言诗有集十八卷又着性言十四篇居易辱与公游迨二纪矣自左右庶子歴宾客讫于少保傅皆同官东朝分务东周在寮友间闻知最熟故得以实录志而铭曰
　　贤哉少保令闻令仪金璧其操鸾凰其姿徳如斯夀如斯位如斯呜呼人爵天爵实兼有之广武之原大河之湄告筮从吉土良时封于兹树于兹呜呼少保之墓百代可知
　　唐故银青光禄大夫秘书监曲江县开国伯赠礼部尚书范阳张公墓志铭【并序】
　　公讳仲芳字靖之其先范阳人晋司空茂先之后永嘉南迁始徙居于韶之曲江县后嗣因家焉唐朝赠太常卿讳愈公之曾祖也岭南节度使广州刺史殿中监讳九皋公之王父也赠尚书右仆射讳抗公之皇考也赠颍川郡夫人陈氏公之皇妣也都昌令仲端以下四人公之兄也监察御史仲孚以下二人公之弟也博陵郡夫人崔氏公之夫人也右清道率府曺胄景宣进士茂明经智周公之子也监察御史里行杨澥挍书郎陆宾虞公之壻也公即仆射府君第五子贞元中进士举及第博学选登科补集贤院挍书郎丁内忧丧除复补正字选授咸阳尉鄜坊节度使辟为判官奏授监察御史里行俄而真拜歴殿中转侍御史仓部员外郎金州刺史度支郎中驳宰相事议出为遂州司马移复州司马俄迁刺史改曺州刺史河南少尹郑州刺史入为谏议大夫福建观察使兼御史中丞征还为太子賔客再为左散骑常侍京兆尹华州刺史兼御史大夫秘书监勲至上柱国阶至银青光禄大夫封至曲江县开国伯食邑七百户开成二年四月某日薨于上都新昌里第诏赠礼部尚书以某年八月某日归葬于河南府某县某乡某村仆射府君之封域焉公幼好学长善属文俯取科第如拾地芥着文集三十卷藏于家纂制诏一百巻行于代尤工五言章句诗家流称之尝譔先仆射府君神道碑及丞相文献始兴公庙碑由文得礼秉笔者许之文献始兴公九龄即公之伯祖开元中以儒学诗赋独步一时及辅弼明皇帝号为贤相余庆济美宜在于公公沿其业袭其文而不嗣其位惜哉况公为人温良冲淡恬然有君子徳立朝直清贞谅肃然有正人风在官寛重易简绰然有长吏体为子弟孝敬为伯父慈和与朋友信宠辱不惊其心喜愠不形于色入仕四十载歴官二十五享年七十二才如是禄如是夀如是宜哉居易与公少同官老同游结交慕徳久而弥笃故景宣等以论譔先徳见托为文式序且铭勒于墓石铭曰
　　在唐张氏世为儒宗文献既没郁生我公我公沨沨【符中切】学奥词雄縁情体物有文献风庆集于家道积厥躬骏足逸翮天骥防鸿始自筮仕迄于达官六刺藩部再珥貂蝉大谏选重尹京才难宾于望苑宠在蓬山凡所践歴皆有可观终然允臧已矣归全呜呼洛郊北阡邙阜西原佳城一闭陵谷推迁所不泯者令名蔼然
　　齿落辞【并序】
　　开成二年予春秋六十六瘠黑衰白老状具矣而双齿又堕慨然感叹者久之因为齿落辞以自广其辞曰嗟嗟乎双齿自吾有之而俾尔嚼肉咀蔬衔杯潄水丰吾肤革滋吾血髓从幼逮老勤亦至矣幸有辅车非无龂【鱼巾切】腭【逆各切】胡然舍我一旦双落齿虽无情吾岂无情老与齿别齿随涕零我老日来尔去不回嗟嗟乎双齿孰谓而来哉孰谓而去哉齿不能言请以意宣为口中之物忽乎六十余年昔君之壮也血刚齿坚今君之老矣血衰齿寒辅车龂腭日削月朘上参差而下曾何足以少安噫君其聴哉女长辞姥【莫补切】臣老辞主发衰辞头叶衰辞树物无细大功成者去君何嗟嗟独不闻诸道经我身非我有也盖天地之委形君何嗟嗟又不闻诸佛説是身如浮云须臾变灭由是而言君何有焉所宜委百骸而顺万化胡为乎嗟嗟于一牙一齿之间吾应曰吾过矣尔之言然
　　醉吟先生传
　　醉吟先生者忘其姓字乡里官爵忽忽不知吾为谁也宦游三十载将老退居洛下所居有池五六畆竹数千竿乔木数十株台榭舟桥具体而防先生安焉家虽贫不至寒馁年虽老未及耄性嗜酒耽琴淫诗凡酒徒琴侣诗客多与之游游之外栖心释氏通学小中大乗法与嵩山僧如满为空门友平泉客韦楚为山水友彭城刘梦得为诗友安定皇甫朗之为酒友每一相见欣然忘归洛城内外六七十里间凡观寺邱墅有泉石花竹者靡不游人家有美酒鸣琴者靡不过有图书歌舞者靡不观自居守洛川韦布衣家以宴游召者亦时时往每良辰美景或雪朝月夕好事者相过必为之先拂酒罍次开箧诗酒既酣乃自援琴操宫声弄秋思一遍若兴发命家僮调法部丝竹合奏霓裳羽衣一曲若欢甚又命小妓歌杨栁枝新词十数章放情自娯酩酊而后已往往乗兴履及邻杖于乡骑游都邑肩舁【云俱切】适野舁中置一琴一枕陶谢诗数巻舁竿左右悬双酒壶寻水望山率情便去抱琴引酌兴尽而返如此者凡十年其间日赋诗约千余首嵗酿酒约数百斛而十年前后赋酿者不与焉妻孥弟侄虑其过也或讥之不应至于再三乃曰凡人之性鲜得中必有所偏好吾非中者也设不幸吾好利而货殖焉以至于多藏润屋贾祸危身奈吾何设不幸吾好博奕一掷数万倾财破产以致于妻子冻馁奈吾何设不幸吾好药损衣削食链铅烧汞【胡孔切】以至于无所成有所误奈吾何今吾幸不好彼而自适于杯觞讽咏之间放则放矣庸何伤乎不犹愈于好彼三者乎此刘伯伦所以闻妇言而不聴王无功所以游醉乡而不还也遂率子弟入酒房环酿瓮箕踞仰面长吁太息曰吾生天地间才与行不逮于古人逺矣而富于黔娄夀于顔渊饱于伯夷乐于荣啓期健于卫叔寳幸甚幸甚余何求哉若舍吾所好何以送老因自吟咏懐诗云抱琴荣啓乐縦酒刘伶达放眼看青山任头生白发不知天地内更得几年活从此到终身尽为闲日月吟罢自哂揭瓮拨醅又引数杯兀然而醉既而醉复醒醒复吟吟复饮饮复醉醉吟相仍若循环然繇是得以梦身世云富贵幕席天地瞬息百年陶陶然昬昬然不知老之将至古所谓得全于酒者故自号为醉吟先生于时开成三年先生之齿六十有七须尽白发半秃齿双缺而觞咏之兴犹未衰顾谓妻子云今之前吾适矣今之后吾不自知其兴何如
　　苏州南禅院千佛堂转轮经藏石记
　　千佛堂转轮经藏者先是郡太守居易发心蜀沙门清闲矢谟吴僧常敬正神益等僝功商主邓子成梁华等施财院僧法惠满元惠雅等蒇事太和二年秋作开成元年春成堂之费计缗万藏与经之费计缗三千六百堂之中上葢下藏葢之间轮九层佛千龛彩绘金碧以为饰环盖悬镜六十有二藏八面面二门丹漆铜锴【居谐切】以为固环藏敷座六十有四藏之内转以轮止以柅经函二百五十有六经巻五千五十有八【南阎浮提内大小乗经凡八万四千巻按唐开元经录名数与此经藏同于阎浮大数二千之一也】藏成经具之明年苏之缁白徒聚谋曰今功徳如是谁其尸之宜请有福智僧越之妙喜寺长老元遂禅师为之主宜请初发心人前本郡守白少傅为之记佥曰然师既来教行如流僧至如归供施达嚫【初觐切】随日而集堂有羡食路无饥僧游者学者得以安给惠利饶益不可思量师又曰与苾刍众升堂焚香合十指礼千佛然后啓藏发函鸣犍椎唱伽陀授持读讽十二部经经声洋洋充满虚空上下近逺有情识者法音所及无不蒙福法力所摄鲜不归心佻然巽风一变至道所得功徳不自觉知由是而言是堂是经是藏之用信有以表旌觉路也脂辖法轮也示火宅长者子之便门也开毛道凡夫生之大窦也亶其然乎又明年院之僧徒三诣雒都请予为记夫记者不惟记年月述作焉亦在乎辨兴废示劝诫也我释迦如来有言一切佛及一切法皆从经出然则法依于经经依于蔵蔵依于堂若堂坏则蔵废蔵废则经坠经坠则法隠法隠则无上之道几乎息矣呜呼凡我国土宰官支提上首暨摩摩帝辈得不防奉而防念之乎得不保持而増修之乎经有缺必补蔵有隙必葺堂有坏必支若然者真佛弟子得福无量反是者非佛弟子得罪如律开成二年二月一日记
　　苏州南禅院白氏文集记
　　唐冯翊县开国侯太原白居易字乐天有文集七袠合六十七巻凡三千四百八十七首其间根源五常枝派六义恢王教而佛道者多矣然寓兴放言縁情绮语者亦往往有之乐天佛弟子也备闻圣教深信因果惧结来业悟知前非故其集家蔵之外别录三本一本寘于东都圣善寺鉢塔院律库中一本寘于庐山东林寺经蔵中一本寘于苏州南禅院千佛堂内夫惟悉索弊文归依三藏者其意云何且有本愿愿以今生世俗文字放言绮语之因转为将来世世讃佛乗转法轮之縁也三寳在上实闻斯言开成四年二月二日乐天记
  </div>
  <div class="pagination">
   <a href="白氏长庆集_page79.html">
    上一页
   </a>
   <span>
    ...
   </span>
   <a href="白氏长庆集_page75.html">
    75
   </a>
   <a href="白氏长庆集_page76.html">
    76
   </a>
   <a href="白氏长庆集_page77.html">
    77
   </a>
   <a href="白氏长庆集_page78.html">
    78
   </a>
   <a href="白氏长庆集_page79.html">
    79
   </a>
   <span class="current-page">
    80
   </span>
   <a href="白氏长庆集_page81.html">
    81
   </a>
   <a href="白氏长庆集_page81.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
