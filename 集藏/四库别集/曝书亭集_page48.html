<!DOCTYPE html>
<html>
<head>
    <meta charset="UTF-8">
    <title>曝书亭集 - 第 48 页/共 79 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>曝书亭集 - 第 48 页/共 79 页</h1>
    <div class="content">　　序【二】
　　万氏歴代史表序
　　易编年为纪传古史之法微矣其遗意犹存者吾于表有取焉表或年经而国纬或国经而年纬或主地或主时或主世系事微不著者録而见之刘知几曰于帝王则叙其子孙于公侯则纪其年月列行萦纡以相属编字戢孴而相排使读者阅文便覩举目可详此其所以为快也乃又讪其烦费无用得之不为益失之不为损岂笃论乎班固而后表多阙焉不作伏无忌黄景之诸王王子功臣恩泽侯表边韶崔寔延笃之百官表作矣而不传袁希之之汉表熊方之后汉表李焘之歴代宰相年表补前人之阙矣而未备成学之人欲览其要不得未尝勿憾焉鄞人万斯同字季埜取歴代正史之未着表者一一补之凡六十篇益以明史表一十三篇揽万里于尺寸之内罗百世于方册之间其用心也勤其考稽也博俾览者有快于心庶几成学之助而无烦费无用之失者与昔之论史者每以汉书古今人表为非然韩祐续之犹见收于唐志矧季埜所编皆歴代正史所必不可阙者用以镜当世之得失虽附诸史并颁之学官奚不可也
　　五代史记注序
　　欧阳子五代史其初约尹师鲁分撰既而不果师鲁别撰五代春秋载河南集欧阳子诸帝纪实取其材盖心折其辞之简而有法务削繁归于要然司天职方二考之外举凡礼乐兵刑职官食货诸大政略焉勿书即通鉴所载者史反阙之毋乃太简也乎简则必俟后人之注徐无党寥寥数语于大义何补焉必若刘昭之释续汉书裴松之之注三国志而后颁诸学官学者不可废也予年三十即有志注是书引同里钟广汉为助广汉力任抄撮羣书凡六载攷证十得四五俄而卒于都城逆旅检其巾箱遗槀不复有也予从云中转客汾晋歴燕齐所经荒山废县残碑破冡必摩挱其文响拓之攷其与史同异又薛氏旧史虽佚其文多采入册府元太平御览诸书兼之十国分裂识大识小有人自分编孴成书可与刘裴鼎足通籍以后讨论明史是编置之笥中归田视之则大半为壁鱼穴鼠所齧无完纸矣抚躬自悼五十年心事付之永叹旃防作噩之岁过徐学使章仲花谿别业方有事具注此书尽取传是楼遗书博稽之补宋椠之阙文附三臣于死事逾五年而书成夫以予排纂五十年未就者徐君五年成之周见洽闻无有剰义信乎才力之攸殊相去什伯千万也今而后五代之文献庶其可征矣夫岁在屠维赤奋若月在则余壬寅朔秀水朱彞尊序时年八十一
　　元史类编序
　　古者左史纪言右史纪事言为尚书事为春秋春秋编年史之祖也自夏阳司马氏易编年为纪传扶风班氏继之藏书着録目以正史或出一人之手或成一家之学陈寿范晔沈约萧子显魏收暨欧阳修新五代史记出于一人之手者也司马谈子迁班彪子固女昭姚察子思廉李德林子百药李大师子延寿成于一家之学者也自唐之太宗诏廷臣一十七人以何法盛臧荣绪等一十八家晋史再加撰次称制防临之既成题曰御撰自是国史遂成官书元之修宋辽金三史也集无识无学之人俾司南董之职书之漫无体要理固然矣明修元史先后三十史官类皆宿儒才彦且以宋濂王袆充总裁宜其述作高于今古乃并三史之不若无他声名文物之不典而又迫之以速成故也呜呼称良史者不其难哉元史类编者詹事府少詹事邵先生所论次也先生之髙祖讳经邦中正德辛巳进士以刑部主事署员外郎建言获罪暇着简録一编自唐迄宋以辽金附载之于元未遑及也先生乃循其例续之去旧史之重复鄙俚博征信于载籍以为元之不足者文也入制诰于帝纪采著作于儒林补以熊禾等十六人传而于文苑分经学文学艺学三科悉加甄録至于忠臣义士广益良多惟十三志不存然分载于纪传阙者以补晦者以明凡四十有二巻先生是书足以传之不朽矣要之国史成于官局者未若一家之専先生用高曾之规矩损益三十史官之辞传以华采益信一家之学非官局所能逮也先生名逺平字吕璜别字戒三仁和人康熙三年进士改庶吉士歴戸部郎出视江西学政升光禄寺少卿以制科改授侍读进学士充
　　日讲官知起居注迁今官家居
　　天子南巡
　　御书蓬观字以
　　赐乃自号蓬观子秀水朱彞尊序
　　天发神谶碑文考序
　　祥符周雪客侨居江宁之汝南湾去黉宫甚迩岁在戊午三月偕予诣尊经阁下观呉时天发神谶碑石三段文字艰晦不可读逾三年予以典乡试再至江宁雪客语予合三段之石审其断处联贯读之文义既从字亦可以意辨乃先列其文援据载记作天发神谶碑文考一巻是碑相传为皇象书其文指为华覈所作盖本张勃呉録而许嵩建康实録注戚光集庆续志因之以覈尝为东观令而碑后有兰台东观令字遂以实之也考覈为东观令时犯顔数谏号称直臣又其免官在天册元年覈既免官又素伉直必不复借符瑞取媚然则碑之所云兰台东观令别是一人未可遽信为覈之文矣文曰天玺元年黍黍当作桼其下盖有月字扬雄太经曰运诸桼政王莽钲文曰重五十桼斤咸书七为桼而呉兴国山碑有云神女告征表祥者世有桼与是碑先后建立则为七月无疑尔碑自元祐中转运副使胡宗师移置漕台后圃当时宜多拓本顾不见收于欧阳赵氏之録石之断为三歴八百年而移移又五百年无人能联贯读之者自雪客始其勤学好古洵人之所难能而物之显晦殆亦各有其时焉
　　杜氏编珠补序
　　隋安阳令中山杜公瞻撰编珠四巻新旧唐书志经籍艺文无之至宋始着于録其书流传特罕故晁氏郡斋读书志赵氏附志陈氏书録解题均未之载而唐宋元羣书亦鲜有引之者是书予获之中簿手抄以归惜阙其半今詹事府詹事钱唐高君按其目补之先是刑部尚书昆山徐公既序之以行而詹事复属予为序予惟类书始南北朝当时文尚骈俪学者争以洽闻周见相高如朱澹逺有语丽又有语对徐僧权有编略顾其书皆不传论者遂以修文殿御览为古今类书之首今亦亡之惟隋著作郎杜台卿所撰玉烛宝典十二巻见于连江陈氏世善堂书目予尝入闽访陈后人已不复可得则类家当首公瞻是书宜詹事亟补之以传而储藏家得之以为创获也独怪史称隋禁七纬发使四出凡谶纬相涉者皆焚之为吏所纠者至死而杜氏经进之书仍取括地象通卦验援神契元命苞及尚书中之文考永兴虞氏书抄成于隋秘书省之北堂亦采及诸纬然则史固有不足尽信者与或当日所焚不过王明镜闭房金雄等记而非槩畀之炎火斯乃干凿度礼舍文嘉之得以至今存也公瞻为台卿之兄子父曰开州刺史蕤而胶州刺史弼者其祖也有子之松官起居舍人见隋书又有同心芙蓉诗载续玉台新咏尚书序谓无表着故具书之
　　顔鲁公石柱记释序
　　湖州石柱在宋初字已漫漶欧阳永叔谓笔画竒伟非顔鲁公不能书于是宋次道集鲁公文刻于金石者编为十五巻则石柱记存焉孙莘老守湖州聚境内碑碣筑墨妙亭贮之凡三十余通记其一也所载山川陵墓庙宅旁及屏风竹帐雉尾扇顾唐设六县而记遗其二或当日有之而次道编集时残阙未可知尔余友郑元庆芷畦既辑府志成书又别释石柱记一巻以行考证详核广见博闻洵不刋之书也墨妙亭之建苏子瞻为作记而蒋灿书之一时诗人寄题踵至今其遗石以府治卑湿用填淤泥夫岘山之碑一沈江底尚冀其深谷为陵亭中诸碑未沦于水使有贤太守发而复树之何难与莘老并传又安见石柱之不可再覩乎
　　道传録序
　　宋元以来言道学者必宗朱子朱子之学源于二程子先二程子言学者为周子于是论者尊之谓直接孟子是为道统之正毋论汉唐诸儒不得在其列也即七十子亲受学于孔子者亦不与焉故凡著书言道统者辄断自周子始饮流或忘其源知末而不揣其本吾尝未慊于中也且夫圣人之道着在六经是岂一师之所能囊括者与世之治举业者以四书为先务视六经可缓以言诗易非朱子之传义弗敢道也以言礼非朱子之家礼弗敢行也推是而言尚书言春秋非朱子所授则朱子所与也道德之一莫逾此时矣然杜其聪明见者无仁智之殊论者少异同之辨习者莫有温故知新之义不能无敝焉顾科举行之久矣言不合朱子率鸣鼓百面攻之又或弟子不善守其师说流入于释老徃徃舍弟子不问尽归其恶于师又不原其行已立朝济世之大业必欲汚之以为快岂持论之平乎华亭张恒北山予中表弟也壮岁好游歴苏门求孙征君钟元遗书谒耿詹事逸庵于嵩阳访李中孚王无异二征君于关内质疑辨惑久之着道传録若干巻始伏羲画卦以及尧舜禹汤文武周公孔孟微言将絶特书七十子之名暨孟氏弟子下逮汉唐然后继以濂洛关闽诸儒迄于元明人各録其遗训采其醇而去其疵审夫同而斥其异所重者品不徇乎名所存者神不泥其迹足以见吾道之大公而迥异夫要誉于热官者之所为矣北山近移家林屋储书万巻不汲汲于荣利盖学焉而有守者至于录周子而舍太极图说録卲氏而不过信皇极经世书尤见卓识予故序之有罪我者不复辨也
　　张氏定厯玉衡序
　　定厯玉衡者何新塍张简庵氏厯书也厯无定也星有凌犯掩合勾己月有朓侧匿日有盈缩岁有差然数主于革而理存乎故求其故则百世可知千岁之日至可致理与数皆有定也其云玉衡何玉衡者正天之器也周官正岁年序事掌之太史冯相氏观妖祥辨吉凶则保章氏眂祲司之故厯代之史律厯天文五行各有其志自汉哀平之后纬襍出于是厯术妖占混而为一稽厯序者自诩前知受命之符为世主所忌七纬既焚遂致私习天文有禁逮宋太平兴国中诏天下知星者诣京师至者百余人或诛或配海岛由是言星占者絶朝之大夫士并讳厯法不学矣古之人龙见而雩驷见而陨霜火见而戒寒日北陆而藏氷莫不有繁星之丽天武夫惮人以及束刍抱衾之女子皆能晰其形象今也居轸盖之中三垣列宿躔次之不分天位淹速之莫辨未通乎天地人而自名曰儒其亦小人儒也已简庵氏耻之博综厯法五十有六家正古今厯术之谬四十有四成书一十八巻既择焉而精语焉而详矣始稽之呉江王寅旭氏继又徃证之宣城梅定九氏凡西洋之言溺于数之中出于理之外傲人以所不知者弗受其惑焉班孟坚曰厯谱者圣人知命之术盖昧者视为器数之学明者知为性命之原自昔习天文有禁而言歴者无禁也是书传足以伸儒者之气折泰西之口而王氏梅氏为不孤矣简庵名雍敬王氏名锡阐梅氏名文鼎皆有厯书
　　葬经广义序
　　堪舆风水之说儒者多辨其非解之者曰霜降而钟鸣山崩而钟应木华于春栗芽于室气机之感有然世之君子存其言而莫之废也盖孝子之葬其亲非直欲人之不得见而已必为之测量水脉土验气以厚死者而安其魂魄焉故曰三月而葬必诚必信勿之有悔焉尔矣古之葬者冢人营之墓大夫掌之相与辨其兆域而为之图将葬筮人执韇以告曰度兹幽宅兆基无有后艰既井椁矣卜人共楚焞燋以告曰考降无有近悔夫其致慎如是迨其后周礼既废冢人墓大夫不司其职则不得不取信于葬师之言其人既不学専以荣利动人变乱他人之是非以营已之利学士大夫未暇深究其义鲜不惑焉至土溓水渍从而迁之其悔焉者久矣呜呼为人子者茍能审夫测量验之说比化者魂魄得安虽未必兴福于子孙庶葬焉而可以勿悔也记曰古之人何为而死其亲乎夫魂魄既安矣迩者数十年逺者百年虽至累世之后其泽已斩其骨已枯而子孙之富贵利达者必推之祖宗兆域之防此诚孝子慈孙不忍死其亲之义也则其言庸可废乎葬经者相传为郭景纯所作传世既久葬师欲秘其术虑人之共晓也遂以伪窜真故为荧惑其文俾读者难定其指归同里呉子周瑾有忧之由是集诸家之说旁证曲据为广义三巻其说祗以避祸不计求福庶无戾乎儒者之言既成将谋镂刻行之予因乐为之序夫以葬师之所欲秘者布诸通邑大都凡为人子可一览而得其测量验之法兆基考降始以无惑终以勿悔信夫言之不可废世之居丧未葬者虽与丧礼并读焉奚不可也
　　地理径序
　　古之葬者兆基井椁稽其疑于筮人卜人已尔其后堪舆之说兴惟葬师是信于是五音九星八山六秀三宝之说青黄紫黒之囊铜玉之函一寸之金一粒之粟纷纶同异转相师授又欲秘其术毎移易其文以人之神智其说愈多其防愈晦然则何以正之亦正之以儒者之言可矣晋之郭璞唐之吕才宋之蔡发明之刘基其言则儒者之言也吾惟儒者之言是信斯可以勿矣乎钱唐林遇岐宗试有司不利乃旁究堪舆家言心有所得本郭氏蔡氏之说而发明之著论若干篇目曰地理径径也者引人于步道直而可以共由者也世儒曲谨之论恒以葬书为不足慿予曩者心亦疑之迨客游燕齐云朔之闲遇地震者三其来也有气其去也有声山冢之或崩或否河流之或涸或涌有一震而止者有累月不止者然后悟地之有脉而撼龙拨沙放水之说为不可废也岐宗之书显而勿晦正而无诡庶几无戾儒者之言此予之所深取尔
　　感应篇集注序
　　浮屠老氏之学虽戾于儒者之言至其自修之勤则一也释氏有因果之说道家亦有感应之篇然福善祸淫之原易书诗着之详矣夫曰祸福无门惟人所召本闵子马之词吉凶之报如影随形同孔安国尚书传若其自省之严涕唾不敢北向夜起不敢裸露以为明神居焉惧或殛之庶几合乎君子慎独之防矣夫鬼神之为德莫备乎圣人之言自二氏之说兴而言鬼者归之释氏言神者归之老氏小人之为不善其畏人之心恒不胜其畏神鬼之心故以易书诗喻之彼谓迂阔而莫之信易以二氏之说无不悚然共听非真穷其义而乐其言无他信生于所畏也因其畏与信而导之则为力也易君子之于佛老恶其无用于世茍有以善天下之权无戾乎儒者之防则未尝无取焉求其同归于善而已宛平刘先生宣人俾工刻感应篇集注以行先生儒者也其道德文章悉本圣人之训独勤勤斯编示人夫亦谓老氏之徒其自修之功犹严且慎若是为君子儒者宜何如焉是则先生用意之微予遂不揆梼昧而序之也
　　葛氏印谱序
　　印信不始于秦也周官掌节掌守邦节货贿用玺节凡通货贿司市以玺节出入之郑司农曰玺节印章如今斗检封矣贾公彦谓汉法斗检封其形方上有封检其内有书盖其初仅用以通商旅然鲁公玺书见左氏春秋传沿至战国吏三百石上皆佩之卫宏称秦以前民皆以金玉为印唯其所好则匪直官印不始于秦也迄于汉夫人得有私印大约刻玉者十一冶金者十有九后人易之以石襍以象犀砗磲琥珀水晶之属好竒者或以钟鼎古文施之秦汉之法渐废官印之体屡纠其文不必尽合乎古其用也止以调遣文书杜奸萌而已不可施于翰墨迨时易代迁即王公将帅所绾之章得其文者或未注视至布衣稽古之士图书鉴赏一有私记辄摩挲钩画以之定徃哲之伪真世固有朝廷驭爵之权反有时不及布衣稽古之士足信诸百世而下者私印其一矣然不得其人徃徃昧六书之义混大小二篆为一易为识者所讪笑其或徒攻乎石艺虽至不能传之永久则稽古者又无取焉呜呼私印之重得其人之难若是此予见葛氏之谱凡攻乎坚者益工深合夫秦汉之法独有防于心而序之也葛氏名起字振千一字南庐松江华亭人
　　丁氏印谱序
　　雕戈钩带鼎彞壶尊敦卣鬲甗之铭防钟窖磬钲铎钫甬之款识巧者或伪为以世至古印之传于今则作伪者意虑所不及为之亦终不似盖其繁简相参布置不紊神存模画之外斯好古之士尚焉宋则晁克一王球顔叔夏姜防王厚之元则吾丘衍赵孟頫各着有谱録惜乎志经籍者略而勿道也刑部江西司主事丁君介祉工缪篆集古大小官私印益以时人所刻其材则玉五色金三品象之牙犀兕之角砗磲玛瑙水精琥珀青田稷下里之石饶建之瓷其纽则有索有稾有瓦有亭有有螭有虺有兔有槖驼师子辟邪其文有朱有白有籀有隶悉罗而致之欧阳子称物常聚于所好不信然欤今之摹印者不明六书之源至以虫鱼科斗之文襍之大小篆由其所见者寡宜为有识所腾笑也君博通六书名其居曰梦篆嗜乎古不遗乎今并垂焉以为法式观是谱者既可识古今升降之故而所择之精又以信君之善学已
　　韫光楼印谱序
　　竹垞主人谪官居燕荏苒六年厌灰埃之蓬勃而辕马之喧阗残暑退矣秋风泠然思循西山之麓跻乎北山之巅或告之曰西山之西北山之北幽陵之界山鬼所宅予何为入其域乎其岭郁律其谷防岈寒莫寒兮白瀑峻莫峻兮青华牛鬭于潭虎嘷于坡竒狸野干青鹤红鸦豪猪之箭冦雉之囮一夫入山能不慑邪主人于是彷徨彳亍自晦及朔马释其衔车柅其轴邻有许子实夫暨胡君翽羽并过主人出韫光楼印谱泥用丹砂石以花乳秦章汉玺靡法不有主人覩之喜而亡愠笑而至矧而曰我思仙公葛洪有训古之人入山佩黄神越章之印其文一百二十其广四寸去之百步猛兽莫近吾将以子一巻之书载诸栈车南涉芦菰北蹑军都卧以为枕行以为符又何必三皇之文五岳之图也哉八月初吉书以为序乃裹糗粮出郭门去
　　江村销夏録序
　　昔之善读书者匪直晰其文义音释而已其于简防之尺寸必详焉郑康成曰易诗书礼乐春秋防皆尺二寸孝经谦半之论语八寸防者三分居一又谦焉服防传春秋称古文篆书一简八字而说书者谓毎行一十三字括苍鲍氏以之定正武成诸暨胡氏以之定正洪范予尝至太学摩挱石鼓文验其行数据以駮成都杨氏之作伪因是而思汉儒订诂之学有未可尽非者尔评书画者众矣广川董氏病其冗长其余又嫌太畧宣和书画仅谱其人及所藏之目南渡馆阁之储于金铜玉石悉识其尺寸而于书画无之盖昔人心思或有未及必俟后贤而始大备也钱唐高詹事退居柘湖撰江村销夏録三巻于古人书画真迹为巻为轴为笺为绢必谨识其尺度广狭断续及印记之多寡跋尾之先后而间以己意折衷甄综之评书画者至此而大备焉今之作伪者未尝不仿尺度为之然或割裂跋尾印记移真者附于伪而以伪者襍于真自詹事之书出稍损益之不可虽有大驵钜狡伎将安施哉詹事曩在
　　内庭久
　　御府图书资以鉴赏者厯厯犹能记忆而不着于録或疑不言温树之义然宋之米友仁元之柯敬仲皆尝奉诏防题书画毎言之不敢详此詹事第于退居之暇先以江村所见録之书成于康熙三十二年六月故以销夏名编予以是年九月作序印行之顷实借以为负暄之助焉
　　日下旧闻序
　　今之京师范镇以为地博大以爽垲绳直砥平梁襄则谓北倚山险南压区夏王业根本京都之选首粤自轩辕氏邑于涿鹿之阿周以蓟封其后北燕都之慕容燕又都之迨至辽曰南京金曰中都元曰大都明曰北京皇朝因之以统万国宫殿井邑之繁丽仓廪府库之充实诗所云四方之极者也考唐之幽州其址半在新城之西金展其南元拓其东北洎徐武宁定北平毁故都城缩而小之以昊天悯忠延寿竹林仙露诸寺皆限于城外则其所毁不独光熙安贞二门而已及嘉靖筑新城之数寺者复围于郭内而梁园以左南极于魏村东至于神木之厰则又曩郊外之地也若夫元之宫阙以地度之当在今安定门北明初即南城故宫以建燕邸而非因大都之旧盖宫室城市基凡数易至琳宫梵舍之建置沿其旧者十一更额者十九故老沦亡遗书散佚歴年愈久陈迹愈不可得而寻矣彞尊谪居无事捃拾载籍及金石遗文防粹之分一十三门曰星土曰世纪曰形胜曰宫室曰城市曰郊坰曰京几曰侨治曰边障曰戸版曰风俗曰物产曰襍缀而以石鼓考终焉合四十有二巻刑部尚书昆山徐公见之谓其可传乃捐赀俾锓木计草创于丙寅之夏録成于丁夘之秋开雕于冬迄戊辰九月而竣中间渗漏随览随悔复命儿子昆田以剰义补其阙遗附于各巻之末所抄羣书凡千四百余种虑观者莫究其始必分注于下非以侈摭采之博也昔卫正叔尝纂礼记集说矣其言病世儒勦取前人之说以为己出而曰他人著书惟恐不出于己予此编惟恐不出于人彞尊不敏窃取正叔之义至旁及稗官小说百家二氏之书或有未足尽信者世之君子毋以择焉不精罪我斯幸矣
　　曝书亭着録序
　　先太傅赐书乙酉兵后罕有存者予年十七从妇翁避地六迁而安度先生九迁乃定居梅防里家具率一艘研北萧然无书可读及游岭表归阅豫章书肆买得五箱藏之满一椟既而客永嘉时方起明书之狱凡涉明季事者争相焚弃比还问曩所储书则并椟亡之矣其后留江都者一年始稍稍收集遇故人项氏子称有万巻楼残帙畀以二十金购之时曹侍郎洁躬徐尚书原一皆就予传抄予所好愈笃凡束修之入悉以买书及通籍借抄于史馆者有之借抄于宛平孙氏无锡秦氏昆山徐氏晋江黄氏钱唐龚氏者有之主乡试而南还里门合计先后所得约三万巻先人之手泽或有存焉者归田之后续收四万余巻又上海李君赠二千五百巻于是拥书八万巻足以豪矣顾其间有借失者有窃去者有残阙者昔之所有俄而亡之其存者皆予观其大畧者也予子昆田亦能读之杼柚之屡空庖爨之不给而哦诵之声恒彻于戸外蠧字之鱼衔姜之防漫画之鸟不足喻其癖也盖将以娯吾老焉呜呼今吾子夭死矣读吾书者谁与夫物不能以久聚聚者必散物之理也吾之书终归不知何人之手或什袭珍之或土苴视之书之幸不幸则吾不得而前知矣池南有亭曰曝书既曝而藏诸因着于録録凡八巻分八门焉曰经曰艺曰史曰志曰子曰集曰类曰说康熙三十八年涂月竹垞老人序
　　永嘉朱氏纪年备遗序
　　永嘉先生者宋平阳布衣朱黼文昭也陈君举讲学东瓯文昭年相差次首着録门下又与叶正则定交二公出仕文昭奉母杨躬耕南雁荡山君举谓其屡举不第而业益修谢客深居而士益附续史家之绪论撰不休正则美其有贤母敎以篇章书成百巻又言其独钓孤耘蜑浦蛮村盖遯世之士也所着纪年备遗百巻正则作序谓其本通鉴稽古録而以吕雉王莽曹丕武瞾朱温皆削去纪年义理所防无偏駮之说斯长于识者已今之存者特三国六朝五代偏安本末二十八巻目録四巻开禧丁夘锦溪呉奂然景仲序之非足本也当日文昭母杨年八十有六而终实敎之笔削见正则挽诗此彤管所当特书者而府县志不书于是乎书
　　熊氏后汉书年表序
　　范氏后汉书无志梁刘昭序司马彪续汉书八志注之无表宋熊方补之方之经进表畧曰明爻象彖之原乃可学易识风雅颂之防始与言诗总之必有宗主之各有体惜东京之再造痛信史之未成范晔之志虽精俄乖素志刘昭之业未广不及表年惧伪闰之不分嗟正朔之无统譬为山而或亏一篑效炼石而欲补高天人异志同世殊事合求义例于班固不减前篇较兴废于西京岂惭后作史册既详纲目汉功益更昭明臣谨集补后汉年表十巻随表投进十巻者同姓王侯表二异姓诸侯表六百官表分上下各二列衔称右廸功郎前权澧州司尸参军表外兼有序状盖思陵朝所进也予尝憾南北国子监本范史于本纪后襍以司马氏八志观者不察误以为即范氏史毎著书引证辄指为后汉志云云是何异以李丙张甲之性情寄王乙赵丁之躯体乎故尝持论谓宜雕范史于前而以司马志附其后并以熊氏年表附之庶成一代完书世之学者且以吾言为迂阔而莫之行也
　　长安志图序
　　宋敏求撰长安志旧有图勒之碑吕待制大防跋其尾秦人取以附锓于志谓之长安故图其后亡之夫欲周知郡县广轮之数晰其离合莫图若矣周公宅洛伻来以图其建官也掌以司险职方氏而大司徒实总之汉高入关鄼侯先收图籍东京乃设司空舆地图三辅宫观陵庙明堂辟雍郊畤苑囿撰黄图以着其目晋之洛城隋之诸州咸有图经又统撰区宇图地马融之言曰东西为广南北为轮王制东西两遥一近南北两近一遥盖舍图无以准其数也元至正初东明李好文官陜西行台侍御史补绘二十有二分为三巻于是神皋京辇城郭市井沟渠屈曲面势一一可以指识读敏求之志者必合是编并观而古人之迹庶几得其十九也已好文字惟中官至翰林学士承防预修宋辽金史又撰太常集礼端本堂经训大宝鉴元史有传





　　曝书亭集巻三十五
　　钦定四库全书
　　曝书亭集巻三十六
　　翰林院检讨朱彞尊撰
　　序【三】
　　重刋白香山诗集序
　　诗家好名未有过于唐白傅者既属其友元微之排缵长庆集矣而又自编后集为之序复为之记既以集本付其从子外孙矣而又分贮之东林南禅圣善香山诸寺比于杜元凯岘山碑尤汲汲焉或疑公旷达不应戚戚于年岁之逾迈沾沾于官秩之迁除计禄奉之损益不知公之进退出处系时事之否泰恒恐后人论世者不得其详故屡见之篇咏斯则公之微意乎公集自宋李伯珍刋之呉郡何友谅刋之忠州二本均有年谱其后坊刻杂出渐失其旧或以谱非其要置而不录迄于今纰缪转甚予友汪君西亭氏忧之既定其巻次正其愆譌因仿国史表补撰年谱一巻书成镂板以行予闻常熟毛氏藏有陈伯玉氏白文公谱假而观之则君所编悉与陈氏合而海图屏风一篇君力辨非讨淮蔡时事验之陈谱亦同于是人皆服君之考证予乃劝君并刋陈谱示诸学者陈氏有言维扬李徳劭作为年谱而不编年疎畧抵牾今者李氏谱亡而陈氏谱复出与君所撰一经一纬互相发明不可谓非斯文之厚幸矣
　　朱文公文钞序
　　陈同甫言于孝宗曰今世之儒士自以为得正心诚意之学者皆风痹不知痛痒之人也举一世安于君父之雠方且低头拱手髙谈性命之学不知何者谓之性命乎吾尝诵其书而悲之嗟夫言固可以若是哉及观新安朱夫子之文其上孝宗封事感奋激烈殆有过于同甫之所云者世之人重夫子以道不以文览其文者或以质直病之不知夫子之文原本乎道其辟二氏崇经术正人心皆非得已孟子曰予岂好辩哉予不得已也夫惟不得已而为文斯天下之至文矣孔子筮得贲愀然有不平之色而曰贲非君子之所乐也丹漆不文白玉不雕质有余者不受饰也其夫子之文之谓与夫子集凡百巻生徒问荅八十巻别录十巻大约论学之书为多而予独取其有闗时事出处者若干篇葢非为学者入徳之资俾后之论文者不以质直病焉而观其感奋激烈彼同甫之书其不为夫子言之亦可信已
　　梁谿遗稾序
　　宋南渡后以诗齐名者四家杨廷秀诗所称尤萧范陆是已千岩诗学于曾几吉甫授之姜防尧章当时刘潜夫称为诚斋敌手而方万里谓其诗苦硬顿挫而极其工使不早死虽诚斋犹出其下葢为诗家矜许若是顾其诗曽刋于永州岁久散失而尤公梁谿集五十巻公之孙藻锓木新安焚于兵火故范陆诗盛行而尤公之作流传者寡萧特仅见其数首而已后之论者遂易之曰尤杨范陆于是萧愈湮晦至有不能举其姓氏者翰林检讨西堂先生向自梁谿徙呉实文简裔孙虑公之诗文罕传于世乃抄撮其仅存者为二巻镂板行之属其同年友秀水朱彞尊为之序子因摭其大畧书之简端萧西江人讳徳藻字东夫别字千岩咏梅絶句有云湘妃危立冻蛟背海月冷挂瑚枝又云百千年藓着枯树一两防花供老枝造句奇崛洵足与文简公梁谿一曲小桥东之作并传者也
　　信天巢遗稾序
　　瀛鄚之间有水禽焉其一漫画掠鱼鰕啄沙草不休其一信天縁凝立水际鱼过则食之无鱼亦不易地之二禽者其得饱恒均也宋处士菊磵高先生尝以信天巢名其居先生高尚不仕以诗闻于时卒葬之葛岭今翰林侍读学士正公实先生裔孙求遗诗于宗祠所存无几继借得宋本则临安府陈解元书籍铺刋行者凡百余篇合以他书所采镂诸枣木当宋嘉定间东南诗人集于临安茶寮酒市多所题咏于是书坊取南渡后江湖之士以诗驰誉者刋为江湖集至宝庆初李知孝为言官见之弹事于是刘克庄潜夫敖陶孙器之赵师秀紫芝曾极景建周文璞晋仙一时同获罪而刋诗陈起亦不免焉今宋本先生诗殆即江湖集中之一而陈解元者起也方诸君子游咏先生虎视其间迨夫获罪则超然议论之外今其事且五百年诸君子之诗或传或否求其断楮零墨不可得惟先生丘墓独存宗祠不改又有贤子孙显于朝俾诗篇复着于世然则先生其有隠徳而致此者邪诵其诗可以感矣
　　十家宫词序
　　宫词不著录于隋唐经籍唐宋艺文志惟陈氏书录解题有三家宫词三巻唐陜州司马王建蜀花蕊夫人宋丞相王珪作也又五家宫词五巻石晋宰相和凝宋学士宋白中大夫张公庠直秘阁周彦质及王珪之子仲修五人诗各百首马氏通考取焉上元倪检讨闇公得十家宫词于肆中益以宣和御制三巻胡伟絶句一巻葢犹是宋时雕本予见而亟录其副防山东布政司参议胡君茨村以转运至潞河属其复锓诸木锓未竟而闇公没于官其仲子亦夭求宋本不再得借胡君之力而是书以存诚厚幸也鄱阳洪伋称宫词古无有至唐人始为之不知周南十一篇皆以写宫壸之情即谓之宫词也奚而不可然则鸡鸣齐之宫词也柏舟绿衣燕燕日月终风泉水君子偕老载驰硕人竹竿河广邶鄘卫之宫词也下而秦之夀人汉之安世隋之地厚天高皆房中之乐凡此其宫词所自始乎闇公尝言之矣花蕊春女之思也可以怨王建而下词人之赋也可以观至道君以天子自为之风人之防逺矣可谓善言诗者也闇公没已二年胡君持母丧还京师镂板归于予所乃序其本末而印行之
　　乐府补题序
　　乐府补题一巻常熟呉氏抄白本休寜汪氏购之长兴藏书家予爱而亟录之携至京师宜兴蒋京少好倚声为长短句读之赏激不已遂镂板以传按集中作者唐玉潜氏以攒宫改殡义声着闻周公谨氏寓居西呉自称弁阳老人而武林遗事题曰泗水潜夫者研北杂志谓即公谨仇仁近氏诗载月泉吟社中张叔夏氏词序谓郑所南氏作王圣与氏先叔夏卒叔夏为题集绎其词殆尝仕宋为翰林其余虽无行事可考大率皆宋末隠君子也诵其词可以观志意所存虽有山林友朋之娯而身世之感别有凄然言外者其骚人橘颂之遗音乎度诸君子在当日唱和之篇必不止此亦必有序以志岁月惜今皆逸矣幸而是编仅存不为蟫蚀鼠齧经四百年借二子之功复流播于世词章之传葢亦有数焉
　　白兰谷天籁集序
　　明寜献王权谱元人曲作者凡一百八十有七人白仁甫居第三虽次东篱小山之下而喻之鹏抟九霄其矜许也至矣予少时避兵练浦村舍无书览金元院本心赏仁甫秋夜梧桐雨剧以为出闗郑之上及纂唐宋元乐章为词综一编憾未得仁甫之作意世无复有储藏者康熙庚辰八月之望六安杨秀才希洛千里造予袖中出兰谷天籁集则仁甫之词也前有王尚书子勉序述仁甫家世本末颇详始知仁甫名朴又字太素为枢判寓斋之子后有洪武中助敎江隂孙大雅序及安丘敎谕松江曹安赞予因考元人诸集则匪独遗山元氏与枢判衿契若秋涧王氏雪楼程氏皆有与白氏父子往来赠送之诗葢寓斋子三人仁甫仲氏也其伯叔则诚甫敬甫敬甫官江西理问雪楼送其之官有思君还读寓斋诗之句此亦敬甫昆友之父执矣白氏于明初由姑孰徙六安希洛得之于其裔孙某将锓木以行属予正其误乃析为二巻序其端
　　放胆诗序
　　言志之谓诗永言之谓歌未有长言不足而能使人咏叹蹈舞之不倦者此吾友青坛呉御史放胆集所由编也胆也者六腑之精是曰中池万虑之断决胥此出焉人有恒言心欲大胆欲小唯诗不然风有七月东山雅有楚茨信南山甫田大田颂有载芟良耜言之长者籥章掌之以逆寒暑以祈年以乐田畯以息老物汉则古诗为焦仲卿妻作陌上桑为秦罗敷作韦孟父子讽谏自劾之篇蔡琰悲愤之章其辞不厌其多皆放胆为之者也六朝代降志微涤滥之音作而发扬蹈厉之志寡矣唐人取士拘以格律至李杜韩三家始极其变由是刘义李贺卢仝马异辈从而驰骋极乎天而蟠乎地义之言曰诗胆大如天殆信然邪其不及宋何也则青坛不欲误天下后世之学诗者也今夫胆勇怯之不齐热者毛焦亏者爪干竭者髪枯薄者易惊病者善太息葢虽欲放而不能善医者何以治之犀株也火铃也沃以三斗之酒也俾观是集焉可矣
　　感旧集序
　　见新而遗旧者人之情也然时方日趋于新未必尽惬吾意所存往往不若出于旧者之无敝则新者反陈而旧者祗觉其可慕焉彞尊儿时见先王父母治酒食燕宾客瓷盌多宣徳成化款识近亦嘉靖年物酒杯则画芳草鬭鸡其上谓之鸡缸若万厯窰所制至或下劳傔从见闻所习无足异也既遭兵火往时之桮棬尽失而景徳镇近日瓷盌颇极精巧或谓可胜曩昔惟有识者辄以为不然葢尝以月之朔望观于京师慈仁寺比日中天下之货咸集贵人入市见陈瓷盌争视之万厯窑一器索白金数两而宣徳成化款识者倍蓰焉至于鸡缸非白金五镒市之不可有力者购之不少惜既得之惟有咨嗟叹赏而已是可取以喻天下之才焉少日所见先人执友往来谭艺每多博通六经二十一史及年二十余识海内知名士叩其学年齿均者恒不若父事兄事之人今年且半百厯游燕晋齐鲁呉楚闽粤之交觉后生可畏而不足畏转恋旧游则唱和之篇赠酬之作葢已零落无存矣新城王先生阮亭以诗名天下久其交友较予尤广感时懐旧辑平生故人诗存没兼录凡五百余首而以哲昆考功终焉入是集者山泽憔悴之士居多故皆予旧识其诗或往日所见谓为无足异兹讽咏之而信其可传传之更久后之咨嗟叹赏宜如何矣或曰先生仕为郎一时岩廊翰苑朝防燕喜应制投赠之作咸乐得先生甄综之顾寥寥数人外多置而不收何居曰独不覩夫市瓷盌者邪黄者缥者碧者百子图者龙文五采者皆昔日皇居帝室之所尚也而有识者莫或顾焉然则先生亦取夫芳草鬬鸡之酒缸足以传乎后斯已尔
　　清风集序
　　武进毛子霞集海内词人投赠之作题曰清风集刻之太原其友秀水朱彞尊序之曰自采风废于太师诗之为敎世儒鄙为小技辍置不录故魏晋而降传者率多学士大夫从游应诏之作至穷阎漏屋之士葢千百而存其十一焉其或借友朋之搜辑往往得附见于世若今所传箧中诸集是已五常之目君臣父子兄弟夫妇四者皆命之自天一定而不可强独朋友之交取之在我逢时利达既可致揽环结绶之好即不遇于时偃蹇失志而担簦戴笠卖浆鼔刀击筑之徒意气相洽反或过焉葢自少壮以至頽老自邻比乡曲以达天壤山林朝市恣其所求而不为之限故言天下之至乐莫朋友若也虽然人之聚散无常死生契阔有非吾意之所期者頍弁之诗既见君子方当悦怿之时乃曰死丧无日无几相见而申伯之入谢仲山甫之徂齐则得吉甫之诗以为荣信夫嘉防之不可数得而同心之言尤古人所重也予寄迹草野高堂违鱼菽之欢兄弟有鹡鸰之痛入门则妇子交讁不休举四者之乐无一得焉惟是奔走道路通都广邑山砠水涯获从贤豪长者之后琴歌酒坐记忆平生相知赠酬之作畧与子霞相等而比年以来零落过半追思往事恍若梦寐求其断楮遗墨或邈不可得然后知子霞是编为不可废也子霞长予更一十七年自闽粤江楚以达于晋其旧游之感宜有甚于予者闻予之言得毋有怆然不能自己者乎
　　明诗综序
　　合洪武迄崇祯诗甄综之上自帝后近而宫□宗潢逺而蕃服旁及妇寺僧尼道流幽索之鬼神下徴诸谣谚入选者三千四百余家或因诗而存其人或因人而存其诗间缀以诗话述其本事期不失作者之防明命既讫死封疆之臣亡国之大夫党锢之士暨遗民之在野者概着于录焉析为百巻庶几成一代之书窃取国史之义俾览者可以明夫得失之故矣
　　高太常啬庵遗稾序
　　建文壬午靖难师入自金川门文学博士方先生孝孺以下死者不可胜记吾乡之殉国者有若程先生本立姚先生瑄杨先生任而太常少卿高先生逊志洁身去其官走永嘉山中是秋穷饿以死其门人翰林侍书同里蒋先生兢敛而葬之芙蓉峯北野史所载盛庸兵败自经者误也予尝游永嘉登华坛青嶂诸山遥望所谓芙蓉峯者丰容窈窕出没林表思遂揽龙湫雁宕之胜并求先生之墓拜焉而寒芜秋山蹊尽塞访之荛夫樵竖而不可得矣呜呼逊国之际葢难言之当方先生杖缞绖入见文皇谓曰此朕家事其然哉殆于易姓则有间矣人臣之义君存与存君亡与亡当日旧君尚存援兵未解事变犹不可测至姚善王璡之师不克举天下事始大定矣此先生拊心呕血不欲久存也若先生者其不失古人臣之义欤先生所着有辛丑集今佚不传其十世孙佑釲收辑其诗文为啬庵遗稾二巻镂板传之属序于予者以予考先生本末独详异夫世之捃摭失真者也
　　逊志斋文钞序
　　孟子曰尽信书则不如无书吾于武城取二三防而已矣自昔帝王废兴之际志节之士与事功之臣所操各殊彼见杀身成仁之难往往高谈受命之符借人主刑赏之权以怵天下后世明己之全躯出于不获已葢旧史之文多有失其实者当文皇帝靖难师入寜海方公首以缞绖见悲愤激烈寜断其舌赤其族不肯少屈史氏犹诬其叩头以乞余生况其他哉而传者又载公有十族奈何之言由是文皇并其门人故友戮之死者凡八百余人自古忠臣被祸之惨未有甚于公者然尝考公少以文见知于宋文宪公王文忠公及郑贞孝先生故文宪之子仲珩忠文之子孟緼仲缙贞孝之子叔度皆与公交莫逆而叔度之弟叔美叔端仲缙之子叔丰俱受学于公自公既死朝廷严文字之禁而郑氏所缉凡四五册余皆叔丰补完之公之文卒赖以传然则诸君子或为公友或在公之门当日咸不及于难吾是以知合门人故友为十族之説亦传之者过也宣徳以还文字之禁渐弛公文始显行于世其闳深博大骎骎乎驰逐昌黎眉山之间至其谈理之文渊懿醇正虽淳熙诸儒不是过予尝以为文行如公宜从祀孔子之庭而万厯初诏复建文年号其时在廷之臣无有以是请于上者可叹也呜呼革除之事传失其真不可尽信者多矣若刑赏录所载茅大芳妻死命之饲犬王言若是又岂臣子所当道哉此则孟子之所不取也
　　王文成公文钞序
　　由孔子而前为之君师者圣人继起由孔子而后逾千载无有焉岂千载之人无一可入圣人之域者哉则儒者之过也夫伯夷之隘柳下恵之不恭孟氏以为君子不由至论圣人则以百世之师归之葢生民以来未有盛于孔子其余为清为任为和道之至者统谓之圣后世儒者之论务求其全世无孔子千载无一圣人焉宜也荀卿扬雄吾无论矣唐之韩愈明圣人之学于举世不讲之时儒者犹訾之不已以为守道不笃致有大颠往来之书自昔言虚无清浄者宗老氏言神仙者首苌而孔子或问以礼或问以乐彼潮州之书果足为韩子玷与呜呼大道之不明释老之言充塞乎天下幸而有讲圣贤之学者其门人弟子同异之辨复纷呶不置举同室之人日事争鬬我道无全人无惑乎异学之日盛矣文成王先生揭良知之学投荒裔御大敌平大难文章卓然成一家之言传所称三不朽者葢兼有之世儒讲学率寓之空言先生则见诸行事者也议者或肆诋諆谓近于禅学夫弃去人伦事物之常而谓之学者禅也使禅之学能发于事业又何病乎禅也邪因辑其文之尤者若干篇以示同好
　　乔御史读书劄记序
　　先太傅文恪公充天啓二年防试总裁官是科中式者四百人得人最盛宝应乔公与焉公自中书科舍人擢监察御史兵后筑室柘溪之阳田衣山屐不入城府年八十有双白鹤降于庭东南隠居之彦咸赋诗记其事叔子中书舍人曰莱字子静与彞尊定交京师世好弥笃岁在癸丑中书君以省公归彞尊送之宣武门右期以南还时一谒公比予归再游京师道出宝应则公已逝既而中书君同官江都汪君季角携公读书劄记二巻述中书君之言属为序彞尊不敢辞窃尝泛观今昔讲学之儒多轻视夫出处之际问之则曰吾将行吾道也迨既致通显初未有兼善天下之效卒之或并不能独善其身葢枉己未有直人者必患得患失之心尽去出处进退毅然不苟然后可以言学也公之学一主乎敬而又审夫进退出处其立论蔼然不事诋诃排击遇纷纶同异之辨微折其非显归于正由其养之有素而出之有本故能遯世无闷老而益勤惟其独善斯可兼善天下后世者与彞尊总角时公奉命巡按浙江既入境属吏伏谒道左公首问先太傅第宅所在吏以钟秀坊对旌葢阗于借袈之桥公自巷左舍车徒行百步入自门升阶肃衣冠拜祠下复坦步出巷之右乃登车鼓吹导以行乡之父老至今能道之则是公之平生葢无时不敬非至暮年讲学始然也汪君闻之瞿然曰是宜并书之可以愧弟子之不敬其先师者
　　黄先生遗文序
　　君子之学一于诚而已以之治心而心正以之决事而事无可疑察乎几微祸福之萌信诸进退出处死生之际孔子曰笃信好学守死善道夫惟诚立乎中斯毅然有不可夺之节防难不失其正顺道而死葢虽圭璧析于前而不顾刀锯鼎镬惩于后而视之若无物也齐之虞人招以旌不往孔子取之孟氏以为枉己未有能直人者则圣人之所守可知己接淅而去齐不税冕而去鲁是岂肯应公山不狃佛肸之召者故曰可以止则止可以处而处孔子也顾后世躁进若扬雄之徒每援圣人以自文其过其进也不以礼其禄也非其道几微祸福之不明进退出处死生之未能信善道之谓何无他诚未立于中宜所守之易夺矣嘉定黄先生讳淳耀字蕴生别字陶庵平居讲圣贤之学躬行而不倦崇祯十六年秋赐进士出身未授官归越二年殉难以死同里门人陆元辅辑其诗若干巻雕刻行之又搜其遗文仅四十余首藏之笥元辅请彞尊序受而读之其言和以舒其析理也审以辨其援据经史博而不诬所谓修辞立其诚者非与于是先生之没三十年矣诵其文恍若觌其容而聆其謦欬信夫有道之言之入人深也呜呼以先生大节如彼其学业文章又如此宜其于人少可而多怪今观集中论学书絶去儒者党同伐异之习是尤恒人之所难能也讲学莫盛于宋然汴京临安之陷道学诸臣以身殉国者不数见至于明死靖难则有若方公孝孺死阉祸则有若高公攀龙而山隂刘公宗周漳浦黄公道周与先生后先自靖咸以道学兼忠节即宋儒有未逮焉而元辅以兵戈俶扰之余能集其师之遗文俾无失坠亦可谓笃信之君子已
　　天愚山人诗集序
　　诗以言志诵其诗可以知其志矣顾有幽忧隠痛不能自明漫托之风云月露美人芳草以遣其无聊则既非志之所存而工拙亦在文字之外后之人欲想见其为人得其幺篇短韵相与传而宝之洵乎诵其诗尤必论其世也定海谢先生以崇祯丙子举于乡丁丑成进士出漳浦黄公之门厯南安府推官明运既移伏处海澨寄情诗酒者垂二十年一歌一咏大抵皆排愁遣日之作非如世之诗人句锻字链以求工者也呜呼先生以有用之材不竟其志遭逢国难君臣师友之痛惄焉自伤不敢以告人于是陶情麴蘖篱畔行吟观其自序以为乘物以游心托不得已以应世其亦可悲也已从来易姓之际孤臣节士不见载于朝野史者何可胜数其偶然著述或隠姓名或仅书甲子如今所传亡宋遗民天地间集月泉吟社谷音之类是已是皆不必其词之工以为重况先生之诗聨篇累巻有不传于后乎鄞县万先生履安亦丙子榜乡贡进士甲申后与先生偕隠分授其子经史诗笔之富不减先生闻其孙开雕有日将与先生并传庶几比于谢翺呉渭杜本所录可以观矣先生讳泰宗字时望自号天愚山人
　　王筑夫白田集序
　　文章之敝患在亟见其才亟见其才者其学有未充也善文者足以达其辞而已易曰修辞立其诚故惟充实而后光辉乃见义之至则辞无不工彼意在求工而后为之诚之不立虽屡变其体以于人吾见其伪焉耳矣夫太常之乐不在悦耳听之者恐卧然以奏之圜丘方丘则天神土可得而致若夫跳丸嫋索掉险竿諠鼓笛一时视听鲜不惑焉试之再三则索然意尽无他出之也伪斯其声焰易灭也长安王筑夫学古文四十年立言淳质若惟恐其辞之工者由是与时迕老而益穷其言曰今之为古文者伪而已予惟去其伪焉工拙非所计也嗟乎文章之道岂有外于是哉如筑夫者可谓有才而不亟于自见也矣吾故序之以见笃信好学之儒其立志有如此者
　　屠东防诗集序
　　予友周筼青士以布衣称诗乐于取友故老遗民交相酬和下至裠屐子弟沙弥道童皆愿从之游每入市语笑诙嘲衣袖牵拂人或讪其道广然中心好之者祗十数人而屠处士东防其一也东防少补学官弟子兵后弃去躬耕于郊野自食其力口不言贫汉魏塘之交有寺曰白莲其东偏曰橘鹤楼暇则鼔枻曳杖以登青士恒与期又方外大灯亦能作韵语三人往来靡间饭冬舂烹菽乳大灯年老而聋则相对画纸诗成抚掌或留连信宿不去既而青士客死淮北东防怆怳不自释未几以疾卒又数年大灯亦死大灯嗣法天界诗当附语录中青士诗最繁富身后不尽存有子旼抄撮成集刋之福州东防二子悉治农务其甥胡典为之镂板行焉而属其友徐令坚仲请予作序五返而益勤予虽未交东防然闻之青士其于行也不疾时其于辞也必拔俗葢音合乎天籁而义本乎国风者已曩者防稽杨防夫钱唐钱思复华亭陆宅之三高士者太守林孟善合葬之于山东麓今三人之葬不同而诗则同传于世后之论世者览予之文庶几有考也夫东防讳廷楫大灯字同岑
　　荇谿诗集序
　　予年十七避兵夏墓始学为诗既而徙练浦之南再徙梅防里见当代诗家传习景陵钟氏谭氏之学心窃非之以为真亡国之音尔客或劝读杨伯谦高廷礼李于鳞选本讽其音若琴瑟之専一未见其全美焉于是荇谿处士授徒里之西与之论诗则上取萧统徐陵所录旁及于左克明郭茂倩之书故其长歌短咏音节靡不合古因日相酬和所作渐多东南隠君子翕然称吾里同调之盛而予舟车南北突不暇黔于游厯之地览观风尚往往情为所移一变而为骚诵再变而为闗塞之音三变而呉伧相杂四变而为应制之体五变而成放歌六变而作渔师田父之语讫未成一家言处士亦尝逺游能不为风气所移独循其旧格以和平之响奏于羣音繁防之日信夫有君子之守也已今之效苏黄杨陆之体者见荇谿诗且置之不顾然而不可废也风气之变易无异四序之迭运五子之推迁宋元之音消歇势必复以六代三唐人为归则荇谿一编正将来之所取式者也处士初名永谋字天自更名泳字于野又号潜初居荇谿上近亦移家梅防里



</div>
    <div class="pagination">
<a href="曝书亭集_page47.html">上一页</a><span>...</span><a href="曝书亭集_page43.html">43</a><a href="曝书亭集_page44.html">44</a><a href="曝书亭集_page45.html">45</a><a href="曝书亭集_page46.html">46</a><a href="曝书亭集_page47.html">47</a><span class="current-page">48</span><a href="曝书亭集_page49.html">49</a><a href="曝书亭集_page50.html">50</a><a href="曝书亭集_page51.html">51</a><a href="曝书亭集_page52.html">52</a><a href="曝书亭集_page53.html">53</a><span>...</span><a href="曝书亭集_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
