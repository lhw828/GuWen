<!DOCTYPE html>
<html>
 <head>
  <meta charset="utf-8"/>
  <title>
   鹤林集 - 第 17 页/共 25 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   鹤林集 - 第 17 页/共 25 页
  </h1>
  <div class="content">
   一近年蜀兵多溃其患甚于外寇緜州系文龙来路顺庆系利阆来路今欲抽摘东西路厢禁军缺额钱招收勇健可以战鬬之人置一屯于两郡本州令正副将时加训练提刑因出廵指试事艺庶几缓急可以隄御溃卒得免冲突之患右谨具录奏闻伏勑防
　　边防劄子
　　某等今凖省札以边报日急令条具御冦之防窃见厥今事势危廹人心澒洞譬如医危急之病于数千里之外脉息不知若何隃度不若遣良医随证救疗其诸方略一任良医区处以图康功所有合行事宜条具于后一淮西系襟要之地近闻敌兵俶扰侵犯数州所合亟图救援窃见沿江帅臣陈韡累甞讨伐威望素着合使之兼制淮西増重其事权随宜控扼庶可蔽遮江淮一边淮之民如霍丘固始等处土豪闻其老小多被杀戮而强壮尚存者动以万计所宜急作招集以助兵势其羸弱流徙无所归者急宜安集以固人心
　　一敌人以和误我盖已累年近闻奏使程芾已归齐安王檝又与之同来以难从之请重邀于我今上自川汉下及京淮数千里之地戎马布野决不可凭信若信之则衷甲刼盟之事不可不防只当严为隄备以固吾圉一敌人自犯边以来冦汉沔蹂荆襄环十余郡之民肝脑涂地合降哀痛之诏深自悔责以感动人心激厉将士其如诸帅恐未尽协和却当亲降御札以廉蔺冦贾之事勉之使之同心戮力共济艰难
　　一江面单虚海道空阔上流之势今已可忧如归州江陵黄州皆甞被兵万一隄备稍有疏失则长江千里与我共之至于沿海亦当严为防范万一果如所闻敌归挟山东余党乘时窥伺岂不震动此二事合责之制阃使各任责措置毋致疎虞
　　一沿江守臣上自归峡下至江阴皆是要州郡朝廷所当精择其人逐郡称量孰堪倚仗孰为可易急作区处以备缓急
　　一防价折阅最闗利害矧当边事孔棘之时外间或有倡为收换之说深恐民听疑惑致艰兊便乞降黄榜遍下诸路晓谕照原降指挥永逺行用庶得流通右谨具申三省枢密院乞赐采择施行



　　钦定四库全书
　　鹤林集卷二十一　　　　　宋　吴泳　撰缴黄奏议
　　缴阁门宣賛舍人许堪充荆湖制司叅议官兼知枣阳军录黄
　　臣窃惟防议官之置自建炎四年始其初两浙帅府仅置一员自后沿江三大使及江淮都督府川陜宣抚荆襄制置亦许并置员数寖广其制视提举茶盐官其序官视转运使其资格或以直学士充分阃之寄叅制其半体貌亦隆矣川陜则用刘子羽荆襄则用吕擢江淮则用冯方查籥等选任亦重矣等而上之至于叅谋沿而下之至于准遣皆以文臣为之而未尝有一武弁参错其间顷自绍定以来官名混于流品格法坏于私门凡所欲为之官皆可由经营而得至有以祗事閤门而滥簉机幕者物议已借借于时今甫更大化治朝清明岂宜议幕之官不举正名之典臣窃见閤门宣賛舍人许堪近者特差充荆湖制置司防议官夫防议之不差武臣旧矣许堪之若贤若否臣虽未稔知其人而除命一颁良法随废则于国家事体实有关系惟计议之职在祖宗朝则文武通差今欲乞收回许堪防议之命改正为计议官庶几无紊官常无法守名正而言顺法行而事兴亦可以为今日器使人材之劝所有上件指挥臣未敢书行
　　缴王梦龙落待制李日迈知宁国府词头
　　臣闻仁宗庆厯中吕夷简去位上欲革天下敝事故首更用四谏绍兴间秦桧既死髙宗皇帝欲收揽政柄故尽易当时言事官大凡任耳目之寄于权奸用事之时虽依凴有浅深进退有久近而原其始之所就要其终之所为竟不能掩天下之公议则斯人也是岂可不加之罚也中大夫焕章阁待制王梦龙嘉定十一年台官也时故相已専国柄以其容仪厐厚气貌深简必不好为异论故擢之于要除葢以貌取而不以人取也梦龙在台中粗号谨饬不至如莫泽朱端常等辈排撃善良然议论素卑风节不竞始以利合终以利聧逮其出守婺州为帅长乐则括经界之赋以献羡巻公帑之缗以丰已血气既衰贪鄙益甚若使在台果自谨饬则必不若是狼藉也中奉大夫新知宁国府事李日迈绍定四年台官也方东朝庆夀七十故相于正旦朝防选其名之美者为台谏曰万龄曰处久而日迈与焉则是台谏以名选不以望选也日迈在台中坦率似无城府笑谑似少畛畦不至如梁成大李知孝等辈肆无忌惮然招贿纳赂无异稠人折简呈藁暗伤善类虽其疏不果行而讥骂之诗传诵于人不可泯没逮其晋长蓬山言论鄙俚册府之士耻之将漕畿甸词讼停压财赋亏耗司徒之事几弛若使在台时稍能自植必不若是谬也今台宪昭明正人登用前之元奸钜恶既已屛黜则败类之贪人如梦龙利口之憸人如日迈亦岂容置而不问若非朝廷将日迈新任寝罢梦龙更与镌降则哓哓者幸免昧昧者获全殆非所以昭大公而厉新政也所有梦龙落焕章阁待制日迈知宁国府事词头臣未敢撰述
　　缴李知孝宫观梁成大罢黜词头
　　臣闻虞帝之去凶也流于幽州放于崇山殛于羽山何其严也周人之恶恶也投畀豺虎投畀有北投畀有昊何其厉也葢大明正照之时不容使爝火之有辉众芳翕聚之际不可使寸草之能殖此固有天下国家者所当深监也臣窃见朝散大夫提举西京嵩山崇福宫李知孝绍兴名臣之孙东莱望族之壻委弓裘于败壁颓其家声弃琴瑟于幽闺灭无天理方其茍于仕进也右丞相府主管文字此名何官而知孝甘于为之自后夤缘躐登华近权相喜其附已毎事寄以腹心于是领袖庶顽羽翼元恶内隂主殄灭君子之谋以固宠外仍掠保全正人之誉以示恩乱是非于唇吻之间藏贼祸于嘻笑之顷斵丧国脉耗伤民和然犹口谈六艺之文动引礼经之目陛下之欲躬勤听断也知孝则以承顺慈亲为词陛下之欲有所除授也知孝则以尊礼大臣为请虽曰传儒先之训而实怀箝制之私为臣若斯不忠甚矣诗以见睍之雪比小人之隂柔曰如蛮如髦我是用忧臣谓知孝当之朝奉大夫梁成大猥以斗筲之才素亡乡曲之誉狼贪而狠冒众恶之所无鸷悍而坚为小人之不敢观其謟事权相也彼万昕者特奴隶耳成大无耻行以丈呼门以恩称传之搢绅莫不窃笑成大则曰要官是我为也昔御史以不呈身为髙而成大则自献以充耳目之官谏官以不得其言而去而成大则请留以备牛马之走以叱咤为势熖以殿呵为威风茍可贼忠而害良率多攘臂以称首然而色虽厉而胆薄外虽强而中柔能嫚骂士夫而不能抗郎官面折之词能简傲賔客而不能回官僚力诋之语所为若此又焉得刚书以燎原之火喻小人之暴恶曰不可向迩犹可扑灭臣谓成大当之臣尝反复熟观二人情状知孝之贪犹成大之贪也成大之恶犹知孝之恶也凶德参防实为羣小之宗而就其中言之则暴烈而发于外者易见隂险而伏于中者难窥也顷者陛下亲政夜降御笔逆察其奸而并黜之知孝犹语于人曰所不堪者不合与梁同传彼葢欲掩其不善而自别于善亦安能逃公朝之清议哉既而给事台臣连有论疏禠职罢任夺祠降官可谓寛典而二人者长恶不悛知孝归乡创第建阁借韬藏御书之名辄斧斤丘陇之木纳浦城之黥吏作私门之爪牙武断乡闾逍遥精舍即其余毒犹足以害人也今成大所居室乃宇文氏赐第邦民畏法不敢冒居成大何人乃辄白夺理田之讼索逋之牒日不下百数而犹党奸以抗官司挥剑以拒追吏其为暴横犹足以陵公上也况成大偃居大厦知孝宻处近畿若务涵容弗加屏絶则必能隂求复进掌握国是岂不重贻邦家之忧臣愚欲望圣断将知孝成大重行镌降屛窜逺方仍下绍兴府追出知孝所匿浦城黥吏押送本县开令福州拘成大所占赐第缴还官司庶几小人之乱邦者知所警惧贪人之败类者不敢为非亦足以仰称朝廷清明之政所有词头臣未敢撰述
　　贴黄
　　臣僻处西州与知孝成大元无间隙顷者降官命下亦已书黄继而参之物论咸谓罪大罚轻不能伤其毫髪用是辄敢缴奏伏乞睿明早赐处分
　　缴袁韶宫观录黄
　　臣窃惟元祐六年朝廷欲以李清臣为吏部尚书王岩叟争之谓前执政为尚书固不为过但恐公议不容放其入来元符三年上欲以蔡京复为翰林承防执政争之谓京怀奸害政其党布满中外善类义不与之并立甚哉兰艾不同植薰莸不同器小人之覆出为恶则君子无所恃以为善此葢消长屈伸之机明者不可不致察乎此也陛下更化今几何时进贤退不肖清明方始台臣所论给舍所缴去佞不啻拔山之难而旌招之贤币聘之彦犹有览辉而未集者乃夏五月六日忽颁袁韶宫观之命识者骇焉咸谓清臣蔡京复作矣非但臣等不容放其入来凡天下之公论皆不与之也彼其七八年间再典京兆羽翼权奸凌轹善类扰累富民罗织儒生钩距术数葢有为昔人之所不为者使其复用则贤者必不安于朝富者必不安于里六馆之士必不安于学天下之乱将自兹始矣或有一等邪论乃以楮防折阅非韶之了事不能以称提卒伍喧閧非韶之多智不能以弹压京邑众大之区非韶之权谲智数不能以胜任夫天下非少才也何独韶而后可用哉况其前此之政不过好行小惠以要虚名而实则无甚善状京师根本之拨未必不由于此陛下不快于贤者之舒徐而遽思于能者之健决则恐一韶既进百韶如猬毛而起绍圣崇宁之祸阶不可不鉴也兹事上关世运下关民命中关国脉盈廷之士言语籍籍莫不深致其忧而臣职在西省虽录黄不过下房岂宜寘而不问且闻咨防已上缴章今犹未报用是辄具奏闻伏望圣慈特发睿断将韶宫观之命寝免以杜奸隙以遏乱萌伏勅防
　　缴薛极赠官词头
　　臣闻昔贾谊尝谓俗吏之所务在于刀笔而不知大体汲黯亦谓刀笔吏不可为公卿夫生亡辅弼之望而没享孤卿之封此公义之所不赦也故少保观文殿大学士和国公食邑一万二百户食实封三千户致仕薛极蚤以法科躐升朝序国家典宪见谓淹通故自廷评致登政路与权相相为终始者二十余年方其在都司时四木之謡莫匪尔极之嘲得罪于天下公论葢不可枚举也独惟楮币一事极素号谙晓而施为颠踬政令烦扰既失人心又伤国计辛未之冬楮尝折阅矣然其所出之数仅一亿已上何至缚手无策而乃以旧劵之贰易新劵之一新令一行物情疑骇怨嗟之声盈于道路豪家大姓至有聚楮而焚于通衢者其失人心如此不恤也癸巳之冬楮益折阅矣行于民间者二十千万陛下更化留心救弊极在西府本不当与东府事而贪于固位欲求有以自见惩艾太过恐人复以用一兊二之防议已遂请捐内帑金银度牒官诰及盐钞卖乳香等以收两界夫收一界可也而并其二收之所以耗国之财力轻国之名器在京十局共支过金九万一千八百三十余两银二百一万六千九百余两诸州品搭之数不与焉如官诰如度牒如盐钞印造换给则又不知纪极矣夫捐金银所以捄而弊愈滋捐告牒官钞所以权楮而楮愈轻既无益于民又多损于国始谋之不臧贻害至于今日不捄止推原其故极岂得辞其责哉今公朝方集侍从台谏两省官议所以救楮之策上下一辞莫不归罪于极而极赠官命词适过西省岂容置而不问其去国之时峻班书殿致仕之日升华亚保己极辅臣之荣而今又宠之以师臣之位当责罚而反褒当追夺而反赠其何以示天下之公哉陛下傥以其曾为枢臣稍存事体未欲夺彼生前之爵则如少师之赠合与寝免继自今或又有请諡陈乞恩例之类并乞下有司勿与施行所有赠词臣未敢撰述
　　缴陈宗仁林介落阁降官词头
　　臣闻左右司须是学为宰相不可不谨择神宗皇帝之训也都司纲纪之地非习知台阁故事不在此选哲宗皇帝之命也圣祖神宗守此家法故谨简宰掾率用士人葢谓一朝之纪纲系焉三省之政令出焉六曹之机务决焉四方万民之休戚利害关焉脱非其人未甞得使参错其间也自逺相当国凡所置属乐逢迎之吏喜健决之才三十年间纷督政理耗伤国脉剥坏人心皆倚都曹为之犯天下之公论者不但四木之謡而已如陈宗仁狼贪出于资性俗恶形于面顔人望见其眸子眊焉已知其心术不正矣故相喜其贡謟奴仆命之宗仁自度无以取知故相故于进拟之间动辄以坏人事为得计法所当原则曲文以内之事所当行则吹毛以疵之彼甞曰不如此则不足以为都司也因是得漕因是除卿日有日进月有月进馈献之目几与债帅榯贪总珂互相颉颃逮其利尽交疎遂屛于外而犹哀鸣干郡则其为人污鄙亦甚矣如林介以忮忍峭刻之才济艰深巇险之智当相妾颛宠以谱系自通毎四节之防遣馈致礼仆仆跪拜不以为耻人已知其所进不正矣浙西详刑饥民蔽野而不知恤反取赢而贡羡焉遂得左司优防省闼颛务逢恶无所纠正属当轮对之时假手馆人草一奏劄不暇观省大忤相意既而中悔朝夕求解得免罢去而又使之尹厘畿甸善状既亡火政亦废辛夘之灾上而太庙下而省寺居民延燔殆尽而介也不捄太室而救宰相之私第不防三省六部暨民之屋庐而防临安之公廨其自为计得矣其如宗庙百官何其如畿甸百姓何介罪至此虽百赦不原可也详二人所为自合遐窜逺徙台抨累疏仅从中罚犹未足以快公论而近者忽传闻有隂图召用再入都司之意若此徒复进则是亦韶之类也公朝岂应置而弗问哉臣属以病在告而二人降官谪词忽下本房臣更不敢以请告为辞力疾草奏亟以缴闻伏乞睿断更将宗仁介重与镌降以杜絶贪人健吏复起之萌以培养端人吉士安静之福海内幸甚所有辞命臣不敢撰述谨録奏闻伏候勅旨
　　缴全子才降一官録黄
　　臣闻马谡违节度而败不免行街亭之诛萧思话弃积聚而奔遄即正尚方之系葢将帅三军之司命刑赏一国之精华无功而懋赏有罪而失刑非所以劝惩于将来也臣窃见江淮制置大使赵范劾奏赵葵全子才轻于调逺急于退师乞赐禠削以正其罪圣断斯赫朝纲大明将葵子才各降一官葵依旧兵部侍郎淮东制置使子才依旧直秘阁京西湖北制置副使刘子澄等以次行罚有差亦可谓训章明法曲当其罪矣然臣采之公论犹以为洛师之败杨义则淮西之将也刘子澄则淮西之参议也徐敏子则淮西之机幕也而子才则淮西之统帅也首谋深入子才实倡之望风奔溃子才实先之岂有身为统帅而不能率励将士实觇敌情汝陜之冦仅合而我师已败京洛之功垂就而城守遄弃以至士马耗伤粮械几尽为之帅者尚何所逃其责哉赵范以义断恩故劾葵与子才之罪不欲异同国家以公行法则镌葵与子才之官当分轻重而况子才为人跅弛亡頼始因范葵得官后虽夤縁通显范葵常意轻之暨至提兵境外才敌势钧则又敢于抵巇以贰其所事其他専嗜杀戮肆为诞谩轻猥之状不可殚数朝廷之所以不遽加汰斥者意欲责其后効尔然以若所为何能洒濯自奋如荀林父孟明视之以功补过也哉今圣策庙谟方欲外壮籓篱内实根本陟罚臧否岂宜混淆如子才之罪难与葵比所合重与镌降或将京西制副之命并行寝免庶几上不挠于国法下不厉于乡民可以为行险侥幸者之戒所有録黄臣未敢画行
　　再缴李知孝梁成大各更特降两官录黄
　　臣惟恶恶而不能去古人以为国君之忧退不善而不能逺君子以为仁人之过今有身为法从冒天下之大恶人主黜之给事缴之台臣论列之中舍又从而封驳之而犹得以肆焉安于其居者去佞之如山何其难也夺祠降官罪大罚轻遂用缴词头乞行镌窜荷陛下圣明照见其恶特依所请缙绅韦布之士下及闾阎小民莫不鼔舞称快仰叹陛下谟断英敏朝廷政令清明二十年来给舍不伸之气遂得一鸣于更化励精之始诚为美事然邸报竞传于四方画黄复下于西省镌官报可窜典未加陛下御众以寛固不欲为已甚人臣事君无隠岂能自已于言况二人者怀谖迷国曾不少悛方当氷山欲倒之时犹作泰山四维之计知孝自乞为中丞以气使台諌成大扬言再入台以觝排正人使得遂其奸谋岂不重伤国脉今既摈居乡里自合杜门省愆或创起私屋以斩伐坟林或冒占赐第而僣仿宫庙抵冒法禁欺凌善良臣已具列前章更不申溷宸听重惟防稽毓圣之地长乐多士之邦岂宜奸凶公肆烦扰陛下之不欲谪徙二人者其恵小而二人之得以遗毒一方者其害大臣非不知仰体陛下忠厚之意而必欲申其未窜之罚者正所以发扬陛下之仁政也伏望圣断详臣前后所奏别降指挥所有録黄臣未敢画行
　　缴许俊赠检校少保词头
　　臣窃以李广轻财爱士为汉家名将而生不列茅土之封祭遵约已奉公佐光武中兴而死不易军侯之爵今有邉方之帅贪暴着闻而生都显官死极赠典是国法公议之所不赦也故武康节度使致仕丹阳郡开国侯食邑一千八百户食实封二百户许俊少而狠愎济以奸囘匹马段枪但有一夫之勇贪功黩货略无诸将之长自擢总于戎旃肆虐用于刑法讨峒寇则嫉髙贵朱守忠之能而鞭敲棰打至于毙亡典骑司则捃王换徐国良之过而抄估籍没使之孤露凡一兵之粗给无尔体之不伤方当敌骑之犯淮乃拥王师而坐眎直翺翔于江浒弗攀援于蕲黄敌既退师彼亦巻甲制使李大东声其违命之罪劾以怀奸之私飞章上闻俊觇得实于是忿兵露刃突入金城屠戮我官军凌轹我将士贺兰之师弗进既亡援廵之功肆元之谋不臧几有杀降之意实包藏之罔测頼弹压以无虞虽示薄惩寻加显用及至七闽盗起数路兵交乃遣黄口小儿以当緑林巨冦一筹不画同列笑讥至牵防犊之情诱杀虓虎之将此而可忍人谓斯何然其敢于桀骜之凶亦必有所慿依之故椎剥尽于军伍贿赂归于权门大臣啖于利而莫之违司冦挠于刑而莫之问既屈国法又抑人言乞奉祠则进以承宣乞致仕则畀之节钺至若投聨亚保上通宰涂岂宜朝廷絶品之官専作债帅饰终之具防章之滥莫极于斯方之古人使贪诈之道则为横恩揆之史氏诛奸防之笔则为佚罚臣愚欲望圣慈将许俊承宣节度使及检校少保悉加追夺庶使凡为将帅者皆知饰苞苴以事结托専冒嫉以希功名虽漏网于生前必追戮于身后以激忠愤以励贪愚其于新政实非小补所有词头臣未敢撰述谨录奏闻伏候勅防
　　缴汪绎降官词头
　　臣闻明允笃忱共懿恵和谓之才子世济其美者也顽嚚不友傲狠乱常谓之不才子世济其凶者也济美者善加益而不知济凶者恶欲掩而自着是以操赏善罚恶之柄者必自其源流观之则才与不才斯过半矣恭惟皇帝陛下励精更化宣明典章録用及于名臣之家旌褒逮于贤者之后其所以振幽发潜恵至渥也独惟奸防之既死者未诛凶暴之济恶者犹在臣职西省毎见有伤于名教有害于国家者不敢不为陛下疏别而诵言之臣窃见降授朝散大夫汪绎乃义端之子义端在绍兴间曾为察官在庆元初曾为中书舍人彼岂不知宗臣赵汝愚德在生民勲在王室望在缙绅士大夫而三上台疏极其诋诬一草谪词至引刘屈牦李林甫事以相挤排不惟不能分别善恶而且欲防正人于死地当时论者直以凶人目之以傲象目之以奴隷目之所幸给事中黄裳能声其罪于绍熙之时而无人焉秉诛奸之笔于庆元以后臣毎读国史至此未甞不痛恨太息今绎之不才劣于义端而奸凶极恶又有甚焉葢其居官也以酷为能以贪为寳席巻仪真见于论疏篲扫宁国形于赋咏手执告缗之令口含罗织之经凡豪家大姓之饶于财赢于产者靡不被其毒手凶人不足以尽之也其居家也为弟不友为长不义防賔不以礼而以黄白之多少相夸雄禔身不以律而以丹书之轻重相讥诮一语不咸则杯酒殷勤之懽翻为寇雠一事弗协则家庭燕私之丑亦相告讦屠牛之讼至今传之人莫不鄙笑是象傲不足以尽之也其奉权要也月有月献嵗有嵗献毎一畨通讯台餽辄数千缗而四节庆遗相府动数万计绶献朱床既极精巧绎贡珍玉狮子尤髙且大下至舆仆干办倾身事之弗以为耻奴不足以尽之也夫凶一极也傲悖德也奴贱名也决非积善之家所宜有也义端之首恶既已逋诛于身后则如绎之济恶岂宜漏网于生前顷江东宪臣防访来上攷其奸状自合窜谪而仅从镌褫则是丘山之过而毫髪之罚其何以惩贪暴而励忠防哉臣愚欲望陛下特发睿断重赐屏斥或朝廷忠厚未欲屛之逺方亦乞更欲镌降永不叙用以为世济奸凶者之戒所有词命臣未敢撰进谨录奏闻伏候勑旨
　　贴黄
　　臣既具奏汪绎世济其凶等事因契勘绍熙庆元间稔奸积恶朋邪丑正者不但义端一人如胡紞李沭沈继祖刘德秀之徒尤号为攘臂以挤排故老撃逐善类者使其若子若孙颇能畏饬如蔡叔之后而有蔡仲冀芮之后而有冀缺张汤之后而有张安世朝廷洒濯而用之则固不必以世论其或狠暴贪戾有亦如绎之所为则当终身锢废不应使之参错州县间蠧国伤财永为民害也臣固非越职言事葢自隆兴以来中舍缴奏亦有论及一人而带说三四人者故实具在用敢援此言之其于大明黜陟之朝诚非小补伏乞并赐施行
　　缴虞一飞狱案
　　臣窃详臣寮奏疏溧阳县虞一飞以赀得官输贿权门请干田事交兵纵火多所杀伤自福贤泰丰之庄继立而溧阳之民防于虐焰自干办提督之号并行而一飞之势阚如虓虎逐令毒尉禁舟夺棺陷杀其叔于岭外以并呑赀财谋杀其弟于仆家以越人于货孤人之子寡人之妇不可数计乞追捕一飞送临安府狱尽情根勘从条施行及拖照临安府狱案坐虞一飞所供见得虞时元是一飞亲叔始因以昭穆事相争设心陷害己非一日遂以虞时毁谤史丞相言语妄申史府牒下建康追虞时禁勘又行钱计嘱建康公吏将虞时追毁出身以来文字除名勒停决脊杖二十刺面配昭州牢城后因父死回归奔丧虞一飞恐其生事报雠具状申县解府再将虞时决脊杖二十刺面配雷州牢城又诉押发人私脱虞时锢身又将虞时决脊杖二十别差人押往雷州遂致身死虞应飞系一飞堂弟因在一飞住屋山头造坟一飞怪恨乃以越界卖酒事百端罗织应飞不得已宛转亲戚同共往其家恳告一飞一飞即便令仆子捉住赴官却买别酒埋在应飞人工地内指以为应飞所藏法司检断应罪犯合依条决配缘为命官具案奏裁寻押出召保间复已身死其如县宰章铸遂罢因依县尉陈景周卒死情节亦皆一一供欵招认臣照得在礼八刑不睦之刑为先在法十恶恶逆之罪为大不睦谓谋杀大小功之属恶逆谓谋杀伯叔父母虞时为一飞叔父而一飞敢于陷害决脊者凡三配于岭外者凡再百计谋之不死不已应飞为一飞堂弟而一飞忍于诬告以本家之仆而执其主以别家之酒而入其罪寃恨莫诉竟至身死一飞虽忝右列其初元是钱氏奴乃敢恃赀豪横倚势凭陵陷王官虐平民欺骗公府杀害叔弟滔天之恶虽擢髪不足以数就令圣朝寛厚贷其死命出乎尔者反乎尔亦当以虞时之罪罪之令所配州军月具存亡以申今看详狱案罪大罚轻更乞朝廷别赐重作施行所有录黄臣未敢画行谨录奏闻伏候勅旨











　　钦定四库全书
　　鹤林集巻二十二　　　　　宋　呉泳　撰状
　　进奉御书石刻状
　　臣猥一书生遭逢圣主端平更化蒙陛下拔擢典司文苑有所得御札御笔御批六本久已寳藏罔敢失坠昨者蒙恩出守东嘉郡郡治有楼基颇髙敞遂更葺之题爲拱极命工刻石安奉其间庶几上有以铺张对天之宏休下有以掲垂经世之懿范谨装背两轴同臣所书拱极楼三字顿首百拜奉表上进干冐宸严臣无任战兢局蹐竢命之至
　　缴进明堂御札奏状
　　臣被命宣锁伏准御寳封下中书门下省熟状以今岁明堂大礼前期令学士院降御札处分臣以遵奉圣防拟撰修写进入外偶有愚见輙附奏以闻臣尝出入礼经读郊特牲谓祭有祈有报有由辟焉读周官太祝谓祝有祈福祥有求永正有敉烖兵焉所谓肇禋于郊宗祀于明堂者不但曰报而已葢海内乂安兵革不兴年至于屡丰则铺张扬厉而主报疆埸多事水旱间作民居未有宁宇则禬禳祠祷而主祈此皆成周令典国家列圣以来成法所不能废也粤自近岁词臣所撰赦诏类多颂美形容之辞而少爱人恻怛之意矧今兵祲未解民食孔艰陛下畏威一念如对上帝毖祀一忱若保赤子所宜因此时力致祈天永命之请臣用是輙援仁祖髙宗两朝故实载之御劄所有将来合降赦书更宜推广此意深自贬损明示四方如建炎间臣梦得所上奏疏绍兴间臣益臣近臣世将诸臣所拟赦文则庶几可以迓续天命感动人心仰昭陛下寅畏怀保之实傥圣意以为可采乞降付本院遵守施行
　　缴进嘉绍本议状
　　臣恭惟皇帝陛下以艺祖适传奉宁皇丕训入继大统二十有二年上敬典神天内尊事宗庙夙夜永惟万世长防而未有继嗣无以安天下心臣曩以非材簮笔禁从曽取仁宗髙宗两朝故事上进丙辰之秋因陈已见复及国本且援仁祖语王珪曰此决自朕怀非由人臣之言髙宗谓陈康伯曰此事出自朕意非因臣下建明葢欲陛下濬发睿断遴选宗莩保毓深宫以待皇嗣之降是时特蒙陛下和顔听纳不以爲忤自端平而嘉熙厯嘉熙而淳祐凡九年矣内学既达而储议未定臣虽在畎畆一念惓惓未尝忘此昔司马光以一并州倅尚能开仁祖养育英宗之基娄寅亮以一上虞丞犹能啓髙皇选建孝宗之议况簮履之旧耶臣因考绍兴二十八年范如圭言广嗣建储二事遂纂集嘉祐臣僚章奏三十六通囊封以进或以越职爲如圭危之独陈康伯对上曰如圭可谓爱君之至言之不尽故类聚以进呈圣心感悟立子之意遂决頋恨其书止于仁宗之世而搜求有所未尽至南渡中兴以来其贤臣所言则又未有继而述之者臣輙不自揆窃慕如圭忠爱之忱网罗放失会稡见闻合嘉祐绍兴奏疏共六十三篇分爲三巻仍叅考事实疏于其下间有管见则自爲一说以发明之命之曰嘉绍本议臣久已缮冩欲输畎畆之忠而臣数年以来扼于嫉弗敢出位缴进今覩陛下更新大化收召羣贤下至微臣亦蒙简眷俾窃祠官之廪今因表谢輙附此奏并同上件嘉绍本议三册作一盝奉表以闻伏惟陛下清闲之燕特赐览观圣志既决公与大臣协议早定主计以绵亿万年无疆之休臣干冐宸严罪当万死
　　奏寛民五事状【广东运使】
　　照得本司二月二十八日准尚书省淳祐十二年正月空日劄子正月五日奉圣防令户部及江淮茶盐所分司则用司制总诸司应有财赋病民事各令条具寛之一分民受一分之赐日下遵依奏闻当已具遵禀状回申今来不敢泛及他事姑以本司逐年支遣军食应办纲觧及管催诸郡财赋有闗于民之利害者谨画一条具于后
　　一本司一年应办诸州府摧锋军分屯兵马劵食衣袄等钱共计一十四万六千八百余贯逐年繇各处屯戍兵将分上下半年差人赴司搬请本司于财计库支给及诸郡桩留钱截拨应副军食所系此不可一日缺者也本司所仰以给军食者只有盐舶司抱认墟市钱二万贯及提举司添助大兵钱义兵钱六万八千七百余贯计支一年军食合用一十四万六千八百余贯两司应办仅有八万八千七百余贯未及三分之二诸郡桩留之数不多只得东那西补近年以来本司累政动是拖下总所纲银亦縁侵移于军饷之不给漕计窘匮无所从出又只有丁米钱一项非民之所乐输傥蒙圣慈矜怜逺民别作区处行下无使军食得以病民则官有一分之寛民受一分之惠取进止
　　一本司一年应办湖广总领所荆南出戍军兵钱推考源流葢縁南渡初大将韩京提兵驻劄广东一时钱粮系漕司应办撒戍之后此项钱粮遂爲不可废之额以一时生劵而卒爲经常广民之有所不堪久矣旧来每年起发总所二十九万一千二十五贯文省自绍熙二年准省劄行下每岁截拨钱一万六千六百八十贯付广州充新招义兵三百人衣粮钱目今一年尚合觧总领所见钱二十七万四千三百四十五贯省纽买银七万六百七十四两有零团纲起发则又有火耗秤折之类与夫搬运水脚部纲官吏徃来路费特支诸项数目浩瀚无从那补旧例置场收买客舟银子因船之大小令其供卖却免雇船上税色就其名色虽若分商贾之利究其归着实则爲小民之害本司尝欲痛革此弊縁是总所银本太轻买银不登尽一岁银场之入不足以补岁额四分之一罢之诚利于民而纲觧无可禆补坐是虽知其爲民害而直付之无可奈何非直无人心者拖欠照买银省价租例每两支钱三贯五十文陌数十年前银价每两只是两贯六七百左右比之省价每两尚争二三百钱故前手漕计见谓从容比年以来银价日穷今已増至三贯五百陌而未止广州非产银去处本司逐时买银起纲铢积寸累极是艰辛置埸非一所无縁逐处差官只得责之吏軰未免并縁爲奸近日本司觉察已将埸吏张祥刺配静江府仍镂榜晓谕民旅讫然银埸则不可罢葢无此场则银两无所从买况兼银价日増陪贴日甚若以省价论之每两银更合贴钱四百五十陌一年纲觧共计银七万六百七十四两零合贴银头钱三万一千八百单三贯三陌展计四万四百七十六贯九百二十七文省此等陪贴何所从出此项倘蒙圣慈劄付总臣以元额二十七万四千三百四十五贯省照今来市价三贯五百文陌外优加搬运水脚诸项费用纽结实数庶几官事了办而民旅受一分之赐取进止
　　一本司所管财赋每年只有诸郡丁钱二十七万五千七百余贯綍陌一分钱八万二千五百余贯虽有此数而催常不足拖欠动以千万计外有两司抱认墟市钱并大兵义兵钱八万八千七百余贯总成四十四万六千九百余省每年支拨总领所银纲钱二十七万四千三百余贯诸郡上供银本钱四万六千六百九十余贯诸郡分屯摧锋军衣粮一十四万六千八百余贯至于本司官吏俸给客军口劵又计一万一百有零贯总成四十七万七千八百九十余贯而送旧迎新一司支遣又在其外量入爲出每年自有三万九百九十余贯未有可支而陪贴总领所荆南银纲买银钱四万四百七十余贯有零起觧总领所银纲搬运水脚部纲官吏路费特支等一万余贯又在此数之外总此三项自计八万余贯本司别无科名又非如他处有盐息酒果之类可以凿空趂办凡一文以上皆是取之于民况盐舶提举司及诸郡积欠不觧日见凋弊官民俱贫一至于此傥蒙圣慈轸念此项事体之穷廹特赐区处行下使不至穷竭民力则庶几民受一分之赐取进止
　　一本司一年管催十四郡上供金银觧赴湖广总领所纲觧虽办于诸郡而银本则实于本司合诸郡上供计之共当银四万二千八百八十七两有竒又金十五两本司岁支银本钱四万六千六百九十八贯有竒各郡添贴之数不与焉以银本而纽在市之银价多寡自是不侔今各郡皆欠上供纲而英连韶雄其欠甚伙总所徒知责之本司本司只得责之诸郡曽不暇问其银本之若干银价之髙下则上供安得而不欠诸郡安得而不窘昔淳熙年间漕臣林光朝奏广东便民五事尝言厯年上供之害且以英连韶雄爲尤甚乞与蠲免彼时诸郡事力尚全银价未长而漕臣之请已如此在今日则又将如何自淳熙至今又已七八十年民力何啻竭矣必欲便民则当如林运判之请今之列郡正苦于银价之増长傥畧爲之斟酌损益亦可以寛诸郡之责今诸郡凋瘵在在筑底诸郡既无所从出则只得责之县道县道又无所从出则只得敛之于民爲民巨蠧莫大于此葢不如是则无以应上供之额此项傥防圣慈轸念诸郡穷迫之极检防上供钱数从今来银价纽结合觧银数庶几官受一分之寛则民受一分之赐取进止
　　一民户丁钱诸路并已蠲免独本路尚尔拘催然本路所以断不可以蠲免者縁本司只借此以植立若免丁钱则司存可废纲觧可罢也今广东民贫丰年尚有不足何况年来积歉鹑衣鹄形救死不赡官司又从而拘其身丁真可怜也又兼死亡逃移户口日耗县胥作弊或当销而不销或当纳而不纳词讼日多户长代输破家荡产本司虽明知其爲民害奈何别无财计舍此则无以自立纲觧军食舍此则无所从出每思所以变通之而不得其说且如梅州一郡客丁租例纳米本州军粮全仰此米欲罢免梅州之丁则本州无米可纳无以给军食梅州之不可无丁米亦犹本司之不可无丁钱也其间有可讲明者惟有申严州县不得于正钱之外过取糜费听民自纳不许揽户代纳多取利息当销者销不许妄催贻害户长明赐行下使州县知所遵守傥蒙圣慈酌量事体或于本司纲觧畧与蠲减却与量减丁钱少寛民力如此施行庶几细民均拜一分之实惠取进止
　　右件画一开具在前若上供若银纲若养兵若丁钱无非切实利害既非敢有一言虚妄今恭奉圣防指挥以寛之一分使民受一分之赐真尧舜忧民之言而禹稷由已之思也逺民何幸身亲见之欲望圣慈特赐裁酌或就加増损或别作变通此非本司之私利实十四州四十县之民均拜更生之厚赐谨録奏闻伏候勅防
　　奏乞留殿院徐清叟状
　　臣闻臣节以不回爲忠主意以易回爲圣威武屈之而慑富贵诱之而就非所以爲忠也震霆不敛其怒烈火不藏其热非所以成圣也祖宗盛时以尧舜之德养直臣之气以尧舜之量容直臣之言故台谏得以伸敢言之风朝廷所以无罪言之谤元祐初元谏议大夫孙觉论事不合哲宗圣意以二月甲午除给事中越二十日仍供谏职建炎三年监察御史沈与求论人不当髙宗圣心以十月癸卯改兵部郎官不一日擢爲殿院二祖风烈所以垂诏万世而无穷者葢乐于听言而不吝于改过也陛下自践阼以来权臣柄国台谏多用私人供奏检呈副封台纲几紊更瑟之初稍振风采言者无所避忌如南阳懿亲北府近侍与故相所进用之旧臣不知几人论列几疏开陈矣陛下未尝不改容而听康色而受也近覩御笔殿中侍御史徐清叟忽有常卿之除越一夕又有兼权户侍之命夫御史七品官也升而爲五品四品官亦不为卑矣然清叟不安于位议者不已于言葢以陛下素非拒谏之主而今者乃有轻去言官之失臣爲陛下惜此举也况闻清叟所论三事止言其渐未尝浚而深之夫仲舒二渐之防魏徴十渐之疏虽武帝太宗中材之主犹能倾听虚受之岂谓陛下躬尧舜之圣而反爲汉唐之所不爲乎或曰清叟已觧言职必不肯复爲既出城闉必不能再入是犹未知有元祐建炎典故也傥陛下勇于改命如哲宗髙宗之决使清叟复能就职如孙觉与求之忠则美在朝廷直在台谏不失爲圣朝盛事不然界以中舍之职假以封驳之权如洪咨防出台近比给舍台谏均爲纪纲所系清叟亦何辞而去哉臣职在西省第居南台本以嫌不当论奏事闗国体身荷主恩弗容自嘿惟陛下赦原
　　直前奏事丐归田里状
　　臣冐陈愚悃仰凟圣聪臣来自西州班于北阙书林史观荐仪清要之除翰院词垣屡玷文章之选遂陞华于从槖获簮笔于甘泉其在孤寒实逾涯分而近者天憎其满鬼瞰其盈三焦既不通几成痞隔之证两胫又病肿立有阽危之忧所以明堂竣事之初首露闲馆奉祠之请暨班睿防犹閟俞音重惟系心于顺适之所则必伤措足于平穏之地则不跌虽昔者病今者愈幸逃天降之殃然中则盈则亏宁免人言之咎敢摅诚于君父兾息影于丘园伏望皇帝陛下体天地之仁垂日星之照察臣之心弗爲于矫饰亮臣之请悉出于忠忱以聪听卑以惠从欲时当引去俾安鸿鴈之情身未颠隮誓图犬马之报
　　缴奏赵汝谈指摘告词状
　　臣逖逺孤踪踈庸亡似误蒙简注擢贰词垣自更化以来至于今日凡一年四阅月粗究厥心比于三月二十日伏准省札偹奉圣防以臣咨防爲疮疾有请令臣时暂兼行上三房词命臣谓六押之事难于一身兼权即欲控辞而君命所临友谊交迫兼恐新除执政侍从卿监郎官词头积压欲爲了遣一畨除授即以控还其从官告词臣方撰述发付本省元未书黄而权吏部侍郎汝谈輙谓告词末语有云若卿能砥节奉公则朕亦清心省事以爲讥讽其爲郑损事臣窃见告命之职本代王言既彰其美于前则必示其戒于后质之先儒具有体制况砥节首公王尊所以爲忠臣履正奉公任延所以尽臣节是皆臣子之职分名义之大闲有不可一日越者臣初草此词止谓近年铨选私意寖多法令滋弊不过欲道陛下之德意志虑以厉其臣中心皎然实无所讽不谓汝谈以邪心猜物以臆见度人近与其子隠语私书爲人所告致招物议方此沸腾不能痛自训饬而乃妄指王言以发其私忿且谓臣不能爲损别白以附时论照得损帅蜀四年臣于寳庆三年十月十八日以成都路机被制司辟差入幕至次年二月二十一日祗受都堂审察之命前后幕府共十五人臣最末至岁荐蜀士共五人而臣实居其一在幕府四月未尝不劝以正臣登周行八年未尝輙交以私臣之本末粗有可考今朝廷行事台谏论人汝谈爲亲戚则自辨可也而乃归咎于有所戒论之告词无所干预之中舍何其谬迷一至于此臣于汝谈每以其文字古雅齿髪老成故于陞侍讲权吏侍两词头颇极究意汝谈身直翰苑亦岂不知而摘片语以文欺借微臣以分谤此臣所以不容自嘿也臣谨按汝谈老至耄及气衰识昏近者玉堂发防至谓正心诚意爲缙绅先生之迂谈今此露章自辨乃以砥节奉公爲中舍词臣之讥讽若尔则是私心邪意方可以爲学毁节背公方可以爲臣侮圣言而轻王制莫此爲甚臣职在西省致令汝谈妄议实縁臣人微望轻不能振职然台谏给舍均爲纪纲之地词命轻则朝廷轻臣不敢避汝谈妄言之嫌輙具缴奏欲望圣断亟赐施行所有臣曩者不应在郑损幕府不应被郑损岁荐及近者不应赵汝谈砥节奉公词命之罪乞赐罢黜臣以具状申尚书省乞将职事归还中书舍人洪咨防外见居家待罪须至奏闻者




　　钦定四库全书
　　鹤林集巻二十三　　　　　宋　呉泳　撰状
　　与马光祖互奏状
　　臣蒙恩守郡恰已期年救荒赈饥粗无愧怍独以手足之戚荐寻香火之縁温诏褒嘉未赐俞允私情忸怩方欲再陈忽得绍兴朋友报提举马光祖有疏论臣虽未知所言云何以臣揣之必是报怨葢縁端平初光祖守髙邮以贪酷激军变身与母妻俱受汚辱未几而复官词头过中书臣以太蚤方欲缴奏忽乔行简传防令与书行词头之间未免有训饬之语光祖颇以爲憾臣守永嘉光祖守处温与处实爲隣境平时处之面下而易温之所无温之米上而济处之所乏光祖既严面之禁不使之下臣亦防米之泄不使之上因此微隙遂几积怨今甫得使节遽倚势以挟私怨原其本心亦是观望时好奉承风防所以敢犯公议以中伤善类臣若不以委折上陈则无以自白欲望圣慈检防臣累次所请先畀丛祠付出光祖之章容臣与之疏别仍乞圣断下清明御史辨其曲折付之公论见于施行于以彰圣朝黜陟之公臣不胜大幸
　　又照防某近者以浙东提举马光祖上疏劾臣已尝具状奏闻欲乞先次与祠仍付出光祖章疏及臣所奏下之御史辨其曲直未准回降指挥今得其章疏乃知悉是诬罔臣若嘿而不言窃恐有负临遣从臣牧民之意亦非微臣事君行已之节用敢画一疏析于后
　　一光祖疏谓臣粗有文墨絶无吏才阳爲寛博之容隂挟贪婪之术臣起自书生操觚弄翰乃其职业固不知吏才爲何事然亷谨自将一毫不妄取与官至法从无屋可居不特流寓于东南爲然人所共知两任郡守洁已奉公比到永嘉悉意荒政虽所当得俸给三月不曽支请今光祖既谓之贪婪必须指其事实岂可只以隂挟二字中伤良善
　　一光祖疏谓假守宣城善状蔑闻白简犹新朱幡荐驾永嘉望郡得于营求臣戊戌夏初自宣城得祠至己亥秋末拜永嘉之命整整一年有半乔行简说圣上本以福唐相处縁辍与李大同且以永嘉郡望稍小故进直学士以华其行此自圣恩特达不知光祖营求之说指何而言
　　一光祖疏谓到官之时适丁歉岁始者大言力诋前守谓其不申旱数以爲志不在民意其设施必有可取而乃懵如醉梦事无巨细仰面以视吏胥朝令夕更贻笑逺近臣去冬赴官甫及处州之境便闻本州饥荒就借处州印具申省乞蠲租科此光祖所目撃到任之始首捐已俸置局赈荒只是州郡自办不能如隣州科扰平民曽具账册备録施行次第登于台省今尚可考济民四万六千有竒粜户十一万有竒放夏税一十二万有竒放秋苖二万八千有竒又断罢都吏又勒诸吏之稍厚者各令买米不知光祖谓其懵如醉梦仰面视吏胥者得之于何所闻也
　　一光祖疏谓郡通海道商舶徃来其间傥能措置招徕不患米艘不集泳乃折支度牒低价敷籴以致客舟望风奔遁米不入境臣比准朝廷乞降度牒二百道提举司一十道皆是给付诸县令自变卖籴米粜济本州原不曽立价敷籴又尝出榜晓谕招诱米客其来者二十五万余桶流入处州者亦此米也光祖乃谓客舟奔遁者不知奔遁于何所也其详已见之申省账册
　　一光祖疏谓阛阓嗸嗸兼旬乏籴市民千百环拥丽谯至有扛去知州之语臣未到任前本州之民皆有饥饿之忧及既行劝诱米舟辐辏贫民皆得接济至有相告语谓此菩萨不来我等都是饿死底光祖时察邻国之政不应不知今谓市民千百环拥丽谯者不知是何月日也
　　一光祖疏谓大饥之后疫疠乗之死者枕藉泳闭帷深居恬不加恤本州因饥荒之后果有疾疫传染既多不无死者臣命医廵门防诊佥防置局施药又时加抚恤俾爲汤粥之供死则给以棺材又差官吏逐日分隅掩瘗皆有实数亦见之申省账册
　　一光祖疏谓今岁之旱无异邻州泳惟恐上司蠲除不便于已亟以全熟申上今岁本州风雨调顺早谷颇登晩禾却有防伤去处遂不待检踏永嘉与放三分诸县已放二分葢是参之卿大夫之公论得中都书谓左相李宗勉曽向人说闻温州得熟却如何又申放分想是呉某要誉今光祖乃谓全熟申上既曰全熟则何縁有二分三分之放自有申台省状可考亦自具申诸司光祖胡爲不知
　　一光祖疏谓又于管下科粜髙下其手付之鹜行使得甘心渔猎粜价翔踊民不聊生本州苖额四万九千去秋收二万八千岁支七万四千除放外系欠四万余石支遣本州接续措置外尚欠两月之粮今岁稍熟南北不稔未免就寺院畆头上敷籴系以市价偿之自无一毫侵扰目今米价每升正是四十见钱比之台处诸州米价最下岂得谓之翔踊
　　一光祖疏谓近者谓朝廷更易新楮泳自张黄榜外无一毫措置人心疑愕市肆昼闭十七界防子直不满八十视东浙诸郡独低本司移文取防并无回报本州自黄榜初下臣遂唤上诸行民户与之开说人心元无疑惑市肆交易如故又多方措置分隅称提具申朝廷乞添拨十八界防以备兊换十七界防旧用九十今已长作百三十乃浙东诸郡之所无亦已具施行次第申尚书省
　　一光祖疏谓自蜀客无家可归广求田问舍之图无首公爲国之念臣僦居德清就有薄产平时奉法循理岂不知守臣不可于所部輙置产业亦尝出榜晓谕谓不惟本位不敢置虽舍侄位下亦不令于此时置一畆创一椽有托姓名者亦许令告首榜文至今尚在照得田宅非囊槖中可藏之物必有坐落畆步若行体访便见着实
　　一光祖疏谓纵容子弟闗节交通挟娼妓以遨游冐新防而应举臣长子槃即弟昌裔之子登乙未进士第任提领犒赏所准备差遣自闻所生之防即觧官奔防多不留此不知通闗节者何事挟娼妓者何人臣教子甚严其在侍旁絶不令出入槃亦粗知谨饬不敢爲非兼其已自登科不应再冐新防应举
　　一光祖疏谓占僧庐以爲葬地而不恤公议之腾嘱部氓以市膏腴而不偿契劵之直亡弟昌裔在婺州不禄治命令诸子权攒温括之间系是诸孤自请于朝援绍兴流寓人典故买寺院之地安厝朝廷劄下本州从行即非冐占其如嘱市膏腴已具前项但未知所指部氓谓谁却须指出姓名方见着实
　　一光祖疏谓人方诋爲推不去之谢令泳乃视爲死可葬之桐乡臣治郡一年上下粗相孚信本州之贤士大夫如陈畏大卿诸人皆劝令就此卜居臣以于义不安屡辞却之在彼初无推不去之讥在此实无死可之意
　　一光祖疏谓以若所爲而望其爲天子牧养细民难矣臣黍以从臣出守只知奉宣天子德意抚恤小民势家巨室或有以强凌弱者当官而行未免招怨恶然小民之无告者却颇相安光祖之言恐爲势要而发
　　右臣所具十四项其十项必待反覆体究然后得知虚实最是中间谓臣以营求得郡以全熟申省子弟冐新防应举占僧庐爲葬地四项乃实陛下所简记公朝所明知国人所通晓者光祖欺罔天听莫此爲甚照得光祖志滛好僻素不知书嗜利无耻自号能吏其在班行招权纳贿至有无钱十万贯莫登乔马门之嘲方遭白简旋得处州不过丰饰厨传优待过客买嘱游士使之扬誉于中都今冐焉得节去天咫尺乃敢指无爲有变是爲非肆无忌惮以诬上下无诸已而后非诸人光祖固难责之以此独不顾公议乎臣切见孝宗皇帝励精庶政无逺不烛监司风闻不当必出自圣断与之区处朱熹爲浙东提举唐仲友知台州熹被防检旱行部因民户有词熹方论奏仲友亦上章自辨熹疏遂不付出寻各与别路差遣而去夫熹大儒所言又是使事仲友庶官所爲又有实迹而当时区处乃尔今光祖如一失节之妇所论臣又皆虚诬清明之朝岂宜有此陛下志绳祖武动法孝宗欲望圣慈并臣前后两疏下御史台详与辩白特发睿断处分施行庶几臣三十年忠洁之操不致一旦爲小臣之所污辱谨録奏闻
　　辞免除权刑部尚书状
　　臣伏凖今月一日尚书省劄子三省同奉御笔除臣权刑部尚书兼职依旧日下供职者臣钦闻出綍愧若践氷伏念某蜀之鄙人亡所肖似自爲青袍朝士已阅九年及玷碧落侍臣亦几三载制词共千百篇而经济少奏对凡十八疏而献纳踈圣恩重于丘山臣报微于毫髪葢尝以疾病之邅连而请外以乡邦之颠覆而丐祠谓天葢髙曽是莫听乃径从于小宰遂晋长于秋卿华以一迁重于再命载念士官之所掌实于国脉而相闗舜不頼臯陶之明何以布好生之德周不得苏公之敬安能审用罚之中必惟良臣始称公选若冐司于臬事恐纷致于人言欲望陛下矜察愚衷收回成涣量能授职亟改畀于时髦敕法清刑庶共登于汉道小臣获免旷官之刺陛下不失知人之明所有省劄臣未敢祗受
　　第二辞免状
　　臣比准省劄奉御笔除臣权刑部尚书寻具辞免于今月初五日伏准诏书赐臣不允者臣闻才爲造物之所名者道家之深忌二陆以呉中之秀入洛官才盛而毁来两苏以西州之彦同朝位益髙而谤起矧不令之兄弟亡前修之典刑而臣摛词玉堂簮笔荷槖职亲地禁终日不离文字之间选妙秩清羣才半入铨衡之下雉不能于铲采不觧于韬灵致彼胥防纳之危穽每荷陛下保全之力实如皇天生育之仁曽未报于隆恩乃复叨于异擢亟腾免牍以俟俞音盼春诏之十行虽荷褒嘉之宠掌秋官之三典终非审克之才敢逊忠贤庶安愚分所有恩命臣未敢祗受
　　第三辞免状
  </div>
  <div class="pagination">
   <a href="鹤林集_page16.html">
    上一页
   </a>
   <span>
    ...
   </span>
   <a href="鹤林集_page12.html">
    12
   </a>
   <a href="鹤林集_page13.html">
    13
   </a>
   <a href="鹤林集_page14.html">
    14
   </a>
   <a href="鹤林集_page15.html">
    15
   </a>
   <a href="鹤林集_page16.html">
    16
   </a>
   <span class="current-page">
    17
   </span>
   <a href="鹤林集_page18.html">
    18
   </a>
   <a href="鹤林集_page19.html">
    19
   </a>
   <a href="鹤林集_page20.html">
    20
   </a>
   <a href="鹤林集_page21.html">
    21
   </a>
   <a href="鹤林集_page22.html">
    22
   </a>
   <span>
    ...
   </span>
   <a href="鹤林集_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
