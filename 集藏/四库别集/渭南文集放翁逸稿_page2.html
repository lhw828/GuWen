<!DOCTYPE html>
<html>
<head>
    <meta charset="UTF-8">
    <title>渭南文集放翁逸稿 - 第 2 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>渭南文集放翁逸稿 - 第 2 页/共 30 页</h1>
    <div class="content">　　巻四十四
　　入蜀记
　　巻四十五
　　入蜀记
　　巻四十六
　　入蜀记
　　巻四十七
　　入蜀记
　　巻四十八
　　入蜀记
　　巻四十九
　　词
　　巻五十
　　词
　　【臣】等谨案渭南文集五十巻宋陆游撰游字务观山隂人以防补登仕郎官至华文阁待制致仕为南渡诗人之冠事迹具宋史本传游有诗文二集文集为其子遹所编游晚封渭南伯故以为名第一巻至四十一巻皆古文第四十二巻为天彭牡丹谱风俗记致语四十三巻至四十八巻为入蜀记四十九巻至五十巻皆诗余陈氏书録解题渭南集三十巻此本多二十巻疑振孙偶讹五字为三也游晚年为韩侂冑作阅古泉南园二记以此为清议所讥其文不载于集中至明毛晋辑逸藁乃从叶绍翁四朝闻见録中取以附入则遹编集时殆欲讳其父之为似道作记而删之欤乾隆四十四年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀














　　原传
　　陆游字务观越州山隂人年十二能诗文防补登仕郎锁防荐送第一秦桧孙埙适居其次桧怒至辠主司明年试礼部主事复置游前列桧显黜之由是为所嫉桧死始赴福州宁德簿以荐者除敕令所删定官时杨存中久掌禁旅游力陈非便上嘉其言遂罢存中中贵人有市北方珍玩以进者游奏陛下以损名斋自经籍翰墨外屏而不御小臣不体圣意辄私买珍玩亏损圣徳乞严行禁絶应诏言非宗室外家虽实有勋劳毋得辄加王爵顷者有以师傅而领殿前都指挥使复有以太尉而领阁门事渎乱名器乞加订正迁大理寺司直兼宗正簿孝宗即位迁枢密院编脩官兼编类圣政所检讨官史浩黄祖舜荐游善词章谙典故召见上曰游力学有闻言论剀切遂赐进士出身入对言陛下初即位乃信诏令以示人之时而官吏将帅一切翫习宜取其尤沮格者与众弃之和议将成游又以书白二府曰江左自吴以来未有舍建康他都者驻跸临安出于权宜形势不固馈饷不便海道逼近凛然意外之忧一和之后盟誓已立动有拘碍今当与之约建康临安皆系驻跸之地北使朝聘或就建康或就临安如此则我得以暇时建都立国彼不我疑时龙大渊曽觌用事游为枢臣张焘言觌大渊招权植党荧惑圣听公及今不言异日将不可去焘遽以闻上诘语所自来焘以游对上怒出通判建康府寻易隆兴府言者论游交结台谏鼓唱是非力说张浚用兵免归久之通判防州王炎宣抚川陜辟为干办公事游为炎陈取进之策以为经略中原必自长安始取长安必陇右始当积粟练兵有衅则攻无则守吴璘子挺代掌兵颇骄恣倾财结士屡以过误杀人炎莫谁何游请以玠子拱代挺炎曰拱怯而寡谋遇敌必败游曰使挺遇敌安保其不败就令有功愈不可驾驭及挺子曦僭叛游言始验范成大帅蜀游为参议官以文字交不拘礼法人讥其頺放因自号放翁后累迁江西常平提举江西水灾奏拨义仓赈济檄诸郡发粟以予民召还给事中赵汝愚驳之遂与祠起知严州过阙陛辞上谕曰严陵山水胜处职事之暇可以赋咏自适再召入见上曰卿笔力回斡是善非他人可及除军器少监绍兴元年迁礼部郎中兼实録院检讨官嘉泰二年以孝宗光宗两朝实録及三朝史未就诏游权同修国史实録院同修撰免奉朝请寻兼秘书监三年书成遂陞寳章阁待制致仕游才气超逸尤长于诗晚年再出为韩侂冑撰南园阅古泉记见讥清议朱熹尝言其能太髙迹太近恐为有力者所牵挽不得全其晚节盖有先见之明焉嘉定二年卒年八十五





　　钦定四库全书
　　渭南文集巻一
　　宋　陆游　撰
　　天申节贺表
　　化国之日舒以长运啓千龄之盛天子有父尊之至心均万防之驩敢即昌期防申寿祝【中贺】恭惟太上皇帝陛下宅心清静受命溥将协气熏为太平华夷衔莫报之徳孙谋以燕翼子宗社侈无疆之休诞敷锡于下民丕灵承于上帝臣方驰使传阻缀朝班望睟表于云霄敢恨微踪之逺被颂声于金石尚希薄技之陈
　　防庆节贺表
　　有王者兴爰啓丕平之运使圣人寿敢忘胥戴之诚【中贺】恭惟皇帝陛下荡乎无名建其有极干戈载戢恩加辽碣之区囹圄一空治格成康之上敛时百福享国万年臣迹滞遐陬心驰魏阙纪虹渚电枢之庆莫厠诸儒演龙宫蕋笈之文徒修故事
　　又
　　帝生商而立子有开必先民戴舜以同心无逺弗届干端肇辟岳贡交修【中贺】臣早以湖海之微生亲见唐虞之盛典蓬转逾二十年之久毎注想于冕旒嵩呼上千万寿之时独阻陪于簪笏兹膺郡寄复在王畿目瞻佳气之郁葱耳聴驩声之洋溢永言疎贱已极光荣恭惟皇帝陛下焕乎其有尧文粲然而兴周道三朝图籍将还荣河温洛之都万里车书已轶碣石榆林之壤以仁政广华夷之徳泽以丰年奉郊庙之牲牷凡曰含齿戴发之俦均被沦肌浃髓之赐光御无疆之厯益培有永之年臣猥以分符莫遑造阙箫韶方奏徒倾就日之心歌颂可陈尚刻齐天之石
　　瑞庆节贺表
　　虹流电绕适当圣作之辰鼇抃嵩呼共效寿祺之祝敢倾丹悃仰叩睿聪【中贺】恭惟皇帝陛下徳当干符躬有圣瑞东渐西被伟声教之混同上际下蟠极仁恩之渗漉帝生商而立子民戴舜以同心歴考前闻孰逾盛际臣生逢千载仕歴四朝岳贡川珍猥预骏奔之末鸢飞鱼跃永依洪造之中
　　光宗册寳贺表
　　食簭从考庙方严于典册仗全乐备都人咸觌于礼容圣教茂昭驩声旁达【中贺】恭惟皇帝陛下道参穹壤徳肖祖宗稽周王小毖之求躬虞帝终身之慕父传归子有光盛举于两朝天定胜人果见太平于今日乃咨元老大臣之参订兼采议郎博士之讨论勒崇垂鸿极髙蟠厚臣在列覩龙飞之旦防书奏麟趾之篇际遇特殊等夷罕及既莫预曲台之议又阻从属车之尘徒有悃诚形于梦想
　　皇帝御正殿贺表
　　肃传清跸端御昕朝徳上际而下蟠泽东渐而西被【中贺】恭惟皇帝陛下体天广覆如日正中率礼无违永叹歳月迁流之速向明而治勉畣臣民爱戴之心诹太史涓吉之辰采奉常緜蕝之议对扬宗社之福爰举公卿之觞两曜清明四方抃舞臣农畴齿髦帝所梦遥华衮光临虽莫望火龙黼黻之盛黄麾备设尚想闻金石丝竹之音
　　皇太子受册贺表
　　明诏建储永为宗社之本正衙发策显畣神祗之心国势奠安舆情闿泽【中贺】恭惟皇帝陛下若稽古训骏惠先猷寿考亿年诞膺不蔽之福本支万世坐拥无疆之休存心养性以事天修身齐家而治国迨举有邦之庆益昭知子之明臣迹逺周行心驰魏阙命太史卜日之吉徒闻播告之传遣上公持节以行莫预观瞻之盛傥未辞于圣代尚自力于声诗
　　贺明堂表
　　农扈屡丰协气方流于緜宇合宫大享旷仪遂举于中天驿置星驰嵩呼雷动伏以圣神在御祈报间行肆严长至之祠一举上辛之典惟兹宗祀实在季秋既得万国之驩心宜罄一精之嘉荐【中贺】恭惟皇帝陛下范围元化斧藻太平采皇祐之旧章茂建中和之极稽绍兴之新制用适古今之宜上帝顾歆殊休丛委臣官縻遐徼心系明廷考汉家汶上之图嗟莫陪于润色继周颂我将之作尚自力于形容
　　谢明堂赦表
　　明堂总章举旷仪于路寝钩陈羽衞敷大号于端闱徳协穹祗春回海县【中谢】恭惟皇帝陛下道绳祖武政酌民言干文仰法于房心肇称钜典解泽黙符于雷雨一洗众愆统和天人空虚囹圄臣适乗使传逺在遐陬奉五百里之驿书徒深鼇抃上千万年之圣寿莫缀鳬趋
　　谢赦表
　　宣布仁恩发扬孝治观人心之鼓舞知天命之协从【中谢】恭惟皇帝陛下躬舜禹之资履曽闵之行损又损而至道老吾老以及人一日三朝虽极宁亲之大养四方万里尚忧庶狱之无辜内广惠心旁流霈泽雨露所被囹圄一空臣适以守藩恭闻孚号虽与民欣戴如瞻咫尺之天然受命祷祈实劳方寸之地
　　谢赐厯日表
　　春秋以王而次春丕显体元之妙闰月定时而成歳适当颁厯之辰治象一新欢声四溢【中谢】恭惟皇帝陛下道兼伦制化被堪舆念王业之艰难毎急农桑之务察天心之仁爱尤深水旱之忧诚意既孚嘉生并应呼嵩髙之万歳幸覩昌期陈泰阶之六符不胜大愿
　　又
　　诏班新厯虽举彝章地近清都独先下拜恩光旁烛小已知荣【中谢】臣闻尧授人时实前民用汉得天统克协帝心方当重熙累洽之盛时宜谨体元居正之大典恭惟皇帝陛下凝图丕赫受命溥将齐七政于璿玑昭示太平之象调四时之玉烛用待来歳之宜爰勑有司以幸天下臣偶叨牧养获与布宣职思其忧劝课誓殚于绵力年运而往功名更感于初心
　　福建到任谢表
　　咸造在廷甫遂朝宗之愿奉使有指遽叨临遣之荣大造难名余生曷报【中谢】伏念臣么然薄命起自穷阎偶以元祐之党家获与绍兴之朝士真人有作景运方开适当宁叹息人才之实难顾一时豪杰号召而未至首防引对面锡殊科遭逢稀濶之知耸动迩遐之聴岂期蹇薄旋困沈绵卒繄全度之恩俾获退藏之分侵寻半世转徙两川三为别乗之行再忝専城之寄五十之年已过非复壮心八千之路来归怳如昨梦敷陈浅拙应对参差惟谴黜之是宜岂超迁之敢望此盖伏遇皇帝陛下道兼伦制泽被堪舆念臣留落有年尚未除于狂态怜臣驰驱无地空窃抱于愚忠顾虽末路之孤踪犹玷外台之髙选臣谨当力思守道深戒瘝官礼乐逺有光华既大逾于素望靖共好是正直庶少畣于鸿私
　　江西到任谢表
　　疏恩趣召靡待一人之言改命遣行犹备四方之使丹衷欲叙雪涕先倾【中谢】伏念臣禀资迂愚立身羇藐偶窃犂鉏之余暇妄窥述作之渊源累然自力于简编老之将至过矣见称于流辈转而上闻顷入对于燕朝实亲承于睿奬然而异恩赐第弗由场屋之选抡特旨造廷非出公卿之论荐已分亟投于闲散岂期重累于生成此盖伏遇皇帝陛下立贤无方用人唯已一洗拘挛之积弊广收魁杰之遗才施及妄庸亦防省録甫停追诏还畀使凡曰自结于上知皆俾无蹈于后害海岳之内纎尘坠露何所用之父母之爱幼子童孙蔑以加此驱驰入境感惧填膺重念臣朴学守株孤身吊影素乏蚍蜉螘子之助孰为轮囷蟠木之容怆余日之安归抱微诚而永叹方天子建中和之极用告成功虽文史近卜祝之间亦思自效尚慿长育不遂弃捐所愿预草汉家检玉之文未敢遽同尧民击壤之作刳肝自诉伏锧何辞疾痛饥寒仰而呼天誓靡求于世俗斋戒沐浴可以事帝冀终望于清光
　　严州到任谢表
　　穿延和之细仗面咫尺天佩新定之左符秩二千石叨尘过分感惧交懐【中谢】臣闻明主恩深书生命薄唐帝之知李白一官不及于生前汉皇之念相如遗稿徒求于身后况如臣辈莫望昔人猥缘一枝之卑尝缀百僚之末虽簪笏久违于昕谒乃姓名犹在于渊衷乗传来归两奉召还之旨懐章欲上亟防趣对之荣亲降玉音俯怜雪鬓劳其久别盖宠嘉近侍之所宜勉以属文实临遣守臣之未有兹盖伏遇皇帝陛下睿谟冠古英防如神肆笔成书千载独髙于圣学刺经作制诸儒絶企于清光以臣夙被化于明时怜臣未废书于晚歳将激昻其素志故濶畧于往愆臣敢不戴使愚使过之恩念有社有民之寄憩棠隂而聴讼期无坠于家声及瓜戍而代归尚少酬于君赐
　　除寳谟阁待制谢表
　　陪众隽以登瀛已慙薄陋扈六飞而上雍遽践髙华恩重命轻感深涕霣【中谢】伏念臣材非异禀家本至寒苍雅遗书守先臣之孤学庄骚奇作诵诸老之旧闻窃慕隠居求志之风尤耻哗世取名之事年运而往道阻且长仕止为贫适遇四朝之盛际老犹不死遂为六圣之遗民岂期垂尽之时更被非常之遇置之儒馆命以信书特寛尸素之重诛不待汗青而加赏兹盖伏遇皇帝陛下道兼伦制学备诚明体穹穹厚厚之仁跻荡荡巍巍之治风行雷动号令靡隔于幽遐鱼跃鸢飞人材不遗于疏贱虽耄期之已迫尚覆育之愈深臣敢不口诵训辞心铭徳泽入预甘泉之笔橐傥效微劳归寻杜曲之桑麻终祈洪造
　　转太中大夫谢表
　　信史奏篇获纪两朝之盛恩书驰驿躐跻四品之荣方醲赏之既行欲牢辞而弗敢始终忝幸俯仰兢慙【中谢】伏念臣身出穷阎家承孤学披肺肝而自力虽有素懐赐骸骨以归休已更累歳昨被出纶之命起参载笔之游强眊昏废忘之余均笔削讨论之责食常忘事但忧尸素之当诛成本因人乃以汗青而受宠兹盖伏遇皇帝陛下奉先思孝守位曰仁夙受命于皇天克肖其徳肆纂图于列圣无疆惟休永懐弓劒之藏毎切羮墙之慕爰求遗老俾诵旧闻而臣猥以耄期恭承训勉怆大父诗书之业久已寂寥读元丰文献之言至于感泣虽迫盖棺之日敢忘结草之酬
　　谢致仕表
　　持橐甘泉已窃逢辰之幸挂冠神武又叨归老之荣加恩俯念于耄年延赏特颁于申命伏读丝纶之语曷胜犬马之情【中谢】伏念臣家本穷阎世承孤学虽遇千龄之盛际初无一日之微劳白首光隂躐冠登瀛之选青云步武亟陪上雍之班属预奏于信书遂祈归于故里奉祠虽佚窃食靡安兹洊贡于忱辞始恭承于俞旨至于特捐异数増贲衰门顾令么微获被荣耀兹盖伏遇皇帝陛下仁参化育道极范围继粟继肉以养贤才祝鲠祝噎以礼耆耋思贞元之朝士寤寐不忘念山隂之老人生存无几越拘挛于令甲耸观聴于荐绅简编有光世类知劝而臣抱疴牀笫絶望阙廷贱息何能亦忝及亲之禄素风未坠岂无报国之期
　　落职谢表
　　叨荣罪大念旧恩深仅镌笔橐之华犹保桑榆之景仰慙鸿造下愧公言【中谢】伏念臣本出故家初无他技毎自求于逺宦岂有意于虚名命之多艰动辄为累强起仅余于数月退归又阅于六年齿豁头童心勦形瘵叫阍请命防恩久许其乞骸饰巾待终视世已同于逆旅敢谓寛平之邦宪尚令澌尽于里居此盖伏遇皇帝陛下励精大猷惠养遗老念臣生当全盛被六圣之涵濡怜臣仕遇中兴荷三宗之识拔虽名薄责益示殊私臣敢不祗诵训词痛惩宿负尸居余气永无再瞻轩陛之期老生常谈莫叙仰戴丘山之意
　　逆曦授首称贺表
　　天无私覆实均父母之仁邦有大刑爰下风雷之令英防若神明之速成功无晷刻之淹氛祲澄清颂声洋溢【中贺】臣伏以髙皇有作王室中兴方犬戎窥蜀以凭陵赖骁将奋身而守衞念功无已分阃相承仰累朝宠数之非常虽举族糜捐而曷报岂图小丑自取参夷僭服自如改元无惮受封割地已北通獯鬻之庭置戍夺符欲东扼瞿唐之险罪不胜于擢发诛宁贷于阖门肆推旷荡之恩实自圣神之造恭惟皇帝陛下徳配天地功光祖宗览图籍而动容毎念两京之未复奉庙祧而霣涕不忘九世之深讐蠢兹雏卵之微自投鼎镬之地人情共愤天讨遂加葅醢以赐诸侯虽特寛于汉法头颅之行万里已大震于戎心遥知羣丑宵遁之余无复并塞秋防之警臣身归南陌名寓西清驰驿四传徒快鲸鲵之戮造朝旅贺莫趋鹓鹭之班
　　光宗册寳贺太皇太后牋
　　诹谷旦于清台蓍允协奉鸿称于考庙典册有严庆袭重闱驩腾函防恭惟太皇太后殿下道同先后徳着累朝阅天下义理之深体坤元光大之盛密扶睿防纂修列圣之治功备述先猷啓迪一人之达孝举时大典绍国成规臣敛迹还东驰心拱北绅緌杂遝遥瞻济济之贺班宫阙岧嶤徒寄区区之梦境
　　皇帝御正殿贺皇后牋
　　圣治聿新爰正路朝之御邦仪丕举实繄内助之功盛典告成函生胥庆恭惟皇后殿下道隆任姒化洽邦家方当宁之朝羣臣惟圣时克宜中壸之介万寿与天同休内腾六寝之驩外副万方之望臣久违近着获遇昌辰聴九宾之胪传莫陪抃舞望五云之宫阙徒极倾输
　　皇帝御正殿贺皇太子牋
　　清跸肃九宾之仪方临当宁寳觞奉万寿之祝允属储宫邦家有光华裔同庆恭惟皇太子殿下道隆孝友性极诚明以大学为家传一洗俗儒章句之陋以密赞为子职岂独寝门栉縰之恭相此多仪实先百辟某久婴沈疾已迫颓龄想广殿之崇严莫陪襜翼占前星之明润徒极倾驰
　　皇太子受册贺皇后牋
　　壸政忧勤协赞上圣登三之治母慈顾复遂开东宫明两之祥汗简光华函生鼔舞恭惟皇后殿下道光图史化被宫闱嗣先后之徽音体柔只之厚载妫汭之降二女允谓盛时周臣之止九人实资内助迨此建储之命益知俪极之尊臣自去通班久安故里頽龄髦矣莫陪执玉之趋钜典焕然不胜拭目之喜
　　贺皇太子受册牋
　　父慈子孝集大庆于我家日吉时良发正衙之显册国势重于九鼎驩声达于四方恭惟皇太子殿下秉徳淳明宅心虚静英姿达识事洞照于几先强记博闻言必稽于古训躬守累朝仁恕之训日侍两宫睟穆之颜歴考古初实为创见臣夙叨四品垂及九龄为国老农莫造济济鹓鸾之列逢时盛典尚懐区区犬马之心
　　逆曦授首贺太皇太后牋
　　叛臣干纪敢萌负固之心密诏行诛不待崇朝之久庆闗宗社喜溢宫庭臣伏以参井之墟古今重地方髙帝东巡之始实金人南牧之秋爰有骁雄服劳疆圉惟列圣念功之意毎示优隆度故臣誓报之心岂有穷已蠢兹微孽亦荷异恩入居宿衞之聨出任师干之寄天所助者顺乃懐悖逆之图人不食其余自掇歼夷之谴尚全遗族实出上恩恭惟太皇太后殿下坤厚资生母仪燕翼毎道先朝之家法助成圣主之性仁慰在天之灵故诛其孥而无赦广及物之泽故宥其族而弗疑臣久屏穷阎犹叨近侍用三有宅欣逢汤徳之寛于万斯年莫预尧封之祝
　　逆曦授首贺皇后表
　　逆臣负固上贻正宁之忧密诏行诛不待灵旗之指勲髙古昔喜溢宫庭伏以分阃専征本倚世臣之旧野心叵测辄干邦宪之严妖禽自取于覆巢靡草独枯于长夏尚加矜贷曲示涵容故虽同产之亲止用徙乡之典恭惟皇后殿下道光妫汭徳配坤元侍膳慈闱克谨晨昏之奉焦心中壸毎分宵旰之劳及此成功允为大庆耸裔夷之观聴増竹帛之光华臣久已归耕莫陪入贺身修家齐国治实由内助之功天时地利人和行覩外攘之烈





</div>
    <div class="pagination">
<a href="渭南文集放翁逸稿.html">上一页</a><a href="渭南文集放翁逸稿.html">1</a><span class="current-page">2</span><a href="渭南文集放翁逸稿_page3.html">3</a><a href="渭南文集放翁逸稿_page4.html">4</a><a href="渭南文集放翁逸稿_page5.html">5</a><a href="渭南文集放翁逸稿_page6.html">6</a><a href="渭南文集放翁逸稿_page7.html">7</a><span>...</span><a href="渭南文集放翁逸稿_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
