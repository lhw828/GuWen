<!DOCTYPE html>
<html>
<head>
    <meta charset="UTF-8">
    <title>少室山房集 - 第 83 页/共 89 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>少室山房集 - 第 83 页/共 89 页</h1>
    <div class="content">　　观老颠此劄乃欲中立苏黄间亦其戅也余尝上下史籍得类米者一人曰张融思光其才具类也诗文类也伎俩类也南史称融衣履言动意制甚多芾每一出小儿羣噪随之至呼为活卦影融海赋精丽瑰崛芾潮诗闳大沈雄融书谓二王无臣法芾画谓不使一笔入吴生噫其相类何其酷也融尝自言大丈夫当删诗书制礼乐何至碌碌寄人篱下可谓有志芾自负自古及今余不敏实得之乃沾沾不出翰墨间然融集今不传而芾之笔踪满世得失大都相等也南齐人目融不可无一不可有二余于米老亦云
　　防吴德基千文
　　胜国末吾邑吴履德基以书名婺中而宇内无知者由元世临池特众故耳今吴书吾邑故家多有之余所见不下百幅而他方絶迹并书家无咳唾其姓名者近文氏停云馆帖元人书甚伙乃德基亦泯泯焉岂征仲太史尚未及覩吴书耶此巻全録千文缺二六字用笔劲峭遒防处深入右军间有一二不甚合作者苏人摹勒搀用文氏笔耳以吴之临池工苦尔尔而絶不遇赏音士之埋没可胜道哉
　　防周公瑕书朱司空河工叙
　　天弢居士周公瑕髫歳游文太史门小楷稍变尖纎益以浓厚其用笔法子昻而结搆则征仲矩矱也嘉隆之际独步江左垂三十年遇合作处真如陈思洛神赋秾纎得中修短合度淩波微步罗韤生尘者苐惊鸿游龙之态微所短耳兹序乃甲子歳为朱大司空衡撰者朱公创凿漕渠为庆厯间名臣冠而此书最公瑕平生合作神采奕奕良足相当岂其感恩刻意致然或瓠子功成偶一时有神助耶褉日可大出真迹纵观移日题



　　少室山房集巻一百七
　　钦定四库全书
　　少室山房集巻一百八
　　明　胡应麟　撰
　　题防二十首【墨迹下】
　　防家藏宋搨兰亭赵文敏临真迹【三则】
　　右兰亭诸鉴家咸以为定武本苐首行缺下一字与吴兴十三防本微不类其后复有子昻临本亦缺首行一字而雄逸遒润天真烂然自兰亭神诣八法唐人欧虞褚薛所临今无论真迹即墨本混淆靡定独吴兴临本存世余目覩不下十余此犹其合作者也丰人翁最迂持论独谓赵去右军不逺防绎此临不惟得其体貌殆兼风骨性情而有之视昔人艳称双雕并运各极摩天者加一等矣若墨本定武是非固难悬防而楮素腻宻烟煤浓沈灼然宋搨无疑也因防而藏之一展阅间忽忽身在茂林修竹间杂坐东晋诸贤矣
　　又
　　谓文章闗气运下士闻道大笑之右军素不以著作鸣而兰亭褉序俯仰感慨实际之语千载若新加书法入神遂以盈尺之笺同尘刦晋人谓右军自録数十过终无褉日所书余谓令右军闭户穷年更草一叙能前作抗衡乎盖书契以来应有兹帖一时气运助以发之即右军莫测所以然也孙绰兴公文名振代而后序寥寥殊无省发彼赤城霞起瀑布飞流非异时天台赋语乎至羣贤赋诗不可解者甚众且无一佳而大令罚觥宁其不能事此也古人意兴弗极不强搆思正髙出今人数倍处矧坐中虽触目名流才出大令下者众矣彼以罚觥为非耶总之山川间气一时并摄右军笔端故令六宫粉黛无复顔色耳
　　又
　　夏侯太初谓乐毅伐齐之兵庶几汤武晋人迂荡不情乃尔直可压巻啓顔顾右军屡为传録岂好异防新名士例不免也大令意气鉴鉴欲淩阿父计防中羣贤在其目睫者不过数辈而十数脞辞甘出诸人下哉固尔时情兴弗属大都翫世罚觥反以为适耳太初以乐生不防二城意未可量余亦以大令不属只字旨未易窥也顾千载未有发其微者聊为拈出配太初当啓顔一则也
　　防吴德基行草
　　余所藏吴德基行草大书四轴皆录李青莲絶句盖吴生平好书太白五七言絶余所见亾虑百数邑故家往往有之而传流他处靡一迹并自元及明诗书家絶不及其名姓士之传真有幸有不幸耶此四絶用笔遒劲特甚而结体圜密精工殊得晋唐遗意王次公过余斋头覩其一矍然问何人以吴对曰鲜于困学不过也惜不使长公见之得其片言可无遗憾地下矣
　　防家藏吴德基陶诗
　　此德基行草靖节停云诗也字大仅若钱结法遒婉而笔意峭劲与柴桑品格良足相当下作靖节扶笻像韵度翩翩非俗工所办疑亦出德基手也故老传髙皇帝闻吴书名尝诏令进御并浮屠月鉴芙蕖以吴笔太刚鉴画太媚皆不録苐此余邑传流语他野记逸史无可互证者今吴书存邑尚众鉴芙蕖遂絶不闻并识于此吴尝及景濂太史游为其室传传见集中
　　防王元琳真迹
　　右王珣伯逺帖真迹珣江左有盛名即桓宣武幕中所称髯参短簿者其书流落人代宣和谱有伯逺三月二帖此伯逺帖真迹也书凡五行六十九字古澹萧疎真趣流溢如飞天僊人游歴下界頫视凡俗悉同尘埃望而知其晋人笔也典午真迹存宣和书谱者尚不下数百今惟右军大令一二灵光自余翰墨永絶而此帖独巍然宇宙之间昔人评晋人一帖当二王五帖得元琳不啻羲献矣
　　防顔鲁公祭侄帖【二则】
　　念载前阅停云馆刻鲁公祭侄季明帖天真烂熳从心不逾以为古今神化之笔元二陈及文太史鉴定详矣王长公防真迹在永丰聂氏意公见未易得忽燕中邂逅此巻装潢漶灭几不可触手而文草首尾尚完惊喜浃日辍饮食恣阅之乃知此书全用退笔锋颖摧衂淡墨微茫而气韵飘动遒逸字字欲飞真间代竒物也唐三百年间临池满世而追逐二王乃鲁公以无意得之
　　又
　　停云馆刻余始阅之大诧以鲁公此笔不似从人间来者及真迹纵观乃知墨本相去尚悬隔三十里非神化所至而何苐稍有可疑者停云二陈文太史防此本并无之则长公所云聂氏藏本属太史鉴定无疑而此巻尾元人数防皆名士鲜于伯机辈序购求源歴甚详决匪后人伪撰而其书则皆赝作计必有真迹系顔帖终太史胡以弗及见而止録二陈防耶又防称天水小印今巻首亦不复存以为摹本则笔势放纵墨沈浓淡相承决匪双钩廓填所办以为临本则行款字数较石刻不爽纎毫即鲁公自书百过防不能尽仍其旧而何论后人也或聂氏所藏防尾二陈真迹而鲁公书赝则征仲太史目睫所经须眉洞鉴而胡以曲笔于此岂此书太史防后后人割奠文真迹以摹本傅二陈文氏而售之聂又赝放鲜于等防傅真迹以他售之人而鲜于等真迹又别傅摹本为三耶此其颠末故未易一二悬防异时当特过江右假聂氏所藏观之
　　防米南宫误恩帖【二则】
　　老颠书仅六行而笔势翩翩其防扈飞扬之气不可驯狎致足赏也鉴者多以为摹本属中一二字剥蚀少有廓填耳末三行则真迹无疑矣唐之旭宋之芾皆颠名一代今覩芾笔踪狂态淋漓尚在旭书传世虽寡苐摩挲秃素诸帖亦自想见其人惟六代张融之颠不减二子而书絶不传近王长公以知汝殊愁为融书亦以颠态亿之耳苐六代人书传者不过数行而殊愁至百余语故当是唐人笔也
　　又
　　米老以颠名一代而大骂旭书以变乱古法惊诸凡夫彼不恶伤其类耶令二颠相遇中原各骋寻丈之势差足以快旁观苐未知鹿死谁手耳
　　防苏长公帖
　　坡公黄柑帖骨法凝重而肌肉丰妍非贵嫔妃子如杨太真不足喻苐无奈身材大匾濶何黄长睿谓书纵易横难古今惟钟太傅一人效之者非浊则俗蜀中一人是矣盖指坡言也
　　防吴履书栁诗【二则】
　　右吴履德基书栁子厚真源了无取古诗似退笔不经意细阅之晋人风骨种种具存乃知胜国临池苦工逺出宋世上盖赵宋诸公往往好入已意故翰墨虽各名一家而典午范型都尽元自赵邓鲜于究心古学顿还旧观今师赵者众后生厌同喜异山谷海岳时复主盟大都习尚所趋非大力者起而挽之故未易口舌争也
　　又
　　子厚古诗冲淡峭峻在唐齐名苏州苏长公至品诸韦上然韦诗萧散自然去柴桑格致不逺子厚虽骨力稍劲其不及韦政坐此故由子瞻勘捉未破耳道人庭宇静苔色连深竹宋人谓逺胜竹迳通幽处禅房花木深亦愦愦之见常诗警絶处在山光悦鸟性十字初不系颔联也
　　防杨廉夫论诗巻
　　老铁此巻评诗颇得源委而词太冗蔓当是一时信笔苐其书亦瘦劲不俗聊复存之
　　吴中四名家真迹防
　　此巻祝京兆楷书一字大若钱书邢丽文上祖戸帖甚端饬其后小楷十通皆与外父李贞伯者初以京兆遗落世事甚读诸札乃知其周旋家庭阃阈间尚有余辈所不及者在也苐书多信笔起草不经意者半之又行草蘂珠宫三诗又行草四文待诏小简二精工之极当是刻意书吴兴碑记草其一即陆子传札讯太史者盖案头偶乏取以代笺也子传书是小楷清丽觉微弱耳尚隐可读王履吉行草絶句一又长札三而一短啓三行者字字欲飞又襍柬十余大都非烟火食人笔也陈道复二一送扇一借牛即鄙事数言以楮墨映带之翻令作雅观书不可不学如此
　　吴下名流襍帖防
　　右巻皆吴下名流书吴原博葑溪诗逼大苏彭孔嘉一作顔平原体王履约二长笺翩翩有致而知者絶寡以难弟故也王禄之二一楷一行文休承二周公瑕一唐伯虎一呼张梦晋春游古诗无复作栁隂丐者耶邓徴父西山八诗神采奕奕即公瑕用意未必过也其人晩出寥落举世鲜推之可叹又三纸学米未成末有岱字当岳子余也张伯起一张仲立一皆与余酬往札伯起不出无恙迄今仲立才博一州守中道奄逝矣人生出处穷达信自有命苐仲立枉作三年折腰耳
　　防吴下名流江南春诗
　　巻首王禄之江左名流四大篆江南春画意一帖题文太史而行书三诗于后王次公过江右访余斋头偶阅此巻谓文太史书及吏部篆皆真迹画则赝本也文寿承小草二文休承小楷二甚工王禄之行草二彭孔嘉行楷二周公瑕行草二精极盖初年得意书也袁鲁望行草二袁为两琅琊婣家覩此知临池非长存之如见次公耳诸诗大类宋人长短句然则谓江南春词可也诗不可也
　　文太史仿山谷书防
　　右巻文太史仿涪老大书山寺五言四律遒逸苍劲清思照人眉睫间诗亦萧散有余读之令人意外作一适又长幅大书早朝七言四律字纵横三寸余沈雄伟丽雅与题合盖八诗皆征仲得意而境地不同故俱作黄体而能各致其工如此信前辈未易材也
　　王履吉伯仲杂柬防
　　履吉书萧散纵横天真烂漫近代书家恍忽晋人丰度仅覩此君而丰人翁以为邪气溢纸何邪履约履吉之兄书法翩翩真足鲁卫而世以难弟掩之履吉诗髙华朗秀俨若朝霞吴中一时才彦自昌谷外惟此君可追逐亦以夭折未成俱可憾也
　　防何仲黙诗巻
　　尝于何啓图太史处覩仲黙铜雀瓦诗迩得一巻真迹也樊少南志仲黙墓言与李献吉并学顔栁今观之诚非漫然信笔者尝见李石刻数处皆然苐二君诗文皆学秦汉而书不能越唐人何邪聊书此发一笑





　　少室山房集巻一百八
　　钦定四库全书
　　少室山房集巻一百九
　　明　胡应麟　撰
　　题跋三十九首
　　跋唐人长林叠嶂图
　　右长林叠嶂图浓郁逺深大类王右丞而精工密致又似小李昭道笔或以渲染鲜明略无追蚀唐画不宜尔尔疑为赵千里者近之而山石全用勾法不甚合宋人鉴赏纷拏至今未决也其绢素缜厚之极非南渡胜朝所办且单条衡仅盈尺许而縦乃四之于小阁疎窓位置殊惬每焚香棐几縦目其间不觉身入万山与鹿麋逰衍丰草矣
　　跋黄筌栁塘禽鸟图
　　右巻鉴者率以为黄筌而末无欵识绢素坚厚无损而渲染粉墨往往有剥蚀处长可二丈所摹鳬雁鹦鹉山雀以及林塘莲芡之属种种入妙吴中诸名流文休承张伯起周公瑕辈十余人咸有跋以非筌不能也第今人遇唐宋画无欵者山水则曰王维人物则云吴生金碧则云小李花鸟则云黄筌殆成套语恐其时尚自有人即如此画真出五代筌之诸子固亦能办此矣况赵昌王友之属之花鸟知名不一而足欲防以此画为筌余未能决也
　　跋李龙眠佛祖图
　　右李伯时二十七祖图念载前当为完巻顷落一贾师管生手因割为三取诸跋真赝杂置之一以鬻万中尉尝出示余凡十四帧一鬻吴用卿即此巻以六十缗售余者凡九帧一鬻李大将军其巻当为十三帧方谋一借观适李奉命备边以七千人深入敌境尽没巻遂不知何所噫古人遗墨一覩亦有缘耶画法绢素灼然南宋前无疑或尚以非李所办而疑为唐宋五季者总之神品无上不必求实其人也余见伯时莲社图巨幅其笔墨气韵妙絶不可言下为文太史书李元中记文精工之极且略无丝毫损蚀殊可寳玩亦为吴用卿得以八十千归刘金吾矣
　　跋伯时西园雅集图
　　右西园雅集图扇景也迳可盈尺许而人物泉石花木器具种种备生动相或以非伯时不能余所见此巻甚众一豫章荐绅所蔵人物稍大与佛祖图等笔法亦苍古而缺一姬人且注意独人物而水石花竹等不具余乡徐先辈复得一巻绢素破裂甚人物视前差肩巻甚髙大具池岛峰峦而笔类元人疑胜国所临者也此图巻末虞伯生书特佳絶余数见虞公他书字形颇长而文弱遒缓此则方古端劲而字形殊匾视子昂颇苍较敬仲尤雅盖其最合作书也或以此跋故谓图亦元名手临余未能决俟精鉴定之
　　跋赵千里后赤壁图【三则】
　　右全写苏长公后赤壁图巻末意态皆完而题欵为装师割去盖此巻绢素自首至尾分寸防裂装者罄工累月仅克成巻山水树石多剥蚀而人物面貌无损秋毫亦絶竒事也画法之工张元春詹东图杨不弃咸以神品无上余乡吴少君瞥覩以头抢地呼老师拜百数不已即无欵望而知为千里生也人物长劣盈指气韵矫矫欲生而长公夫人持斗酒出送郊外缟衣绰约有倾国之态未审尔时措大家室果此殊尤否耶
　　又
　　或疑此图当有前赤壁者余谓未必然前赤壁自白露横江数语外皆议论无可摹写后赤壁文简于前而实景实情不啻十倍画师欲纡徐盈轴自不能舍后而前也此图寻丈之间有江山万里之势其人物之精工水石之竒古类非胜国后所办即出赵千里亦其生平合作之最也前辈风流韵度逐尘土赖此少存其概每良天佳月一展玩之以当神逰自以为不减长公兹夕也
　　又
　　此巻于赤壁后赋语无一不具愈玩愈见其工长公尝谓凉天佳月即中秋兹逰岂其口实耶二客不审何人盖无是子虚之类当时苏公谪黄门下士无一在坐非黄秦晁张等也长公夫人亦殊有林下风尝谓春月使人懽欲令长公呼赵徳麟辈饮花下者其能畜斗酒以待不时固宜至图长公登髙冈履危石扁舟皓月放乎中流一派天机荡漾楮墨非神匠不能惜余不及同事兹逰少沾溉余也
　　跋阎次平江潮图
　　江潮图一巻宋蜀锦装首写吾乡钱塘江潮绢素笔墨丝毫完善独巻末无欵识其品格非前宋防不能也董太史定为阎次平余未及详勘宣和诸谱当亦近之或以此巻之工品第神妙恐次平未易至也巻首图江干秋色萧寺浮图阛阓鳞集观潮民庶纷沓往来而雪山一派如白龙千仞巻海而东喷薄震荡宇宙晦防渔桡客棹飘飘数败叶飏舞虚空出没涛浪一展玩次心悸魂消恍忽几格间十万军声矣
　　又跋
　　巻首观潮图三篆字李文正题末书长歌似未至吾越者余谓枚叔以扬子为钱塘亦未至吾越之故或太子吴人厯辘欺以其方耳而至今谈者纷纷谓曲江即具区而广陵扬州扬则越分野属焉胡纡绕不情至于兹极为枚生计者患文笔未工耳岂以地分逺近为瑕疵耶此诗词三昧故屡为掲之是巻也而遇枚生操笔再赋一通当令吴太子气雄万夫岂直霍然起色已哉
　　题秋江百雁图
　　右秋江百雁巻无题欵巻末诗一巻皆浮屠题画语当是南渡胜国间某生手笔俞防公临以为北宋梦英恐未然也元名士张宪冯海粟亦有诗所图羣雁飞鸣宿食之态备极天工而枯枿横江葭芦夹岸长洲逺渚残霞落日恍忽潇湘彭蠡置吾斋头或以赵大年有此图当是同时或胜国浮屠摹本余未及见大年巻俟他日定之
　　题宋人雪山逰骑图
　　右雪山逰骑图绢素缜细之极而行笔秀润精工絶出蹊迳之外鉴者咸以为李唐或当尔也寒林逺岫磴道萧索二士防蹇驴入山崦一操几杖者随之岂郑五相公所艳称灞桥风雪衞子上者耶
　　黄子久缥缈仙居跋
　　黄子久缥缈仙居图层峰叠嶂矗起千仞桥道树石朝岚夕霞襍沓相间绢素不越尺余而天机一派流衍毫墨真所谓桃花流水天地杳然者若其行笔之秀润苍逺逼董李而超钱盛诸人固老痴能事也
　　题黄子久西泠烟霭图
　　平林逺洲水天一色危峰突起白云晴岚横亘其中一翁防蹇驴出垂杨映修竹苍头抱焦尾防而前杨铁史题笔所谓今日抱琴何处去美人秖在段桥东当是西泠三刹风致不知何以能尽辟逰人専此岑寂也此帧黄子久笔尤为媚润清新至其气运之生动真足为湖山传神者非久居武林天竺间未易领略也
　　黄公望秋江渔笛图
　　秋江渔笛图题大痴老人笔意苍然望之可识第绢素破裂之甚丙戌春入都装潢仅能成轴虽漶灭不完其气韵尤足倾倒余子篷底二簑翁抚掌乐甚兴到便欲浮舴艋潇湘梦泽间惜无従唤老痴写之
　　题赵承防春江晩棹图
　　萧子云待渡图赵吴兴笔也纎浓秀润凝睇一盼百态横生如苎萝夷光无问识与不识掩袂心折要之楮墨间片语未足罄其形容也吴兴笔向与子久叔明狎相雄长尔时吴人酷重黄王气韵念年来吴兴倐忽増价大痴黄鹤又小挫矣此亦一时好尚未足尽凭乃其偏正絶诣咸自有不可掩者也
　　题王叔明松溪书屋图
　　右王叔明松溪书屋图用笔布景迥出畦迳之外危峰特起矗峙九霄飞流溅瀑滙为深潭二士解衣促膝濯足其间一精舍隠见悬萝乔木中幽人持巻黙照静观若扬子之草太长安中数赏鉴家咸称卓絶携至江南议论顿尔不侔盖此画笔意过竒故好者以黄鹤生平妙境而不合者以为外道野狐余特举似张元春张曰笔诚竒第以必出阿防手则未易定也
　　题沈啓南重溪秋色图
　　沈啓南重溪秋色图吴文定题识其上真迹也而啓南自题小诗笔意缓弱不甚类或以啓南中年笔率此类而张复元春骤见辄咋指惊愕谓为啓南得意之尤者此君最慎许可不妄也图惟枯枿二陂陀数行而凉风飒然素练飘举非啓南故未易办辄跋而蔵之
　　沈啓南山水大轴跋
　　右啓南山水巨轴桑皮可四丈许跋以最晩年笔也树石桥道涧瀑陂陀无一不备而苍劲澹老笔淋漓后人罄嵗月为之未易及也
　　文待诏春山乔木图
</div>
    <div class="pagination">
<a href="少室山房集_page82.html">上一页</a><span>...</span><a href="少室山房集_page78.html">78</a><a href="少室山房集_page79.html">79</a><a href="少室山房集_page80.html">80</a><a href="少室山房集_page81.html">81</a><a href="少室山房集_page82.html">82</a><span class="current-page">83</span><a href="少室山房集_page84.html">84</a><a href="少室山房集_page85.html">85</a><a href="少室山房集_page86.html">86</a><a href="少室山房集_page87.html">87</a><a href="少室山房集_page88.html">88</a><span>...</span><a href="少室山房集_page84.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
