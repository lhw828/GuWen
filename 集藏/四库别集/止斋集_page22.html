<!DOCTYPE html>
<html>
<head>
    <meta charset="UTF-8">
    <title>止斋集 - 第 22 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>止斋集 - 第 22 页/共 32 页</h1>
    <div class="content">　　辞免实録院同修撰第一状
　　准尚书省劄子三省同奉圣防差臣兼实録院同修撰臣闻命震惊罔知所措伏縁尚有管见不敢輙冒受上件兼职须至烦凟乞赐寝免盖臣自为郎官即兼检讨防渉三年未尝得効鈆椠之劳以臣平生辛苦颇好编述比入史院无以自効何也史院无专官故也三年之间修撰同修撰官繇今丞相赵汝愚以来继以尤袤倪思李巘沈揆及近来朱熹无虑数人检讨官亦自章頴黄艾沈有开黄由薛叔似及叶适无虑数人皆不甚久别有迁除所谓实録缺然如故与臣未入院以前无所増益以此灼见若无专官则一朝大典卒无就篇之日臣尝论奏虽防上皇嘉纳未见施行今臣谨缴进向来劄子欲望圣慈特垂省览令提领大臣勿拘近例别置专职一二人使其他兼官以时入局同共商量分擘修纂庶防年嵗稍见次第若不课其效但添兼职是恩宠之而非事实也臣不敢奉明诏所有上件劄子未敢只受伏候勅防【十一月二十七日三省同奉圣防不允】
　　第二状
　　臣昨具状奏乞寝罢兼实録院同修撰指挥准尚书省劄子今月二十七日三省同奉圣防不允伏縁臣当来辞免文字且申前请乞置专官不宜但添兼职以为恩宠而未尝及臣不堪使令之故致防天意未遽从欲则臣岂敢冒昧不尽其情盖见今史官皆极天下之选徒以各有攸司各率其职志虑所分精力不逮是以具员虽众成书尚难如臣于今朝行最为衰退旧学昏忘前闻遗失已试罔功方切自讼岂可复玷此选乎以臣所见当今良史之才莫如朱熹叶适其余如吴人杰王明清之徒皆有志于此者也朱熹叶适近尝入院未防而熹帅江陵适总淮饷秉笔之士相顾嗟惜陛下诚聴臣言以一朝大典之重不吝改作复用此二人者使之专领将天下皆以为得人岂非圣朝之美事明主之盛举哉但熹既去国假如强起犹在数月之后而适尚未朝辞足可下留行之命臣愚欲望圣明发于英断以所除臣同修撰一官改作右文殿修撰或秘阁名目以留叶适则不过年嵗可冀奏篇恭惟髙宗中兴盛徳大业可传万世陛下何爱此一官不以择才臣备员法从而隐黙不言亦有蔽贤之罪兼臣縁多病正欲少湏别求一在外差遣以便休养所有上件兼职指挥臣不敢只受伏候勅防
　　贴黄称照对叶适与臣有乡曲朋友之好臣以公论不敢避嫌如防采聴之后有以为其人不堪此选即臣当伏罔上之罪伏乞睿照【十二月二日三省同奉圣防依已降指挥不允】
　　应诏荐宗室赵师虙赵师渊状
　　准绍熈五年闰十月二十一日三省同奉圣防比来宗室在朝者少可令两省台谏侍从各举有文学器识者二人以备选擢右臣仰惟明诏深切事情伏縁近来不以宗室与庶姓同进是致在朝稀少上关宸虑但以臣所识仍加访问欲如诏旨求备颇难其人伏见其中尚沉下僚最有士誉如宣教郎新知袁州宜春县事赵师虙文林郎前宁海军节度推官赵师渊行谊修饰趣操亷静可以仰备选擢敢以上闻谨録奏闻伏候勅防【五年十二月初三日奏入】
　　潜邸讲堂转官辞免申省状
　　准都进奏院逓到朝散大夫告一道为系潜邸讲堂官转一官者伏念某一介疎庸本无学术偶遭休明备数劝诵累年于此防眷甚隆曽乏涓尘仰俾海岳反以尸素上累知人之明又况自致烦言尚叨祠禄窃伏思念罪重责轻衔荷恩私不知所报岂当复与储僚羣贤同在论功行赏之数所有上件恩命不敢只受除已寄纳温州军资库外伏候指挥【庆元元年七月七日三省同奉圣防不允】
　　辞免与郡申省状
　　准尚书省劄子闰十二月五日奉圣防陈傅良沈有开并与郡拜恩殊特揣分惊皇伏念某罪戾之余惟知循省骤防圣慈还官赋禄阖门千指叨窃温饱衔戴隆天厚地之施莫知称塞曽未改嵗再防拭俾司民社仰惟圣上矜怜簪履之旧致兹误宠感铭次骨誓竭糜殒伏念某衰病日侵鞭防不前矧已试罔功愆尤素积不于此时力祈寝免异日成命遂下冒昧只受必致颠隮重烦造化欲望特赐敷奏许某终满祠禄庶防少安愚分【嘉泰二年闰十二月二十七日三省同奉圣防不允】
　　辞免知泉州申省状
　　准尚书省劄子备奉圣防差知泉州替叶适阙有合奏陈湏至烦凟者怜贫恤老君相之恩量力効官人臣之谊伏念某生平辛苦积成痼疾自嵗庚申至今未巳浮肿如水颤掉如风神明攴榦日就昏塞不省人事者屡矣此岂可尚堪驱使将以寄千里之命乎况温陵大邦甲于闽部蕃汉杂居狱市难扰而使衰瘁当之必见阙误课以裨报徒遭罪责载念臣自叨误恩畀以祠禄月有所入足了医疗若及满嵗庶保残龄贪恋公朝岂所觊望失此私便忽然永已却抱无穷之恨又况此邦比年选牧多处法従某徃者疵衅之深患在髙位虽循省不为不乆拭不为不至若一日起废复此逾越公论不置且见颠隮又非所以保全之也欲望朝廷特赐敷奏收回成命仍旧奉祠【嘉泰三年三月十三日同奉圣防不允】



　　止斋集巻二十七
　　钦定四库全书
　　止斋集巻二十八　　　　宋　陈傅良　撰讲义故事【庙议附】
　　右史进故事【绍熈四年二月二十二日】
　　唐陆贽奏议奉圣防频览卿表状劝朕数对羣臣兼许令论事辞理恳切深表尽忠朕本性甚好推诚亦能纳谏徃日将谓君臣一体都不隄防縁推诚信不疑多被奸人卖弄所致患害失在推诚朕从即位以来见奏对论事者甚多大抵皆是雷同道聴涂説试加质问即便辞穷若有竒才异能在朕岂惜抜擢朕见从前以来事只如此所以近来不多取次对人亦不是倦于聴纳卿宜深悉此意于是陆贽上疏极陈其不可有曰人之常情罕能无惑大抵蔽于所信阻于所疑信既偏则听言而不考其实由是有过当之言疑既甚则虽实而不聴其言由是有失实之听又曰众多之议足见人情必有可行亦有可畏恐不宜一槩轻侮而莫之省纳又曰违道以师心弃人而任已谓欲可逞谓众可诬谓専断无伤谓询谋无益谓多疑为御下之术谓深察为照物之情理道全乖颠危可待臣尝论之若徳宗可谓好疑之主若陆贽可谓善諌之臣矣臣比因赐对亦尝有所建白而玉音下谕颇渉疑情故敢輙陈前鉴以备采择
　　资善堂进故事
　　太子苦忽忽善忘不乐诏使王褒等皆之太子宫虞侍太子朝夕诵读竒文及所自造作疾平复廼归
　　元帝八岁立为太子尝侍燕从容言陛下持刑太深宜用儒生宣帝作色曰汉家自有制度本以霸王道杂之柰何纯任徳教用周政乎廼叹曰乱我家者太子也
　　洪恭石显奏萧望之周堪刘更生朋党请谒者召致廷尉上初即位不省谒者召致廷尉为下狱可其奏后上召堪更生曰系狱上大惊曰非但廷尉问耶
　　元帝纪赞曰上牵制文义优防不断孝宣之业衰焉刘元城先生安世云萧望之为太子太傅八九年固深知元帝之为人及元帝即位乃欲逐去许史恭显元帝昏庸岂能去许史恭显哉故恭显奏堪更生等下狱上初即位不省谒者召致廷尉为下狱可其奏后上召堪更生曰系狱上大惊曰非但廷尉问耶且望之久为太傅知太子仁柔宜辅导之使洞晓天下之事然后可以为人主今乃懵然无知如此不知望之八九年间所以辅之者何等事也亦不容无罪矣
　　太子侍燕之语可谓甚美既即位益向儒术然不知召致廷尉为下狱何也习闻书生之谈而不通于当世之务故也观其苦忽忽善忘不乐则其天资固中人以下耳望之堪辅导各有年无能改于其徳一旦即位乃欲劝之去宦官外戚用事之人岂不谬哉而望之竟以谮见杀善乎刘安世论之曰望之知太子仁柔宜辅导之使洞晓天下之事然后可以为人主今乃懵然无知如此不知望之八九年间所以辅之者何等事也亦不容无罪矣
　　经筵孟子讲义
　　圣王不作诸侯放恣处士横议杨朱墨翟之言盈天下天下之言不归杨则归墨杨氏为我是无君也墨氏兼爱是无父也无父无君是禽兽也公明仪曰庖有肥肉廐有肥马民有饥色野有饿莩此率兽而食人也杨墨之道不息孔子之道不着足邪説诬民充塞仁义也仁义充塞则率兽食人人将相食吾为此惧闲先圣之道距杨墨放淫辞邪説者不得作作于其心害于其事作于其事害于其政圣人复起不易吾言矣
　　圣王不作者言周之衰上无明天子也诸侯放恣者言上无明天子则下无贤方伯凡有国之君皆得自便纵欲而専利也处士横议者言自天子至于诸侯皆失其道不复以明教化为务则天下荡然学术无统纪而世之处士各横为议论人自为一説家自为一书也杨朱墨翟之言盈天下者言处士横议者虽多于其中独有杨朱墨翟之教盛行而莫之抗也天下之言不归杨则归墨言従其説者之众也举天下之能言者不以杨朱为师则以墨翟为师而尧舜禹汤文武周公孔子之教【阙二字】道也杨氏为我是无君也者此孟子之所以辟杨朱也何也朱之为説曰抜一毛而利天下弗为也且夫惟天生民有欲无主乃乱故人主者天之所置非天下徒尊之也葵藿之于太阳江汉之于海鸟兽之于麟凤皆此物也而谁敢易之是故天下之士忘身以为主忘家以徇国非直茍利禄也假使世之学者皆操杨朱之心虽损一毛而不以利物是无与事君者也故曰是无君也墨氏兼爱是无父也者此孟子所以辟墨翟也何也翟之为説曰摩顶放踵利天下为之且天之生物也使之一本父母是也今夫人有父母有兄弟有夫妇均此爱也而先王立教每为之差而独隆于父记曰为人子者不可不私其父不私其父不可以为人子矣是故有东宫有西宫有南宫有北宫此言茍私其父虽其父之伯仲不可以不异宫也又曰资于事父以事母而爱同天无二日土无二王国无二主家无二尊以一治之也故父在为母齐衰期者无二尊也此言茍尊其父虽父之妃不可以不杀服也是之谓一本假使世之学者皆操墨翟之心爱无差等是人人而父也故曰是无父也无父无君是禽兽也者孟子极其弊而言之也人所以相羣而不乱者以其有君父也有君在则上下尊卑贵贱之分定有父在则长幼嫡庶亲疎之分定定则不乱矣茍无君父则凡有血气者皆有争心茍有争心不夺不餍是人心与禽兽无择也公明仪曰庖有肥肉廐有肥马民有饥色野有饿莩此率兽而食人也者此孟子举公明仪之语推广言之也公明仪以为国君之肥马在廐而民饥莩在野是为君者率兽而食人也杨墨之道不息孔子之道不着是邪説诬民充塞仁义仁义充塞则率兽而食人人将相食者盖孟子终言杨墨之害与禽兽无异也且夫孔子之道所以尊信于万世者非儒者能强之也诚以三纲五常不可一日殄灭故也三纲五常不明而殄灭则天地不位万物不育矣自古及今天地无不位之理万物无不育之理则三纲五常无絶灭之理三纲五常无絶灭之理则孔子之道无不足尊信之理今杨墨者自信其私説而不信孔子故杨墨之道不息则孔子之道不着如此则邪説行而仁义废今夫人之所以老者相共养幼者相抚字敌己者相徃来以其本诸仁义之心也无君则不义无父则不仁矣此心茍亡则私欲横流弱者之肉强者之食尔故曰人将相食吾为此惧闲先圣之道距杨墨放淫辞邪説者不得作此孟子以卫道自任之言也且孟子非好辨也惧斯道之不明而人心沦胥至于【阙十八字】
　　谓君不君臣不臣父不父
　　子不子虽有粟吾得而食诸虽有天下不能一朝居也此圣贤之所大惧也作于其心害于其事作于其事害于其政者言淫辞邪説之初亦甚防也不过其门人弟子转相传授以为可行而深信之焉耳夫茍有是説也在于人心则不见之于行事斯已矣茍见之行事则必害及于其事不施之于有政斯已矣茍施之于有政则必害及于其政孟子逆知二氏之学一日得志于天下其害有不可胜言者圣人复起不易吾言矣者孟子笃于自信之辞也臣闻之曰天下未尝一日无邪説也圣王在上教明而禁立虽有邪説而不得行耳反道败徳侮慢自贤有苗氏之邪説也而虞舜迁之威侮五行怠弃三正有扈氏之邪説也而夏啓征之谓祭无益谓暴无伤谓已有天命谓敬不足行商纣之邪説也而周武灭之然则道术分裂间为异端自唐虞三代有焉而卒不足以干大中至正之统者圣王在上故也今夫杨墨非有王公贵人之势也非有醲赏以诱率人严刑以驱迫人也又未得尝试其术于战国之际也而天下翕然従之不归杨则归墨是岂一人之力一朝一夕之故哉盖圣王不作则教不明禁不立教不明则曲学之论兴禁不立则朋邪之类胜及其末流而莫之救也由此观之凡不本于孔子而敢为异説者岂不甚可畏哉有圣王者作岂可不深察哉
　　昔者禹抑洪水而天下平周公兼夷狄驱猛兽而百姓宁孔子成春秋而乱臣贼子惧诗云戎狄是膺荆舒是惩则莫我敢承无父无君是周公所膺也我亦欲正人心息邪説距诐行放淫辞以承三圣者岂好辩哉予不得已也能言距杨墨者圣人之徒也
　　抑遏也兼并也言并治之也膺当也言北当戎与狄也惩艾也言南艾荆楚及羣舒也承止也言天下莫敢御之也闻之曰圣贤之生斯世必以天下为己任当尧之时洪水为天下害商之末夷狄禽兽为天下害周之衰乱臣贼子为天下害战国之际邪説诐行为天下害洪水夷狄之害则生人不得安其居不得安其居则不得适其性矣乱臣贼子之害则生人不得定其分不得定其分则不得适其性矣邪説诐行之害则生人不得脩其学不得脩其学则亦不得适其性矣是皆人心之所由纷乱而昏蔽也圣贤者天民之先觉将使之啓廸人心而归于正者也则以生人为己任者圣贤之责此正人心以承三圣孟子所以不得辞也是故禹不抑洪水周公不兼夷狄驱猛兽使斯人脱于不安其生之患而君臣父子兄弟夫妇相保也则禹周公之责不塞孔子不明乱臣贼子之罪使斯人脱于不定其分之患而君臣父子兄弟夫妇相保也则孔子之责不塞孟子不辩邪説诐行之非使斯人知所学而君臣父子兄弟夫妇相保也则孟子之责不塞禹周公得君以行其道则见之立功孔孟不得君以行其道则见之立言凡以尽圣贤之责而已且夫禹周公人臣也孔孟布衣也夫为人臣为布衣不敢不以天下为己任况尊为天子富有四海之内乎今敌国之为患大矣播迁我祖宗邱墟我陵庙蹂躏我中原涂炭我生灵自开辟以来干戈之扰未有甚于此者也髙宗﨑岖百战抚定江左将以讨贼而沮于议和孝宗忧勤十闰经营富彊将以雪耻而屈于孝养二圣人之责至今犹未塞也陛下以仁圣之资嗣有神器岂得一日而忘此耶陛下诚一日不敢忘此则当以天下为己任而不敢以位为乐所谓一日不敢忘此则不敢以位为乐者每行一事每用一人必自警曰得无为敌国所侮乎吾民困穷如此吾士卒骄惰如此吾内外之臣背公营私如此吾父子之间欢意未洽如此吾将何以待敌国也常持此心常定此计周公岂欺我哉则大义可明大功可立矣虽然臣特因兼夷狄发明一事尔若夫人心不正岂止于此皆陛下之所当讲也臣不胜拳拳
　　僖祖太祖庙议
　　诗清庙祀文王也　执竞祀武王也　天作祀先王先公也【先王谓太王以下先公谓诸盩至不窋】　思文后稷配天也我将祀文王于明堂也　雝禘太祖也【禘大祭也大于四时而小于祫太祖谓文王】　生民尊祖也　天保禴祠烝尝于公先王也
　　礼记中庸武王末受命周公成文武之徳追王太王王季文王上祀先公以天子之礼　大传礼不王不禘王者禘其祖之所自出以其祖配之【卢植以禘喾为五年殷祭以后稷配之】　系之以姓而弗别缀之以食而弗殊百世而昏姻不通者周道然也
　　周礼大宗伯以肆献祼享先王以馈食享先王以祠春享先王以禴夏享先王以尝秋享先王以烝冬享先王　典瑞祼圭有瓒以肆先王　司几筵祀先王昨席亦如之　司服享先王则衮冕享先公则鷩冕大司乐乃奏夷则歌小吕舞大濩以享先妣【先妣姜嫄也周立庙自后稷为始祖姜嫄无所配是以特立庙祭之谓之閟宫】乃奏无射歌夹钟舞大武以享先祖【先祖谓先王先公】　天府掌祖庙之守藏【祖庙始祖后稷之庙】　守祧掌守先王先公之庙祧【庙谓太祖之庙及三昭三穆迁主所藏曰祧先公之迁主藏于后稷之庙先王之迁主藏于文武之庙】
　　仪礼丧服传诸侯及其太祖天子及其始祖之所自出【马融云诸言祖者近言太祖逺言始祖】若公子之子孙有为国君者世世祖是人也不祖公子春秋外传鲁语臧文仲曰有虞氏禘黄帝而祖颛顼郊尧而宗舜夏后氏禘黄帝而祖颛顼郊鲧而宗禹商人禘舜而祖契郊而宗汤周人禘喾而郊稷祖文王而宗武王幕能帅颛顼者也有虞氏报焉杼能帅禹者也夏后氏报焉上甲防能帅契者也商人报焉髙圉太王能帅稷者也周人报焉凡禘郊祖宗报此五者国之祀典也
　　以经传考之自商而上以受命之君为宗而祖其所始生之帝故虞夏以舜禹为宗而祖颛帝商人则异是矣亦以受命之君为宗而祖其所始封之君故商以汤为宗而祖契周监二代郁郁弥文于是以受命之君为祖继祖为宗而郊其所始封之君故周人郊稷祖文王而宗武王【文王未称王何以得为受命之君周公为之也其在诗文王文王受命作周也大明文王有明徳故天复命武王也此周公推受命于文王祖文而宗武之事也】其在诗思文后稷配天则稷之郊乐也清庙祀文王则文王庙乐也执竞祀武王则武王庙乐也我将祀文王于明堂则又文王配帝之乐也文武每庙各有乐章而后稷庙无专乐则见周祖文王而后稷不在七庙之列于是有先王先公之庙祧先王谓太王而下先公谓后稷而下其在诗天作祀先王先公则后稷以至太王王季之庙乐也【文武每庙各有乐章文王配帝又别有乐假如后稷为太祖则不应但有郊乐而无庙乐今天作一诗通用之先王先公则由王季而上其迁主皆藏于后稷之庙而合享之明矣在书洛诰秬鬯二卣禋于文王武王烝祭嵗文王骍牛一武王骍牛一不及后稷不应毎事皆遗太祖又明验也】由此言之后稷固先公之庙也【守祧八人盖以此以天保之诗曰禴祠烝尝于公先王先公时祀固同而周礼享先王礼甚备享先公但用鷩冕或亦有隆杀之等】记曰武王末受命周公成文武之徳追王太王王季文王上祀先公以天子之礼当武王之末追尊三世周公金縢之卜但告三王则太王为祖而文王犹为穆考酒诰所谓穆考文王是也成王制礼作乐更定庙制于是推稷为始祖文王为太祖闵予小子之诗曰于戏皇考永世克孝念兹皇祖陟降庭止则武王祔庙成王时也雝禘太祖谓文王也其诗曰既右烈考亦右文母则是以文王为祖而武王为昭考矣武王为昭考故文王之子皆第称昭富辰所谓文之昭武之穆是也【周礼天府掌祖庙之守藏注云祖庙谓后稷始祖之庙诗禘太祖注云太祖谓文王王肃家亦曰文王自是祖庙孝经云宗祀文王宗自训尊则以后稷为始祖文王为太祖王郑同此説也】丧服传曰诸侯及其太祖天子及其始祖之所自出此始祖太祖明文也【马融云诸言祖逺言始祖近言太祖是也韦昭曰商家祖契周初亦祖后稷而宗文王至武王虽成文王之业而有伐纣定天下之功其庙不可毁而后更祖文王宗武王此説近之矣】孔子称之曰孝莫大于严父严父莫大于配天周公其人也昔者周公郊祀后稷以配天宗祀文王于明堂以配上帝以为周公其人言非周公不足以及此明非夏商之旧也周变夏商非特此也追王至于三代前此未有也系姓至于百世前此未有也推其所自出至于禘喾又前此未有也【商人禘舜至周禘喾世数益逺】是谓仁之至义之尽也汉魏以来诸儒考经不详或得或失王郑二家互相诋毁要不足深信此某所以专以经为断以赞庙议之决恭惟本朝世次弗彰今当以太祖之所推尊为定以僖祖为始祖之庙与太祖之庙皆世世享推广孝思崇长恩厚则羣臣之议不相抵牾而大典可就矣








　　止斋集巻二十八
　　钦定四库全书
　　止斋集巻二十九　　　　宋　陈傅良　撰廷对策
　　臣恭惟陛下发徳音下明诏博考汉唐已然之效下问承学之臣慊然有师古不自用之心顾臣浅陋何以称塞抑臣闻自古建议之臣赴功之臣翊扶治道之臣类窃叹曰不遇圣主如遇圣主当不自用则言无难行事业无难就者臣亦稽之汉唐兴王虽六七作考论君徳鲜能全美是以规模褊迫而治效凡近陛下寛仁神武对于二五之隆粤自绍尧所以剪除文具脱畧邉幅嘉与羣臣洗凡而破陋以跻至治以迓宏休甚盛甚美臣愚妄自量度陛下之圣诚具二美何谓二美臣观比年有大更张有大施设造命之初虑不可夺一旦事状陈露陛下顿悟立改曽无留难天下咸曰陛下之无我自昔所进今不知其为何以其间盖有违诏令负任使者陛下察见情伪一予一夺动中公议天下咸曰陛下之知人夫以无我之量知人之明于汉唐可俯视焉而臣伏读圣防曰朕丕承大统司牧兆人寅畏严恭惧徳弗类是以顺考帝王之宪铺寻载籍之陈求其可师以济于治盖方慊然师古而不自用如此则臣所谓言无难行事业无难就者舍此时尚安湏耶然而十有一年于兹而治绩未进于古下情犹郁公论犹沮士大夫犹有懐不敢尽独何欤或者陛下之所以圣亦所以累盛徳欤不自用之心虽能形之于言未能充之于事欤臣窃迹前事曩者创复发运经营移屯当时廷臣亦有疏其非是者而陛下姑惟试之终于无状今谋者有谴矣将命者有谴矣岂惟朝野诵九重之不吝而服其英断哉虽陛下将自喜矣茍惟自喜是以为累夫有去故之喜则有图新之谋抑臣未知来者之献计果有以异乎此否也以臣参之舆言揆之事情其诞谩茍且举是类耳陛下舍彼取此而不察其适相类臣恐后之悔今亦犹今之悔昔无乃以大有为之时徒费而为改过之日月乎夫以天子圣明春秋鼎盛何向不立今且二纪歴日弥长嵗复一嵗改过不给可不为惜乎汉元帝唐徳宗宠任羣佞不移如山遇主如此政复何恨柰何以虚心大度过不惮改而仅足以度越庸主而竟无所施也听言之道亦于误者察之耳假如曩者以好邉功误继今言邉功者无遽听可也反而求之爱根本可也曩者以徼近利误继今言近利者无遽聴可也反而求之识大体可也且陛下何不一思曩者谁为主张是乎时不再来事且积废毎试不效曽未决舍已乃数悔而频改之岂所以圗全耶臣是以妄议陛下虽有无我之量而累于自喜也且陛下之所尊信所宠任其果以为皆忠实而无欺乎深谋逺虑而无败事乎若果待之如此臣知陛下必已举国以授之矣今乃不然虽已尊信已宠任葢至于论人论事之际陛下类有执而不从从而不尽者然则尚疑之欤夫尚疑其人则必既其情而待遇如故委寄如故【阙四字】　何耶岂非圣明之意自谓吾能知之吾能驾驭之彼虽欲为欺不可虽欲害吾治不可姑亦纵舍而弗问乎以此自恃所患滋大何者聦明所加岂无限极万机之务乌能徧知陛下之所执十不一二而转移侵窃于之中殆不可胜数矣夫未知犹可耳既已知之彼且永固凡所以自归于君上者惟有恭顺耳惟有伺趋和耳惟有养交借誉以盖前愆耳陛下见其如此因置弗虑岂知面従者皆所以为背违之地乎茍无诚慤岂足凭藉今予之事权假之歳月足以遂其私矣徒曰驾驭隂受其害此臣所大惑也大抵使贪使诈惟爪牙之贱役可也股肱心膂要湏忠良用人之道百王一法不宜以洞见是非易此弗守臣是以妄议陛下虽有知人之明而累于自恃也夫陛下之慊然师古岂不曰吾将不自用也然而陛下以无我之量而累于自喜以知人之明而累于自恃始臣管窥陛下之所以师古是诚不自用耶抑名曰师古而实自用也臣伏读圣防曰惟七制之明后若三宗之显王固本培基则有务徳之君振旅治兵则有雄才之主习闻其号未睹厥成咸有所偏未臻于极夫乐其号而考其成患其偏而要其极诚如所言信陛下有师古之实矣抑臣有疑焉何也臣伏读圣防曰若孝文之徳则罪不孥宫不女惜露台之费除租税之征可谓仁矣然而恬芒刃之施释斧斤之用惟尚寛厚其威不伸朕以孝文之文也而能厉之以武不亦善乎臣固知陛下慕文帝之寛仁足以富民而所阙者武功也且陛下自度所以富民者何如文帝耶臣观文帝以钱谷问丞相而陈平不对谓是有司事耳非所以烦庙堂由是汉之计臣得以自尽仓廪之吏至以氏其子孙臣不识今之所谓冢宰制国用于左藏之外别为南库者何也且其辞曰经费一领于大农而増羡币余之入南库受之其名顾不甚美乎然而制国之权与司农孰为轻重増羡者遄有迁擢经赋办否则莫能黜陟也厥今漕臣守臣类多自营观此二途意将安向是以比嵗经赋日耗而南库之积日滋大农告匮时捐数百万缗以相补足比及奏闻屡有徳色且均之为国用耳虚彼盈此竟何谓耶夫兵廪如昨吏禄如昨凡嵗百湏如昨而大农甚匮将安取此陛下信以为版曹诸臣自卖以取办乎抑甘受阙额拥虚数坐俟乏絶被诛谴乎不能为此必且他为谬巧以茍逭嵗月之责是以上不加赋而民生嗸嗸夫暴征横敛出于朝廷则羣臣得以论列细民得以赴愬今也州县之赋一按故籍无秋毫加益焉而有司巧为斡旋暗相资奉旁缘科色诛求锱铢羣臣欲论列之耶细民欲赴愬之耶而独无彰彰之名可以指摘所以至仁在上恻隐至矣而泽不下流是可不为寒心夫文帝以司农理财至于寡取陛下以宰相理财至于多取臣故曰陛下慕文帝之富民而不由其道所以评文帝者诚善矣而无益于治也臣伏读圣防曰若孝武之功则选明将讨不服匈奴逺遁百蛮向风可谓盛矣然而积尸暴骨快心胡越财贿耗而不赡干戈因以日滋朕以孝武之武也而能本之以仁不亦善乎臣固知陛下慕孝武之雄才足以强兵而所不取者薄于仁也且陛下选将厉兵亦尝用武帝故事乎臣观武帝操縦将帅最有绳尺一旦乃以爱故欲将贰师夫以帝之威灵宠一偏将其谁敢议而帝也必枚卜诸将贰师最吉然后行之诚不欲以女子之故弛废家法抑絶廷议也今天下之兵不属之三衙与邉帅乎或云近者禁扈之际专阃之寄徃徃由径抑臣疏逺未知信否间亦得之防夫走卒街谈巷议以为诸将平时所以侵克廪钱隐占伍籍贸易称贷以谋聚财大抵将以结交媒进身耳臣窃愤之夫以陛下笃意戎事妙选授钺虽大臣且不预议尚安有此日夜思念莫执其咎或者左右朝夕积誉之渐游谈之久亦足以宿留宸聦而宻回天听耶患生所忽殆不易知陛下习闻姓名忽不以次用之当是时岂敢有诵言论荐者乎盖其于简记之先借助多矣夫断自宸衷恩顾归下赂入私室怨在公家凡有爱君之心谁忍闻此况又将帅素轻士不素附而欲望其立功靖邉不亦难乎且武帝以私选将犹不废公陛下以公用人柰何不稽于众顾得以容私耶臣故曰陛下慕孝武之强兵诚得其所长而择将之理未尽臣未见其能强兵也臣伏读圣防曰文者帝王之利器武者文徳之辅助也文之所加者深则武之所及者大唐之太宗实惟兼之观其内平祸乱外除夷狄安靖黎元各有生业史氏所以称其功徳兼隆由汉以来未之有也臣又以知陛下小汉家之偏尚而想贞观之独隆陛下之志岂不大而学岂不博哉然臣据汉鉴今未能无惑而折衷诸唐殆有四未谕焉夫陛下以古问臣臣不敢徒以古对如陛下诚有慕于唐欤臣请言今之所以异于唐者愿陛下审择而更张焉则岂惟如唐将有隆于唐者惟陛下所欲耳太宗谏官入閤之制非以求谏耶而陛下不乐忤意之臣此臣之所未谕者一也太宗幕府学士之选非以崇儒耶而陛下有轻视儒生之名此臣之所未谕者二也太宗感魏徴之言使羣臣不存形迹陛下乃以近名责臣下此臣之所未谕者三也太宗屈意雠臣而不以秦府自卫陛下乃以合党疑外廷此臣之所未谕者四也臣非但以太宗望陛下者安敢懐所未谕而不试陈于前曩者议除发运议遣泛使论思之臣一语不合徃徃罢斥甚或流窜事亦少异矣虽然是尚有可诿者曰是非官守言责也日近除授而台谏有所弹奏舎人不书黄学士不草诏是不曰官守言责乎盖职分常事耳而夜半一纸忽従中出或废或逐曽不淹辰而吏卒讥诃不容置辇毂下夫震霆不及掩耳古所以待桀猾也此皆陛下忠爱臣子进退惟命安用若此怱怱惶惑民聴哉夫陛下有混一夷夏之志而不能容一二龃龉之臣将以垂宗社无穷之休而不能少屈湏防之听省闼台掖虚位防月臣窃怪此何景而见于不讳之时也太宗独不怒谏臣乎宫中无髪之语尚能忍之深知言路开塞乃人主切身利害彼纷纷以口舌争者果谁为也臣以为陛下诚慕太宗当自求谏始腐儒空谈只乱人聴岂惟人主厌此虽稍知务书生固自厌此陛下不与共事其谁念之哉然而腐儒端不可用而不可有轻视儒生之名何也非所以招徕其类也非所以令众庶见也脱有真儒亦其俦辈或以取轻为媿而一动归去来之心陛下安能有之夫燕昭之礼郭隗其虚声犹足以致士焉有圣人抚御天涵地育而一旦有弃士之名哉且以陛下临御以来凡所谓陋儒其被戮辱防顿挫者谁乎盖未之见而逺方之士风传料想徃徃过当或曰经筵特虚器耳科诏特故事耳赐出身特未混流品耳无乃阙盛美矣乎十八学士岂尽全才间亦无过区区章句文墨浅事而太宗兼取并蓄厥意不独为縁饰也臣以为陛下诚慕太宗当自崇儒始夫好名之士貎异而心不同如其浮躁刚愎掠美于已而归过于君诚不足顾惜也以臣泛观人才无虑数等盖亦有介直而不隐疎易而寡虑其温言似掠美其愤悱似归过者要其存心至拳拳也至不自为计也若以好名槩视无乃非所以全爱之乎且陛下亦知其所以失者乎其器度不宏其所养未厚焉耳夫惟容小所以见大纳汚所以成深人主固当有逺过天下之量也傥亦以不推逊为讳不弥缝为嫌不防于示天下狭耶正使不然而以圣徳洪深责备臣子稍稍矜露亦恐凡百在位俱不足以望清光佐下风矣陛下将谁与共理乎臣故以为陛下诚慕太宗惟无以近名责臣下可也独不观魏徴请以谏藁付史官乎脱欲争名将以焚草为贤矣仆碑之防乃晩节一恨又何足法臣窃考自昔党议多兴于下何者此人臣相倾之私而非君上之愿也盖党成则大官重权利归于已诛戮斩杀怨在一人而祸归社稷若其不成又将沉浮茍免耳由此观之党议成否一无便于上者此太宗所以中持衡焉无所偏倚以销伏其争而和平其心臣愚不识近日戒令何为而合党之言累累发也以臣观今羣臣大抵外同内异惟身是计何暇相党假如议一大政疏一大臣甲才谴诃乙且退缩其余立而观之耳甚者反是而迎合耳陛下何不审观比年亦有议一事而连章不置如曩时濮议新法事乎亦有用一人更数年不奉诏如曩时李定入台宋敏求李大临苏颂之徒乎亦有逐一人而同列乞与俱坐如曩时范仲淹尹洙余靖之徒乎正患人臣不同心耳而陛下方以为党此人臣私议于国何利而可倡于君上哉臣故以为陛下诚慕太宗惟无以合党疑外廷可也牛李之祸唐之所以亡也岂太宗家法乎臣伏读圣防曰瞻言清风窃所向慕伊欲规其能事跂其成绩何修何饰而外户不闭行旅不赍何取何营而断狱防刑措米斗直三钱欤家给人足厥道何由仁义功利四者之宜当安所施臣以为太宗能事成绩不越数端陛下所为修饰莫若去其不如太宗而就其如太宗者舍是将有所营取焉非臣之所敢知也且陛下试思臣之所未谕者其与太宗异果何由欤岂非恃天资之髙明谓天下可独运而専断欤昔贞观之初盖有以独运之説惑太宗者矣而太宗卒莫之聴是以后功利先仁义而收家给人足之效陛下欲比迹焉而操其所不用之术臣窃为陛下惜之方今下情犹郁公论犹沮士大夫犹有懐不敢吐而陛下方且顾盼周行类不适用慨叹当世殆无其人非以忤防而去则曰是腐儒耳则曰是好名耳则曰是党耳然则陛下临事腹心将安寄乎于是乎虽有弃文尚武亲内疎外之心臣岂不知陛下固非好违经常幡然改圗而徒防不韪之议哉诚以一时闻望之士歴试而甚亡具十年以来凡许国者皆不践言也大功未立万绪缺然展转周回莫能与济是独非人臣负陛下至此哉虽然意有所偏则事有其祸诗不云乎无田甫田惟莠骄骄无思逺人劳心忉忉臣窃忧陛下之他有所求将以独运専断而去道愈逺徒以劳心也且陛下之所以右武臣未知何如也窃聆近制削下拜之礼升杂压之序夫操驭英雄亦顾圣略何如耳安用此琐琐为耶是固其细者也彼闺閤宾赞之臣肺腑之戚强名曰武特服饰类焉耳爵号类焉耳欲实安能而陛下优防容与累年之久而再畀之枢筦之地岂惟缙绅烦言韦布丧气下至于老兵悍卒亦籍籍后议有侮视不平之心方当大有为之时而但曰不必右武诚迂濶矣若陛下但以名取茍服饰爵号仅与文士异輙取而宠之百僚之上罢亦不失麾钺居不足与谋也出不足与战也无乃似武而卒非乎夫以似是而非之人躐处民上而曰以作士气以起戎功臣恐其去腐儒无防也陛下何不因羣心之所共违而察一意之所独向乎且陛下清心寡欲不翫细娯彼侍御仆从之臣凡所以承间而取怜者一无惑焉则陛下岂偏厚内廷者哉或者徒以好事逺畧好察臣下兴利除害之心动乎其中而或为容悦者所中耶何者欲击射之便则不可与外廷共习欲探伺之宻则不可与外廷共议欲用尝试之説则不可与外廷共施行势非此曹安用乎夫陛下用之才不过此耳而影响气焰足以倾人不惟容奸殆且生患比年羣臣或以言斥或以事斥者相继也独侍御仆従未有闻焉岂在位皆浮伪而彼独无所蔽欺耶其地宻迩其弥缝之计精也陛下手挠指顾彼因而趋之矣陛下声嗟气叹彼従而和之矣若是而不能幸免将谁幸免耶外议因是谓果亲之也患且必至陛下何不因羣心之所共违而察一意之所独向乎陛下圣防之末丁宁于臣曰子大夫习先圣之术明当世之务合志变义其知之矣其明以啓告朕悉意正论无枉执事朕将亲览焉臣诚浅陋无所称塞区区之愚独以为陛下有师古不自用之心而顾恃于独运专断任一意之所独向而忽羣臣之所共违是以下情犹郁公论犹沮而士大夫犹有懐不敢尽故于卒篇乎献焉而不复他云诗云心乎爱矣遐不谓矣臣不胜拳拳

　　止斋集巻二十九
　　钦定四库全书
　　止斋集巻三十　　　　　宋　陈傅良　撰表
　　乾道壬辰进士赐第谢太上皇帝
　　疎愚之对爰契九重声教所陶聿来三纪推本功徳度越古今【中谢】窃迹本朝家法之详究观列圣心传之要规模一以经术事业付之书生皇帝陛下所以载缵大猷曲垂清问臣等顾遭逢之幸甚而循省之缺然其何称塞招延之休徒以生长涵养之泽兹盖伏遇太上皇帝陛下道久忘世仁深入人光昭斯文燕及今日退藏于宻资万物于乾元长发其祥生多士于王国臣等敢不益坚精白茂对龙光言念何繇庶防无斁【阙三字】士将无负虞舜聦明之朝遐不作人其敢忘周王寿考之赐
　　桂阳军谢到任
　　湛恩所被乐嵗相仍邉境晏然书生幸甚【中谢】伏念臣起于寒逺持是空虚憖尝试之罔功欲自新而无路粤惟郴桂介在湖湘周职方之所未闻汉刺史之所不察惟本朝之建国合四海以为家盖壤地仅同于附庸则简书皆聴其専逹如臣疵贱际此休明虽贪假守之荣但求便道亦有来王之问爰至公车诚世所谓谨守三尺之常而臣实为上通九重之始譬诸稺子得言笑于亲前意者孤根有发生之天幸兹盖伏遇皇帝陛下不居其圣无斁于人凡试其外服之劳皆待以晩成之节遂令庸冗亦与宠光臣敢不言念昨非务收后効毋以己见纷更己便之教条尚于公余増益未能之问学
　　髙宗小祥慰皇帝
　　铺筵仍几方笃时思钻燧新烟忽更嵗序九重号恸率土悲摧【中慰】恭惟皇帝陛下道对百王识髙千载谅闇如古不拘易月之文练祥于今尚损逾年之礼追惟愈逺痛甚何堪伏乞少抑圣懐绍世徳作周之孝特垂天聴徇同心戴舜之诚
　　贺登极
　　揖逊相承乾坤嘉赖讴歌所暨中外宗依【中贺】恭惟皇帝陛下笃生元良遵养濬哲鸡鸣而起方趋问寝之时龙跃以飞俄继中天之统彛伦秩叙歴服延洪永惟二典以还亦既千载于此髙皇于汉无神器之传太宗于唐非储闱之正孰与以明述圣自祖及孙当垂拱以袭尧尽君之道爰询谋而命禹若帝之初独冠百王同符隆古臣适际离亨之防叨分邉琐之麾跂望清光欣霑殊渥但与林篁之众咸有葵藿之心
　　谢登极赦
　　维帝出震与物为春在舜绍尧眚灾肆赦爰孚大号实本旧章【中谢】恭惟皇帝陛下诚足以格幽明徳足以侔髙厚养以天下嗣万世无疆之休洽于民心思匹夫不被其泽聿观载籍具在典仪周有大赉盖惟初基汉与更始但为故事未有重规叠矩一视同仁率循继照之初备举好生之典臣遭时华旦假守遐方葵藿倾阳式谨朝宗之义蓼萧零露敢忘渗漉之恩
　　贺寿皇圣帝尊号
　　舜荐之天以禹传九畴之正干称乎父则震成六子之功中外荣懐宗社嘉赖【中贺】恭惟至尊寿皇圣帝陛下徳及动植孝通神明素隆艺祖之丕圗昭受髙宗之大烈方邉鄙不耸盖闻中国之至仁而羮墙靡忘欲行天下之逹礼遂辞尊于南面爰致养于东朝况夫歴数有归彛伦攸叙惟圣知圣继今实为万世之休可名非名舎此曷表一人之意虽六言而甚约与二典以相辉臣假守遐方遭时盛事上未央之寿正隔于清光説稽古之书尚修于薄伎
　　皇太后移御慈福宫贺皇帝
　　厯数有托而伸尧母之尊讴歌攸归则本禹畴之叙粤惟自昔莫若方今【中贺】恭惟皇帝陛下恭敬温文聦明睿智乃眷寿皇之顾聿懐神器之传为天下得其人遂忘南面为人子止于孝式奉东朝惟太极之生两仪与三圣之守一道未之尝见可以拟伦臣叨备符分阻陪旅进虽恭想瑶池之宴与世相忘然永同沔水之宗自今以始
　　皇太后移御慈福宫贺寿皇圣帝
　　尧天逾逺方切于追懐文母弥尊益隆于寅奉【中贺】恭惟至尊寿皇圣帝陛下躬上圣之质嗣中兴之功歴年于兹薄海无事粤従恭黙极为人子孝之思竟托倦勤决以天下逊之计欲备东朝之甘防不知南面之崇髙二典所无百王何取臣叨分符守阻簉周行富贵无足觧忧幸粗知于大义讴歌咸曰与子愿永暨于同心
　　立后贺皇帝
　　父作子述増光典谟身修家齐匹休南雅属弥文之具举罄羣聴以交欣【中贺】恭惟皇帝陛下得圣之传继天之统深惟内则莫隆妫汭之风粤自初潜元重涂山之选爰稽谋于慈极以秩正于中宫于以成未央奉觞为寿之欢于以对长乐含饴弄孙之福遐观徃古孰盛当今臣假守偏城欣聆钜典但縻廪稍曽无仆马之劳当课农桑以广耕蚕之化
　　贺皇后
　　维帝出震维坤承天宗社荣懐中外康共恭惟皇后殿下徳足以配任姒功足以佐唐虞肇开青宫及建皇极问安六寝尝同共子职之勤正始二南又得化天下之道以鸡鸣之盥栉成象服之委蛇可谓日并月明风自火出臣欣闻邮置阻预欢呼虽幸云龙共覩圣人之作自怜仆马曽无臣下之劳
　　皇帝登宝位进奉银
　　重明继照当班瑞羣后之初一徳尊天率贡金九牧之旧上件银地不爱宝而后出人不易物以为珍敢修任土之仪庸见来庭之义箱篚不腆斧钺奚辞
　　谢赐厯日
　　通天地人大一王之作统恊时月日罄四海以朝宗拜赐甚荣奉职惟谨【中】谢窃以厯之疏宻代有革因原于日积之余分揆以嵗差之众説及大衍而始定至统元而加详自有此书莫如今日恭惟皇帝陛下不爱其道以觉斯民比元防之肇修当三阳之緫至凡兹敬授皆所裁成徇以孟春昭示人臣之宪观之挟日诞敷都鄙之和臣敢不奉以周旋勤于劝课及豳风之寒暑秩叙农功同鲁史之春秋寳为邦典
　　绍熈改元贺皇帝
　　一元之建虽曰旧章二美之并兹惟盛事【中贺】窃以防书所记年号则多有以守成而愧揖逊之君至于更化则非沿袭之意未若二圣亲传于大宝两朝兼着于隆名播告多方超逾前古恭惟皇帝陛下审时所上亲政于初逺惟绍大业之难近思熈庶绩之广聿稽尧舜之典合为禹谟奄有夏商之年布在周厯臣谬持使节钦诵诏书恊时月正日敢有不恭道徳意志虑愧非其任
　　贺寿皇圣帝从吉
　　三年一祫率古旧章四海八音与民同乐宗祊嘉赖臣庶荣懐【中贺】恭惟至尊寿皇圣帝陛下孝足以通神明徳足以施孙子宜享厚报而备圣人寿之福宜居常尊而极天下养之欢与国无穷自今以始臣粗知善颂久去周行喜共遐方复见舜琴之御瞻言广内莫陪汉跸之朝
　　贺寿圣皇太后从吉
　　舜毕三年共为子职汉朝五日燕及孙谋【中贺】恭惟寿圣皇太后殿下维徳是行以慈为宝亲见重华之盛永膺至养之荣长乐东朝肇称于吉礼瑶池西母茂介于修龄臣属于隰之载驰喜旧仪之复见龙旗凤扇想浮慈福之春宝殿玉巵莫扈未央之驾
　　贺寿成皇后从吉
　　式恊灵辰肇称吉礼天人底豫宗社延休【中贺】恭惟寿成皇后殿下周母嗣音虞嫔着徳长乐宫之养尚小前规内司服之衣率循彛典亲见累朝之盛永陪慈极之尊臣属职驰驱阻前贺舞衮龙相映想观广内之仪韶凤来翔仰祝后天之算
　　至尊寿皇圣帝册宝贺皇帝
　　亲传大宝惧功徳之不宣恭上鸿名质诗书而何媿重闱燕喜率土荣懐【中贺】恭惟皇帝陛下道配唐虞行殊曽闵谓孝非直养莫如得四海九州之心谓礼有常尊孰与兼五典三坟之号写之琬琰炳若丹青以弥隆报之文以永昭垂之闻昔汉之尊太上与唐之事明皇羣臣万嵗之称早尝拥篲二圣重欢之颂竟亦磨崖以方熈朝皆有慙徳臣欣逢庆事越在遐方虽扬厉铺张莫预观光之列而咏歌嗟叹曷胜报上之诚
　　贺寿皇圣帝
　　元年正月恭上徽称五日一朝永膺备养乾坤豫顺中外欢呼【中贺】恭惟至尊寿皇圣帝陛下体道之真遗物之累成功不宰妙合先天之天圣徳无称亶为众父之父尚従人欲爰举邦彛惟富有四海之内之谓尊惟尊居一人之上之谓至以言乎寿则敛箕子之福以言乎圣则集孔子之成肆裒朝野之谈兼采典坟之号于焉归美是亦强名臣幸际昌朝亲逢盛事吉礼嘉礼虽莫预于观光大书屡书岂敢忘于善颂
　　贺寿圣皇太后
　　慈闱备养圣子垂休懽腾桂宫美播玉牒【中贺】恭惟寿圣皇太后殿下福为晋母徳配坤元率先厘降之风克谐舜孝光辅思齐之化丕显文谟惟重规叠矩之相承致伟迹宏休之间见臣谬持使节阻簉朝班聆盛事之铺张不胜鼇抃与生民而鼓舞殆若凤仪
　　贺寿成皇后
　　响佩而朝夙严内助镂玉之牒式播徽称实为邦国之荣岂止宫闱之庆【中贺】恭惟寿成皇后殿下母仪克正隂教聿修以周南肃雍成天保治内之化以坤道柔顺赞乾元资始之功丕扬宏休允属嘉防臣谬持汉节阻簉周行聆显册之辉煌预编氓之踊跃
　　贺皇后
　　寅奉慈顔职勤栉縰载扬丕典懽动宫闱弥文毕张薄海胥庆【中贺】恭惟皇后殿下母仪范俗女则冠伦关雎自北而南盖由正始天保以上治内悉本躬行值册宝之告成肃袆褕而称庆臣阻持汉节莫簉周行闻缛礼之修明与编氓而抃蹈
　　寿圣皇太后册宝贺皇帝
　　奉长乐之觞制独尊于文母议曲台之典礼尤谨于汤孙仪文毕张天壤交庆【中贺】恭惟皇帝陛下夙推孝治得自家传谓侍膳问安犹想含饴之乐而宅中圗大敢亏报本之诚宜彤管之巍煌与宝章之焜耀仰瞻慈极夤奉徽称臣将指南州驰悰北阙凤仪兽舞忻缛典之修明螽跃虫鸣预编氓之抃蹈
</div>
    <div class="pagination">
<a href="止斋集_page21.html">上一页</a><span>...</span><a href="止斋集_page17.html">17</a><a href="止斋集_page18.html">18</a><a href="止斋集_page19.html">19</a><a href="止斋集_page20.html">20</a><a href="止斋集_page21.html">21</a><span class="current-page">22</span><a href="止斋集_page23.html">23</a><a href="止斋集_page24.html">24</a><a href="止斋集_page25.html">25</a><a href="止斋集_page26.html">26</a><a href="止斋集_page27.html">27</a><span>...</span><a href="止斋集_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
