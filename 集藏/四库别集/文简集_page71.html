<!DOCTYPE html>
<html>
<head>
    <meta charset="UTF-8">
    <title>文简集 - 第 71 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文简集 - 第 71 页/共 75 页</h1>
    <div class="content">　　弗耀弗昌有潜其光魄焉斯藏其神上行奎壁之旁厥星吐芒孰谓先生亡耶

　　潮州府知府适斋周君墓表

　　呜呼士有负才智足以建立事功而不获竟其用者非人也天实为之呜呼士有持风裁足以权衡人物而不获永令名者非天也人固厄之才不易得也天既以有为之才畀斯人若将有意然而不遂畀之以逺者大者俾足以自树而卒以淹沮而遂已则所以为之者吾不于天而谁尤事常安于昧昧持论之士多刻核论事务极底里人至不能堪而与为敌用是以致摧衂者人厄之也非天也呜呼若吾友适斋周子殆类是欤周子讳鹓字文仪适斋其号性敏而达凡事多所究识如此而始如此而终如此而成如此而败可指诸掌也其才惟是故其推测事理往往出人意表甚至使人无以措手呜呼兹其所谓不能堪者乎周子初举进士授御史奉命印马前是无印至周子则具疏请主者以无例郄周子曰事当问应否何必例也卒得请去继按闽省时省臣有失控御激军卫作乱者众大哗盻愕相顾城门昼闭变且叵测周子闻则疾出晓谕开以祸福戮其渠魁众皆帖服解散巨珰罗钥以镇守横甚周子屡奏劾之竟谪戍去振作文教修武夷书院置田以赡生徒岁宾兴监临刬革积弊是科得人为盛毅皇帝南巡恳疏谏止弗报宁藩之变檄有司峙军饷为缓急备宪度肃如也泊迁守潮潮有巨姓萧甲挟富稔恶先时毎坐即以贿脱周子廉得之卒置于法潮人欢呼周子之才少出毫末前后以卓异见如此若其辨察太明志意太锐其按治也百司救过不暇凡所举驳老吏无以自解刷京畿诸曹文巻弗少假借若相临然于时旧制废久矣行仅周子孰能堪之无何而出守无何归矣然则周子之不能大有所就者不其然哉才智之士挟其能务为卓絶以自异近于所谓求全之毁者否则周子年踰强仕始获第拜官而复不自慎重以致颠蹶吾知周子必不尔也周子世家华亭曾祖庆余祖朂考佑号桂轩以子贵赠如其官妣盛氏赠孺人周子峭直少容常面折人过至人有善亦乐道之赈穷乏抚育遗孤奬与后进辞翰亦清丽可喜既归方督课诸子学业振刷门户未几以疾卒周子生成化壬辰正月十八日卒嘉靖丁亥八月二十九日寿五十有六配刘氏宋忠肃公之裔侯门教读南村翁之女子四凭慈国子生志邑弟子员思习举业女三长适金山卫指挥孙宠次适平湖国子生陆勲次受嘉定沈称聘孙男三孙女五周子卒之明年其诸孤将以十一月十日塟于城南鳯凰荘之新兆来谒余文表其上余雅与周子厚不得辞也故以居常所以论周子者序列俾刻之复为铭曰
　　骐骥千里孰掣绁之噫皎皎白圭孰缺折之噫天乎天乎杳莫志之噫隧首有文铭以恒之噫

　　处士石厓周翁墓表

　　大江之西有石厓周处士者即卒之十年其子来官华亭始出其所次世系行实授宫宷氏毅斋孙子为文以表其墓上其世系曰周氏为永丰世族自宋元来代有闻人曽祖讳晨以孝亷终养祖讳祖泽由乡进士为海阳令有儒吏风殁而从祀乡贤考讳延庆号鲁庵以行谊着尹文穆公为立传妣某氏处士讳朂字勉之号石厓鲁庵季子也其行实曰处士笃孝友事亲色养偹至鲁庵卒在殡会有冦屠刼近地处士裒金以俟乞免日守柩侧伏而号处二兄敦睦急难殚力拯援振饬先业无余力凡茔兆亭祠颓废者缮葺之立绰楔具列其先世筑室曰终慕以识孝思赒恤宗党贫病者衣食之死者棺衾之图谱系贻族人曰毋俾其久为路人也冢墓世逺将湮者志以石曰无俾后人迷委于樵牧也毎虑文献中微择师教子为宗党倡故周氏子弟知奋于学多彬彬焉处士于义利甚辨茔树多数百年物其髙入云有巨贾欲市以千金惮处士不可乃先以三百金私处士处士斥之去接人和而能恭然不可以非礼犯所与多名士若张东白氏丁补斋氏皆世之所谓贵而贤者与孚契焉雅尚风义尝赙补斋丧于数千里外缮桥梁以济徒渉葺废亭以憩行者人皆德之少嗜学博览强记而不乐举子业独喜作古诗歌以自适冲澹简逺脱去世俗绮靡之习倜傥喜游尝泛彭蠡登匡庐泝大江絶淮泗览金陵呉越之胜观风于齐鲁之墟襟怀浩然居则偕良朋胜友陟降于山巅水涯觞咏以乐阅世七十有九考终处士有疾弗御药疾既革赋诗与仲兄诀沐浴端坐而逝可谓旷达矣处士篇什甚富而多遗逸晩而裒石厓集四册俾子孙藏于家娶郑氏广州节推赠御史民思女有贤行先处士十四年卒子男七价仪信俊杰倬佺价即由贡职教事俊邑庠生女一适杨炳孙男十有五梦生梦龙梦庚梦翼梦鼎梦奎梦晹梦夔梦熊梦桂梦松梦兴梦喜梦悦梦得亦庠生孙女十有一曾孙男五女六处士生于正统癸亥九月十五卒于正德辛已六月十七日葬于阳坞山祖茔之隅毅斋子曰呜呼世家之后尠矣夫所贵乎承传者非必达也处士虽终韦布而纂述遗休饬治振起连合族属为裕后计读书循理道其风致词翰可传而诵也承世德若处士亦庶几哉所谓世家者茍尽尔岂至有衰替哉今周氏子孙烝烝其后将必大皆处士之庆也吾是以感而缕缕焉铭曰
　　弗肆弗拘行已也舒舒弗堕弗踰继述也劬劬无歉其初有遗其余已矣斯人鹤怨猿吁

　　亚中大夫长芦运使栁溪许公墓表

　　亚中大夫长芦运使许公卒之明年其兄今太宰柱国少保兼太子太保松皋公以太仆寺寺丞杜君纬状授毅斋子承恩曰予弟葬有日弟惟一子治塟事不能出子其为我据此文于石以表诸墓予既诺退则叙曰许氏为灵宝着姓其世系甚逺唐宋及胜国代有显者乃今益盛先襄毅翁位冡宰阶正治上卿太子太保卒赠光禄大夫如今太宰阶实生子八人皆贤而先户部尚书谥康敏公洎今太宰尤焯炜显大公则襄毅第六子也讳词字廷章别号栁溪以襄毅恩授南京都督经歴改中军都督府经歴明年擢守贵州思南府以母忧未任服阕补湖广郧阳府改四川保宁府寻擢今官未几以疾卒公少而隽敏孝友笃至襄毅公卒奉母太夫人能色养承欢疾则躬侍汤药衣不解带事亲兄如严师钦钦佩服训言无怠以故德器夙成既入仕益自树立才识恢裕宦辙所至动有成绩其知郧阳也值岁侵公告籴旁郡赈给有法全活不可胜纪故有寃狱久不决公辨出之保康为郧阳属邑先是邑有不轨者事渉于学讨逆后学遂废久莫克举公申上官奏白得旨则卜地创构黉宫置弟子员悉如故六龙南狩檄务旁午供亿百出有司往往逃避公独挺身任事总理周宻构宜城行宫二百楹不终日而事集显陵之役征郧七邑烧造砖埴里甲科敛纷然公力请当道听市薪开窑于承天近地量发民夫给役费乃大省保宁往岁曽议封寿王于其境府既构而辍居遗宇故存虽经奏毁废而莫敢任其责者风雨摧剥行道为嗟公率属经理其事易赀得巨万实公帑以余材缮葺学舍洎诸廨宇即废址列市肆区画井井六十年榛莽之地倐为一都会蜀人歌美之公既以才敏达于政名日益起抚按臣交章荐之藩臬率署上考至上被天子奬誉在郧时以平贼功洎迎驾劳勚两拜大红表里之赐其改保宁也特旨若曰知府许词殚勤任事加于诸臣之上其调繁剧以尽厥才搢绅传以为荣保宁任未几即超拜今官盖骎骎向用而惜也公死矣初公居常思当世大务言漕事当预拟常变欲江舟达淮淮达汴至开封府陆运至卫辉入河若河涩则悉从陆别设官招募不过百八十里可达京师庶缓急得济疏拟上未果人皆以未尽公才为惜曾祖祖皆累赠如今太宰官阶襄毅公讳进前母张氏母髙氏俱累赠一品太夫人兄曰诏举乡试早卒康敏公讳诰今太宰名讃曰记辞荫不仕以齿德重于乡曰诗举人任前府都事弟曰志今广西全州判官曰论今南京大理寺丞公娶都宪白水侯公女有贤德子位邑庠廪膳生娶杜君女女三一适垣曲赵应丰一适洛阳李桂东一聘中都刘皆庠生孙男茂檚尚幼公生于弘治辛亥三月十三日卒于嘉靖辛丑九月二十三日得寿五十有一塟邑之九里岗襄毅公墓次毅斋子承恩曰予尝观阀阅之家世济厥美征之唐宋如许氏者殆亦有数夫本厚则末盛源深则流长又古诗云地灵人杰许氏积德既逺而洛阳萃天地中和之气名山大川蜿蜒盘礴锺灵毓瑞许氏实当其盛是故代生伟人其父子兄弟既以名德勋业相望余亦皆扬翘竞秀峥嵘卓立蝉聨仕途奕烨有光语曰徂徕之林不产凡木昆岗之土不产燕石言其种则然也则栁溪公之贤岂偶然哉岂偶然哉系之诗曰
　　许公誾誾洵美而文生于德门有贤父兄相观相师考德论学靡肆靡拘日见卓荦官政服勤夙夜弗替督府持亷名邦抚字流殍无归公煦妪之滥狱不辜公雪洗之修复学政育尔俊髦省厥征科民用不扰事有遵行当务竟究汝避其嫌孰执其咎事有仓猝须人以承汝避其难咎将孰胜惟公惟勤靡恤艰阻从容指挥咸中厥度政立教行声闻炜奕荐剡交驰皇恩下锡殚厥才智有不足为宇宙内事悉吾心思邦计攸资漕事为巨常变机宜公有论著顷岁河徙棘于转输臣工束手当宁畴咨方策具存莫或为举通变达权公有攸处经世志畧具见一端不究厥施有识所叹爰树贞石松楸之下刻兹铭诗以诏来者

　　文简集巻四十九

　　●钦定四库全书

　　文简集巻五十

　　（明）孙承恩 撰

　　○墓志铭

　　朝列大夫湖广布政司右叅议张公墓志铭

　　少叅頥拙张公既卒且塟再明年其子鸣谦奉状谒舍告曰我先人之塟墓中之石尚未有文敢请余受而读之乃为叙次公之大致慨然叹曰甚矣直道之不容于世而公论之固在也人情莫不乐软媚士多利于媕婀取容而持正之士每至落落然是非之公有终不可废者君子亦求其是而已若公者所谓君子非耶公发身进士尹嵊尹政和洎守茶陵守潞晋陟藩臬所至政绩炳炳声闻绰着而忌恶者輙随之用是屡起屡踬盖其徊翔仕途者余二十年官仅四品竟不获究其用而止噫何其难也公之歴州邑也鄱故号难治公以亷干自励罪胥吏之舞文者豪民之武断者隶卒无敢以勾摄入乡汰冗食薄征输民间丧塟无敢稽越听狱明允旁邑咸求决平其在嵊也并仓廨以便民而以其隙地为义塜括丁田豪猾无敢诡匿政和有无征税额隠于巨族小民代其偿公核实厘正之督励诸生始有发科者茶陵俗顽悍盗贼结族党相隠匿吏无从捕公权宜立连坐之法讥太驵之狡猾擅利者巨族侵负细民者惩之邻邑有越境占田而避其税土人患苦公咨上官责所司无留逋岁侵当赈济里书乗间私窃之小民嗷嗷公亷得之置于法潞人多役藩府作奸弊土细为上人诛求害特甚公至乃戢税久法弛弊百出厘之使均毅皇帝西巡权幸气熖熏炙公以静镇境頼无扰其在湖臬也宪度整肃囚徒多为仇家中伤瘐死重主者以罪属郡有盗辨出寃滥以百数马役大为民间费徒便势家服乗尽革之荆厂越额抽税商人怨咨移文责以非制藩軄总粮储刬涤积弊禁吏掊克属有灾即议赈之不俟报武夫多贪墨玩法岁征每逋欠至巨万立法负者准其俸给公前后尽心于政如此而其在鄱也以诬去在嵊也以忤上官去在湖也亦以当道不悦自是归矣直道之合可不谓难乎然公之盛美往往为贤者颂记鄱有名宦志嵊有嘉政记政和有兴学记茶陵有循良传潞有生祠记应荐剡者二在湖湘誉望尤伟既归犹有欲持疏起之者然则是非之在人孰得而冺灭也夫迹公之所以忤世皆以疾恶守正勇于为义以公之才向使少自贬损当行无不得必不若是龃龉而公终始一节以之事上以之临下以之持已当为即为不少顾忌其忠鲠诚朴笃于自信如此呜呼此其所以为贤欤公讳萱字德辉頥拙其号世为松着姓五世祖生玉蟾玉蟾生隠德隠德生志恒志恒生述述生熈是为公考富而好礼号长者母潘氏有淑行公生于天顺已卯六月十六日卒于嘉靖丁亥三月十六日得寿六十有九塟于曹乌泾之原先娶陆氏大姓东皋翁女以贤称前公十八年卒继孔氏实先圣五十八代孙壸范端肃后公一年卒子二长即鸣谦领乡荐次鸣殷女二长适山拱宸次适朱朝宠皆陆氏出孙男六长仕郡庠生次儒俸化储孙男一幼孙女三初公之家食也与六七同志为文会若先佥宪曹锦溪氏亦其一实状公行故道公为详他如焚久逋之劵笃友爱于其弟而推以恤族御家众严而有恩不登幸门不入城府其言缕缕不能尽録也姑摭其畧以并着公之为人铭曰
　　古道既丧事习陋卑脂韦干没世与诡随有方或刓刚亦或屈得失切中何巳之恤朅朅张公正直是殉强志弗渝靡巽以进见义而奋我职固然彼隘者嫉则谓我专茕茕小民以溉以植有瘐者弊以疏以涤法岂我私恶岂吾仇有赫惟明天子所授或挽而升或挤以堕爱憎惟人要不失我我惟克全浩然为徒谁悔谁怼则匪为夫墓石有铭细琐莫述惟是之列以媿邪慝

　　廷评姜君墓志铭

　　君以正德癸酉八月六日卒于京师贫不能归诸所与叶厚者咸致赙始克归归且再易寒暑贫不能塟适君同年唐君应韶行部至松谕有司赙其家始克营塟呜呼于此亦可得君之为人矣君姓姜氏讳岐字希文号桂楼先世汴人逺祖伯宁仕宋阶武畧将军十世祖文辅元时为溧阳州经歴改松江府知事遂占籍华亭县始居北郭五传至信一则君之髙祖也曽祖霖祖从父才俱隠德弗仕赈恤穷乏人称长者君早慧属对出人意表同里佥宪王吉斋先生试而竒之曰此姜氏千里驹也稍长能刻意问学不乐嬉游入郡黉愈自砥砺尽友一时知名士弘治戊午膺乡荐洎游太学益得交天下豪隽所造益深随丁母忧归以经业授徒多所造就正德戊辰登进士明年拜大理评事无何以外艰归服阕诣都下需选命未下而卒呜呼遭际如君亦已畸矣君天性坦夷质任自然不立机械简黙重厚絶去华藻视夸毗狡狯者真欲唾之地也阔达有度遇事无缓急每过从朋旧辄尽日忘归雅喜奕遇对局即弗肯休或事事中以他事辍輙并其事忘之其散适如此至是非义利之间则凿凿有见在大理軄平允诸狱或有疑卒难决者言人人殊议论蜂起君徐出一言断可否或事渉利害众缩朒莫敢主君独当之虽声势恐喝不为动读书务极旨趣喜阅史记纲目诸书故多知歴代事变洎入官犹不废学姜既世寒薄君两以忧居复屡値荒歉家计索然君不以介意日惟抱膝长哦蔬食菜羮恬然也君尝乗舟逺出晩拟泊桥下若有神告以不可者乃移泊他处是晩桥崩桥下舟俱碎人有折骨裂首者又尝渡江值风涛甚盛他舟多覆没君舟无恙此皆君末年事识者谓君当享遐福而竟止此非所意也君生于天顺甲申九月二十一日距卒时仅五十歳先配栁氏前君十五年卒继配陈氏皆有贤行子二长天民早卒次天爵女二张辟杨德元其婿也天爵卜乙亥十二月八日塟君祖茔合栁孺人之竁持所自为状过余请铭忆昔丁邜岁予会试北上遇君于途时相过笑谈出杯酒酌篷窓下欢不忍别予或以疑义质君君亦便倾倒予甚乐其简易也浮沉南北离合不常而兹又执笔为君身后之役俯仰今昔能无死生契阔之感乎乃为叙次其平生而系以铭曰
　　猿迎狙诈吁可愕我怀伊人志真悫破觚斵雕返淳朴世方媕媕见谔谔我岂求异要无怍树艺孔艰敛则薄五十其筭归冥漠

　　巡尉龙川顾翁墓志铭

　　龙川翁既卒之三月其冡子斌塟翁彭溪之原之祖茔合其配周氏之竁先持乡进士杨君琏所为状属某志且铭惟顾氏世为松江华亭人曾祖景晹祖彦廸以通经著名膺荐入英国公幕下父仁号栁塘翁讳瑢字廷仪龙川其号也幼颕敏尝业举子中以故辍辟府掾慎勤且才公暇翛然闭门鸣琴读书若不事事绩满北上从事仪曹慎勤如府掾时未几以例输粟冠带归成化甲辰就选得南京草厂大使奉公守法出纳明慎曰吾尽吾軄焉耳越五年改江西皂口巡尉奉公守法如为大使时巡警不怠曰吾尽吾軄焉耳未几谢事归翁少有志既低屈不得售垂老犹自歉弘治甲子斌领乡荐翁喜曰是不足少偿吾志耶吾即死可瞑目矣退即龙浦之上筑室葺圃移梅植竹日徜徉其中尽遗弃世俗事郡守翁侯闻其贤礼致乡饮裒衣博带仪度雍肃观者伟之搢绅多乐与游每遇翁诞日各赋诗贺翁刲羊豕置酒召客吹箫击皷为乐逾数年乃卒寿七十八子二长即斌湘乡尹次文女一适李怿孙男三长中行先翁卒次中立县弟子员次中孚亦习举业曽孙正传生景泰某年月日卒于正德十年月日塟以是年月日呜呼天之限人也久矣然能限其身而不能限人之为善自世以儒为重毎一切善必归之儒曰非儒不能至凡不善则曰儒必不尔也而彼之自列于非儒者亦甘心忍耻而不敢与儒争若恐攘其所有此则天不惟限其身而并限其为善矣夫尽吾生事悉限于天其所得由我而天无与者惟为善耳而又不自力使天得以并限之岂不哀哉翁昔为从事洎歴官慎勤亷洁则既有以自异夫人而其在仪曹也方以才敏得上人心徐当有遇而翁亟以亲故克损服食求归色养其在江右也一旦引镜照白髪曰吾且老吾母能几时何以升斗禄为飘然拂衣去执亲丧戚文兼至奉其兄司训公甚笃居贫自守不事干谒教子必以忠义鸣呼亷勤孝友忠义儒者事而曷尝为儒所专耶若翁者独不能有儒所有耶翁即所谓儒耶非耶儒或不能有其有而翁有之其将贤于儒耶彼其居尊官享髙爵偃然尸位而翁必曰尽軄位髙禄厚者犹嗜进而翁独勇于归兹不诚贤于儒耶若翁者天亦得而限之耶其可以夫人少之耶某忝以文字备史軄欲求夫人之贤者表章以为夫人劝而不可得也斌虽无求亦将有述而况斌实请乎既志且铭之曰
　　超流俗之嵬琐兮抜儒者之髙风纫蕙■〈艹洍〉之馧馞兮佩琚瑀之瑽瑢何于身之薄发兮羌贻后之必丰怅龙浦之悠悠兮揽吾涕而无从讯曰幽复幽兮閟千古窈愔愔兮宁此土

　　故麻哈州知州进阶朝列大夫约庵陈先生墓志铭

　　有忠信修洁之士曰约庵陈先生者行不絶俗而必由乎道言不矫世而必稽乎理于利也推而逺之若将凂也于善也勉而植之若弗及也尽心以毕分推命以致义惕乎其无茍焉闇然无慕乎其外焉庶其为忠信修洁之士而惜也弗究于用遂以蹇踬而晦终也先生讳瀚字深源别号约庵世为松之华亭人曽祖显宗祖铭父愉号节轩皆以善行称于乡妣周氏先生生有异质端重贞静数岁读书即晓大义从乡先生诸元吉习举子业诸及门士甚众先生独见颕拔廿八岁领庚子应天乡荐会试中乙榜授陜州儒学学正九年除荆州府倅丁外艰归服阕除济南府倅九年擢景州守居无何谪晋州学正久之再擢贵州麻哈州知州未上官乞休致陜故乏科目先生至则振作之严立条教日坐堂上与诸生讲解疑义考订课业于是文教兴行前后发科者五人荆民不善耕艺岁入尠薄民用是告歉先生捐俸募松人往教之济南号剧治常税岁逋负先生搜索其弊源禁治之不数月尽输尝四典文衡其在云南也藩司有好贤者欲假事处五十金馈先生辞不受倅济南承台檄监德州税洎竣事视常额余千金悉输之库秋毫无私焉既归老前大中丞衡山张公璇时督学来松于先生雅善恤其淡薄欲有以厚先生者先生漫然弗以屑意张钦叹之景州宻迩畿内武宗朝中贵横行就先生索金甚急左右咸劝先生宜为自全者先生弗之顾竟无与坐谪既复麻哈州守佥犹以地逺为先生惜当道亦悔遣人语曰子姑往行且用子矣先生竟以老疾辞孝友笃志早丧母哀慕终其身事节轩翁不违其志诸弟死者育其遗孤贫者分已业赡之处乡党和而有介诚以接物虽五尺之童弗忍欺也盖其必为善而必不为不善必欲为君子而必不为小人断断乎无伪此其天资之近道如此然尝闻先生每语人以读书当笃信圣贤之言为必可行则其为学要不专于口耳而以实践为事者故其于是非取舍之际知所决择而外诱莫能夺之虽其得于天资有固然者而笃信好学之功亦足征矣先生生于景泰四年二月七日卒嘉靖九年九月廿一日享年七十有八元配宋氏继娶张氏先十五年卒侧室张氏子一大夏侧出娶姚氏女二长适安吉州判刘绩次适前宪副定庵曹先生长孙仕俱宋氏出大夏以先生卒之岁十二月廿八日塟先生于竖罗泾祖茔之侧从其季父泽奉先生门人司训李君霆状授予俾为之铭铭曰
　　蒉桴土皷施用则乖朱弦疏越俚耳不谐志靡徇时学以致悫庶几此生顺事无怍嗤彼小夫佻儇自贤我怀先生莫起九原

　　陜西叅议东濵戴公墓志铭

　　戴氏之先汴人从宋南渡居临安国朝初再徙松之上海故其着姓最逺元时有讳善卿者为海运万户善卿生德三仕元至提举德三生彦文彦文生声伯声伯生暄暄生春以进士为考功正郎升顺庆府知府有声天顺成化间春生伟则公考也公讳恩字子充东濵其别号少颖悟仪状端雅与弟慈在黉校俱有俊称举正德辛未进士授北京工部都水司主事监淛江抽分事竣还收支营建干清宫物料未几转员外郎督运营建大木戊寅进秩郎中阶奉议大夫奉勅专理仪真至临清河道庚辰擢陜西叅议未上官以疾恳乞致政归公为人外若散懒而内实机警明悟其监抽分也值岁课不登人谓盍为之处公曰吾宁以是获戾不能効掊克吏也御史王尧封特为奏免之其职营建也出纳物料总理慎勤有白金文绮之赐感激赋诗淬励先是运木以民夫所在劳扰不能堪公疏请用近京军畨替人颂其德其职理河道也兴举废坠刬涤蠧弊重开宝应里河增修谷亭上下埧闸驿传多空匮复苦权势横索无纪转益不支每公使至顾輙稽留不得发公悉为之处渐见规制毅皇帝之南巡也郡县吏往往弃印逃谴公独与总理河道御史龚公弘经画供亿送迎百务斩斩坐毁劳构疾因有归志比得请时方五十有三乞身于未衰可谓达于功名之际矣夫仕者多狃于不知止卒以困败此君子之所慎而常情之所忽也公于出处如此岂非贤哉公在少时即负志不羣思继述先德既以科第踵美尊荣其亲赠厥考官郎中母江氏赠宜人及谢政归益振拓先业检缉遗文所以光前裕后者弘且逺矣天性直率履真任情脱畧仪节晩得重听疾与人益不能欵曲人颇以简伉病公然实无他也公生成化庚寅十一月二十二日卒嘉靖戊子十月十四日寿五十有九配侯氏先佥宪方之女贤而能文侧室钱氏卢氏子四长邦荣聘工部员外郎郁山女次邦杰聘予女为弟恕后次邦梁聘府庠生杜世显女俱钱出次邦棐聘承事郎宋公才女卢出女二长适先宪副杨玉峯子府庠生秉道次适工部主事张南汀子平湖县庠生选俱侯宜人出公卒之明年是为嘉靖已丑邦荣等将以十一月廿八日塟公于河泾之西具乡进士戴君正卿状谒予告曰先人早弃诸孤福不酬德善不彰众所以悼叹扬榷之者惟夫子是赐予昔与公同举礼部又有葭莩之雅怃然诺之未几予且病臞然不能执笔邦荣复来速曰塟且及矣乃即状中语少为删润而于扬榷悼叹之意稀矣姑存其大节焉耳铭曰
　　有昭其内靡饰乎外弗介乎细克立其大振厥前猷孝思维嘉服勤官箴亦莫我疵瑕进也维裕退也孔亟薄于取名以保始卒吾履吾真吾无比周人莫吾知而谓我仇诜诜者嗣颕发苕秀余休所锺尚卜其后

　　定辽左卫经歴李君古愚墓志铭

　　辽东定辽左卫经歴李君古愚之塟也其诸子自述其世系官职行能生卒塟地为状而谒予乞铭呜呼古愚不可作矣予忍铭之哉予昔弱冠从吾先伯兄守斋获与古愚友倐忽四十年矣故人也古愚天资笃厚寡过失与人恳恻言必据道谊自予侍接未尝见一语及不善若规正阙失则有之益友也今不可作矣予忍不铭哉乃即其状悉序次之而为之铭不少增损者惟其实也铭曰
　　繄李之先世系绵邈在胜国时勋阀显焯木氏华黎四世五王保大佐运莫能与京四世祖者官松镇抚生子处仁业文弃武弱冠发解于时有闻逮于皇朝易氏以今歴官县尹始居云间是曾大父有浚其源讳萱者祖讳寅者父皆举于乡寅职学谕实生二子伯讳希颜为时名人长宪滇南君讳希曾实维其季古愚者号原鲁其字幼性警慧于学孜孜厥考攸爱侍侧靡违考典文衡君克左右简拔名士藻鉴弗谬洎入黉校绰有时誉屡试弗第命也则拘中岁奉例卒业胄监友天下叶江士以大闻见扼蹇履屯卒艰于成达人委顺于天曷争俛焉就官以毕予事一命亦荣亦足行义爰职卫幕实惟边陲戎务孔殷赞画是俾武人颛颛乃罔攸职谓予儒生仅事呫哔事虑展布从容其间事罔不恊上下改观肃肃宪府畴咨器使谓予汝才予俾汝事勘功论赏惟公惟明宪府予嘉众论以倾乃整盐法乃料戎器尽心酬知敢曰予瘁秉正招尤肆为诋诬公道惟明畴予蔑污晩而倦勤奉身以退我丘我园聊以卒岁恤我故知罄槖中金壶觞宴会洽欵族人艺我菊松务我稼穑城郭公府无我足迹郡举乡饮议欲予招我乐静居勿为我挠督策子姓励汝学业我老无能汝绍前烈嘉靖癸已君疾在床十月十六溘焉沦亡君生甲申孟秋四日计其甲子得寿七十惟君淳笃乗恭执谦与物无忤性成则然虽则无忤中亦有主靡或诡随以道义与世衰俗降士习以浇我求若人慨其寥寥君配汤氏宦族之女贤能相君妇职修举教子干家亶其勤劬弗克偕老中道而殂先君廿年维岁乙亥寿五十三志也有待君四男子新昌继昌永昌克昌埙篪和鸣（叶芒）复有五孙人臣人英性统及瑞是惟其名叔子伯孙皆在庠序质美嗜学克纉其绪亦有五女悉婚髙闾曰翁孟氏二婿业儒乙未仲冬卜日惟利爰兹窆君与汤合竁洞泾之阳厥土燥刚刻铭志之千秋永藏

　　兴宁县知县封承德郎南京刑部主事静虚顾墓志铭

　　嘉靖已丑二月三日静虚顾公卒其子中立中孚将以十一月廿八日塟公梅泾之原奉文学何君汝元状授予乞铭呜呼静虚不作矣予昔与公同荐于乡雅辱知爱比方庆公有贤子享眉寿而忽已吊公之死乃执笔为公身后役也公讳斌字德章静虚其别号世家华亭髙祖景旸曾祖彦迪以通经入选未仕卒祖仁号柳塘考瑢号龙川任江西皂口巡检母周氏以贤淑称公自幼有至性甫六岁龙川翁以从事满将携家属北上时栁塘翁病目公悯然曰大父盲行湏我扶我去使终日坐卧耶独愿留侍俗尚鬼家像事之公读至非其鬼而祭之謟即愤然举像投之火比长励志学业读书务穷本源不事剽窃贯研古今尤究心象数之学声称藉甚以弘治甲子取隽四上春官弗利人咸惜之授湖广长沙湘乡县尹未赴丁龙川翁忧归服阕改知湖广郴州之兴宁邑先有猺贼之变凡七罹兵火民凋瘁殊甚公殚心抚字崇素俭裁冗费专以休息爱养为本邑当孔道未尝以一马假过客虽权要亦不少徇先时邑额编户二千余至是亡徙过半而徭役踵昔民滋不堪公叹曰是驱之使沦胥也拟上请并里为有谋者曰减户法当降奈何公曰以已故而忍视民困吾何心哉卒疏请得俞旨岁壬午河南大旱兴宁田颇登上官有欲征租之半者公抗词曰旱被数郡兴宁独遗耶虽间有获然劳敝亦甚矣征之是教之使惰而又重困之也力争得免民頼以活毎公暇进诸生讲肄亲为指授振作文教邑素乏科目至是稍有获第者公之政事可纪者如此而当道乃有不悦公者论公劣于才公闻之曰吾无媿于心耳遑恤其它飘然拂衣去铨曹谂其良特奏留之命下而公行矣公为人诚悫无伪朴雅好古言动不戾于礼居丧哀毁杜门简出嘉靖丙戌中立中孚同举进士公遗书曰此发轫初也必慎所趋一失足幸门终弗克振拔矣其谨操类此戊子岁天子推恩羣臣皆得以尊荣其所生公得封如子中立官阶承德郎南京刑部主事公生于天顺庚辰十二月十八日距卒得寿七十配康氏封安人子男三长中行先公卒次中立任今官次中孚江西袁州府万载县知县孙男五正传正名正宗正言正谊孙女四长适宋玄相次许曹复来余尚幼曾孙男一尚贤呜呼公昔在黉校负盛名谓当暴耀显重于世而偃蹇薄发夫学也者所以探本也行也者所以违俗也政也者所以宜民也三者士之所贵公实有之是宜暴耀显重于世而公则不然然公不获而子获之腾英振华连璧竞秀诸孙玉立将益亢其宗靳于其身而发于其嗣天之所以厚公者固于是乎在铭曰
　　耨之艺之薄而刈之航之枻之若或系之殷敦周彛世莫利之嗣其昌矣天者偿矣刻辞扬休安其藏矣

　　文简集巻五十

　　●钦定四库全书

　　文简集巻五十一

　　（明）孙承恩 撰

　　○墓志铭

　　刑部郎中北野周先生同配呉张二宜人合塟墓志铭

　　北野先生既卒之三年宫宷氏孙承恩始克序次其世系行实将铭而纳之墓中而先为之论曰呜呼世道之下久矣士以趋时合变为才智利之所在阴伺巧取凌躐驰骛矜荣侈耀违道义而不顾也先生仕几二十年而仅得五品秩寂寥淡薄至无以裕其家此今之君子所谓迂且拙者也虽然利达恒一时而声名垂身后彼务荣侈耀之徒随以湮没者何限而先生之清德雅操传诵人口则其所得孰多使先生而丰乎彼则必歉乎此矣然则先生非今之士乃古之士也呜呼是可以铭先生矣先生周氏讳佩字鸣玉别号北野先世由汴扈宋南渡遂为松人其逺祖在宋元时多仕宦五代祖彦才有隠德博学能诗着灌畦集藏于家曽祖士瞻号雪舫亦以诗名国初辟为雍县尹祖临考舆号心斋正统丁卯南省发解登进士为翰林院编修其履歴载郡志妣朱氏封太宜人先生年十二随编修公于都下编修公卒昼夜号泣不辍洎归贫无以居时江右叶中丞为郡守为经理始克塟先生天性颕悟力贫好学入郡黉声誉焯起一时多从游之士成化癸卯登乡荐弘治庚戌举进士优等授工部都水司主事三载考最升营缮司员外郎都水职征商税营缮督工作出纳财赋浩大异时多以贪墨败先生不以毫髪自污弘治庚申以母老乞归侍养六年母卒服阕转刑部河南司郎中理狱明慎时逆瑾擅政权势赫奕奔趋于其门者多骤致通显先生独不往瑾故不平每问人曰刑部周秀才吾不识之何如人也先生惧及祸亟上疏乞休致归养髙林泉以诗书自娯今天子初即位举优老之典先生进阶朝列大夫嘉靖戊子再进阶中宪大夫福履优游歴二十五年乃卒先生天性孝友其官于朝尝疏请分禄以养母而邸中屡至匮缺其在侍也色养诚笃致甘露芝草之瑞养姊若妹之寡而贫者竭力以赈恤族人生平寡嗜好居室之内一榻萧然倦于将迎有司延乡饮多辞疾不赴独好学虽老弗倦晩益喜读易观象玩占多所妙契作文典雅诗学唐体字仿晋帖皆有法先生尝编次先世遗稿为世鸣集今太学生张应干取先生诗文若干篇附刻行世周氏世以清白传先生仕既不大显家居生理尠薄至无以自给既蒙例两进阶而郡邑庠士复合辞以请于当道谓先生亷贫髙尚宜蒙恤典于是有司岁给优养前郡守善化熊侯雅致敬慕尝袖白金十两遗之先生卒其敛具实藉焉先生生于正统丁卯十一月二十九日卒于嘉靖壬辰二月二十六日享年八十有六先娶赠宜人呉氏早岁事先生躬纺绩以资勤苦先六十二年卒为成化癸已九月十一日享年二十有七继娶张氏封宜人善事其姑称为贤妇先先生三年卒为嘉靖已丑十月二十日享年七十有三子男三长冔呉出庠生早卒娶宋氏次簮前补庠生娶朱氏次第娶胡氏皆张出女一亦呉出适推官侯靖之子禄孙男八应恩应文应时应宣应期应登应通应丰曽孙男三重光重庆重显初先生之疾革也亟语朱原伯氏以志铭属予予时官都下洎归原伯偕先生二子奉治命持状来请原伯于先生有姻娅之好状其所具也于是将以嘉靖十三年十二月初十日塟先生于畲山之祖茔合呉张二宜人竁铭曰
　　彼捷而趋吾守吾迂彼赫而烨吾抱吾拙松竹萧踈晴云巻舒优游林泉古人为徒鲜鲜者葩亦复消陨先生清名世世不冺

　　固始县知县苎城呉君墓志铭

　　宫寀氏毅斋孙子曰吾读庠友杨朝明所状苎城呉子行实而论次其有八善焉苎城者讳周字子南号苎城早孤奉母尽色养母老丧明承侍勤恪久弗懈洎仕未逾年一日念母即白上官归上官留之不得母卒哀毁越礼君子谓能孝矣有异母弟甚幼保爱之至藉以成立处宗人有恩婚丧者赒其匮乏子弟质美者教之君子谓能友矣能睦族矣里有计姓者孝母而贫无以养数馈之粟肉沈甲为仇家诬以盗不能白为直之燕人刘乙雅相善以事抵松得疾舁来家躬调治之洎卒棺衾之志其槖以俟其子至官中王学谕笃疾托以幼子曰有弟雅仇某归恐儿无全王卒留弗遣择地葬之买屋居其孥择诸生有学行者教之以须其成君子谓有风义矣令罗源固始二邑罗源民惰不力耕田多废严督率之民有余食在固始则劝课农桑又浚河灌田万顷笃意学校劝励诸士罗源始有发科者君子谓知政矣罗源地濒海故事海舶至必责其入谓过舶钱吏习为利苎城尽革之慎守无茍取官中费至取给于家业为之落君子谓清白矣中贵人遣索羊豕若干头甚急执不与王通判任子杀人吏不敢问绐之至即坐中缚之论以法御史李某弟怙势暴于乡必欲执之惧而逃君子谓履正矣其归也以上官有过责以非礼者义不屈飘然解印绶无濡滞君子谓轻利禄矣毅斋子曰昔者弘治甲子之岁予葢与苎城同荐于乡日益相厚信其为淳朴坦夷温然君子人也乃兹所谓八善者固尝得其二三焉而余则今征之于状而信其不诬者嗟嗟乎苎城有此八善其亦可谓贤也已矣苎城少在郡庠有俊称三十二始获荐四试礼闱不第乃就选在罗源者一年固始二年洎归方从事隠居之乐未久以病卒嗟嗟乎苎城其已矣福不配德君子伤之呉世居华亭之云间里髙祖衡仕陜西叅政有名曾祖宗黻祖愉考寛俱不仕妣黄氏苎城生成化壬辰四月八日卒嘉靖甲午七月二十二日寿六十有三娶张氏男三思友思让习举业思学尚幼皆侧出女四二适宦族二在室思友等以卒之明年为乙未十二月十有六日塟苎城于上横泾之西原从其季父水部君平坡来乞予铭乃为铭曰
　　维德之厚福则弗究弗大厥就复弗永厥寿曷信曷咎天者匪谬吾将征诸其后

　　乡进士玉斋杨君墓志铭

　　杨君季玉以嘉靖三年七月十七日卒明年其子秉公将以三月十三日塟君于渰泾之新原顾未有铭其墓石者则请于其伯父今考功正郎璞斋璞斋曰汝父雅于今太史孙子毅斋厚铭莫毅斋宜则具状与币来谒呜呼余忍铭君哉念与君昆季父子交垂三十年不可谓不知君君才贤而未仕蔑所显著非铭恐遂湮没卒无以表见则亦乌忍不铭君也君讳琏季玉其字别号玉斋少颕敏有志杨氏业素优裕继尝中落时君伯兄宪副玉峯暨仲兄璞斋俱以就黉校厥考南隠公颇惮供亿毎顾君嗟不能并相君成学业君自奋曰悲哉为学而以贫废茍不自树立而以贻父母忧不名为人乃束书从二兄就外舍攻苦食淡诵习勤昼夜南隠公卒君甫娶时宪副已举进士念君尚少诸凡不以及君君不可曰吾独非子耶尽出媍簮珥属为助性孝友毎恨南隠公弗逮养事母笃至叔兄早得末疾君与偕处扶掖终始不懈育从兄遗孤女既长与择所归与人交棘棘不阿有过尽言规诲而未尝窃议人长短仪范修整虽闲居无惰容读书务求旨趣为文多警拔自为郡弟子员即以时文擅名朋軰正德庚午荐于乡三上春官弗售中岁渐欲取自适意葺园圃购竒石迭为崖崿杂植竹木有亭榭之胜方日与朋辈登陟笑歌为乐未几以疾卒杨氏先居上洋后占华亭籍自髙曽祖皆世业儒不仕南隠讳云尝事进取中以故辍后以子贵赠营缮主事妣宋氏封太安人配孺人朱氏勤慎克执妇道相君治南隐丧暨事姑无违礼待群妾有恩视所出如已子先君一年卒子三长即秉公孺人出次秉和侧室沈氏出次秉介周氏出女一适宫保张荘懿公之从孙棠棠卒而寡君生于成化十二年六月十八日距卒得寿四十有九惟君器业夙成与宪副考功将蜚英腾茂而其名与字俱从玉人目为杨氏三玉伯仲既各显仕登用于时辉聨采映而君仅获一乡荐赍志以没呜呼其可悼惜也矣铭曰
　　有璨者璑繄同出也为瑛瑶瑜靡差别也既琢既磨并美絶也彼登庙廊布芳烈也此胡不然乃缺折也数则靡均匪巧拙也铭以瘗之镇兹穴也

　　东圃陆翁墓志铭

　　翁善人也余读其子希哲甫所状翁行而得其善足称者四怃然叹曰今里闬中求斯人若者亦或尠矣淳朴散而民伪滋凡可以售诈以罔利者靡不至翁少年事贸易其权衡出入惟一虽三尺之童弗忍欺视他垄断巧取者独不逮世多掊克寡施与毎以力莫及人为解即有之然出毫末于千百势宜无难翁尝节口体以济茕独乡人逋负悉其无所偿取劵焚之无恨意正德已已岁侵且疫窭人死者枕籍原野翁作粥食乞者复与以直为掘大坎瘗之富民于公家役使多诡计自脱翁先以勤俭干蛊颇自裕其业中为里胥所祸充富民输布赴都下是役往往破家非赀多甚者与狡猾多计筭者不克免翁实不称也隠忍不自直比至复值貂珰用事需索百出其费更倍往时归则求直有司责姻族助偿逋负或反夤縁为奸籍一称十籍十称百翁独隠忍不敢自直曰吾命也何可累人吾惟责偿于天耳业乃用大落翁亦安之方日以教子为事浮薄子欣籍声势门户幸获稍异即变易常度渐事夸侈希哲既显荣翁执谦守朴与昔无异人劝其稍自矜饬则笑曰吾固故吾耳不能也周旋里闬姻戚者益自勤欵呜呼之四者庶几古老淳朴之行然亦非甚髙絶异余既悲今里闬中之尠斯人而又深嗟世道之日降也翁年既髙有司以乡饮宾礼之今天子初即位举优老之典翁得受散官兼絮帛米肉人谓翁行善所致云翁陆氏讳泽字民望别号东圃松之华亭人先世逺莫考祖达以行谊总区总父拳敦本力穑翁配朱氏勤织纴助翁缺先十五年卒子三长景先即希哲登乡荐歴临江庆逺节推次景贤次景芳孙男七人曰曜曰珊曰瑚曰■〈王扁〉曰玘曰翔鳯曰仪鳯孙女二长适嘉定士人姚陛次适张荘简公之曽孙国子生立爱翁生于正统九年正月十七日卒于今嘉靖四年正月初六日得寿八十有二塟以是岁十一月十二日坟在洞泾左新浜之原铭曰
　　以义取利利斯溥以力行善善斯确以命委天天斯酢以谦受福福斯渥吁嗟陆翁古淳朴归全其真靡刓凿铭幽者谁太史作

　　封承德郎刑部主事慎斋沈君墓志铭

　　鳯峰沈子恺丧厥考慎斋君前沈子官都下屡念君欲归君輙以书谕止勉其尽职业务大孝会今天子覃恩羣臣君得受封如子官刑部主事于是沈子从诸交厚征言将为君寿未果得君讣沈子擗踊号絶匍匐以归拊柩擗踊号絶若不欲生既乃具世系行实授其友宫宷氏孙子承恩为文纳墓中志曰君讳熈字应和别号慎斋世为华亭人曽祖修闲翁讳闲祖月山翁讳敬父东楼翁讳浩皆有隠德东楼翁恩授征仕郎行谊尤表着见乡先正曹宪副定翁传母刘氏君自幼颕敏长多干局遇事无留难性孝友东楼翁有子四君其季也东楼翁独善君谓善事已亲丧哀毁切至后遇岁时奠享輙惨戚终日受沈子封命也愍然曰吾父雅爱吾而乃不见有今日呜咽不能休诸兄既先后沦逝抚恤遗孤虽贫不忍割灶自食业乃大窘君处之怡然无少弗足意惟终日闭门教子乃诸子各用奋志沈子遂以甲科成名君少尝读书不竟然所习志久弗忘毎因事輙能引据沈子官刑部尝被命録囚畿甸君报沈子曰刑狱系民命王贺于定国当深长思也用是沈子録囚多平反君乃用大慰君尤喜鉴别人去后当成败少馆于外家陈氏内兄弟率楚楚然独爱重陈子汝器者曰是不凡人问其故曰裴行俭观人先器识吾以是据耳兹陈子举进士为京官矣君质任无他蹊径与人语易见肝膈既乃以慎名斋若欲事自检雅能饮深觞细酌虽终日不及乱当座客嚣呼弄酒君独静嘿整饬冠襟俨如也生平不畜媵妾无声色之乐沈子日即华要门户奕奕异徃时君愈自抑下约束子姓戒戢童仆无敢纵恣其所以为慎者如此雅好交士人往时尝客游寻访幽胜必邀士人与俱宫寀氏孙子昔居忧君数问候携壶觞来欵洽终日恋恋至日暮弗去其情致可念也君可谓善人而惜也死矣沈子语孙子曰孤为仕宦去亲侧乃不能躬致滫瀡又无以为先人荣所以为不朽者惟子是頼呜呼沈子方以才贤克自振励骎骎乎光大所以为君显扬者有余地矣而于浅薄之文何以哉君生于成化乙未三月二十九日卒于嘉靖乙未四月六日享年六十有一配陈氏以沈子封安人子四长即沈子恺已丑进士今为刑部正郎次悌次怀次忱习举业女三婿倪霁蒋显于道中孙男三子鲸子鳞子鳌孙女五婿陆承芳府庠生次受顾氏聘次受朱氏聘余尚幼沈子将以嘉靖丁酉四月一日塟君（阙）之原先是沈子觅塟地久弗得忽夜梦东楼翁指示质之堪舆家良是若先启云铭曰
　　长河横前大陆枕后新茔在左祖茔在右地道则顺灵气斯构其归其安百世是守

　　若愚翁君并配顾孺人合塟墓志铭

　　翁子德辉丧厥母顾孺人将塟前是厥考若愚君之卒之塟墓未有铭乃今奉厥祖乐闲翁命持庠友张子永思状来谒铭于宫宷氏孙子状述君曰君讳经字文彩号若愚乐闲翁震长子也母唐氏世居上海长人乡乐闲翁之髙祖文俊洎翁俱隠弗仕翁氏世困鹾司赋役艰重至君益衰君甫授室即奋志植立掘勤抱辛攻苦食淡竭力贾事以振作旧业用是乐闲翁夫妇蔗境优裕翁三十年不入城府盖以有能子也君性友爱二弟纬纶俱庠生胥藉资益诸凡君自当之不自计惜故二弟得尽力问学乐闲翁则用慰喜礼贤好士既有二子延师诲之而勤策之乐闲翁见诸生彬彬复大慰喜简重寡言笑自束髪至白首未尝侮人尤喜赈恤邻里有急济之不责其偿嘉靖壬午八月一日以疾卒卒时呼子嘱曰死生命也复何言惟是亲恩未报为恨是在汝等勉之语讫而絶距其生成化七年二月一日得寿五十有二塟顾望塘之原述孺人曰孺人者君同里顾暹季女也柔婉贞静年十七嫔于翁躬织纴为内助既则尽解其簮珥畀若愚曰丈夫当赤手致万金陶朱猗顿非人耶何坐受困也君行矣若愚既得赀而又干敏多计算遂致充裕相若愚执友爱仲叔子玘与德辉同学业抚字均一训子以严每曰子之不肖皆母纵之也故二子自少不聴嬉游嬉游则挞之若愚卒孺人益务干理丧姑哭泣殓塟竭心力德辉举乡荐第进士孺人每念若愚不及见居常悒损不乐坐是遘疾遂至不起生于成化七年三月十六日卒于嘉靖乙未十月廿四日寿六十有六云君与孺人生惟二子长璨即德辉乙未二甲进士观礼部政其配俞氏次瑶充邑庠生其配陆氏孙男八人祯祥礼禴襗祯卫庠生皆璨子也祺袠禓瑶子也塟以今丙申冬闰十二月九日与若愚君合竁孙子曰予观若愚夫妇行义之次第而谓其可铭也君既孝友仁厚无恶于乡闾而孺人修妇事实同干勤以裕其业笃教其子策名甲科昌大其门户而增光于前人是皆可谓善而可铭者予乌得弗铭也乃铭曰
</div>
    <div class="pagination">
<a href="文简集_page70.html">上一页</a><span>...</span><a href="文简集_page66.html">66</a><a href="文简集_page67.html">67</a><a href="文简集_page68.html">68</a><a href="文简集_page69.html">69</a><a href="文简集_page70.html">70</a><span class="current-page">71</span><a href="文简集_page72.html">72</a><a href="文简集_page73.html">73</a><a href="文简集_page74.html">74</a><a href="文简集_page75.html">75</a><a href="文简集_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
