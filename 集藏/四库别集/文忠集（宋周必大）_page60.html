<!DOCTYPE html>
<html>
<head>
    <meta charset="UTF-8">
    <title>文忠集（宋周必大） - 第 60 页/共 165 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋周必大） - 第 60 页/共 165 页</h1>
    <div class="content">　　暂屈长才来禆外计辱书邮之为好知祖道之涓休伏惟某官懿行纯全隽声清劭孔庭学礼乆窥禹穴之竒俭幕泛莲将访秦淮之胜虽素志务安于平进而清朝正急扵详延试语椽于江东既摅婉画空马羣扵冀北行肃召音某积嵗倾瞻指期晤对想方勤于行迈兾益保于冲和欣颂交深名言奚尽
　　与新总领啓【代方少卿】
　　陞班省闼董赋辕门内倚重于名郎外増华于肤使除书一布舆颂四传恭惟某官蹈徳冲和摛文敏瞻自搴帷于仕路即掉鞅于荣阶剖竹临民屡纪循良之绩握兰典选独髙简要之称辍自周行往临禹防既澄清之効着亦敛散之政修陟明将簉于从班锡宠更膺扵剧寄仍文昌之峻职调武旅之余粮士饱而歌益壮军声之十万人圗其旧伫观海运之三千某乆愧空餐兹勤扬粃祗膺严召固难俟驾而行载徯来音或许合符而去其为欣怿难尽名言
　　贺孟少卿【忠厚】判平江府啓【代外舅】
　　掦庭读命析爵分符左九棘之崇班既资寅亮右扶风之近郡复頼蕃宣温诏邮传嘉师栢悦恭惟某官望隆朝野道际天渊贵穷百执而秉徳甚谦禄极万钟而禔身弥俭自觧黄枢之柄乆从緑野之逰四牡孔脩方趣韩侯之入觐周邦咸喜旋观申伯之还南进宠秩扵亚师耸多仪扵三辅神旗豹尾掩画防之前闻絺冕篆车视朱轓而有焕稍奏裕民之最即归秉国之均某方伏衡门欣闻盛事赐郭氏三公之服已见班春为滕文一防之氓敢忘贺厦青阳骀荡玉节逶迤愿精茵鼎之调俯慰旄倪之望
　　回交代除郎官啓【以下代郡守】
　　比叨郡寄实踵英猷瞻之在前方叹所立之卓尔瞠乎其后遂将交臂而失之钦惟一节之趋已奉九门之对神明所相戬谷来宜恭惟某官丽琼敷英规玉立髙文大册早决殊科亮节贵名乆仪要路方报桐川之政俄归兰省之班谅甫阅于嵗隂即进叅扵防従眷言朽钝乆濶风标虽合符许续于铜鱼而骑气已登于金马不圗华翰先贲孤踪聼清庙之朱弦但知三叹闻江都之正义请颂终身
　　回教授啓
　　早并乡枌接英游而旧矣晚分符竹聨王事以欣然未脩一纸之书先奉五云之翰伏惟某官气由直养业以勤精中坦外庄士皆无怨而无恶左仁右义志欲有猷而有为方将校三馆之芸聊复采泮宫之藻钦惟圣世弥重儒官大器犹规矩凖绳固非俗吏之为也四维乃礼义亷耻必招诸生而诲之自惭假守之非才预恐化民之无术实赖范模之正助成师帅之功晤语非遥瞻言更切
　　贺周内翰【麟之】啓【代监司】
　　防恩中禁正位北门仙岭提鳌应乆虚之妙选王人驰骑举迅召之彛章都邑聚观簮缨耸叹恭惟某官炳灵河岳范质珪璋文与道俱故作者之名独髙于天下气由义集故浩然之养不屈于胸中早连揖扵巍科旋徧更扵要路自游东观已摄西垣视周汉之文章可无愧矣如常掦之制诏其犹劣诸比升封駮之聨兼寓凝严之直朝居青琐回天嘉议论之公夕草黄麻掷地美声音之振逮兹真拜时乃异知名专翰苑之主人实冠清都之侍从王言之有七制是亦假涂冡宰之正百工即闻当路某属縻外计阻造崇墉离欣怿之在中匪叙陈之可既
　　同前【代人】
　　辍从东省擢正北扉满一嵗而为真式稽汉制侯五甎而入直増焕唐仪自非杰出之英孰应乆虚之选恭惟某官道该众善学縂九流笑谈连揖扵贤科烜赫浸彰扵令问凢曰清华之地孰不践掦顾如粹雅之辞时皆传诵乆独司扵凤掖旋寓直扵銮坡博物洽闻考近世莫能及者髙文大册虽古人无以过之宜被宠扵中宸特升华于内相窃考简篇之故实兹为廊庙之权舆盖雍容日侍于禁严故咨决偹闻扵议论班髙内宴既先一品之官礼絶同僚行践王公之任某逖闻成命倍激懽悰黄麻之似六经方观制作洪钧之转一气即预埏陶欣颂攸深叙陈奚既
　　贺中书舍人【孝祥】啓【代漕】
　　光膺书賛就正词垣红药苍苔重咏鳯池之鸣佩青春紫绶共观淮海之俊人除目逺传舆情胥悦恭惟某官材资卓越器范粹精学博而精有若縂之聚文防而峻不殊逸骥之驰自擢冠于大廷即躐登于要路校雠麟省记注螭坳禀然廊庙之姿籍甚簮绅之誉五花判事既乆兼寓直之荣六押分员宜宠钖真除之命恩章特异眷简弥隆防绎典谟方且上规于姚姒推明徳意岂惟近比于常掦谅无嵗月之淹亟贰机衡之峻某猥叅漕挽实頼庇庥逖闻成涣之颁阻缀贺賔之列其为欣怿莫防敷陈
　　同前【监司】
　　疏恩禁幄正位纶闱叅法従于甘泉岂特妙儒臣之选敷圣谟扵寰海又将为王度之华喜动羣工光生四户恭惟某官词锋峻防学殖崇深冠时髦于谈咲之间跻荣路于休明之际君臣契合视前世以少防徳业恢闳号中朝之第一自秉螭坳之笔即裁鸥阁之文红叶翻堦昔既劳扵乆假紫薇伴直兹果庆于为真昼三接以方来嵗九迁而未艾灏灏噩噩始上追二代之书业业兢兢即入賛万几之政某外将使指逖望賔堦虽莫遂于趋风顾敢稽于賛喜其为欣怿难尽名言















　　文忠集卷八十七
　　钦定四库全书
　　文忠集卷八十八【省斋别稿八】
　　宋　周必大　撰
　　啓五【并代作】
　　贺左史黄舍人【中】啓【以下代监司绍兴三十年】
　　亲承睿奨入缀从班辍领袖扵麟防振羽仪于螭陛维时在列共庆得人恭惟某官庄重有常刚方不挠早以游夏渊源之学发为卿云黼黻之文射防宸廷髙出羣公之右彯缨荣路乆游三馆之间旋从封爵之司峻陟师儒之长抗旜絶幕北隣之好益坚率属登瀛东壁之星愈焕鶱翔滋乆名实具孚爰叅黄闼之班进珥赤墀之辟贤人之徳贤人之业既详试于朝端王言如丝王言如纶即序陞扵词禁某外将使指逖望賔堦虽莫遂扵趋风顾敢稽扵賛喜其为欣怿难尽名言
　　贺任秘监【古】啓
　　敷锡恩纶宠褒贤徳辍副端扵柏寺跻少列扵蓬山光腾东壁之二星喜浃金闺之诸彦恭惟某官道原深造文体兼该挺浑金璞玉之姿负烈日严霜之操自簉鹓班之列即陪乌府之逰正色立朝俾小人之自逺忠言劘上非大体则不陈既乆宣弹劾之劳宜改付清华之任果膺宸渥擢冠英躔命御史而掌兰防姑遵汉制以秘书而豫朝政即用唐规某底畏官箴阻陪賔谒竦聼选抡之重何胜欣悦之私
　　贺汪殿院【澈】啓
　　宠颁方賛擢列副端宪简风生共仰正人之进朝绅草偃喜逢公道之开恭惟某官局度方严性资诚慤文扫百家之鞶帨学穷六籍之源流操挺松筠历三冬而不改质坚金石经百链而愈精平时靡急于人知比嵗自膺扵上眷校雠中秘方观子骏之通经紏察南防俄见马周之悟主未温坐席荐被除书以刚明练逹之才当弹劾紏绳之任上则维持扵国是下将逖逺于官邪鼎铸而魑魅莫逢人皆有頼霜严而鹰隼始击今适其时竚酬鲠亮之言越进弼谐之列某属将使指阻庆賔堦惟欣怿之在中匪叙陈之可既
　　同前【以下代縂领】
　　诞颁鳯诏増峻豸冠殚劲节而事圣君兹惟时矣振直声而肃朝列孰不仰之除目逺传师言允穆恭惟某官以博古通今之学负絶羣迈往之才见善明而用心刚故议论不随于流俗执徳洪而信道防故设施皆合于古人三年防馆閤之书一语契冕旒之意暂勤分察旋陟副端风采所如何止能摇扵山岳威棱既着固将尽屏于豺狼上以醻万乘之选抡下以振一防之纲纪益隆异眷即践中司某猥以驽才总兹军赋违光尘而浸乆托庇防以居多雕鹗之在秋天方观凌厉燕雀之贺大厦徒切欣愉
　　贺吏部叶侍郎啓
　　疏恩禁幄正位从班综叙羣才方頼崔毛之徳裁成大典更资迁固之文簮囊得贤缙绅交庆恭惟某官徳能辅世道可觉民忠精早简于圣神政术屡更于事任自登乌府频发兽樽虎啸谷而风生奸萌尽折玉在山而木润善类咸依将均弹劾之劳越进论思之地典司铨部譔次信书少常伯之清涂既列六曹之长太史公之重任又为二府之储某宿頼芘休逖闻进擢属搃和门之赋阻陪大厦之賔欣忭于中敷陈奚防
　　贺工部杨侍郎啓
　　宠膺宸命登贰冬官献纳论思既助倪寛之间作匠工技巧又禆宣帝之中兴除目播传舆情悦怿恭惟某官才华卓越器范粹清眷知独异于在廷士论乆期于持橐省闱践历尝炳焕扵郎星宗寺委蛇乆光华于卿月眷言起部允谓名曺舜若予工命或先于三礼周为民极职位列于六卿厥惟俊迈之资乃副选抡之意告猷禁路足殚致主之谋扈驾甘泉更侈崇儒之効某违离滋乆瞻系实深逖闻出綍之言阻缀登门之客其为忭欣防防叙陈
　　上沈丞相啓【沈方进易解代人】
　　柱石王庭乆仰栋隆之吉调胹公餗方观鼎实之亨钦惟两仪交泰之时内尽四体观頥之道体有自天之祐来臻视履之祥恭惟某官广大以方辉光而实备贤人之徳业懋君子之经纶黄裳之文足以操饰乎治世白贲之质足以砥砺乎贪夫早值离明屡膺涣渥作乐而荐上帝妙制作扵春官施命以告四方罄论思于夜直接物谦谦而有吉事君蹇蹇以无尤知微知彰知柔知刚望寖隆扵中外或出或处或黙或语道毎顺于盈虚逮九重革故之秋乃羣小剥庐之日真才萃聚何止十朋之大号夬掦有蕃三接之马车积中而任重川利渉以安行方且惩忿窒欲而坚二簋之诚思患豫防而盛西邻之禴求王明以受其福除式器以戒不虞万国咸寜百官以治永禆天地之常乆无复氷霜之始凝某职典童蒙身居丰蔀念邅如之甚乆毎嗟君以自怜况众贤皆愿扵诡随岂小丑敢懐扵盱豫待时而动妄思尺蠖之伸观国之光肯作羝羊之触愿博屯膏之施仍寛资斧之诛如是则鹤鸣在隂庶假与靡之爵鸿渐扵陆亦叅可用之仪进必有归言不尽意
　　贺金陵韩帅啓【以下代縂领】
　　内史敷纶价藩作牧资兼文武既坐镇于兵民望重簮绅复与司于管籥恭惟某官器凝简重学造渊源以儒雅而预论思以刚明而理繁剧进擢遂登于八座翺翔殆徧于六曹粤持岭海之麾咸徯钧枢之拜防留京之调守湏硕徳以庇民爰屈老成来分忧预且日畿要壤凤沼旋登庶成辅佐之勲用展经纶之业某自惟衰钝夙幸瞻依周府负丞尝预帡幪之末汉营总赋将承罄欬之余
　　贺徐信州【林】啓
　　紫泥封诏皁盖随车起簮橐之近臣镇股肱之名郡恭惟某官淹该博古端重镇浮早历华涂多士共推于耆徳比跻禁路嘉猷屡沃扵渊暂违两观之觚棱旋畀上饶之符竹民淳事简顾卧治以有余望重资髙谅遄归之可待即观共政用罄同寅某继髙躅扵栁营托余辉扵枌社憇棠勿翦居懐召伯之思维梓必恭遥咏周人之雅其为欣颂防既敷陈
　　同前【以下代漕】
　　大君有命价人惟藩褰贾父之帷甫临乐国咏防君之袴已致欢謡恭惟某官隽轨名流儒绅旧徳气浩然而不屈故毎任于行蔵名籍甚而益彰宜乆隆扵奨擢方上圣重牧民之选俾近臣膺分土之荣谓其日侍于禁严可以熟知于徳意肆烦耆哲来表循良以秋官议狱之眀扵聼讼乎何有以版部理财之効则裕民而可知望之既试扵平原汲黯即还于禁闼某披风已幸聨事更荣挽粟非长正頼帡幪之庇憇棠在望敢辞原隰之劳欣怿居多喻陈莫防
　　贺户部董侍郎【苹】啓
　　辍剖鱼符峻持荷橐周卿掌邦教正资安扰之方舜琴阜民财更借斡旋之术闻邸音之传逺知亲擢之得人恭惟某官重厚而疏通端良而乐易早游覇府叅丰沛之故人晓践周行值唐虞之盛际外则使节州麾之徧歴内则郎曹卿寺之洊更兹由简擢以牧民乃复曵鸣而入对上心念旧未容褰鄞水之帷帝命惟新趣使从甘泉之驾矧尝司扵九扈毎深戒扵二东本末源流既逹理财之义优游赡足竚收富国之功某漕挽非长帡幪有頼聆除书之诞布岂庆问之敢稽欣颂于中喻言曷既
　　汉州谢到任啓【代外舅】
　　浪迹江湖窃慕散人之号防荣观阙骤分刺史之权戴橐籥之恩深愧缾罍之量溢伏念某起家寒甚与世邅如意甚广而才疎心毎勤而力困平时事业有类虎头之痴薄宦兢忧常虞马尾之误昨以闾阎之小子乆陪防省之诸公人笑扬雄何为官之拓落自怜方朔聊栖位以从容粤襆被扵柏庭尚剖符扵桐水虽頼洪钧之播物岂期彍弩之射人盖由所领之邦适治无辜之狱傥使曲加文致稍甘使者罗织之心其如妄起事端将失朝廷寛平之意未容投劾俄已汰归幸公议之甚明在私情而何憾一坵一壑方且浮游三沐三薰忽蒙湔沷爰从家食复畀州麾朝引绶而示故人夕饮氷而问前路既頼涤瑕之施讵辞叱驭之劳舟车几万里之遥寒暑渉三时之乆扪参仰胁固知蜀道之难见日举头尚觉长安之近况此土风之美居然民俗之醇江山虽岷浙之殊郡县实汉唐之旧误叨共理殊愧空餐兹盖伏遇某官道可觉民忠能致主纳诲而辅台徳巨川资舟楫之功以智而为帝谟元首頼股肱之喜泰符愈焕岩石増隆俯怜椳闑之小材曽是门防之旧物故推涓滴以活焦枯某敢不深察吏情徧求民隐布埀政惠实慙王濬之风安缉蛮夷尚効子严之治
　　贺扬州刘安抚【岑】啓【以下代监司】
　　一麾出守甫被诏除十国为连就膺阃寄上列侯之印组植元帅之旌旗喜极旄倪光生廵管恭惟某官士林宿望禁路老成如汉君房言语妙扵天下如唐子厚议论屈其坐人早殚启沃之心乆袖经纶之手逮圣神之圗旧湏哲乂以奋庸荐膺宅牧之求用示秉钧之渐民之欣槩既兴襦绔之謡王曰遄归即奉丝纶之命某猥尘使事宻借邻辉挹淮海之波澜通津不隔想平山之风月半坐遥分惟欣颂之交懐匪叙陈之能防
　　贺兵部杨尚书【椿】启
　　诞敷明诏因任耆儒武部乆居就正夏卿之职銮坡旧直并升内相之华叠二命以峻迁实一时之荣遇恭惟某官业窥稷禼徳并渊骞方其奋迹扵西南固已腾芳扵中外逮陪兴运徧历要津以道事君盖耻同于妩媚有猷告后毎务竭于忠精比擢贰扵司戎仍兼官于视草世推洪礼蔚为文武之全材帝眷韦公时访国家之大事将付股肱之寄先登防舌之司挈八座之荷囊鸳班加重赐九重之莲烛鳌岭尊崇某夙幸瞻依欣逢进擢已知颇牧恭议论于禁中行庆萧曹措治安于海内其为忭跃岂易名言
　　贺吏部洪侍郎【遵】啓
　　辍从西掖进贰中防防旧劳扵翰墨之林试游刃扵铨衡之地班聨愈峻宠数加隆恭惟某官道觉民先学窥圣秘词章峻防如东流赴海以莫矶问誉光辉若北斗丽天而可仰乆仪麟省旋侍蟠堦自入賛于命书即兼承于宻防帝王之制坦然明白岂惟四海之流传道徳之威成乎安彊抑亦九重之倚信眷言先正常着殊勋身虽不践于台躔庆实有开扵贤嗣已囬旋于法从即参预于政机兹惟天理之当然矧复人心之咸属某系官江上注目日边闻贤哲之得时与士民而胥庆其为欣颂防防敷陈
　　礼部宋侍郎【棐】啓
　　祗奉賛书擢登宗伯副畴咨扵四岳参法从扵六官既徳望之素孚宜师佥之允穆恭惟某官身兼数器名冠羣伦负拨繁治剧之才济博物洽闻之学入仪司府明周官式法之功进贰奉常擅郑国讨论之美况早嵗已跻于兰省而比年屡剖扵竹符九重夙简扵深知多士共推于乆次果自卿聫之峻躐升禁路之华惟是春官实司邦礼爼豆闻之矣必将脩盛世之弥文钟鼓云乎防岂特考有司之故事某属将指使阻簉賔堦但同封部之民日伫中和之化其为欣怿难尽名言
　　户部邵侍郎【大受】啓
　　防恩天陛正位地官扈清跸于甘泉佩紫荷于禁路诏除诞布舆颂交驰恭惟某官奥学迈伦英规表世早嵗入仪扵观阙中年自乐于江湖玉防于蝇何伤洁白珠蔵于蚌愈见光辉逮圣政之益新适宸之图旧握兰星省持莭日畿既并着扵休称顾难淹扵近用果繇宰士擢贰版曺縂少皥之九农明有商之七教三十年而制用既豊内府之储五百嵗而应期即辅中兴之运某猥参漕挽实托庇庥拘縻莫遂于登门贺庆敢稽于削牍其为欣诵未易敷云
　　王给事【晞亮】啓
　　承恩金殿进位银防资献纳于辰猷振涂归于夕拜一闻成命咸激懽悰恭惟某官学有本原气全刚大隽誉早蜚扵庠序英声乆蔼于簮绅比由宰掾之聨进陟事官之贰得时行道兼寓直于黄扉满嵗为真遂正名于青琐惟兹重任时乃要途元素回天举世叹仁人之勇李藩批勅在廷推宰相之风既逺继于前脩竚入叅于大政某改辕无补托庇有初逖闻锡命之优莫展登门之庆其为欣颂曷罄叙陈
　　沈正言【濬】啓
　　诞布纶恩擢司言责辍乌防之六察叅骑省之七人公道既开舆情胥庆恭惟某官气和节劲志大才髙既问学之家传亦刚方之世济谈经朱邸涵逺业以靖共奉对丹墀罄嘉猷而啓沃虽亲擢亟升于峩豸而昌言未防扵仗蒲遂自南防进参右掖魏謩补阙逺追文正之遗风吉甫効忠喜见賛皇之贤嗣谅才温于坐席即交秉于政机某窃吹江干依仁宇下圣贤相逢而张治具已际明时日月亭午而无邪隂更观盛事其为欣怿难尽名言
　　谢安人酒官啓【代子上兄绍兴三十一年】
　　量其才而有请甘试吏扵糟坵狥所欲以无为遽疏恩于瓮牖自怜小丑亦防大钧伏念某人品单微家声沉寂士皆务学顾慙不学之愚世适求才独抱非才之叹扳縁一命拓落半生进不能条当世之便宜上书于北阙退无以致全家之饱暖负耒于东阡三年毕戍于祠官一马来游于帝所覊单寡援鹊绕树以安归志愿易充防饮河而已足幸逢稷契力賛唐虞搜罗可用之才英恢廓未伸之公道权衡诚设重轻不可以物期氷鉴横陈奸丑固难扵形遁辙忘不韪妄兾兼收念旅进扵数百人之中初无借手姑求官扵三千里之外何敢伤亷虽缾罍未免扵劳心而升斗将寛扵糊口此盖伏遇某官以时俊杰为国阿衡借甚有声乆着经纶之効澹然无我莫窥好恶之私稍霑造化之功即是鑪锤之物某敢不深思幸防勉服官常汉家頼酤之利源倘禆课最晋国举筦库之能吏愿预恩怜
　　与恩平郡王啓【代外舅隆兴元年】
　　遐徼抚封蔑闻善状近畿徒节遽奉皇华惟易地之过优岂非材之敢望伏念某少而庸陋老更钝顽引分归耕乃为宜称冐恩乗障常恐颠隮频年扪蜀道之参一旦近长安之日虽孔门以片言折狱知难继于前脩然汉使以六条察州幸具存扵成宪况依臣芘或免太阿恭惟某官秉徳髙明宅心寛厚追攀二献既学问之天成纠合诸姬亦声猷之日茂俯赐苴茅之履寖髙列棘之班棣华之鄂方辉盘石之宗益壮某甫兹弛担复此辨严敢衒宠荣引绶徒惊于郡邸自欣幸防曵裾将觅于王门瞻颂交深叙陈奚防
　　谢解啓【代十四年弟乾道四年】
　　上践阼之七年正切新田之采诏求贤于三载岂徒旧贯之仍惟江右之多才而庐陵为称首既有司劳于考阅故不肖得以叨尘虽曰幸焉亦云愧矣窃为科举非以待英杰而名卿以为仕进之阶试程岂所为文章而前軰或观公辅之器自西汉以来未能易此虽仲舒之学亦必由之逮本朝博问以旁询历诸老深思而熟讲虽规模嵗月间有更革而经术词章要无等差上以是求下以是应故糊名围棘非礼也而不敢以为薄裹饭担簦非高也而不敢以为嫌惟其举出于公心是亦何伤于直道譬之索马市骏骨则千里之足来如彼披沙得金鑛则百链之精在倘由此圣贤之相遇则自然世道之交兴如必厚之非才岂斯文之敢议徒以少失先人之绪训莫承奕弃之清芬仅尝屈首以受书终愧强心而为智雕虫可笑况在他人画虎不成果为何物虽已无心于利禄顾惭有道之贱贫方旅进八千人之中仅逃曵白俄同升于七十子之内大类夺朱既非出于素期宜甚惭于公论此盖伏遇其官心潜圣哲名震华戎以孤忠亮节仪禁涂以崇论宏言侍帝谟暂游緑野行转洪钧翰墨篇章国人皆有所式施为注措天下想闻其风既幸仰髙敢忘立懦偶缀賔兴之末率繄指授之余某敢不思奋逺图更弹薄技事惟求遂于以少副明天子采择之公归则有名庶几不负乡先生作成之赐









　　文忠集卷八十八
　　钦定四库全书
　　文忠集卷八十九【省齐别稿九】
　　宋　周必大　撰
　　书　小简　亲书　乐语
　　书
　　上陈丞相书【代大兄绍兴三十一年】
　　某窃谓尊且荣者惟大丞相而事之重者亦莫大丞相若也官一品禄万钟运动枢极斡旋造化喜有赏温乎其春怒有罚凛然其秋百辟之所仪刑九重之所体貌仕宦至此信尊且荣矣鸡初鸣泽笏委佩翼趋扵帝庭日与天子论经国安民之道退而坐庙堂则卿大夫以次白事郡国日有啓闻万务之微无不关总应酬小差利害立见人徒知位之尊而不知心常下也人徒见身之荣而不知念常深也丞相之事不几重矣乎中兴已来筑堤沙者十有二而相公应期佐圣为国元老海涵而岳镇之不足以喻其量也文经而武纬之不足以喻其才也逐日以新随风而流又不足以喻其勲业名声也今者独专魁柄裁成万化四方万里自一命以上孰不愿见而可使者事何由而济绩何由而成愿相公博采于平时精择于一旦叅之以众多之论照之以水鉴之明孰善理财孰善治民孰善济烦剧类而籍之以俟有用将见蔼蔼王多吉士惟君子使而媚于天子矣此择人所以贵夫有素也自古进退人才多不能冺爱憎置恩怨牛李纷纷迭相批根其祸有不可胜言者嗟夫势利之徒朝夕门墙虽一嵗九迁其官彼且以为当得偃然有无涯不已之心缓急则向背见矣今贤人君子岂无常经擢用而废弃者而闲散者而典领藩郡者相公胡不引而置之防省寺监以责其効以尽其才乎夫专用后来孰若已试之详练峻迁骤用孰若迭入之均一释二美而不为殆非所以重爵禄慎名器也用人其可不以至公乎孟公绰之才不可屈之滕薛黄頴川之政不可移之宰辅何者小大不同故也设官分职其事不一赋才禀徳其理亦不一奈何在上者不度能而授之在下者不量力而受之使强明干敏者或徘徊于散地而懦缓樗散者反应日不暇给之务乎任人随才此尤不可不汲汲也尝试以是行之则百官必称其职百官称职则万务自举矣相公都俞岩廊之上从容槐棘之间天下称其贤后世颂其美萧曹之勋何足道防某逺方之鄙人也往者屡拜下风今以调官来行都窃喜相公之得时私慕相公之徳化愿再望顔色而不无求知之意焉虽然自敌以上其防见不可无说有雅故者则恃其雅故有介绍者则取必介绍或以资格进或以论荐显咸无焉则又趋趄嗫嚅以効其勤滑稽脂韦以献其侫期必售乃已若某者孤寒无能而粗知自守者也既无前四事可以自媒由后之二者窃又耻之故殚精致思陈愚者千虑以仰禆聪明之万一庶几自别于旅进之士而妄意一盻之宠惟相公察其忠而恕其愚不宣
　　又上朱叅政书
　　某不侫窃尝妄论自古贤人君子所以能任大事立大功脩身则身脩治国则国治者其说有三焉曰才曰学曰徳而已葢人非才则无以行才非学则无以明学非徳则无以成徳方人之少也志气敏鋭视盘错肯綮莫不迎刃而解可谓有才矣然而天资虽髙浩养未至中局所收守外物或得以摇之譬如乘轻车防骏马固可日驰千里至于积中任重则有时乎败矣故必少安下位深涵逺业以尧舜文武周公孔子之道端其源以三代汉唐之事畅其流然后物来能名事至能应彼虽胶胶扰扰而吾天防自若也学明而徳成其效如此始可以为成材而堪世用矣昔诸葛孔明卧龙也然且躬耕南阳抱道草庐及蜀主三顾乃慨然以当世自任至唐元稹宗元之徒其才虽髙其守未固骤居要路轻试而妄用之难乎免于颠沛矣由是而言才以行之学以明之徳以成之固自有次第防恭惟阁下以经术文章少年取名第驰隽声所居之官大所为之绩成凢命宣谕于外者莫不交口称道章在公车可覆视也人谓日三接嵗九迁矣顾乃轻视爵禄专意古学凢广大精微如六经奥美辨博如诸子上下数千百载如史氏典章法度如本朝率皆湥穷而力防之如是者二十年经纶之学富矣中外之望隆矣扵是时也天人相之乃当主上励精更化圗任旧人之际而阁下实首进焉一命而为争臣日以尧舜之仁义祖宗之勤俭沃上心正国是再命而为中执法非特奸邪畏其鲠峭也善类盖有赖焉三命而登庙堂则又尽以平昔之所言措诸行事今鼎席虚位进拜在旦暮矣人徒见阁下之徳显著如此而不知天赋其才于初防所学扵中如积春夏以成嵗功而非一日所能至也某一介贱士身游大冶幸因调官得望顔色而言词浅讷不能歌咏勲业以为賔賛之借姑臆度阁下杜徳机而冐陈之若乃既见壶子则必有自失而走者矣不宣
</div>
    <div class="pagination">
<a href="文忠集（宋周必大）_page59.html">上一页</a><span>...</span><a href="文忠集（宋周必大）_page55.html">55</a><a href="文忠集（宋周必大）_page56.html">56</a><a href="文忠集（宋周必大）_page57.html">57</a><a href="文忠集（宋周必大）_page58.html">58</a><a href="文忠集（宋周必大）_page59.html">59</a><span class="current-page">60</span><a href="文忠集（宋周必大）_page61.html">61</a><a href="文忠集（宋周必大）_page62.html">62</a><a href="文忠集（宋周必大）_page63.html">63</a><a href="文忠集（宋周必大）_page64.html">64</a><a href="文忠集（宋周必大）_page65.html">65</a><span>...</span><a href="文忠集（宋周必大）_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
