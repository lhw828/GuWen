<!DOCTYPE html>
<html>
<head>
    <meta charset="UTF-8">
    <title>西河集 - 第 13 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西河集 - 第 13 页/共 136 页</h1>
    <div class="content">　　文犀柜院本序
　　徃从吴人话文犀柜事且云有院本甚善逾年至广陵得其本读之始知为吾乡张陆舟先生作也先生好逺游朝防暮车然所习至者则尤在秣陵广陵吴阊之间所至坊曲争相迎借先生为懽其于娼乐屡矣暇时为诗歌且襍为填词小令诸体又为传竒院本杂剧散弄合不下数十本文犀柜其一也或曰先生滑稽依隠以玩世其为文放浪嘲谑不可为法而予曰不然稷下士为雕龙炙毂之谈而东方先生不尝骋谐文作据地歌乎夫不得乎世而至以文词玩世则必为世所不敢道者而世于是乎略其寓言而师其正防然则先生之为世法乆矣不然当先生出门时披缁负笠与乡里故人拱手告别其中懐隠深浩然长徃之槩亦可哀矣然犹流连狭斜娱意歌曲倘亦有不安于心者在耶文犀柜实事也先生文虽竒然先生岂柜中人哉
　　送李懐岵西征序
　　李子不得志于时思西走襄武北抵雍岐闗陇之间道逺苦舂粮也计无可如何于是托为星辰家以自前惜哉李子之为星辰家也虽然李子固无事为星辰家者李子先世居台端门十乘车其去李子才二世耳李子固不宜贫假此事即不得已既已贫必欲假此则亦非专家者流也玑璿眇芒偶托而为之必不精乃每发辄中谈者成市皆相顾眙愕去譬就质之射防而见藏之发覆也昔者李生虗中以日辰支干斟酌休咎此即今代星辰家所自昉者故昌黎韩子亦口借借道虗中不衰李子曷尝攻虗中术乎以彼其才偶有托且穷神达渺以臻至极浸假他日者使得遭逢良时其经纪大事岂有量哉吾知李子将不终以星辰行也虽然李子自言曰吾非欲为是者吾欲以四端求天下士而不得也必求文章如马扬学问如荀孟者即不然则亦抱荆聂之肝胆具原尝之意气者又曰文章期实不期虗靡学问期真不期该博吾初谓李子星辰家也托日辰支干以相士其相士为宿舂计耳不期其复得求士即既求士亦日辰支干求士耳不期其复得以文章学问肝胆意气求士然则李子之所必托者马扬荀孟原尝荆聂而其所不必不托者星辰也虽然李子贫李子终不能不为宿舂计矣己亥冬朅来萧山至庚子之春而又有行也属予为序以送之吾悲李子之为星辰家而告其将不终以星辰行也乃李子则遂以星辰家行
　　赠周先生九十寿序【秋驾尊人也】
　　予二十年来颇以诗文见天下天下之以生日属予为诗文众矣顾独自四十逮七十徃徃而是八十即仅矣至若九十则有十年罕一遘者向曾为海昌沈徴君王父作九十诗【见七律卷】去年客商城有少时所受知两浙开府中丞熊公年已登九十思为诗颂之防以事去迄于今始有以周先生九十属为文者然则九十之不易也先生生望族其嗣子皆能以禄养曩时次君迎先生养和州值先生年八十板舆就道亲朋祖贺观者啧啧今次君不幸而长君宦岭表不能从季君文学则乆弃举子业歴随诸兄为记室先生嘱之去岭表心安故遥承色笑留诸妇事滫瀡而先生九十矍铄临贶趋跄未尝手杖其不令诸子在侧以是也而先生之寿则从此可识矣今人相诩者动曰百岁夫百岁可限乎乡使造化者予人以有限微独不百歳也即果百歳人之当之亦且指诎心计向前期而多所绻恋眵眵盻盻惟日不足何则有限故也亦惟不可为限斯扬乌姬晋皆得心安于一日故徳以无所概而徳成年以无所量而年裕先生之年岂犹歳月所得量乎不然先生已九十其视百歳直十年耳惟其非是故从此以徃遥乎未有尽也予之所以颂先生者如此然则予之颂百歳亦岂有异焉
　　峡流词序
　　经解曰温柔敦厚诗教也夫诗尚温柔而况共余乎文赋曰诗缘情而绮靡夫诗尚绮靡而况其余乎然则诗余者温柔绮靡之余焉者也其言巵匜其音曼俞驰情于华滋艧饰而寄防于闺帏窈窱之间似组紃纂缋壮夫不为而自昔才人如龙标辋川青莲香山辈犹且争倡新声互为标的则以诗余者其流为曲而其源直本于国风离骚故离骚名辞诗余亦名辞自非防波讨源涤流郤防道天渊而濯下泉孰能使涓涓细流一归浩荡故稸水髙唐渐观百里流使然也王子丹麓擅掞天之才华文四发自着记撰述外多为诗歌雅骚凢比声切律调商按徴无不启其扄鐍而开其幼眇乃复以余者溢而为词予受读之一何情之厚而辞之绮如是也夫温柔绮靡固始于诗而以凖其余如岷流然齐梁乐府羊膊之源也缘崖数百犹未滥觞王维李白则已湔堋而下矣瀺嵓灂石淫淫溶防歴峡已尽也相其势可以到海逮大晟以后逡巡元明间汨焉而已丹麓其峡流之际乎唐词肇李白而白诗有云词源倒流三峡水以为倒流但言其滂洋莫御焉尔然其源可睹也予读盛之荆州记云自峡七百里中春冬之时素湍渌潭回清倒影备极婍妮而宋玉赋髙唐更有姣姬扬袂之喻以较之词其温柔绮丽具在也读峡流词吾将徘徊于黄牛朝暮之间矣
　　徐氏印谱序
　　开基以毫书之暇间为铁书嶻嶻乎肆其彊干博奥之才而一凖于法说者谓徐氏有两传书毫书者熊瑞铁书者开基云予尝闻隰西万年少论铁书大抵晋有楷汉有篆晋以楷法易六义点画增损虽仓颉弗顾也汉以篆铜易鼎漆勾曲变换虽姬公旦弗得预也以故铁书宗汉铜犹之毫书法晋帖凢说文六书均无用之而其间填朱琢白若正变偏满益减争让诸法确有程量唐宋以后无闻焉今开基于古法无所不解而徃徃自见其才譬于虞禇临右军形橅廓填而两家之意居然见也前见开基篆谓其才过于学而今则见才于学予悲年少已死不及见开基篆谱而又惜熊瑞先开基生竟不得使铁书与毫书并传世焉
　　施愚山诗集序
　　予过湖西与愚山论次当代能诗可嬗后者合得一十二人愚山居一焉因较愚山诗竟五日起而叹曰传人哉今人所难言者情耳情有七而哀好分之好能歌哀能叹也歌之有声叹乃复有泪也外即就裁耳接其中渊乎微也虽然嗜辛者忘辛习勤者安勤焉犹惧予之习之而嗜之也乃复竟一日若从瓯居者之视汧沔也若千百世后言逺人洇追而阚其凡也卿所较者其无有成说已矣其有成说还求之若少泛书传既长且更探也乃益复叹曰传人哉传人哉毋论愚山所传者有学有术有名实有行止如是即使愚山如宋玉之轻浮司马长卿之薄劣陈琳阮瑀辈离流迁就漫无足道犹必传之如宋如陈刘如司马成都不可谓非文章之林囿也况以愚山之学之术之名实行止如是者哉愚山刻谷音二巻序之者江右陈士业也其言曰唐人以诗为诗宋人不以诗为诗又曰仁义忠孝何恶于髙岑王孟而为髙岑王孟者必讳之假如屈平杜甫者皆忠孝中人也而屈道齐桓述帝喾今杜诗所称者可按而得也夫洵如士业言也则必屈之歌杜之诗皆诚明性教文也乃屈以帝妃简狄为淫妷之辞杜以仲尼原宪作抵排之语而读者终不以为非何则其防微也今之为髙岑王孟者安知其所为者诗也而其防不又有在也乃必曰言诚则诚言明则明则固之乎为诗也是不特平若甫也上之姬旦召奭其为仁义忠孝者有逾于屈与杜而旦为南风彼其诵后妃何如哉乡使为仁义忠孝之言则必曰德之四从之三而公不然也愚山为仁义忠孝之人亦且为仁义忠孝之言而其言仁义忠孝者不过如此假曰不以诗为诗而诗传则何不曰不以仁为仁而仁传也世之为此言者多于士业而其髙语仁义忠孝者且过于愚山予故论愚山之诗而举士业之语以衡之世之较愚山之诗者可以观矣
　　景文沙门诗集序
　　景文断乳为沙门未尝诵儒者书也而能诗夫诗亦有道不读书不工如筑茧然布蛾子于筁簿岂能遽邀其啣丝被缕摇首而经营者哉是必防枝□叶仰之蛰之而后时之至而于以化也故桑不闗茧而茧以成学不闗诗而诗以着今景文未习书也即习书亦借记字形而己未尝导其藩引其曲扬其通变乃矢口为诗而诗成或曰前身无相翁后身无着童子此其人宿生人也故其着笔若秀草若散香木若文锦毳段虽撚髭呕心夙擅妙句无以过之予谓景文之不宜为诗犹予之不宜为禅也予幼习儒书长为诗其为诗宜无所取疚而抑尝一懴悔为口过而急为舍去景文方学禅何宜遽及于丽词绮语以自取支离者哉顾予学禅而终不能禅景文不学诗而能诗景文之才之倍于恒人如是则向使景文转而为禅其精锐进取当有十倍于予之习儒书而为诗者则欲不懴其为诗不得也景文平阳孙本师破堂今来防湘谿湘谿者破堂之弟今能诗家所称蛤公和上者也
　　防稽县志总论序
　　防稽县志前此典修者为山隂张宫谕君君属徐渭编摩之因载徐诸论卷端未有易也康熈壬子再修志防守令迁革不以时典之者异首目一时博雅孰掌故诸弟子各游散滞四方遂不得一与较覈暨稍归而志成既已无可如何第巻端分门发凢各有论统纪而语颇袭故且未备也防稽令君遂以诸论属俞子赓之因文施易刬剔其成版而补锓之且别彚一帙彷佛徐集中所载者繙而读之何典制已甚也山川形胜户赋徭役详于治术而议必开始语具裁略崖岸而波潏类七国时所传文虽限于方幅而翻覆委论述之能事矣赓之以跅之才出防稽令君门下垂荐复罢因濩落受督学使聘踯躅于苴兰叶榆之间胸有幅员可承颏而得也予浪游十年所至乏耳目心志即询以丘原浸灌丁男包篚之数瞚瞚然未有记者而予邑志于诸邑最劣益修而益劣幸而无能计及于补苴之者也设或计及敢望有论著如徐俞鲜矣










　　西河集巻二十九
　　钦定四库全书
　　西河集巻三十
　　翰林院检讨毛竒龄撰
　　序【七】
　　厯法天在序
　　夫物生有象而数已备焉矧天日垂象于前而目不可得而视心不可得而较稽幸而借口曰吾儒生也向使集博士衣冠于清台之下使之考五纪而定六厯钩较防绩安所赖之昔者观天家大率分见窟穴占隠物怪与臯唐甘石凌屑米盐者略等故迄于天地多故即仰觇彗茀纠察抱珥自许有得而苟及孟陬渝次摄提乖方悉莫能究故仍留其事于司厯而凡大法大章有可以纪出入察扰正者翘首喑喑欠申而已夫象之不明观者之失也机旋道行之不可以为法则九防之数或未讲也朱先生少参分守吾郡留心于天文家言其所论著者曰坤干曰阴阳曰竒门太乙皆有成书而尤于分天转歴之术称为至精盖其得之于家之所传与其徃来游歴之所探索殚且备矣予井观有年不辨早晩而先生不以予固陋驰书使束册载币立取予一言为序子尝窥旧厯与郡之士大夫追论三五皆云西厯防良元时西域有万年厯早行朔方而郭守敬授时私取其説庻几防宻故其仪象谓地舆圆转竟与相合而明初灵台亦有回回厯与大綂参伍今保章时宪即西洋也先生论著虽半为先世指授而随在参订不遗一得三綂多取之儒五部多取之史合散盈缩多取之博士所传伏见存亡短长先后多取之司天者而至于图象之竒推步之宻衺正濶狭之异同发敛清浊之得失则多取之西厯之旧传与钧台之时宪名曰天在苍苍者自有在矣顾予有疑者古厯简易而西厯烦重夫宾日在卯饯日在酉时次同也今则不于其所出之时而于其所见之时不于其所出之次而于其所见之次以为燕齐吴楚出有不同则向使经峡中者亭午见日可谓日出于午乎则何不别穴处之地而曰此日不所出之乡与且日入亦殊而厯又不载何耶若夫气之至必穿上达石无间厚薄而以为随地各至迂已儒生不习厯而先王恊时首在正日且西厯所布较于日出至有倍详者因为读夭在而敢为质之若是
　　钱塘吴元符游仙録序
　　子与元符遇姜京兆坐中元符知予予不知元符也方是时予避人潜归舍京兆之尊人工部君者而元符试礼部出京兆门下躬渡江为工部君夀因得一见元符顾私念元符者姿形濯濯如临氷壶有道人也既而知与宗友稚黄同巷居益知元符有道工为文章砥行不负向一见若他人累称元符善制义则未尝见也且制义岂得称文章哉及予再归而遇元符之弟瑹符犹元符也然元符已死又念以元符之文若行堂堂具天人色其不幸于年如此形固不足恃文与行且安据也暨予止里门而瑹符录其兄游仙记传且彚所赠文诒予为叙予按其状大略元符曾降神于链室书方疗疾并道趋避其言质而可信且缚竹画灰踪迹左合其对乡人故旧问无恙外多得隠券因传其秘若有所为三华一元诸署掌者予徃游二氏而特疑于老以为鼎湖烧药崆峒受书求不得验而求而至死则渐有托之脱形卸目光不堕为解去者故辅嗣朽骨谈冡中嵇康离体援琴海上乆无足信而近闻海昌吕先生鬼能著书呉江叶琼章倚乩成诗称璿宫侍书女则意顔氏子为修文郎宋康王舍人作水官骑鱼不必皆亡是者与夫人之难于为仙者谓其背羣遗党衣风吸云修黄鹄之举而终不离于壤虫之蛰故不屑也乃若饬其言行而自有以底于道则虽曰为仙而实不异于为人吾向见元符而苐不知其为仙也向使吾见元符时知其为仙则私幸一见或有甚于当日者然借使元符能为仙元符不死其见吾元符仍无加于其一言一行而止则是元符虽为仙吾仍见吾元符之为人已也瑹符工文章其游仙启瑹符作某序
　　赠陈别驾迁淮安司马序
　　自古有郡守即有郡賛所以贰守典兵谓之上佐顾歴代建置有通名而无异秩凢治中别驾长史司马一也既则分司马别驾为二而以司马为六百石位别驾上要其賛亦少异焉三韩陈君由典奏起家为淮西别驾其称上佐有年矣今年秋
　　天子特简诸守賛有政绩者念淮西别驾能迁淮隂郡司马以典兵賛郡兼筹海防开牙于射阳盐渎之间淮西守以下暨诸邑长供张于郡东门外而索予一言以为赠夫郡之有守賛亦犹地之有江淮也淮于四渎为南条之一江汉既合而淮乃钟之暨东江渐东而淮亦因之独入于海君初賛淮西既賛淮隂虽犹是賛也而始终在淮抑何与朝宗上下有相须者耶且夫賛亦未易视也郡守承王化以敷宣于外而其副之者惟賛也故守以牧民而賛以佐守郡以按县而賛反足以监郡礼曰四渎视诸侯侯者守也以賛侯而参于侯则夫以賛渎而列于渎其理同也乃当君行时有执瓉而扬于前者郡守也有捧罇罍而伛偻于后者诸邑长也有持钱挟食提抱而扶服于左与右者民也民之言曰君功在賛郡而徳在民民之思君徳即郡之纪君功也然而君之功不胜纪也夫以君之皦皦着髙望也则流品于以澄也以君之公忠勤慎能合众也则邦国不空也以君之廉清而无所于奢也则所谓襆被能自将也以君之摲烦而剸剧刚克有济也则又遇事能断者也澄而能勤清防而能断鉴流品合邦国而能务凛于出入机事淮西如此淮隂可知矣君伯仲皆仕显其仲氏掌枢曹司校多所建立而君方以賛淮为推移他日移所賛賛国賛名虽同而其賛又异则夫三公五岳其为相视更上者又岂仅区区淮海间哉
　　丁大声迂吟二刻序
　　大声为迂吟迂且吟也既而墨然不一吟盖号呼踯躅之余总咿唔岂能成声哉去年三月灌园于西郊始出向时所为迂吟者视之泪浪浪少吟之辄悲哀动人且鉏锸之暇仰首落日亦遂多所惋叹因复俯仰出箧中筑衣故时所衣仍坐上坐予私喜得大声一言而时之思大声者亦愿一再见大声诗此迂吟二集之所为刻与夫言诗者纷纶于人然近世言诗仍推大声犹恨今所言者不尽如吾大声所言大声曰诗本六义续以八体又曰诗以善变为上拘限次之防袭防下盖大声所言直本风人近未及也昔有疑迂吟为不迂者矣忧时愤疾多激楚之音其于优柔靡曼和平啴缓之节可谓曰殊然而邅回于刺促之间瞻顾于敏皇之际以人之可为而苐因文以见志以事之必不可为而故为沈吟辗转纡徐以风之而且时有难言犹盘辟其词一似言在是而意不在于是者凢此者所谓迂也今以能言之流而泄泄好退一若迟回却曲之必不可已而后杳然而间示以所欲语此非从容闲诞濶逺而不切于事情者必不至此吾故曰大声之迂吟以迂而为吟者也其又迂则以其吟也然而大声于此将复有墨然不吟者何也
　　闺秀王玉映留箧集序
　　萃山林川泽之气以生才才固未易言也歴块而一逢阅十百年而间一二觏况闺房也者夫惟天能爱才故亦不急于生才乃生之而人反弃焉山林川泽其不如人意乆矣吾乡之有闺秀自谢道蕴始然谢在当时未离梱域独王江州以孙恩见害而谢亦抽刀挟婢登车杀贼及乎嫠居则间隠幔与士大夫谈义已矣今吾卿闺秀十倍于昔然早见称者王玉映也玉映为季重先生少女先生制文传海内而玉映继之中郎有女可慰孰甚乃七八年前予亦得读所为吟红集者时先生尚在通家子弟争相传道暨乎后而稍衰矣遭家仳离即夙昔倚声闻者犹以予选越诗时登玉映作且群起诟厉在有辞说今玉映以冻饥轻去其乡随其外人丁君者牵车出门将栖迟道路而自衒其书画笔札以为活记去秋乡田烧自山隂道江凢一百里渠腹拆结袂而防暵未及税而风雨骤发邑市衢巷皆涨牛马暴涷予既闻其事值有客抱三弦者托屋下其哀弹与风雨迸出予乃作长句既悲闺中之在道而又自托于箜篌作讽申无渡之意其词至今在也【见濑中集七古巻】今渡江已乆丁君且擕玉映诗示予为序夫玉映固季重先生之女而丁君非他其尊人文忠公所称以词官而死于魏监非耶文忠为东林祭尊复能见概节其于王谢两家正复无憾而丁君以三衢法曹所在乞食而玉眏且不得复为隠幔之懽于人意何如也吟红集诗文多激切而留箧反之留箧独有诗然其诗已及刘禹锡韩翃闺秀莫及焉留箧者予为之名也
　　杜诗分韵序
　　辑诗家有分时分体分类分韵四则杜诗本分时者近有刻分体名杜诗通而至于分类分韵逮今无之此西樵分韵之所为作也古文无尽韵者有之易是也诗无无尽韵者有之颂之桓与般是也是故汉以前文间杂韵句而东方先生作据地歌后汉灵帝中平中京都謡辞即诗而反无韵焉自魏李左较始着声类齐中郎周颙作四声韵谱而其后沈约陆法言孙愐辈各起为韵学而诗凖于韵故三唐用韵较昔尤备况甫精声律其为押合尤为三唐前后所观而橅之者乎西樵沈陆之良者也其书法工擅一时凢六书四体已极根柢而韵则起收呼噏变化通转辄能析豪系而定幼故与其及门黄大宗者判甫集而声区之尝曰韵本严也而甫能以博为严韵本肆也而甫能以拘为肆防哉言乎独予有未辩者今之为韵不既分佳与麻耶佳无嘉音而唐刘禹锡送蕲州李郎中赴任诗以佳间麻而公乘亿赋得秋菊有佳色则佳倡而麻随之今少陵柴门一章其为佳麻者且五组也是岂佳即同嘉抑唐韵本佳麻通与且唐韵真文与殷分有三韵而今即并殷于文夫不并则已尔并即殷韵当在真而不当在文是何也则以唐人之系殷于真者李山甫赋秋戴叔伦咏江干陆鲁望懐润卿博士诸律皆是也少陵虽无律而于崔氏东山草堂抝体与赠王二十四侍御长律亦且杂斤之与勤则是真文二韵在今与唐韵絶然不同而苐习视之而不之察也至若东韵原与蒸通故翘翘车乘之诗弓朋一押而后乃不然然而东转为屋蒸转为职皆入韵也今未知东之与蒸在唐韵能通与否而集中别賛上人诗以职通屋三川观水涨诗以屋通职其他若南池若客堂若天邉行桃竹杖引其通屋与职不更仆也韵之可疑者甚伙而吾之欲质于是集者不止此数而以吾所疑质甫所是西樵大宗必有起而剖晳之者吾敢以细莛撞洪钟哉
　　任千之行稿序
　　古者取士先行其文而后乃授之甲乙故李华战塲杜牧阿房乆行世也而一旦为主者称则取之故省试诸体行在解先古云不得时则蓬蔂而行亦以明蓬蔂之犹有行也今则行文专属之解者苟乡举有名莫不挟一巻相问谓之行卷而其落解者则目为藏义而摈不行嗟乎行不行未可知也千之当垂髦时即梓其所着行世世笑之及今而乃得以行稿称夫千之惊才异姿少小崭头角入里塾惊里中儿偶举于社则社之先生辄不敢即与之较短论长与予同学于予兄之门而予诎之予至今犹怖心也乃千之甚穷当明亡之际不苟随世披榛拾橡于山泽者有年转而学古学避人为诗歌古文又有年即降心从举子业犹且萧条寂莫歴风雨霜露明晦燥湿之异杳然谢人世人世亦相与忘之而后一举而辨纡曲再举而了圜方向使千之行稿不以其己行时示人人必曰是局局不可行者即不然见为可行亦且心隠之曰是当有几微与行殊者乃以不行之文而不终于不行以不能不行者而不必即见其可行则向之所为不行者安知非即今之所为能行者也
　　寳应王孙晋南游诗序
　　与王生遇淮市翩翩者王谢家子也既而见王生弹碁击鞠驰骋射猎幽并儿也又既而与秉烛对榻纵谈古今学术靡曼披离摇笔作诗遽能效少陵惊人之句才士也天下有难测如王生者哉顾王生与予游好予诗回健笔效予而予亦好其健笔诗两人者咏歌于淮市淮市见者皆笑之天下之知子者莫如王生而其知王生者予也然予卒难知其好射猎而善博撃夫王生非独王谢家子也王生随其尊大人宦七闽已而其尊大人死则寄居于故旧之宦瓯粤者孤且贫也间游于军麾或溷市肆其徘徊忼忾不得已而出入于侠游子弟之间至今读其诗又未尝不惜其数之竒而遇之坎也夫王生之以才士而至所至纵横渐且与伎戏之流呈能角艺此有故矣人有以难测疑王生者吾请与之读南游之诗
　　淮隂马西樵诗集序
　　诗无分地也而齐秦唐郑风以国殊遂谓吴音靡夸楚音接防非也淮南王招八公作流淫之章枚臯生淮不尝与梁园诸君作丽赋乎西樵主淮隂风雅者几二十年其诗雅诗也乃间作歌行殊有似乎楚骚者骚亦雅也曽谓雅骚而竟限之以楚乎夫诗分时不分地也其分时何也古以雕为朴譬之器追琢繁重先彛也今以俚为质譬之冕俭纯者时也维文亦然先古文多饰谓之尔雅今文多质则尝为尔雅之释夫尔雅饰文也释尔雅者质文也饰既为雅饰易之以质而不为俚乎则尚为古乎吾见人之知言古而不知言雅也西樵雅好古其为人为文为诗无一不古其古也以其朴也然而吾爱其能雅则未尝不以其雅也所谓古器者雕之朴也若其声律风格之变化则固有主之者也予知西樵有年矣今见西樵于枚臯之里澹如也且其家亦贫然且酒湑我而鼓鼔我夫西樵贫士而鼓钟簠簋不几朴也而雅焉也乎方今吴楚一家声气无间吾将举西樵之诗以为东南唱而西樵与楚人西之并称二西何必西哉南朝有宫体徐氏诗也而与北庾为庾徐江南之艳推江总矣然与彼伧道衡齐名江薛此虽靡夸乎顾亦何须不为南也
　　南士七律序
　　少与南士习为诗时天下之为诗者百千家也亦既二十余年复之为诗者未减于前而前此之为诗家求其卓然可称名者百不一焉然则后此者之犹前此矣南士弟畜予者阿其所喜每擕予诗游万里外虽西极雁门南抵儋耳独身挟持冰虫不去而予鲜阿私见南士诗无以异于见诸家诗也然尝于髙防中称南士为诗度越前人髙者岑参卑者刘长卿也乃闻者若若各得响应是岂天下之知南士竟无以异于予之知之也与南士将北游客有刻南士七律者予曰四始五际各有攸嬗譬诸四序得者谢汉魏无四言而五言之盛迄于六季唐无五言古而七言之盛则由宋迄今未有杀也今亦莫甚于七字耳人有观五字古诗不辨良楛偶见七律即未经卒读而淄渑骤分如划刀者盖振体明靡无取壮駴驱词昭俪非假孤出就其兴情之所至而蕴文极貎苟有标格即截去雕绘自非调音如辗稍跲防而即于泥者虽曰一体实众体之趋也夫南士诗未易尽也予尝出游南士思予必寻之走四方当其逆旅靡闷阖户聨句或缘境附物动无留碍或比声切实相触争上予每度一韵辄为之妬不及迄于今其偶然见传为世口实者其视七律犹十百也天下之知南士者即多于予然以予言而幸垂之后其于后之为诗者苟得称名安知不又以予言为响应哉
　　傅生行稿序
　　山隂傅徳孚与沈子孚先同以诗文行天下称江园二子云当二子居江园时好言大节每曰慕义如皇甫规文章如贾谊亦可矣故两人者皆兢兢好学力行行文去雕饰一时自好之士皆归之予尝题之曰两龙跃云津双珠生浦源岂有诬乎惜乎孚先之死也今徳孚见举矣徳孚以年少之才遭逢良时当必立受主知如贾生者苐徳孚甫就解歌鹿鸣已即贻书问予索子为孚先志铭其不忘孚先如此乡使孚先尚在观徳孚之见举较徳孚之文踊跃懽忭其什倍于予当何如者予初与叔夜武孙较孚先徳孚社义既与茂伦丽京世臣朗诣木弟较孚先徳孚诗今独较徳孚文予知徳孚必有不怡于心者在也于其行文也而序及之







　　西河集巻三十
　　钦定四库全书
　　西河集巻三十一
　　翰林院检讨毛竒龄撰
　　序【八】
　　乐天堂集説序
　　孔子作易传以旁行不流为乐天之实夫旁行者曲成也士君子读书谈艺本期岀所学以道济天下而势有难为则必旁行之以曲成其意葢天道固如是矣崔子遗山以文章名世而连不得志遂漫游人间往往以纯任自娱而乃顔其堂曰乐天一似借安居以俟命也者而余曰不然古者游仕人国多借友教士大夫为乘韦之先故东汉诸贤去古稍逺然犹受郡国徴聘一展裁画今遗山久擅文赋兼饶经济偶一举足即缟纻四达真不减颍川当日羔雁填门巷者从容谈笑治术犁然此正旁行不流道济天下之正説也不然乐天知命与安土敦仁亦殊途矣以志在四方假浮家泛宅为漫游计而反与安土者同其歌咏意固何为予耄矣行道济时有志未逮能假嵗月尚思登其堂而与之乐之
　　童炜行稿序
　　古无传经墨义者故世谓制科所作与古文辞异信尔则是平津江都之策不传于今也然而遽谓帖括章句之即为古文辞乎则诗又不当异赋赋又不当异防与论也特世之攻制举者习燕乌揣摩之説以为舍墨义必相戒勿复涉一字即二三塲防与论与表判尚不得与墨义同观况其他乎是必得一研精古学者出而雪其语童炜自甲午公车以来纵观二十一史并他所藏书人见之輙掩口去己亥既已魁礼闱以误字仍斥落复于康熈庚戌冠庖经房对防归里与邂逅于淮西客舍出其所为文读之然后知向之所期兼古学而得为经义帖括一雪其语者炜是也炜为文不废揣摩引绳削墨而要自有其浑沦之气充斥其间譬之以长沙江都诎而为李程之赋五色依然一元具举何其壮也人苦无才有才矣苦无学有学矣苦无时乃亦有有时而反无才与学者吾不知无才与学者之得比于无时否也而特是以不愧逢年者为炜喜即以振兴制义为天下庆易曰观乎人文以化成天下然则天下之待理吾于炜卜之程子曰词丽而防夸者应世之文也编诗书而不愧措天地而不疑传世之文也然则经墨义之能传吾于炜卜之
　　傅生时义一刻序
　　予随兄大干读书于傅元升之草堂裁弱冠耳元升每防防輙抱子出偊旅歌古人诗予见之私曰嶷嶷者后来之秀耶然不料其能从游如今日也自变迁以来予焚弃笔墨者已八九年夙昔攻举子业已矣即郡邑为举子业者亦曰是家已放废不复甘为时义为时义亦不当予每遇元升防防见其渐白然且劳苦道平生欢彼退虽语人儿能文当从大可游予闻之心惊是当日防饮出拜客歌诗者耶然又自歉故人知我我恐以不能为时义者负故人也今年春以乡里多故避之横山乃复入元升草堂视旧时桃李棃栗园鱼池竹都有存者元升乃率儿拜予堂下予起视之喟然曰向使予弱冠时或谓儿聪明他日者将从予游予必且恨以为安得此乆处者也即既已乆处无所觊望然一闻是语犹且恨予安得七八年后犹然抑郁无他怀也今何如矣子前此所从游者史宪臣也予不能时义而宪臣能为时义予不能时义而宪臣且能以已之时义使子亦能为时义宪臣为昌黎予为籍子为湜互持其教亦复何恨予所恨者故人子弟日就长大予倘乆诎处予恐七八年后其所为拜客讴吟者且不知其又何等也
　　傅生时义二刻序
　　夫车工造车而得以车名则必其车可见于天下而后闭门为有余假使轮无可眡辐无可验辀輢较无可顾盻吾见其也曩时为髙文者率能出其文使天下见故方其未行即世已得指之曰此某君文及既行而果无所谬夫而后始得以専家目之今之为之者不求可见躧舄视不出閤若以为晻昧无可示者而一时塾师里朋率无容以问学相劝勉销晦隠抑命曰揣摹其未行也墨墨然其既行也墨墨然自号为车工而究不使轮辐之可见于天下终生之肄业一技勿就嗟乎惜哉夫犹之贪天之工以为幸获而有所挟以徼与无所挟以徼相去何等不持直而就博博之虽胜与无博同然且曰吾将逢时夫果秭鴃不见于春而知春廪霜不见下于秋而知秋是使皵榎不逢夏皵楸不逢秋无不可也吾生十七年而与傅子元升读书于横山草堂又十七年而又与元升之子四如读书其中白石既旰朱顔已迟乃复幪首涂面选科举子业既以四如一集序之行世更累其近作次为续集夫以终生造车削衡规辐合二十余年无一顾者而又令其徒挟持自好此与夫世之隠闭掩抑墨墨以几者得毋有间夫春华未发幽兰自芬秋潦既缩原泉始见吾不务为可行而务为可验即使造车者终日闭门而其学自见于门外必欲进前而问曰闭门乎造车其行止也何如吾勿告也
　　傅生时义三刻序
　　射无所为羿也贵能彀耳御无所为王良与造父也贵能乗耳文无所为王唐瞿薛归胡许汤也贵能行耳必曰文章佳恶多与遇违岂通论与然而色之美者必辨于目声之善者必解于耳惟文无声色是以不能有所视聴或青黄不分洪纎瞀然向使色与声亦皆有命则未必青之不淆而为黄洪之不变而为纎也故曰物之凭乎人则物之不能自有其天也文章有其天故虽人事而亦实若有天焉主之予与四如读书溪山草堂已二年矣其前一年则皆攻苦之旦暮也自盥水啜食而外必质疑问奇穷极防渺凡时之人有持之以得富贵而卒不能稍得于字画行墨间者吾皆有以使之得之其后一年则饮酒谭义以文为嬉而其叔氏者揣摩家也每出其奇搆与之相角夫是以优悠春秋修游止半然而未尝不自得也当其相对角艺时两人者顾之而嚎輙使池鱼夜踊林鸟骇散近村之民且有缨冠而至者乃逡巡渡江相帅就刖此何为与今年冬予既辞草堂将还故庐而四如咨嗟惟恐以薛谭学讴未穷青技因乞选其文兼为之序予思文虽有命然技至而命立人尽而天见故杜少陵云文章千古事得失寸心知夫惟文在千古故文之得失心知之而命之得失文亦知之向使王良执绥遇顔泰父而乗之当亦必无赵简之殷勤与嬖人之斥落而伯昏无人立层崖之上俯千仞之渊从容决拾裂眦霄汉则御冦虽善射亦必匍匐而不前抢地而若失文亦患不精耳苟进乎技则王唐虽遥接踵可至又何患乎射之不入彀御之不就范哉
　　朱母史太君七十夀序
　　夫称爱民者必曰慈母顾慈不自已始也子有善上之其亲况杜诗称母而东海家则郝夫人之法反称女师岂非其慈可效与朱子揆叙为宰楚州三年矣太夫人史太君在官舍年遘七十楚州民各起为夀予思太君名族也门阀之盛逾于崔卢凡其自归嫔以至缵妇其间克克顺均勿具论独念揆叙以天下才试为良吏岂无在庭之教为之先者且揆叙之蜚声非一日矣方其北堂甫离而南游未返其勉强剔厉太君之成子之名者无既也洎乎捧檄来前乗板舆以就釡钟其成揆叙之治者又未可悉数也夫人之称夀亲者苐能养耳农贾车牛止用洗腆而一命自膺仅得借冠簪洽比馈饷薫炙孰有如揆叙之以善事其亲者况其帅楚州万户而称觞舞防又从来孝养所未有者乎夫揆叙之爱民则皆太君之为之也今揆叙已报政矣向使当报政而驭民之无方养士之无术明刑弼教之未有其源抚字催科之各无所效以至城郭沟洫水旱盗贼皆不足以顺天时而靖民俗于是而称曰母慈无当也乃若休民而民安曰惟吾母养士而士奋曰惟吾母粟征力役之寛平有制曰惟吾母狱讼刑宥之轻重有法曰惟吾母以至虫鸟时若邦郊无垒雈苻戢伏而防貐不作曰惟吾母于是而犹曰杜母之慈非其母之慈则吾亦不信也揆叙方强仕年能事母即能爱民而太君七十且以慈子者令其子慈吾知太君之年与揆叙之善政俱无尽已楚州民属予祝辞而时方报政遂有采舆情以当飨献者予因用其説而书之于幛
　　兖州赵司理生日序
　　自后唐以两使节推分属诸路而其后有诸州推官然大抵紏察吏治审达抑滞如判官録事已耳今则専省刑狱而弹违糺慝一寄其权于外台故狱讼璅屑众致烦刻今天下刑平孰有不先之司理者哉堇溪之铜加以新硎我知其割也乃赵君之理兖也不特其政能也乃其操则玉壶也其直则朱丝绳也其胸有冰镜凛凛然芙蓉之淬于塘也其与物喜怒春风之在堂而夏日之在牖也予尝游河一观其政而思之今兖人以君生日制幛夀君不惮涉千里请予文以为君祝夫祝亦何常但期其所未至已耳予不期以未至而思其所至兖人旧诵君政今其来也又书其政于版夫以提纲肃纪之地而济之以矫矫风厉之资时之坐为委蛇者非其操持之不足必其剂割之未当耳匪然则又但加之刻覈而综理无绪锲然多镵思耳又不然或其五过之来诚未足与为更革焉耳有如是之湛以清惠以平也矫然以有成豁然以明明也岂非时与脂韦我独为峻洁耶时与为达我独与为立耶夫登琴台者思父事之风过于公之门者思平刑之报今兖州名贤不止不齐于公也二十七州邑之所及其政迹可纪不啻家有碑县有谱也人之仰君台而大君门者众矣予辱与君知而兖人与君则实有爱戴之懽于来请也予亦驰一觞告兖人曰人孰无情他日赵君之引年则其政为之也今日之夀赵君则情为之也政在人情情感其贤而愿为之祝则祝之安焉若有请予为期者夫兖固河济间一都防也不见夫济之清而河之长乎
　　付雪词第二刻序
　　东海何良俊序草堂词谓词为乐府之余而不为诗余初亦疑之及详其説则以汉乐府郊庙歌词及晋乐所奏相和清平诸调皆乐録有近乎大晟所定而汉魏后五言即高如蘓枚亦不闻领于乐官故云然耳予则谓乐府诗词本一致而歌有不同使以词按歌则词不限声三百章句故差池也以歌按词则词且限词念诵一限唱叹又一限也故张衡四愁张载限之徐陵长相思萧淳限之悉依句缀字宛宛廓填而梁简文春情曲似瑞鹧鸪陈陆琼饮酒乐后周王裒高句丽曲似破阵子他如迎客送客夜饮朝眠其似填词者不可更仆则是以歌按词故乐府类词以词按歌故词不类诗其大凡也且夫诗无成名矣闗睢之后不名闗睢而乐府所奏则铙歌横吹雉子蜨蝶各有名字限为歌例此不与调笑郁轮相等埒乎又大凡也陆子荩思为乐府歌词方驾齐梁其为曲子则纵横元明间宜其为词上掩温韦下超欧栁合尊前草堂而一之从来为词家不以过也特吾谓词为诗余不必更为乐府余者荩思以诗文雄长海内者数十年其为诗体古今穷极工妙而后乃为词及为词而初顔巢青继题付雪今则付雪又二刻也夫荩思但穷极工妙为诗而词之沨沨乎不可迫遏有如此然则为乐府为词皆其余耳
　　画赋序
　　防稽董子长薄游京师以不怡于时着画赋自娯上自庖牺下逮今兹穷搜极探旁及无象其按部繁而譬类赜遣言多迁而寄防斯约该举咸有归于一致于是四望房皇寓书于河西客子亡名濑中之毛甡而为之序若乃饰志防芒兴情幼多所思而未达欲追叩而若失其迹羇乎形容而神萦乎廖廓即有耳所不及闻目所不及见得之于体按而遇之于怳惚于是略悉索之考求工揽披之頥悦斯亦书图之所必稽丹黝之所咸借者矣夫蹠实之辈镂目为虚抱景之流画空非智故駴苍龙而不御者子高之浮情也斥毛嫱而不睹者世主之庸见也故萧屏以一顾而生华浮云因偶视而成色何则三漏之形未尝騐司空九苞之羽无能谛翔鳯也是故志有攸辟可使西施为无盐防有攸乗可令驽马为良骥非有定也故曰按图而相马君子谓之不识马按图而观兵君子谓之不知兵何者饰形审象无当于昭旷之理也故霍光观负扆而昧于复辟崇伯相九畴而遗于治水秦王审督亢而忽于机变汉臣瞻太丘而闇于功徳况乎经营象先不逮前古规摹意起失之挽近力殚于毫毛而神疲于方幅以义而言乌暏其可然且縁情昭宣体物溜亮逺揆比兴轨于大通假耳目为非真方物章于有幻俪揖让于黼黻之施等辩讼于元黄之色虽复骋千目之精调五指之运扬八彩之华文穷万形之殊状而不为过也不见宋人之为画者乎儃儃焉而进而蕴其巧也施施而退而逞其神明也非衣冠之严而臝袒之适非趋速坐作之勤而从容俯仰之为得由斯以观进乎技矣又况于进几防而以简澹为归防形神而玅转移之用乎哉然则精六法者不必泥三祖之称拂三毫者未尝袪百家之目鄙博望之难名笑东方之傲世许丘壑之可过谓云霞之未蔽易寒暑于瞻望之间幻昼夜于晦明之际比辞类情触物长志是虽谒展郑之工巧屈偃通之才思毕顾陆之玅悟殚曹呉之絶技乌能儗其精灵通其变化者矣
　　防稽倪孝子记传序
　　防稽富盛倪孝子仙溪君曽觅木心石疗母心疾于是同里王大叅陶侍读赵文学辈争为之记传而世之闻之者尚莫得其概也按概孝子仙溪君有母沈心疾心毒而剜呼不可能乃以母氏痛湛于子心孝子若于是魂精幽越耳目泄败似有见也当此之时有鹿帻丈夫能诊视五色造门望气告言维木心石可疗时厄耳而木心石者木感月英孕而成魄木之灌灌世不能得也于是孝子思鋭力蹶耳营目驰穷冬春歴山谿而后得之中林之伐朴者也夫而后母疾以夷其概有如是者山隂骆子叔夜者倪氏倩也曽示予记传谓予宜序而予未应也予避人巴山值叔夜为巴山令孝子之孙赤子者亦以访巴山令故先予赴巴山骤见予即重谓予序予终以未应故于送赤子归时为诗导其情徘徊凄怆亦略见以概然卒未应也今则骆子以为令得罪将罹不测予计无能救骆子思骆子又无罪横被口语万一罹不测予则无以报骆子命而骆子孝子也事母俞贤节同于孝子之事母沈其为贤节母饰志幽竁思欲以诵母徳者世不止大叅侍读辈也则凡与孝子言孝必有可传而骆子之言孝子予不传世无得知者则甚矣骆子之言之当思而予之不可以不为之序也骆子谓予曰前此无木心石也孝子之心惄于永疢其为方士者思以解孝子之疢也而告之然而咨嗟之声浸滛于耳何则心也者以为神君而正位于火徳者也火当炎上贲于太陵热结气防而中腕不平夫攻腠理以汤熨而攻藏防以金石此精论也拌隂阳水火之齐而隂齐石柔阳齐石刚即又已然之要也予闻毒之深者不能効汤液疢之尽者不足济草叶惟时孝子者泪若灌霤泛与睫接夫五石之强达于五输酒酪潇洒金鐡朴击草木辛臭血肉轇轕方之五石斯为薄劣故爪肤不能割幕不及匪扬石英何其啜泣故石者木华之盘桓而土气之嘘噏也譺为砂砾散为矾汞根云作母升气戍蝀其乳化卤变柔而得刚星霣雷堕静而能动子不观月华乎月为水精滥而生华木也者火之母也火母防质乃感水精火水既媾隂阳成焉隂阳不成大寳不生故木胚在水石孕在木木石舍腠其体斯觌故外含黄色而内融真白中得水而为水之母外泄火而又为火之子也其味不毒而其气不燷火得水而为和火成土而又为甘也以甘味攻毒郁以和气而澹其爊土以泄烈而水以沉焦心之疢也于是乎瘳今夫珠玉之生于山海皆必有所感而见其神明故明蟾映蛤而珠以生接水木之润而譺者为玉何则芬华之所积也故海沤壅草叶而成石得水木之际故水木之际多成石由此观之岂不昭然者与乃孝子跃然以兴复然以思者此又何故夫邓林之木不必其能感也即或感之目不彻其理视不达其窞也身之所经不能周伐材之工足之所至不足穷析薪之崦也而木感以石子感以心感木则浅而感神则深夫是以木心之石端在乎心而不在乎伐朴之中林骆子之言有如是者








　　西河集巻三十一
　　钦定四库全书
　　西河集巻三十二
　　翰林院检讨毛竒龄撰
　　序【九】
　　砚隣偶存序
</div>
    <div class="pagination">
<a href="西河集_page12.html">上一页</a><span>...</span><a href="西河集_page8.html">8</a><a href="西河集_page9.html">9</a><a href="西河集_page10.html">10</a><a href="西河集_page11.html">11</a><a href="西河集_page12.html">12</a><span class="current-page">13</span><a href="西河集_page14.html">14</a><a href="西河集_page15.html">15</a><a href="西河集_page16.html">16</a><a href="西河集_page17.html">17</a><a href="西河集_page18.html">18</a><span>...</span><a href="西河集_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
