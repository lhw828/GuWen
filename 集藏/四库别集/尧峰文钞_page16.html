<!DOCTYPE html>
<html>
<head>
    <meta charset="UTF-8">
    <title>尧峰文钞 - 第 16 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尧峰文钞 - 第 16 页/共 40 页</h1>
    <div class="content">　　董御史文集序
　　徃时君为御史与予及叶尚书子吉李佥事元仗之属凡数辈聚于京邸以诗歌古文词相磨砺甚乐也君尝延合肥龚端毅公宴小閤中予得与焉三人者促席剧论上溯掌故之沿革下及文章之正变娓娓至丙夜不休公击节大喜为举爵无算肴核俱尽君出虀防佐之酒罢则昼漏上十余刻矣当是之时端毅公以文敎主盟于上予党数辈复左推右挽其间故四方人士无不知玉虬之诗若文者既而君以直言左官归里予亦引疾请告毘陵距吾地不数舎顾予僻居山村音问稀濶虽一再访君于虎邱不复能论文如京邸时矣去年秋君便道过予草堂出其所撰杨将军赐物记且指且讽意颇自得自言病脾不饮惟数啖其所携药物而已予窥君容色甚旺以为虽老而未衰也而君竟以脾疾不起其孤某葺君遗文若干巻请序巻首君自少博闻纵揽诸凡杜韩名篇苏黄快句一一成诵在口尤酷嗜左氏司马氏欧阳氏之文予在京邸见其所钞史记勾乙段落荟蕞成文悉井井有法故其发诸翰墨或流宕竒肆或艰深典奥不名一家晩岁潜心三礼之学众言淆乱必折而一之譌谬相承必厘而正之未尝苟同亦不为苟异集中所载经説犹班班可考惜乎不假以年而遽殁也予小于君仅一岁衰疾方甚下笔不数行辄头岑岑欲卧其能叙君之文乎追维徃事相去几二十年端毅公宰木已拱其他数辈论文京邸者亦十无一二在矣杯酒笑谈之雅怳然梦寐有足嘅者故不辞其孤之请而聊述梗槩如此
　　春草轩小稾序
　　处士君讳逺臣字孔舆姓华氏世为无锡钜族少孤而贫事其母以孝养称长而习举子业且潜心先儒义理之学明祚既讫遂叹息曰先儒有云学道而应举譬诸避人而入市也于是絶意进取大肆力于诗文来呉门徧从前明士大夫游遨灵岩邓尉间所赋诗益多名春草轩小藳未及版行于世也既殁之十有九年见梦其子佺曰若方锓吾诗宜乞汪钝翁序之佺是时已弃儒初不知钝翁谁也寤而歴访亲故知其为予因介中表周生子赡诣予请序予读其诗气平而语和不失古诗人之敎非若麦秀黍离感愤怨怼者比信乎可传者也虽然周有占防之官所掌六防曰正曰噩曰思曰寤曰喜曰惧若华生所梦于斯六者果何徴耶诗文小伎学道者耻为之君墓木且拱矣而犹惓恋不忘耶当君之生也与予氏名不相谙声问不相接未尝有杯酒砚席之雅及其殁也而顾知之地下耶予之穷于世乆矣杜门空山士大夫好予者无几而君之灵爽乃独爱慕如此耶岂鬼神所好恶视人世遽相迳庭耶予不幸少学古文辞晩而衰病荒落自分且湮灭无闻焉若君之所作顾已借借骚人逸士之口反欲托予之余波残焰然后能不朽耶是皆未可以为信也抑闻之知道者曰生犹梦也死犹觉也君既觉矣而予方十沉九浮于碌碌尘之内顾令以梦中之语传觉者于不朽则君之为计左矣特以生之来请也其辞也哀而思传先公之诗其志又甚确易所谓子克家者也予故不能嘿嘿云
　　张青雕诗集序
　　昔贤论文有二体有台阁之体有山林之体惟诗亦然铺扬徳伐磊落而华赡者台阁之诗也裵囘景光雕琢而纎巧者山林之诗也舂容翺翔泽于大雅者台阁之诗也悲嘑愤嘅邻于怨诽者山林之诗也是故王公大人之所赋读之如伐鼍鼔如考鲸镛如抚琴瑟之和平台阁之诗也骚人思妇之所吟读之如击土壤如叩瓦缶如闻蝯歗虫鸣之凄清山林之诗也有唐诸名家若燕许之巨丽李王钱刘之新逸皆台阁之诗之属也至于卢仝之怪竒李长吉之刻削孟郊贾岛之寒痩则山林之诗之属也为台阁诸体者宜贵宜寿考宜大其设施于世为山林诸体者宜不偶宜不永年宜无所表见而自放废于寂莫之濒浩荡之野以此相士大率皆然独于吾友张君青雕失之青雕起家中翰洊登曹郎骎骎乎向用其平生歴台阁之日居多举凡见闻所经兴防所触无不寓之于诗大章短什传颂士大夫之口祭酒吴梅村先生最善歌行毎推青雕长歌数千言太息其不可防及所居与予比邻数用文字相角逐青雕间出一篇予未尝不瞠目而击节也盖其体实有合于所谓台阁者然而官不越郎署年不及耄期最后遂轗轲困顿以殁何其宜寿而弗寿宜贵而弗克大其设施与予以是有感也异时
　　天子右文
　　诏举博学宏词
　　御试于体仁阁下而第其甲乙假令青雕在列得奋其淹洽之学雄丽不羣之材抑扬上下笔墨稍异即以抡首选非难而追惟青雕之殁也则已乆矣予以是重有感也于是其女夫金生名定者排葺遗稾若干巻乞予序之予故论其大畧亦借以哀吾亡友云
　　问亭诗序
　　问亭先生固我
　　太祖高皇帝之曽孙而
　　世祖章皇帝之再从子也尝出其所赋诗歌一编授简于琬命为之序因复于先生曰文者道之舆而诗又文之菁华寓焉者也昔者周公召公皆以周之懿亲夹辅王家翼亮数世若文武肇造于前成康丕承于后诞集大命以诒后之人实惟二公左右厥辟当其时僇力协心罔不夙夜故能使盛徳大业为周室冠宜无暇求工于一章一句与学士大夫竞能角长审矣然而考诸诗小序豳风七月鸱鸮东山周公作也小雅常棣亦周公作也大雅公刘泂酌巻阿召公作也颂清庙烈文诸什又周公作也其防婉其思深其辞舂容而典丽后之学者虽欲规模而则效之不可得也夫徳业盛大既如彼诗歌典丽又如此一何其有兼长与盖文以载道周召所得于道者深斯不求工而无不工也今
　　天子倡右文之治昭示薄海内外方欲举末俗而反之成周故于万几清暇屡出
　　御制炳炳煌煌譬诸列星二曜垂象无极于是化之者近自夲支逺暨臣庶率皆竭蹶于艺苑囘翔乎文圃摛华撷藻应之若响而先生则尤
　　王家之卓尔者也其学贯穿经传错综典故而又深硏性命之指博求天人之源先生之于道也琬诚愚陋不足闚测其所至若其近体之清新歌行之雄放所谓载道之言之工亦既传诵而属和其一二矣顾此岂足以槩先生哉先生位虽尊养虽厚然犹未及见用且复耻于求试故其长隠而靡燿耳傥
　　天子廸简有道之佐一旦得以懿亲出寄心膂重任用俾恢张至治措天下于乂安然后尽发其所工者上之作为雅颂以奏诸
　　郊庙施诸燕飨朝防必能铺扬先烈美盛徳之形容次之采风謡陈劝戒惓惓反覆三致意焉亦必与豳风七月者比由此进厠周召二公之间诚未知其孰先孰后也美哉斯编其殆始基之矣琬虽病且衰谨拭目以竢愿览观先生制作之成焉
　　旅行日记小序
　　晋贤逾江省其外舅于巢徃返凡若干日同行者为周子青士相与赋诗若干首合为旅行日记一巻予平生虽未尝至巢然记中所载如南徐如广陵如真州皆予束髪以来奔走南北所习游之地而白门凤台则又尝承乏奉使于此文章政事之余吊金粉之故迹访王谢之风流上下俛仰宜其发为诗歌以稍摅其蕴积顾才拙而思澁先后见诸纸墨者盖寂寥无防也今观两君子吟咏之富能无媿乎当晋贤之徃返江上也宾朋亲故相踵登临酬酢相错由日记考之疑若无暇晷者而两君子从容跌宕赠答倡和于其间口占手録比于宿搆至其意思之清新章句之工丽则又皆不为苟作此予所尤媿者也俞子无殊言晋贤方戒期深秋将偕二三子由长兴泛二汣探张公善权诸洞篮舆画舫匏尊竹杖媐游山林泉石之中其境益胜其所得之诗亦当益加恢竒予非独媿之而已实不胜叹且羡焉姑附数语于日记之末而又执笔以竢
　　西郊泛雪倡和诗序
　　常熟蒋子文从所葺泛雪诗若干首并系以圗成一巻如左予惟泛雪韵事也泛雪而赋诗绘圗尤事之最韵者也虽然蒋子知雪之可喜而未知其可畏也予在郎署十余岁毎遇雨雪则京师道上马牛车驴相蹂践中间泥泞逾数尺左右冰陵如山濒晨入署辄有颠仆之恐又尝奏事
　　行殿夜半抵南海子风雪甚猛大声发林木间几于猿啼鬼歗灯火擈灭殆尽迷不知路旁皇良乆遇骑者援之始得免及请告归里冬杪过旴寒云四集弥望无人烟予方乗肩舆积雪覆舆盈寸舆人力倦不能荷衣皆湿手足至僵冻欲裂上下齿搏击矻矻有声气色悉沮丧幸而前逹逆旅则童仆无不置酒相贺以为更生甚矣予之畏雪也至今偶一追维犹不寒而防顾蒋子以高才生从容谿壑之间青帘画舫与诸宾客纵观山雪举酒吟赏且能见诸翰墨争竒角胜刻画尽致夫蒋子不知雪之可畏犹予之不知雪之可喜也岂果雪有异哉所遭之防不同尔假令予前此脱去尘网轻裘席防得徃从蒋子观雪于虞山虽风流蕴借或不足比肩羣贤然犹欲借酣呼眺望之乐用以娯其情而寓其志亦何不可喜之有予既自叹其所遭而又羡蒋子之擅此最韵事也故愿为之序
　　许南交送行诗序
　　荀卿子曰艺之至者不两能古之才人求名于文墨之间未有能以诗画并著者也有之自王摩诘始盖其才情气韵得之有素毎一落笔莫不尽善故世之言诗画者举皆宗之嗣后若文与可之竹苏子瞻之树石米元章之云山人物庶乎其配诗以行然文米率画胜于诗而子瞻则又诗胜于画若摩诘所谓画中诗诗中画者殆未能超然优入其域也则荀卿子之言犹信吾吴累百年来士大夫兼长诗画者殆不下数十家而独推沈启南文徴仲为最昔人谓沈画神品文画妙品得者寳之如拱璧至于其诗则后生晩进从事文学者徃徃守一説而不能防通乎大全故至今持论微有异同以视摩诘虽或未之能逮顾已颉颃乎文苏之列矣虞山许某南交其家世故多显者顾独沉酣诗画中歌行近体盖宗晩唐而画则出入北宋诸家与文沈异派而同源他日以上舎生将徃考职吏部既戒期矣呉防诸君子知南交者悉以一言赠行而嘉兴曹秋岳先生为之倡予彚而读之窃谓南交年少仪观秀雅学问淹洽固足以倾动一世况又重之以诗若画乎使当觞咏之余盘礴防染必能使观者神怡而闻者悚听挟此以徃其纚王侯之履而走公卿之车骑者殆不可以指屈矣宜诸君子咏叹不置也昔文徴仲贡入京师声望方为同朝所重遂得荐入翰林然则南交岂遽以选人终哉














　　尧峯文钞巻二十九
　　钦定四库全书
　　尧峯文钞巻三十　　　翰林院编修汪琬撰序七【共十七首】
　　绵津山人诗集序
　　绵津山人集者牧仲宋先生自名其前后所为诗也先生以文康公冡子自少崭然头角绰有声誉其稍长也以侍卫徃来
　　殿廷交防之内进则长杨校猎宣曲马射未尝不扈从其间为
　　世祖所赏识退而侍文康公侧宾接名公钜卿熟习其言论风指耳濡目染用是练逹累朝以来典故之沿革文献之盛衰所以资其见闻者既至既而从事宦游南临江淮北俯碣石所过名山大川长林峭壑无不往探古今金石之刻鼎彞之噐经史百家之学以讫法书名画无不采览隠逸之谷耆旧之庐与夫四方骚人寓公之所在无不延访而折节所以拓其胷次而陶育其性情者复乆且深其志愈充其气愈下于以发为诗歌其长篇雄变如蛟龙之幻化其短章秀杰如珠玉之莹润甚至聨句角胜则冩难状之物而吐难言之情如倾江倒河益注而益不穷洵乎其才之高学之宏而养之裕也吾闻之也非才不足以应猝非学不足以驭才非养不足以蓄所学若先生之为人固已光明而俊伟博大而醇深及其逹于政事也廉而不刿严而不苛拊循吏民煦煦慈爱而不失之姑息当其莅呉仅四阅月耳裁决簿书勾稽金糓往往至丙夜虽精鋭少年不敢望一二老奸宿蠧俯首侧足亦率不敢旁睨考其设施则诗歌特先生余事也故能以其间与宾客置酒赠答方揖让笑谈之顷落笔如风雨他人未及搆思而先生数百言立就矣苟非赋才之高而又佐之以学深之以养必不及此夫岂屑屑焉摛章缋句仅以诗人自矜者所得而侔哉昔文康公以渔阳开府进登宰辅今先生继之复开府江右出为股肱之臣入必为心膂宻勿之佐遭时遇
　　主绍扬前休行以歌诸什被管弦而施郊庙当有数倍于此集者譬之五星之丽天芒寒色正方与日月齐曜宁特于文康公有光而已先生出此集命予序之予衰朽无似岂能窥见著作之原委姑述其梗槩云尔
　　拾瑶録序
　　学之所尚不同义理一也经济一也诗歌古文词又其一也谈义理者或渉于迂防谈经济者或流于雄放于是咸薄诗歌古文词为小技而不屑以为自汉以来遂区儒林与艺苑为二至宋史又别立道学之目卒区之为三矣予谓为诗文者必有其原焉苟得其原虽信笔而书称心而出未尝不可传而可咏也不得其原则饤饾以为富组织以为新剽窃摸拟以为合于古人非不翕然见称一时也曽未防何而冰解水落悉归于乌有矣是故为诗文者要以义理经济为之原朱徽公固理学之祖也而其诗文最工推南渡后一大家唐之陆宣公李卫公宋之韩魏公范文正公之流其勲名在朝廷其声望在天下后世宜乎不屑于诗文矣然而议论之卓荦词采之壮丽五七言小诗之雍容尔雅至今读其片言只句犹莫不想见其风采而企慕其人然则区道学儒林艺苑为三此史家之陋未可谓之通论也定州郝雪海先生自少博通诸家日夕讲求古今治乱兴亡之故溯流穷源洞见根柢既谪鐡岭者二十余年益潜心宋儒诸语録始于居敬穷理而归诸躬行心得故其所养日防所发日宏平居读史则有史断阐发孟子则有孟子章句序是盖合道学儒林为一者也既又取先生所作诗文而卒业焉窥其防醇正而浑厚揽其词清润而雄畅一切抚时触物跌宕感慨皆于是乎见之虽号为诗文专家者或未之能逮也殆又合艺苑与儒林道学为一者与然则若诗若文谓之学者之绪余可谓之小技不可观于先生所作斯知其原之有自矣先生事功骏伟不在宣公卫公之下尝宻防劾呉三桂尤有古豪杰风已备见于志铭俱不及论但论其学以序拾瑶録云
　　见山楼诗集序
　　闗西退庵杨先生自安庆邮所作见山楼诗集凡若干巻以示琬琬伏读数四其诗出入魏黄初唐大厯间絶不蹈时流蹊径举凡登临眺瞩往还赠答率皆指深思逺尤多清丽雄迈警絶之词非骚人墨客所敢颉颃者也盖琬之服先生旧矣方先生之在西台也呉逆三桂适以王爵镇滇南
　　中朝不知其异志假以便宜而先生独上封事力言三桂跋扈不臣逆挫其萌芽者甚至光生虽得罪以去而三桂知朝廷有人十年之间迁延瑟缩不敢骤发者谁为之哉盖先生力也琬故服先生之敢言与其先见既受
　　特简之命建大中丞节于安庆安庆控江南上游素号重地先生之徳长厚而乐易故施诸政令也简其心慷爽而敏决故措诸防模也一旦盗起武昌蹂践黄之诸属邑黄与安庆为邻盗顾慴先生威名不敢稍侵其境先生闻警亦严饬楼橹甲兵战守之具示以有备羽檄稍暇即饮酒赋诗不辍略如承平无事士民莫能窥其浅深当斯时也呉中讹言踵至市井不逞之徒汹汹企足揎臂以待而全呉讫能晏然安枕者又先生力也琬故服先生之静镇与其有胜算然则勲名赫奕方在士大夫口耳间区区诗歌之学流连景光雕缋章句先生岂借是为重者哉顾其去官里居也无怼愤不平之意及其建节兹土也亦不色喜其见之五七言诗徃徃忠厚悱恻至于爱君忧国谆谆然三致意焉琬所谓指深思逺者是也昔在小雅既推吉甫为万邦之宪而大雅嵩高之卒章则曰其诗孔硕其风肆好烝民之卒章又曰吉甫作诵穆如清风何其言之重词之复虽吉甫所作一诗亦为之咨嗟叹赏不一而足也盖大小雅所举南仲方叔召虎其人非不优于事功与吉甫相配然而文章名徳卒未有过吉甫者今琬于先生亦云深愿挂名集末附先生以不朽故先生命之为序遂不辞而序之世有知先生者当知琬非溢美尔
　　纬萧集序
　　商邱故宋地也宋之为国杂见于春秋战国防史记诸书而班氏独称宋自尧舜汤以来其人重厚多君子犹有先王遗风讫今距宋有国时阅二千余岁生其地者钜公名儒大都以勲业道徳相高尚而其次亦雄骏瑰玮风雅不羣之才后先相望与班氏言多君子者合故予夙昔师友率四方贤豪长者而所最厚善者必推宋中如牧仲先生其一已先生之次君山言胚胎前光濡染庭训齿发甫燥即有闻于中原数从先生宦游徧交南北知名之士相与磨礲讨论为诗歌古文词不极其源不止始予在史馆见之睢州汤先生潜庵坐上丰采魁梧揖让语言恂恂谦下而颇露爽迈磊落之槩潜庵指而目之曰此善承牧仲家学者也顾予犹未知其工诗及得牧仲先生双江集则山言诗实附其中所和彭蠡望匡庐一篇气雄词警下笔惊人予始为之叹服犹未知其他诗之悉工也自先生开省吾呉与山言相见署中尽读其诗稾所谓纬萧集者徃徃清丽雄伟备兼众体间出新意愈竒而愈高古至于聨句之作用韵妥贴使事变化尤类牧仲先生乃知潜庵所指目者可信不诬也洵乎君子之人君子之文哉昔孔子删诗不列宋诗于十五国之次或谓商颂即宋诗也以其王者之后故尊之为颂然而变风终于缺如使孔子复生今世倘得见先生父子之所譔着其能不采而登之于风以补其缺乎世之读宋氏诗者亦知此否也
　　来虞先生年谱后序
　　从祖祖父来虞先生歴官防三十年始在工曹即用职守忤巨奄陈永夀汪懐徳防至得罪是后在粤藩又忤魏忠贤闲住当先生立朝于诸党人絶无所附丽及其临事辄不肯挠诎如此嗟夫熹宗之季士大夫媕婀无耻争以媚奄为事交结之不已继之以赞导赞导之不已继之以颂美拥戴而建祠之议遂起盖自浙江廵抚倡之蓟辽总督应天廵抚辈和之是时主票拟者昆山元城两相公也相与造为骈俪扬诩之辞应答如响于是凶徳参防而生祠遂徧天下矣假令天不悔祸则九锡劝进之文必出此曹手笔前明之宗社又奚待揭竿斩木之徒乗间歗聚而始覆亡哉顾先生以一外僚屹然撑搘其间用能夹辅抚按率厉寮属严禁境内不得擅建生祠卒使逆奄之党如陈嵩者敛迹屛气而不敢出声风雨如晦鸡鸣不已先生之为人岂非人心风俗所重頼者与否则乱臣贼子相随属而彞伦或防于息矣不亦大可畏耶逮至先生暮年虽复见搤于用事者屛置海外以殁而高风伟节讫今传述于呉越人士之口彼媚奄者流上之既已伏法朝市次之即幸免欧刀获保腰领于牖下而儿童走卒贩夫饼妇犹能羣焉指斥其氏名借借唾骂不止然则贤不肖之相距其所得孰多也观此谱者微独吾族羣从子姓宜谨毋忘先生之遗懿相率起而师之以求继美于世即凡百有官君子傥亦当奉之为楷摹为龟鉴且以俟太史氏有事明史者采择其一二以备实録起居注之缺遗不亦可乎谱为先生第五子沂州公所辑先生殁时沂州公尚少今距先生五十年独力攟摭凡再脱稾而始就尝庄语琬曰吾之为此也文直事核庶防可以传信后人琬叹其诚然也故并着之
　　先大夫诗集后序
　　先大夫字元御自号玉淙居士明天启丁卯科举人皇赠奉政大夫刑部郎中年十六而孤二十而补诸生二十四而举于乡越明年崇祯戊辰试礼部不第归逾二年而病咯血又五年而殁年三十有一是时琬兄弟方防未知恪守先大夫遗书也稍长则继以兵燹播迁流离盖手泽之散轶者十及二三矣惟是编为先大夫所自定琬虽遘患难辄携以从先宜人幸而不罹于盗贼不毁于水火故至今留巾箱中呜呼自明万厯之季呉下能文章家莫不祖公安而祢竟陵而先大夫之诗顾独不溺于风尚如此今者直
　　国运休明肇兴文学之时名公钜卿类能以起衰振靡自任然则诗敎其复昌乎傥覩是编必有知先大夫之志而深悲其早世者先大失庶防不亡矣
　　寓庐十咏后序
　　元年正月予方得张氏园居之半以为寓庐不逾月北上遂作絶句十章咏之且命儿子筠稍葺治之既而叹曰张氏为此园防世矣当其剏构之始夫岂不欲贻诸子若孙哉而卒委于予试观夫寿藤防竹蔓延而芜薉孰非向之佳华美卉列植而灌溉者与荒谿断堑石将倾而水欲涸孰非向之曲径平池周视而经营者与頽垣破瓦鼯鼪之所穴而鸠雀之所巢孰非向之雕栏画栋羣萃而管歌舞者与主人之去留无时而人事之盛衰乗除有数则予之得此庐也殆不啻郑人之梦蕉鹿游子之栖旅亭也虽名之为寓无不可者嗟夫凡吾之所谓寓者固不独一庐而已彼夫富贵皆寓也故尧舜有之不为泰许由巢父辞之不为高形骸内外皆寓也故佺乔得之不为寿顔渊殇子失之不为殀古之有道者往往柳生其肘而不恶曲偻发背跰而行而亦未尝耻之盖恬然忘其所寓而游乎方之外者也今予顾不能舎是寓庐者而沾沾焉咏之是不亦赘矣乎
　　拟明史列传自序
　　世之言史者莫不竞以史迁班固范晔三史为宗顾犹不免后儒之评议议史记者则谓项羽不当夲纪也陈渉不当世家也龟防不当列传也五帝世次不当颠错也六经传记不当割裂也称孔子者不当但言识防稽之骨辨坟羊之怪道楛矢之异也议班固者则谓五行志不当芜累也古今人表不当乖名而乱体也孺子婴不当书于王莽传也西楚所封十八王不当载于异姓侯王表也迁雄传不当取其自序也严延年传不当以子贡冉有比也议范晔者则谓董宣之守正不当槩之酷吏也蔡琰之失节不当槩之列女也王乔左慈之妄诞不当入方术传也廪君盘瓠之俚诡不经不当入蛮传也圣公之结客报仇不当诬其懦弱也计子勲即蓟子训不当一人两传也论后不当复赘以赞也然则镌诬剌谬虽三史且不免焉甚者曰史之失自迁固始信如此则迁固尚不足法乎此盖后儒以文章相轧之病也非公言也又况才学识三者俱不逮古人而忝列著述之林如琬之区区其能免于评议已乎琬又衰老且病蹉跎一出防丧亷耻计入史馆才六十日杜门请告者殆逾一年始得放归故所譔止于如此然而舛错迭见缺畧时有欲无得罪于古人盖其难矣既已録上史馆及归而犹不能不藏弆此稾者非敢望名山其人如史迁所説也孤位苟禄迁延岁月亦聊以志媿云尔
　　伯子遗稾小序
　　伯子名筠字禹吹呉江附学生年止三十二凡病咯血十余年竟以是殁殁而父钝翁始更其字曰伯子先是伯子自时文之外颇好为小诗翁以其疾之屡瘉而屡发也禁之使不得为然伯子犹私偕其友时时倡和相属戒不以闻于翁及其既祥也翁得遗诗一巻于沈君友篪范君鹭公所抚之然而悲因録存如干首以慰伯子于地下至于所赋章句之醇疵工拙则姑俟采诗者择焉呜呼悕矣天之祝予于斯则已极矣吾虽才吾伯子尚忍言哉尚忍言哉
　　僊府十二观序
　　近世言僊道者必谓神僊当有宿命有骨相又有功行积累致然非勉强可冀者此其説诚善矣顾吾闻古之为神僊者非皆忘情于世者也当其始或年少锋鋭肮脏不平之气未暇铲除固尝思以功名自奋与世之贤士大夫角材挈智祈效尺寸以为人主用及其所遇龃龉则又思所变计而游乎方之外譬诸俊鸟之抟物也一发不中即翩然去诸云霄万里之上不可踪迹如安期生梅子真之流是已安期以防干项羽不用遂去不知所之子真两防讥切王氏不报遂弃妻子为吴市门卒两人者皆长生不死后世所称神僊中人也由今以观虽谓之豪杰可矣豪杰之士使其得志则必为张子房为李长源功成名遂而后解尺一之组弃万户之封寓意于辟糓导引以怡其生苟不得志则宁与安期子真齿耳至若褰裳攘臂陆沈于埃之境而徼幸恣睢于金玉锦绣声色翫好之场迷不知返此直一妄庸人也虽自负豪杰其谁许之三原梁子大千为予同年进士数年以来诸同年率多取大官致身显要而大千独谒选邯郸令以礼节忤上官镌职里居好神僊呼吸吐纳之术怳若有悟渡江至呉遇予于城西年七十矣頿鬓无一二茎白者谈笑歩履不减少壮时出所著书二巻言神仙事始于僊居终于僊语命曰僊府十二观予读之殆不能测其何如人也意者其宿命骨相与夫功行遂当僊邪抑即豪杰之士也或曰使大千果已得僊则终南太华皆其邻壤无不可宿舂粮而徃者独柰何舎之而襆被防蹇役役于埃如此邪予曰不然吾郡林屋洞为左神幽虚之天此固大千所诧僊居也又子真既隠呉市门其后竟浮海链药至今海上有梅岑山安期亦尝偕羡门隠居蓬莱其地皆在甬东距吾呉不逺大千之来也傥亦欲遨媐洞天遂招安期子真诸人与之乗云气而访太清乎予果何以测之姑识数语序其十二观云尔
　　参同契衍义序
　　神僊之学贵乎内外交养或养外而遗内或养内而忘外此庄生所以讥张毅单豹者也魏伯阳参同契数言坎离龙虎由内丹言之龙者精也虎者气也由外丹言之龙者汞也虎者铅也精若汞阳也坎之物也气若隂也离之物也内外丹之指殊流而同源然后世猝不能相合何也以予所闻则又有与庄生异者内丹既成苟无外丹以佐之惟能延年却病而已欲期变化超举不可得也若内丹未成而骤服外丹则精耗气散譬诸厝火积薪之下鲜不焚者固当用内丹为主也注参同契者数家其説纷纭不齐而吾里中子佩周先生所譔衍义一书则专主内养之学章分句晰悉出于自得至于解上徳无为章如上闭则称有下闭则称无以上为上兑兑为口以下为下兑兑为精门则尤非诸家所知亦渊微矣哉先生今年七十余矣顔色頳润如婴儿歩履饮噉过人常若三四十岁者自言内丹已成洵乎所养之有验也傥复济以外丹不将乗云气而游汗漫偕伯阳相揖让哉抑予复闻之昔顔鲁公不屈于李希烈及既殁而握拳不开手爪俱透掌背时人称其尸解间又阅十二真人传有斗中真人降于曲阜兰氏自称孝弟王授兰至道且言晋真僊许逊传其孝道之宗是为众僊之长然则忠之与孝固吾儒立身之夲而亦神僊家变化超举之要术也今先生之门则忠孝其兼得之矣忠介公侃侃义烈既不忝于鲁公虽受逆阉之祸吾度其精爽可畏必且翺翔天壤讫今不死亦如鲁公之尸解者也若先生直一孤童耳数千里刺血上书竟白其父寃而肆奸党于市自其少时至性已卓荦如此岂非斗中孝弟王所欲降而求之引以超举者乎先生盍姑竢之然则先生之当僊也予固不仅以此书决之也承先生命姑叙书之大畧云尔
　　募建永宁接众禅院序
　　昔者先王之为政也由近而及逺是故于道路之徃来者莫不治其井树叙其舟车严其禁令有饮食以共其欲有委积以储其用有庐宿路室馆以节其劳其制始于宾客使命而其终被于逺人当此之时凡细民之适他境者虽甚茕独匮乏然而必无暴露之虞饥渴疾病愁苦不给之患固不俟周官之有明文殆可以推而见也自王政衰熄行旅之颠连无告亦既甚矣乃有为释氏之学者辄用以周恤其同类如所谓接众丛林之名盖犹有先王遗意焉嗟乎释氏之敎非吾儒所许也搢绅先生辞而辟之徃徃不遗余力然其立制之善所以豫为同类谋者至纎至悉夫失之于此而彼顾得之宜吾儒媿叹之不暇而輙欲以虚辞相觝排此诚不足以大服其心也吴人佞佛而好僧名蓝精舎所在如市而娄闗内外数十里之境独阙焉无有僧侣之出其间者饥渴暴露欲稍求愒息而不得其徒率皆病之于是上人圣公偕吴中士大夫谋为之经始其事説者谓是役也费艰力钜其底于成也必难抑知谋事者惟患为之而不果果矣又患其不能持之乆耳圣公游雪窦禅师之门诸方悉推为老宿盖其才识甚敏其愿力甚宏而道法又甚炽今得吾党士大夫协心而左右之夫安有不果且乆者与予以为辅王政之不逮者莫善于此故乐与好事者共襄其成云
　　金刚经注序
　　此经既入中国自鸠摩罗什而下讫唐装义浄凡翻译者六家自天亲无着两论师而下讫明初宗泐凡笺释者百有余家而宋文宪公独推无着配十八住天亲断二十七疑最合先佛真实了义然予尝讽绎数四宗指太宻则其解易支徃复太繁则其文易晦非不能探索幽微阐发理事而犹未免乎牵扰纷紏之患也此注相传以为乩授不攻异论不渉狂见不倍儒宗简净晓畅盖笺释之超然者其人称云子又称谷口子真傥亦隠者之流托名于乩者与吾友沈子东生读而爱之为之疏通证明详加评阅其藏诸什袭而秘诸箧衍也乆矣继又惧末法陵迟欲尽启凡夫之信悟也乃镂版以施而命予为序予惟沈子之为人也方其歴官中外即用廉办著称自公之暇补衣粝饭萧然一室有黄面衲子所不能堪者士大夫仰望风采相顾太息固已现宰官身説法及其晩而杜门息机徃徃研硃滴露惟以评阅此注自课言奥防络绎奔赴笔锋舌端俨然夙契不啻若据狮坐而秉麈拂者也则又现居士身説法矣予谓沈子固异人其殆与云峯谷口为辈流故于其所笺释也虽欲不形景相符而水乳相合不可得也异时合儒释为一尽刋去枝叶岐互之见防性命而超乘果非沈子将谁归哉予故乐得而序之以示知敎法者
　　游五台山诗画册序
　　隠岩禅师自五台复来京师乃悉集士大夫赠行诸诗画凡若干幅合为一册而命予序之或问于予曰佛之为法不落有言不渉诸相者也禅师参究二十余年亦既深入雪窦之室矣今试出其慧眼照了世间一切虽谓本无文殊本无五台可也虽谓前之携杖而往者本未尝去今之粮尽而返者本未尝来可也而何诗若画之足云哉顾拳拳焉乞诸士大夫而装潢寳惜之若此岂其犹有所恋着耶予曰不然今夫有之与无真之与妄固无所庸其分别思惟也作思惟心生分别解皆至人之所排摈而怜愍者也人人具足佛性孰为文殊孰非文殊在在处处充满道场孰为五台孰非五台即如此册之中一树一石乃至无树石处无不妙合西方变相一防一画一字一句乃至无防画字句处无不摄入五千四十八巻第一义谛古之至人既不住有亦不取无既不离真亦不舎妄从横游戏是大神通是大自在是大解脱此则禅师之所得然也吾与若皆凡夫其何足以测之问者曰善遂书是语以为序
　　草堂合刻诗序
　　自昔辟佛者莫严于昌黎韩子及读其送灵师一篇则有异焉夫其人舎去父母兄弟妻子而从佛既已叛吾周孔之敎矣逮其为僧则又围棊六博饮酒而食肉以干谒招请为事不更干佛之戒律耶上之叛吾周孔次之干佛之戒律虽甚工于诗奚取焉而昌黎不为之讳反津津称道不已何也吾之立説不然从吾游者其人而非僧也必将举六经百氏与夫天人神鬼精微博大之指相与讲求而磨礲之以期无戾于周孔此吾儒者之责也其人而僧则无所需乎此亦必择其不干谒不酒肉不围棊六博推此类以尽守佛之言然后从而加称道焉若诗固儒者之余事也士大夫所常为为之犹苦其难工不当以是责诸僧而僧亦不当用以自哆至于不干谒不酒肉不围棋六博而又尽守佛之言则凡为僧者当皆然疑若易易者也顾尝出而求之僧矣徃徃易于言诗而难于守戒律得毋惑之甚与今有上人于此其受特也微独不干谒不酒肉不围棊六博而已也庶防取所谓戒者一一勉而守之及其六时拜诵之余輙又以苦吟知名岂非尤吾所称道者哉如恭宻与其徒佛开是已恭宻为人循循修谨而佛开复沈静寡言见许于吾友甫草里中亦莫不爱而信之其诗皆以唐钱刘为宗幽秀雅洁方日进而未止不知视灵师孰工孰拙顾其人则与昌黎云云者异矣嗟乎吾非能佛之辟也辟夫从佛而干戒律者也若曰如来尝戒绮语业诗亦绮语之一则吾不能知已
　　洞庭诗稾序
　　释氏之为诗也有诗人之诗焉有禅人之诗焉唐之皎然灵彻诗人之诗也贯休齐已禅人之诗也诗人之诗所长尽于诗而其诗皆工禅人之诗不必其皆工也而所长亦不尽于诗所长尽于诗者以其诗传不尽于诗者则以其道与其诗并传故皎然灵彻贯休齐已之作声闻相颉颃于后世莫之能优劣也镫公夲儒家子少读书知名长而遯之释氏徧参尊宿遂受记莂为曹洞家大师退休洞庭之颠把茅葢头日与其徒以灌园种竹为务间尝弄笔赋诗句琢字削不极于工不止以是出语皆标新采隽入唐人阃奥葢能以贯休齐已之道而兼皎然灵彻之长者也夫固超唐诸僧而上之矣吾谓诗与禅非有二也昔之言诗者贵乎妙悟且举大厯以后作者比诸曹洞一宗信斯言也读公之诗知其得于道者至矣防矣吾岂易闚而测之哉
　　姚氏长短句序
　　词与诗类乎曰不类诗夲于三百篇以温柔敦厚为敎者也其后虽不尽然然上之可以徴治忽次之可以示劝惩犹有风雅颂之遗焉若词则不足与于此矣然则能诗与能词者有异乎曰否李太白诗人之正宗也而工于词欧阳永叔苏子瞻数百年以来所推文章大家也而工于词至于黄鲁直秦少游周羙成之属亦无不诗词兼擅者古之名公钜卿下讫骚人墨士既以其逺且大者舒而见之于诗矣顾又出其余力组织纎艶之文流连闺房之境倚声而发之用以侑杯酌佐笙箫号为诗余未有能诗而不能其余者也钱唐姚子升闻方以隽迈之才灏博之学与其友人刻意为歌诗相犄角顾皆秘诸箧衍独取所填新词一巻寓予予读之叹其掇采也丽其寄情也微其抽思也婉而多味徃徃语尽而意不尽语意俱尽而情犹不尽此诚诗人之词也殆非世之滛哇浮靡者比矣若曰姚子所工专在是则吾未敢以为信















　　尧峯文钞巻三十
　　钦定四库全书
　　尧峯文钞巻三十一　　翰林院编修汪琬撰序八【共八首】
</div>
    <div class="pagination">
<a href="尧峰文钞_page15.html">上一页</a><span>...</span><a href="尧峰文钞_page11.html">11</a><a href="尧峰文钞_page12.html">12</a><a href="尧峰文钞_page13.html">13</a><a href="尧峰文钞_page14.html">14</a><a href="尧峰文钞_page15.html">15</a><span class="current-page">16</span><a href="尧峰文钞_page17.html">17</a><a href="尧峰文钞_page18.html">18</a><a href="尧峰文钞_page19.html">19</a><a href="尧峰文钞_page20.html">20</a><a href="尧峰文钞_page21.html">21</a><span>...</span><a href="尧峰文钞_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
