<!DOCTYPE html>
<html>
<head>
    <meta charset="UTF-8">
    <title>祠部集 - 第 15 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>祠部集 - 第 15 页/共 42 页</h1>
    <div class="content">　　送史正孚
　　再提试笔入南宫落纸文章近更工一第声名光昼日十年意绪散春风眼惊梁苑花枝静心豁秦川酒琖空材大莫嫌关赋冗青云知巳有诸公
　　陪羣牧使进呈拣中御马
　　薰风微转殿南棱玉色天顔粹自凝数马从容陪昼接飞龙迤逦备时乗久图骏足求初得一顾竒毛价遂増窃笑漫逾梅福愿半生玉陛辄三登
　　二月十二日城西送韩玉汝龙图马上作
　　信马春风踏软沙晴郊芳意接京华緑垂波靣官桥栁红出墙头御苑花【过玉津园】莫问年光侵老境且日醉送生涯归鞭犹恐严城隔那得行人不念家
　　后二日赵无愧杜君章垂和前篇复用元韵自和呈二君
　　给园胜地隠金沙随音心开筵饯使华社日兼宜数杯酒春风未动一枝花垂垂禁鼓喧城里一一归鞍傍水涯鱼目间投引骊颔夜光双吐照贫家【一去传语行人莫回首绿槐隂合定还家】
　　三月五日病中对雨作
　　何术可留枝上锦谁人能换鬓边丝不堪有恨余春日更值无聊足病时久判浮名唯念酒肯因闲事辄忘诗雨频未拂金明栁空听蓬莱唱旧辞
　　漫呈盛任道监簿
　　甲第衡门忆并开笑谈无日不追陪绕栏共觅花时句隔壁尝呼雪夜杯一别青云俱蹭蹬相逢白首重徘徊炎天卧病还同巷早晚欣闻步屧来
　　苦热
　　天上扶桑树合枯火云四起抱阳乌谁能赤脚渡银汉直欲跳身藏玉壶河朔饮杯空酩酊临淄污自沾濡井深水逺渴心剧百丈无绳转辘轳
　　客有貎吾陋容者以诗谢之
　　野姿瘦骨逼吾真处士毫端合有神正色未尝移势位苦吟自觉逺风尘渐惊老态侵双鬓犹逐时名系一身可是封侯须燕颔恨无勲业上麒麟
　　用洪景之韵送郭子山
　　别筵那得易为情别酒连连只自倾车马纵游怜客兴江湖幽适负吾生盘中异味归南食箧里新诗记北行文史藏身荣路在未应高迹混柴荆
　　贺吴枢府诗【呉公尹京逾月遽拜枢府之命】
　　治声一月满长安直上星枢耸具观空防危言惊主易能施行事似公难诏辞浩荡留邦国庙畧纵横出肺肝拜庆亲闱双白首更传盛事入衣冠
　　九日作
　　九日登临双阙边三秋感慨一尊前黄花若解怜多病白髪应嗟老去年忆昨忽叨门下召此辰方醉侍中筵追欢筋力于今异赢得新愁入短篇
　　腊月二十三日羣牧使元内翰曽龙图同日拜枢参之命是日立春
　　洗马池边喜气俱二公同日上云衢北门学士参台鼎内阁才臣贰斗枢晓殿春风迎拜舞晩街霁日照传呼囘头应笑蹉跎客飬拙长甘伴圉失
　　甲寅仲冬祠马步宿斋宫乙卯仲春十七日复因马祭到此漫成短篇
　　昔年庭木雪僵条今此风和栁自榣人事转如风不定年光暗与雪俱消城中佳气生宫阙尘外清居隔市朝顾我何能知马政江村祗合老渔樵
　　甲寅二月罢戸部勾院移羣牧判官待次数月乙夘春复自请罢羣牧
　　谁客豺虎漏防人又遣花封退食贫渐老可无诗过日连年唯有闷偿春奔波尘土非吾事流浪江湖合此身且信浊醪存妙理一杯万虑付洪钩
　　席上走笔赠别李子先
　　醉魄吟魂李谪仙风流未絶验家传词源直欲倾三峡饮量真疑漏百川防寸烛花催饯席数程栁絮扑归鞭别愁衮衮无由说吏部先寻瓮底眠
　　送彭景行寺丞侍飬得请归荆南别业
　　上年慈母懐乡涙愁杀啼鹃耳畔飞归计任荒扬子宅【劎外先庐在焉】喜情自入老莱衣秣陵五马开樽待【父执梅公令守金陵】荆渚双鱼荐馔肥能为圣朝全孝理贤声行色两光辉孙公素中光将徃相台谒韩魏公诒诗为别因以酬送【公时新改京兆节花】
　　紫宸班退听宣麻镇邺司徒换将牙到日玳筵公定喜当年珠履客尤嘉【公顷镇北门公素实从辟】赋惊閤座争观祢乐重当时合姓车入夏后园闻更好绕池十丈看荷花
　　依韵和酬孙公素中允写懐见贻
　　车马门前住罕逢春坊内允独相从领垂素髪惊潘岳【公素以予骇其早白来诗有霜毛初出之句】器负青云爱仲容身世百年今有愧功名万事近尢慵不縁婚嫁须防禄已拂红尘就赤松
　　九日陪雨制诸公燕赵氏园亭
　　筋力追欢胜去年不应吹帽愧华颠壮心未折秋风里笑口频闻晚照边学士带欺黄菊烂侍臣绶夺紫萸鲜自怜蹭蹬诸公后一醉犹能赋此筵
　　送李山甫赴州
　　懒忆盰江钓绿波春风跃马望洮河平生富贵来虽缓一日功名得便多城上陇云飘汉角楼头关月惨羌歌剰禆儒帅开边防大有燕然石可磨
　　予在病告君玉见过翌日成短篇奉招
　　官居冷落人稀到病枕欹移日防回薄宦淹留无处说平生懐抱为君开盘中饤饾延麤饭瓮靣澄凝泛好醅更有无穷欲言事可能重跨蹇驴来
　　顺师归湖寺后以诗见招因戏答之
　　山月溪云思有余岭猿沙鸟静相于闲中物象都収敛别后诗才愈发舒拟就邻翁沽竹叶直邀野令走篮舆提壶漫叫无凭凖一醉春风莫误予【顺师有可能沽酒引柴桑之句】紫微舎人宋公爱子侄三人同日得第作诗以纪盛美
　　君王亲防集英年始信常山子侄贤白昼相将金榜上紫微三谢玉阶前衣冠近事尤为盛阀阅清芬愈可传马跃春风归里巷芦花争看一行鞭
　　君王赐第御灵和兄第同时捷隽科名占风雷三级徧恩霑雨露一门多衣冠盛事喧金榜里巷荣归缀玉珂他日鳯池须接翼侍中隂徳有余波
　　山中雨后
　　雨足前村云未囘逡巡屏靣数峯开相呼野鸟逢人住自戏山蜂趁马来野色通明林叶净溪声奔迸岸沙頽田翁见我应偷笑底事行吟废酒杯
　　寄题双岩寺
　　古寺南偏两翠微锦溪碣石岂全非云烟来去长相接猨鸟东西各有归泉溜夜淙寒入座岚光朝滴润生衣而今野旷无人筑唯见林僧对掩扉
　　莆阳徐大守数赐临顾
　　军垒初分太守麾马头南去有光辉吏人郊外迎飞盖父老溪边指绣衣到日岭梅含细药昔时乡树长新围世间得意多遗旧谁肯柴荆数款扉
　　林大年殿省金轮院读书有寄
　　仕到监州兴渐多人生四十未蹉跎自嫌朱绂生门调直要青云取世科新喜鴈名传日十暂题试笔寄岩阿山翁只作书生看不识前呼导玉珂
　　依韵和吴七丈咏雪
　　平明无数六花飘气象崔嵬变一朝落势孤城围不尽寒威穷巷着偏饶临衣未拂还成舞近烛才看早觉消防称少陵吟白髪更逢太白跨鲸腰
　　江边玉树浑无地世上银河自有桥宿冻即交山口路冷波应减海门潮当年右席辞空在今日扁舟兴转遥寛褐红炉温坐外人间万事任寥寥
　　园竹为大雪所折
　　露叶烟稍拂草亭雪中颠倒翠虬形且留完处裁吹律莫聼傍人议杀青却恐看来愁野客若为扶起属园丁寂寥数畆清风地宿酒从今不易醒
　　挽故司徒侍中赠尚书令韩魏公
　　建储嘉祐发先机盖世功名古亦稀一冠鸳行舟地立两扶龙徳九天飞偃藩汲黯时云卧去国周公遂不归星坼中台薨讣入君王泪湿辍朝衣
　　平生忠节见临危四纪三朝报主知伊尹告归曽未果子房强卧竟难支朝廷首配严亲飨卤簿新排送葬仪泽在生民功社稷尧文更揭墓前碑
　　西北油幢叠总戎六年幕府从裴公谈兵玉帐知何在宴客金钱定已空麟阁英姿随爽气鳯池陈迹想清风白头无路酬恩地一寄哀情薤挽中
　　马公节挽辞
　　惨淡南宫铩羽翰空归座席甫能安魂収长夜棺寻闭泪洒残春防未干【君下第还家不数日遂卒】老母始甘无禄釜世人今转薄儒冠土中犹动难平恨月照孤魂桂影丹
　　王广渊郎中挽诗
　　暮归紫陌尚鸣珂夜哭逡巡接浩歌【暮归高歌巳而大哭】渐老为郎逾蕴借平生从仕亦蹉跎笙沉缑岭空乗鹤书絶山隂欲换鹅日落九原车马防悲风更向白杨多
　　祠部集巻十
　　钦定四库全书
　　祠部集巻十一
　　宋　强至　撰
　　五言排律
　　依韵奉和司徒侍中雪二十韵
　　瑶林纷有蘂玉海浩无津葢地都藏险漫天不露垠片轻消凿落光冷夺纯钧贺笏庭前客懽杯陇上民清辉交夜月妙曲次阳春苑谁传简蚕崖自比银香沈宵爇麝烟湿昼炊薪履没平三径明断一尘乘时飞更急带晚赏逾珍酒合斟琼液巾宜顶白纶分形虽各值洒润要皆均渗野今丰魏飘筵昔瑞秦禽疑越贡雉兽讶晋祥麟巧剉枯株木偏宜劲节筠寒林图似展粉笔埽初匀尝爱漆园羙寓言姑射神如公诗具羙揣物意尤亲久作依刘客难追访戴人幕中絶唱席右媿嘉宾不独调元手风骚敌孟醇
　　诘朝雨寒宻雪杂下辄成一篇呈诸匠者幸赐光和
　　飘洒初惊晓霏微或舞檐势应縁雨作威未抵霜严水靣琼销液山头玉露尖偏能仁富室只觧虐穷阎樵冻肩増竪鱼寒手懒箝助清归赋笔送冷入歌帘退缩悲毚兎埋藏愤老蟾旋醒疑酒薄宻拥喜炉添尚媿侔连璐才宜比散盐飞轻忧絮妬落早欠梅兼真宰恩先漏丰年兆逆占绫加侍臣被彤下使君幨预促羣萌逹前惊百疠潜尤甚穷腊降多后世情嫌
　　某近辱诸公先和前篇鄙思未已复自次元韵奉呈
　　才落先明牖无多未压檐得时虽较浅着物始知严报歳三登速裁花六出尖贺祥开万物却疠喜千阎腹馁禽刚喙螯僵蠏怕箝地成银色界门尽水晶帘燕市凝杯蚁书帏氷砚蟾天形四垂接曙色十分添海讶龙飞沬盘疑虎刻盐阴阳惊腊早气象假风兼嚼爽膓忘渴吟寒口懒占学轻频舞防御冷盛张幨谢媛资佳咏袁生苦宻潜自縁人意别一爱一憎嫌
　　长安二月二十二日雪十韵
　　晓白乾坤静寒消气侵麦滋堆陇疾花没聚枝深浩荡中春尾昭苏庶彚清函闗双粉蝶绣岭一瑶林鹤冷惊幽梦鸎愁閟好音拂衣轻防缀落酒旋浮沉门拥藏髙卧牕明照独吟飘时穿箔罅积处值楼阴南客増萧索东风助浸滛年来交态浅乘兴欲谁寻
　　送朱元弼主簿登第后还乡
　　簿领非吾事儒林物议间谈经泮宫水校籍道家山职业才相称尘劳岂素嫺官期慵屈指亲侧且承顔楚岸维齐舫掦州入故闗时人荣昼锦洗眼看南还
　　送度支刘郎中被防赴阙
　　赴辟函闗道来时犯雪泥今乘匹马过早见晚莺啼峣阙兼程到丹墀数日跻一言知国器三接是云梯小丑翻然顺灵珠自此稽和戎须上防议要合征西
　　次韵郡寮樱桃之什
　　人説樱桃羙谁知味特殊颗匀圆更好色丽赏还须树树红攅夏年年价满都畏风应早摘宜日称晨敷血滴春鹃泪胎含火齐珠透肌胜琥珀爽口剧醍醐怒目晴全赤妆唇防误麄爱擎宜翠笼登进合银盂秀实期先荐流鸎莫漫图园林千百品甘处后尘无
　　彭九廷评改丞卫首垂临访未遂驰贺辄成鄙句少伸愧谢
　　三年廷尉评别事忽除丞歩武通规近生涯薄俸増翰林终必复雅道已难能不预闻新命那期念旧朋马鞍烦逺御爵刺改前称礼旷徒慙汗情髙倍服膺弹冠开慰喜耸袂羡轩腾驰贺氷泥滑宾阶愧后登
　　送评事十九叔入秦
　　白露沾兰草王孙转忆归蔡州新战罢郢路去人稀谒帝不辞逺怀亲空有违孤舟防落叶平楚逐斜晖北阙见端冕南台当绣衣惟余播迁客只伴鸪飞
　　依韵荅公节
　　长髯踏昏鼓诗巻置予怀屡读销兰炬幽眠废竹斋雷陈叨契宻李杜媿名偕【子羙有李杜齐名真忝之句】明月惊双目清风畅百骸旧游今厯纪新句老逾佳笔力支倾岳词源泻倒淮觅官犹博奕贱赋甚优俳夫子心虽壮羣儿口更排谤讥从尔类事业属吾侪他日材须用平时照莫埋相期空有道欲荐反无阶足跌那伤骥角争堪笑蜗醉乡逃得丧【兄之新亭榜日醉乡】俗调外滛哇纵酒时遗帻逢人或懒鞋闲乘太湖棹静系洞庭涯梅雨开新霁江天敛宿霾苦吟邀郢客妙唱听呉娃顾我千忧集陪兄一笑乖此行情分厚枉道愿言谐防马闗城逺深愁日坠崖
　　北京判府司徒侍中生日三十四韵
　　仁祖龙飞榜宗工鳯举春争先欣得隽直上欲惊人终贾年方妙轲雄学已醇纡朱光半刺垂白慰偏亲器业期廊庙声名压搢绅试言俄有防落笔不无神儒馆羣邦彦王畿位幕宾諌垣寻振翼法座屡撄鳞雨露専图报雷霆肯避嗔上心畴侍从大手属丝纶使蜀星文动回梁帝眷新黠羌初负汉儒将续临秦就统兴师律能捐受命身苦甘齐士卒寤寐息风尘未几登培幄犹稽秉宰钧旋更诸镇帅连牧数州民文武才俱屈安荣防未伸总戎离晋野移疾守漳滨符契真千载谋谟复四隣鸿枢才守运英衮遂同寅扶日升黄道朝天冠紫宸功髙嫌赫赫迹退喜恂恂分陜劳姫旦还乡滞买臣良筹深制胜苗格偶増旬西顾忧全释东归请继陈俞音来荅诏喜气送回轮故国分铜虎离都改玉麟谁知图任旧只见宠章频茅社重留地桑弧载诞辰乔崧秋降甫寳厯歳名申马锡天闲骏衣班内帛珍康强钟卫武爵禄茂平津长与三台应兼之五福臻神明知必相寿合等灵椿
　　晦之江楼小饮辱诗怀寄谨荅来贶因以奉招
　　遥知相忆处相忆对秋江渉有波涛濶飞无羽翼双端居君故里薄宦我他乡交臂经时失忧心曷日降此稀人迹到惟听足音跫愿命朋游驾来吟吏隠牕倦谈须掷尘剧钦定空缸论契何如重千钧不可扛
　　文相生辰祝寿
　　盈数号良月应钟飞律灰当年凝间气此际毓元台出契千龄运居为百辟魁智多全徳水位峻冠朝槐经世雄门盛熈邦钜业开赉商名掩传平蔡畧轻裴肃物严秋去充闾庆旦来最谁兴善颂防顾寔微才圭衮荣长享松筠歳不摧相阶常焕耀岩石镇崔嵬适限縻官句无縁荐寿杯应天五福外更愿事康哉
　　次韵元恕苦寒之什
　　繁云凝不散朔吹动无涯林秃霜摧叶河胶冻裂沙饥禽啄石髪彊防堕檐牙应有四方客倍怀千里家老松坚自若病竹折相义喜拥重衾麝愁闻絶塞笳谋温借狐腋辟冷泥榴花岂待穷冬雪方为气象夸
　　次韵梅守著作喜守倅冬杪祈雪春初获应之什
</div>
    <div class="pagination">
<a href="祠部集_page14.html">上一页</a><span>...</span><a href="祠部集_page10.html">10</a><a href="祠部集_page11.html">11</a><a href="祠部集_page12.html">12</a><a href="祠部集_page13.html">13</a><a href="祠部集_page14.html">14</a><span class="current-page">15</span><a href="祠部集_page16.html">16</a><a href="祠部集_page17.html">17</a><a href="祠部集_page18.html">18</a><a href="祠部集_page19.html">19</a><a href="祠部集_page20.html">20</a><span>...</span><a href="祠部集_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
