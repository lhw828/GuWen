<!DOCTYPE html>
<html>
<head>
    <meta charset="UTF-8">
    <title>遗山集 - 第 50 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>遗山集 - 第 50 页/共 86 页</h1>
    <div class="content">　　清慎以自持，介特而不诡随。相彼筑室，天实厚其基。温乎召、杜之慈，凛乎赵、张之威。民不忍忘，吏不敢欺。真识几希，顾以能官为见知。风雨如晦，鸡鸣有期。沧海横流，鳌足不敧。幅巾布衣。陋巷栖迟。吾宁泊浊流之泥，吾宁啜餔余之醨。周粟京坻，采薇以疗饥；尚友千载，匪义迹其焉追？燕云之郊，邱陇累累。使九原而可作，非公吾谁与归？

　　卷第二十一

　　碑铭表志碣

　　御史张君墓表

　　东平幕府从事张昉，持文士李周卿所撰先御史君行事之状，请于仆言：‘先御史在兴定、元光间，于州县为良民吏，于台阁为材大夫，朝誉蔼然，吾子所知。丧乱之后，挈家还乡社，春秋虽高，而神明未衰；乃一意与世绝来往，以闭户读书为业者，余十五年，凡向之所以为良民吏、材大夫者，未尝一语及之。沉默退让，齐鲁大学士翕然称道之，亦吾子所知者。弃养以来，三见霜露。而不肖孤以斗食之役。汩没簿尉闲，不得洒埽坟墓，列树碑表，使先子名德懿范，闇焉而不彰。诚惧一旦先狗马填沟壑，其何以暝目乎？今属笔于子，幸为论次之，以俟百世之下。’仆尝谓，圣人泽后世，深矣。今虞、芮有闲田，丰镐之间，男女异路。孔子近文王六七百岁，故言衣冠、礼乐，则莫齐、鲁为盛，宜矣。百年以来，东平刘莘老斯立，宣叔之祖孙，文元贾公昌朝之家世，滕阳张丞相永锡，日照清献张公父子，东阿寿国张公，萧国侯公，参政高公奉高，承旨党公，黄山内翰赵公，嵫阳内翰阎公，敦庞耆艾，海内取以为法。其余经明行修，由晦道商公、醇德王先生而下，何可一二数？至于人代变革，才、智、勇皆废，守道之士怀先生之旧俗，区区不能自已者，往往有之，如御史君者，皆是也。古有之：‘鲁无君子者，斯焉取斯？’其泽及后世之谓乎？谨桉中奉大夫、故治书侍御史、守申州刺史张君，讳汝明，字子玉。世家汝上。曾大父靖，大父彦，皆潜德弗耀。父恕，用君贵，赠中议大夫。母程氏，清河郡太君。君三岁丧父。母程，故衣冠家，而有贤行，力课君学，君亦能自树立如成人。弱冠，擢大安元年经义进士第。释褐将仕郎，调颍州泰和县主簿。崇庆元年，换怀州武陟簿。丁内艰。服除，贞祐四年，由鹿邑簿，入为尚书省掾。正大元年，终更，擢同知嵩州军州事。盗入军资库，而无迹可寻。官系主者狱，凡十余人，不住讯掠，皆自诬服。君时以檄出，及还，系者称屈。君谛审，知其冤，即纵遣之。不数月，诸黥卒以赃败。郡人以为神明。三年八月，辟许州长葛令。未几，政成，农司以称职闻。及罢，县父老上赆礼，一无所受；乃相率立祠，以致去思之心焉。六年二月，召为太常博士、权监察御史。不半岁，迁户部员外郎。七年八月，授治书侍御史。八年七月，迁礼部员外郎、兼修《起居注》。俄，升归德治中、兼提举河防学校常平漕司事，不赴。天兴元年，遥领嵩州刺史。二年二月，改授申州。以庚戌七月二十有二日，遘疾，春秋七十有六，终于东平遵化坊私第之正寝。娶魏氏，封清河县君。子，男三人：长，即昉也，今为东平万户府经历官、遥领同知单州防御使事；次晔，次煦，皆早卒。男孙二人，女孙一人，尚幼。孤子某，以庚戌年八月之三日，奉君之柩，祔于汝上由村里某原之先茔，礼也。君资禀厚重，与人交，敦信义，平居恂恂，似不能言；及当官而行，刚介有守，论议纯正，人不能夺；仕宦三十年，家无余资。其他尚多可称，弗著，著不为穷达易节者。铭曰：

　　汝之洋洋，思圣有堂。礼乐衣冠，此为之乡；维御史君，尤鲁士之良。沉潜而刚，耆艾而敦庞；可以为公卿大臣，训于四方。昔往矣，秉笔帝旁，蔼然粹温，如圭如璋。今来斯，微服裹粮，衡门栖迟，咏歌虞、唐。谓其逢也耶？茫乎及夜舟之藏。其不逢也耶？泰焉如晚节之昌。抱明月而长终，怀旧俗而不忘。在君为乐天，而识者涕滂。林深而兰芳。风雨如晦，而鸡鸣有常。世无良史久矣，孰为发幽潜之光？

　　御史程君墓表

　　君讳震，字威卿。先世居雒阳；元魏，迁两河豪右实云中三州，遂为东胜人。曾大父获庆，大父总，质直尚气节，乡人有讼，多就决之；至于婚嫁丧葬不能给者，亦借力焉。父德元，自少日，用侠闻，尝与群从分财，多所推让，州里称之。后用君贵，封大中大夫。雷内翰渊述世德之旧，备矣。大中子八人。长曰鼎，老弟仁让，闺门肃睦，有古君子之风。以六赴廷试，赐第，调濮州司候。次曰雷，由武弁起身，官怀远大将军。君，其第三子也。资严毅，虽所亲，不敢以非礼犯之。幼日，梦人呼为御史，故每以谏辅自期。章宗明昌二年，经童出身，补将仕佐郎。泰和中，年及，注授临洮府司狱，忻州司候判官。以廉干，为西京招讨司，奏辟提控沿边营城粮草。寻擢王刚榜词赋进士乙科，换偃师主簿。宣宗幸汴梁，入为尚书省令史。时相知其可用。不半岁，特授南京警巡副使。秩满，例为广盈仓监支纳官。兴定初，辟举法行，用荐者，除陈留令。将之官，白府尹言：‘县务不治，令自任其责，丞、簿、佐史辈无豫焉。幸无扰之，使令得尽力。’尹诺之。既到官，事无大小，率自负荷；次官奉行而已。时秋大旱，冬十月乃雨。归德行枢密院发民牛运粮徐、邳，君为使者言：‘吾麦乘雨将入种，牛役兴，则无来岁计矣。使者不能宽十日程耶？民事果集，虽乏军兴，吾不辞也。”使者怒而去。君力毕农种，粮运亦如期而办。行院仍奏君：‘要誉小民，不以军食为急，’朝廷不罪也。既受代，大司农奏课为天下第一；御史台察能吏，亦为奏首，且言：“可充台谏。”京东总帅府奏辟经历官，不许，乃拜监察御史。君莅职，慨然有埋轮之志，即劾奏：‘平章政事荆王，以陛下之子，任天下之重，不能上赞君父，同济艰难；顾乃专恃权势，灭弃典礼，开纳货赂，妄进退官吏，从臾奴隶，侵渔细民，名为和市，其实胁取。诸所不法，不可一二数。陛下不能正家，而正天下，难矣。’书奏，宣谕：‘御史台程某敢言如此，佗御史不当如是耶？’且有旨切责荆王，出内府银，使偿物直，敕司马杖大奴尤不法者数人。于是权贵皆为敛手。东方频岁饥馑，盗贼蜂起，特旨以君摄治书侍御史、兼户部员外郎，运京师粮八万石，振徐、邳。君经画饷道，十里一置驿，罗弓刀以防寇敚，具斧斤以完器用，备医药以起病疾，劝助藉以通留滞。辇运相仍，如出衽席之上。饥民踵来，凡所以为贷，为籴，为振赡，忖度肥瘠，无一失其当。州民请于京东帅府：“愿留我程御史，以福残民。”帅府奏君行为部官，诏再往徐、宿，邳。荆王积不平，密遣诸奴，诱奸民徐璋造飞语讼君于台。诸相不为奏，而王独奏之。宣宗颇直君，欲勿问；王执奏再三，乃从之。哀宗时在春宫，遣医药官王子玉谕旨推问官：‘程御史为县，治行第一，监察又称职；有罪无罪，勿为留难。’已而，璋伏诬告，君当还台。在律：官人与部民对讼，无罪犹解职。王风大理寺御史言：‘天下事在所皆部民。’竟用是罢官。君泰然自处，都无已仕之愠；聚书深读，盖将终身焉。天不假年，以正大元年三月二十有一日，春秋四十有四，终于京师嘉善里之私第。积官大中大夫。夫人史氏，封定安郡君，先君三年殁。子一人，思温，举进士。以某年月日，举君之柩，祔于金昌府芝田县某里大中君之新茔，礼也。呜呼！生才实难，尽其才重为难。使君得时行道，坐于庙堂，分别贤否，其功烈可量也哉！方行万里，而车折其轴，有才无命，古人所共叹。虽然，地远而位卑，身微而言轻，乃以一御史，犯强王之怒，卒使权贵落胆，缙绅增气；虽不遇而去，伸眉高谈，亦可以无愧天下矣，尚何恨耶？乃为铭曰：

　　曲士卖直，见豺而栗；鄙夫媕婀，与凫同波。犯父子之至难，孰绞讦而上劘？横溃我障，刚瘅我诃。炼心成补天之石，奋笔为却日之戈。古有之：‘和臣不忠，忠臣不和。’彼容容者之所得，悉后福之能多？有山维嵩，有水维河，程君之名，永世不磨！

　　商平叔墓铭

　　河间许古道真，以直谏见称。德陵朝正大初，诣阙拜章言：‘八座率非其材，省寺小臣有可任宰相者，不大升黜之，则无以致中兴。’章奏，诏道真赴都堂，问：‘孰可为相？’道真以尚书省令史商衡对。当是时，上新即大位，经略四方，思所以宏济艰难者为甚力。道真已得请，居伊川，即命驿召之，落致仕，复右司谏。天下想望风采，道真亦慷慨愿以人所不敢言者，为天子言之。及论天下事，乃首以公为可相，则公之材为可知矣。公字平叔，商氏。系出陈，继迁郓。七世祖南华府君讳怀钦，官于曹，遂占籍焉。曾祖讳冈，以武弁入官，宋末奏补从事，换忠勇校尉。祖讳驹，两廷试，教授乡里。考讳锡，用公贵，及封朝请大夫。妣王氏，濮阳县太君。公，朝请君之长子也。初，从乡先生李昉方平学。贫，无以为资；方平爱其才，每赒恤之，使得卒业。年二十五，登崇庆二年词赋进士第。释褐洛交簿，以廉能，换郿县。寻，辟威戎令。时岁饥，民无所于籴。公白之行台，得开仓振贷。赖以全活者甚众，县民为之立祠。再辟原武令，以例罢，入为尚书省令史。历粮草边关知管差除三房。考再满，授户部主事。两月，擢监察御史，又充右司都事。于是，朝廷知公，盖将大用矣。改同知河平军节度使事，不赴，奏充枢密院经历官、遥领昌武军同知节度使事。丞相莘公领陕西行台，奏公偕行，充左右司员外郎。密院表留，有旨：，行台地重，急于用人，可从丞相奏。’自是，台事一决于公矣。明年，召还，行台再上奏留之。又明年，丁内艰，乃得还。时正大八年也。十月起，服中充秦蓝总帅府经历官。正月，河、潼失守，召主帅入援。二月九日，军至陕，将由闲道之商州。十一日，抵卢氏山，与北军遇，相拒大雪中，士卒饥，不能战。是夜遂溃。公为北军所得，欲降之，令去巾，不从。将害公，有止之者曰：‘此忠孝人也，姑留之。’其夜，公解佩刀自刭，时年四十七。积官至少中大夫，濮阳县伯，食邑七百户，赐紫金鱼袋。初娶邓氏，再娶郑氏，并封濮阳县君。子，男二人：长曰挺，次曰陇安。女一人，适泗州司候安邑刘懋。公事长上以礼，接下以诚，与人交，有终始，家居亦未尝有愠容。性嗜学，藏书数千卷，古今金石遗文，人所不能致者，往往有之。南渡以来，士大夫以救世之学自名，高者阔略而无统纪，下者或屑屑于簿书、米盐之闲。公资雅重，遇事不录录，人所不能措手，率优为之；苟可以利物，则死生祸福不复计。平居以大事自任，而人亦以大任期之。至今，评者以公用违其长，使之卒然就一死，为世所惜也。孤子挺等，以某年月日，奉公衣冠，葬于某原。好问辱公知为厚，敢述梗概而为之铭，以寄招魂之词。词曰：

　　唐、虞之世麟凤游，出非其时圣为忧。黄琮礼天帝所休，毁之椟中孰汝？海内茂异君上流，坐之庙堂众职修。天路阻长往莫由，维兕有角不我投。人以死讳我则求，衣冠李卫污褐裘。气息奄奄藏鬼幽，禽息鸟视天为囚。枯龟千年一蜉蝣，畀君完节乃所酬。不然报施神其尤，河济之水无千秋。若孙若子公且侯，豆笾奔走物洁羞。魂兮归居安此丘，北阴莽墟不可留！

　　雷希颜墓铭

　　南渡以来，天下称宏杰之士三人：曰高廷玉献臣、李纯甫之纯、雷渊希颜。献臣雅以奇节自负，名士喜从之游，有‘衣冠龙门’之目。卫绍王时，公卿大臣多言献臣可任大事者。绍王方重吏员，轻进士，至谓高廷玉人材非不佳，恨其出身不正耳。大安末，自左右司郎官，出为河南府治中，卒以高材，为尹所忌，瘐死雒阳狱中。之纯以蓟州军事判官，上书论天下中，道陵奇之，诏参淮上军，仍驿遣之。泰和中，朝廷无事，士大夫以宴饮为常。之纯于朋会中，或坚坐深念，咄咄嗟唶，若有旦夕忧者。或问之故，之纯曰：‘中原以一部族待朔方兵，然竟不知其牙帐所在，吾见华人为所鱼肉去矣。’闻者讪笑之曰：‘四方承平余五六十年，百岁无狗吠之警，渠不以时自娱乐，乃妖言耶？’未几，北方兵动。之纯从军还，知大事已去，无复仕进意，荡然一放于酒，未尝一日不饮，亦未尝一饮不醉，谈笑此世若不足玩者。贞祐末，尝召为右司都事。已而，摈不用。希颜，正大初，拜监察御史。时主上新即大位，宵衣旰食，思所以宏济艰难者为甚力。希颜以为天子富于春秋，有能致之资，乃拜章言五事，大略谓：‘精神为可养，初心为可保。人君以进贤退不肖为职，不宜妄费日力，以亲有司之事。’上嘉纳焉。庚寅之冬，朔方兵突入倒回谷，势甚张。平章芮公逆击之，突骑退走，填压溪谷闲不可胜算。乘势席卷，则当有谢玄淝水之胜；诸将相异同，欲释勿追。奏至，廷议亦以为勿追便。希颜上书，以破朝臣孤注之论，谓：‘机不可失，小胜不足保。天所予，不得不取。’引援深切，灼然易见；而主兵者沮之，策为不行。后京兆、凤翔报：‘北兵狼狈而西，马多不暇入衔，数日后，知无追兵，乃聚而攻凤翔。’朝廷始悔之。至今，以一日纵敌，为当国者之恨。凡此三人者，行辈相及，交甚欢，气质亦略相同；而希颜以名义自检，强行而必致之，则与二子为绝异也。盖自近朝士大夫，始知有经济之学，一时有重名者非不多，而独以献臣为称首。献臣之后，士论在之纯；之纯之后，在希颜；希颜死，遂有‘人物渺然’之叹。三人者，皆无所遇合，独于希颜尤嗟惜之云。希颜别字季默，浑源人。考讳思，大定末，仕为同知北京路转运使事。希颜，其暮子也。崇庆二年，中黄裳榜进士乙科。释褐泾州录事，不赴，换东平府录事。以劳绩，遥领东阿县令，调徐州观察判官，召为荆王府文学、兼记室参军，转应奉翰林文字、同知制诰、兼国史院编修官。考满，再任。俄，拜监察御史，以公事免。用宰相侯莘卿荐，除太学博士、还应奉，终于翰林修撰。累官大中大夫。娶侯氏。子，男二人：公孙，八岁；宜翁，四岁。女二人：长嫁进士陈某；其幼在室。初，希颜在东平。东平、河朔重兵处也。骄将悍卒，倚外寇为重，自行台以下，皆务为摩拊之。希颜莅官，所以自律者甚严，出入军中，偃然不为屈，故颇有喧哗者。不数月，闾巷闲家有希颜画像；虽大将，亦不敢以新进书生遇之。尝为户部高尚书唐卿所辟，权遂平县事。时年少气锐，击豪右，发奸伏，一县畏之，称为神明。及以御史巡行河南，得赃吏尤不法者，榜掠之，有至四五百者。道出遂平，百姓相传雷御史至，豪猾望风遁去。蔡下一兵，与权贵有连，脱役遁田闲；时以药毒杀民家马牛，而以小直胁取之。希颜捕得，数以前后罪，立杖杀之。老幼聚观，万口称快，马为不得行；然亦坐是失官。希颜三岁丧父，七岁养于诸兄。年十四五，贫，无以为资，乃以胄子入国学，便能自树立如成人。不二年，游公卿闲，太学诸人，莫敢与之齿。渡河后，学益博，文益奇，名益重。为人躯干雄伟，髯张口哆，颜渥丹，眼如望羊。遇不平，则疾恶之气见于颜闲，或嚼齿大骂不休；虽痛自摧折，猝亦不能变也。食兼三四人，饮至数斗不乱，杯酒淋漓，谈谑闲作。辞气纵横，如战国游士；歌谣慷慨，如关中豪杰；料事成败，如宿将；能得小人根株窟穴，如古能吏；其操心危，虑患深，则又似夫所谓孤臣孽子者。平生慕孔融、田畴、陈元龙之为人，而人亦以古人期之。故虽其文章号‘一代不数人’，而在希颜，仍为余事耳。希颜年四十六，以八年辛卯八月二十有三日暴卒。后二日，葬戴楼门外三王寺之西若干步。好问与太原王仲泽哭之，因谓仲泽言：‘星殒有占，山石崩有占，水断流有占。斯人已矣，瞻乌爰止，不知于谁之屋耳？’其十月，北兵由汉中道袭荆、襄，京师戒严。铭曰：

　　维季默父起营平，弱龄飞骞振厥声。备具文武任公卿，百出其一世已惊。紫髯八尺倾汉庭，前有赵、张耻自名。目中之敌无遁情，太原流涕请进兵。掩聪不及驰迅霆，一日可复齐百城。天网四面开鲵鲸，砥柱不救洪涛倾。望君佐王正邦经，或当著言垂日星。一偾不起谁使令？如秦而帝宁勿生，不然亦当蹈东溟。元精炯炯赋子形，溘焉宁与一物并？千年紫气郁上征，知有龙剑留泉扃，何以验之石有铭！

　　大司农丞康君墓表

　　君讳锡，字伯禄，姓康氏。世为宁晋人。大父讳成，尝与昆弟分财，他田宅定无所问，止取南中生口十余人，纵为民而已。以故，家独贫。考讳溢，少为里胥，资纯笃。县令者倚之以纳贿。及令为御史所劾，溢自念：‘言直则令被罪，终世不齿。渠官长，而我以事证之，何以立于世？’乃自缢而死。令竟以无迹可寻，获免。伯禄既孤，养于外祖田氏。田见伯禄骨骼异他儿，谓当有望，使之应童子举。饮食卧起，躬自调护，备极劳苦。得解赴都。一日，暮行茭苇中，惧为同行者所遗，至负之而趋。及长，师柏乡王翰周辅，束修不能备，周辅与诸生共赒给之。中崇庆二年进士第。释褐栎阳簿、警巡判官，辟彭原令，入为尚书省掾。考满，迁开封府判官。俄，拜监察御史。言：‘宰相侯挚师安石，非相材；提点近侍局宗室安之，声势焰焰，公行请托，不可使久在禁近。’朝议伟之。选授右司都事，迁京南路大司农丞。破上蔡诸县群不逞把持之党，弹种人以赃污尤狼籍者五六辈，宰相有不说者，云：‘康锡不欲吾种人在仕路耶？’因以飞语中之。出为河中府治中、充行尚书六部郎中。城陷，投水死，时年四十八。伯禄孝于母，友于其弟，有恩义于朋友；从仕，则死心奉公以为民。古所谓公家之利知无不为者，唯伯禄为然。同年生如雷御史希颜，冀都司京父、宋内翰飞卿之等，名士数十人，世以比唐，曰‘龙虎榜’。至论公辅大器，尚以伯禄为称首云。岁戊申，秋九月，予过宁晋，伯禄之从弟锐，招魂葬伯禄于唐城乡东南五里之先茔，以其第三子阿午为之后。伯禄先娶蓟州游氏，再娶鲁山张氏，皆封京兆县君。一子彭原，张出，殁于京师之兵。铭曰：

　　仕以义行，死与义俱，义存义亡，葬何计乎江鱼？宁晋之墟，维君之居。眷焉顾之，泣涕涟如。岂无蛟蜃之波，以投畀乎谗夫？百岁而下，有历九关为上诉者，其有说欤？

　　聂元吉墓志铭

　　元吉讳天骥，姓聂氏。代之五台人。元吉，其字也。父讳明，自先世雄于财，而以阴德闻里中，用元吉贵，封大中大夫。元吉，其长子也。弱冠，登进士第。释褐汝阴簿，转睢州司候廉举、封丘令，入为尚书省边关粮草房令史。考满，授吏部主事、权监察御史。夏人请和，使者互市于会同馆。外戚有身自贸易于其闲者，元吉以大官近利，失朝廷体，且取轻外夷，弹之。遂忤太后旨，除同知汝州防御使事。未赴，为陕西行台所辟。仍用荐书，遥领金安军节度副使、兼行尚书省都事。不半岁，入为右司员外郎，例授京兆府治中、卫州行尚书六部事。庆阳围急，朝议以宿州总帅往救之，奏充经历官。围解，从别将守邠。将欲弃州而东，元吉陈说利害，力止之，不从。将坐是被系。辞连元吉，降授京兆治中。寻，有讼其冤者，即召为开封府签事。旬月，还右司员外郎。丁太夫人忧。未百日，而夺哀复职。车驾东迁，公在留中。贼杀二相，兵及元吉，卧创二十许日，医言可治，公誓之以死。死之二日，权厝某所。娶王氏，子，男二人：长黄童，次玄童。女三人。长嫁进士张伯豪，孝友有父风。夫殁，归在室。元吉既葬之明日，女不胜哀慕，绝脰而死。时乱已极，陵夺烝报，无复人纪，女独以大义自完。士大夫贤之，有为泣下者。其二尚幼。初，元吉以卫绍王崇庆二年登科时，雷希颜渊、宋飞卿九嘉、商平叔衡、张正卿天纲、冀京父禹锡、康伯禄锡，皆在选中，朝野以为得人。而元吉起田亩，能以雅道自将，践历台阁，若素宦然。诸人多以为不及也。予与元吉同乡里，年相若，仕相及。然元吉重迟，予资卞急；元吉耿耿自信，未尝以言下人，予则矫枉过直，率屈已以徇物。道不同不相为谋，故虽与之同乡里，年相若，仕相及，而交未尝合也。今元吉已矣，子惜其有志于世，世亦望焉，而卒之无所就也，乃为之铭以哀之。辞曰：

　　岩墙之死，匪曰正命。义存义亡，何适非正。天夺予众，力独奚竞？多寿辱随，瞑目为竟。善乎子程子之言曰：“今世之士，其无幸欤？展布其四体，未有以为容也，而得栱梏；萌意于方寸，未有毫末也，而触机阱。”吾于吾元吉，诚爱其得所以死而死，然亦悲夫抱一概之操，泯泯默默，少不能俟天之定也。

　　卷第二十二

　　碑铭表志碣

　　大中大夫刘公墓碑

　　君讳汝翼，字舜卿，姓刘氏。世为淄川邹平人。曾大父讳异、政和末，擢进士第。释褐隆平主簿。时西山剧贼千余人，据险为栅，旁近多被劫掠，朝廷责州将擒捕之。州将谋于官属，诸人恇怯不敢应，公毅然曰：“兵力单弱，恐不能胜贼，独当以气摄之耳。”乃常服诣贼栅，自通姓名，且言所以来，辞情慷慨，群盗惭服，相与宴饮。明日，与其酋把臂俱下，而无亡镞之费。诏迁白马令，以赏其功。大父讳伸，不乐仕进，以财雄乡里，周急继困为多。父讳时昌，大定初律学出身，历孟州军事判官，终于左三部检法，用法详慎，多所平反，后用公贵，累赠大中大夫。公，其第四子也。幼颍悟，日诵数百言。师事乡先生单雄飞、张元造。初治《书》，改授《易》，卒业于《诗》；山东诸儒闲，声名籍甚。贞祐四年，经义第一人擢第，特授儒林郎，赐绯衣银鱼。调兖州录事，未赴。丁母彭城郡太君邵氏忧。服除，借注卢氏主簿，入为尚书省掾。终更，迁同知嵩州军州事、兼阳翟县令。县户籍余三万，豪猾所聚，令丞少不自检，为所把持，莫有得善代者。公下车，差次贫富，一一籍记之；一夫之役，斗粟之敛，均赋而平及之。大豪以苞苴私见，欲相诬染，公发其奸，并以所贿者晓于众。至于宗室大家，声势焰焰，人莫敢与之抗，一为平民所诉，必深治而痛绳之。黠贼褚二，养匄者为子，罗富民斗殴，有劝解者，即逡巡而退；乃于隐处以大棓击儿，胸背肿青，随以药杀之。明日，就富家索命。公知其奸计，械褚送狱，褚咆哮不即承。公召尉司，宿贼与褚同系，以计觇之。数日，言意相得，乃肯吐露。事既白，竟偿匄者命，一县称为神明。考满，换洛阳令。阳翟父老百余人，诣都堂请留，不听；县中为立生祠，以致去思之心焉。洛阳政成，召为户部主事。正大八年，超同知汝州防御使事，留为户部员外郎。官大中大夫、轻车都尉，彭城郡开国伯，食邑七百户，赐紫金鱼袋。河南受兵，中令君闻公名，以朝旨理索北归。侨居镇阳，辟万户史侯幕府行部郎中。岁庚子，辟尚书省参佐。癸卯，朝命擢授行六部侍郎、廉访使者、佩金符。公春秋已高，力求引退，往来燕齐之闲。以壬子冬遘疾，春秋六十有六，终于燕京开阳坊私第之正寝，实十一月之六日也。娶袁氏，封彭城郡君。子，男五人：长曰衍，奏差清沧盐司都提举；次曰衡，真定河闲路都提举；次曰衡，清盐司提举；次曰复；次曰元。诸子皆传家学。女二人：一适进士谢芝，一适士族张简。男孙四人，尚幼。女孙七人，二及笄者，适士族；余幼，在室。诸孤等以年月日奉公之柩，归葬于邳平梁邹乡孙镇东原之先茔，礼也。公幼有至性。生六岁，大中公下世，蒿葬燕城南僧舍。既冠，问知旅榇所在，将往迎之，太夫人钟爱于公，不欲使之远去膝下。公因东平乡赋，径至燕城。岁月既久，邱垅芜没，哀慕访求十数日，乃获。刻甓为识，官号宛然。扶护东还，州里嘉叹。公之立志，已见于此矣。百年以来，御题魁选，以赵内翰承元赋《周德莫若文王》超出伦等，有司目为“金字品”。及公经义第一，诗传三题绝去科举蹊径，以古文取之，亦当在优等，故继有“金字”之褒。连宰二大县，以经术饰吏事，虽击伏强梗，人不能欺；至于仁心为质，亦要其终而后见也。南渡以来，士子潜心文律，视师弟子之传为重。从公讲学者，如罗鼎臣、贾庭扬、李浩辈，往往甲乙擢第。其有功后进，盖如此。某早以诗文受知于公，千虑一得，极口称道。诸孤以碑铭为请，辄为铭诗以表公墓，而不敢一言私焉。其铭曰：

　　风雅三百正而葩，保以蔽之思无邪。诂训琐细春官科，莅政弗达奚取多。公昔治诗始萌芽，真积力久无复加。石磨玉琢绝类瑕，内美信厚外柔嘉。百里之命令所荷，铜墨卑品责望奢。是时军声振三河，星火馈饷供荷戈。筋疲力涸方藨瘥，独以砥柱当颓波。翁归记籍列等差，守以安静无敢哗。庶疫刚瘅公禁诃，流离颠顿公拊摩。三月报政民气和，昔也殿屎今笑歌。望公长剑冠巍峨，百未一试老涧阿。不龙不蛇贤人嗟，人言公材如命何？公家嘉树郁以华，会与毛、郑俱名家。墓碑有铭岂浮夸，刘宗淄川其未涯。

　　中顺大夫镇南军节度副使张君墓碑

　　癸巳之兵，既破河南，景贤微服返乡里。予每过宁晋，景贤必以杯酒相劳苦。予问：“君闲居何以自娱？”景贤为言：“吾平生嗜读书。丧乱以来，典籍散落，独有《通鉴》及《柯山书解》，日得专志如此，随写随读，颇若有所得。异时汩没科举，鞅掌簿书，殁于学业。下缺尚书省令史，考满，擢黄河漕运副使提举。丁外艰。服除，辟洧川令。前政有籍恶子姓名，揭之通衢者；景贤到官，遽命撤去，使渠辈知自新之路。迄终更，果无一犯者。有司以称职闻。壬辰二月，迁南京左警巡院副使。属岁饥，县官作糜粥以食饿者，日费菽米数十斛。景贤区处有法，鼠雀无敢耗，人受实惠，多所全活。六月，以洧川课最，升一阶，改开封令。九月，复以左警巡院副使借注之。大概景贤为人有干局，而以学术济之，为政不务表襮，人久而信，故所去见思。其年积前后劳，遥领镇南军节度副使、兼蔡州管内观察副使。官中顺大夫、上骑都尉，清河郡开国伯，食邑七百户。以丁未九月之七日，春秋六十有七，遘疾，终于家。越四日，葬于县西北唐城乡内王里之先茔，礼也。配清河郡君，王氏，同县处士有成之女，后景贤十年卒。子，男一人，即世莫也。女二人：长适平晋进士李铣，次适安肃进士陈惟良。男孙四人，女孙二人，皆幼。铭曰：

　　近民慈祥，其驭吏也静以庄。悃愊无华，愈久不忘。晚节而昌，幅巾故乡。神理昭然，饮食寿康。圣谟洋洋，咏歌虞、唐。殆天锡之，以为善之乐，归老下缺……

　　阳曲令周君墓表

　　君讳鼎，字器之，姓周氏。世为定襄人。曾大父万，力田为业。大父庆嗣，字荣甫，通六经，教授乡里者六七十年，乡人尊之。父丕显，字著明，质直尚义，好交结四方。获鹿世家，有以女婢诱陕右饥民为赘婿者，岁既久，并所生男女皆奴之。赘婿单弱，无以自解。著明冤之，示以文法及诉讼次第，累为有司所直，准生女从母，其余皆夺为良。尝自言：“吾后世当有兴者。”君，其长子也。幼颖悟，未十岁，大父教之六经，应童子举。平阳宿儒毕晋卿爱其风骨，谓当有所成，许之亲授赋学。年十六，即辞家从之。又二年，取平阳解名。三赴廷试，贞祐乙亥程嘉善榜内登第。释褐征事郎、五台主簿。未几，丁母王氏艰。太原行元帅府事翟德升，雅知君名，以便宜起复定襄丞。时中原受兵，所在残毁，民人保聚，多为胁从。君时佩银符，兼义军弹压，以为军力不足备敌，而人无所逃死，岂乐为背逆？凡所诖误者，一切贷之，县民赖以全活者甚众。明年，迁阳曲令、权河东北路转运司户籍判官、帅府检察。君严于自律，滴水不交部民。兵来，耕稼既废，军食为重，一府倚办于君。君悉力经画，取于民者均，而给于军者无所枉。内外翕然以公平赞之。府经历官输米入仓，数不盈斛，而仓官以盈斛受之。君发其奸，杖经历八十。德升赏君之直，以上尊饷之。又明年，雁门破，兵势骎骎而南。乡曲以太原不可保，趣君弟献臣就谋去就，君为献臣言：“城不保必矣。我臣子也，尚欲逃死乎？”献臣欲挈君妻子以出，君又不可，曰：“吾守官于此，而不以妻子自随，是怀二也。吾弟往，吾死于此矣。”乃与之泣别于北门之外。是岁城陷，没于兵，实兴定二年九月六日也。得寿三十有七。官奉直大夫。娶武氏。子，男一人，铁和；女一人，方幼。献臣既通贵，佩金符，以年月日奉公衣冠，葬于五村里西原之先茔，礼也。好问辱从君游，献臣以墓表见属。尚忆在汴梁结夏课时，君日酣饮，于世事略不介怀，予亦笑其迂缓。及入官，其风力乃如此，始恨交游半生，知君不尽耳。乃为述其故，且系以招魂之辞。其辞曰：

　　若有人兮洵且都，城复于隍兮徇以躯。羁魂伥兮冥素途，巫阳下招兮宜可呼。天厚子兮内美俱，绾铜墨兮握瑾瑜。处脂膏兮不自濡，植节苦兮甘糒蔬。护念所牧兮剧发肤，锄治强梗兮惠茕孤。宜贵而寿兮与德符，其孰秉之兮又孰除？蒙山之邱兮郁枌榆，复子之乡里兮返厥初。攓蓬之言兮直厚诬，舍我祖祢兮将焉如？汾沮洳兮参之墟，猰貐群走兮雄牙须。俱腐草木兮孰别区，魂兮归来兮安汝居！

　　奉直赵君墓碣铭

　　予尝爱予同年进士通许赵君，仕不近名，隐不违俗，蔼然有古人之风。故尝求其渊源，得汴人之贤者四人焉：曰王涧逸宾、王世赏彦功、游总宗之、学易高先生仲震正之。明昌中，故相马吉甫判开封，逸宾、彦功、宗之俱以德行、才能荐于朝，逸宾鹿邑簿，就请致仕；彦功以亲老调巩州教官；宗之让不受。三人者，趣向不同，而时人皆以高士目之。高出于世家，而能以清介自守，死心于六艺之学，隐居嵩山二十年，人望之，以为神仙。盖逸宾，则君之所师尊；而高，则其交久而敬者也。惟忭梁圣贤所宅，典章法度之所在，流风善政之所从出。兴廉举孝，养士太学，薰浓涵浸，作成人物之日久矣。虽其细民，溺于宣政侈靡之习而不能返；至于学士大夫，通经学古，安贫乐道，怀先王之泽，而不为风俗之所夺移者，故未绝也。语有之：“鲁无君子者，斯焉取斯？”殆君之谓欤？君讳端卿，字正之。其先浙人。远祖某，以商贩留东京，因而家焉。尝仕汉铁骑营指挥使，与宋宣祖有里巷之旧。及太祖取柴氏，有旨访求隐居，不为出，故终宋之世，为民家。其居通许，以教读为业者，君之曾大父讳弼者也。大父讳昱。父讳渥。居通许者，四世矣。君幼孤，养于叔父泽，资简重，薄于世味。少日，父教以科举之业，而于经学有所得；虽有声场屋闲，非其好也。兴定五年春，省试魁多士遂登乙科。释褐征事郎，守解州安邑丞，即闭户读书，无复仕进意。教诲子弟，以孝弟忠信为根本，身自表率，使知践履之实，不徒事章句而已。辟举法行。当路有知君之贤、欲以一县相屈者，君为书以绝之。正大初，修《宣宗实录》，杨礼部之美、赵内翰周臣连章奏君为编修官，召至史馆，力辞而去。执政闻君名，有欲求见之者，君深自闭匿，不使见也。天兴壬辰，避乱京居。车驾东狩，崔立劫杀宰相，都人闻变，求死无所。君方与正之对食，颜色不少变，投筯而起，叹曰：“知有今日久矣，尚何言哉？”其七月二十八日，以病终于寓舍，春秋五十有四。用覃恩，积官至奉直大夫。夫人同县李氏。子，男二人：长曰晋，次曰益。女一人，适许州仓副使穆鉴。男孙一人，六九，尚幼。晋等以某年月日，举君之柩，归葬于县东原之先茔，礼也。自利禄之学盛，且百年闲，有以经术自救者；私欲既胜，强为揉治之，往往龃龉而不相入。君天资既高，且恬于进取。其学也，优柔餍饫，久与俱化，眉宇津津然，望之知其为善人。君子力省而功倍，盖有不可诬者。晋来速铭，用所以知君者著于篇，而不敢一言私焉。铭曰：

　　郁如其充，涣如其融。六经之春，见服与容。彼合也人，我天之通。求人而得之，何计乖逢？环堵萧然，薇藿不供；商歌之声，天地满中。万物并流，至君而止。司南圣涂，发轫伊始。黄裳元吉，无庸青紫。华发元龟，望君百年。君游不留，道将孰传？松柏之邱，石表其前。是唯子赵子之墓，过者式焉！

　　史部直墓表

　　邦直，讳元，姓史氏。世为武陟人。某年，迁河内，乃占籍焉。曾祖良，祖万，父选，三世在野。母常氏，出士族，知邦直可以起家，力课之学，邦直亦能自树立。从乡先生王国光游，不数年，学业大进。遂擢兴定五年词赋乙科。释褐武陟簿。怀孟被兵已久，邦直安集有方，乡人赖之。秩满，以材选管勾三白渠，入为尚书省令史。宰相李公适之闻其名，问以三白渠利害；邦直以书对，细字满三十纸，推究源委，凡公私所以为弊者无不备。按而用之，强有力者将无所容奸。适之大称异之。迁管勾黄河漕运。未几，河南破，右丞仲德行台徐州，檄邦直守御，注授彭城令。寻，转充观察判官。危急存亡之际，多所建白，仲德甚倚重之。丧乱后，闲关东归。岁戊戌，十二月二十有六日，春秋五十有七，以疾终于州之私第。邦直为人躯干雄伟，望之如羽人剑客；而处事详雅，仓猝无失辞。事母孝，待故旧有终始。身殁之日，识者多嗟惜之。初娶某氏，再娶辽东高氏，某官之女。邦直无子，以侄为之后。以某年月日，葬于河内王封里之东南原。初，邦直殁之七日，而怀州乱，老幼奔溃，城为之空。高夫人暮夜挈家人避于州西南五十里之别墅；事定而归，家荡然无一物。蝗旱连岁，道殣相望，人谓从此无史氏矣。夫人攻苦食淡，存拊愚幼，入门应接，不减邦直生平。比营大葬，凡举十余丧，安厝如礼，生死受获，虽健男子，有不能办者。邦直可无恨矣。邦直，予同年进士，又交分殊款，其孤请为墓碣铭，乃论次之。其铭曰：

　　能者人，不能者天。得配而贤，独为始终之全。我铭诏之，以慰下泉。

　　御史孙公墓表

　　正大中，内帑被盗，所失皆慈圣宫珠具。上怒甚。公时为监察御史，被诏按其事，而无迹可寻。法官献疑，欲弃守者市，公执奏缓之。会赦，得原。汴民李氏女，有姿色，已许嫁矣。首相白撒之侄，恃势夺婚，且欲以为妾。夫家诉于官，官畏，徇不为理，遂诉于公。公为奏闻，诏还已许。八年，亲享太庙，郕国夫人温敦氏，过庙门而不偃盖。公劾奏，以为失臣妾礼。上不忍加姨母罪，敕有司杖御者百，仍罚俸以愧之。旧制，承天门非犒军不登。一日，上无故登焉。公奏：“人主不可示民不信。”上即日为公犒军。庚寅、辛卯以来，虽军出屡胜，而亡征已具。危急存亡之际，大夫士以自保为幸，或高蹈远引，脱屣世务；或酣歌纵酒，苟延岁月。公独正色立朝、耿耿自信，言事数十条，蔼然有承平之风。《诗》所谓“风雨如晦，鸡鸣不已”者，唯公有焉。公讳德秀，字伯华。其先泾州长武人。大父皋，遭靖康之乱，流寓太原之文水，因家焉。父栮、资禀湻直，乐于为善。时与羽人禅客游，尤喜赒恤贫乏，或养之终其身，且葬祭之。用公贵，赠朝列大夫。有子五人，公，其长也。幼颖悟，有学性；及长，游太学，有声场屋间。至宁元年，以三赴廷试，试补御史掾。兴定六年中，开封府解试魁台掾，考成，升尚书省掾。数月，以母乐安县太君成氏春秋高，乞归侍。俄，辟权国史院编修官。元光初，以选充丰备仓监支纳官。正大元年，擢词赋进士第，授奉直大夫。三年，辟京兆云阳令。行省以长安剧邑，而令非其人，用便宜以公易之。云阳之人相率请留，词旨恳切，宰相不能夺，还公云阳。六年，权行省左右司员外郎。七年，拜监察御史。终更，授太府监丞、遥领同知镇南军节度使事。壬辰之变，微服出汴京，客居大名，郁郁不乐，竟以成疾。以明年冬十有二月朔、春秋五十，终于寓居。权葬某所。娶要氏，吉州倅伯升之女弟，封乐安郡君。子，男三人：长颐，次观，次孚，皆习儒业。女二人：长适祭酒吉州冯内翰子骏之子亨，次适进士太原王楫。孙，男五人：崇仁、崇义、崇礼、崇智、崇信，皆习儒业。女孙五人，尚幼。公美须眉，容服甚都，家居整肃，遇物以诚；临官事官有法，丝发不少徇；其忧国爱君，出于天性。惜其遭罹季末，抱利器而无所试，见干行事者，止此而已。季子孚以王内翰百一所撰家传来乞铭，仆于公为乡人，敢用所以知公者为之铭，以致怀贤之思。其铭曰：

　　和臣不忠，忠臣不和。碑石有铭，百世不磨。公起太原，儒素为家。以貌言而观，上其柔嘉。怫然闻义而起，勇莫我加。创罢我扶，刚瘅我诃。不量寸铁之微，诉九阍而磔妖。白笔风生，朝著无哗。宗周不纲，荡而颓波；亦有不二心之臣，哀丧乱之宏多，幸大福之可再，愤却日而麾戈。念君平生，慨然长嗟。委蛇委蛇，豸冠峨峨。蓬蒿一邱，窘此涧阿。天之废商久矣，公其如命何，公其如命何！

　　萧轩杨公墓碑从金石萃编补

　　公讳振，字纯夫，一字德威，姓杨氏。唐酅国十九世孙。酅国□于□□以□□之下缺五字之下缺四字县人酅公以行基嗣。行基生棻，棻生温，温生幼言，幼言生颙，颙生皋，皋生免，免生珍，珍生光赞，光赞生怀顺。怀顺官金紫，仕至西台御史。袭封至五代汉，国乃除。夫人彭城刘氏。有子十二人：长曰公侯，次曰公神、公留、公贤、公洪、公素、公石、公祚、公良、公通、公演、公伏。始□世□□诸房所居，号十二杨村，总谓之□杨氏。公侯之子舜靖，舜靖之子信，信之子禹，禹之子言，言之子宗，宗之子懋。懋配裴氏，于公为□父□金□□以太宗之家□祭祀下缺三字杨葬皆从西台君子超道超道，配尚氏。正隆闲，避王统制之乱，寓乾州南自□族人号□□翁。公□□翁次子也。幼喜读书，与□□张子□□尝手钞经传。尤爱王符之论，与宾客谈，时称诵之。弱冠，仕州县为属□□兴郡王□□西下缺三字知公名选之□从甚信重之公□为王□□与民皆吾人夺彼与此其利安在王叹曰我正以此□罪今日之后□命下缺五字言哉下缺三字吏有□□山□□名□一□以□□当之□公谓同列□夺人之□又诬以罪岂朝廷意邪吏□□泰和□见公府文移下缺五字谓所□□我往在丹州时见下缺九字以□文相欺比来官□殆似之□及泰和律下阅之逾月不乐者□之乱下缺十字不如下缺三字统不□如制圣人立法□从□□人情不下缺三字亦□我于法□未尝见一事可与相当者□比附为下缺十三字乃事□先为之防□犹下缺四字以障江河必无是理知不可行将下缺三字易纷纷不已安得不乱下缺十九字令下缺三字富下缺五字安下缺三字时皆处□僚公率为□礼又大举显道下缺三字以事□上官几下缺六字之下缺七字喜□□大官公之知人多下缺四字学古文戒之曰无独与同辈较优劣能似古人乃古文尔吾虽□能想理当下缺三字以下缺五字公□公□□若欲吾儿读此邪必欲学诗□当从毛诗读不然亦须读杜工部诗耳我见界上官□□两国□□贾下缺四字无的下缺六字乎复何望焉所谓读毛诗者□如下缺三字茹欲儿辈就地头买之耳以贞祐三年三月二十有五日春秋六十有三终下缺十一字崔氏生子燧继室阌乡程氏生子下缺四字炜辉继室晁氏生子□□炳举进士奂□辟东省下缺三字恒安抚司经历官□部令□诸孙六□以明年正月七日葬公于州南小□村新茔□南翁墓次三夫人祔焉礼也公□雅重仪矩可观家居未尝有惰容子弟见者必下缺三字乃前有所问非反复思之不敢对也当官公□所平反甚多尝夜闻□里中儿为其父作黄箓召诸子告之曰某家作佛事人谓之有孝心我视之殆儿戏耳此人我同列其继狱我知之矣人有□曲世人□有不□□之为直者□欲赂神邪我平生执法过误或有之至于故以□□物□□无□也后日□不讳慎勿为此以为识者笑耀人李安下缺三字公尝赠以□□引云纯夫吏业而儒行家贫而好客居今之世而□□金帛而□□墨是四反也□□名流其□□公如此故尝论关中风土完厚习俗不数易正隆大定间去平世为未远公生于其间世族之所□风化之所□□以资□之美君子之言长者之事宜不学而能之况志于学如此□今焕然学为通儒有关中夫子之目往在下缺三字宰相□信下缺四字礼下缺十四字李都下缺五字司之纯皆所□行与□盖自百余年以来关中士大夫有重名者皆莫能出公右下缺五字知□□铭曰

　　酅唐虞□世□奉天子孙下衰混迹齐编□公下缺五字全下缺十四字则下缺九字殆造物下缺三字之下缺五字穷之□然则古所谓□圣□□□命所下缺

　　卷第二十三

　　碑铭表志碣

　　故河南路课税所长官兼廉访使杨君神道之碑

　　君讳奂，字焕然，姓杨氏。干之奉天人。唐酅国公之二十世孙也。谱系之详，见君自叙，载之先大夫墓铭，兹得而略之。曾大父楙，大父超道，父振，是为萧轩，翁及上二世皆在野。母程尝梦东南日光射其身旁，一神人以笔授之，已而君生。萧轩以为文明之象，就为制名。君甫胜衣，尝信口唱歌，有紫阳阁之语，扣之不能答也。未冠，梦游紫阳阁，景趣甚异。后因以自号。年十一，丁内艰，哀毁如成人，日蔬食，诵《孝经》为课，人以天至称焉。又五年，州倅宗室永元谓翁曰：“若老矣，守佐重以案牍相烦，闻若有佳儿，姑欲试之！”即檄君为仓典书。时调度方殷，君掌出纳，朱墨详整，干岁终，无圭撮之误。倅爱之，谓他日当有望，劝之宦学。师乡先生吴荣叔，指授未几，迥出伦辈，赋业成，即有声场屋闲。不三十，三赴廷试。兴定辛巳，以遗误下第。同舍卢长卿、李钦若、钦用昆季，惜君连蹇，劝试补台掾。台掾要津，仕子慕羡而不能得者。君答书曰：“先夫人每以作掾为讳，仆无所似肖，不能显亲扬名，敢贻下泉之忧乎？”正大初，朝廷一新敝政，求所以改弦更张者。君慨然草万言策，诣阙将上之。所亲谓：“其指陈时病，辞旨剀切，皆人所不敢言，保为当国者所沮。忠信获罪，君何得焉？”君知直道不容，浩然有归志，即日出国门而西。教授乡里者五年。岁己丑，乾州请为讲议，安抚司辟经历官，京兆行尚书省以便宜署君陇州经历，皆辞不就。再以参干恒二州军事。亲旧为言：“世议迫隘，不宜高蹇自便。”始一应之。庚寅，京师春试，授馆左丞张公信甫之门。张公尝谓人曰：“诸孙得君主善，老夫沾匄抑多矣。”癸巳，汴梁陷，微服北渡。羁孤流落，人所不能堪，君处之自若也。冠氏帅赵侯寿之延致君，待之师友闲。会门生朱极自京师辇书至，君得聚而读之。东平严公喜接寒素，士子有不远千里来见者。严公久闻君名，数以行藏为问，而君终不一诣。或问之故，曰：“不招而往，礼欤？且业已主赵侯矣，将无以我为二三乎？”戊戌，天朝开举选，特诏宣德课税使刘公用之，试诸道进士。君试东平两中，赋论第一。刘公因委君考试云燕。俄，从监试官北上，谒领中书省耶律公，一见，大蒙赏异，力奏荐之。宣授河南路征收课税所长官、兼廉访使。陛辞之日，言于中令公曰：“仆不敏，误蒙不次之用。以书生而理财赋，已非所长；又河南兵荒之后，遗黎无几，烹鲜之喻，正在今日。急而扰之，糜烂必矣。愿公假以岁月，使得拊摩创罢，以为朝廷爱养基本万一之助。”中令甚善之。君初莅政，招致名胜，如蒲阴杨正卿、武功张君美、华阴王元礼、下邽薛微之、渑池翟致忠、太原刘继先之等，日与商略条画约束，一以简易为事。桉行境内，亲问监务，月谋如干？难易若何？有循习旧例，以增额为言者，君诃之曰：“剥下罔上，若欲我为之邪？”即减元额四之一，公私便之。官长所临，率有馈饷；君一切拒绝，亦有被刑责、没财物于官者。不逾月，政成。官民以为：“前乎此，盖未有漕司惠吾属之如是也。”在官十年，乃请老于燕之行台，以犹子元桢袭职。壬子九月，王府驿召入关。寻，被教参议京兆宣抚司事。累上书，乃得请，闲居乡郡，筑堂曰“归来”，为佚老之所。虽在病卧，犹召子弟秀民，与之酒，谕之曰：“吾乡密迩丰镐，民俗敦朴，儿辈皆当孝弟力田，以廉慎自保，毋习珥笔之陋，以玷伤风化。”及病革，处置后事，明了如平时。敕家人：“吾且死，勿以二家斋醮贻识者笑之。”遂引觞大噱，望东南炷香，命门生员择执笔，留诗三章，恬然而逝。春秋七十，实乙卯岁九月之一日也。后五十七日，葬于郡东南十里小刘里先茔之次。夫人陈氏、刘氏祔焉，礼也。君三娶吴氏。子，男四人：保烜、万驹、嵩山、缑山，皆早夭。驹郎者，在孕有异，风骨不凡，龆齓知读书，八九岁闻君讲授，即通大义。寻为人讲说。十二，以羸疾至于不幸。君丧之，尽然有童乌之感。女四人：长嫁郡人张篪，次华阴王亨，二幼者在室。初，泰和、大安闲，入仕者惟举选为贵科，荣路所在，人争走之。程文之外，翰墨杂体悉指为无用之技，尤讳作诗，谓其害赋律尤甚。至于经为通儒，文为名家，不过翰苑六七公而已。君授学之后，其自望者不碌碌，举业既成，乃以余力作为诗文，下笔即有可观。尝撰《扶风福严院碑》，宋内翰飞卿，时宰高陵，见之，奇其才，期君以远大。与之书曰：“吾子资禀如此，宜有以自爱，得于彼而失于此，非仆所敢知也。”君复之曰：“辱公特达之遇，敢不以古道自期？”飞卿喜曰：“若如君言，吾知韩、欧之门，世不乏人矣！”兴定末，关中地震。干守吕君子成，遍祷祠庙，请为祝文；凡二十有四首，援笔立成，文不加点。在鄠下日，中秋燕集，一寓士忌君名，讽诸生作诗，请君属和。君被酒，谓客曰：“欲观诗者，举酒；欲和，以次唱韵。”意气闲逸，笔不停缀，长韵短草，终夕成三十九首。长安中，目为《鄠郊即席倡和诗》传之。性嗜读书，博览强记，务为无所不窥。真积力久，犹恐不及；寒暑饥渴，不以累其业也。中岁之后，目力差减，犹能镫下阅蝇头细字，夜分不罢作文。剗刮尘烂，创为裁制，以蹈袭剽窃为耻。其持论亦然，观删集韩文及所著书，为可见矣。礼部闲闲赵公、平章政事萧国侯公、内翰冯公、屏山李公，皆折行位，与相问遗。御史刘公光辅、编修张公子中诸人，与之年相若，而敬君加等。河朔士夫旧熟君名，想闻风采，又被三接文衡，有在所过求见者，应接不暇。其为世所重如此。暮年还秦中。秦中百年以来，号称多士，较其声闻赫奕、耸动一世，盖未有出其右者。前世“关西夫子”之目，今以归君矣。有《还山集》一百二十卷，《概言》十卷，纪正大以来朝政号《近鉴》者三十卷，《正统》六十卷，其自叙曰：“正统之说，所以祸天下后世者，凡以不出于孔孟之前故也。且夫汤武之应天顺人，后世莫可企及，犹曰：‘予有惭德，武未尽善。’后世僻王，乃复赖前哲，概以正统之传非私言乎？今立八例：曰得、曰传、曰襄、曰复、曰与、曰陷、曰绝、曰归。始皇十年，贬绝陷者何？惩任相之失也。太宗传之，而曰得者何？志夺宗之恶也。责景帝者何？短通丧也。责明帝者何？启异端也。与明宗者何？有君人之言也。与周世宗者何？世宗而在，礼乐可兴也。”如是八例，其说累数十万言。以谓不如是，则是非不白，治乱不分，劝戒不明。虽历百千万世，正统之为正统，昭昭矣。此书往往人闲见之。有诘难者，则曰：“吾书具在，岂复以口舌为辨？后世有赏音者。”君不治生产，不取非义。仕宦十年，而家无十金之业；然其周困急，恤孤遗，扶病疾，助葬祭，习以为常，力虽不赡，犹强勉为之。与人言，每以名教为言。有片善，则委曲奖藉，唯恐其名之不著；或有小过失，必以苦语劝止之，怨怒不计也。评者谓君志立而学富，器博而用远，使之官奉常，历台谏，掌辞命，治宾客，必有大过人者。白首见招，日暮途远，有才无命，可为酸鼻！丙辰冬十月，予闲居西山之鹿泉，员生自奉天东来，持京兆宣抚使商挺孟卿所撰行状，以墓碑为请，且道君临终念念不相置，留语殷重，以撰述为顾。惟不腆之文，曷足为君重？窃念风俗之坏久矣！冰雪冱寒，往复四千里，为其师为不朽计，门弟子风谊如生者几人？此已不可辞，况于平生之言？乃勉为论次之，而系以铭。其铭曰：

　　有文者螭，于趺者龟，是为关西夫子杨君之碑。顾瞻佳城，泫焉涕洟。学道之难成，使人伤悲。君擅名场，深藂孤罢。迨乎骈俪而变古雅，快潜蛟之云飞。谓君不逢欤？奋回溪而渑池，一命而佩金紫，何若若兮累累？酅宾于唐，世久衰微。河润九里，蔚松橝兮增辉。谓君为逢欤？徒以文穷而自喜，斩伐俗学，力涸筋疲。世无玄圣久矣，望伯起其庶几？白首《太玄》，坐为悠悠者之所讥。翳正统之无适从，职予夺之非宜。君排诸儒，斥偏执与诡随，彼月旦之有评，且曩是而今非。岂有一定罪功之名，而概终世之成亏？我黜我升，我招我麾，不主故常，不贷毫厘。自我作古，奚窃取为？自非慨然任当仁之重，能不惧于西河之见疑？惟鼎之为器也，虽小而重，屹神宝而弗移。孰谓汉、唐甚盛之际，亦不免于穷运之攸归？我车司南，尔辙背驰，传者嗟谁？异时有如君家子云者出，邈千载兮求知。

　　刘景玄墓铭

</div>
    <div class="pagination">
<a href="遗山集_page49.html">上一页</a><span>...</span><a href="遗山集_page45.html">45</a><a href="遗山集_page46.html">46</a><a href="遗山集_page47.html">47</a><a href="遗山集_page48.html">48</a><a href="遗山集_page49.html">49</a><span class="current-page">50</span><a href="遗山集_page51.html">51</a><a href="遗山集_page52.html">52</a><a href="遗山集_page53.html">53</a><a href="遗山集_page54.html">54</a><a href="遗山集_page55.html">55</a><span>...</span><a href="遗山集_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
