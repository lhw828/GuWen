<!DOCTYPE html>
<html>
<head>
    <meta charset="UTF-8">
    <title>烛湖集 - 第 4 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>烛湖集 - 第 4 页/共 19 页</h1>
    <div class="content">　　上李提举简
　　某愚陋不足仰窥大君子之事业窃甞伏听士论恭惟某官词林威凤学海老龙道徳文章爲世师人物风采爲国瑞颖脱尘垢蜚翔云霄雍容承明出入省户上深器之业将大用特縁故事薄试外郡畀节留都趣徙畿甸前席之思已切持槖之召非逺经纶康济皆公分内某方与海内民物同一跂望
　　又
　　某贱不敢妄论当世甞惟汉刺史以六条察所部举劾守相二千石其权任甚重而令行禁止百吏奉法豪猾敛手贫弱得职其功用甚大今部使者诸道相望皆得行刺史故事然比日权少轻矣夫任天子耳目之寄于畿甸之近绳一小吏反致动揺则夫位下而势孤者将一伈伈睍睍俛眉拱手听命于珥笔之民而可欤我公仁勇处此其必有道而若某者方将依倚台治以自存于风波之区则不能无惧也是以敢私言之
　　回兴元宇文尚书简
　　某俶问天倪式循月令维兹凄风戒寒不审褒斜之南气何似敬惟命世哲人当福天下繁祉锡庆山峙川増然不胜惓惓爲国自寿重请于下执事
　　又
　　某伏以某官驾风鞭霆之气骑麟翳凤之姿溢爲文章见于事业海内人物敛手莫敢争顔行者文昌硕望咫尺泰阶顷乃浩然西归两屈藩翰盖膏泽将加于广宇而髙情先厚于故乡小讫外庸入秉端揆继此其时矣
　　又
　　某惟汉中形势号五百里石穴而南郑爲都会盖西蜀六十州之命也上倚公重难以选代进秩回任此虑深逺若某之愚冐当西寄襟喉所系唇齿焉依抑何幸甚
　　又
　　某无似平生结契门墙幸不薄慈恩聨题枢属接武虽升沉顿隔而奬念不遗夤縁孤踪浸越涯分敢不自知才疎性拙年晩意衰已万万不堪时用误防隆委承乏西州乃复与麾下分壤合治讲兄弟之政伏惟不替旧好借以辉光赐之诲敕使得寡过是有大望
　　回襄阳张尚书简
　　某一昨阙于起居之敬诚以班行追逐罕暇日寻复被命适万里大暑挈家浮江意绪怱怱不自知其疎怠谅防寛察旅泊沙市望岘首七八驲无从一造堦戺瞻企胡可容言风露益凄凉敢乞爲天下国家千万自寿重
　　又
　　某恭以门下地望器业声威功绩杰出一世调元造命之地自其分内故物分阃襄汉虽诚当今上流形势最急处上之委重公之请行意故有在然歳律一周规摹既定方畧既明可以归中建防而遂其所欲爲者锋车追召理不淹久便当趣装以俟
　　又
　　某疎拙麤戆实无尺寸才力可爲当世损益盖门下所素知自顷过防推奬侥逾涯分每自愧恧日思退处田里而误恩横加畀以蜀寄牢辞不获黾勉此行深惟此方事力积至今日可爲寒心而本末宏阔未易着手将何以称塞明防慰答逺民惟髙明最爱我厚且郑乡利病了然胷中切求良规使得试自鞭防非复肝膈常语敢以啓陈用布梗槩伏乞领畧
　　回成都王运使简
　　某窃惟某官抱负宏伟发挥精明好仁恻怛如木生春见义勇敢若水赴壑逿歴中外声震业光仗节两川益以宣布上恩勤恤民隐爲事古人所愿得十数公落落参错天下能令万物吐气者公真其人爲民小留入阶显用某实以爲世道庆
　　回杨总领简
　　某肃天倪已循月令鼎防赘请笔舌所慙抑君子有四时所以宣滞致和岂曰私爱其身实爲天下自重伏惟执事尚敬无忽
　　又
　　某窃惟某官于今天下爲文章家所谓相如子云再生蜀此搢绅韦布所户知也至其清髙正直如金茎露如朱丝弦忧国忘家用意至到从容剸裁动中绳尺则非贤有识甞交门下者罕能知之颛使西州既四易节委注益重声业益光兹惟两宫用人之明而公之才徳乃大信于中外弼谐赞襄之任将自今始宗社幸甚
　　又
　　某甞从诸公长者论天下事以爲蜀六十州繄国家本根地而取民养兵日朘月削有司不知所补捄又益甚之士大夫自东南来或未熟本末源流徒毛举细微无以宣畅天子徳泽而旁观相牵制复有不容越俎之叹谓当就择西州之望付以军计使与父兄子弟大议变通之防要以上无兵兴之忧下有生聚之实乃可恃以长久厥今天啓圣明正以兹事属公公亦慨然以身任之幸毋失时熟计条上某敢再拜以相赞
　　又
　　某孤直自信少壮亦颇喜事老至意衰无能爲矣上恩异甚猥付全蜀丁宁备至怵愓此来未知何以称塞然制阃虚名亦无由大芘其民独倚门下搜军实虑财用汲汲如前所云者某虽无似庶几相与挈持纪纲以助成一段奇事他日载名竹帛某与有荣焉是则大望
　　又
　　某浮家西来方泊荆渚水稍落当上瞿唐敢驰素书以通诚意可笑荒芜尚惟恕览
　　回京制帅贺交割简
　　某谨时修问未罄衷曲载惟调元赞化之手泰阶六符方将待以清理旗纛次舎岳只川后实先后之岂容有隂阳之沴干其间哉抑重臣爲国爱身之道尚其加毖无忽则所大望
　　又
　　某惟某官人物器度之伟独立一世惟皇上帝生此良弼使光辅我国家慈皇知之而欲稔其功业闻望以信服天下用先畀四路六十州兵民之权而属诸嗣圣今西南安靖威烈赫然无复劳上顾忧温诏东归麻案之宣有日四海方倾耳企足以观真宰相之规摹方略甚盛甚盛
　　又
　　某恭想趣驾锋车空留玉帐顿失雪山之重愁杀锦城之人攀辕卧辙割镫截鞭愿公少徐其驱不知当宁侧席之思不容违也某愿展交承之拜躬陈贺谢之辞敢请会期使得伺道左不胜遡风以俟
　　又
　　某头颅如许才力阙然愓承上命冐爲此来瞻言前躅未知所继亦既拜受印章见吏民于境上忧深责重惧不能任以爲公羞古人以告新爲忠况门下之于某爱予缱绻非一日哉条列事宜明赐教示鞭其愚而箴其疾万幸毋靳
　　回潼川刘漕交驰简
　　某伏以某官正大之学迈往之气杰立一世磊落潇洒如太华三峰照映霄汉不待区区赞说朝廷今极清明决不使汲长孺久居外锋车旦夕且至归当益任春秋之责惟公勉之
　　又
　　某一自执事去国每独西向矫首恍然想见英风劲气爽我毛发不知有山川道途万里之隔也又不自意被命西来乃真得相从于雪山之东月峡之西握手吐心快洗湮郁其何喜如之
　　又
　　某孤戆之迹推迁过分已媿无补误恩横加付以蜀寄受命引道日夜自念大惧不足塞职执事既副西州之望又甞参谋中权今复持节东道耳目浃洽思虑精逺矧惟大忠至正深懐国家根本之忧皇华之词干旄之告吾不于门下望而谁属面命耳提之未足则条列畀之使铭坐右公无靳焉
　　回新除杨总领简
　　某恭以某官人物议论之髙器业局度之伟不独西州冠冕正自中朝羽仪优游东阁之上僚咫尺甘泉之法从而急流丐外昼绣言归天令全蜀徼福于公顾恐宣室兴懐予环在道未必容旬月去君侧耳
　　又
　　某惟蜀民困于兵赋将七十年张弓不弛识者寒心久矣此其权在外大府有如大寻根源细论赢缩宜若有可爲者然虽仁人君子居之犹未免以爲难则某之所未快而不敢必其说也以大卿平日所自任而郑乡父兄子弟亦以注望于大卿伏惟幸留意焉
　　又
　　某曩陪朝迹最防不鄙相善也来时祖帐之缱绻赠言之丁宁铭心结佩靡敢忘去顾惭疎卤不任蜀事有负相期之笃今其何幸大卿自以玉节出董兵饷而某也得委身以托同寅之赐庶几免于罪戾喜可胜言
　　与夔路赵安抚交驰简
　　某问有俶悃诚未殚暑去凉多山髙峡急坐啸之乐福履且宜益尊其生入当大任某敢以重请
　　又
　　某窃以某官学到古人望隆国士孤立一意以结明主至诚自尽而忧吾民出入中朝勤劳外服贤业良显师言甚都防门地雄帅阃事重小屈镇拊用寛顾忧宣室有懐追锋即至期公者大岂某之私
　　又
　　某无似甞欲偏交天下贤杰然以执事之英声茂实平昔游居相望不过数百里间每独差池未一识面致此缺然老适天涯顾得分壤合治聨兄弟之好又幸道出府下便当倾盖以冩此懐喜何可言
　　又
　　某疎戆不善谐世少颇喜事老已息心立朝无堪防恩过厚委寄全蜀不堪逺行地大力殚忧深责重未知所以称塞隆指慰答逺人幸倚名贤分镇要壤肘腋之助肝胆是同公乐告之某知免矣
　　回防路王提刑简
　　某恭审显奉赞书肃将使节光华鼎盛庆惬可量巴渝爲蜀东门山谷阻深与夷落相出入民贫土瘠刀耕火种而吏或不奉法令重侵扰之诚得明刺史弹治抚摩万物吐气一道防福可待矣幸甚幸甚
　　回防路赵安抚简
　　某窃以某官学博而才髙器大而识逺握兰省户秀出班行仗钺边陲望耸夷夏今兹镇抚三巴威惠翕赫儒者有用如此真足爲吾道光宣室思贤召节当旦夕至论思献纳非公孰宜钦竚钦竚
　　又
　　某比一再奉书而亦叠拜子墨客卿之贶荷甚慰甚合并在望非不愿速长年三老告以宿潦未收船泊下牢数日水落石出始能西泝今既入境承教真不逺矣何喜如之















　　钦定四库全书
　　烛湖集巻五　　　　　　宋　孙应时　撰书一
　　上晦翁朱先生书
　　某毎日不敢全自懒废但书院中教数小子弟无半日闲读书既少工夫朋友相聚又濶时一相过或只闲语数刻彼此俱成荒唐以是空度日月虽自谓念念不忘追计则无新功岂不每知愧惧思自砥砺顾亦易成消歇先生罪其懦弱此安所逃但某自騐顷年虽颇分明奋迅然却全无经歴意象落空只成轻妄后来屡偾屡起不过如此自去嵗与子约相聚以来乃稍收敛精神向内实处较騐大见欠阙乃知俗心鄙习殊未能去与古人相去何啻天壤今来所用力处且欲得信实不欺虚已下人取善掩恶消磨平常矫伪好胜之心庶几循是以复乎情性之正而益消其利欲之恶病未能也故且欲量力守分简静自养而不敢过意作之使髙恐虚髙而实无积累之地耳读书未多见理未广人情世故未谙悉亦姑随处自勉未敢泛然欲速以自病其心不知此后竟有至时否逖逺师门无由考质愚意如此敢尽禀露望赐痛加警诲
　　又
　　昨者不揆僭冐輙以先人铭碣为请三月十日间所遣人方还拜领书赐慰拊矜恻不简贱愚缄致赙布诚意是将而兴哀幽魄追嘉其平生而恵许以不朽之托不肖子孙将何以任此举家感动知幸知惧是月之末崇礼被檄还自台州来相与读尊诲相泣云还家下当即遣人诣伺候于时极匆匆某不能便拜书附之而托崇礼以并请然今未知其已遣与否晷景如流不胜防防之心大恐两成因循谨作此禀趣崇礼速发两家傥遂皆拜大赐泉壤交荣诸孤死无恨矣哀恳哀恳乡邦不幸石编修叔又下世伏想先生闻之尤为悲伤某忧居未尝出门然无以为家不免于湖濵萧寺聚集二十余生近墓且便家往来其间病躯近稍胜前矣恐欲赐知
　　又
　　六月二十二日某拜覆先生知郡寳文郎中今春崇礼所遣人还伏领赐报之重不胜敬感比来杭都得窃观所遗应之近书审已佩印开府体力胜健漳南僻逺应接人事简于他邦仁声先路固已消伏嚚犷条流纲纪拊驯两月伏想公堂穆然不妨左诗右书之乐即兹近秋暑事行退惟天夀斯文尊候动止万福某忧苦病瘁偶不即死四月朔遂巳免防追痛罔极之心宁能有意斯世母养所驱强复求禄已调严之遂安今三年缺选人试邑众谓非宜然既无他觊幸心姑惟地近可以尽室同甘苦是计独恨太贫又须复作时文保社不得闭门尽力数书以从素志亦无可奈何也某年已三十七大祸以来已觉目昏发白健忘特甚此身他日不敢预知惟是耿耿夙心乡慕义理每对圣贤遗言颇亦切身知味邪思妄动随自刚制不至甚难阅世淡泊忮求亦寡然而气质未重规矩未严析理语滞应事胆薄自视枵然一庸人耳故愿委身师范日月渐摩庶几变化之益始凉秋负笈武夷此志已决今望治所道逺加倍又复不能伏惟先生怜轸特厚念其如此时教敕之异时候伺请祠北还犹可遂此大愿也宁海一释子名正因者顷深于禅且有实行已忽省念人伦天分不应絶灭遂屏其书归心程子之训欲还冠巾而母老无家姑寄食一墓庵以为养其人未四十言语气象殊非苟然者某未识之然得之于宁海一学子王定定与因同志不妄也先生记此人终成就之乃一竒事附便贡禀未究百一惟乞相时保重不备
　　又
　　某年益长读书求巳之念自不容不切然不能储菽水逃山林恐终汨没妨夺敢不兢兢自勉惟浅暗疑塞末由一一求正师门殊自惜此日月也先生既牧一州又方奉行地政良须多事賔僚掾属多贤才不相负否尚同之弊逺佞之戒昔贤所不敢忽责大指不小苛长人之道区区愚忠伏惟先生不忘留意焉某先人墓碣之请防念及不置倘可令先众人拜赐岂胜存没幸愿事简文直或恐不大劳思虑耳僭越喋喋死罪
　　又
　　某拜覆先生运使修撰郎中冬仲霜晴恭惟天夀斯文尊体动止万福某去冬寓状之后今春遂安趣戍以三月十八日到官小邑积弊不纲之余緜力支吾日觉多事乆欲专人拜书因循不克八月间潘恭叔处始传至先生初夏漳南所赐教及四经四子诸书仰惟爱念不弃如此捧拜不胜感激惟是中间伏闻冢嗣之丧想惟尊怀悲痛何以堪处区区失于犇问今日月浸乆当渐渐寛释或言自临漳还即卜居建阳邑中是否比者防漕之除亦既不听辞免不审尊意出处定何如得子约书却言上意甚惓惓恐先生必当一出来未敢知其然否也地政之行谅有成绪寻巳寝罢今之用人欲使行志不亦难乎公论未亡故以虚名相容直为观美耳先生齿发如此岂堪驰驱奔走于无能有为之地邪愚见妄发僭易皇恐叔晦沈兄不幸谢世此淛中之梁木一坏岂易复得先生必为哀痛身后家事更是可怜某适来此不得致经理于其间也念其所以不随世磨灭之托尤惟先生是望未知巳纳事实与否切愿早成就之某先人墓碣幸防开谕谓不渝前言恨不得负笈欵门日日伏请亦惟亟垂大恵崇礼毎书来尤祝同申此意也某去冬本巳诺史魏公之招未成徃而为此来作县虽劳苦无他出得日夕老母之侧此其本计也但地瘠民贫月赋烦重十年易九令其间摄官又多以此百事废坏随力尽心仅能去其太甚所先者使民各得言其情故饥渴易饮食之人颇益相安未知乆复何如学校废三十年稍为整顿招师受徒其中虽未免令习时文然法语所及亦稍有相向者区区于此聊复自试但应接不暇无省事读书之功要非浅学所宜且平生意念自着邱壑黾勉世事常非所乐若求知干进之累则自省颇无夹带也向来随所读论孟诸经或思虑所及极有欲质疑处若得一二年闲静可以抄出今未知何时有此工夫而嵗年忽忽聪明日不及前柰何素防教奬期待之重因自禀叙僭渎多矣所刻经子极有益于学者但所疑古文书序实騃滞未能晓且只一意尊信以为此汉晋儒者所不见之书而后人得见之不可不谓大幸若中庸章句中哀公问政一编疑圣人于哀公未必直説许多或者家语反抄中庸入之又颇疑大学所定其他皆分明只淇澳一叚恐或本在首章正经之下通证明德新民至修身为本之意似差混成而于旧本下文连接亦顺然此乃先生数十年精思熟讲然后出之岂可轻议顾心之所怀不敢不吐既末由面请复未及别録輙附见于此乞赐批诲师门尊眷恭惟中外万福某老母留此安健二兄在里中常得书不足勤念道逺不胜依慕伏惟以时倍万保重不备
　　又
　　某拜覆先生宫使修撰郎中伏自去冬领报教吏役鞅掌怱怱至兹不克嗣状瞻慕之诚所不容言即此暑气方盛恭惟燕居超然尊候神相万福向来足疾当不复作建阳宅第已毕工否賔客书疏之劳诚无所避之然较之在官要须得休养精神绪成著书之功以恵后学斯文幸甚某将母戍邑十五阅月不敢不随力尽心民情相向颇騐古意之可复至于精神文理之间则益其难也偶邱丈帅蜀见挽为从事初亦辞之而书来益勤幸母氏强耐不惮逺适区区伏念因可求天下竒闻伟观以自广遂许之行矣士友之论或谓不宜然某自计恐未害义不审先生谓如何也夙昔所欲剖露请益竟以汨没不能条呈輙有近作亭记等録乞指诲某踪迹愈逺归期大约在二年外惟先生千万为国家天下自夀下情至祷师门大眷伏惟中外万福昨防教以孔安国书序非西汉文章未知信然但于书小序犹未敢疑其非孔氏之旧耳太史迁实效此体以叙其史必尝见鲁壁之藏未知其所见者有与此小序异同可考否也区区困于作吏更无考订之功殊自恨潘端叔袁和叔皆重罹忧患极可念某所遣人欲乞速发囘盖踪迹恐月末离此庶令追及于临安也不备
　　又
　　某拜覆先生判府安抚修撰郎中前年秋过武昌拜状托詹总卿寓便必达自入蜀不能继问起居惟积瞻仰即日季春暄和伏惟天相道德尊体动止万福比者恭承优诏起畀雄藩恳词未听不审先生或可强且一出否今当已有定处矣某曩者受辟之后卒然改计辞亲独游甚不自得又闻伯兄之讣便力谒归防同官呉斗南先谢去而主人初到蜀实有内外调防之责迤逦苛留嵗晚乃得遂今始过巴陵四月末可到亲旁耳蜀中形势畧所徧览北度劔栈抵武兴西登岷峨南过戎泸而归去年四路幸皆中熟邱丈虽有严称而极简静吏惮而民德之人或传其过甚皆妄他邉乆缺帅亦頼是邱丈有以镇压之然向时物议重于变置故将之家尤过今张侯往自慰西人之望但襄阳便为的于其旁良未宜耳去秋以来伏想先生忧时特甚幸已顿寛未知后复何如耶尊体康强脚疾不作否荆门陆先生遂止此可痛闻其啓手足告学子惟先生之教是从惜其前此自任之稍过也昨尊谕附刘殿院书寻达之近防府欵见出所得先生去年书刘却付一缄并文籍三掩在此邱丈亦有书掩俟到乡専人赍达未敢轻附便某犹带贱事托禀议为名且径归省老母而治伯氏之葬俟到家即申解职来春却到部恐欲赐知此状托岳阳王使君候便未究所欲禀惟乞加防眠食为斯文自夀师门大眷中外万福谨状不备
　　又
　　某自入蜀不得访便拜状比归过巴陵见王使君言与先生同里相厚善托以一书计无不逹即此首夏已微暑恭惟天夀斯文尊候动止万福长沙之命再辞既不得请或须强起则当已引道矣闻湖湘之民乆巳望风鼔舞但今时所至索整顿处极多坐视故非所忍欲为复未易遂政恐才出又当思归耳年来中外气象如许不胜草野惓惓之忧知当柰何某江行多逆风今方至秣陵向来未曽游此幸任兄伯起蹔此盘礴连日追随登览更三两日即去过临安未暇入城径归亲侧区区雅有隐居读书之志年逾四十不应终自汨没未敢徒言云耳顷防教以易学端绪深愿从事于斯亦尝求得先生易説实多唘发他日稍闲得条所疑以请惟是未知何日从容师席庶几于卒业也邱丈刘丈各有书及文籍委转达恐先生成湘中之行则负迂回淹乆之罪今輙寓留皇甫帅军中必无浮沉皇甫公勤亷而好礼其用意自非他将比意中更欲其用晦而明勿斥同列之短则身安而国有頼盖此一路径更是实繁有徒此帅或不容于时所系不小也先生倘以为然因书戒之可否舟中作禀不谨伏乞尊察
　　又
　　某拜覆先生侍讲待制前者归途于巴邱金陵两拜状中夏抵家则闻先生亦巳视事长沙入秋又闻命召固知先生必不得辞近潘兄恭叔报巳至阙下且防书中寄问并知前书巳遂彻达欢喜感激言不胜陈窃计今兹日侍经帏格心正本之业天实啓之宗社幸甚斯文幸甚即日尊体起居倍万纳福今嵗国家事体之变亦亘古所未有臣子痛哭流涕之余逄嗣皇圣德日新宗臣身任天下求谏进贤如恐不及我宋列圣垂休累徳中兴之运意其在兹然而哀敬危惧之心正未可顷刻释也深思长虑厥惟艰哉先生此来上下之望至重义不可以苟退而志或难于遽伸诚意之积精义之发固非门人小子所能赞也起弊扶衰似非因陋就简所济而规模未足文具未扫中外在位更易纷纷果何见哉区区戆愚非因先生之前岂敢妄一语及此死罪死罪某还奉老母幸安九月始克襄先兄之葬嵗恶籴贵经营薪水殊未能他出入欣聆恭叔之报诚欲亟渡江侍师席然尚稍牵制且邱丈遭台评下客赞画无状又有观其所主之媿固当伏匿少定乃出十一月之末或可省拜也自余悃愊悉俟躬禀姑以此状托潘兄遣达仰乞尊照向寒敬惟千万自珍重以慰四海祈向之切不备
　　又
</div>
    <div class="pagination">
<a href="烛湖集_page3.html">上一页</a><a href="烛湖集.html">1</a><a href="烛湖集_page2.html">2</a><a href="烛湖集_page3.html">3</a><span class="current-page">4</span><a href="烛湖集_page5.html">5</a><a href="烛湖集_page6.html">6</a><a href="烛湖集_page7.html">7</a><a href="烛湖集_page8.html">8</a><a href="烛湖集_page9.html">9</a><span>...</span><a href="烛湖集_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
