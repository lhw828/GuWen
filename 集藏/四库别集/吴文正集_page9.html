<!DOCTYPE html>
<html>
<head>
    <meta charset="UTF-8">
    <title>吴文正集 - 第 9 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴文正集 - 第 9 页/共 58 页</h1>
    <div class="content">　　记纂提要序
　　古之游于艺者礼乐射御书数是也今亡其法秋山康敬徳父记纂提要之书非游艺者之一助乎其功勤矣其心仁矣或曰呻其占毕多其讯言及于数学记所以訾今之教者也予谓不然生今之世为今之人游于艺而先通其名数然后穷其理而得于心由今之教达古之学在乎其人而巳而于是书奚訾焉
　　许士广诗序
　　樵屋许士广诗无一字一句不工其韵度品格虽至吾乡相不难也乡相穷经有实学修身有实行经世有实用三实者盈乎中而溢乎外诗其支流尔士广得其诗进而究其所以诗又当为吾乡一大诗人
　　聂文俨诗序
　　学诗者若有适也适必以其道以其道则未至而可至【原阙三十行】





























　　谓有光于师门者夫
　　张达善文集序
　　昔之为文者曰不蹈前人一言一句或曰此文人之文尔儒者之文不如是儒者托辞以明理而非有意于文也虽然周子之太极图易通张子之订顽正防程子邵子之易传序定性书观物篇前无是也朱子祖述周程张邵而辞莫有同者焉谁谓儒者之文不文人若哉彼文人工于诋诃以为洛学兴而文壊夫朱子之学不在于文而未尝不力于文也奏议仿陆宣公而未至书院学记曼衍缭绕或不无少损于光洁若他文则韩柳欧曾之规矩也陶谢陈李之律吕也律之吕之规之矩之而非陶非谢非陈非李非韩非桞非欧非曾也是岂区区剽掠掇拾者而犹有诋诃者乎噫儒生之立言也难矣东平教授张达善父以诵习朱子之书为一时名公卿所礼子弟从之逰者诜诜如也其业也专其説也明其考索研究也精覈南北之士鲜能敌之知之深始终敬爱不渝者江东宣慰使北燕竹公也至元中予识达善于金陵出一二著述相与细论后十六年予留仪真许昌赵思敬率其同门友携达善文集来曰先师遗藁竹公将为锓木以传敢请表其篇端余读之竟而叹吾达善之学殆非庸浅者之所能窥议论正援据博无一语不有根柢贯穿纵横俨然新安氏之尸祝也苟有闗于人心世教可矣而暇弊精神为夸末俗计哉序记笔势翩翩尤在诸体之上经説等类达善既不可作而予亦何能独审其至当絶伯牙之弦过惠子之墓夫孰察予之悲慨也夫
　　胡器之诗序
　　豫章胡琏噐之古体诗上逼晋魏近体亦占唐宋髙品葢自骚选以来作者之辞志性情渟滀胷次见趣议论往往度越軰流非特其才之清逸亦其学其识有以副之是三者一由乎天一由乎人人者日进日崇则天者与之俱他日当自为胡器之诗不止肖魏晋唐宋某人某人而巳
　　蔡思敬诗序
　　唐人诗数百家一集中可观者无几豫章蔡黻思敬集七体无一体不佳每体无一篇不佳若与唐人集并行此集当为第一虽然体凡七题止七十五惟约故精继此约者博精者不杂纵横颠倒自成一家则为曹为阮为陆为陶为陈为李为杜为韦吾何间然
　　诗府骊珠序
　　呜呼言诗颂雅风骚尚矣汉魏晋五言讫于陶其适也顔谢而下勿论浸防浸灭至唐陈子昻而中兴李韦柳因而因杜韩因而革律虽始而唐然深逺萧散不离于古为得非但句工语工字工而可呜呼学诗者靡究源流而编诗者亦漫迷统纪胡氏此篇其庶乎縁予所言考此所编悠然遐思必有超然妙悟于笔墨蹊径之外者
　　曹璧诗序
　　乙巳春予客盱白雪楼公以余逰麻源第三谷防雨中有士至问其姓名曰曹璧余同郡英甫之从子名甫之子也手诗一编以呈于公且以请于余试阅一二盖閴然屏絶时俗哇丽之音涂抹之态余惊异焉谓曰子诗巳得第一诗体惟益培其根益浚其源则语意不求高而髙不求新而新不求竒而竒不求工而工至是其至矣然子才可应世非止以诗行世者勉之余将期子于诗之外
　　黄纯仁诗序
　　近年里中诸英俊往往能诗黄纯仁逰湖湘得一集其五七言长短句多妙音纯仁儒家子又徧识当代钜人以博其趣诗之妙也固宜见见闻闻日富日新而诗与之俱此特泰山一毫芒耳
　　皮照徳诗序
　　诗之变不一也虞廷之歌邈矣勿论予观三百五篇南自南雅自雅颂自颂变风自变风变雅亦然各不同也诗亡而楚骚作骚亡而汉五言作讫于魏晋顔谢以下虽曰五言而魏晋之体巳变变而极于陈隋汉五言至是几亡唐陈子昻变顔谢以下上复晋魏汉而沈宋之体别出李杜继之因子昻而变柳韩因李杜又变变之中有古体有近体体之中有五言有七言有杂言诗之体不一人之才亦不一各以其体各以其才各成一家信如造化生物洪纎曲直青黄赤白均为大巧之一巧自三百五篇巳不可一概齐而况后之作者乎宋氏王苏黄三家各得杜之一体涪翁于苏逈不相同苏门诸人其初畧不之许坡翁独深器重以为絶伦眼高一世而不必人之同乎己者如此近年乃或清圆倜傥之为尚而极诋涪翁噫群児之愚尔不防诗之全而该夫不一之变偏守一是而悉非其余不合不公何以异汉世专门之经师也哉清江皮潜才优而学赡其为诗也语工而句徤葢诸家无不覧而守涪翁法严甚余深喜之而意晁张者流或未然也故具道古今之变以与能诗者共商焉
　　吴景南诗序
　　吴景南家临川南乡之种湖市向来曾从空山雷讲师学诗尊敬其师既殁而拳拳不能忘也讲师之诗雄健景南之诗婉丽其子宠以示予惜予不能诗宠也其请于工诗之士删其所可删存其所可存斯足以章其父之羙矣八十五翁吴澄序










　　吴文正集巻十五
　　钦定四库全书
　　吴文正集巻十六
　　元　吴澄　撰
　　序
　　诊脉指要序
　　俗间误以脉诀机要为脉经而王氏脉经观者或鲜旴江姚冝仲三世医周秋阳周嘉防儒流之最也亟称其善脉其进于工巧可知増补断病提纲殆与钱闻礼伤寒百问歌同功诊脉一编父经子诀者也为医而于医之书医之理博攷精究如此岂族医可同日语哉余不治医而好既其文脏腑之脉各六三在手三在足医家所诊一寸九分乃手太隂肺经一脉尔于肺之一脉而并五脏六腑之气其部位也脉要精微论言之下部两肾中部左肝右脾上部左心右肺心包与心同位所谓左内以膻中是也而不寄诸右尺命门之部陈无择脉偶葢十得八九而未之尽何也脉书往往混牢革为一有牢则无革有革则无牢夫牢者坚也经云牢为实又云寒则牢坚革者寒虚相博之脉也而可混乎脉之名状浮流实虚缓数迟滑濇长短之相反也弱犹弓之有张弛牢濡犹物之有坚碝匹配自不容易抑有难辨者焉洪散俱大而洪有力微细俱小而微无力芤类浮也而邉有中无伏类沉也而邉无中有若豆粒而摇揺不定者动也若鼓皮而如如不动者革也洪微也散细也芤之与伏也动之与革也亦其对也二十四者之外促结代皆有止之脉疾而时止曰促徐而时止曰结虽有止非死脉也代真死脉矣故促结为对而代无对总之凡二十七冝仲有脉位脉偶二条因附鄙説其然欤其不然欤裁之可也
　　地理真诠序
　　汉艺文志宫宅地形二十巻盖相地之书也然官有其书民间无之无其书亦无其术通于其术如晋郭景纯辈旷代一见岂人人能哉杨翁给使唐宫秘书中得此禁术后避巢防至赣为赣人言地理术盛于江西自此始长安苍黄出奔时防渉万里九死一生仅保余息恶有文自随大率指授曰受面命心得不在书也此术之传渐广而其书之出日富好事者増益附防之尔极于宋末儒之家家以地理书自负涂之人人人以地理术自售郭杨曽殆滔滔而是噫何其昔之秘而今之显昔之难而今之易昔之寡而今之多也余评诸家地理书郭氏书虽不敢必其为景纯之作而最为简当俗本亦复乱之以伪余黜其伪存其真才千余字若建安书市所刻地理全书繁芜秽杂丰城儒流所撰玉髓经假托欺诳奈之何举世惑焉而莫之察也噫可叹巳吾里王谦道于诸书中去所可去取所可取辑地理真诠三巻衍者十无一二择之不亦精乎以此而相地必不苟以此而授人必不惑矣谦道游四方四十年工于诗前辈钜公皆许可之儒家之术术家之儒书之精也宜哉
　　黄成性诗序
　　余戊寅嵗初客旴其后或中嵗一至或数嵗不一至旴之俗旴之人不悉闻悉见大畧可知也黄成性金溪人而防处多在旴旴金溪接壤土气颇相类诗文往往竒倔峭厉直讲先生其表表者南丰和粹昭晣盖防茹于经而然然稽其立已行事不减防伯以吾陆子有得于道亦且壁立万仞非土风然与乙巳春于程氏馆读成性诗一二已矍然惊自吾客旴以来未尝有也读竟率称是夫生长山间林下师友不出乎一家之闻见上无所承下无所丽而挺然防起如此器固直讲器也泽之以南丰之经原之以金溪之道磨砻浸润光莹透彻查滓尽而冲莫存徳人之言如玉才人之言如金逸士髙流如水晶云母心声所发自然而然先进又何能多彼浮沉气中作意仿像虽形似超超于青冥风露之上而人也方与蜣琅蝇蚋同梦而未醒诗乎文乎言焉而已非余之所敢知也非成性之所肯为也
　　兴善録序
　　古圣先贤之立教行事具载方册可效可师然其世邈其防奥譬之海焉或浩无涯涘譬之山焉或峻絶莫可跻攀非睿敏所到未易一触而省悟感发者旴江周嘉防绍述先志取近代前脩及乡里闻人凡一言一行之善赅而録之易知且易行也如名医单方一草可愈一疾不必逺方难致之物用力寡而收效速岂不为为善者之一助乎嘉防甞纂家庭所闻义训一皆淑人心扶世教警厉学者语斯録也又义训之毗辅云
　　皇极经世续书序
　　邵子之书其初十二篇以元经十二防而系之以运与世其次十二篇以九防经二百四十运而系之以世与嵗又其次十篇以十运经一百二十世而系之以嵗与字元之经防始月子讫月亥效天也防之经运始星已开物讫星戊闲物法地也运之经世始辰子二千一百四十九讫辰亥二千二百六十八纪人也纪事起二千二百五十六世内之甲辰止二千二百六十六世内之己未唐帝荒以前不纪无考也周显徳以后未纪有俟也郑松特立甫为续二百七十五年自庚申宋兴至甲午金亡近述邵子经世之事逺继夫子春秋之志用意宏矣邵子所纪三千三百一十六年间颇有更定书法视昔尤谨论国统絶续离合谓兴国无所承亡国无所授者各为系汉魏晋宋齐梁陈统代一系魏周隋唐梁唐晋汉周宋十代一系也辽金国朝又一系也斯论也世儒未之及也噫郑续邵之书它时岂无续郑之书者乎虽千世可知也特立在前代三预进士贡不第在今日隠处三十年不仕独折行軰与澄友古今因革圣贤心迹毎共细啇焉是书之成以澄能知之而俾题其端所纂经説拾遗亦多可取云
　　唐山郑君诗序
　　唐山郑君器识超迈记覧愽赡少年三试礼部不利甞学诗于翠屏曽氏苍山曽氏中嵗乃与予善靡所不谈令老矣穷山读经日有新得技不止于诗也谢仁叔从之游授其诗若干篇将以传于世可嘉已郑诗盖出曽氏而其后所到頴然二师之上工诗者能辨之
　　黄少游诗序
　　诗人説仙説禅精妙脱透无如坡翁者而竟未实得也故曰知者不言言者不知庐陵黄少游往年同吾儿逰旴父知其为俊士覧近作数十篇仙禅悟解上逼坡翁而其诗超超不凡噫吾所畏也虽然子于二家真有得而有成吾不为子愿之而况帘视壁聼之悟徒以资言语文字之神乎神而传焉亦言之立而已身苟立不待言之立也子之能诗已三世拳拳欲夀乃祖乃父之言以传于人孝子慈孙之心也扬已之名显亲之实必有其道子将求之言乎似坡而可矣如将求之身乎坡未足多也而子之志何如哉
　　内经指要序
　　医家内经与儒家六经凖其三才之奥诸术之原乎然其辞古其防深医流鲜能读儒流谓非吾事亦不暇读何望其能探奥而究源也哉吾兄李季安自为举子时慱洽羣书纂事记言细字大袠堆案盈箧余甞叹其用心之宻用力之勤中嵗从事于医其心力之悉又有加焉所辑诸家方论靡不该偹抑其末耳若素问若灵枢若难经伤寒论所谓医家六经者融液贯彻取素问二经纲提类别较然着明一覧可了名曰内经指要余夙嗜此经毎欲与人共论而莫可今获见此能不抵掌称快是篇布濩乎天下俾观者有径可寻有门可入人人能读内经而得其奥而得其源则于儒家穷理尽性之方医家济人利物之务其不大有所禆欤季安应人之求不择贵冨虽贫贱不能自存必拯其危急皇皇惟恐后盖以儒者之道行医者之术此其实行也非止善著书而已
　　马可翁诗序
　　马可翁简直任气故人不皆好之余于众不皆好之中而知其可取者焉诗效昌谷者逼昌谷效山谷者逼山谷它作亦往往贤于人里中先軰如甘如许逝矣诗之不亡也于子寕无望乎韩子有云磨砻去圭角浸润着光精请以斯言为子脩辞之则亦为子脩身之则夫如是其谁不子之好虽不好也将奚疵
　　东麓集序
　　主簿石君以东麓张君诗文四巻示余余读之理胜气胜诗文以理为主气为辅是得其本矣其诗不尚纎秾不拘拘于法度以文为诗者也其文不尚俳丽不屑屑于言辞以质为文者也夫生长中州返朴之时而老死昭代右文之日上奚所于师下奚所于友而有诗有文如此不谓之卓然特起者欤大学箴一篇有见于圣贤为学之道盖闻鲁斋许公之风而兴而于考亭朱氏之书尝致其力又岂诗人文人所易及哉石与张兄弟也闵其不霑一命将遂沉没余故为之序云张君名桓字武叔东昌人
　　陈善夫集序
　　宋三百年文人未有过吾荆国丞相者诗人亦未有过吾荆国丞相者诗人名其后有二谢氏文则未有嗣焉者也近年邦人类多学诗陈君善夫最久最能清才逸思洋溢动荡丙子以前初藁已不肯作江鲍以下语况年弥老弥变诗弥变弥工乎诗之外有文又难已老杜诗如此而拙于文老苏文如此而短于诗兼此二长有郷相在山川之竒秀鬱发何幸再见其人哉陈家诗如伯玉如履常如去非家法自不待它求文乎文乎一惟乡相是式虽唐桞韩汉班马复生且将引而与之并而它奚足云
　　鳌溪羣贤诗选序
　　诗经有十五国之别土风各不同鄘皆卫也而不系之卫魏亦唐也而不系之唐何也国别之中又有不同者来者不容不本其地编者不敢不离其篇也国风逺矣近年有中州诗有浙间诗有湖湘诗而江西独専一沠江西又以郡别郡又以县别岂政异俗殊而诗至是哉山川人物固然而然土风自不可以槩齐也抚江西望郡统县五而乐安最后置割永丰之东鄙合崇仁之西鄙而为县故其风有抚吉之襍宋之季文风特盛进士科得人甲诸邑以诗鸣者盖不数数也有不局于举子业者乃或兼通焉或専攻焉夫江西之有抚抚之有乐安乐安之有诗以古凖今如卫之别为鄘唐之别为魏非一国之风乎采诗无官编诗无人其诗浸浸湮没草亭何君壵少年擢第仕为诸殷五长于诗老而犹以此自好闵乡里前脩善之或遗搜猎邑之能诗者得若干人诗之可取者得若干篇题曰鳌溪羣贤诗选夏防安命梓工刻之于鳌溪书院知者可以兴不知者可以观噫敦厚之教也
　　丁英仲集序
　　嘉兴丁英仲吟古近体诗又善乐府长短句又工四六骈俪语挟三长客诸侯有名声时命革依皮南雄老于清江之野予及见之严厉振整盖虽游客而自贵重玉霄滕君推为文人行心服可知也平生著述多轶子埴録其存藁予读之而叹斯人之不可复见也埴克绍先业廪廪绪言之坠遗可谓能子矣英仲讳杰人号为山臞先生
　　皮逹观诗序
　　诗之自然者所到各随其所识迹已然之迹声同然之声则意若辞不繇已出使然耳非自然也清江皮逹观素不以外乐易内乐其识固已超迈迩来太极先天之理融液于心视故吾又有间矣偶然游戏于诗盖其声迹之髣髴所到可涯涘哉虽然时露一班或从管中窥见将得以名我聚则文成五彩散则寂无一有其犹龙乎何豹之足云余期逹观之进乎是也
　　光霁集序
　　尝闻旴江包氏从朱陆二先生学一日自建寕至金谿陆先生问曰元晦何言曰某为朱先生求数大字扁堂室悉得之独光风霁月之亭六字有靳色曰姑少俟将归再请又曰姑少俟陆先生曰吾固知元晦不肯书此然人人有此光风霁月吾当为子书之至今其家揭陆先生之字于亭间庐陵萧氏道心翁以光霁名诗集亦吾陆先生所谓人人有此者也青山赵仪可摘集中好句光霁端倪已呈露一二矣其子乐昌教谕卿元汲汲扬父之羙复以示予夫周子气象惟大程子有焉翁希程则光风霁月其人也诗云乎哉
　　四书言仁録序
　　仁人心也然体事而无不在専求于心而不务周于事则无所执着而或流于空虚圣贤教人使之随事用力及其至也无一事之非仁而本心之全徳在是矣四书而后惟张子订顽最为切实同郡严肃类聚四书中言仁者为一编纲举目张靡所不偹学者苟能玩绎于此而实用其力既得其随事之用又不失其本心之体其有补于求仁也其功岂浅浅哉
　　増广钟鼎韵序
</div>
    <div class="pagination">
<a href="吴文正集_page8.html">上一页</a><span>...</span><a href="吴文正集_page4.html">4</a><a href="吴文正集_page5.html">5</a><a href="吴文正集_page6.html">6</a><a href="吴文正集_page7.html">7</a><a href="吴文正集_page8.html">8</a><span class="current-page">9</span><a href="吴文正集_page10.html">10</a><a href="吴文正集_page11.html">11</a><a href="吴文正集_page12.html">12</a><a href="吴文正集_page13.html">13</a><a href="吴文正集_page14.html">14</a><span>...</span><a href="吴文正集_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
