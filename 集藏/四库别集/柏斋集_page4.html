<!DOCTYPE html>
<html>
<head>
    <meta charset="UTF-8">
    <title>柏斋集 - 第 4 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>柏斋集 - 第 4 页/共 16 页</h1>
    <div class="content">　　贾生入学序 

　　贾生应奎文洪先生之子也天性聪颕而文洪教之甚勤其纂言为文清丽可爱今年提学宪副王先生试士怀庆选子弟之俊秀者补儒学弟子员府学凡补三十三人应奎寔为之首许舜民先生其外父也惧其骄而不进征予言以赠之予惟文词清丽在后进固为可爱然此特始学之事耳吾儒之所当务者盖不止此也昔鲁斋文正公幼时从乡师读书尝问曰读书何为曰科举取第耳公曰如斯而己乎师大竒之自顾章句儒非其师遂辞去公后卒以道德文章为世师表奎壻舜民之门拜文正公之祠遗训风烈盖闻之久矣其亦尝思之否乎文词清丽充其极不过可以科举取第耳然则所当务者固不止此也国家以学校养士有司以文词取士意必有在生亦尝思之否乎古者八岁入小学十五而入大学所事各异今之府县学古大学也生藏修游息于此岂可不思其所当务哉诚思而求之则自不敢不进将来事业必大过人决科取贵盖在所不待言矣于戏生尚念哉生尚勉哉父师亲友之所以望生者固当不外此 

　　蒙宗孟西归序 

　　平凉蒙生从其父宦学于山东青州府益都县归而过怀庆真丘王教授蒋先生其外舅也因留讲学于怀庆将归窻友牛生来征言以赠予惟责善朋友之道也临别赠言责善之余也吾何以为生告哉今世士君子之讲学者大抵主于发策决科夫吿人而不以其近且切者非迂则诬然止于其所习闻习见而无所进焉君子亦不为也昔子张学干禄夫子告之曰多闻阙疑慎言其余则寡尤多见阙殆慎行其余则寡悔言寡尤行寡悔禄在其中矣不斥其干禄之非亦不曰此干禄之术也止曰禄在其中而已此固圣贤告人之法也夫学所以谋道也五经四书载道之器也国朝养士于学校使之讲明乎五经四书之文然后取以科目布之庶位以赞政治意固有在矣呜呼生尚念哉本之四书以求其端广之五经以充其体参之史传以通其变身如何修家如何齐国与天下如何而治平时而玩焉务使得之于心验之于事则发而为英华行而为功业决科取士盖将不待他求而自至矣于戏生尚念哉朋友赠言之意当不过是也 

　　仇生北归序 

　　正德末年予致仕家居潞安仇生奉其尊甫玉松先生之命来从予游既而别去嘉靖初年予蒙恩起废从仕于外与生不相见者盖十年于今矣嘉靖已丒予再致仕家居今年生复自潞来省时玉松先生捐馆已六易岁矣相见首吊之生悲泣不能已次问其诸父安否次问其学业所至则慨然曰生一病三年不能出门戸今病虽愈气体尚虚不耐劳苦学业废几尽予以生年齿方壮体虚尚可复学业尚可勉进之生唯唯居数日将去予念平日无益于生而生乃惓惓相爱无已顾无以报之又念予老矣恐后不复相见乃以平生拙学告之盖尽心之道也窃尝谓大学之道在明明德在新民在止于至善格物致知诚意正心修身皆明德也齐家治国平天下皆新民也学者于明德当无所不用其极新民之道则惟可行于家仕而得位然后可行于国与天下生居家有家范居乡有乡约修身齐家以化乎乡人其道盖已试而有验矣念生方积学待用他日出仕则当有治平之责语虽称居家理则治可移于官然国与天下地广人众政事益繁治平之道非讲之素明临时拟议推度而行恐无以合宜而中节然则生于今日岂可不加之意哉治平之道有所谓事君事长使众焉有所谓兴仁与让焉有所谓禁贪戾焉有所谓与民同好恶焉有所谓不专利焉其大纲虽明而条目曲折则有不可以一言尽者生尚念哉以大学之传为纲而博考于经书子史复叅以国家宪令以尽其条目之曲折务使其各有定见此则所谓物格而知至也至是则明徳之体始全他日出仕则随其位之所至而行所当行一出于诚则新民之用亦渐造其极矣功成名立可传不朽与前日之行家范乡约者盖无以异也呜呼此大学之道也予平生之拙学在此生归矣尚念兹哉尚念兹哉 

　　仇文烈孝行序 

　　潞州义门义官仇君文烈乃兵科给事中敏之六世孙而宿州吏目君时济之子也天性笃孝六岁丧母知号恸见者酸怆既长习于家庭礼义之训事父及继母曲尽孝敬正徳十二年父病瘫患不能动履君侍养医祷曲尽其诚歴三载如一日父卒不起君号恸几絶既葬寝苫枕块不御酒肉悉如礼每奠哭哀恸如初丧至服阕不懈由是众称其孝嘉靖改元修先帝实録诏天下有司采求忠臣孝子义夫节妇之类以备通纂潞学正王公首録君为孝子以应搜择里老郜经等亦应诏呈举有司奏请旌异由是君之孝上下逺近无不闻怀庆之士与君弟庠生文光游者相率来征言以赠予惟臣之于君子之于亲忠孝之道咸其自尽焉尔已非有所待于外而后为之也仇君之孝其亲其心亦若是已矣夫岂以上之赏罚人之毁誉为作止哉然而有司荐之士友赠之是亦有说乎噫此盖教化之端风俗之机众人所忽而君子之所留意也夫不待赏而自为善不待罚而自不为恶上智也赏之而终不为善罚之而卒不免于恶下愚也至于可导而上下者中人也上智不易得下愚亦少中人则滔滔者天下皆是也人有一善上皆赏之众皆誉之其不相劝而趋于善者鲜矣人有一善上咸不加察焉众咸不知敬焉其不怠沮而变于恶者亦鲜矣古之圣贤能谨乎此故风俗淳美比屋可封后世忽之此风俗所以不如古也仇君之孝士友之所以汲汲称扬若不容已者夫岂无谓也哉风俗之美吾于是有望矣 

　　张世台侍亲之封丘序 

　　孟县大尹张先生遣其子世台从学于予未几当道以先生治迹彰着荐其才堪治繁调官封丘世台将侍行同游之士绘圗赋诗以赠其别复请予言以叙其首予窃惟指引者师之功也从容规戒者友之任也诸士以世台逺行不复得遂其羣居讲习之乐故赋诗赠别以致缱绻之意友道也予浅陋不足以师世台然尝尸其位矣每见世台有所质问不达不已窃喜其志笃意勤可以与进然未有以发也今其逺去固当有以吿之而况其友为之请乎于戏夫子有言可与共学未可与适道是学贵于适道学焉而不知适道犹不学也今世之士非不诵习圣贤之书口讲其所谓道也至于闻道学之名则相顾而笑岂以是为不美哉其心必以为圣贤之道必先义后利必厚本抑末今方作为文词以干禄仕而何圣贤之道之云噫是盖未之思也圣贤之道明德新民夫岂以隐为髙如沮溺丈人之所为哉惟出处进退之间不为诡遇斯已矣文以载道圣贤亦未尝不为也惟不徒饰其轮辕而无所载斯已矣人莫不饮食也鲜能知味也渴饮饥食圣贤不免与人同所异者知味之正耳若谓必絶文词必弃禄仕然后可以语圣贤之道是何异于闭口枵腹然后为得饮食之正哉是亦不思甚矣世台念哉从事乎博学审问之间反求于慎思明辨之际凡圣贤之所以修其身齐其家以及乎国与天下者必究其极勿凿而深勿执而固要以大中既自得矣则发为文词以应科目施于政事以为功业无所不可不幸龃龉则乐天知命而遯世无闷焉圣贤之道固即此而在矣岂索隐行怪为哉抑人有言雌鸡不能伏鹄卵吾浅陋不足以化世台三原马伯循髙陵吕仲才皆世台乡先达也其学俱有源委世台入承庭训出就二先生访焉其可也诸友缱绻之意亦若此而已矣呜呼念哉 

　　赠石嵓处士仇时闲序 

　　士君子所以取贵于世者以其见道明而将义笃也而隐显不与焉古之隐君子如封人晨门诸贤皆垂名于鲁论而王彦方管幼安黄叔度诸贤亦流光于史册至今余千年矣而言论风旨犹使人景慕不已世降俗末斯人盖不可多得矣有与之彷佛者寜可不表章之使显于世哉正德年间予废处林下闻潞州仇氏家法之美而未详也会其宗子渖藩仪宾时茂遣其子熈从予游乃得见其所作家范及所举行乡约始知时茂及其从兄时济弟时淳时表时闲皆以孝悌礼让为乡人所宗心窃慕焉然无由见也嘉靖壬午予丁先父忧时表奉其伯兄命不逺数百里来吊奠观其礼度循如也聴其言论秩如也益信其昆仲之贤未几别去尝意他日或至山西当造拜其室以尽观其昆仲之仪刑值蒙恩起废奔走仕途不相闻者久矣乃今嘉靖戊子春时闲复奉其仲兄时淳之命来访其礼度言论犹时表也询时茂起居则捐馆踰小祥矣相与悲悼久之暇日延时闲小餐论及家范乡约傍及古今人行事得失皆举经史或儒先著述以对明白剀切不激不随乃知其识见髙明真有士君子之风又叹其昆仲皆贤又有古人之所难得者益加敬慕时闲尝问予以学问之要予应之以读圣人之书当知其意行古人之道勿泥其迹时闲以为然其虚心从善盖方进而未已也其与古之隐君子并流芳声可期也于其归也姑以是赠之以征其后云 

　　赠娄生东归序 

　　圣贤之道未知以知为难既知则以行为难有志之士读书穷理能知圣贤之道者时时有之至于知而能行者百无一二此无他世俗之说横于中而利害之势迫于外于是乎徇时之计生而行道之志变矣于戏此道所以不能行也世之人见小人得志君子困厄类皆曰顺时者通忤时者穷是不可以不通其变也士之惑于其说者盖十而八九矣抑不思穷通得失莫不有命自古及今小人得志者固多矣而败者亦不为少君子之困厄者固多矣而显者亦未尝尽无是知穷通得失皆出于命非人力之所独致也故君子恒行法以俟命不知命者则无以为君子圣贤垂训之意逺矣或疑斯道之大浩浩难穷欲尽知而全体之有未易者殊不知道有全体有先务智者无不知也而当务之为急修齐治平岂非当务之急者乎学问思辨以致其知既真知矣藴之于心则为德体之于身则为行发之言语则为文章措之天下则为事业大可圣次可贤下亦不忝为士君子矣或问推行之要曰本之以诚施之以恕律已以严责人以寛穷通得失则一聴乎命有所不得则反求诸已而不变不沮焉知此则道庶乎其可行矣娄生东归乃来告别予念生有志于圣贤之道恐其或惕于世俗之说而不克终也故书是赠之于戏书不尽言言不尽意生尚绎思而推广之哉 

　　贾贤权驿序 

　　国朝统一四海政令之施或上遣使而布于下或下遣使而达于上皆给驿以行使者至驿则馆人授室饔人致膳圉人具仆马故使者至则如归去则无留难之患政令之施捷于风雷之鼓动盖有由然也逺近州县莫不有驿而河内万善驿则在太行之麓路通山西使客往来者颇少驿官缺员府县恒委他官署之事非其职故多至废坠正德十五年义官贾贤寔承府县檄往署驿事凡百尽心不以权暑而怠故屋宇修洁饮食豊腆士饱而嬉马腾于槽使客至者无缺供之咎上下咸爱敬焉姻亲张某等乃来征言以贺或谓驿传之政非大也驿官之秩非崇也至于他官暂时权署则又可知矣是何足贺噫不然政不在大小秩不在崇卑惟尽心于其职者斯可贤矣孔子为委吏而会计当为乘田而牛羊茁壮夫孔子大圣人也会计当牛羊茁壮此琐琐者何足称数而史氏必备録之者以见大圣大贤克勤小物无所往而不用其心也贾贤权署驿事能举其职孰谓其不可贺乎众佥曰诺于是乎书 

　　周总旗应役序 

　　仪卫司总旗周君大渊去岁冬始膺役旗手千戸张侯命分任司事君以衰老辞侯曰任事之劳非衰老所堪固然但事务烦冗非老成练达者不能况众人疲敝乆矣他任事者不免有所渔猎众益以困汝既老成习事又家道殷实无取于人分任司事非汝莫可其勿辞君不得已受命既而委以巨细之事悉皆允惬上无怒容下无谤语众咸颂侯为知人又喜君之能任事也姻家孟气之乃来征言以贺予于周君为妹婿故不得辞窃惟事无大小能任者贤事茍胜任则虽闾里之役亦足以流芳于当时仇览诸人是矣事不胜任则虽公卿之尊不免遗讥于后世孔光诸人是矣然求所以胜其任者岂有他哉本之以诚行之以勤处之以公如是而已诚则人不疑勤则事不败公则众咸服充是道也虽公卿之任无不胜者况其小小者乎君念哉言行相顾以致其诚夙夜匪懈以致其勤差科必均以致其公则上悦下服将始终如一日矣昔于公为狱吏凡事不茍尝令髙大其门曰吾治狱无寃后世子孙必有兴者至其后定国果为卿相君勉哉天道无亲常与善人安知君之子孙无兴者乎谨书之以征于后 

　　赠民安驿驿丞牛本诚之任序 

　　友人牛宗器之子本诚由承差授湖广公安县民安驿驿丞将之任庠友王子正伊亲也乃来征言以赠呜呼予何言哉欲告之以古人居官之道则迂逺而不切于事欲告之以今人居官之道则予有所不知虽知之亦未能得其肯綮然子正之请不可虚而宗器之厚又有不可黙者姑述所闻以告而本诚择焉其可也驿逓之官大要以奔走承顺为职凡朝贵之经过上司之巡厯公使之往来驿官咸有事焉其进退欲恭其应对欲敏其馆舍欲洁其饮食欲丰其车马欲备以整欲一一各得其宜固己难矣况夫馆舎之授主之者馆人也饮食之供主之者饔人也车马之戒主之者圉人也而驿官实总理焉治之太寛则下不用命而悞事治之太严则下或不堪而生怨或寛或严各中其节非洞晓物情深知事体者不能也兹不亦尤难也哉语云不习居官视傍州例本诚之乡邻岂无服役于驿逓者乎驿官之行事如何则上官喜如何则上官怒如何则下人悦如何则下人怨本诚计亦知之矣今兹之任凡事视以为法戒焉则上无不喜下无不悦驿官之职不难称矣本诚家饶于财俯仰之资不赖于官而本诚之来见我也进退言语淳朴无伪盖忠信人也忠信诚也本之以诚而加以通敏驿官之职绰绰有余矣然予不真知今人居官之道所言不知可用与否本诚就习于世事之君子而再访焉其可也是为赠 

　　贺薛生入学序 

　　嘉靖壬辰提学副使敖公按临怀庆选子弟之聪俊颖异者补儒学生薛先生之子尧民与焉曹四先生生之外舅也乃来征予言以贺予惟生以童稚之年登庠序之门德业未成名誉未着将何以贺既而思之则亦有可贺者焉楩楠杞梓之木必预养于山林然后匠石取之以为栋为梁聪明俊杰之士必预养于学校然后朝廷取之以为公为卿取之虽在后养之则在先不有以养之孰从而取之是则养之之始亦可贺也然材之成也难矣善养木者其根欲深其培欲平其灌欲时而又剪其繁冗去其荆棘使土力不分复迟之以岁月然后栋梁之材可成善养士者必根之以虚明敬一之心培之以圣经贤传之旨灌之以明师良友之泽而又戒其杂习除其秽行使用志不分复迟之以岁月然后公卿之材可成其事之相类有如此者呜呼生尚念哉作养者朝廷之意也期望劝戒以相养者父兄师友之任也崇德广业决意而往以自养者则生之责也夫子有言譬如为山未成一篑止吾止也譬如平地虽覆一篑进吾往也士始入学亦一篑之覆者也生尚念哉吾言止于此矣 

　　栢斋集巻四 

　　●钦定四库全书 

　　栢斋集巻五 

　　（明）何瑭 撰 

　　○序 

　　王教之端诗序 

　　王教之端诗册若干叶缙绅大夫士为宗室郑王殿下母妃而作也妃姓阎氏竹山县知县敬之女也以容德选配郑懿王殿下册封继妃自入王宫谨循内训时舅郑定王已薨逝祭祀必严姑李妃方寿康爱敬兼至内外称之曰孝赞相懿王动遵典礼笑语之声不闻宫闱之内清肃内外称之曰敬懿王之薨今王尚幼妃摄理国事乃节缩赢余修举废坠葺理始祖靖王坟所之享殿而时祀有归请给庶祖姑简王夫人张氏之封号而崇奉有礼内外称之曰恭周恤懿王前妃顾氏之家不减于已家抚育伯兄康王之女无异于已女内外称之曰惠今王方在龆龀则勤顾复以保其躬出就师傅则严训戒以成其德内外称之曰慈凡兹懿行不可殚述王既袭爵乃及兄东垣王具奏于朝乞赐旌奬以彰母妃之贤以伸罔极之报奏下礼部行抚按勘实奏上帝乃遣行人赍严勅奬谕若曰勅谕郑懿王妃阎氏先该尔子郑王等各奏尔竭力孝亲睦厚宗党济饥恤死善行着闻等因该部覆称已经抚按等官勘实奏报兹特降勅旌奬仍命行人周汝员往谕以彰尔贤以为诸藩内助之劝尔尚益敦乃行永绥家邦钦哉故谕王拜受捧入妃设香案具冠服拜受如礼由是内自宫闱外及臣庶咸颂妃之贤荣帝之命莫不抃舞欢呼拜手称庆其缙绅大夫士之能言者又作为声诗播之逺迩将传示无极妃兄阎廷琮乃装为册叶请瑭为序其首瑭窃惟周文王之妃姒氏着有懿德宫人作闗雎之诗以颂之周公采诗被之管弦以闗睢为房中之乐用之天下孔子删诗垂训万世以闗雎为首匡衡读而赞之曰此纲纪之首王教之端也夫闗雎不过颂后妃之德耳何以为王教之端乎盖王者之教化极于天下之平然天下之平必始于国之治国之治必始于家之齐后妃有盛德则宫闱清肃而家齐矣未有家齐而国不治者也亦未有国治而天下不平者也周公以闗雎为房中之乐用之天下孔子删诗以闗雎为首盖立教之深意也匡衡谓为王教之端夫岂过乎哉今贤妃事先姑能孝相懿王敬奉祖妣能恭睦宗姻能惠抚今王能慈懿德之全可以追配太姒缙绅大夫士之诗盖亦继闗雎而作者也诗册之首题目王教之端取匡衡之赞也呜呼休哉圣朝如欲采取风謡播之管弦以化天下或欲删述皇明一经以垂训万世安知不有取于斯乎君子于是乎有所感矣 

　　荣寿诗序 

　　山西陵川府孤云殿下与其兄孤松孤岩殿下各以道德相勉孤岩蚤逝孤松乃与孤云率子侄十人共为一会创立会所名以宗约咸以道德相劝有过则规无事亦读书约中一切俗务尽皆屏去事闻朝廷锡以优礼国主亦不时存问不幸孤松亦逝独孤云今年寿登七十邦人咸喜大夫士之能诗者各赋诗颂祷子某等乃装为册叶名以荣寿因吾门生仇熈秀才征言叙其首简予以老病不文再三固辞而所请不怠益笃窃念予老朽矣言何足轻重而乃令宗英勤恳如此乃勉强为序曰寿天天之定命爱恶人之常情爱之而欲其寿恶之而欲其夭是以人情移天命也理似不达故圣人以此为惑然各有道焉不可以一端尽也盖人之贤而有德者上则可以为邦家之荣华下则可以示万民之楷范故爱而敬之者恒欲其寿盖欲乆而光荣楷范之化于无穷也南山之诗云乐只君子邦家之基乐只君子万寿无期意盖如此其不贤而无德者大则殃人害物小则庸碌无闻如深山之木石大泽之龙蛇虽多歴年所何益于世故恶而疾之者恒欲其夭盖不欲久见之也汤誓曰时日曷丧予及汝皆亡意盖如此是知爱之而欲其寿必其人之贤者也恶之而欲其夭必其人之不贤者也夫子删诗定书存而不削以为万世之劝戒立教逺矣所谓各有道焉者也况乎宗室席帝王之荫世爵世禄人罕伦比则败度败礼自其常态其能免人之疾恶者鲜矣河间之好礼东平之乐善何可多得则孤云殿下之贤岂不深可爱敬也哉荣寿之诗聨篇累牍盖秉彛好德之情有不能自已者耳非无谓也他日朝廷举采诗之典安知不有取于此乎増光玉牒垂休万世河间东平不得专美矣老病之言不能深论姑书此以为羣玉前驱云 

　　鲁斋全书序 

　　鲁斋许文正公元大儒也其道德功业天下固已景仰而佩服之矣独其遗书散落乆未萃其全正德丙子钦差巡抚河南地方右副都御史西蜀梧山李公檄下有司命表章先贤戊寅钦差总制军务太子少保闗中幸庵彭公致仕过河南闻而慕之因以搜集鲁斋全书相托巡抚公乃以命河内县尹平凉髙侯杰始属鲁斋七世孙婿四川按察司副使郝先生玉卿未竟而玉卿卒乃属县儒学教谕宰先生廷俊既成书乃属瑭校正谨为序其颠末以见鲁斋全书之集出于二公之意云尔至鲁斋之格言至论所以启迪来哲垂训后世者则读者当自得之不待赞也 

　　怀庆府志序 

　　地理之有志尚矣其见于经则夏有禹贡周有职方可考也秦汉而下郡国各有圗志犹古意也我朝英庙时尝命儒臣编大明一统志上自皇都下至司府州县外及四夷无不备载视古盖加详焉然巻帙既繁人不易得故府州县又各自为志以便观览盖其势则然也怀庆府旧未有志宏治年间前太守长山徐公尝命儒士鄱阳郑芝同儒学生之有才识者编集之既脱藳矣公升河南布政司叅政去郡故未及梓行正德庚午瑭致仕家居公以都察院右佥都御史有事陜西道经怀庆瑭拜谒之余公示以志藳托为校正乃订其讹谬一二间有损益然大体多仍其旧不尽革也私家无力缮写瑭亦蒙起废北上故未能成书正德丙子瑭再致仕家居今太守郯城周公同年也偶语及府志之阙乃告之故公瞿然曰此吾责也乃择书史给笔札食以廪饩命之缮写既成将寿诸梓复托瑭序其首简谨为述其颠末如右以着二公用心之勤及志成之不易若夫作志之体则有禹贡职方在笔削未精尚有待乎后之君子至二公其它德政则以非此志所由皆不赘及云 

　　修武县志序 

　　郡县之有志犹国之有史也其不可缺也明矣国朝已有大明一统志然萃天下郡县于一编事提其纲不免太畧是以郡县又各自为志详其目也修武为河南名县旧未有志正德丁丒蜀昌冷先生以乡进士来知县事政教之暇询知其故嘅然叹曰志书不作则文献不足政教猝无所取征此吾有司之责也乃立为凡例择儒学师生之有才识者委以编次而已考正焉书既成矣乃具辞命礼币伻来请叙其首予取阅之虽笔削精义未能尽得然观其志疆域则土宇之广狭见矣志沿革则时代之变更见矣志天文则灾祥之占见矣志地理则山川之美见矣志创建风俗戸口食货则政教之兴废民生之休戚皆见矣至于职官名宦游寓则志士之临莅乎此者也选举讫乎方术则志士之生长乎此者也艺文则又志鸿儒硕学发明此土之华实以为吾人之鉴戒者也一展巻间而政教之施孰可以缓孰可以急人物之行孰可以惩孰可以劝莫不备悉噫志之作有补于治也多矣抑考文议礼恒见于从容无事之时方今政令匆急士大夫尽瘁于簿书期会之间以应其上之求日且不给先生独能注意乎此其异于人逺矣好古博雅者又安得不深有感也哉 

　　上党仇氏家范序 

　　人有恒言皆曰天下国家然天下之本在国国之本在家家不齐而能治国平天下者未之有也古人齐家之法其详不可得而见矣其畧则在于礼之内则宋司马公家仪朱文公家礼与近代郑氏旌异编诸书皆祖述内则而有作者也国朝上党仇氏家范则又斟酌三书而损益之者也古人齐家之法盖亦可以类推而得其详矣渖藩仪宾时茂仇氏宗子也尝命子熈从予游间以所作家范示予且曰愿有言以终之以示嗣人予惟仇氏家范之懿与夫治家不贵于能忍而贵于有礼之意大司成和顺王公州守三衢徐公之序备矣予复何言无已则举所尝过虑者以吿可乎夫立法在祖宗而守法在子孙世咸谓守法难予窃谓立法尤难虑有所不周则法之立也人情事体有所不安则其势不可以乆行势不可以乆行虽贤子孙亦难于守是以古人之立法也严其大纲而寛其小节正伦理笃恩谊其大纲也衣服饮食财货交际之类其小节也严其大纲使世守不变寛其小节使得以损益从时则法之立者庶可以久行而不废矣于戏非贤祖宗不知立法非贤子孙不能守法仇氏子孙尚念之哉 

　　质庵存稿序 

　　质庵存稿者洪洞韩老先生之所著也先生蚤以名进士职谏垣累官至大司徒扬歴中外余四十年凡有感触纪赠悉形于诗其存稿至数百篇仲子来守怀庆重惟手泽乃厘为六巻刻梓以传而属瑭序其首简瑭之浅陋岂足以序先生之诗哉而谊不可辞也嘅自明良喜起之歌既沦清庙文王之什寡和庙堂大臣鲜复有留意于诗者萧曹丙魏房杜姚宋寂寥无闻有宋韩范始有所作而不多见其间以诗文名世者欧阳公一人耳国朝大臣始有以诗鸣者然多馆阁诸老他官亦少岂功业文章两极其盛固不易得耶先生内职谏垣外任岳收出抚藩省入赞庙堂政繁责重宜若不暇于诗者而所著作乃至如此之富是岂易得哉瑭窃伏而读之但见其意态温淳如春风良玉句法清新如行云流水险韵赓和至数十首而句穏意新无牵强重累之病如层涛叠浪可喜可愕而无一不出于自然噫盛矣非先生性情之正才思之清学问之博其孰能与于此哉惜瑭非知诗者不能尽得先生之妙也先生以功业节义闻天下圣天子践阼之初亟以玺书存问先生近又加先生太子太保仍给授一品诰命録一孙为光禄署丞凡优老之典无不毕备曲是先生之忠义大节益暴白于天下然则先生之片言只字世犹当寳藏而传诵之况著作之富有如此者乎其名世传后无疑也浅陋之言何足为有无轻重谨拜书篇端姑以致仰止之私云尔已矣 

　　通鉴纲目前编序 

　　作史果难乎据事直书吾未见其难也作史果易乎孔子作春秋笔则笔削则削游夏不能赞一辞然则谓之易不可也盖据事直书可能也考订史籍之讹曲尽事物之变使往古之迹洞见于笔削之间是非之实不谬于予夺之际则非学问精博识见平正者不可能也是固不易矣友人函谷许子以春秋终于获麟纲目始于周侯三晋中间断而不续余七十年乃作通鉴纲目前编三巻以补其缺参稽诸史旁及经传岁月事迹之讹悉加考订至于大书提要分注备言则取法于春秋纲目其用心可谓劳矣间以示瑭俾序诸首瑭惟古之圣贤得位行道则不暇著书其著书者大抵多出于穷居困阨之士盖其学问识见既足以经济天下而目前之事又有以感触其心欲起而治之不可得故不得已而寓于著述之间使后世有能信而行之者则施设之权虽不自我出而道固已行矣孔子之作春秋朱子之作纲目皆此意也函谷之作是编夫岂偶然哉函谷在孝宗朝任黄门给事在武宗朝任翰林检讨位尝显矣值逆瑾用事尊甫冢宰公以持正相忤致仕函谷及弟松皋皆外补瑾诛征拜尚寳卿函谷遂辞位家居著书立言若将没齿其作此编不可谓之无意也顷以当道论荐征拜南京通政司叅议渐当柄用呜呼圣贤之道未得位则寓于书既得位则行于时自古皆然吾于函谷有望矣函谷之学问识见备作史之难观者自能得之不暇多赞姑书此编首以明雅志以征他日云 

　　六礼纂要序 

　　侍御蓝田李先生奉命巡按江北政务既举以礼教未洽为虑檄令泗州判官侯廷训会同学正潘勖纂集冠婚丧祭饮射六礼而提调则令知州薛祖学刋印成书将给发按属各府州县俾提调官督教官生员讲习而倡行之以敦礼教以厚风俗以禆治化复令训导陈言来南京征予言以序首简呜呼古礼不行于后世久矣窃尝谓礼縁人事而为之节文者也冠婚丧祭饮射今之人日用不废与古无以异也独谓古礼不可行夫岂无其故耶盖礼有本有文致敬以严其分致爱以和其情礼之本也古今之所同也衣服器用之制牲牢币帛之数升降揖逊拜跪送迎之节礼之文也其华朴奢俭繁简之不同虽并世有不能相一者而况有古今之变乎论礼者不求其本而泥于其文故虽贤智之士犹疑古礼繁缛不可行于今之世而况于蚩蚩之民乎殊不思礼之本不可变至于其文则损之益之与时宜之无所不可孔子谓纯俭可从众拜下不可从众盖己发其端矣惜乎后贤不能触类而推广之耳今先生之纂集斯礼也首谓先王制礼必通于上下大易为训毎切于易简末复谓士夫不行则乡人何所取法学校不讲则闾阎无以兴起损益之权倡导之机盖已得其要矣而薛君辈又能仰承德意斟酌古今之变曲尽损益之宜使礼文明白简易人人用之而皆便古礼之行其殆在此乎抑瑭于侯君庶富而教之论重有感焉富之而厚其生教之而正其德虽皆民之所望于上而厚生尤急茍上之人修其德政使百姓咸遂其生则民固将爱之如父母敬之如神明而惟其言之信矣况冠婚丧祭饮射皆民事自不可废者吾乃以礼教之彼有不信从之者乎不然则民不见德虽谆谆以礼教之不信也况民方救死不赡亦安暇治礼义哉贤人君子念兹在兹以敦礼教以助成圣朝治化之盛庶不负先生之意哉是为序 

　　完名荣寿録序 

　　大司徒洪洞韩老先生以清忠直亮歴事三朝天下之士固已敬慕而景仰之矣毅皇帝践祚之初羣小用事先生首倡府部廷论之遂被诬构致仕然自是而先生之名益重天下之士或拟先生为文富或拟先生为韩范或拟先生为伊周形为歌诗发为序论颂盛德而祝遐寿者盖不一而足今上嗣大歴服亟起先生以为新政之助而先生年八十有一矣乃以老疾力辞上复遣行人赍玺书存问致礼且望先生以嘉谟嘉猷入告先生仲子为予同年方守怀庆感上之恩荣先生之遇乃集累朝诰勅及士夫祝寿诗文共为一帙题曰完名荣寿録盖摘玺书完名盛福今日仅见之语而目之也间以示瑭瑭窃惟士君子致身宦途庸琐奸佞者既不足道其或慷慨激烈以功名忠义自许伟矣中或怵于利害不能自守往往改行易辙故不能大满天下之望若是者虽位至公孤年过耆耋流俗固以为荣君子不贵也若先生之始终一节寿考康宁上下敬慕真可谓之完名荣寿矣抑国家之兴莫不有名世之臣以为之辅佐在唐虞则有稷契皋夔在三代则有伊傅周召在汉唐宋亦有萧曹房杜文富韩范之俦虽功德不能皆同其为名世之臣一也诵谟训之遗文读史传之绪论至今虽数千百年尚能使人兴起斯録既传天下后世之士目覩而口诵之孰不仰国朝如唐虞三代之盛而谓先生为稷契皋夔之伦哉有志之士可以见贤思齐而庸琐奸佞之流亦可以自悔而自愧矣 

　　栗庵遗稿序 

　　濂溪周先生曰文所以载道也又曰文辞艺也道徳实也笃其实而艺者书之美则爱爱则传焉贤者得以学而至之是为教由是观之文不载道谓之美不可也文不美欲其传不能也文字可以易言哉虽然日月星辰共为天水火土石共为地指一星一辰一水一石曰天地之全体尽在是不可也谓一星一辰一水一石非天地全体之分散亦不可也持是以观天下之书茍言能成文而不悖于圣人之道虽稗官小说尚有可取况根本六经祖述孔子粹然一出于正者乎故南京太常少卿栗庵郑先生所著诗文甚多子婿刑部郎中陈询汇之尝彚次成集不幸毁于邻火子孟绳遍访乡士夫及四方交游仅得若干首将刻梓以传请予为序予取而读之见其理精而气充兴寄幽深而词句典雅盖所谓根本六经祖述孔氏粹然载道之文也其传也必矣抑古人有言先人有善而子孙不知不明也知而不传不仁也孟绳恐先人之善泯没无闻而汲汲然刻梓以冀其传其志亦可嘉也已矣先生讳环字瑶夫别号栗庵登天顺庚辰谢一夔榜进士第三人授翰林院编修厯南京太常寺少卿以卒其平生履厯志行则具于礼部侍郎同年谢先生所撰墓志铭兹不赘云 

　　陶氏家教序 

</div>
    <div class="pagination">
<a href="柏斋集_page3.html">上一页</a><a href="柏斋集.html">1</a><a href="柏斋集_page2.html">2</a><a href="柏斋集_page3.html">3</a><span class="current-page">4</span><a href="柏斋集_page5.html">5</a><a href="柏斋集_page6.html">6</a><a href="柏斋集_page7.html">7</a><a href="柏斋集_page8.html">8</a><a href="柏斋集_page9.html">9</a><span>...</span><a href="柏斋集_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
