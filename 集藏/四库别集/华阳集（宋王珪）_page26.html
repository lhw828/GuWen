<!DOCTYPE html>
<html>
<head>
    <meta charset="UTF-8">
    <title>华阳集（宋王珪） - 第 26 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>华阳集（宋王珪） - 第 26 页/共 44 页</h1>
    <div class="content">　　省表具之朕守神噐之重思王业之囏歴日未长涉道犹浅而三事庶尹搢绅之伦殊隣异俗霜露所坠咸徘囘阙廷愿得镂寳文章鸿铄以荐无穷之休兹甚盛徳顾何足以堪之窃尝览前世之载近事之实惟至圣为能兼天下之徽惟至功为能飨天下之报慎微端始莫或敢承所请宜不允
　　赐文武百寮宰臣韩琦已下上尊号第四表不允批答
　　省表具之昔夏禹不自矜能而闳三代之声汉光戒诸言圣而振东京之烈朕顾循菲徳膺守丕图亦尝逺览其所未形积思其所不及盖谦恭抑畏者靡不受多福夸浮侈大者靡不蹈后虞今就阳初郊假庙始祼大惧无以荐四时之和气来万国之欢心乃欲仰摹祖宗之烈光过迹金石之絶记只登寳册骏腾徽称岂朕所以答三神之休法后王之意哉虽情见忠者之谓报然文滋美者未易承也所请宜不允
　　赐文武百寮宰臣韩琦已下上尊号第五表不允批答
　　省表具之朕接神明之统享平富之图且三嵗亲郊始严尽物之报而百辟进旅率吁在廷之言考前世之遗闻摹本朝之故事将合羣灵之祉荐敡丕册之名封章五陈勤恳一志然自躬庶政降异相仍永惟前王跂徳不及载视凉之质难居尊美之称虽欲勉从良不可得所请宜不允
　　赐宰臣曾公亮免恩命不允批答
　　夫天文中阶之象色正则二气钧国柄三事之司体公则万化辑朕何尝不寤寐邦杰弥纶政机以惇美风俗之原以甄序官师之品所系甚大维材之难卿行足以厉朝谋足以经国代言二禁而号令皷乎羣动赋政中畿而神明照于宿奸顷陪议于宰臣旋冠谟于宥省邦之维度靡不举兵之纪律靡不张属上台之进贤宜右弼之膺宠忽起舜庭之让未施酂国之规羣情郁然予心劳止矧夫付安危之几则望岂云浅当名噐之分则处之勿疑所期广猷虑以同寅防精神而辅力当抑谦风之固往调大化之元岂朕之独致太平亦卿之与有令闻所免宜不允
　　赐呉奎免恩命不允断来章批答
　　省表具之朕肇亲邦务尊用弼臣矧曰旧人之良实为先帝所睠向居丧制不可夺情兹复政常犹且避宠宜往収于冲虑期终济于丕成所免宜不允仍防来章
　　赐枢密使张升乞致仕不允批答
　　省表具之卿秉徳之良职在机密先帝委政遂及朕躬与定大谋厥功甚茂今羗人跳梁朕方与卿共图庙堂之上乃数引疾为言愿上印韨以归故里岂朕所望焉其近医药以自扶持若乃遗荣之事朕则未闻所乞宜不允
　　赐张升乞致仕不允断来章批答
　　省表具之朕惟图庙胜者非独谋共邦政者须旧徳卿当轴毕虑据经引年乃谓履秉钧之任则莫匪民瞻负髙世之行则不为俗累需牍三至抗懐一诚虽欲退循老氏止足之风顾不进念大雅典刑之助倘坚忠槩孰起浮辞所乞宜不允仍断来章
　　赐使相曹佾免恩命第一表不允批答
　　省表具之朕纂大位而推恩之及天下也不敢遗遐外之臣况国之亲贤乎戊辰之制已布在廷其勉承之毋废朕之新命所免宜不允
　　赐曹佾免恩命第二表不允断来章批答
　　省表具之朕膺天地之顾既躬履于至尊述祖宗之谟用丕泽于羣位已布大廷之命况如外戚之贤奚烦露章乃欲辞宠往収难进之虑期体至公之行所免宜不允仍断来章
　　赐皇长子淮阳郡王顼免恩命不允批答
　　省表具之昔我祖宗诞受天命厥惟艰哉克正皇猷丕懋乃绩以遗我子孙无疆之休今朕纂厥服惟稽古建尔元子于有邦乃季秋辛亥羣公庶尹罔不只朕言于廷尔乃陈徳弗及期畀于一二弟兄之贤我闻曰立爱惟亲立敬惟长其敢示天下以私乎汝惟往哉尚迪时命无违所辞宜不允
　　赐皇弟岐王显免恩命第二表不允断来章批答
　　省表具之向以先园兴事同轨戒期迫遵絫圣之彛阻从大升之驾申念天伦之爱夙陪仙御之行因发感懐肆加涣命虽防固辞之牍难停诞告之文所免宜不允赐皇弟乐安郡王頵免恩命第一表不允批答
　　省表具之夫立爱惟亲人道之大也朕防休先帝托于士民之上惟王亲慈同生可勿见爱乎王虽在忧哀而封爵之拜固尝博议于有司其勉承之毋废朕显命所免宜不允
　　赐皇弟乐安郡王頵免恩命第二表不允批答
　　省表具之朕奄遘大艰不及行髙宗谅隂之制王乃退执忧之三年可谓孝子之事终矣封建之命朝廷锡之王庸勿辞所免宜不允仍断来章
　　赐皇弟髙密郡王頵免恩命第二表不允断来章批答
　　省表具之朕以眇徳遗大投艰弟兄急难莫如予爱原陵终事感至形恩防章虽来莫狥而请所免宜不允仍断来章
　　赐皇伯祖承亮改封秦国公免恩命不允批答
　　省表具之夫戚藩之建王室是毗古者皆世袭其封近代或别予之邑既非祖烈之服又失庙祠之传故朕推近属之长贤修先王之旧履以大子孙不絶之序以均宗社无穷之休适防露章过形冲节宜体亲亲之意庸光继继之图所免宜不允
　　赐皇伯崇信军节度使宗旦免恩命第二表不允断来章批答
　　省表具之时我伯父望为宗英适稽牒以考年已朌朝而加命奚烦上牍叠欲还恩且国家隆骨月之亲而天子厉爵禄之枋令下莫反义当则承所免宜不允仍断来章
　　赐皇伯使相宗谔免恩命第一表不允批答
　　省表具之朕猥以眇冲膺于统序肇临庶政先録近亲肆敡大廷抑本旧典奚烦谦挹以格泽炜所免宜不允赐皇伯宗谔免恩命第二表不允断来章批答
　　省表具之夫惇叙者圣人之大义名噐者天下之至公属予践祚之初首沛合亲之泽顾佥谋之防咈岂菲徳之敢私虽谅防懐难俞确避所免宜不允仍断来章赐皇伯宗谔免恩命第一表不允批答
　　省表具之在昔帝王何尝不崇建藩戚以用自承助乎今骨月多而爵位隆显者少不称朕所以广彊本支之意矧我伯父之尊旧惟作相岂久而不复哉尚何逡巡以稽在廷之休命所免宜不允
　　赐皇伯宗谔免恩命第二表不允断来章批答
　　省表具之朕继成基序思大本支载惟燕翼之所承常虑仁恩之不至矧我近属冠于列藩适还上铉之章已布大廷之听奚烦需牍固执防情其往位于鸿枢尚永毗于皇室所免宜不允仍断来章







　　钦定四库全书
　　华阳集巻二十八　　　　　宋　王珪　撰制词【批答】
　　赐皇伯使相宗朴免恩命第一表不允批答
　　省表具之古者祀有执膰归于同姓之国所以见爱也矧予伯父侍祠在郊而秉徳嘉栗实相厥成顾无神惠之报乎乃乙未之命询谋大同毋为过辞以稽我上帝之贶所免宜不允
　　赐皇伯宗朴免恩命第二表不允断来章批答
　　省表具之朕防祖宗之休守天下大器防防如不胜乃仲冬景至获祠上帝于嘉坛屑然若神灵之下赐之福禄也礼成熙明朕不敢以专飨嘉与叔父共承之何屡辞焉所免宜不允仍断来章
　　赐韩琦免恩命第一表不允批答
　　省表具之朕猥以眇质获承至尊初防万几未昭大道咨尔元辅济于丕图班号在廷议劳有典奚烦冲避以阏岩瞻所免宜不允
　　赐韩琦免恩命第二表不允断来章批答
　　省表具之卿股肱大臣先帝尝所改容而礼之也朕防遗徳休烈既已布泽四海之遐矧定防禁中以安社稷褒功赋爵庸敢后乎宜勿重辞以稽我大廷之命所免宜不允仍断来章
　　赐韩琦免恩命第三表不允批答
　　省表具之朕伏观干兴诏书受遗之臣咸进位二等卿先帝所属以辅眇躬而即祚之恩未加厚也矧予哀荒在疚而卿忧劳国事夙夜以之岂若先时之比乎夫徳至而宠未报朕甚恧焉戊辰之命其祗勿辞所免宜不允
　　赐使相曽公亮免恩命第三表不允断来章批答
　　省表具之卿辅政三朝勤身庶务用式百寮厥绩茂焉乃逺懐遗荣数以引老朕惟卿徳劭年髙不敢撄以国家之务而顾于报功之典犹有慊然曷为拒之深也所免宜不允仍断来章
　　赐参知政事张升免恩命不允断来章批答
　　省表具之夫舜之聪明日谋治于四岳之官于是隂阳和风雨时百事以叙顾朕匪徳实赖一二股肱之良用保乂我国家维尔迪吉之臣兹庸命尔图厥政尔尚一乃心懋昭先后之训以敷遗我无穷之闻尔乃让厥位朕靡怿厥闻呜呼能厥初惟其终尔其戒哉徃祗乃服毋废予之茂命所让宜不允仍断来章
　　赐文武百僚宰臣韩琦已下乞听政第一表不允批答
　　省表具之夫以朕眇未之身遭国大故嬛嬛在疚若无所容而有司列章遽以听事为请夫三年之丧犹未成服乃欲临便殿见羣臣其可得乎所请宜不允
　　赐文武百寮宰臣韩琦已下乞听政第三表宜允批答
　　省表具之朕奉先帝顾命以付畀四方夙夜忧惧若涉渊冰今虽悲哀之中不敢违公卿大夫之言以起图事然而断恩从变不亦丧纪之薄乎所请宜允
　　赐文武百寮宰臣韩琦已下请御正殿第一表不允批答
　　省表具之朕离国之忧不及行髙宗谅隂之事固已恧然于懐今易日而除公卿大夫又欲朕御大昕之朝以延见羣臣朕哀荒未防郁于大道将何以处之哉所请宜不允
　　赐文武百寮宰臣韩琦已下请御正殿第二表不允批答
　　省表具之予离国大忧而不能执三年之通丧盖已徇公卿大夫之言日从事于便坐矣今复俾予临正朝以垂听天下之治顾癯然而哀不胜虽曰祖宗之故事岂予小子所敢循乎所请宜不允
　　赐文武百寮宰臣韩琦已下请御正殿第三表宜允批答
　　省表具之夫丧亲者自天子至于庶人礼不敢偷也予遭家之难茹懐荼苦朝夕靡胜卿等乃谓国之万几不可以旷日至三陈悃愊之言顾虽弗从然祖宗之制庸可废乎所请宜允
　　赐文武百寮宰臣韩琦已下乞举乐第二表不允批答
　　省表具之朕荷顾言之重保成业之艰躬信黙以永思奉燕诒而终裕施大曷报创深靡穷且宫隙流隂俯顺缟纎之变而宾觞在御忍闻金石之音防封奏之爰来握礼文而甚备顾于匪徳诚所未安所请宜不允赐文武百寮宰臣富弼已下请御正殿复常膳举乐第四表不允批答
　　省表具之朕顾徳薄不能致隂阳之和而灾异比下害于予民故避殿损膳彻在廷之音庶几人事修而天意得也虽嘉泽适应然骄阳旋兴侧身永思重懐惨结卿等乃露章继至愿复其常朕方恭天之渝不敢以驰驱也所请宜不允
　　赐文武百寮宰臣韩琦已下贺灾异消复批答
　　省表具之朕嗣守大器述懐永图丛然万务之防居若一心之惧乃匪徳干异方春爽和隂赖祖宗之灵显膺天地之施防气遽释美祥大来眷官师之造庭露章牍之临几庆逢复旦之防忠发爱君之辞言念肃勤靡忘欣赏所贺知
　　赐郝质免恩命不允批答
　　国家提万兵之劲萃之畿中谋元帅之良防于岩下矧卿尝从征伐之事加有宿卫之勤宜授钺于师坛总环宫之夜柝盖旌劳者必异其宠御众者必予之权毋为过兢其服重委所免宜不允
　　赐枢宻使程戡乞致仕第五表不允批答
　　省表具之朕惟古辅拂之臣虽年耆徳尊或在位者岂薄于风节而怵于声利哉诚爱君泽民信已行道惟恐其不至也卿忠实忱明邦之环望秉事二府夙夜乃心何引年上绂欲循止足之分甚非所以副朕倚老成之意其务专精神止念虑毋需章以陈以怫于予闻所乞宜不允仍断来章
　　赐判相州韩琦免恩命第一表不允批答
　　省表具之夫爵傅功则天下皆劝名当分则君子不辞朕考祖宗之时公相之迹虽有防入辅佐之老而无三歴囏虞之臣今卿功就而不居任隆而又损其始去位诚恐恩礼之未昭奚为上书犹懐谦畏之靡已矧易大廷之号听还两镇之旄倘复杀恩庸何称徳所免宜不允
　　赐宰臣曽公亮免南郊恩命第一表不允批答
　　省表具之朕猥以眇身托于王公之上夙夜祗栗惧不能荷先帝遗烈乃仲冬之序获将牺牲以见天地宗庙而神灵顾歆锡朕纯嘏非吾丞相秉徳在祀之助欤议劳之典宜膺勿辞所免宜不允
　　赐曽公亮免南郊恩命第二表不允断来章批答
　　省表具之朕景至未明承神嘉坛肃然若风马之来方是之时天景粹温福瑞并贶信乎上帝百神之予歆也内惟寡徳岂能独致之哉实维予相臣夙夜斋精以共济兹举也祭者必有爵赏之施以及其下况国之元老乎其勉承之用孚于四海之听所辞宜不允仍断来章赐枢宻副使吕公弼免恩命不允断来章批答
　　省表具之卿望出相阀名昭禁涂徳蹈和而日休材应剧而时解荐烦于事允辑厥庸属羌祲之防秋正帅屯之被塞宜筦枢机之务式图幄席之咨乃尔过辞良非素竚所免宜不允仍断来章
　　赐枢宻使吕公弼免恩命第一表不允批答
　　省表具之夫导上帝之命象在北枢本天下之兵谋于右府属冲人之初政眷先帝之大臣而卿劳勚匪躬忠忱一徳方倚谟明之畧宜专宥宻之机颁书在廷勿复多避所辞宜不允
　　赐吕公弼免恩命第二表不允断来章批答
　　省表具之卿硕望表时敏猷孚国家承英辅之器代有骏徳之人冠于机廷自我定命方仗前箸之决遽形累牍之辞号已涣于羣观理莫循于冲守所免宜不允仍断来章
　　赐枢宻副使陈升之免恩命不允断来章批答
　　省表具之夫衷政之司体均左右之倚本兵之府谋系安危之咨维戚畧为能执天下之奸虽盛平不可忽天下之备适登邦杰亶穆师佥矧久服谏垣屡形谠论之益比厘京邑寖广善声之闻甫参虑于机庭已下书于纶省再烦让牍深避宠途虽嘉防固之懐颇郁谟明之望毋畱涣典徃赞宥文所乞宜不允仍断来章
　　赐陈升之免恩命不允断来章批答
　　省表具之国家纂四圣之绪乗百年之安而嵗饵厌于天骄塞氛留于氐落眷几廷之所本维皇武之是经甫登临弼之贤实重安危之倚奚为露牍欲遂还恩宜来翼于邦图终收竒于庙胜所乞宜不允仍断来章赐宰臣陈升之免恩命第二表不允断来章批答
　　省表具之朕持循治纲考慎相位故谋之先定则无他间任之必固则有专功矧卿迪王佐之几昭勿听之美笃我简照对于弼谐尚何需牍之陈欲止告廷之涣梦卜之象已属隂阳之应已孚惟其肃承是亦终頼所免宜不允仍断来章
　　赐枢宻使吕公弼免南郊恩命第一表不允批答
　　省表具之朕获执圭币初见郊庙而左右之臣罔不夙夜在事以致力于休成乃乙未之制大告于廷所以均神惠而答祀劳也虽奉书来辞然自天有命顾可已虖所免宜不允
　　赐吕公弼免南郊恩命第二表不允批答
　　省表具之朕卜嵗习祥因郊严报肆鸿仪之就绪拥神贶以来同乃睠枢衡之臣实陪夙夜之力维议劳之有典奚絫牍之是陈即祗涣命之孚难徇防情之固所辞宜不允
　　赐安武军节度使郝质免恩命第一表不允批答
　　省表具之朕赖天之灵获主宗庙践祚之始大赉庶方时维虎臣提甲岩下岂不夙夜亶有厥劳告廷之书已浃羣听露章辞宠难徇所陈所免宜不允
</div>
    <div class="pagination">
<a href="华阳集（宋王珪）_page25.html">上一页</a><span>...</span><a href="华阳集（宋王珪）_page21.html">21</a><a href="华阳集（宋王珪）_page22.html">22</a><a href="华阳集（宋王珪）_page23.html">23</a><a href="华阳集（宋王珪）_page24.html">24</a><a href="华阳集（宋王珪）_page25.html">25</a><span class="current-page">26</span><a href="华阳集（宋王珪）_page27.html">27</a><a href="华阳集（宋王珪）_page28.html">28</a><a href="华阳集（宋王珪）_page29.html">29</a><a href="华阳集（宋王珪）_page30.html">30</a><a href="华阳集（宋王珪）_page31.html">31</a><span>...</span><a href="华阳集（宋王珪）_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
