<!DOCTYPE html>
<html>
<head>
    <meta charset="UTF-8">
    <title>容台集 - 第 76 页/共 140 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>容台集 - 第 76 页/共 140 页</h1>
    <div class="content">　　楚鹤泽吴侯三仕为令以循卓闻于朝宰臣疏请为天官之属即未奉　谕名品巳定为天下令长最此非有治县谱也实禀赠公之教云赠公名仰高自号后池吴太伯之裔世祖居金陵洪武三年徙居荆州之江陵因家焉公生而颖异湛思力学冀有所立在荣名利禄之外顾素无厚业力不能藉先容即见学使者如见天帝用是屡踬公气不少挫刻意尚行豁达慷慨志存兼济略无憔悴可怜之色乡闾重之坛宇在躬金汤在口高下在心春秋在笔里人每有争言就公质剂公不吐不茹人猒其意鲁连觧纷而不取彦方正巳而化物不是过也尝以岁除见一负薪者赤足履氷上怅怅无所之似求死不得者公就而问故曰吾有母巳耋人皆以椒盘进膝下触吾独不得升合以供一餐安用生为言巳泣如注公亦泣如注急觧橐中金仅四分曰急持此以备一餐吾皇迫亦不减若然若有母吾犹可缓耳归语熊孺人孺人曰何不畀与之公曰巳与之矣其夫妇笃义大略如此孺人贤淑能捐奁具勤纫织佐公孝养靡甘旨阙公不事生产课三子负笈每患修脯之不继几废学赖孺人竭力丸熊断杼之事竟观厥成既御板舆恒规丹笔宝慈宝俭渐于金天氏之教深也禄养巳及而风木仍悲惟是回銮之诰足发函光与公同荣未有涯耳公生于嘉靖庚戌闰六月二十二日卒于万历丁巳七月廿六日享年六十有八孺人生于嘉靖丙辰年九月初七卒于天启丙寅四月廿一享年七十有一以崇祯三年九月十六日并受覃恩敕赠生子四长元功配刘氏俱蚤世次即弘功中天启乙丑进士初授浙之东阳令任三月以内艰归起补南直之如皋以三年满授封敕随调繁江都配谈氏封孺人三绍功县庠生配刘氏四懋功县庠生配楚氏女一适王自柄孙男二长士遂娶罗氏元功出次士雅懋功出孙女三一适儒士严之宽元功出一适庠生尹乐宾一适庠生杨麟武俱弘功出曾孙士遂出以天启六年合葬于南湖之原今将迁葬于而属旧史为隧道之碑铭曰 
　　善无小视其力惠无少视其时富者捐所有余不如贫者割所不足而艰危一饭敌暇豫千里而且远过之葢勺水具沧江之用片云沛时雨之施是以曾闵孝情有触即应原尝侠事有倡辄随宜高阴骘之阀而勒陇冈之碑 

　　○勑封征仕郎礼科右给事中熙山叶公墓志铭 

　　郡有吉人为善不丑穷不荣通没而可祭于社者为封右谏熙山叶公公宋叶侍讲少蕴之裔也侍讲子孙入明居海上之石笋里世有隐德数传为静愚公举丈夫子五人皆奋迹陇亩以诗书为业而公与伯氏征山游射宫名最着静愚圽遗田壹顷五析之公不满中人产顾独肆力于问学无论诸子百家及岐黄星纬诸书皆以腹为笥益擅博雅声执经问业为都养者日众脯修之入以佐友爱不入私橐幼弟佐山未受室为谋婚对屡以游闲废其奁具公复屡周之无勌色即居址陇亩间有与昆季相关者抑意推让以故兄弟垂白同堂如手足里有阋墙者见之心折知田薛不远也公虽落落穷巷乎中有以自负眉宇间无可怜之色其训子曰与不足者言有余彼谓我骄也与有余者言不足彼谓我求也口不言贫耻辱免矣有朱某者家颇饶习公长者思资其缓急而口不忍言馈以贷为名公岁以子母钱往来不愆晷刻卒无所受其介如此公尝宿于海上之邸舍舍主人有仆逸而父子董迯者家止一艾妇公私念此瓜履当避也时日巳下舂且骤雨趣装遄归妇留之不顾乃绝浦行泥淖中投逆旅宿几至委顿有妾媵弗堪于主母者中夜负重赀走迷失道困公田园中因投自匿延其主者至诫勿棰楚而尽所挟归之其夫请酬公不许笑曰世故有以小人之心度君子之腹者乎新镇去郡六十里土风淳朴四十年来颛蒙始开簪缨辈出然公虑子侄辈渐于浮佻居家以身为教斤斤礼法无杂坐之欢无意钱之戏给谏公是以专其业举南省第一人明年复捷南宫移疾弗就廷对更三载谒选闽之候官迎养官邸夜必询庭谳若何有所平反则为数浮白留邸中三月归以一编授给谏公曰有活人事可直书寄我我当焚香告天胜斑襕舞大椿祝也既而给谏公政成召入省垣罪珰用事谄者有封王之议给谏公持不可竟镌秩归并夺公封章给谏公怦怦惧伤二尊人心及家邮至发而读之公故以弃官相保为勖矣巳给谏公奉命备兵金衢初欲乞养公固趣装曰是迹于怼非所以对扬新皇之誉命抵官甫浃旬闻公病归故事监司乞养必待三移文始发给谏公独否抵子舍公惊喜饮噉如平昔居久之大渐家人环泣公止之曰我自寒素累膺封诘且备尝诸趣迄未尝有一疚心事及违心语今享年得尔天之所以报我者亦甚奢矣哉复何求其知足达生又如此公始名不出乡施不及里而自受封后益自发舒思有异于诸贵人父如闸港之役以千夫计发之自公即蠲数十金为市艘倡计所浚东西三十里南北十里三月观成非是者田畴龟圻一方病矣华邑徭役极弊者军困于三仓民困于躐收与邑令徐公直指使者徐公王公等慷慨条对撰次成帙邑人利之至于施人弗念受施弗忘振乏资无事居送往三党亲知靡弗量力存恤令沾溉实惠尝思义田义塾而赍志未就亦足悲矣公名蕃春字时行学者称熙山先生享年七十有二以辛未岁二月二十七辛未日葬于新场镇之阡其昌居与公同庠出与右谏同朝自托世亲而得公孝友之政甚晰即右谏极力摹真而细琐事尚有足传者顾墓中片石辞尚体要不自知其挂漏也铭曰 
　　石林世业何绵延五常并起白眉贤初如蠖屈终鹏骞行方德劭身完坚鹿门太丘声岿然三朝名在圣人前塞翁达识为福先是众父父大年年里门缓步车可捐射宫祭酒重宾筵顺风问政相回旋河渠平赋言便便为众请命殊寒蝉家风万石与薛田孝哉令子神照传真龙入畵鳞甲鲜野史承之笔若掾幽墟冢布永勿愆 

　　○敕封文林郎监察御史吴公暨元配胡太孺人合葬墓志铭 

　　岁在己庚虏薄城下四十八日时侍御吴公与予家侄羽宸业廵畿甸　上命羽宸守通州命吴公提督九门乘城策应　召对平台　赐银币　特简监军　钦颁甲铠单骑入渔阳请兵辨饷凡六月余躬擐甲冑亲冐矢石击贼七十余阵贼败东遁三日而恢复遵永滦迁四城蒙上嘉悦与家侄羽宸同有京堂擢用之　旨于是家侄以病请?公奉讳归将以封太孺人与封公合葬请铭墓中之石余心仪公直词雄略一见定交且公所叙太公事多有类先尚书者又侄孙象恒忝侍御同榜何敢以不文辞按状封公吴氏讳弘道学者称为心斋先生世为陕西之干州人系出宋大将璘之后其先世有为元万户侯者厥孙三老携子伯刚始徙河南之裕州四传为处士相是生封公公生而蚤慧肆志典坟弱冠游庠试辄倾其曹偶不读非圣之书不蹈非礼之地向学者资其慱雅修行者钦其范摹经师人师有孝有德修脯之入悉以奉甘毳书种笔耕囊无私蓄于是望风来学者甚众公训之曰昼观诸妻子夜卜诸梦寐两者无愧学如是可矣公闲居晏处鲜有惰容师严道尊高足满百与州大夫分士州大夫亦数举公德行式庐表宅公高尚其志绝迹公府宁为黄鹄不逐阳矫四十年如一日也偶行广陌见有金钗坠路者公手拾之追付其仆不以姓名告夫锄金不顾公岂让幼安恐攫者遂其贪失者重其病阴德之中有仁术也里人寄金三百公三载为之外府比其取也咄嗟交授原橐尘封其人屈指他所有羽化者矣田有疆界邻人利其木奴越畔而争公即以归之其雅量有容多类此公尝读钱公辅田记慨然以范希文自期且以期侍御君居恒佩服太上感应篇尤甚过庭之训每谆谆焉即予所谓与先尚书同志者也侍御君既成进士两宰壮邑政成内　召藉甚西台公益以持盈宝俭自勖不作车上儛改其常度万石之恭谨太丘之端方无以踰也公虽内行纯备乎亦得胡太孺人之助太孺人毓自名家夙闲妇则井臼羮菽苹蘩之事必躬必亲姑某孺人严卞视其色少弗愉辄长跪以杖进某孺人怜之曰吾试汝耳汝实孝妇吾何忍杖以侍御公奏满书受封食不兼味衣不重裀所供什器惟用瓦缶居然素风且洞晓大体异于闺合中习者当侍御公令历城白莲构变封公捐金钱募壮士数十人星驰历下谕侍御君曰　上恩厚矣即有难当以身殉张睢阳颜常山何人哉封公没至壬申秋太孺人闻关西寇警渐逼方城亦出赀数千百募壮士往应贼是以退夫封公伟男子其慷慨赴义固当而太孺人若合符节乃知晋史锦伞夫人之事非虗也封公生于嘉靖四十年七月十二日以天启七年五月十二太孺人铭曰 
　　延陵世冑出让王乃文乃武泽则长如冕有缨玉有璋褐衣溢出万丈芒玄亭问学追颉仓授神有契纬不荒挥金还璧无所臧宁以让畔酬侵疆凤毛簉羽皇哉唐储祥委祉开星郎史家循卓推桐乡台有祥乌笔有霜紫泥丹诏褒鸿光军功曰多我武扬九陵百雉资金汤家声媲美葛与庞令妻寿母鳯有鳯大慈不小柔能刚散财募勇驱天狼神阿列缺嗟分张牛眠龙耳荣连岗葱葱欝欝延吉祥千秋不冺齑臼章 

　　○诰赠大中大夫太仆寺卿程公暨汤淑人墓志铭 

　　方今天潢阙里之裔皆以贤良方正对策大廷官交戟之下不啻世及而程氏未有闻焉乃伊川先生之泒有昌炽于楚者人未之闻也予于南大司空程公注世谱可异焉谱之言伊川先生次子端忠知六安军死王事因家焉至八世孙万二公任宋宣教即以避兵故自霍徙楚黄又自黄冈徙孝昌孝昌于是有程氏三传而为守训公式景泰庚午乡举天顺癸未礼闱灾公恃其膂力不蹈火于同侪之弱植者或肩或负凡脱者数十人竟以不免甲申特赠进士时人有曰程氏阴德之报未有涯也式子升敦尚儒行里门雍穆七世同居食指千计龂龂如也敬宗皇帝旌其门曰世义升子秭清标雅度有声庠序轻财好施里人德之生二子其次则赠公也公生有至性六岁丧母哀毁若成人侍父养二十余年涤愉视膳形影相依卧块寝苫毁几灭性先是学使者读公文至第一当食饩俟公至旦下檄而猝闻公居忧公怜之示意学慱士当有所迁就学慱士见公衔哀骨立公不忍发叹曰君子爱人以德细人爱人以姑息吾几失孝子学使者闻而益重公焉事继母丧伯兄抚孤侄送往事居情礼周洽屡经使者旌异有母继母如子致继母子之如其母子孤侄如父致孤侄父之如其子相传以为寔录公虽慱极群书而绍明家学惟伊洛渊源是讨与冏丞后台公冏乡二满公弟兄鼎足自相师友敦尚气节隐吉士望至其清约朴素根于性成冏卿宦游归诸子弟悉有分赠公却不取惟图书数帙王?尔重袭藏以故孝廉之名四敷执经之屦恒满人朋自远人师共钦及门之彦登高第列贤书者项背相望公虽数奇不得志于名场而传经善俗所居而郑重康成王彦方不啻矣公不读非圣之书以考亭家礼实伊洛正传凡丧祭冠婚一遵朱法缁衣黄冠鲜所延接惟邑有东岳行宫岁久圯敝五岳视三公为福一方非淫祠比首倡修之咄嗟治辨繇信服者众也配汤淑人出自望族克闲姆训荆布操作助公孝养戊巳之岁邑无康食死者泽量公犹处诸生间目击心恻不知计所出淑人曰今力即不能多活人幸圃有蘐蔬可以救馑且饥民不知塩味者越数阅月矣盍浓煎茗水实大豆塩菜其中人与一盂亦续命膏也于时里之婺妇稚儿卑田饿莩日踵相接如饮甘露程之先志在活人舍生以殉者其风义不坠如此丙午少司寇举于乡庚戌成进士壬子谒选拜大行人公春秋高矣布衣徒步约束僮奴深居蕳出不改素风郡邑大夫以不见颜色为恨即竿牍亦绝迹三宾于门而三辞之泊如也癸丑公年七十有八卒于家少司寇虽怀风木之悲犹及板舆之御淑人至京邸含饴弄孙授太恭人回銮之诰春晖有耀而归终正寝得年七十有八且孙之登第神者告之死不怛化征矣公名学契字近教学者穪为见塘先生生卒婚媾之详具状中忆不佞视学楚中公在逢掖比承乏容台问公起居无恙也今再入春明公墓草巳宿而少司寇拜南大司空之命状公事一字一泪几不终读不可以负孝子之请为铨次其厓略如此铭曰 
　　七泽三湘旧郢门今之豊汜道术尊大儒有种伊川孙腹笥五典综三坟孝经一卷夙好敦皋比讲学典刑存活人不必釜庾温仁心为质救元元范金珑玉桃李蘩鳯毛麟趾高腾骞伏满献纳有本原教忠畴昔趋庭言持盈守约游德园醇醪之饮不尽樽名闻九陛康锡蕃莱妇鸿妻御锦轩珠还剑合返其根若堂若釜云气屯史铭其幽永勿谖 

　　○诰赠中宪大夫进阶云门苏公暨元配吴夫人墓志铭 

　　己丑同籍交宇苏左辖两度请?侍养尊人皆及含敛窀穸之事若有神者告之虽罔极难酬而不至遗恨千古则纯孝之效也嗟乎同籍三百落落晨星海内所存不过数辈况踰六之年寝苦卧块当世无两若其昌七十有九丧先慈者七十一年天地茕人名教所弃何忍以研削之役应左辖之征名乎顾义不忍辞也按状公讳乐字德崇别号云门居士始祖克明占籍濮阳三传为公高祖亮世有隐德施及乡闾四传为曾祖恩俱累朝兵部尚书祖讳佑即大司马兵部尚书勋藏盟府名重边疆公之父濂繇选贡任巩昌府倅声绩表着积甚三秦者也公聪明性生岐嶷天笃江夏称为无双膺门引为小友闻诗闻礼在世禄而克家有孝有德表积善之余庆年方髫鬌即挂胶庠麈尾蝇拂之习不逐乌衣丹铅竹素之勤有同白屋每台察所临品题多士公文不加点思若流泉何湏夙夜取之腹笥而有余岂藉先容索之暗中而亦得公虽褒然首抡人乃翕然心服逃名而名我随敬人而人恒敬下泽款叚少游之愿不奢举策数马万石之风再见加以麦舟市义范氏之父子同心羹渖溅衣刘宽之僮奴怀德待举火者百家犹存乎见少诵义风者千里未尝以自功二东之间咸谓祖砚得传父菑立播矣乃薇省屡事争衡龙门时闻点额公叹曰岂文憎命达与鬼瞰高明与吾知止矣今而后吾可以息意青云之业而修家督之务矣司马故无多藏别驾亦鲜厚业不有武侯之桑八百株乎不有平泉之园一拳石乎吾安得株守经畬而荒三径又安得匏系书柜而忘一区葢条桑种杏搃是箕裘女织男耕靡非经济无何而神光照闾石麟摩顶是生左伯公身以为教爱不忘劳经师人师匪朝伊夕左伯当终童之年视理官之牍既仁流于丹笔且荣锡以鸿章公敕封文林郎平阳府推官制也三釜及亲家庆与国恩咸耀三公复始贻谋与绳武合符既而左伯循良奏绩进秩中宪大夫自是屡膺玉綍皆如子官熊轼所之元方为御历三辅渡洪河叱驭太行扬舲江汜有登高临水之赋有怀贤吊古之篇岂惟秩比封君抑亦雄词伯会左参以四岳云为六月息公勉以匪躬宽其将父左伯外示驱车中怀祝噎恋恋膝下其行趦趄者久之乃大期忽至委顺而游矣享年六十有六呜呼哀哉公元配封太夫人吴氏汾阳太守之女坤厚居贞巽柔履顺女而士行志雅慕乎诗书贵以俭承劳不辞于井臼教严九胆敬展齐眉一食长斋毕生戒杀鸣鸠均爱尽如离里属毛挽鹿襄勤不赞荆钗裙布寿兼考终之福没闻巷哭之悲享年八十有四距封公之捐馆十年矣呜呼哀哉兹左伯将以某月之吉合葬于某山之原计朝家之所以褒恤赠公者尚有待也是宜铭铭曰桓桓司马翼子裕昆少府奕奕是挺文孙将绳祖武素业是敦行惟蓬累此高门尺蠖未伸黄鹄忽举范金珑玉回商换征父也而师子之能仕棘木持平玺书宠异家有严君国有循吏扬历四遐丝纶并贲黑头就养锦轩随止官衙上食安吾七箸孝诚动天大期先示灵椿中折背萱后萎觧组抽簪考终事死风木虽悲荣哀修矣石琢幽墟书传惇史于万斯年钟祥在此 

　　○明奉训大夫玉屏施公暨元配祁安人墓志铭 

　　玉屏施公仕为广东惠州府倅未奏满拂不归身不得称承德郎其称承德郎者何以予沛倅洛貤赠也其称奉训大夫者何以熹庙登极恩诏进一阶也公与唐元征文恪同举于乙酉文恪眼白天下士居恒人物论以公为畏友曰吾乡故多才若夫廉静好修检押如处子者施天卿之外鲜见其俦文恪无年予以其言质公始终之际何其斤斤完行不愧赏誉也岁乙未南宫之诚予与文恪同入棘闱时四明薛黄门三才自谓得奇卷溢额不得收甚以为恨既发卷知为公以失名士益用恨云公名大经字天卿自号玉屏居士其先吴兴甲族自宋徙华亭六传而至怡乐公文贵又四传而为高士月舟公翼五传而为孝子忆州公良金仕山东靖海卫经历公其伯子也公生有异质谈书五行俱下公车之业不作铮铮细响屡试童子科为贵冑富家儿所压见台使者如天帝间关得与子衿列又隶金山学宫金山学百年科目鲜破荒者乃以例游南雍大司成黄公鳯翔少司成习公孔教读其文大奇之科试第一随登乡荐文誉飙驰视一第若掇之矣而丙戌下第以后两奉尊人讳不与计偕乙未以乙科谒选得丹徒谕公喜曰以吾为吏则谈经以吾为隐则食禄宁渠羡一第乎慨然以胡瑗师模为巳任所拔士若李公蔚王公政新万公编皆一时儁流未经别识者而所当庞令气决自遂欲裭诸生张鳯翼以快私愤公执不许令亦不能夺也公于铨法例得六馆属以无媚骨擢江西瑞州府迕会漕使者雅闻公名檄觧淮饷檄造粮艘一涤陋规却金八百为艅艎费当事者心重复委署新昌署高安署大府皆有惠政税珰潘相颇横有以开采利啖之者公争之力曰黄冈洞剧盗李大鸾向负固剽卤不能讨柰何削乎崄阻辟门而引之寇乎珰惧事乃巳阖境以宁乃江右又竞传公隐德事葢邑有嫠妇涂据窖金自恣族众攻之托黠胥以千金夜馈冀免对簿公立斥谴罢之竟序族以为之后即家人骨肉无以告也壬寅督通省漕粟渡淮旧有馈遣司餫者每溉其润公一一为裁禁卒母敢以例进盖公之清德着闻而追逋不及格考功封典坐此稽矣挽漕事竣公宦情逾薄侨居白门几三载大中丞夏公良心强公再抵任署武宁七阅月求觧官去当事者特疏请量移居久之补惠州寻署归善行法不避贵要左迁崇府审理闻报即发犹以箧中携英石一拳为生平恨云公自白下归故乡杜门扫轨手注异书虽门生故旧如中丞徐公民式王公应麟直指曹公汝兰每相爱慕卒不怀刺一通姓名而郡邑大夫修式庐之恭者亦无所报谢及长公沛倅廉廉之与惠皆粤地长公乃御公侍养于宦邸而大期忽至矣哀哉公配祁安人能损奁具作童子科地道资其入成均也亦如之治家严而有恩训子劳以成爱甫三十即屏居一室自达燕私恭俭勤劬有孝有德莱氏逸妻安人足当之矣先是吾乡有冯侍御恩以建言严谴归与忆舟公为可怜之交忆舟举公侍御梦宴鹿鸣忆舟公在席侍御曰是子当乙酉乡举三十年果叶其梦语云官不前定何名真宰公所为守道安贫闇闇德让信命之力多矣公有四箴十戒得力巳试之方比于颜氏家训又着阅古农书三吴役法皆布帛菽粟之文沛从予问业故闻其崖略语烦不具录公生嘉靖丙辰九月四日终天启乙丑五月四日享年七十祁安人生嘉靖癸丑八月十五日终万历己亥八月六日享年四十有七子三人长沛河南府通判升南康府同知未任娶浙江布政使司参议蒋公梦龙女赠安人继松潘副搃兵顾公鳯翔女封安人祁安人出次漙栢乡丞娶太学吴公敬峰女次澍早卒聘太学富公永年女俱侧室孙出女三长适吏科给事中夏公时冢孙太学生道行祁安人出次适福建按察司副使殷公廷枢冢孙浙江布政司理问基祥孙出次幼未字汤出孙三棠漙出栋楷沛出幼未聘孙女三长适怀庆府同知张公汝开子太学生光复沛出次字文学唐昌瀛子庠生子建漙出次沛出幼未字崇祯辛未十月四日沛遵公遗命启公暨祁安人柩于浅土合葬浦北茜泾公妣吴孺人之昭位铭曰 
　　居为静者言规行矩出为廉吏奉法循理簿领劳人持衡者鄙相马举肥程材振圯一行离次有同弃屣虗巳而游偃蹇自喜若断而续若仆而起时实怜才见端求委童牛之牿路马之齿忽赋归来蕳伉之以不屑不洁不求不取吾鼎可爱完玉何毁谐隐同心俛车齐轨乡先生没祭社可矣我鸣其幽不愧信史 

　　○明处士怀野吴公墓志铭 

　　于忠肃之为大司马也特荐职方望郎吴自副云于公督兵出战少司马居中调度社稷赖之于既功高不赏少司马以勇退自完比于互?鸟夷之隐焉其云孙怀野名园成请予署额予牓曰陶园非谓柴桑也谓少伯也少伯智隐司马以之居陶修计然之策三致千金积而能散怀野有相似者故命之陶云怀野捐馆其孙祯致书长安请为埋志久未有以应及予归讨诺乃按汪侍御之状而志之曰公讳铉字惟鼎吴泰伯裔也其居休宁者自唐御史少微公始其迁歙之澄塘者自六公悚始又迁莘墟者自宋大用公始大用生永年举贤良授融州司户永年生浙省解元靖靖生仕仁是生宁即少司马是生纲纲生瀚四川道御史是生楫授江西藩幕楫生烛烛举子八人长曰域公域之子也公生而岐嶷音吐宏亮甫髫丧母未几父祖相继捐弃藐孤孑立独支门户占■〈亻毕〉之业夺于寝苫宗老怜之曰孺人蚤慧青云可期种木干霄途遥难冀俛而修息亦得中策公少无宦情安意服贾然新都大贾多转输四方高者寓公下者荡子冐风波糜岁月有垂老归乡儿童解识者公依祖母罗太孺人奉养如礼足不出里闬仅用心计拮据而所嬴得亦相当别为一家法故足术也中表罗华衮壮勿子公为置侧室于别馆竟举雏而殒祝赖以延内弟曹生蚤世卵翼其子修脯婚对至长子孙三十年不勌有良家以女纳券抚如巳出成立矣以礼归其宗时辽警急饷黄山征税株连则身先以应之又缮渔梁葺欹道数里远近德之晚课诸孙学若祯辈为六馆隽训之曰语云公侯之后必复其始毋若尔祖之惰而学殖荒也郡邑大吏刘公倪公共相引重属博士弟子敦趣欲处以尊宾坚谢不敢应青鞋布袜间一至黄山九华兴尽而还则以陶园为真宅持诵祯所锓唐文宗太和年集右军书金刚经似有动语示疾之日如委蛇然盖好修之征矣公生于某年某月卒于崇祯四年某月寿六十有　配曹孺人航阜少石公女子一太学生之英孙三长太学生祯次兆祺次鸿志孙女二曾孙五炳衡炳文炳汉炳奎炳干皆祯出曾孙女六祯出者四祺出者二嫁娶皆甲族墓在某山之原以某年某月某日封焉是宜铭 
　　铭曰延陵之裔司马开吴宝仆于公定乱戎枢同官曰寮军官曰都介山一炬鸱夷五湖绵绵华冑穆穆潜夫克孝克友若虗若愚遥堤济溺长铗蠲逋岂伊程卓似祖陶朱知止知足养恬养愉佳城郁郁隐德不渝 

　　○明处士杨心泉暨元配姚孺人合葬墓志铭 

　　世禄之家所称令德孝恭者当以德义相成为大何谓相成将为善思贻父兄令名必果将为不善思贻父兄羞辱必不举是巳武林里号鸣珂门多乔木者不乏而杨观察里居独有完誉盖得介弟　　君之助焉君名　　字　　号　　司空大夫南泉公之孙封比部杏里公之次子也少与观察公同学头角崭崭慧性颖露时杏里公承清白之遗食贫不自给君自念以为巧短不如拙长同能不如独胜愿修其急者于是服贾析薪自是走临安山中负米归供父兄晨夕一家赖之皆有康食及赀稍裕则周游齐鲁间犯风涛凌冰雪岁以为常举无失事宿诺必酬于是人服其能金钱大出藉其指挥俨然主进杏里公安其养且书且怜之叹曰假令竟学者未可量也会伯子　　从兄　　先科成进士宦游四方于是授筦钥本友人而行家督之政其童奴之翘然黠者黜之其游客之靡然佞者远之干谒不走于门车服不炫于市西湖之舞榭歌船人迹其中有杨氏舍人子否无之也有主人杨季公否亦无之也以信为与以礼为御以智为囊以振穷悯乏为情田以下泽欵叚为安土君于是鼎于京兆观察伯仲间无惭色矣观察之陈臬畿南也逆珰之党李明道以使事南下声势甚张虑无弗奔走伏谒者而津门为发轫作意凌厉观察若弗闻忤珰意上意劾去怒不解潜属其党侦探为杨氏怨家者姓名以闻观察合门震恐卒无事实珰寻败用交荐起君执觞慰兄观察曰非吾弟之力不至此盖实录也观察辞楚臬归隐湖山方将与君永保天伦之乐而君不待矣哀哉君初授室于姚蚤没继娶江孺人皆贤淑婉顺孝事两尊人而江孺人奉太孺人之教抚姚孺人之遗孤恩意备至观者不知其谁出也今太学将以某月某日葬于某山是宜铭 
　　铭曰人有怕言小贵大富君负百会之才既可卓而可程藉伯仲之力亦可丞而可簿胡为饮不尽尊行必让路鷃笑其适鹄举其度咏白华以怡色歌鹡鸰以葆素岂必跃赤鲤联紫荆而踵前贤之故步是以为孝恭之墓 

　　孙男庭 
　　广 
　　廙仝阅 
　　容台文集卷之九终 

　　●容台文集卷之十 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　墓表 
　　神道碑 
　　诔 
　　行状 
　　祭文 

　　◆墓表 

　　通奉大夫正治尹光禄寺卿周公墓表 
　　侯太公墓表 
　　宪副中涵吴公墓表 
　　廷贡畸艇姚公墓表 
　　大司马冯忠襄公墓表 
　　太学澹庵吴君墓表 
　　少参太玄沈公墓表 
　　明故吏部左侍郎赠礼部尚书闲斋汪公墓表 

　　○通奉大夫正治尹光禄寺卿周公墓表 

　　公讳延光字孚卿学者称为斗垣先生其先世秀甫公以豫章人为蕲阳刺史子义婚于蕲因家焉数传而为粤西平乐郡司理梅轩公是生赠左方伯三望公三望生赠左方伯虗吾公则公之考也公生岐嶷有异质弱冠为督学钱塘金公所赏识食既廪屡冠多士万历甲午举于乡辛丑试南宫成俊士奉家讳归既免两尊人丧甲辰廷对授大理评事会鞠巨奸狱有势珰祈贿免公拒之峻时襄阳郑冢宰为大廷尉以此知公深相结甫筮仕强直声籍籍起岁丙午奉　玺书典黔试文独雅驯多得名士巳握计部稍迁望郎干济在辈毂惠爱在齐鲁历城大司农赵公以所司章奏倚公非同心相引重不及此出守金华金华故好讼公精心法比剖决如流案无留牍下车之日酒家四布为讼者居停无何渐罢市去而他郡质成者踵集于庭武断有惩沉冤有雪溺女有禁义仓有储间与子衿讲学称诗访苏颖滨之裔流落于婺者裒其遗迹勒之贞珉请置守祠守冢生大非俗吏之所务巳浙重会省适杭守缺铨部疏以公移治杭婺人闻之举旛集众请留贤守者无虑万数　当宁为收还成命近世所罕见也辛亥入觐台省举天下清廉五人公首之擢本省学宪秉公持明抑绝奔竞搜奇拔异不主故常若姚江黄侍御上虞陈黄门或识玉于在璞或赏音于焦尾竟皆为名臣与公较黔所首举熊中丞杨吏部者相类葢鉴裁有素也公自离郡后复以试士临婺婺之民扶老携幼着处驩迎填街塞陌幸复睹故使君风采想见史书所书黄颖川郭细侯故事为不谬余有金华谣记其事云浙中至今称名学使曰前有苏公后有周公苏公者晋江紫溪先生也丙辰夏擢参闽藩巳得　旨浙三台疏请为本省参政公洁巳率属絜法厘弊通建平运道之梗罢吴关额外之征人咸德之语具大学士沈公碑记中巳未晋山东观察使东省方困于军兴与墨吏之朘削民其无如矣公至多所弹治多所平反而功最巨者在定戍卒脱巾之乱先是大中丞赵公檄援辽兵三万赴登莱储偫不继众怒水火其势甚恶公仁声素孚晓以忠义应时解散当是时公巳移浙右辖徒以让夷急病义不袖手不者为重庆之续矣属内考天下总臬举卓异者二人公又首焉葢赵公推毂力也外吏去任而以卓异褒者自公始壬戌晋左辖浙之钱谷半以供织造恊马价公一切捐除浮羡且立平平凖之法每朱提之入命冶人镕小为巨数马可知不得以细碎上下其手解役便之温台等郡逋赋公酌通省之逋裒多益寡公私咸赖长兴石令为盗所刄有驾言令之族人者公曰此属利在逭地方之责耳卒戮罪人以报贤令事闻于朝奉　旨庙食公于左辖中资望独重方议伏钺顾有尼者仅得平进为光禄卿呜呼罪珰雠楚刄发于硎公幸以完璧归而大期忽至天不可问矣哀矣公事亲有至性南宫入棘怦怦心动欲委卷而出曾太史长石共闱舍强之终事巳家邮至而尊公捐馆即公心动之日也自廷评至左伯凡恩纶貤赠者四风木之悲终身不解至如建家祠□义田赡宗尚??之困恤布素之交殷念维桒晰其利弊有问政者不作寒蝉文学后进或助其羽翅或出之陷穽不任受德也公颀躯玉立神情高朗本斤斤礼法中人顾负侠士之槩意气轩轩肝胆洞豁于孝标所论谈交势交利交乍暄乍冷乍盈乍虗者痛心疾首远之若凂也武陵杨公诔之有云汪汪千顷似黄叔度高志正义似孔文举善善同清恶恶同浊如范孟博忧人之忧乐人之乐似杜季良排难解纷似鲁仲连可以托妻寄子似程婴杵臼诚心直道似司马吾实爱人喜施似范希文言言实录矣不佞昌无似不知何以有当于公公尝以赞毁余者以为其人之善否又因以为其交之亲疏冯敬通云天下有一人知巳虽死不恨公则是巳而恨无能酬公之知也因仲子奔跣征言而表之曰明通奉大夫正治尹光禄卿周公之墓 

　　○侯太公墓表 

　　夫种德百年卜昌五世当其储社既久含章欲光则必有伟人绾结其间以缵前休而开后叶要之以孝弟为本今中州侯太公其人哉太公之先祥符人也其自祥符而徙家商丘者为始祖成成生英英生滑滑生显显生和和生赠通奉大夫进娶王夫人是生太公太公生而颖异七八岁时尝从长老行田归通奉公问状长老无以应公从旁占对历历明了众共异之既弱冠日记千言腹笥甚富数困于有司弗售也通奉公倦勤倚公为家督入课农作出应践更供子职惟谨而是时公之长君光禄公玉立神清公之犹子太常公幼孤育于公头角崭崭非凡器公自念既巳不得竟学成吾志者不在子辈耶乃一意教督人师乎有馆经师乎有修入其庭闻伊吾之声琅琅四壁于是光禄公以己丑成进士奉常公以戊戌成进士而奉常之子侍御及太史公以丙辰成进士三纪之间簪貂相望文章气节皆极天下之选中州称鸣珂里者必首侯氏知公之拮据家政者非独供子职而巳也公长身丰凖望之知为福人其孝友亦天性也一游燕邸忽趣装归重趼七日抵子舍凡三日及于含敛古有啮指心动者因公而信焉居母王夫人丧哀毁踰礼继母丧亦如之太常公以御史奉　恩纶告墓公泣于庙葢自伤立孤之难又以痛逝者不及见也父子叔侄同饮爨二十年曾无畛域奉常公令宁津公一往省之不令驿传知既按甘肃有罪弁持暮夜金求脱□却之亦卒不言其主名异时封公以无官谤故少义声公名捡自饬绝去干请郡邑大夫有终任不识公者即学宫以尊傧请勉一应辄不复出士论重之每谓家以勤兴名以俭立晨而起夜而息恒有常度至老不渝食不兼珍衣更屡浣有以修息之说进者谢却之至于三族周亲与平生知故振穷悯乏待以举火者不可胜纪岁己亥郡大水癸卯大饥宫开仓设赈不足公前后输粟若干院司守令表其门闾桥道路之费岁以数千缗其著者曰包家桥水池铺曰堤而蔡家河更巨施及国邑矣至其坦中大度不修旧郄微时为里中无赖子所窘既贵或理前语动色相挑激公若为弗省者其度量如此先茔有吉地以次当属公族人力取之通奉公有愤色公曰幸非异姓又何争乃别有行营而与形家言悬合厚德之报也公年八十余微疾而化邑人巷哭曰太公没矣自今以往纷争孰平危难孰捄津梁孰缮饥荒孰赈所谓乡先生没可祭于社者非耶大学士少师何公评公谓修谨似万石君悃愊似陈太丘化俗似王彦方家政出颜桺诸名家之右可为实录矣抑援神契之觧孝也曰卿大夫之孝谓之誉誉之为言名也太公懿行当受显名而太常公娓娓传神写照千秋不朽光禄公又以其昌年家子旧史氏当载笔以从诸作者之末辄不自揆而表其大者如此葢以成卿大夫之孝云 

　　○宪副中涵吴公墓表 

　　友人黄大夫长卿以鸠司记视余即余同年中涵吴公为比部时事也公未第时梦妇人为夫讼冤自称陈伏案语剌剌不休咸可记臆及入鷞署每宣言于同官居无何而蓟州陈桥见告矣陈桥者大珰矩兄也悦妇人而杀其夫并杀其杀夫者以灭口妇人击登闻鼓哀吁缇骑械致于州州畏珰称北虏掠去事遂寝部所为伏案也伏案者立案之义也廷诘妇与梦合于是权珰束手而桥当大辟举朝异之嗟乎孝妇衔冤东海赤地公为烈妇雪雠鬼神向告之矣何阴报之渺悠也余友陈懿卜山人从公于宦邸可五载每归则述公之奉母汪太恭人之孝敬无与比大者莱子小者景让退公之暇歌呼啼笑不异婴孺公守兖遘危疾兖人祷于神神以隐事告谓是尝请以身代母者当弗药则公十岁时以起母恭人于垂死而秘不语妻子者也公没及期而其子承古徒跣走海上胪公忠孝大节以属野史余重公不得辞吴为泰伯之裔自唐宰相少微公居歙有俊公者自城徙乡三传而为廸功郎午川公是生赠中宪见川公公之考也公始为诸生即以文行压曹辈戊子举于乡甲辰成主士乙巳选刑部山西司主事戊申晋本部福建司员外己酉晋本部山西司郎中庚戌擢兖州守以赈政称最天子赐金褒异之癸丑上计拟卓异是年推山西学宪未奉命两台交章请以宪副守济南丙辰中谗量移葢先后为尽力吏者十年云公之在刑部也多所平反称文无害故事官山西司者一掌篆笺表章奏于是乎取之岁约数千缗前司寇奏而献之输锾入内帑而纸役如故乃以富民应纸无正额高下在心一值宦寺离其本始求取坌至家且立倾公恻然伤之草疏请留赎锾即内廷反汗不虞其难也巳从大司寇姚公沈公以闻得旨报罢无论三辅之内欢若更生而彰主德苏民困愧言利之臣有三善焉名籍藉起巳公守兖时四配子孙食饩于射宫者仅二十人公请如郡例广数四十着为令兖有颜子庙滋阳县因之二百年释奠于颜子公曰此非礼之礼也春秋大一统今阙里在瞻而以颜氏为一邑私吾所不取竟改正之士大夫始而哗既大心服其得体鲁公贫宗惟禄是仰而禄取之他郡多后时尝与守閧公疏其贫者先应之终公之任廪约束惟谨汶上县双庙集自宋时称盗薮其渠魁张临等紏千人据之百余年吏不敢捕尝支解捕者势张甚公一夕坐堂皇骤集丞倅率民壮千人夜袭之获渠魁二十辈夷其居他置不问群盗相戒不敢近兖境公为郡以察吏为首务滕邑令张悃愊吏也有狡令者倾之几中考功法公察其诬争甚力得免鱼台令某倚监司为声援多苛政又屡为胥史盗印章讦人于御史台御史侦之公公状无所隐以劾去监司虽庇之不能夺也泗水典史李茂春者胆力过人公所使缚汶上巨盗者也监司误治以罪公保持之楚黄张中丞开幕辽阳因公得李尉檄致麾下会卜兔入寇李尉力战手刄三虏张公荐于朝谓可建大将旗鼓则公不茹不吐之槩也滋阳孝廉龚至道为弟任杀人罪葢有幸心焉谳者念入之非实出之非所以为名十年不得决公曰杀人者死有其弟在矣即出之邹县李文光通轻侠结守长久横里中公至文光不得间心动走匿五百里外忽若有凭归而就法豪右股栗暇则进诸生谈艺劝学士蒸蒸变举于乡者二十七人且三居经首衮前此未有也至于拜火火熄捍水水止诅蝗蝗赴海死以今证古乃知风可反潮可射鳄可祛神可感不虗耳公之为宪副也会天子赐福籓田辖于东省者二万顷诸上书陈不便者甚众有旨宗田益急公议以虗册授王而加赋通省以为租入便于是福使以履亩来不许以征佃户来亦不许福使怒后以严旨来祸且不测公持议益坚福使俛首受租而去岁以为常乙卯大旱人相食公条议捄荒策甚设得粟十余万备赈东省赖之两台方以公应卓异而一二府道疑公忌公者共害之矣惜哉公念乃祖廸功素爱金陵山水因卜居秦淮御板舆为终身焉计而太恭人疾革不起为灭性之毁未几公亦随之所谓死孝者也计公筮仕以至陈臬其孤立行意果断不惑所至声绩卓然名臣他人得其一足以有立而顾以得官谤君子是以知任事之难也公轩举英英髭髯如戟议论慷慨肝胆倾尽尝训其子承古曰阳德不如阴德报恩不必报雠葢生平无謟语长者之言也以故承古述公涉世之际不胜愤痛余皆存而弗论论其大者如此公名汝显字养微学者称为中涵先生 
　　旧史氏曰陆士衡有云广树恩不足以敌怨为政者将败羣是去何怨之避乎而末世汶汶恒以官殉亦足慨也不然强直自遂如吴公假令在神爵五鳯间即赵韩何多让哉 

　　○廷贡畸艇姚公墓表 

　　明之自初而盛在成弘间是时吴中闻人辈出大畅厥词而主盟风雅簪裾与韦布实分厥任以诗品为甲乙公卿大夫且羞称折节何论傲士惟贤者不为凿坯之遁则幸矣故老所纪沈启南最着而与启南并超者惟畸艇姚公最着畸艇公者今宫赞孟常之高祖也生而颖慧绝羣从夏侍御艮斋受尚书称高足浮梁戴恭简公董学政以国士遇之乃数试棘闱辄弗售公狭小占■〈亻毕〉而雅意千秋之业遂肆力词赋诗篇一出压其宿老同时若徐武功天全李太仆贞伯邵文庄国贤赵观察栗夫杨仪部君谦姚侍御公绶马比部清痴祝京兆希哲桒桺州民怿皆有倡必和有会必书流传艺林称为韵事而尤善启南翁启南居相城之东公居城濠之北相思命驾如嵇吕诗筒来往如皮陆葢公所居有非屏非障而云烟飞动四壁者皆启南之迹其昵可知也与吴文定为青衿之交尝以会举首期之后文定在禁林公寄以诗曰殷勤寄与吴宫谕老我追陪沈石田夫以乘车戴笠之盟而不为结绶弹冠之喜觉巨源绝交书亦为多事矣与王文恪论交在其擢第后登莫厘峯宿华寺杖屦两两拟于谢许山阴之会文恪在中书公以子陵台诗寄之文恪悟其意荅书称谢订入林之约巳而文恪解相印归不复入城市终老于具区之滨葢以洞庭为客星滩示不食诺云王端毅抚江南公以诸生上诗有儿童走卒知司马白日青天见仲淹之句舆论以为允惬后中官王敬狡弁王臣与公讦奏　宪庙殛二人以谢抚臣公复有诗志喜识者曰此石徂徕庆历圣德诗也弘治丙辰膺贡试大廷同试者几千人四明杨太宰守址董试事以公弁其首声价逾重户外高轩常满公反厌苦之从风雪中策蹇游玉泉诸山题诗见志遂飘然归隐子壻吴文端时为史官劝驾弗应而与诸故人角诗逾劲尝和温飞卿陆放翁诗自署曰集虗斋藁者是也公虽倦游乎而探奇选胜之志始终不渝非独托境取材以昌其诗迹其清虗日来有自矣若乃孺慕之孝粥子之友创家祠卜宅兆内行纯备足副才情与夫家世生卒姻娅之详具吾乡陆文僖埋志中葢有吴君子如杨君谦文征仲皆眼白天下士不轻许可人也仪部之评公曰有奇气薄功名待诏之评公曰游乡序而周旋诸公间所至有卓然动人者言言实录在称诗之外矣公名丞字杂道号畸艇居士嗟乎公以承明著作之才而老于太学世莫不悲之公没一百二十年而宫赞绍其家謩在日月之际祖孙一体百年旦暮公何尝不承明著作也宫赞之言曰不知其人视其友余谓公之道广亦足不冺诸和人不然以李长沙之牢笼才士而竟不能致公则其能致公者顾不重乎宫赞以危行触权珰引绳镌秩赖天子神圣戮罪珰召还率府与王端毅事相类公解颐于地下矣余故因宫赞之请而表之曰明廷贡畸艇姚公之墓 

　　○大司马冯忠襄公墓表 

　　大司马冯公薨于官天子为震悼辍　朝曰是惟我皇祖所遗不二心之臣勋劳夙着追　恤之典其从殊厚于是礼曹铨曹起曹各以应得　恩例请上于额祭有加特赠少师葬如一品制给水衡钱遣行人敦其事阁臣以谥请　钦定忠襄按谥法以死勤事曰忠因事有功曰襄名称其情荣哀备余长公金吾映銮贻书昌请表墓门之隧予与公同举于乡四十年中或离或合葢弹冠挂剑之交也何忍辞公名嘉会字文亨自号履亭家居河间府之连城村自曾祖能始迁于宋家左村能生大宁大宁生仲子宜配黄氏曾祖父三世皆赠太子太师曾祖父母皆赠一品夫人始以孝弟力田积德于阴而卒亢厥宗盟带砺也公生而颖敏有至性髫年时冏伯中斋一见而奇之曰此公辅器吾弗如也冏伯先成名少所许可人以是共奇公及冏伯登第六年公亦接武若吕虔之鉴王祥云赠公业儒不显顾独课公学不以食贫少挫公沉酣经史潜心大业试辄冠其曹耦学使者授之饩公以佐二亲滫瀡而余以资同侪讲肄之须籍籍推伏小冯君不容口戊子举于乡乙未成进士初任为冠城令经术餙吏治以循最闻奉赠公讳归既免丧除华阴令华阴关内之瘠壤也无华实之毛而有轮蹄之困葢登太华者麕至民亦劳止公为立法调剂去甚去泰宾至如归以暇羣秀子弟与之谈经析义彬彬向学华阴自是比于齐之士乡越之君子军蜀之文翁讲堂矣乙巳膺　内召入西台慷慨论列不避权要建酋投书御道其辞誖即劾当事者通夷启衅先后四疏而奴酋之患巳蚤洞于十余年之前其渊识如此按部二东风棱岳岳持大体不小苛贪墨之残民者黜之猾吏之舞文者法之至有以刻核之心擿暧昧之语使主上轻朝士为不足任疑朝论为不足信者公所深绝也谳决要囚未尝轻出以市恩其幽滞可理者即予平反无左右顾所司有求生无憾录平反释系录皆一时实政可纪云故事按臣廵方岁余周行部内即得代去神祖末年逾期见格公遂以三年淹不胜陟岵之思既得　请即疏终养而终黄太夫人之世恋膝下欢宅忧禫除天子召还理营务议招募议训练议简汰禁伍为之肃清晋太仆少卿庚申冬赍孝靖徽号于澶州道经冠邑邑人扶老携幼遮道留连车枳不得遄发怀旧恩也辛酉晋大理寺卿廵抚中州时西川转战榆关戍守皆仰于中州之兵公曰不备不虞奸人所为生心也设不幸有伏戎猝发何以应之疏请募义勇以实行伍而省浮羡佐军兴严斥候画郊圻储偫尝克刁斗不绝彼蒙安袭故者若以为必不然之虑而孰知公竟以消震邻之祸也先是焚香捶手之妖连跨燕齐梁宋间约以一日四起会齐东索之急故郓滕首难不待期会本谋既露潜迹相窥得当即发惟中州所在严备鼠伏鸟散不烦血刄及妖党败亡群逸而西将有风马于汴者于是秉纛夷门扬旌河渚枕席过师执讯获丑事具杨直指叙功疏中再奉廷推以少司马总督宣大时诸当事者重榆关则急榆饷而宣大将士尝累月无粮枵腹欲噪公为请于大司农应时散镪无庚癸呼者会虏酋亦以多负岁赏败盟有辞惮公威名詟服不动葢公曙于古今兵畧九塞情形所汇有万变真韬及名世奏议诸编故其当机应猝断而不惑耳丙寅春受简恊戎政时奴酋入犯烽火彻于边关奉有十日入京之命星驰赴　阙值上幸东郊列营卫跸军容整餙扈从惟谨大典告成圣衷嘉悦彻食慰劳有意大用之矣未几代王公永光为大司马王公故所与同心许国者受事之后衷于前摹或如平阳继酇侯之政规随弗忘或如临淮入令公之军旌旗一变所用职方皆极郎选苞苴扫迹债帅息心为枢府一时之盛焉老酋物故有意其子可欵者经抚持论颇有异同经臣王公之臣谢事且去公疏于朝曰奴方桀骜何所创而帖耳就我款非情也以款自愚而忘战守之备非计也竟还王公于本兵耦俱无猜卒赖其镇定以有锦宁之捷上将决胜之奇大臣推贤之义兼得之矣公居邸舍以老苍头自随虽长公亦遣归屏迹远嫌故父子不及为诀惟以贼遗君父为耻夙志未酬为恨呜呼忠矣捐馆之夕忽阴云四合电光挟雨群鸟飞翔哀鸣上下都人士共异之又祖居去京师四百余里亦于是日连鸡惊啼声声相接古所传大星殒枥马惊者岂虗哉公以殿功成叙劳者一以甘镇滇南之捷叙功者再凡两荫执金吾三任子入冑监初晋太子太师再加柱国近代文臣所仅见云公颀躯伟貌吐音琅琅举止矜庄神情朗秀不以冥冥隳行不以昭昭信节与人交城府洞然而坊表屹若赵清献告行事于天知韩忠献不锢人于盛世正直忠厚惟公当之无愧色耳映銮博雅好修有父风以廪生授锦衣卫同知撰次行畧辞斐而情悲能识其大者仁者有后信哉敬抆泪而表公之墓如此 

　　○太学澹庵吴君墓表 

　　余尝读宋吴文肃公状谓公之高曾世修处士行以平籴为惠施及旁郡全活者甚众果生文肃公以开吴云后公十四代而有澹庵君抑何恂恂好修不坠先美也君幼有至性颖敏绝人从厥考理问君闻余姚王氏学巳知向往于里中豪少年绮纨声色之好弗喜也自署曰澹以见志既入成均习游当世贤士大夫而其意益广曰刮帖俗学不足学学求济世耳不能济世亦且济人兀兀伊吾何益稍以心计佐其素封之资家以大起乃务发其积以济亲族之急尝筑室庐百楹以居子侄之贫者死不能葬君为卜茔域以安之先是理问公以君请岁捐钱三百缗为德于族君当官而目加拓焉葺宗祠者一建桥梁者六郄良家女之为妾而遗厥父金者一赈其家令母粥子者二既质为臧获而遣归者四游白下游檇李游云间后先得输赎锾而出久系者不下数百人戊子岁祲设糜施药所活饿夫者不下四五千人而君之愿未始满也晚而喜释氏之学尝曰庞居士掷家赀于湘流永明寿罄竭公帑以放生吾衷而行之散吾世之所积而不没先君之财吾之为德如是而巳君为放生台曰生生其没也无怛化或曰有冥报云太史氏曰新安朱子之乡也士知有朱氏学不知有王氏学又何知天竺古先生且夫释氏之言施也吾教之言惠也令出于爱利人一也君处儒释可谓兼之矣吾又闻新安重形家言葢自朱子蔡元定为之故其送往每为忌而多畏始君奉理问公车归客有为外丧不内之言者君正色而绝之曰吾何忍流之于野宁不利于燕孤巳矣殡理问于正寝亦无阴阳之患呜呼公之持正不回如此岂惟惠人哉君之子太学好德而文谒当世之作者如黄宗伯辈为志若传声施不朽而属余表其大者勒之家庙俾世世作求焉 

　　○少参太玄沈公墓表 

　　呜呼此为少参太玄沈公之墓沈之先自宋文帝时有司空庆之者世居汴数传至翰林学士明扈宋居杭元末析为二一居会稽一居漳里漳里之沈入　国朝世有闻人而以戊辰进士祀乡贤名宦者为侍御让亭公则公父也公生而早慧弱不好弄侍御公恒抱置膝前见客能读两都赋十岁丧母徐孺人哀毁成礼侍御公为南昌司李公年纔舞象耳即与洪都奇童汤义仍谢友可辈定交才名相角十六补郡诸生再从侍御如都门即以古文词名侍御按关中卒于邸徒跣奔赴几不有生藩臬郡邑归赙者公尽郄去曰君子不家于丧岂令地下遗憾乎学使者紫溪苏公有鉴裁目公为国士首当食饩次者欲躐之即逊与无难色乙酉二十八举乡试十名锲两经义为程序壬辰成进士念大母唐春秋高陈情终养令甲百官独子终养即侍御公在无当也而公以是里居数年备极侍奉唐耄齿落每食必含餔以进侍御公未竟之孝得公而补云丁酉四月授工部都水司主事五月督理大工六月　大内灾两宫毁公急入捄百官惊睨无措公议撤会极门以断火司空难之公竟率军千余聚撤之承运库获全顷之传　旨救库者十余辈次日上火灾疏公文独剀切有白金之　赐七月奉　命典试山东矢慎矢公得人为盛是时倭事孔棘公以主忧臣辱有槩于中从天津还朝咨询要领大都以燕赵齐晋古用武国天下劲兵处随地召募可当缓急何事独调南兵即调南兵舟师犹可以非北之长技也朝鲜之役经岁馈粮何止三十钟致一石今　京师自靖海至直沽数百里尽膏腴地诚颁定赏格听民开垦许为世业以此防海宁俟挽刍乎　国制正科与文并重承平日久有司蹲踏介冑不以为衣冠数英雄短气职此之繇武闱之设为取猛士而以柔翰先骑射他若善火攻通星角者如见天帝莫或收皆当一变而更张之者也孙武子十三篇用间居一今竹岛倭将义弘乃萨摩主直政之心腹先为关白诱夺思与中国合谋报怨昔谭宗仁王承烈入釜营时巳露其情于朱均大司马石星以其败坏和事竟致之不理乃其人具在诚今收用令如张骞傅介子故事而密图之关白之首可购也建虏奴儿哈赤其部落连亘朝鲜先年倭寇其地两欲相杀闻通事关说愿受王印灭倭以报以蛮夷攻蛮夷孰与以蛮夷劳中国耶推此指具疏曰练土著修屯政重武科明间谍详载奏议中疏入不报都下传写称善丘泽万公开府天津疏请公为备兵使者颛督屯田事而议中格然公文武之畧巳若颖脱矣戊戌奉　命榷关荆南处脂膏中漱石厉齿荡然宽简苛细悉捐如小东等关撤而不税蜀材浮江而下者报十纳五民困大苏时税珰陈奉与臬大夫为难郡佐监司与摓掖被逮者相望于路公虽在事外而阴胁其虎翼杀机将发公辄得之黄冈令徐武昌守徐皆赖公力脱焉奉心弗善也代去之日奉饯公于蕲欲瞷公橐发其短巳察其舟甚轻知无长物卒谬恭成礼而去还朝升职方司员外职领春秋班军更换人卫者按籍稽诘岁省月粮可三千余金明年升武选司郎中武选夙称弊薮枢吏夤缘为奸大珰要人多事请托公一以邦政条例为凖竿牍绝迹又蒿目时事以边政最急者条上四事一曰重京营其畧曰天下兵制莫重于京师今三大营将领皆以材在下中者克位非法也请自今补京营官者必极一时之选各边大将而下非有声京营者弗得用其在营也责以实练兵几何能汰老弱几何教习军士武艺之器几何序迁超等执此为衡将得其人则兵之虗冐可以渐核如临淮指麾旌旗一变何患京兵之不振也一曰实辽左有畧曰辽与九边等边耳而孤悬数千里形势积弱自乐浪之役其精锐尽于从征今军无现粮债帅为政倘建夷擦汉儿之类一旦生心必无幸矣宜汰其老弱厚其衣廪以名将统之辽阳开原各设理官综核钱谷军必稽实粮必克额庶食足而兵强辽可保也一曰慎武袭其畧曰祖考察享尚有亲尽之祧宗藩支禄亦有逓减之律而披山尾惰之世及与百战开基者等甚有未离襁褓而先报首功者此曹几耗天下财赋十之三四长此安穷谓定为逓减之式节其滥冐即制府大臣诸子孙一衷于法无私出入焉可也一曰防乱萌其畧曰淮徐颖濮之间界在南非天下咽喉转饷防河尝动大众众之所聚乱之所生谓宜以宿将重兵一淮一徐互为犄角天津近在肘腋即以京营兵二三千人春秋更番出洋习其勤劳建威消萌计无出此者疏虽留中议论凿凿切事情识者以为干国之器公以武选之弊并功最大往往世职告袭者覆勘其前功即出恩幸多所裁止会金吾陈胤征以椒房戚畹陈乞事下部议本兵欲迎上意公坚持不可胤征暮夜馈黄金一笥公拒之越数日漏下二鼓忽　中旨陈胤征准升三级与世袭中使迫促取覆公具疏参劾上悟事遂寝时论韪之又有大帅凭奥援冀考绩恩其巳见参劾顾满在先可借口也自相臣枢臣以及台省皆以属公公嘿而不应是时正内计诸不便公者以考功法中之镌一秩调外君子是以知任事之难也居久之补靖州刺史靖故僻在楚西民獠杂居其俗好鬼公至则轨之以礼修城郭改学较定哨堡丛征额清屯饷减罚锾定边令渠以大治明年蝗灾粟贵公发粟赈捄全活数万人于是木政孔急而大木出苗穴靖民与苗为市市侩故昂其真鬬之露刄相向公辄入苗境与之约束劳以牛酒苗则大喜以巨材应命靖赖以安稍迁南比部郎寻升四川按察佥事先是蜀中建猓与中国之民日相仇杀斩一卫尉一千夫长抚臣以　闻廷臣议一大创特起大将刘铤于田间而以桐城吴公领节钺公莅任适与事会两台才公念转饷非公莫任者公则为设五运之法中又立短运之法触火山入不毛以两月具粮八万待刻期进兵而大将铤心畏瘴且入戈游击之说欲开猡??回中之路以兵从峩眉入公移书大将谓期会刍粮兵家大命今各运俱至镇西冕山半年调度势难猝撤彼中箐深壁峭猿猱所愁履险破荒变生不测赵营平所称枕席过师者以湟饷之便也柰何驱活民而死之乎大将议沮然犹拥兵嘉州不能进公更移书云番猓之地深秋即雪不如于八月初渡河出其不意突然而入便一乃猓未获因粮于敌便二时未冱寒利于涉险便三大将始出兵从桐槽沈渣等八路进攻仅扑空塞是时监军王君不视师坐镇越西公再入冕山亲督军士厚其犒赏不令解散乃安营桐槽据其要地使大将分兵大畧宁番得昌木他等贼又撤奇兵乡勇助之而番猓始逃避愿降时将士深入营无定所运随营转猓每间道抄掠运夫落胆公别设担运之法悬搜粟之赏饷以不匮饷夫多生还蜀人德之而悍将尚迁延侈言雕剿公为中丞极言利害中丞悟乃始移撤罢兵是役也将既寡谋师不以律非公亟议戢兵则辱国损威蜀无宁日无论劳臣当叙而不见不闻之功造蜀不浅乃中朝鲜知者而吴公被言竟为公累甫迁闽中参藩而以蜀谤调用公曾不以是介介而大期至矣悲哉公身长七尺余标格秀彻谈论慷慨其孝友葢天性也事叔公忆堂公如事父有杖则受自歌广桺归即以田庐推予诸兄弟与季水部公文行相励厥称二难且俭而能广悯穷周乏姻里德之其立朝敦尚名节兰溪四明山阴相继在政府未尝以年家乡曲一奉私觌浙铨缺新建令人示意公以正对不受罗致自甘平进焉所论交在都门则胡孟弢黄昭素区用孺陶周望徐鸣卿江进之谢在航鲍山甫毕东郊萧损之汤嘉宾米仲诏袁吉卿曹能始张孟奇在陪京则焦弱侯祁尔光王永启在东郡取士则赵翰撰王太史元黄门张黄门韩大理张侍御高宪副皆天下士余子操热柄能毁誉人者公傲然不屑也公少而称诗垂老不倦在水部有亦适编在武选有马曹稿归里有息初稿靖州有劳人草在南都有钟陵草在蜀有入蜀诗李本宁先生序之曰以其才适体以其体适格以其格适时无所不有又无所不化真笃论也公左右具宜不名一器所不能者与时俛仰取美官耳惜哉余好读公诗公构孺蓼亭见志属余题额岁在甲辰公以望郎推楚学使者余副之公不奉命而以左迁归惟余畸世之感亦有为公戚戚动者故因长君宗培之请而识其大如此旧史氏曰士固有遇不遇时沈公以郎署驳还内降此相臣所不能望之主上者而公得之可不谓大臣之槩乎又善用兵使在用才之世功名岂可量哉标奇负气千丈无枝文章经济贾忌之媒生世不谐挟此安之要以千秋大业齮齿?厄者复何所施矣 

　　○明故吏部左侍郎赠礼部尚书闲斋汪公墓表 

　　肃皇帝继统初诏廷臣议推尊所生或倡为继统不继嗣之说宰相梁文康而下皆排之以去就争江右二汪公立义不少狥长公石潭自大宗伯解印归次公闲斋少宰方柄用亦为骤贵者嗾言官攻讦有旨慰留公勇退益力视弃一官如弃落叶天下高其风节且颙颙望其再起以展名世之业而公不待矣公不希生时宠不求身后名以此为家法清门素风干泽是耻没且百年未徼恤典曾孙心渊守徐州政成奏最具疏以故事请有诏命所司核之以闻于是礼部议祭工部议葬吏部议赠天启三年追赠礼部尚书重名德也公讳伟字器之别号闲斋系出歙越国公华后世家弋阳之武石潭曾祖志福永乐庚子乡科授岷府教授祖仲端封刑部主事赠礼部右侍郎公生而挺异长身玉立弱冠与兄石潭齐声邑庠壬子乡举第二人丙辰成进士选翰林庶吉士授简讨修孝宗敬皇帝实录以不容于瑾与石潭公并谪南都司属寻丁内艰瑾诛服阕还原职正德癸酉升南京国子监司业时鲁公铎为祭酒六馆有二师笑比河清之喻戊寅正位成均风裁益峻请托绝迹刊定近思录以授诸生士习丕变武宗皇帝南廵狩公率僚属诸生伏阙请车驾临幸太学不听扈从江彬伪旨取玉砚峻词却阻宸濠及六馆生闻变竞谋迯归公惧摇羣情日严约束谕以忠义殉国众恃以定大司马白岩乔公备洁之策多所谘决斩濠谍者逆党伐谋既乃力赞诸公卿疏请回銮其识大体如此嘉靖改元擢南礼部右侍郎寻改吏部右以贺万寿北行改吏部右转左摄冢宰事进廉介黜奸贪拔淹滞门无私谒仕路一清杨文襄闻而叹曰吾胸中人才为此公收拾殆尽矣既以议礼兄弟去国益养高励公即与世相遗辇毂交知书牍俱绝即酬和杨文襄赠什闻其入相委置箧中至台察守相干旄造门鲜所将接曰退休之体也公于理学宗濂洛于诗文宗韩桺虽与王文成李献吉相切磋然生平守所自得不以走名改步葢有用之实学无瑕之完行兼之矣闻孙守徐能捍大难天子嘉其绩将究其用公之贻谋抑何远也昌生也晚何敢从吾乡陆文裕之后更有续貂而高山仰止附名为荣敬表之曰礼部尚书闲斋汪公之墓 

　　◆神道碑 

　　赠光禄大夫太子太保西泉王公暨配高夫人神道碑 
</div>
    <div class="pagination">
<a href="容台集_page75.html">上一页</a><span>...</span><a href="容台集_page71.html">71</a><a href="容台集_page72.html">72</a><a href="容台集_page73.html">73</a><a href="容台集_page74.html">74</a><a href="容台集_page75.html">75</a><span class="current-page">76</span><a href="容台集_page77.html">77</a><a href="容台集_page78.html">78</a><a href="容台集_page79.html">79</a><a href="容台集_page80.html">80</a><a href="容台集_page81.html">81</a><span>...</span><a href="容台集_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
