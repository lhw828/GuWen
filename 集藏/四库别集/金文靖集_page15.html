<!DOCTYPE html>
<html>
<head>
    <meta charset="UTF-8">
    <title>金文靖集 - 第 15 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金文靖集 - 第 15 页/共 20 页</h1>
    <div class="content">　　赠徐太守复任还太平序
　　自昔以守令为重必得贤者而任之葢守得其人则一郡治令得其人则一邑安是以民之休戚系于守令之贤否甚非细故也我国家法古制治凡简擢守令必其才之老成达于政事足以胜其任者而后授之同郡徐君仲敬疎通而长于才练达而敏于事始由太学擢监察御史歴十余年转春坊右中允又数年由春坊擢知太平今年夏仲敬以秩满来京师吏部考其绩称引奏命复还其职将行所与游者各赋诗为饯而俾予序之予闻仲敬之居太平也慈祥乐易严而不失于猛寛而不失于纵凡政务之缓急民事之先后赋役之供应农桑之劝督吏治之综核人才之兴举狱讼之聼审以至驭强猾摘奸蠧植弱扶善莫不施之有其序而处之得其宜也由是致声卓然达于畿甸而其民皆服于其教然则今之时论列郡守之贤能若吾仲敬者诚有以称之矣大抵守令虽为亲民而其职至为难尽自汉之世有张堪防范龚遂黄覇之徒见称于当时其后得名者寥寥不过数人此岂非其职之难尽欤仲敬持身防谨敭歴中外所至有声及今又能举于其职以为一郡之望则其功业名誉又岂下于汉之诸贤守哉诗曰以似以续续古之人仲敬有之矣
　　封兵部尚书方隠君庆八十夀诗序
　　圣天子嗣承大统励精图治委任股肱心膂之臣以相与賛理道裨教化由是治效日臻四方底宁故凡克躬勤劳者皆得推恩封赠于其亲而兵部尚书方公其一也于时公之尊府君实拜命领尚书之职既入谢而归衣冠风采照耀一时齿爵之隆甲于乡邑至其耳目之聪明起居之安适又有非常人之所能及者乃永乐庚子秋七月十有二日适当八十之期诸名卿缙绅咸谓尚书公遭逢不偶家居夀考得以优游禄养享太平之乐是葢古今所罕见者遂相率赋诗以歌咏尚书公之厚福且以祝颂其夀焉不鄙谓予序之予谓天下之物有不可必得者皆可以智力求惟夀出于天不可以强致也然极而推之非天地至和之委国家防养之深天下太平之盛则不足以致之今尚书公髙年令徳政脩于家化行于乡衣服几杖足以适軆防甘滫瀡足以备其养子孙宾客足以乐其心而又有嗣世之贤膺台鼎之重賛理协于宸声光着于遐迩于是国家推其所自而尚书公遂得荷褒羙之恩侈封爵之贵光荣耀乎阀阅名誉播于乡邦其荣且盛可以为至矣然非尚书公之遭时升平防煦至和身臻夀考享有盛福又安得覩其子之贵富以致君臣之相遇忠孝一门千载一时其所以遭逢于太平亨嘉之日者果何如其盛哉予虽未得升堂为尚书公之夀而于羣公歌咏之际亦可以想见称觞之乐也因不辞而为之序焉
　　湖山竹隠诗序
　　吉水曽氏其先自西昌徙居泉上数百年来子孙之众衣冠之盛田园物产之富恒甲于他族有仲詹氏隠居乡里性雅好澹泊尝即所居湖山之傍别构堂以居复于堂之南筑小轩为宴休之所轩之前可半亩列植以竹歳久森然玉立秀防可爱仲詹暇日与宾客故人徜徉嬉游或弦琴于斯或觞咏于斯或诵诗读书于斯或脱巾解带于斯清隂布地凉飚满庭上可以隔嚣氛下可以涤烦暑度爽籁于林端洒苍雪于湖畔景与心遇物与意交诚隠居之至乐于是士大夫相与名之曰湖山竹隠且为赋诗以写其胜来请言为序于乎世之珍竒瑰异可好者多矣而仲詹所好而乐者独在于竹岂不以其虚中直外特立不阿遇霜雪而不摧歴四时而不变为君子之所尚欤然则仲詹之有取于此所以蓄耀韬光抱幽守独异于庸俗者霄壤不侔矣虽然湖山之胜岂特为今日之羙观将俾后之人挹其流风遗韵防养封殖以继承于无穷则仲詹遗泽之所及讵有涯哉是为序
　　赠翟大尹还新淦序
　　守令皆所以亲民也然令视守其于民为尤亲焉何也凡民有所欲而求得与所恶而欲去必先之乎令以求得与去之令有不能然然后之乎守也令之尤亲于民如此故一设施措置而民之利病休戚系之其任岂轻乎哉然职乎是者贵乎以亷洁持巳以平易近民以惠利存心庶几能善其职而尽令之责也茍非亷洁以持巳则有所蔽累而不能施公正之治非平易以近民则求为新异驰骛于髙逺而不能臻善政非惠利以存心则凡疵于政疠于民者漠乎若不相闗而民有不防其泽矣令之鲜能脩其职善其治者往往职此之由耳若余新淦令翟君溥福殆可谓能尽乎是者矣君始由进士出为青阳令以事去改为新淦其在职介然一以公正为治未尝立异作新以惊俗骇众而视民之利病汲汲焉兴而去之者不啻切于肌肤焉故令若干年虽无赫赫之声而上下熙然相安民不扰政不疵而邑以大治由能尽乎三者而巳也讵不谓之贤令者乎今年春以秩满上吏部吏部考其绩在优等援例命还其职于是给事艾君广萧君迪哲相率赋诗为饯而徴余为之序余邑人也知君有素遂举君之所以善其职者为之颂且兾其始终行之若是则虽古所称循良者又岂多让哉
　　赠刘士皆佥宪四川倡和诗序
　　永乐癸巳冬进士刘咸士皆得擢四川按察佥事于其行前翰林学士胡公光大赋七言唐诗五韵以赠其意既羙士皆以英年登髙第而膺显擢又欲其仕优而益进于学葢羙不忘乎规也于时缙绅大夫属而和之者凡若干人律吕相宣雅正迭奏沨沨乎盛世之音也厥后士皆由四川改于河南所至政声籍籍观其志之所存业之所充术之所施葢益有可徴者岂有得于诗之所谓学优而仕者欤今年春士皆以督工留京师持以谒余而求言夫士志乎髙逺者不以所巳得为自足随其所至皆不忘乎学是以源委深长根本盛大有非隘陋肤浅者所可及至其他日之所就功名事业宏伟光大称于当时传于后世而无穷者亦非常人之所可及也然则士皆之深懐逺志所以自期待者既如此其至而友朋之所以期望于士皆者又如此其厚则继今以往所以致谨于操履以期建功立事垂世而传后者有不在兹乎士皆庐陵人余家于淦于士皆为同乡士皆壬辰进士是年余承命典文衡则士皆为门生同乡也门生也于其有请焉得无言哉遂书此以弁羣玉且益为士皆劝云
　　赠两兄弟之官序
　　永乐辛夘秋吾临江以乡举与计偕者六七人惟新喻两傅兄弟曰玉良玉润者年最少予以乡里故始与之识明年春防试予承上命忝司文枋而两人者皆中髙等殿试复厠前列得赐进士出身于是其名遂彰彰然传播士大夫间又明年车驾廵幸北京予忝扈从而玉良兄弟亦留行在巳而有诏命归省于家其还京师也当待选吏部于是二人者又得七品官为县乃以玉良知常熟玉润知政和一时缙绅之士莫不荣之于其行各赋诗为饯而以首简相授昔有宋之盛文学之士乘时而进者恒出于一家有若宋元献公郊苏文忠公轼兄弟皆以同时登科有盛名于天下其时吾临江则有刘原父贡父孔文仲武仲平仲兄弟亦以科第相继得盛名于时至今文章事业炳耀史册数百年来兄弟聨科者独少乃今复见傅氏之盛可谓有光于乡里矣虽然君子之学固期于行非徒托之空言而已有若玉良之英锐明敏玉润之沉潜蕳静其于莅官临民固皆足以有为而无难矣然政无常而有繁简事无常而有缓急俗无常而有羙恶治无常而有迟速以常熟而较之政和岂能尽同哉至于民可近而不可离可懐而不可扰可顺而不可逆因其所利而兴之因其所恶而去之此则常熟与政和其人情固无以大相逺者子兄弟之往也尚善于其职以求无负于圣天子选畀之重而思有以为父母斯民之寄庶几无忝于科目无愧于乡先达而吾党亦重有光焉
　　送武文振赴临江同知序
　　圣天子自统御以来敦崇治化作新政理毎于郡县有司之职必精加选防者葢以其人之贤否民生休戚所系故慎重之而不轻也然比年之间能不忝其职者无几耳呜呼此得人之所以为难也中山武文振始由胄监为工部主事秩满迁南京户部郎中比又改授临江同知临江七大夫官于朝者咸谓文振之贤不可无言乃相率诣予请文以饯之予虽与文振未觌然闻其贤亦窃为临江幸又宁靳于一言哉夫郡有守有贰皆所以莅民也同知秩五品于兵民钱谷户口赋役狱讼之事得与守裁决可否防校利病短长其任甚重也临江古文献之邦其君子尚礼教畏清议崇徳齿务名检其小人安居乐业勤力知分讼简而少事比于他郡治之葢易易耳文振至彼能察其政之所急事之所先与守叅决可否若何而徭役赋税可以经久而无弊若何而户口刑罚可以清省而不滥使其仰事俯育之余知由于孝弟忠信则其风声气习未必不可以丕变而其民未必不可以入于善者也特在贤守贰力行之而已且吾闻文振为人敦实详谨其在工部任烦理剧无苛刻之过及居户部政脩职举无玩愒之失推是以施于政以临其民未有不得其理者也文振勉之其思所以慰吾临江士大夫之望无以予言为迂濶而安于小成也则他日所至又岂可量哉是为序
　　张宜人挽诗序
　　宣徳戊申冬十月张宜人陈氏享年七十有二以疾终于家其子珂时为宗人府经歴讣闻号痛几絶既得请将归士大夫与珂游者咸作诗以歌挽宜人既聨为一编持以求予序惟挽歌之始说者谓自汉时田横死吏不敢哭故为此以寄哀音至李延年分为二曲则有薤露蒿里之歌后世因之迄今而愈盛至于闺门女妇之什自非其事卓卓足为世劝或因其子之贤其母之不获终养者亦鲜见焉惟宜人毓自名阀自防闲于女则性质端谨柔慈寡言咲及笄归张氏奉舅姑尽其孝敬事其夫恭顺无违教诸子严而不伤遇下人寛而有恩理家治生一务于勤俭而尤汲汲焉周穷防匮以施其惠利故自宗族内外戚疎长防无间言焉于乎世之论妇徳者必本于孝顺若宜人之饬躬制行于为妇为母皆合法式而又身享荣养以夀考终其亦可无憾矣而诸君子尤悲伤悼惜之者何耶始珂之出守章贡尝迎宜人就养所以箴规训谕于珂者禆益为多至今郡人称道其善者犹啧啧不置及珂入朝賛政宗人则以道逺弗获躬定省犹兾秩满得褒封其亲以为荣岂意竟觖所望而宜人遽至大故不获生受其庆此珂所以抱痛无穷而诸君子之所以不能巳乎悲伤悼惜之意也欤呜呼诗本人情是编之作岂非本乎人之情也哉予推原其意而序以引之
　　送江副使复任诗序
　　宪臣之职上以司天子耳目之寄下以振肃纪纲而表率乎庶僚者也其任重而望髙其道行志得士君子効用于世者恒乐处焉然获一处其职者鲜矣况宦歴中外而皆处之乎况处之而致绩用成声誉著者乎此其乐当何如也茍使当任重望髙无以广明聼之公尽表率之责志不能得于已道不能行于世绩用无所成名誉无足称君子于此葢将戚乎其位矣尚何处之之久而能乐耶建安江君志坚永乐初科进士擢任御史歴事三朝亷谨敦实称于其职迁秩超擢淛江按察副使其居职不异御史时而于正已莅下平心率物寛不失之纵严不失之苛无讦讦察察之过较其绩用之成声誉之着则视昔有加焉今年夏以三载书最防恩循例复职缙绅大夫士相与赋诗以饯而吏部员外郎苏良金复来请予言弁诸首简夫君子必有所忧而后有所乐志坚官成名立道行志得其乐于斯者可以想见矣然两淛之间民吏之众刑狱或未尽平赋税或未尽均风俗或未尽纯奸蠧或未尽去凋瘵或未尽苏宁能不动诸念虑哉志坚重临其尚忧其所忧而乐其所乐可也行矣尚为我问讯林君茂宏黄君敷仲今日方面之寄惟诸君子是赖幸相与共勉之以副圣天子切切图治之盛心庶俾予辈亦与有光焉
　　罗氏老人亭诗
　　夀考出于天不可以强致也求其人同出一时者或有之而不能必其皆出于一家求其同出于一家者或有之不能必其屡见于数世之下此罗氏老人亭之所由作而诗人君子所以见诸咏歌者如此罗故吉水望族以儒起家宋南渡以来世多长者享年之久或八九十或百有余歳其时官府存问髙年出于罗氏者先后相望由是见称于时莫不以为太平之盛事遂相与名其里曰老人里其后子孙蕃殖春秋防合揖拜至舍无所容则又构亭于里中以展家庆亦名其亭曰老人亭元季亭燬于兵歴年滋久未有以复之永乐乙酉秋养防先生始即其旧重葺而新之文渊阁大学士兼左春坊大学士胡公光大为记其事已而将刻石亭上以告其族人昆弟子姓而先生捐馆下计其享春秋葢亦几百歳矣今先生之子汝敬脩撰偕其兄嗣武汝宏其弟汝寛琢石树碑于亭复集诸君子所为诗歌总若干首而属予序之于戱耆年盛徳见称于古昔者尚矣汉西都诸儒若申公伏生辈皆八九十至于百歳唐香山诸老宋洛中诸耆英亦皆八九十是虽齿徳之髙同出一时而其人未必皆于一家也罗氏数百年来耆頥耋耄彬彬于于既萃见一时又同出一家而又屡见之不巳家庭之间慈孝爱敬蔼如也于乎何罗氏夀考之蕃福泽之盛至于如此哉谓非得于天可乎大抵天下之事由人力者可勉强而致得于天者恒出乎自然非人力所能为也继今以往罗氏子若孙登降揖让于斯俯仰酬酢于斯为子而敬其父为弟而恭其兄念祖考敷遗之厚思国家防煦之深益勉于为善以咏歌太平而臻夫夀考之盛则斯亭之羙将传之无穷而斯文亦与有荣焉
　　松栢轩诗序
　　武昌陈氏其迁由江州世为望族有式铭处士者在元时蓄徳弗耀以医药济人其志澹然无利禄之求尝构轩为燕休之所轩之前无他植惟种松栢葢取斯以见志也处士去世已若干年而松栢独无恙今其孙孟机以进士擢监察御史官居之日恒以处士之手植为念缙绅大夫与之游者既为赋松栢之诗而复属予序焉夫物之在天地间殊万彚而不齐故其质之贵贱羙恶坚脆亦各因其材而见焉然东南之区求其材之重厚坚致挺特凌厉髙出岩壑上干层霄歴霜雪而不变见用于宫室器用可以任重而致久逺者惟松栢为然然君子有取于斯者岂徒然而已哉观其正直不阿则思所以立其志观其坚忍不防则思所以厉其节观其材力之壮则思所以致其用若是者于君子进脩之道未为无助也茍以是为凡卉之类无与于人事而漠然不以相干斯亦不足与议于道者矣孟机坚忍持重防介弗阿所至风节凛然吏民安之诚无忝于其世无愧于松栢之植矣异时超跻显融建功立事以任重致逺其不为廊庙之令器者乎姑以是冠于羣公之什且以期于孟机也是为序
　　周氏族谱序
　　予观故家大族其根本深固枝叶扶疎愈久而益蕃愈逺而益大者虽本乎祖宗积累之勤敷遗之厚而所以维持防范之者则在乎子孙之贤笃亲亲明世系谨昭穆以合而一之此予于吉水周氏之家谱所以为之敬羡而重有取焉周之先本呉将周瑜子都乡侯始家庐陵之乌东之后有讳汾翁者为防稽刺史复自袁而还乌东汾翁之后六世有号沂滨者复由乌东徙今之泥田沂滨生整整生四子曰庭显曰庭光曰庭实曰庭充自是子孙蕃盛遂析而为四其居水邉安福永新者则为苐一房居上冻者则为苐二房居楼下卢兠天柱冈者则为苐三房居下冻髙屋大安防村者赋罗坊官洲长沙者则为苐四房夫以四族之众其地非一处其居非一乡其系非一世其传非一人而其戚疎之等逺近之分系序之承传支之分合可指而定焉曰某为髙祖某为曽祖某为祖为考某为苐几世之某为苐几房之亲某为叔伯行某为兄弟行某为子姓行某为县为郡为卿为大夫某为进士为文学为孝防为耆儒为处士髙祖之墓在某曽祖之墓在某祖若父之墓在某其生以某年某月某日其死以某年某月某日秩秩乎其有序次也井井乎其有条理也蔼蔼乎其有忠厚之风也雍雍乎其有和睦之意也逺之而不絶也戚之而不疎也厚之而不薄也合之而不离也于乎若是者孰使之然哉亦曰维持防范之至有贤子孙以承其世徳而巳耳旧谱作于宋南渡之后再脩而再废今大理少卿彦竒国子博士岐鳯惧其久逺失传乃偕其族长宗武焕卿宗坦等重加叙次而考订之而后斯谱始粲然大备无复遗憾矣于乎古无谱牒而严大宗小宗之法自宗法不行而后谱牒之学兴今士大夫家于宗法虽未之讲然俾后世得以考其世次明其本始而不至废坠散涣者以有家谱耳大抵天下之物其基厚者其积髙其源深者其流长周氏积徳深厚为其子孙族人者尚益致谨于斯念先世积累之勤思祖考敷遗之厚而益思所以维持绍续之则虽百世之下犹一日也予素知周氏者因大理博士公命为序故推本其家世源流之盛与其敦睦忠厚之意而致警于将来者以为之告
　　送职方员外周君省墓南归诗序
　　士莫先于立志有志则天下无不可为之事然必本之以学问广之以器识而后可以有为反是则虽有志而无所成焉于戱若予友周君岐鳯其可谓有志之士也欤君为人磊落不羇学赡而才优自少负志自髙视流俗略不肯屈下年三十声誉日起遂以所业伏氏书应聘为桐城县学训导继又用荐主即墨簿太宗皇帝入正大统方枋用儒术特命入教国子居数年复选授亲藩纪善以谠直闻未几出为长洲县学教谕秩满陞国子博士继以忧去服阕值今天子即位诏中外求贤近臣首以君为荐特除南京职方员外郎人莫不称宜方君为职方时国家肇隆封赠之典其子叙仕为翰林编脩以久次当得勅命推恩其亲于例君亦得弃职就封君间谓予曰今以子贵获逮于吾身固为荣矣但念父母之恩未酬且防朝廷简擢未有防埃之报方将勉竭驽钝兾异时得援恩典以上及吾亲则平生之愿塞矣至是君以职方入考书最得受五品诰命追赠其父子宾甫职方员外郎偕奉直大夫母李氏赠宜人且得循例陈请将归焚黄先垅将行其族子待诏时简合能赋之士凡十有二人分题赋诗为饯以予素知君且有旧特以首简相属惟周氏吉水故家自昔号称宦族其人以经术材行著称者后先相望君养晦山林奋然力学为文章振起于布衣之中自始仕至今敭歴中外者几四十年其文名政誉与时而偕显其居官莅事至老而弗倦声光洽于缙绅事功着于当时所以发其蕴蓄者可谓至矣逮兹钦承褒典防恩以归天章龙文贲及泉壤遭遇之隆千载一时是则君之素愿至是而可以少塞矣虽然非君之有志负学问才器足以自见于当时者其能卓卓若是哉君归故乡吾知文江之上磻洲之间其山川草木将皆有喜气而为之发荣振耀乡之耆老以洎宗族父兄必将望而拜曰此吾圣天子宠命之来降也则相与具壶觞升堂以为君庆于乎斯庆也岂徒为周氏一门之荣固将以为乡人之劝以贻子孙无穷之休若是则诸君子之所以播诸咏歌者又岂徒为一时之观羙而巳哉是为序
　　周职方诗集序
　　予家居时获与周君子霖游子霖博学髙才蔚然有声临吉间已而识其从子岐鳯君其才学不异子霖至于操笔吐词顷刻立就意气豪宕不羁子霖与予皆自以为不及也后数年子霖不幸弃世岐鳯领荐为教职一佐县政两迁国子累转而至今官敭歴中外三十余年其文章之羙声望之隆士之得名若君者不多见也今年以职方秩满来京出其近藁一集示予曰昔与子游年方及冠今皆须髪皤然衰且老矣子知我者幸为序之顾念少壮日穷蚤夜之力从事于编简以为茍不克施功业于时必借诸文字以垂万一不朽托于后此予三人者之素志也子霖不可作其遗槀所存无几予叨禄禁林窃幸以是为职业而碌碌歳年学思荒落间有鄙作一二多煨烬于囘禄虽欲收拾志且馁矣观君平日著述甚富晚年尤嗜学不倦所作益浩博宏放渊乎无际人鲜及之君子叙为翰林编脩复多学而贤其能为君收拾而传也可必矣所谓垂万一不朽之托于后而偿厥素志者独于君见之斯又何可及哉君之先世以儒鸣家学相承有自故其树立特异且有子克绍厥绪如此尚奚俟予言为耶兹因君有命不可辞遂为之序并致感叹之私云
　　邹氏族谱序
　　古者因生赐姓胙土命氏其来已久大抵有姓氏而后有系有系而后有谱牒有谱牒而后世代之久逺亲属之戚疎可得而推唐宋以来大家世族莫不致谨于此然非子孙之善继善述者鲜有不致于湮没而昧昧无闻也吾淦邹氏其先居抚之艳坪宋世有仕为光禄大夫者至某始赘于新淦之閠陂生二子其季曰少四府君复徙邑之晋溪晋溪之前旧谱以兵燹散轶不传府君之五世孙曰义叔者欲脩辑之竟赍志以殁今其孙兵部郎中孟爵复慨然致力于斯欲以继夫义叔甫之志可谓能重其所出而知所本者矣谱成来请言为序夫谱贵得实不援逺不遗近若孟爵之谱断自少四府君而下为之序次昭穆于生年卒塟皆备书而无所遗者葢本其所可知者而言也视世之损益附防以诬人欺已者不可同年而语矣邹氏之后人尚敦徳务善以嗣于无穷哉因是为谱序且以致其劝勉之意云
　　赠宪使孙可大还乡序
　　宣徳三年秋七月予奉命往庆府道过长安获识按察使孙君可大因与欵接其言恂恂而不妄其举动秩秩而有礼其容侃侃而甚舒葢知其笃实君子也明年冬君以旧使还职遂被召入觐京师吏部循故事将改擢之君恳以疾辞愿归休于其乡吏部以闻诏许之俾归养疾兾其再起而复用焉将行防昌伯孙公以与君有乡里交游之好乃来请予文送之君世家邹平洪武癸酉以乡举登南宫弗偶入太学选为监察御史改大理评事久之复为御史永乐甲申陞山西按察宪副歳庚子陞四川按察使丁内艰服阕宣徳之丁未仍前职改陜西君为人雍容详雅才识敏赡仕为风宪几四十年皆以清谨着声所至不为赫赫而人皆爱仰之斯无愧于平生矣然君今日之归予尚有告焉方今圣天子宵旴孳孳图任旧人君以歴练老成且筋力未衰政宜陈布嘉猷賛宣洽化以上副当宁求贤思治之意頋乃以疾辞欲为终老之计若是果厌于时论哉君归而图之尚体圣天子礼遇之厚慎起居勤药食以适于和平康裕之羙俟异时再起効力报称吾意君之功名事业有未可量也姑以是谂于君且书以为赠行序
　　况氏文献序
　　昔孔子能言夏殷之礼而以杞宋为文献不足然则文献足徴自古所尚况后世乎西江之靖安况氏号称名族数百年来衣冠不絶今其裔曰钟字伯律繇礼部仪制主事进秩郎中才能茂着煜然缙绅之间尝以所给诰命先后若干通洎当代名公钜儒所为其家铭志记序及播于诗歌者又若干篇彚为三巻而总名曰况氏文献兹用荐擢知苏州乃持以谒予请一言以弁其端惟大家世族其乃祖乃父仕宦隠显之迹或载之传记或着之史册虽歴歴可指然非有贤者以为之嗣善继而善述之则亦安能使之久而弗替逺而有传哉伯律读书明理道以其能显仕于时凡所谓声利人所共好者皆澹然弗以芥于意独惓惓以其所被国家褒荣之命与夫先世之徳善见之翰墨者寳而爱之且欲贻之后人以传永久非所谓况氏之贤后乎是可嘉尚也巳诗曰无念尔祖聿脩厥徳又曰子子孙孙勿替引之是编有焉遂书以为况氏文献序
　　赠刘弥朂赴保徳训导诗序
　　乡贡进士安成刘弥朂得山西之保徳州学训导将行其友翰林周叙相率能赋者诗以饯之来徴言为序余辞不获则告之曰古先哲王之欲造就人才也未始不资于学校然学校之教无他其性则仁义礼智也其伦则君臣父子夫妇兄弟朋友也其书则易书诗礼乐春秋也其道则尧舜禹汤文武周公孔子之相传者也其学则顔曽思孟周程朱张之授受以相讲明者也千载而下为师者则资此以为教为弟子则资此以为学固未有舍此而可以为教为学者也弥朂以纯谨聪察之资出身庠序其于学焉教之之术讲之有素矣今之往也不过明其道以示之正其谊以率之勿局于章句文辞之习勿杂于私智人为之凿导其所能至而励其所不及使贤而智者据而有所立愚不肖者化而有所成庶几于巳而不负其所学于人而不负其所教且于学校斯文亦重有光耀矣弥朂尚勉之哉
　　赠周公明赴长洲教谕序
　　黄冈县学教谕周先生公明以九载秩满上吏部吏部考其绩在优等循例将陞教授于郡学先生以老且病乞仍旧任于是改教于苏之长洲乡之士夫相与赋诗为别而徴予序其首简夫学官之秩甚卑而其任甚重也今天下郡邑莫不有学学莫不有师然求其道之能立而称于其职者鲜矣韩昌黎有曰师者所以传道授业解惑也然必身能行道然后可以传诸人巳充于学然后可以授于徒今之任学校而能称其职者几何人哉此师道之所以鲜能立也于乎师道之不立而求学校兴人才盛其可得乎先生以家学之懿于诗书百氏无所不通而老成端厚言动恂恂皆可师法葢所谓道之行于身而学之充乎内者也故其职教四方所至士陶其化为时闻人者先后相望矧苏为名郡昔胡瑗尝教授于此至于今其人士犹仰其流风余韵于数百载之下而先生之弟学正公又尝施教于是邑能卓然以师道自任吾知先生之往也譬若驾轻就熟无所用其力而于兴贤育才之效可坐而致矣则其师道之传教化之盛将与胡瑗并称于悠久岂徒推重于一时而已哉
　　杨让允谦字序
　　文渊阁大学士兼翰林学士建安杨公之仲子让冠而字之曰允谦国子祭酒胡公既为之说而祝之以词以予同寅辱交之久复请予一言示教戒之意予不敢以辞也则为之告曰君子之自脩莫大乎谦让让与谦古今天下之羙徳也惟让则所处愈下而须臾不敢以自骄惟谦则自视者益卑而毫髪不敢以自足谨之于孝弟忠信而逊志以自将慎之于动静威仪而虚心以自居是故下气怡声和色婉容而弗慢弗悖者非谦让之着于事亲之间者乎友爱辑睦和顺孚洽而不争不凌者非谦让之着于兄弟之间者乎相尊以徳相长以年而不矜不伐者非谦让之着于交友之间者乎让英年羙质既冠而字则将有成人之责必也逊志时敏退然而若有所不及虚已自下欿然而若有所不足无骄而陵也无满而肆也无傲而诞也无先人以衒能无矜巳以恃长躬履实践以求造夫谦让之实将见业日以充徳日以广人之仰慕而尊崇之者日益以众矣夫如是则于命名制字之意可以无愧而所以底夫髙明广大之域者又可涯涘哉易曰谦尊而光卑而不可逾书曰满招损谦受益请以是为让劝让其朂之哉
　　赠疡医孙思敬序
　　友人石公熙永为余言疡医孙思敬之贤且曰思敬呉之姑苏人少警敏通儒书兼攻于医尝遇异人授以秘方屡试之而验因以医鸣于乡既而名太医居京师有年矣京师之人有疾輙叩之思敬投之剂一无所计以是人徳之不忘今年夏四月公疽发于背而荣卫复失所守凡有茹輙吐之不三四日肤瘠而腊形惫而羸众医以公耋老且艰疾环视之莫敢措手最后思敬过视之即许以不死于是砭以防其溃药以通其气未浃辰而瘳既月乃复公贫无以报思敬方虑其报之来也輙不有其功公私窃叹曰恵及更生施莫厚焉厚施而不报斯亦无可报者矣报之以言其亦贫者之心乎然言而无所重轻虽墨南山之竹恶乎用惟先生徳重当世道淑于人人倘不靳而赐之言则岂惟防重拜更生之功而思敬之名亦将重于华衮之褒景钟之勒矣是敢固以请于乎名不可以幸得善不可以幸致茍实有其名有其善岂不可与之乎且夫利物济人医者之恒心也然孰有施之而不望报者乎报之不责者或有之矣孰有絶所报而不有其功者乎思敬之心若是固不可以不与也予闻之昔秦越人遇长桑君饮以上池之水而其术遂神观其或施之带下或用之小儿无不验者然当时知报之者几何人哉太史氏之传至今有耿光良以其心之仁也今思敬授受之秘如越人用智工巧如越人是亦秦越人而巳矣史氏之书其终得泯于思敬者乎思敬勉之不朽之名当自公始矣于是缙绅大夫士咸诗以贶之而予为之序
　　姑山白云图诗序
　　姑山白云图者旴江章玉孟脩氏思其母夫人而作也孟脩世家邑之姑山下其先代以儒业显扬者往往而有孟脩始以武功授懐逺将军秩同知兰州卫事及今扈跸留京师葢二十余年矣居常念其父之早世不逮禄养夫人虽逮养而逺在万里又不得朝夕侍于是绘图以寓其思时之缙绅大夫士既多为之咏歌矣间复徴予文以弁其首呜呼孰不有亲而事亲者或有所不逮焉孰不为子而思亲者或有所不遂焉观之孟脩葢可见矣吾想其晨兴而朝也九门未啓环佩在躬当此之时引睇而望白云缥缈姑山防茫孟脩喟然而叹曰吾亲之舍宁不在兹乎及旰而退也简牍既着公庭向幽当此之时披图而观姑山倚壁白云在颠孟脩又喟然而叹曰吾亲之舍宁不在兹乎是则孟脩之于其亲进亦思退亦思耳庸有极哉余闻之昔者狄梁公之登大行也见白云之孤飞盻亲舍而延伫方是时公勤吏事虽欲往省有不可得一念之私岂不以为徒付之叹息而已哉厥后遭时抢攘乃心唐室回薄祚于妖周复明辟于逆武孤忠劲节皭然与日月争光者孰谓非向者一念之私之所形哉今孟脩志如梁公孝敬忠信如梁公而又当太平无事之日其禄秩之丰紫诰之荣辉映光彩日着于慈闱之内其视公之艰难百出显其亲于既殁之后者为何如哉是知斯图之作固将与梁公忠节之书同一光耀矣孟脩尚勉之传曰求忠臣于孝子之门余固深有望于孟脩也
　　眉夀堂诗序
　　云川卫指挥使毕文构堂以奉其父而名之曰眉夀士大夫皆为之咏歌焉葢其父尝以骁勇从太祖髙皇帝平定四方自小校积功至明威将军云川卫指挥之职其后以老防恩俾文代之文有勇略好读书喜从缙绅大夫游间以事至京介其友郑道恭请文以为序予观洪范五福之畴夀为之首而诗人之颂亦往往以夀为称葢夀者人之所同欲而况孝子之于其亲者乎然此实系于天有不可以力致幸而得之则其欣庆当何如也今文以武弁承家严之余烈荷朝廷之宠光得以享其荣名盛福于当时而其父亦厐眉鹤髪康宁夀考以克受其子之禄养于太平若是者实出于天非人力可得而致者则其心抑恶得而不喜且幸哉想其佳时吉日老亲在堂文率其子妇称觞为夀芝兰玉树交映后先婉容愉色怡然而相接爱日之诚油然而无已蔼然至和之气薫防于庭户之间充溢于堂奥之内此其乐宜何如哉然则文之亲所以得其夀者又岂非至和之所致乎传曰静者夀又岂非其谢官家居安恬怡适之所致乎孔子曰父母其顺矣乎予于斯堂见之矣虽然文之所以致孝于其亲者固为可尚矣而尤当竭诚尽力以图报荅于君上庶几无愧于为人子为人臣之道而于忠孝之义得以两全顾不伟哉文尚勉之是为序
　　大医院判韩公达挽诗序
　　挽歌之始葢自汉初田横之门人以横死不敢发哀廼为薤露蒿里之歌以悲之而其后李延年遂分为二曲薤露送王公贵人蒿里以送庶人之葬然大槩为吊死侑葬而设也魏晋隋唐以来士大夫有悼其故旧亲友之逝遂作为诗歌以哀挽之于是挽诗往往有传于世迨宋暨元以至于今日逺日盛者葢有由然矣大医院判韩君公达故魏国忠献王之裔其先次饶阳转徙姑苏因占籍焉公之尊人复阳先生刚直亷介侃侃之节可以慑强暴而服僣伪迨今名闻于缙绅间其后公之兄公茂以精于医学受知今上皇帝为大医院使温纯忠谨有声于时及其殁也公复入大医院擢任院判夙夜劳勤称于其职居数载公偶婴疾竟弗起以永乐丁酉冬十月卒于北京之官舍皇上深用闵悼特为文赐祭超逾常品朝之士大夫闻公之卒者莫不为之悲伤且相率作为诗歌以挽之公之子某以所得挽诗若干篇来徴序于予嗟夫诗本性情止乎礼义故凡悲哀愁怨懽娱离合必于诗焉发之葢人之情有不能自已者如此惟公以诗书之胄克承家学遭值明时为圣天子所知遇一旦殁于官特防防典之加而又能致人哀感作为诗歌追挽之此可见公之平生心术至诚忠厚所以得于天者甚厚而见慕于君子者果何其至哉子忝职侍从与公兄弟交游几十五年不谓公之兄溘先朝露而公亦九原不可复作矣感今思昔为之慨然遂畧述其槩以冠篇端且以摅予之哀云
　　送新复古之官临江序
　　大雄氏之教以空为质以无为理得其理成其质乃可以敷宣法教扬阐宗风啓导羣伦以翊賛夫化民成俗之务然自其教不明欲纵慆诞之术兢起而世之守其师说者又斤斤焉不能相与究明开导之于是空无之学日就榛塞不有以崇奬而作兴其教不至于凋丧沦敝者鲜矣昔我太祖髙皇帝削平祸乱混一区宇制礼作乐诞宣人文稽古建官庶职咸备而尤注意于释氏之教且复设官以厘之上率下承葢将明其道化其愚啓其暗通其窒碍而纳之于至善之域焉永乐庚子冬临江之都纲缺有以复古为荐者遂得兼住持天宁讲寺将行中允呉公仲平相率搢绅大夫诗以贶之而属予以序夫都纲之任所以长率释流以宏其教宗而讲师之业又所以宣明大觉以防其指归兼是二职者亦可谓难矣复古庐陵人自少善根宿植神清秀朗勤勤焉嗜浮图以为髙遂托迹方外既若干年即首京刹之座粗衣菲食谨持律戎穷讨秘义昼夜不息造般若之奥恱二观之防体用不遗内外相资絶欲纵之愆无慆诞之失今而领都纲之任专讲师之席将俾人崇其教涤秽除累通暗去碍以同造夫大觉至善之域上以隂翊皇度下以扬阐宗风庶几不负朝家崇奬之意而于佛氏之道亦重有光矣复古尚勉之
　　送陈宪章复任序
　　吾邑陈宪章氏朴茂淳谨有干局永乐丁亥以贤能徴至京敭歴于秋官凡九年始得授广州之清逺河泊所今年考满来京师既将还其任别余官舍且求予文夫士之仕于时也不问其职之崇卑惟其称焉耳欲求其称焉者亦在乎尽吾之心勤于其职以理乎其事安于其所当为而无慕乎其他则可也然今日之仕者不计巳之短长茍授之职一不如其意輙悒悒然怅怏而不乐于是怠惰纵弛放溢而不知止以为卑资下僚虽矜名节勤职事祗以自苦不足起声誉以致显宦乃或荒于沈酗黩于货贿而旷然不以经虑故有不旋踵而至于丧败黜辱者职此之由也若吾宪章则不然宪章初领是职欣然无不足之色其在官也不怠于已不慢于事知尽其职之所当为而不知所以致声誉以钓荣利故歴三年之久而举无过天官考之以为称时人颂之以为贤则宪章岂不过人逺哉虽然昔人谓官之怠者由于宦成宪章之归也由是而行之始终而不怠焉则其声誉益起而至于显宦也不难矣宪章其勉之哉
　　云松轩诗序
　　予始至北京喜得一友曰余成徳氏文雅温厚磊落不羣无纎毫势利之习诚耿介防俗士也成徳居城东构小轩为游息之所扁曰云松朝之大夫士工诗者咸歌咏之复徴予为序以记之予造其轩萧散静深无车马之喧轩之内置琴书图史客至輙取酒共酌雅歌投壶以乐其乐环顾左右未尝有所谓云松也予遂诘之曰子之居非岩壑山林于云松无预而乃托名于是不几于自诬者乎成徳曰予昔在西蜀环庐而植者无非松也触目而见者无非云也心诚慕此而未尝一日忘之今以自名轩葢以识予所思而不忘其旧也子幸一言而终恵之予谓世之人莫不慕荣艳而逺清洁也莫不喜秾丽而谢幽独也孰肯苦志励操而能为人之所不为者乎观成徳所好尚如此则其志之所趋向者可知矣虽然云与松不可以常物观也养之于至静故可以凌宇宙而轶氛埃培之于积久故可以出霄汉而傲冰雪成徳老成练达当奉天靖难之日戮力王事以武功授昭信校尉自兹积勤致劳以取重爵厚禄如云之变化不测如松之坚厉节操其进固未可量也诗曰髙山仰止景行行止予于成徳尚深有望焉是为序
　　送曽栩还南京序
　　元之盛时庐陵曽小轩先生仕为翰林学士兼领天官考功其弟亦轩先生仕为应奉翰林文字兼国史院编脩官聨芳接武并列清要双璧之煇炫燿当时距今几八十年予乃与亦轩先生曽孙棨同官于朝因得询旧家文献之盛永乐七年春二月偕扈从留寓北京北京有元之故都而今天子之潜邸也休沐之暇复得与棨纵观乎阛阓之内至城之南隅则曰此旧有骖龙门吾曽祖亦轩先生进卤簿图时拜住丞相于此引见元主成宗者也至城之外西有长春宫遗址则曰吾曽伯祖小轩先生之所游憇赋诗而虞文靖公为之序者也至文明门则曰此旧有明时坊吾亦轩先生之所舍也今家藏曰明时类槀葢以此名云至太学则曰吾伯祖副使公先祖集贤公尝为内舍生于此藏脩者也遇都人故老亦往往能道两先生之遗迹可谓盛哉明年夏四月小轩先生曽孙栩自南京来省其兄于翰苑又得与其兄周旋以追寻乃祖之遗慨然懐思其流风遗韵将有以绍续焉固有非寻常骚人墨客之流遨游江湖以骋其登髙吊古之懐而已也栩尚朂之栩将归大夫士咸赋诗以道其行而属予为序予故书其先世之盛以赠之若其兄弟防合之欢离别之情赋者能尽之矣遂略之
　　赠郑叔恭致仕还乡序
　　圣天子临御以来任人图治宵旰孜孜一视同仁措生民于夀安之域而于礼贤尚齿之意尤拳拳焉是故中外之臣无间戚疎逺近凡齿及七十者皆得引年致政归荣桑梓以夀考终恩徳之隆从古罕俪乃永乐甲午冬十月朔监察御史郑公叔恭以年满上于朝乞赐休致天子特命优礼遣归老于其家于是所与交游者设祖帐都门之外且皆赋诗以饯之国子司业金华贝公俾予言为序予惟郑氏之在浦江以义门著称几二十世孝友敦睦之风闻天下我太祖髙皇帝褒奬行义于郑氏尤加礼异凡子弟之才者悉防而用之时则有若沂为礼部尚书济为春坊左庶子衣冠之羙炳燿于时今天子即位一新庶政叔恭拜监察御史赐沂致政还乡所以优待郑氏者尤厚叔恭能文词周慎冲密谨言而笃于行有恬淡之志无绮纨之习其居官莅事防正而不厉明恕而不察恂恂退让有古君子之风诚无忝于其职矣今兹谢事而归也防被恩眷亲拜宸翰宠褒之荣行李光华宴锡有加一时缙绅莫不荣之是虽叔恭之忠诚纯笃有以获上之眷遇而亦岂非其累世积徳深厚之所致乎于戱世之君子懐抱才艺效用于时兾他日宦成幸得归老于家以为终身之荣遇而往往有不可必得视吾叔恭之列位于朝道行志达而又能进退以礼不辱其身以光其祖考荣其乡里若是者其可多得哉虽然叔恭至于家见其宗族昆弟行于乡见其亲戚故人相与展叙平生酣嬉宴乐周旋于尊爼之间将必具道夫圣天子礼贤优老之意与夫朝廷制作礼文之盛居闲无事则咏歌太平教其子孙族人益勉于为善以上报国家防煦生成之徳庶几无负于圣天子褒宠之厚而亦无负于友朋之所期望矣于其行遂书此为赠
　　赠教谕刘九成序
　　永乐癸巳春予扈从至北京适族弟鳯仪先一年由监察御史谪居平谷县平谷距京师可二百里鳯仪间三两月必一见见则留信宿乃去毎问平谷所与游者亟以教谕刘九成为言且曰九成商河人昔者南宫防试予与九成俱不偶其时同受命为教官予往灵璧而九成至平谷及予为御史罢去得为民于此以与九成遇羇愁困踣之中无以慰子者独九成笃念斯文相顾如平生已而复延致学宫俾诸生执业讲明问难借此歳得粟若干石由是可以代执耕之劳给公上之用使予无恣嗟愁叹不足之色者实九成之惠也巳而又曰九成为人端重谨愿不妄交不茍取教诸生有法无茍且厌倦之意平谷自昔艰于贡举自九成之来也宾兴歳贡皆不乏人而学校之政视昔有加焉予窃识鳯仪之言以为若九成诚不多见也去年秋九月车驾廵幸郊甸歴懐柔密云平谷适九成朝谒行在恳索予防一见之顷即欣然相要明日予径造学宫九成为置酒明伦堂上欵留半日目其貎温粹庄慤耳其言纯谨敦实观其周旋进退谦恭而益下察其外以征其内诚非矫揉而然者予然后知鳯仪向之所以誉九成者可信不诬也今年春九成以秩满当书考天官其僚友暨诸生不忍于别托鳯仪走京师求予文为赠且徴能诗者而歌咏焉予谓士之脩于巳者为不易故施于人者为甚难况学校风化之源所系尤重非得人以典其职则于兴贤育才之效未必有所成而于学校之政未必有所禆也我圣天子即位以来拳拳以兴学为务故于天下府州县学官之选不取之他途毎于设科之歳取登乙榜者以充其职葢以其于经学义明理正足为士子矜式而所以造就作育之者其效又易成也柰何任师儒之责者往往坐拥虚名疲懦猥既无奋兴之志因循茍且遂成积习之弊是致师道不立士类弗兴防耻为之不脩风教为之不振若是者大负朝廷作育期待之意此予之所以永慨而深叹得人之难也九成列于教官明经同于人受禄同于人歴歳久近同于人独所遇之地与所教之人不与人同非其地之不羙所以居学校者无法非其士之不良所以为教养者无素九成乃能作而新之振起斯文于积敝之余使为士者知所以学而学焉者有所成其于朝廷学校诚无所负而于是行也有光矣予以鳯仪之请故歴叙九成交友接物之尽其道与夫脩巳及人之尽其职者而书以为赠行序
　　赠王所存还防昌序
　　吉水泝流而上可四十里曰古溪王氏世居之其先业儒由宋元以来通经学古之士恒甲于其乡有曰所存王先生者今大学士胡公之外兄也尝为予道所存之贤予因得识其人而友焉所存少颖敏刻意于学通毛氏诗为文章有矜式既壮志落落不偶永乐初贑之防昌儒学阙师范或以所存为荐者遂聘致之上于吏部至则命就试翰林中在优等乃受职还防昌防昌为贑属邑据章水之上游僻陋而荒落烟岚瘴疠之气蟠结欝积逺方之人或卒然触冐之则往往疾困纒绵至不起者有之所存之来也乃能安其风土优游恬嬉于琴书爼豆之间志适气舒肆然有以成其乐昼夜讲诵力去积习之陋所以琢磨淬砺以求其底于成者葢无所不用其心焉而比年以来诸生挟所业以试者輙不利有司所存亦惟咎其教之未至业之未修初不以是咎于人而怠废其职也永乐乙未秋所存以九年秩满来京师吏部较其绩效弗成将举例降以罚所存闻之曰尸位縻禄罚我诚当也未几为请于朝乃命复还防昌期三年弗成而后罚之所存受命不胜感激诘旦即束装就道翰林检讨钱君习礼中书舍人许君鸣鹤咸相率赋诗为饯且以首简授予予谓士之脩于巳者为不易故其施于人者为甚难况学校以得贤为本非渐渍培养积之于悠久则不足以收其效防昌居深山长林为瘴疠之乡凢典教于兹往往悲伤憔悴恒抱无聊之感故其所以为教者不过记诵于词章之末所以为课试者不过蹈习夫陈言之陋玩愒歳时茍且率略惟以免罚为侥幸之图教化之不兴师道之不立士类之无成其所由来者尚矣所存至是奋然特立思有以作而新之故其教之所施恒先本而后末由内以达外浃洽涵濡待之于悠久未尝茍且率略以急近效为心而求幸免于责罚以此较彼其难易得失较然若黒白之分不然防昌诸生岂果不知所以为学而所存之施教何其成之难如此也或曰所存不幸而遇防昌使其处善地则有不劳力而可以坐致其成者殊不知君子之于出处进退随所遇而安其于得失利钝则有弗足计者有若吾所存之持身守志确乎其不移曽于是戚戚而有以动其心哉世之观所存者幸无以是而少之
　　呉氏族谱序
　　族不可以无谱谱者所以敦本始明世系别等衰而笃恩义也夫人之生其初一人之身至于二世三世其居尚同一家饮食起居冠婚丧祭相聚于一堂之上揖拜跪起长防之礼秩然而不紊谱不作可也传之既久至于后世一人之身散而为数十百人仕宦转徙之靡常居止地望之有异茍无谱以合之则苗裔无所防疏戚无所辨至于相视为途人比比而是此谱之不可以不作也庐陵之永和呉氏世为望族其先家永新之燕市复徙泰和之白沙其居永和者则始于某世祖某宋兴以来衣冠蝉聨以经术而显者项背相望至于今益蕃衍盛大有若尚礼尚忠之笃厚著称于乡以及其子克良克岐之敦尚礼让不忝其世而尤切切焉于敬宗睦族之道间自南来以所脩家谱一编相示有宋右丞相信国文公序引在观之既则再拜请一言以识右简呜呼自宗法不行而谱牒兴士大夫家犹得赖之以防夫木本水源之义近世故家大族于宗法固不知讲而于先世之谱牒一视为长物谩不加省其间子孙之贤能寻袭先绪致谨于此以不失夫前人之旧者十不二三焉视吾克良兄弟之拳拳爱重于斯以不忘其先者可同日而语哉继此以往使呉氏子若孙登名于是谱者皆能以是为念笃世系之亲明孝弟之道尊卑之有其序昭穆之有其等疏戚之有其别揖让防合之有其节冠婚丧祭之有其常则所以训于后世传于将来者其曷有穷哉传曰本之茂者末必蕃膏之沃者其光煜观于呉氏尚亦有徴哉
　　静乐轩诗序
　　永嘉有一士曰谢庭循尝以静乐名其轩士大夫与之游者皆为赋静乐之诗长篇短章萃为一巻介予友彭君子斐来求言为序予非静者也果能知静之说乎然予有以试之矣予来北京尝结一室垩其中以为游息之所而名之曰氷雪毎晩归自玉堂则命童子拂几席秩图史焚香煮茗正襟危坐忧虑不作于内人事不交于前閴閴寥寥四顾寂然怡神于恬澹之境游心于髙明之表妙契天地之始黙识造化之原而吾方且于于焉申申焉悠然自适无纎毫之累若是者殆于静而有得乎庭循以静名轩非深得其理而防其要者其能真知其乐至于久而无变乎虽然人之一身固不能以常静而无动也而所谓静者岂枵然若槁木块然若泥塑而无所为哉葢静者动之体动者静之根静未尝无动而动未尝无静也惟吾方寸之中湛然虚明日用酧酢流行于天理而不为万物所揺夺则静亦乐也动亦乐也反是则虽闭门扄户处于至静之中而吾心之纷纭已交驰于彼欲得其乐者葢鲜矣庭循悟静之理得静之趣反于中者廓然而有余故虽处夫都邑喧杂之区冠带声利之途而其心常澹然不为之动宜其所乐之异而为士君子所称道者如此抑予尝闻濂溪周子之言曰太极动而生阳动极而静静而生隂静极复动一动一静互为其根又曰动而无静静而无动物也动而无动静而无静神也动而无动静而无静非不动不静也庭循居轩中静坐防泳斯言以防夫太极之指归将见所得者益深所造者益髙而所乐者益至矣庭循尚勉乎哉
　　萧氏行乐图诗序
　　吾新淦自宋元以来多大家硕族而白马萧氏其一也萧之先世以长厚著称于其乡至文辉尤敦慤质俭为里闬所推重其居占溪山之胜竹树团圝泉石洒落云霞苍翠绮绾绣错旦暮巻舒于几席之下者殆不可名状佳时暇日文辉葛巾野服逍遥徜徉或登髙而望或临溪而渔或席树而坐或引泉而潄或弹琴酌酒临风对月以自适其趣因命绘事者写其像为行乐之图士君子亦既为之咏歌矣谓不可无叙述乃恳恳焉丐予言以冠诸篇端予谓自昔圣明之世天下奠安时和歳丰庶物阜多人得所养熙熙焉皥皥焉同臻于康宁仁夀之域若唐虞成周之际葢可见矣我圣天子厉精图治宵旰孳孳惟以安养斯民为心深仁厚泽覃被无外而自莅阼以来雨旸时叙年谷丰殖至和之气融朗畅达粲而为景星庆云凝而为甘露溢而为醴泉毓而为嘉禾芝草驺虞麒麟之属葢郁郁乎其盛也是以薄海内外咸适厥居无忧思困苦之虞无札瘥夭阏之患而其民往往至于苍顔皓首康宁夀考长子老孙以同享盛大和平之福者葢由圣天子之抚摩煦育徳洽仁溥有以被及于彼莫之致而自至者也文辉幸遭夫圣朝熙洽之日筋力康强齿髪未衰忧患不虑其心劳役不挠其志优游歳时偃仰山林鼓舞咏歌于圣化之中所以臻于夀考以乐其乐者葢未艾也然则兹图之作岂特为家庭之庆乡里之羙观固有以见天下之人具享夫太平之乐而圣朝徳泽之深与唐虞成周之化同一其盛矣是为序
　　赠王太守赴肇庆序
　　永乐丙申夏六月前琼州太守王公伯贞以服阕待选行在维时广东之肇庆疏缺长吏遂以公往莅焉于是文渊阁大学士兼左春坊大学士胡公光大国子祭酒兼翰林侍讲胡公若思翰林待读兼右春坊右賛善梁公用之咸相率赋诗为饯而以首简授予予于公斯文也于其情之有不能巳而言以文之者固君子之志也公操行纯谨志节矫抗读书明圣贤之学而于子史百家天文地理医药卜筮之说莫不有以博通其要故其于问学缜密而不疎于才识强察而不迂于事理疏通而不滞一旦出而仕也孳孳汲汲强勉力行于是而任风纪职部属持法尽公防而不矜谨而不肆卓卓乎有古君子之风及其引而退也将老于江湖之上而复以荐者起为琼州琼古南越地自昔号称难治公始至其郡守以清静宁一不为峻迫以利取近效审察夫人情俗尚之所宜抚循渐摩休养生息教之导之以入于其化由是政协人和郡大治以宁公乃得以其暇日与宾客故人弹琴赋诗登髙逺览自放于山颠水涯之间以乐其乐推其治与其所以为教虽古二千石称良吏者不是过矣公在琼十余年始以忧去自其去至今其人无小大贵贱咸追思爱慕之而不忘茍非公之笃厚防平务实惠以及于人者其能若是哉今肇庆比于琼里道又近矣其人情俗尚为治之难易无大相逺者然以昔之所施于琼者而施于肇庆之人则其治之之易致效之速有不待余力而举者矣虽然世之负才能取爵禄者其途亦多矣然或际遇于盛年而不能快意于晚节惟公以才学早遇圣明超跻显秩敭歴中外至于晚年受任牧伯之寄益克张大以展其所施而又贲及其子以明经擢髙第列官词林为圣天子侍从之臣显荣光大方自兹始于以见公之髙年硕徳所以享其爵禄显于功名以传诸其后者正未有艾也予言芜陋不足为公荣特述公始终遭逢之隆与其积诸躬着于官而及于人者以为赠
　　赠御史萧孟常廵按广东诗序
　　圣天子莅阼之初虑天下之大四海之广于民情吏治之得失休戚有不能周知则自京畿达于藩阃以及邉徼数万里之逺皆命御史持节以按临之期三年则使人更代着为令今年秋八月都察院奏广东当代于是监察御史萧孟常实受命以行同列洎乡里之士皆作诗为饯而俾予叙其首简予惟御史之名见于周官其职掌賛书受法令战国为记事之职至秦汉始有监御史以任纠察晋复置检校御史随改检校为监察御史唐复置监察御史里行宋沿唐制设御史台其属有三院一曰台院侍御史焉二曰殿院殿中侍御史焉三曰察院监察御史焉我朝酌古制以台为都察院院置各道以监察御史以分任其事入则纠正百寮震肃朝纲出则亷察奸慝观采民风其任非他职可比然非亷公谅直之士不足以居之孟常始以明经登永乐辛邜进士第擢授今职其为人小心周慎亷介弗阿不察察以为明不悻悻以干誉数年以来僚寀称之曰能可谓称于其职矣今之往也居言之位得言之地又思曰教化之未兴吾何以劝之狱讼之未理吾何以平之奸蠧之未去吾何以锄之吏治之未举吾何以振之某利当兴者有几某害当去者有几某之贤可荐某之才可进者有几如是则可以举于其职而无忝于圣天子之所责任矣茍为庸庸碌碌因循茍且视民之休戚而有所不察视吏之得失而有所不举长贪残之风袭防蔽之弊此岂任风宪之道为圣天子奉宣徳化之意乎予于孟常朋友也责善者朋友之职故于其行不以颂而以规云
　　春雨堂诗序
　　圣天子莅阼之初大封功臣凡殁于王事有异劳者皆得褒赠且推恩及其子孙俾皆贵显而享其爵禄焉其时咸宁成山侯王公彦亨之先公以淝河之殁追封奉天靖难推诚宣力武臣特进荣禄大夫柱国金乡侯谥忠庄命侯袭封武义伯后数年以山陵故进封今爵侯为人孝友敦厚好读书礼接贤士竭忠事上夙夜弗懈出入朝着小心寅畏无毫髪骄蹇尝念其先公早殁不待于养歴歳滋久与人言恒涕下沾襟悲愤怆恻汲汲焉若有求而弗得者因扁其堂曰春雨以寓罔极之思缙绅大夫士与侯游者咸为之作诗而以首简相属窃惟四时之序春为之首时雨之降惟春为宜故凡动植之品枯瘁凋落潜藏退蛰于其际者必遇之而后敷荣畅达有以遂其性是则春雨者固人与物之所共喜而乐之者也侯思其亲于既殁则其中惨焉而痛怛焉而伤政所谓荼毒之苦者而乃取是以名其堂何哉虽然予有以知其然矣礼曰春雨露既濡君子履之必有怵惕之心葢言孝子因时序之易追念其亲之既逝故于春祭之日兾其魂气之来而如将见之且不忍致死于其亲欲其常存而不忘常见而不失庶几可以少纾其思而慰释其懐也然则侯之取是以名堂者其意深矣抑予闻孝子之于其亲也思为大而报为难惟其不可报故其思无穷若风木之触乎耳焄蒿之接乎目羮墙之如在手泽之若存感雨露而怵惕履霜露而凄怆一跬步举目之间无时无处而不致其思此古之人所以有终身之慕者政以此耳然则侯之惓惓不忘其亲者岂惟春雨之时为然哉特托此以致思于无穷耳观于此者尚察侯之心而无以辞害意可也是为序
　　送聂士安重游金台序
　　士之隠于山林者其宁静澹泊可以观物察理晦迹求志以积诸躬以充其蕴蓄而必得通都胜地为之观游名山大川备其登览以宏其器识以招其见闻庶几其所负者不卑以隘也不然井蛙管豹庸庸琐琐乌足以为士哉此司马子长之所以逺游也淦甫溪聂氏为邑着姓士安少负竒气长而好游尝拿舟下彭蠡道金陵歴山东以至燕兾徘徊登览浩然以归久之以为未足也复辞家而来今年圣天子举廵狩之典驻跸北京余备员扈从与士安相防者累月歳寒士安告归请予一言昔苏栾城出西蜀以为于山见泰华于水见黄河于人见欧阳公其喜幸为何如也今士安之行几万余里以至于斯仰居庸西山之髙俯桑干易水之深登黄金之台吊涿鹿之野其厌饫于山水之竒胜古人之尘迹不特黄河防华而已也况今天子仿成周营洛之意肇建一都北京都防之区而车驾临幸四方万国轮檝辐凑人士云集士安游其间岂无所得哉今归故乡里闬交游更相劳问扣子之所蕴必有叹异之者矣是为序
　　送罗贞吉还江宁序
　　圣天子既登寳位百职咸举庶事用康民物丰阜翕然以和乃永乐七年春仿古廵狩举省方之典驻驆北京凡四方藩臬暨郡县有司皆奔走效职冬十有二月江宁簿罗贞吉亦以公务来胥防京邸与予握手者累日事毕侍讲曽君子啓合诸同列赋诗为别属予一言贞吉故儒者性行纯笃寡言辞与人交谦而有礼始以秀才应辟当得七品官铨曹以江宁急缺奏为簿或曰江宁赤县也民伙事繁旦夕汲汲虽奔走奉承有所未暇若以儒者处之持迂阔之论行迂濶之事鲜不旷官失职而遭黜罚也予曰不然儒者读书穷理宅心公平无所施而不可彼以刻薄残忍之行狐媚狙诈百态逢迎茍禄取容欲以侥幸于旦夕者岂儒之所为哉贞吉自受命以来不戚戚不汲汲雍容和缓举于其职未尝弃儒者所行而为暴吏之举宜乎士民信之君子称之政事脩而名闻流而后知贞吉为政果无愧于儒者也贞吉之归尚求有以副圣天子拳拳爱民之心始终不变吾儒之道则庶几无负诸公属望之意而予亦与有荣焉
　　胡氏山居八景诗序
　　距吉水之南十里许有山髙出霄汉挺然竒秀曰夫容山山之下旧族胡氏世居之环山四傍川原林壑逺近映带而烟云风日变态之状四时朝暮粲然呈露无不可赏而可爱者胡氏之彦中书舍人海澄家居时日登览而乐之乃掇其最胜者列为八景曰夫容叠翠曰墨潭澄碧曰燕冈晓日曰濠岭寒泉曰石井春畊曰枫林夜读曰钟岫晴云曰砂山霁雪其官京师也徴缙绅士大夫诗以咏歌之既成帙乃谒予求为之序且曰思昔阳山天下之穷处也一见诸韩昌黎之文而名遂传袁家渇遐陬之小区耳一经夫栁栁州之品题因得以不泯地由人胜事以言传自古则然也幸不鄙而赐之予曰嗟乎海澄之志则逺矣予言曷足取重哉且吉水为江右名邑八景吉水之胜处固非阳山袁家渇之比苐乏昌黎栁州之文词发挥之耳虽然千载之下是地之胜又乌知不因今日赋咏之什而有闻乎此政海澄之志也予言曷足取重哉若夫其间景物之羙游观之乐则诸公赋之悉矣予特举海澄志之所在者书以弁其端云
　　赠陈希顔赴泾州诗序
　　吾邑黎田陈氏为衣缨家自唐宋以来代有闻人其间或以相业称或以科第显或以文学着前后相望至元时又有若存存翁者负通明之学卓然见称于时至今乡里犹景慕之存存之孙曰希顔由博士弟子员登贡成均未几佐政大理复为刑部郎中清慎平允称于其职后以荐者擢知蕲州复为宁海今年秋九月以秩满改平凉之泾州在朝士大夫相交者咸赋诗为饯以予为乡里不鄙命序其首简予闻希顔在宁海时善于其政寛厚慈良弗峻弗激宅心以公正而不局于褊廹待物以平恕而不流于苛挠因民所利者而兴之所病者而去之闾阎田亩之间称道其羙者如出一喙比闻希顔去职其民之少者则相与追从之于道其父老则相率诣阙下恳恳请留之不置观此则知希顔之得民心而民之服其教令者可知矣今之往泾也譬犹施利器于盘错驾轻车于康庄绰绰乎其有余裕矣虽然慎终如始君子所贵循名责实古人所重希顔尚勉于其职异时报政于朝课绩循良使泾之人懐恋去思如宁海之民则可以无负于司牧无愧于古之良二千石矣希顔尚慎重之哉
　　赠郭鼎贞还南京序
　　圣天子临御以来宵衣旰食图治靡宁懐保小民明慎刑罚故于邦刑之司必慎择其人以典厥职所以重钦防而示哀矜之意也予友郭鼎贞始由太学仕为秋官主事周慎冲密勤敏小心操履纯洁称于其职今年夏四月以秩满至京吏部第其绩在优等以未及三考也命复还其职在朝缙绅士与鼎贞游者咸赋诗为饯以予辱在久要俾一言弁诸首简予谓唐虞之治固不能废刑也而在于得人以任其职观于臯陶之明刑弼教而刑期于无刑则当时治化之盛可得而想见矣其后政教陵替始专任法律以罔其民于是作为刑书而乱狱愈繁若是者岂所以求民之生实所以速民于死耳钦惟圣天子法天图治好生之徳洽于民心而切切焉以详刑为苐一事恳切戒谕至再至三惟恐有毫髪不当以伤天地之和于是天下之民莫不迪善率徳乐生居业同囿于光天化日之下是果何道以臻此哉实由我圣天子躬行于上羣有司率职于下相与裁成辅相鼓舞作兴导之以忠信友弟而使之不争示之以礼乐制度而使之不犯蔼然慈良岂弟之风悠然恻怛忠厚之意治化之盛葢亦几致刑措而同跻于泰和者矣鼎贞尚归而求之慎其始以图其终惟清惟谨而恕以宅夫心惟钦惟防而仁以济夫物无激而挠也无狭而迫也无寛而至于纵也无严而至于残也斯则圣天子任贤图治之意而所以为明慎刑狱之本者实出于此虽然以鼎贞之贤其于是职固优为之矣然区区犹拳拳以是为告者葢所以期鼎贞于逺大而尽友朋忠告之道也是为序
　　丹阳宋氏族谱序
　　吾乡宋氏世为衣缨家其先出自晋丹阳府君哲哲之后有兴者为大常协律郎改官吉州官满归经新淦见柘乡山水秀丽遂冡焉其后族姓蕃衍则由柘乡分黎陂由黎陂分今之桥滩然皆以丹阳为始出之祖以太常为不迁之宗桥滩自黎陂来居仅六世则始于居士层十翁实进士常固之髙祖也常固念其先君宏善尝欲脩辑家谱以继于柘乡黎陂之有志未就而卒至是乃体其先志防以欧苏之意别白疎戚考订妄谬着其行第爵位卒源委有叙尊卑有等纲举目张秩然不紊谱成将锓梓乃来请为之序先王盛时宗庙有制昭穆有序冠婚丧祭有礼自足以敦本厚族谱不作可也去古既逺宗庙之制废昭穆之序紊冠婚丧祭之礼不讲茍非谱以识其所从出别其所由分则世日以逺族日以蕃亲疎之谊乖骨肉之恩絶其不相视如秦越人者几希记礼者曰礼不忘其所出返始之道也常固此谱殆不忘所出而返始者欤夫返始者尊祖敬宗之本也能尊祖敬宗则所以厚伦理笃恩谊以维持人心与行孝弟者举不外是矣虽然作谱之要尤贵得实失实则不足以传逺昔梅洞提举以为其法当如臯陶之明刑慎罚不可轻出亦不可轻入茍轻出之是谓忘祖轻入之是谓诬祖闻者以为确论常固如此必有以审之吾知其传逺贻后也无疑矣然则后之人登名斯谱者其可不体吾常固之用心哉
　　赠郭鼎贞南归诗序
　　士之穷居独处非资友朋之益非有见闻之广以扩其心胸以舒其志气则终于卑陋而已是以古之人以友一乡一国为未足又尚友夫天下之善故其所至者逺所就者大而人莫能及也予自弱冠以来与郭君鼎贞雅相友善与予同游乡校切磋琢磨有希古之志常恨不得去其穷困卑陋以友天下之士其后予忝以春秋登进士第转官词林始得与天下之士相接私窃喜幸以为因是可以去其固陋以进于学而落落至今无一艺可称甚可叹也今年春二月鼎贞被荐来京师予跃然以喜方欲资其啓沃以警余不逮曽未几时遽承恩南归朋游相与固留之不可乃各为诗以道其情不鄙谓予序焉余谓鼎贞之来岂为利禄而动耶其志固有在也方其扁舟东下道彭蠡过匡庐览九华登采石上金陵庆风雨之防瞻日月之光与天下之贤士大夫揖让交游所以脱其沉欝广其耳目发舒其胸中之竒气者亦至矣今兹之归譬若乘云驭风而翔夫太虚之表其快可胜言哉抑予复有说焉古之君子所以取友于天下非徒事逰览登临之乐葢将以充其志而成其学也鼎贞其去此而毋忘旧好逊志时敏日就月将因是而益充其志益广其学以造夫髙明正大之域他日抱负所蕴出而鸣国家之盛以图扬显庶几先世之遗烈可以垂无穷而复振于今日也余于鼎贞有责善之道故不以颂而以规云





　　金文靖集巻七
　　钦定四库全书
　　金文靖集巻八
　　明　金防孜　撰
　　记
　　赐进士题名记
　　国朝稽古为治设科取士期在登庸贤俊以禆治化列圣相承益重其选数十年间誉髦奋兴布列中外所以阐鸿猷而宣教化者率由是出皇上嗣承大统尤深着意虑选防防滥也申賔兴解额之制思用人适均也限南北取士之规故科目之愈严而士之所以自期待者益重而不敢忽焉乃宣徳五年适当论造之期故事以三月朔旦天子临轩亲防之时车驾谒祭先陵礼部奏请试期诏更是月望日先是连日隂雨及廷试霁景澄明士皆欢悦各罄其所欲言翊日复雨传胪之旦复霁洎锡宴上表竣事而雨复作扵乎非上天敷佑以相文明之运其曷克若是防是科得进士林震等百人礼部尚书臣濙循旧制请刻石题名以贻永乆上以命臣幼孜撰文以纪之惟天之生才也不偶故上之取才也亦不易学校以教之賔兴以造之临轩亲防以试之复掲榜题名以荣之固将望其有益于天下国家也钦惟皇上圣神文武祗承祖宗敬事上天孜孜求贤以图治理故天心眷佑于取士之际丕示显休为千万载文明之征昔宋天圣中防士胪传至韩琦太史奏日下五色云见羣臣称贺后琦卒以相业为宋名臣今百人中岂无琦辈其人足以当其兆者诸士子尚勉焉饬躬励行措诸事业以副皇上求贤之盛意以不愧科目取士之令典庻防美前人有光国家俾后之见之者知今日之征不徒然也谨记
</div>
    <div class="pagination">
<a href="金文靖集_page14.html">上一页</a><span>...</span><a href="金文靖集_page10.html">10</a><a href="金文靖集_page11.html">11</a><a href="金文靖集_page12.html">12</a><a href="金文靖集_page13.html">13</a><a href="金文靖集_page14.html">14</a><span class="current-page">15</span><a href="金文靖集_page16.html">16</a><a href="金文靖集_page17.html">17</a><a href="金文靖集_page18.html">18</a><a href="金文靖集_page19.html">19</a><a href="金文靖集_page20.html">20</a><a href="金文靖集_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
