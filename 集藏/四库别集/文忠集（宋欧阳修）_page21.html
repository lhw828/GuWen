<!DOCTYPE html>
<html>
<head>
    <meta charset="UTF-8">
    <title>文忠集（宋欧阳修） - 第 21 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋欧阳修） - 第 21 页/共 103 页</h1>
    <div class="content">











　　文忠集巻三十八
　　钦定四库全书
　　文忠集巻三十九
　　宋　欧阳修　撰
　　居士集三十九
　　记十首
　　泗州先春亭记
　　景祐二年秋清河张侯以殿中丞来守泗上既至问民之所素病而治其尤暴者曰暴莫大于淮越明年春作城之外堤因其旧而广之度为万有九千二百尺用人之力八万五千泗之民曰此吾利也而大役焉然人力出于州兵而石出乎南山作大役而民不知是为政者之私我也不出一力而享大利不可相与出米一千三百石以食役者堤成髙三十三尺土实石坚捍暴备灾可久而不壊既曰泗四达之州也賔客之至者有礼于是因前蒋侯堂之亭新之为劳饯之所曰思召亭且推其美于前人而志邦人之思也又曰泗天下之水会也嵗漕必廪于此于是治常丰仓西门二夹室一以视出纳曰某亭一以为舟者之寓舍曰通漕亭然后曰吾亦有所休【一有暇其劳三字】乎乃筑州署之东城上为先春亭以临淮水而望西山是嵗秋予贬夷陵过泗上于是知张侯之善为政也昔周单子聘楚而过陈见其道秽而川泽不陂梁客至不授馆羇旅无所寓遂知其必亡盖城郭道路旅舍寄寓皆三代为政之法而周官尤谨着之以为御备今张侯之作也先民之备灾而及于賔客往来然后思自休焉故曰善为政也先时嵗大水州几溺前司封员外郎张侯夏守是州筑堤以御之今所谓因其旧者是也是役也堤为大故予记其大者详焉
　　夷陵县至喜堂记
　　峡州治夷陵地濵大江虽【一无此字】有椒漆纸以通商贾而民俗俭陋常自足无所仰于四方贩夫所售不过鱐鱼腐鲍民所嗜而已富商大贾皆无为而至地僻而贫故夷陵为下县而峡为小州州居无郭郛通衢不能容车马市无百货之列而鲍鱼之肆不可入虽邦君之过市必常下乘掩鼻以疾趋而民之列处灶廪匽井无异位一室之间上父子而下畜豕其覆皆用【一作以】茅竹故嵗常火灾而俗信鬼神其相传曰作【一无此字】瓦屋者不利夷陵者楚之西境昔春秋书荆以狄之而诗人亦曰蛮荆岂其陋俗自古然欤景祐二年尚书驾部员外郎朱公治是州始树木増城栅辟南北之街作市门市区又教民为瓦屋别灶廪异人畜以变其俗既又命夷陵令刘光裔治其县起勅书楼饰防事新吏舍三年夏县功毕某有罪来是邦朱公于某有旧且哀其以罪而来为至县舍择其防事之东以作斯堂度为防洁髙明而日居之以休其心堂成又与賔客偕至而落之夫罪戾之人宜弃恶地处穷险使其憔悴忧思而知自悔咎今乃赖朱公而得善地以偷宴安顽然使忘其有罪之忧是皆异其所以来之意然夷陵之僻陆走荆门防阳至京师二十有八驿水道大江絶淮抵汴东水门五千五百有九十里故为吏者多不欲逺来而居者徃徃不得代至嵗满或自罢去然不知夷陵风俗朴野少盗争【一作少盗事静】而令之日食有稻与鱼又有橘柚茶笋四时之味江山美秀而邑居缮完无不可爱是非惟有罪者之可以忘其忧而凡为吏者莫不始来而不乐既至而后喜也作至喜堂记藏其壁夫令虽卑而有土与民宜志其风俗变化之善恶使后来者有考焉尔【一作使后来有考其嵗月云尔】
　　峡州至喜亭记
　　蜀于五代为僭国以险为虞以富自足舟车之迹不通乎中国者五十有九年宋受天命一海内四方次第平太祖改元之三年始平蜀然后蜀之丝枲织文之富衣被于天下而贡输商旅之往来者陆辇秦凤水道岷江不絶于万里之外岷江之来合蜀众水出三峡为荆江倾折囘直捍怒鬭激束之为湍触之为旋顺流之舟顷刻数百里不及顾视一失毫厘与崖石遇则糜溃漂没不见踪迹故凡【一有西字】蜀之可以充内府供京师而移用乎诸州者皆陆出而其羡余不急之物乃下于江若弃之然其为险且不测如此夷陵为州当峡口江出峡始漫为平流故舟人至此者必沥酒再拜相贺以为更生尚书虞部中朱公再治是州之三月作至喜亭于江津以为舟者之停留也且志夫天下之大险至此而始平夷以为行人之喜幸夷陵固为下州廪与俸皆薄而僻且逺虽有善政不足为名誉以资进取朱公能不以陋而安之其心又喜夫人之去忧患而就乐易诗所谓恺悌君子者矣自公之来嵗数大丰因民之余然后有作惠于往来以馆以劳动不违时而人有赖是皆宜书故凡公之佐吏因相与谋而属笔于修焉
　　御书阁记
　　醴陵县东二十里有宫曰登真其前有山世传仙人王乔链药于此唐开元间神仙道家之説兴天子为书六大字赐而掲焉太宗皇帝时诏求天下前世名山异迹而尤好书法闻登真有开元时所赐字甚竒乃取至京师阅焉已而还之又赐御书飞白字使藏焉其后登真大火独飞白书存康定元年道士彭知一探其私笈【一作箧】以市工材悉复宫之旧建楼若干尺以藏赐书予之故人处士任君为予言其事来乞文以志凡十余请而不懈予所领职方悉掌天下圗书考图验之醴陵老佛之居凡八十而所谓登真者其説皆然乃为之记夫老与佛之学皆行于世久矣为其徒者常相訾病若不相容于世二家之説皆见斥于吾儒宜其合势并力以为拒守而乃反自相攻惟恐不能相弱者何哉岂其死生性命所持之説相盭而然邪故其代为兴衰各系于时之好恶虽善辩者不能合二説而一之至其好大宫室以矜世人则其为事同焉然而佛能箝人情而鼓以祸福人之趋者常众而炽老氏独好言清浄逺去灵仙飞化之术其事冥深不可质究则其为【一无此字】常以淡泊无为为务故凡佛氏之动摇兴作为力甚易而道家非遭人主之好尚不能独兴其间能自力而不废者岂不贤于其徒者哉知一是巳庆厯二年八月八日庐陵欧阳修记
　　画舫斋记
　　予至滑之三月即其署东偏之室治为燕私之居而名曰画舫斋斋广一室其深七室以戸相通凡入予室者如入乎舟中其温室之奥则穴其上以为明其虚室之防以达则栏槛其两旁以为坐立之倚凡偃休于吾斋者又如偃休乎舟中山石崒佳花美木之植列于两檐之外又似泛乎中流而左山右林之相映皆可爱者故因以舟名焉周易之象至于履险蹈难必曰渉川盖舟之为物所以济险难而非安居之用也今予治斋于署以为燕安而反以舟名之岂不戾哉矧予又尝以罪谪走江湖间自汴絶淮浮于大江至于巴峡转而以入于汉沔计其水行几万余里其羇穷不幸而卒遭风波之恐往往【二字亦作或】叫号神明以脱须臾之命者数矣当其恐时顾视前后凡舟之人非为商贾则必仕宦因窃自叹以为非冒利与不得已者孰肯至是哉赖天之惠全活其生今得除去宿负列官于朝以来是州【一无此二字】饱廪食而安署居追【一作遐】思曩时山川所厯舟檝之危蛟鼍【一有白鱀二字】之出没波涛之歘宜其寝惊而梦愕而乃忘其险阻犹以舟名其斋岂真乐于舟居者邪然予闻古之人有避世逺去江湖之上终身而不肯反者其必有所乐也苟非冒利于险有罪而不得已使顺风恬波傲然【一无此二字】枕席之上一日而【一无此字】千里则舟之行岂不乐哉【一作诚可乐也】顾予诚有所未暇而【此八字一作今舟之制尤多】舫者宴嬉之舟也姑以名予斋奚曰不宜予友蔡君谟善大书颇恠伟将乞其大字以题于楹惧其疑予之所以名斋者故具以云又因以【一无此字】置于壁壬午十二月十二日书
　　王彦章画像记
　　太师王公讳彦章字子明郓州寿张人也事梁为宣义军节度使以身死国葬于郑州之管城晋天福二年始赠太师公在梁以智勇闻梁晋之争数百战其为勇将多矣而晋人独畏彦章自干化后常与晋战屡困庄宗于河上及梁末年小人赵岩等用事梁之大臣老将多以防不见信【一作用】皆怒而有怠心而梁亦尽失河北事势巳去诸将多懐顾望独公奋然自必不少屈懈志虽不就卒死以忠公既死而梁亦亡矣悲夫五代终始才五十年而更十有三君五易国而八姓士之不幸而出乎其时能不污其身得全其节者鲜矣公本武人不知书其语质平生尝谓人曰豹死留皮人死留名盖其义勇忠信出于天性而然予于五代书窃有善善恶恶之志至于公传未尝不感愤叹息惜乎旧史残畧不能备公之事康定元年予以节度判官来此求于滑人得公之孙睿所録家传颇多于旧史其记德胜之战尤详又言敬翔怒末帝不肯用公欲自经于帝前公因用笏画山川为御史弹而见废又言公五子其二同公死节此皆旧史无之又云公在滑以谗自归于京师而史云召之是时梁兵尽属叚凝京师羸兵不满数千公得保銮五百人之郓州以力寡败于中都而史云将五千以往者亦皆非也公之攻德胜也初受命于帝前期以三日破敌梁之将相闻者皆窃笑及破南城果三日是时庄宗在魏闻公复用料公必速攻自魏驰马来救已不及矣庄宗之善料公之善【一无此字】出竒何其神哉今国家罢兵四十年一旦元昊反败军杀将连四五年而攻守之计至今未决予尝独持用竒取胜之议而叹边将屡失其机时人闻予説者或笑以为狂或忽若不闻虽予亦惑不能自信及读公家传至于德胜之防乃知古之名将必出于竒然后能胜然非审于为计者不能出竒竒在速速在果此天下伟男子之所为非拘牵常筭之士可到也毎读其传未尝不想见其人后二年予复来通判州事嵗之正月过俗所谓铁枪寺者又得公画像而拜焉嵗久磨灭隠隠可见亟命工完理之而不敢有加焉惧失其真也公【一有尤字】善用枪当时号王铁枪公死已百年至今俗犹以名其寺童儿牧防皆知王铁枪之为良将也一枪之勇同时岂无而公独不朽者岂其忠义之节使然欤画已百余年矣完之复可百年然公之不泯者不系乎画之存不存【二字一作否】也而予尤区区如此者盖其希慕之至焉耳读其书尚想乎其人况得拜其像识其面目不忍见其壊也画既完因书予所得者于后而归其人使藏之【一有焉字】
　　襄州谷城县夫子庙记
　　释奠释菜祭之畧者也古者士之见师以菜为贽故始入学者必释菜以礼其先师其学官四时之祭乃皆释奠释奠有乐无尸而释菜无乐则其又略也故其礼亡焉而今释奠幸存然亦无乐又不徧举于四时独春秋行事而已记曰释奠必有合有国故则否谓凡有国各自祭其先圣先师若唐虞之防伯夷周之周公鲁之孔子其国之无焉者则必合于邻国而祭之然自孔子没后之学者莫不宗焉故天下皆尊以为先圣而后世无以易学校废久矣学者莫知所师【一有则字】又取孔子门人之髙弟曰顔囘者而配焉以为先师隋唐之际天下州县皆立学置学官生员而释奠之礼遂以着令其后州县学废而释奠之礼吏以其着令故得不废学废矣无所从祭则皆庙而祭之荀卿子曰仲尼圣人之不得势者也然使其得势则为尧舜矣不幸无时而没特以学者之故享弟子春秋之礼而后之人不推所谓释奠者徒见官为立祠而州县莫不祭之则以为夫子之尊由此为盛甚者乃谓生虽不得位而没有所享以为夫子荣谓有德之报虽尧舜莫若何其谬论者欤祭之礼以迎尸酌鬯为盛释奠荐馔直奠而已故曰祭之畧者其事有乐舞授器之礼今又废则于其略者又不备焉然古之所谓吉凶乡射賔燕之礼民得而见焉者今皆废失而州县幸有社稷释奠风雨雷师之祭民犹得以识先王之礼器焉其牲酒器币之数升降俯仰之节吏又多不能习至其临事举多不中而色不庄使民无所瞻仰见者怠焉因以为古礼不足复用可胜叹哉【一无此四字】大宋之兴于今八十年天下无事方修礼乐崇【一作尊】儒术以文太平之功以为王爵未足以尊夫子又加至圣之号以褒崇之讲正其礼下于州县而吏或不能谕上【一有之字】意凡有司簿书之所不责者谓之不急非师古好学者莫肯尽心焉谷城令狄君栗为其邑未逾时修文宣王庙易于县之左大其正位为学舍于其旁藏九经书率其邑之子弟兴于学然后【一作后】考制度【一作图记】为爼豆笾篚罇爵簠簋凡若干【一作凡百余事】以与其邑人行事【一本大宋之兴至谓之不急一叚载于此下】谷城县政久废狄君居之朞月称治又能载国典修礼兴学急其有司所不责者諰諰然惟恐不及可谓有志之士矣
　　吉州学记
　　庆厯三年秋天子开天章阁召政事之臣八人问治天下其要有几施于今者宜何先使坐而书以对八人者皆震恐失位俯伏顿首言此非愚臣所能及惟陛下所欲为则天下幸甚于是诏书屡下劝农桑责吏课举贤才其明年三月遂诏天下皆立学置学官之员然后海隅徼塞四方万里之外莫不皆有学呜呼盛矣学校王政之本也古者致治之盛衰视其学之兴废记曰国有学遂有序党有庠家有塾此三代极盛之时大备之制也宋兴盖八十有四年而天下之学始克大立岂非盛美之事须其久而后至于大备欤是以诏下之日臣民喜幸而奔走就事者以后为羞其年十月吉州之学成州旧有夫子庙在城之西北今知州事李侯寛之至也谋与州人迁而大之以为学舍事方上请而诏已下学遂以成李侯治吉敏而有方其作学也吉之士率其私钱一百五十万以助用人之力积二万二千工而人不以为劳其良材坚甓之用凡二十二万三千五百而人不以为多学有堂筵斋讲有藏书之阁有賔客之位有游息之亭严严翼翼壮伟雄耀而人不以为侈既成而来学者三百余人予世家于吉而【一无此字】滥官于朝【一有廷字】进不能赞【一作明字】天子之盛美退不得与诸生揖譲乎其中然予闻教学之法本于人性磨揉迁革使趋于善其勉于人者勤其入于人者渐善教者以不倦之意须迟久之功至于礼譲兴行而【一无此字】风俗纯美然后为学之成今州县之吏不得久其职而躬亲于教化也故李侯之绩及于学之立而不及待其成惟后之人毋废慢天子之诏而殆【一作怠】以中止幸予他日因得归荣故乡而谒于学门将见吉之士皆道德明秀而可为公卿问于其俗而婚防饮食皆中礼节入于其里而长防相孝慈于其家行于其郊而少者扶其羸老壮者代其负荷于道路然后乐学之道成而得时从先生耆老席于众賔之后聴乡乐之歌饮献酬之酒以诗颂天子太平之功而周覧学舍思咏李侯之遗爱不亦美哉故于其始成也刻辞于石而立诸其庑以俟
　　丰乐亭记
　　修既治滁之明年夏始饮滁水而甘问诸滁人得于州【一作城西】南百步之近其上丰山耸然而特立下则幽谷窈然而深藏中有清泉滃然而仰【一无此字】出俯仰左右顾而乐之于是防泉凿石辟地以为亭而与滁人往游于其间滁于五代干戈之际用武之地也昔太祖皇帝尝以周师破李景兵十五万于清流山下生擒其将皇甫晖姚鳯于滁东门之外遂以平滁修尝考其山川按【一作按其山水考】其图记升高以望清流之间欲求晖凤就擒之所而故老皆无在者盖天下之平久矣自唐失其政海内分裂豪杰并起而争【一有而字】所在【一有自字】为敌国者何可胜数及宋受天命圣人出而四海一向之凭恃险阻刬削消磨百年之间漠然徒见山高而水清欲问其事而遗老尽矣今滁介于江淮之间舟车商贾四方賔客之所不至民生不见外事而安于畆衣食以乐生送死而孰知上之功德休养生息【一作覆被休养】涵煦百年之深也修之来此乐其地僻而事简又爱其俗之安闲既得斯泉于山谷之间乃【一无此字】日典滁人仰而望山俯而聴泉掇幽芳而防乔木风霜氷雪刻露清秀四时之景【一作美】无不可爱又幸其民乐其嵗物之丰成而喜与予游也因为本其山川道其风俗之美使民之所以安此丰年之乐者幸生无事之时也夫宣上恩德以与民共乐刺史之事也遂书以名其亭焉庆厯丙戌六月日右正言知制诰知滁州军州事欧阳修记
　　醉翁亭记
　　环滁皆山也其西南诸峯林壑尤美望之蔚然而深秀者琅邪也山行六七里渐闻水声潺潺而泻出于两峯之间者醸泉也峯回路转有亭翼然临于泉上者醉翁亭也作亭者谁山之僧曰【一无此字】智僊也名之者谁太守自谓也太守与客来饮于此饮少輙醉而年又最髙故自号曰醉翁也醉翁之意不在酒而在乎山水之间也山水之乐得之心而寓之酒也若夫日出而林霏开云归而岩穴暝晦明变化者山间之朝暮也野芳发而幽香佳木秀而繁隂风霜髙洁水清【一作洞一作落】而石出者山间之四时也朝而往暮而归四时之景不同而乐亦无穷也至于负者歌于涂行者休于树前者呼后者应伛偻提携往来而不絶者滁人游也临谿而渔谿深而鱼肥醸泉为酒泉香而酒洌【一作泉洌而酒香】山肴野防杂然而前陈者太守宴也宴酣之乐非丝非竹射者中奕者胜觥筹交错起坐而諠哗者众賔懽也苍顔白髪頺然乎其间者太守醉也已而夕阳在山人影散乱太守归而賔客从也树林隂翳鸣声上下逰人去而禽鸟乐也然而禽鸟知山林之乐而不知人之乐人知从太守游而乐【碑有而字】不知太守之乐其乐也醉能同其乐醒能述以文者太守也太守谓谁庐陵欧阳修也




　　文忠集巻三十九
　　钦定四库全书
　　文忠集巻四十
　　宋　欧阳修　撰
　　居士集四十
　　记八首
　　菱谿石记
　　菱谿之石有六其四为人取去其一差小而尤竒亦藏民家其最大者偃然僵卧扵谿侧以其难徙故得独存每嵗寒霜落水涸而石出谿旁人见其可怪徃徃祀以为神菱谿按图与经皆不载唐防昌中刺史李濆为荇谿记云水出永阳岭西经皇【一作黄】道山下以地求之今无所谓荇谿者询于滁州人曰此谿是也杨行密有【一作】据淮南淮人为讳其嫌名以荇为菱理或然也谿傍若有遗址云故将刘金之宅石即刘氏之物也金伪【一作为】吴时贵将与行密俱起合淝号三十六英雄金其一也金本武夫悍【一作骁】卒而乃能知爱赏竒异为儿女子之【一作所】好岂非遭逢乱世功成志得骄于富贵之佚欲而然邪想其陂池台榭竒木异草与此石称亦一时之盛哉今刘氏之后散为编民【一作氓】尚有居谿旁者予感夫人物之兴废【一无此字】惜其可爱而【一有反字】弃也乃以三牛曳置幽谷又索其小者得于白塔民朱氏遂立于亭之南北亭负城而近以为滁人嵗时嬉逰之好夫物之竒者弃没于幽逺则可惜置之耳目则爱者不免取之而去嗟夫刘金者虽不足道然亦可谓雄勇【一作勇悍】之士其平生志意岂不伟哉及其后世荒堙零落至于子孙泯没而无闻况欲长有此石乎用此【一无此二字】可为富贵者之戒而好竒之士闻此石者【一作闻石而来】可以一赏而足何必取而去也哉
　　海陵许氏南园【一作园亭】记
　　髙阳许君子春治其海陵郊居之南为小园作某亭某堂于其间许君为江淮两浙荆湖制置发运使其所领六路七十六州之广凢赋敛之多少山川之逺近舟楫之徃来均节转徙视江湖数千里之外如运诸其【一无此字】掌能使人乐为而事集当国家用兵之后修前人乆废之职补京师匮乏之供为之六年厥绩大着自国子博士迁主客员外郎由判官为副使夫理繁而得其要则简简则易行而不违惟简与易然后其力不劳而有余夫以制置七十六州之有余治数畆之地为园曽不足施其智而于君之事亦不足书君之美众矣予特书其一节可以示海陵之人者君本歙人世有孝徳其先君司封防其父母事其兄如父戒其妻事其嫂如姑衣虽兄未易衣不敢易食虽具兄未食不敢先食司封之亡一子当得官其兄弟相譲乆之诸兄卒以譲君君今遂顕于朝以大其门君抚兄弟诸子犹已子嵗当上计京师而弟之子病君留不忍去其子亦不忍舍君而留遂以俱行君素清贫罄其家赀走四方以求医而药必亲调食饮必亲视至其矢溲亦亲其时节顔色所下【一作疾】如可理则喜或变动逆节则忧戚之色不自胜其子卒君哭泣悲哀行路之人皆嗟叹呜呼予见许氏孝悌【一有者字】着于三【一作四】世矣凢海陵之人过其园者望其竹树登【一作覩】其台榭思其宗族少长相从愉愉而乐于此也爱其人化其善自一家而刑一乡由一乡而推之无远迩【一作近】使许氏之子孙世乆而【一无此字】愈笃则【一作焉】不独化及其人将见其园间之草木有骈枝而连理也禽鸟之翔集于其间者不争巢而栖不择子而哺也呜呼事患不为与夫怠而止尔惟力行而不怠以止然后知予言之可信也庆厯八年十二月二十七日庐陵欧阳修记
　　真州东园记
　　真为州当东南之水防故为江淮两浙荆湖发运使之治所龙图阁直学士施君正臣侍御史许君子春之为使也得监察御史里行马君仲涂为其判官三人者乐其相得之懽而因其暇日得州之监军废营以作东园而日徃逰焉嵗秋八月子春以其职事走京师图其所谓东园者来以示予曰园之广百亩而流水横其前清池浸其右髙台起其【一作超字】北台吾望以拂云之亭池吾俯以澄虗之阁水吾泛以畵舫之舟敞其中以为清防之堂辟其后以为射宾之圃芙渠芰荷之的歴幽兰白芷之芬芳与夫佳花美木列植而交隂此前日之苍烟白露而荆棘也髙甍巨桷水光日景动摇而下上【一作上下】其寛闲深靓可以答逺响而生清风此前日之頺垣断堑而荒【一作塸】也嘉时令节州人士女啸歌而管弦此前日之晦明风鼪鼯鸟兽之嘷音也吾于是信有力焉凢图之所载盖其一二之略也若廼升于髙以望江山之逺近嬉于水而逐鱼鸟之浮沉其物象意趣登临之乐览者各自得焉凢工之所不能画者吾亦不能言也其为我书其大概焉又曰真天下之冲也四方之宾客徃来者吾与之共乐于此岂独私吾三人者哉然而【一作其】池台日益以新草树日益以茂四方之士无日而不来而吾三人者有时而皆去也岂不眷眷于是哉不为之记则后孰知其自吾三人者始也予以为三君子之材贤足以相济而又协于其职知所后先使上下给足而东南六路之人无辛苦愁怨之声然后休其余闲又与四方之贤士大夫共乐于此是皆可嘉也乃为之书庐陵欧阳修记
　　浮槎山水记
　　浮槎山在慎县南三十五里或曰浮阇山【一无此五字】或曰浮巢二【一无此字】山其事出于浮屠老子之徒荒怪诞幻之説其上有泉自前世论水者皆弗道余尝读茶经爱陆羽善言水后得张又新水记载刘伯刍李季卿所列水次第以为得之于羽然以茶经考之皆不合又新妄狂险谲之士其言难信颇疑非羽之説及得浮槎山水然后益以羽为知水者浮槎与龙池山皆在庐州界中较其水味不及浮槎逺甚而又新所记以龙池为第十浮槎之水弃而不録以此知其所失多矣羽则不然其论曰山水上江次之井为下山水乳泉石池漫流者上其言虽简而于论水尽矣浮槎之水发自李侯嘉祐二年李侯以镇东军【一无此字】留后出守庐州因逰金陵登蒋山饮其水既又登浮槎至其山上有石池涓涓可爱葢羽所谓乳泉漫流者也饮之而甘乃考图记问于故老得其事迹因以其水遗余于京师予报之曰李侯可谓贤矣夫穷天下之物无不得其欲者富贵者之乐也至于防长松借丰草聼山流之潺湲饮石泉之滴沥此山林者之乐也而山林之士视天下之乐不一动其心或有欲于心顾力不可得而止者乃能退而获乐于斯彼富贵者之能致物矣而其不可兼者惟山林之乐尔惟富贵者而不得兼然后贫贱之士有以自足而髙世其不能两得亦其理与势之然欤今李侯生长富贵厌于耳目又知山林之为乐至于攀缘上下幽隐穷絶人所不及者皆能得之其兼取于物者可谓多矣李侯折节好学喜交贤士敏于为政所至有能名凢物不能自见而待人以彰者有矣其物未必可贵而因人以重者亦有矣故予为志其事俾世知斯【一作竒】泉发自李侯始也三年二月二十有四日庐陵欧阳修记
　　有美堂记
　　嘉祐二年龙图阁直学士尚书吏部郎中梅公出守于杭于其行也天子宠之以诗于是始作有美之堂葢取赐诗之首章而名之以为杭人之荣然公之甚爱斯堂也虽去而不防今年自金陵遣人走京师命予志之其请至六七而不倦予乃为之言曰夫举天下之至美与其乐有不得而兼焉者多矣故穷山水登临之美者必之乎寛闲之野寂寞之乡而后得焉览人物之盛防夸都邑之雄富者必据乎四逹之冲舟车之防而后足焉葢彼放心于物外而此娱意于繁华二者各有适焉然其为乐不得而兼也今夫所谓罗浮天台衡岳庐阜洞庭之广三峡之险号为东南竒伟秀絶者乃皆在乎下州小邑僻陋之邦此幽潜之士穷愁放逐之臣之所乐也若乃四方之聚百货之所交物盛人众为一都防而又能兼有山水之美以资富贵之娱者惟金陵钱塘然二邦皆僭窃于混世及圣宋受命海内为一金陵以后服见诛今其江山虽在而頺垣废址荒烟野草过而览者莫不为之踌躇而凄怆独钱塘自五代时知尊中国效臣顺及其亡也顿首请命不烦干戈今其民幸富完安乐又其俗习【一作习俗】工巧邑屋华防葢十余万家环以湖山左右映帯而闽商海贾风防浪舶出入于江涛浩烟云香霭之间可谓盛矣而临是邦者必皆朝廷公卿大臣若天子之侍从又有四方逰士为之賔客故喜占形胜治亭【一作台】榭相与极逰覧之娱然其于所取有得于此者必有遗于彼独所谓有美堂者山水登临之美人物邑居之繁一寓目而尽得之葢钱塘兼有天下之美而斯堂者又尽得钱塘之美焉宜乎公之甚爱而难忘也梅公清慎好学君子也视其所好可以知其人焉四年八月丁亥庐陵欧阳修记
　　相州昼锦堂记
　　仕宦而至将相富贵而归故乡此人情之所荣而今昔之所同也盖士方穷时困阨闾里庸人孺子皆得易而侮之若季子不礼于其嫂买臣见弃于其妻一旦髙车驷马旗旄导前而骑卒拥后夹道之人相与骈肩累迹瞻望咨嗟而所谓庸夫愚妇者奔走骇汗羞愧俯伏以自悔罪扵车尘马足之间【一有而莫敢仰视五字】此一介之士得志【一有于字】当时而意气之盛昔人比之衣锦之荣者也惟大丞相魏国公则不然公相人也世有令徳为时名卿自公少时巳擢髙科登显仕海内之士闻下风而望余光者盖亦有年矣所谓将相而富贵皆公所宜素有非如穷阨之人侥幸得志于一时出于庸夫愚妇之不意以惊骇而夸耀之也然则髙牙大纛不足为公荣桓圭衮冕不足为公贵惟徳被生民而功施社稷勒之金石播之声诗以耀后世而垂无穷此公之志而士亦以此望于公也岂止夸一时而荣一乡哉公在至和中尝以武康之节来治于相乃作昼锦之堂于后圃既又刻诗于石以遗相人其言以快恩雠务名誉为可薄葢不以昔人所夸者为荣而以为戒于此见公之视富贵为如何而其志岂易量哉故能出入将相勤劳王家而夷险一节至于临大事决大议垂绅正笏不动声气【一作色】而措天下于泰山之安可谓社稷之臣矣其丰功盛烈所以铭彛鼎而被歌者乃邦家之光非闾里之荣也余虽不获登公之堂幸尝窃诵公之诗乐公之志有成而喜为天下道也于是乎书尚书吏部侍郎叅知政事欧阳修记
　　仁宗御飞白记
　　治平四年夏五月余将赴亳假道于汝隂因得阅书于子履之室而云章烂然辉映日月为之正冠肃容再拜而后敢仰视葢仁宗皇帝之御飞白【一作帛】也曰此寳文阁之所藏也胡为于子之室乎子履曰曩者天子宴从臣于羣玉而赐以飞白幸得与赐焉予穷于世乆矣少不悦于时人流离窜斥十有余年而得不老死江湖之上者葢以遭时清明天子向学乐育天下之材而不遗一介之贱【一作善】使得与群贤并逰于儒学之馆而天下无事嵗时丰登民物安乐天子优防清闲不迩声色方与群臣从容于翰墨之娱而余于斯时窃获此赐非惟一介之臣之荣遇亦朝廷一时之盛事也子其为我志之余曰仁宗之徳泽涵濡于万物者四十余年虽田夫野老之无知犹能悲歌思慕于垅亩之间而况儒臣学士得望清光防恩宠登金门而上玉堂者乎于是相与然流涕而书之夫玉韫石而珠藏渊其光气常见于外也故山辉如白虹水变而五色者至寳之所在也今赐书之藏于子室也吾知将有望气者言荣光起而属天者必赐书之所在也【一有观文殿学士刑部尚书欧阳修谨记】
　　岘山亭记【一本题上有史光禄修】
　　岘山临汉上望之隐然葢诸山之小者而其名特着于荆州者岂非以其人哉其人谓谁羊祜叔子杜预元凯是已方晋与呉以兵争常倚荆州以为重而二子相继于此遂以平吴而成晋业其功烈已葢于当世矣至于风流余韵蔼然被于江汉之间者至今人犹思之而于思叔子也【一作而于叔子思之】尤深葢元凯以其功【一作力】而叔子以其仁二子所为虽不同然【一作谓】皆足以垂于不朽余【一作而】颇疑其反自汲汲于后世之名者何哉传言叔子尝登兹山慨然语其属以为此山常在而前世之士皆巳堙灭于无闻因自顾而悲伤然独不知兹山待已而名著也元凯铭功于二石一置兹山之上一投汉水之渊是知陵谷有变而不知石有时而磨灭也岂皆自喜其名之甚而过为无穷之虑欤将自待者厚而所思者逺欤山故有亭世传以为叔子之所逰止也故其屡废而复兴者由后世慕其名而思其人者多也熈宁元年余友人史君中煇以光禄卿来守襄阳明年因亭之旧广而新之既【一无此字】周以囘廊之壮又大其后轩使与亭相称君知名当世所至有声防人安其政而乐从其逰也因以君之官名其后轩为【一作曰】光禄堂又欲纪其事于石以与叔子元凯之名并传于久逺君皆不能止也乃来以记属于余余谓君知慕叔子之风而袭其遗迹则其为人与其志之所存者可知矣防人爱君而安乐之如此则君之为政于防者又可知矣此防人之所欲书也若其左右山川之胜势与夫草木云烟之杳霭出没于空旷有无之间而可以偹诗人之登髙写离骚之极目者宜其览者自得之至于亭屡废兴或自有记或不必究其详者【一有则字】皆不复道【一有也字】熈寕三年十月二十二日六一居士欧阳修记






　　文忠集巻四十
　　钦定四库全书
　　文忠集巻四十一
　　宋　欧阳修　撰
　　居士集四十一
　　序七首
　　章望之字序
　　校书郎章君【一作望之】尝【一无此字】以其名望之【一无二字】来请字曰愿有所教使得以勉焉而自勗者予为之字曰表民而告之曰古之君子所以异乎众人者言出而为民信事行而为世法其动作容貌皆可以表于民【一作皆有以为民表】也故纮綖【一作缨旒】冕弁以为首容佩玉玦环以为行容衣裳黼黻以为身容手有手容足有足容揖让登降献酬俯仰莫不有容又见其寛柔温厚刚严果毅之色以为仁义之容服其服载其车立乎朝廷而正君臣出入宗庙而临大事然人皆望而畏之曰此吾民之所尊也非民之知尊君子而君子者能自修而尊者也然而行不充于内徳不偹于人虽盛其服文其容民不尊也【一作民勿尊也已】名山大川一方之望也山川之岳渎【一有则字】天下之望也故君子之贤于一乡者一乡之望也贤于一国者一国之望也名烈着于天下者天下之望也功徳被于后世者万世之望也孝慈友悌逹于一乡【一作于州闾】古所谓乡先生者一乡之望也春秋之贤大夫若随之季良郑之子产者【一作春秋诸侯之大夫若郑之子产呉之季札之类】一国之望也位于【二字一作居】中而奸臣贼子不敢窃【一作輙】发于外如汉之大将军出入将相朝廷以为轻重天下系其【一作以为】安危如唐之裴丞相【一有若此二字】者天下之望也其人已没【一作死】其事巳久【一作矣】闻其名想其人若不可及者防龙稷契是也其功可以及百【一作被万】世其道可以师百王虽有贤【一作后】圣莫敢过之【一作自谓莫及】者周孔是也此万世之望而皆所以为民之表也传曰其在【一作在其】贤者识其大者逺【三字一作逺大】者【又一有若此数者皆可自择焉而勉焉者也今十四字】章君儒其衣冠气刚色仁好学而有志【三字一作志于古视】其絜然修乎其外而煇然充乎其内以发乎【一作为】文辞则又辩博放【一作宏】肆而无涯【一作不流】是数者皆可以自择而勉焉者也【一无此十三字】是固【一无此字】能识夫【一作其】远大者矣虽予何【何字一作信可】以勗焉苐【一作敢】因其志广其説【一作彊为之言】以塞请庆厯三年六月日序
　　释秘演诗集序
　　予少以进士逰京师因得尽交天下之贤豪然犹以为国家臣一四海休兵革飬息天下以无事者四十年而智谋雄伟非常之士无所用其能者徃徃伏而不出山林屠贩必有老死而世莫见者欲从而求之不可得其后得吾亡友石曼卿曼卿为人廓然有大志时人不能用其材曼卿亦不屈以求合无所放其意则徃徃从布衣野老酣嬉淋漓颠倒而不厌予疑所谓伏而不见者庶防狎而得之故尝喜从曼卿逰欲因以隂求天下竒士浮屠【一作僧】秘演者与曼卿交最久亦能遗外世俗以气节相髙二人懽然无所间曼卿隐于酒秘演隐于浮屠皆竒男子也然喜为歌诗以自娱当其极饮大醉【一作临水望月】歌吟笑呼以适天下之乐何其壮也一时贤士皆愿从其【一作之】防予亦时至其室十年之间秘演北渡河东之济郓无所合困而归曼卿巳死秘演亦老病嗟【一作若】夫二人者予乃见其盛衰则余亦将老矣夫曼卿诗辞清絶尤称秘演之作以为雅徤有诗人之意秘演状貎雄杰其胸中浩然既习于佛无所用独其诗可行于世而懒不自惜已老胠其橐尚得三四百篇皆可喜者曼卿死秘演漠然无所向闻东南多山水其巅崖崛峍江涛汹涌甚可壮也遂欲徃防焉足以知其老而志在也于其将行为叙其诗因道其盛时以悲其衰庆厯二年十二月二十八日庐陵欧阳修序
　　释惟文集序
　　惟俨姓魏氏杭州人少游京师三【一作二】十余年虽学于佛而通儒术喜为辞章与吾亡友曼卿交最善曼卿遇人无所择必皆尽其忻欢惟非贤士不交有不可其意无贵贱一切闭拒絶去不少顾曼卿之兼爱惟俨之介所趣虽异而交合无所间曼卿尝曰君子泛爱而亲仁惟曰不然吾所以不交妄人故能得【一作得待】天下士若贤不肖混则贤者安肯顾我哉以此一时贤士多从其游居相国浮屠不出其户十五年士尝游其室者礼之惟恐不至及去为公卿贵人未始一徃干之然尝窃怪平生所交皆当世贤杰未见【一作有】卓卓著【一作见】功业如古人可记者因谓世所称贤材若不笞兵走万里立功海外则当佐天子号令赏罚于明堂苟皆不用则絶宠辱遗世俗自髙而不屈尚安能酣豢于富贵而无为哉醉则【一作尝或】以此诮其坐人人亦复之以为遗世自守古人之所易若奋身逢世欲必就功业此虽圣贤难之周孔所以穷逹异也今子老于浮屠不见用于世而幸不践穷亨之途乃以古事之已然而责今人之必然耶虽然惟俨【四字一作虽】傲乎退偃于一室天下之务当世之利病聼其言终日不厌惜其将老也已曼卿死惟俨亦买地京城之东以谋其终乃敛平生所为文数百篇示予曰曼卿之死既已表其墓愿为我序其文然及我之见也嗟夫惟既不用于世其材莫见【一作显】于时若考其笔墨驰骋文章赡逸之能可以见其志矣庐陵欧阳永叔序
　　诗谱补亡后序
　　欧阳子曰昔者圣人巳没六经之道几熄于战国而焚弃于秦自汉以来収拾亡逸发明遗义而正其讹缪得以粗偹传于【一作于】今者岂【一有止字】一人之力哉后之学者因迹前世之所传而较其得失或有之矣若使徒抱焚余残脱之经伥伥于去圣千百年后不见先儒中间之説而欲特立一家之学者果有能哉吾未之信也然则先儒之论苟非详其终始而抵牾质于圣人而悖理害经之甚有不得已而后改易者何必徒为异论以相訾也毛郑于诗其学亦已博矣予尝依其笺传考之于经而证以序谱惜其不合者颇多葢诗述商周自生民鸟上陈稷契下迄【一作讫】陈灵公千五六百嵗之间旁及列国君臣世次国地山川封域图牒鸟兽草木鱼虫之名与其风俗善恶方言训故【一作诂】盛衰治乱羙刺之由无所不载然则孰能无失于其间哉予疑毛郑之失既多然不敢轻为改易者意其为説不止于笺传而恨巳【一作已恨】不得尽见二家之书未能徧通其防夫不尽见其书而欲析其是非犹不尽人之辞【一作辩】而欲断其讼之曲直其能果于是决乎其能使之必服乎世言郑氏诗谱最详求之久矣不可得虽崇文緫目秘书所藏亦无之庆厯四年奉使河东至于绛州偶得焉其文有注而不见名氏然首尾残缺自周公致太平以上皆亡之其国谱旁行尤易为讹舛悉皆颠倒错乱不可复考凡诗雅颂兼列商鲁其正变之风十有四国而其次比莫详其义惟封国变风之先后不可以不知周召王豳同出于周并于卫桧魏无世家其可考者陈齐卫晋曹郑秦此封国之先后也豳齐卫桧陈唐秦郑魏曹此变风之先后也周南召南卫王陈齐豳秦魏唐陈曹此孔子未删诗之前周大师乐歌之次第也周召卫王桧郑齐魏唐秦陈曹豳此郑氏诗谱次第也黜桧后陈此今诗次比也初予未见郑谱尝略考春秋史记本纪世家年表而合以毛郑之説为诗图十四篇今因取以补郑谱之亡者足以见二家所説世次先后甚偹因据而求其得失较然矣而仍存其图庶几以见予于郑氏之学尽心焉耳夫尽其説而有所不通然后得以论正予岂好为异论者哉凡补其谱十有五补其文字二百七【一本注云谱序自周公致太平已上皆亡其文予取孔颖逹正义所载之文补足因为之注自周公巳下即用旧注云】増损涂乙改正者三【一作八】百八十三而郑氏之谱复完【一有矣字】
　　集古録目序
　　物常聚于所好而常得于有力之彊有力而不好好之而无力虽近且易有不能致之象犀虎豹蛮夷山海杀人之兽然其齿角皮革可聚而有也玉出昆仑流沙万里之外经十余译乃至乎中国珠出南海常生深渊采者腰絙而入水形色非人徃徃不出则下饱蛟鱼金矿于山凿深而穴远篝火糇粮而后进其崖崩窟塞则遂于其中者率常数十百人其逺且难而又多死祸常如此然而金玉珠玑世常兼聚而有也凡物好之而有力则无不至也汤盘孔鼎岐阳之鼓岱山邹峄防稽之刻石与夫汉魏已来圣君贤士桓碑彛器铭诗序记下至古文籀篆分诸家之字书皆三代以来至寳怪竒伟丽工妙可喜之物其去人不逺其取之无祸然而风霜兵火湮沦磨灭散弃于山崖墟莽之间未尝收拾者由世之好者少也幸而有好之者又其力或不足故仅得其一二而不能使其聚也夫力莫如好好莫如一予性颛而嗜古凡世人之所贪者皆无欲于其间故得一其所好于斯好之巳笃则力虽未足犹能致之故上自周穆王以来下更秦汉隋唐五代外至四海九州名山大泽穷崖絶谷荒林破神仙鬼物诡恠所传莫不皆有以为集古録以为传【一作傅】写失真故因其石本轴而藏之有巻帙次第而无时世之先后葢其取多而未巳故随其所得而録之又以为聚多而终必散乃撮其大要别为目録因并载夫可与史传正其阙谬者以传后学庶益于多闻或讥予曰物多则其势难聚聚久而无不散何必区区于是哉予对曰足吾所好玩而老焉可也象犀金玉之聚其能果不散乎予固未能以此而易彼也庐陵欧阳修序
　　蘓氏文集序
　　予友蘓子美之亡后四年始得其平生文章遗藁于太子太傅杜公之家而集録之以为十巻子美杜氏婿也遂以其集归之而告于公曰斯文金玉也弃掷埋没粪土不能销蚀其见遗于一时必有収而寳之于后世者虽其埋没而未出其精气光恠已能常自发见而物亦不能揜也故方其摈斥摧挫流离穷【一本作困】厄之时文章已自行于【一作于】天下虽其怨家仇人及尝能出力而挤之死者至其文章则不能少毁而揜蔽【一无此字】之也凢人之情忽近而贵逺子美屈于今世犹若此其伸于后世宜如何也公其可无恨予尝考前世文章政理之盛衰而恠唐太宗致治几乎三王之盛而文章不能革五代之余习后百有余年韩李之徒出然后元和之文始复于古唐衰兵乱又百余年而圣宋兴天下一定晏然无事又几百年而古文始盛于今自古治时少而乱时多幸时治矣文章或不能纯粹或迟久而不相及何其难之若是欤岂非难得其人欤苟一有其人又幸而及出于治世世其可不为之贵重而爱惜之欤嗟吾子美以一酒食之过至废为民而流落以死此其可以叹息流涕而为当世仁人君子之【一无此字】职位宜与国家乐育贤材者惜也子美之齿少于予而予学古文反在其后天圣之间予举进士于有司见时学者务以言语声偶擿裂号为时文以相夸尚而子美独与其兄才翁及穆叅军伯长作为古謌诗杂文时人颇共非笑之而【一无此字】子美不顾也其后天子患时文之下诏书讽勉学者以近古由是其风渐息而学者稍趋于古也独子美为于举世不为之时其始终自守不牵世俗趋舎可谓特立之士也子美官至大理评事集贤校理而废后为湖州长史以卒享年四十有一其状貌竒伟望之昻然而即之温温久而愈可爱慕其材虽髙而人亦不甚嫉忌其击而去之者意不在子美也赖天子聪明仁圣【四字一作圣明】凡当时所指名而排斥二三大臣而下欲以子美为根而累之者皆防保全今并列于荣宠虽与子美同时饮酒得罪之人多一时之豪俊亦被収采进顕于朝廷而子美独不幸死矣岂非其命也悲夫庐陵欧阳修序
　　郑荀改名序
　　三代之衰学废而道不明然后诸子出自老子厌周之乱用其小见以为圣人之术止于此始非仁义而诋圣智诸子因之益得肆其异説至于战国荡而不反然后山渊齐秦坚白异同之论兴圣人之学几乎其息最后荀卿子独用诗书之言贬异扶正著书以非诸子尤以劝学为急荀卿楚人尝以学干诸侯不用退老兰陵楚人尊之及战国平三代诗书未尽出汉诸大儒贾生司马迁之徒莫不尽用荀卿子葢其为説最近于圣人而然也荥阳郑昊少为诗赋举进士已中第遂弃之曰此不足学也始从先生长者学问慨然有好古不及之意郑君年尚少而性淳明辅【一有之字】以彊力之志得其是者而师焉无不至也将更其名数以请予使之自择遂改曰荀于是又见其志之果也夫荀卿者未尝亲见圣人徒读其书而得之然自子思孟子已下意皆轻之使其与游夏并进于孔子之门吾不知其先后也世之学者苟如荀卿可谓学矣而又进焉则孰能御哉余既嘉君善自择而慕焉因为之字曰叔希且以勗其成焉


　　文忠集巻四十一
　　钦定四库全书
　　文忠集巻四十二
　　宋　欧阳修　撰
　　居士集四十二
　　序九首
　　韵总序
　　倕工于为弓而不能射羿与逄防天下之善射者也奚仲工于为车而不能御王良造父天下之善御者也此苟卿子所谓艺之至者不两能信哉儒者学乎圣人圣人之道直以简然至其曲而畅之以通天下之理以防隂阳天地人鬼事物之变化君臣父子吉凶生死凡人【一作祸福】之大伦则六经不能尽其説而七十子与孟轲荀之徒各极其辩而莫能殚焉夫以孔子之好学而其所道者自尧舜而后则详之其前盖略而弗道其亦有所不暇者欤儒之学者信哉远且大而用功多则其有所不暇者宜也文字之为学儒者之所用也其为精也有声形曲直毫厘之别音响清浊相生之类五方言语风俗之殊故儒者莫暇精之其有精者则徃徃不能乎其他是以学者莫肯舍其所事而尽心乎此所谓不两能者也必待乎用心专者而或能之然后儒者有以取焉洛僧鍳聿为韵总五篇推子母轻重之法以定四声考求前儒之失辩正五方之讹顾其用心之精可谓入于忽防若栉【一有者字】之于髪绩【一有者字】之于丝虽细且多而条理不乱儒者之学莫能难也鉴聿通于易能知大演之数又学乎隂阳地理黄帝岐伯之书其尤尽心者韵总也世【一作聿】本儒家子少为浮屠入武当山徃来江汉之旁十余年不妄与人交有不可其意虽王公大人亦莫肯顾闻士有一艺虽千里必求之介然有古独行之节所谓用心专者也宜其学必至焉耳浮屠之书行乎世者数百万言其文字杂以夷夏读者罕得其真徃徃就【一有聿字】而正焉鉴【一无此字】聿之书【一作韵】非独有取于吾儒亦欲传于其徒焉
</div>
    <div class="pagination">
<a href="文忠集（宋欧阳修）_page20.html">上一页</a><span>...</span><a href="文忠集（宋欧阳修）_page16.html">16</a><a href="文忠集（宋欧阳修）_page17.html">17</a><a href="文忠集（宋欧阳修）_page18.html">18</a><a href="文忠集（宋欧阳修）_page19.html">19</a><a href="文忠集（宋欧阳修）_page20.html">20</a><span class="current-page">21</span><a href="文忠集（宋欧阳修）_page22.html">22</a><a href="文忠集（宋欧阳修）_page23.html">23</a><a href="文忠集（宋欧阳修）_page24.html">24</a><a href="文忠集（宋欧阳修）_page25.html">25</a><a href="文忠集（宋欧阳修）_page26.html">26</a><span>...</span><a href="文忠集（宋欧阳修）_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
