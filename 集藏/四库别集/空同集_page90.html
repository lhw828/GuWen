<!DOCTYPE html>
<html>
<head>
    <meta charset="UTF-8">
    <title>空同集 - 第 90 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>空同集 - 第 90 页/共 102 页</h1>
    <div class="content">
夫学者称饯送率于诗尚矣然烝民首列乎崧高韩奕亦曰奕奕梁山此何哉盖诗者感物造端者也是以古者登高能赋则命为大夫而列国大夫之相遇也以微言相感则称诗以谕志故曰言不直遂比兴以彰假物讽谕诗之上也昔者郑六卿饯宣子于郊也宣子请各赋以觇郑志故闻野有蔓草则曰吾有望矣闻赋羔裘则曰起不堪闻褰裳则曰敢勤它人夫蔓草细物也羔裘微也褰裳未事也曷与于郑志奚感于宣子而有斯哉亦假物讽谕之道耳故古之人之欲感人也举之以似不直说也托之以物无遂辞也然皆造始于诗故曰诗者感物造端者也无锡秦君为河南提学副使而饯者为之赋嵩山有赋大河苏门梁园铜雀台五老堂德星亭者夫嵩山者言其高也大河者渊而长也苏门者源泉有本也梁园铜雀五老德星者俛仰之旷□而大景行故称者物也指者事也高长□泉者德业之经也景行者征也斯非所谓假物讽讽者哉旦夫德以立政业以广志征以推信是学校之要也秦君一举饯而获斯三要然而造始于诗诗非感物造端者邪 

音序 

诗至唐古调亡矣然自有唐调可歌咏高者犹足被管弦宋人主理不主调于是唐调亦亡黄陈师法杜甫号大家今其词艰涩不香色流动如入神庙坐土木骸即冠服与人等谓之人可乎夫诗比兴错杂假物以神变者也难言不测之妙感触突发流动情思故其气乃厚其声悠扬其言切而不迫故歌之心畅而闻之者动也宋人主理作理语于是薄风云月露一切铲去不为又作诗话教人人不复知诗矣诗何尝无理若专作理语何不作文而诗为耶今人有作性气诗辄自贤于穿花蛱蝶点水蜻蜓等句此何异痴人前说梦也即以理言则所谓深深欵欵者何物邪诗云鸢飞戾天鱼跃于渊又何说也孔子曰礼失而求之野予观江海山泽之民顾往往知诗不作秀才语如音是已音歙处士畲杂修作处士商宋梁间故其诗多为宋梁人作予游大梁不及见处士见其子育处士有文行育嗜学文雅亦喜诗传曰是父是子此之谓邪育以疾不游反其乡今数年矣以书抵予曰育怕惧先人之作泯没不见于世也幸子表之予于是作音序处士行详见志表予故不述第述作诗本旨焉 

送杨希颜诗序 

希颜曰夫自吾离乡土侍两　皇帝奉　王藩也倏忽四十年余矣然无异朝夕焉夫吾颠毛今种种矣而梦魂常游于故乡李子官免之明岁君乃言于王曰臣铸昧死请臣有先入墓在太行之阳汾河之傍荆榛翳如狐兔穴之敢请　王曰吁汝归其遄归君于是秣驷于郊载脂其牵旆旗设軷马首载西将展墓而游于其乡周　诸王诸将军暨群大夫士与执事者壮君归也于是佩玉者冕者绅者绂者车者马者俎而醑者咸祖君至至鲜不歌也有鸿篇焉有寥言焉有铿铿而参差者焉有严而鼎鼎者焉有敛而逸放而井井者焉左史景阳谓李子曰夫祖必有诗何也李子曰祖必有诗者自崧高蒸民始也夫歌以永言语以阐义因义抒情古之道也然而靡专于祖故诗于人有颂箴讽于已则思是故古之人之遇也必陈诗谕志焉昔者郑人赋缁衣也晋侯曰敢不拜郑君之不贰也此取诸颂者也国子赋辔之柔矣者则诸箴者也叔孙相鼠穆子茅鸱本诸讽者也庄舄越吟激诸思者也之数者皆古之道也而靡专于祖然祖也必歌焉事者情于离难也故郑六卿饯宣子于郊也使各赋占志焉志以立行则事有名矣名以顺义则行有程矣执义建程则人不爱情矣景阳曰乃予今始知祖之必歌也且希颜之能得情何也李子曰夫名莫大于展墓义莫隆于追亲程莫要于思本情莫先于颂义是有其一足以得情矣况兼之乎况兼之乎 

刻戴大理诗序 

浮梁有戴大理者好吟而早逝德崇而宦卑乃其吟简复火之亡矣戴有子摭遗简获其吟八十四篇手之泣曰嗟吾父崇德若是而官止是邪夫吟者万物之共情也奚损于天乃亦火之亡邪斯位与名共灭之邪且弗刻兹遗后世孰谓父吟者李子曰孝哉戴子孝子之于亲是而无非爱而无憎修而无短斯非无非也见其是不见其非非无憎也爱之而不知所憎亦非无短欲其修而无短故亲之身非无期也孝子曰吾亲如金石如栢松如彭如聃非不知人之身非六者伦也乃其心怕若斯矣故曰孝子爱日爱生于见其是见其是斯人何憎矣故亲之名工乎彼孝子曰吾亲德才罔亚彼乃名亚彼亲之位亚乎彼孝子曰吾亲德才罔亚役乃位亚彼故亲之善即小罔闻也则求使闻也人谈亲过则丸之非彼丸也憎吾亲者吾丸也故亲之言即小罔闻也则求使闻也诗也者固言之章也言之章无小大无多寡无巧拙必求使之闻也斯孝子之心也于戴子见之故曰孝哉戴子且物不能无声也于是乎吟出焉声生于窍窍激而吟视形为巨纤人之吟则视所集为多寡巧拙然均之情也情感于遭故其言人人殊因言以布章因章以察用故先王之政不诗废也故小大者其受也多寡者摛也巧拙者思也李子曰予于诗昧故罔克明于戴诗然其子之心则固孝矣则固孝矣戴子今为开封府同知刻父诗于大梁 

完名荣寿编序 

洪洞韩公以户部尚书致仕之十六年是为正德辛巳会　今皇帝即位搜俊又掇遗佚绎劳代起废屈元卿硕旧罔不袛礼于是使使赍玺书往问前尚书文岁增其夫月加米焉是年公年八十一矣河内守曰嗟吾父斯不谓完名乎　玺书及之矣抑非荣平非寿何谓于是以公凡所受　制书及凡所赠公言萃为编曰完名荣寿之编君子览之曰编有六懿四韪是成何谓六懿政信德贞天利人同君礼臣忠政信则孚德贞则久天利则寿同善则赞君礼则荣臣忠则完名之所生必斯六者故曰成韪李子曰完者参诸败者也名者验乎害者也荣者彰乎厄者也寿者征乎独者也是故君子之败也非恬之也败而人完之也道直而位黜者也害也非忺之也害而人名之也谗行而身斥者也厄也非求之也厄而人荣之也前黜之后陟之前斥之后直之者也独也非幸之也均寿不夭也人完之天久之名之厚之荣之枯之也何也德贞则政孚政孚则人赞人赞则天利夫然后名寿获而宠锡绵矣斯韪之义也今夫玉无不知其贵也然有击而碎之者玉何罪也五谷无不知其美也然有揠而槁之者五谷何罪也骐骥无不知其良也然盐车困矣骐骥何罪也何也以在人也乃人不知其在人也于是惧败以求完位完而名轻矣又于是韪道以千名名伪而厄及之矣又于是趋利以避厄厄去而荣遗矣又于是巧冐以要荣荣获而众弃之矣又于是委曲以来赞赞行而天殃之矣所谓非其身必其子孙者也即有非殃也变也非天之定也斯不知韪者之弊也于乎闻韩公者亦足以廉矣立矣或问韩公之德之政李子曰善而不之见谓之心盲嘉而不之闻谓之心聋见之而不审闻之而不悟谓之心惑欲知韩公者观斯编也可矣 

何公四图诗序【并诗】 

何公曰予为职方也使秦陇焉于是有出使图于河南参政焉有旬宣图太仆卿焉有考牧图今都御史廵抚云南焉有出镇图李子曰予观何公四图而区域情理之槩昭矣诗曰膂力方刚经营四方川岳盘郁河海爰会江湖之巨滇蜀之崄嵬目汇心发之以才是故事优政敷蕃物阜财和氓绥夷迩悦遐来故旗牙舆马鼓笳鞣矛之拥卫图之不谓之侈饯绅祖绶云滃雾潗摛馨播英骊驹是赓玉振金戞系鸣竹咽图之不谓之靡藻峻绘深千隍百城林谷蔽亏径路回萦星轺霜幰出有恤入有问图之不谓之矜何也绘者象乎形者也咏者踊乎情者也庸者章乎功者也实者流乎声者也政者实也庸者秩也故其图尚象取诸易典叙则之书祖饯体乎礼吟歌效诸诗褒誉法诸颂恊音比乎乐称诗谕志则春秋之例回路相赠则孔门之义于乎四图韪哉邃矣 

环环大袛职方是司省疆植民匪尔畴咨关零□轓陇氛曳旗援还聚米虞笏昼之堂堂边略西土用资　　右出使图诗 

汤汤河洛襟荥带嵩隰淤原沙易霾怕风振稿布润汝勤汝公厥谷离离黍苗芃芃有棠是绍简在帝衷　　右旬宣图诗 

駉牡鲁吟騋牝卫歌思既无邪心乎岂它物以人茁召祥者和攻驹载殷锦云駊駊牧人乃梦维鱼罔颇　　右考牧图诗 

秦收黔中汉通西南百蛮编尸华夷是参我公莅之王化愈覃献琛锡贝驿寡停□翡翠象齿□晴金蚕　　右出镇图诗 

萍会图序 

萍会图图　王官十有五人纪善一教授十二典膳二十五人者所谓东西南北之人也生不同同　王官官不同同地也于是十五人者约曰始吾侪生东西南北也固不谓同　王官即知有　王官知同地乎夫势无常形止无定踪吾侪知自是不复散而东西南北乎夫萍之未水也知水乎水知萍乎及飘风过焉萦花絮于涟漪之曲于是萍者布清而根深泛精以化神绰约娉婷嬉波上下始与水一矣故有寤寐其求而终身无邂逅之遇而倾盖于涂路者非素相闻也斯所谓偶然之合也夫合未有不散者故君子同也必聚而酒食相乐于是乎有会会者所以系情防散者也有类乎萍故称萍会焉散而思必及其貌又子孙所世讲焉世讲必曰吾祖吾父昔与某同王官同地盖同会云于是会不可不图图者所以示永而存义之道也李子先人亦尝为　王官兹地览其图而叹曰嘉哉会也然亦时使之焉夫叔世寡安枕危邦鲜甘食设境内有绿林铜马之警国无河间东平之誉辅之以端而拒之不信导之以良而专恣者自遂也诸君方背刺以忧责荷担以谋迁非穆生逃则张衡去即有系情防散示永存义之心弗暇为心矣而奚会之有图故曰宁渊无焦鳞时使之耳此之谓也 

代同榜序齿录序 

嘉靖五年秋八月河南乡试成业以其名并文录之献矣于是榜中士谷宇龄等乃相谋为私录而齿序焉注其字年籍经并榜之名第题曰同榜序齿录乃于是请之监察陈公观焉陈公曰嗟诸生公录之矣汝复私录之乎宇龄等乃再拜而言曰夫私者有必不能无者也以其类私而实公也是以君子安焉盖天下有必义焉亦有必情焉义者公之天下者也如孔子正名是也情者出于不可必无者虽私犹公也如周公之于伯禽之疾是也夫乡党莫如齿今一旦得意于乡而直以文之高下名之又恬然而安之愚惧人之挟贤也夫人之伦五序居其一故长幼者必不能无者也今一旦以名之高下而安之昔也兄之今也弟之昔也后之今也先之以是而行于乡愚惧人之无长也故榜之名公也天下之义也齿之序私也人之必情也似私而实公者也陈公曰嗟诸生韪哉可与仕矣夫国家之取士文也而用之则行也名也而责之则实也诚使挟贤以骄之乡则其居官必矜巳而凌侪又使挟长以先人则有官必自高而忿争是故先王之制礼也乡党必齿以教让也长幼必伦以敦逊也逊让立而实必循实循则行成行成则名茂名茂则同榜有光嗟诸生可与仕矣是年冬十二月某滥以左史至河南之藩幸谒陈公又幸见兹录巳又获闻公与诸生问荅之言乃窃叹曰嗟事有小而关之大者以其夬正也有近而通之远者以其始慎也故正莫先于礼让慎莫大于厚伦诸生发轫者也而不文骄也不名之竞而于序焉齿焉图之它日阶品功业尚可量哉夫监察公因其请而遂成之不获本始乎诗曰淑人君子正是国人陈公有焉又曰敬慎威仪维民之则诸士子之谓也 



【卷第五十二】 

【序一十一篇】送都御史王公移镇陕以西序 送都御史夏公序赠鲍侯序 赠董公序 赠刘大夫序送石庵先生归序赠阎子序 周氏族谱序董氏族谱序琴峡居士序柏崖春雨序 



空同集卷第五十二 北郡李梦阳撰 　序一十一篇 

送都御史王公移镇陕以西序 

都御史王公廵抚河南之明年是为嘉靖甲申　诏乃移公于陕西于是河藩臬长贰百司庶尹暨郡邑之吏罔不愕然相顾失色曰抚公之莅兹邦也民纾盗息四境告宁吏严于条官守其程乃今一旦移而之西如吾民何李子曰出入无常者王臣之体也守之以怕者侯邦之义也是故封疆有吏军刑各职或其舛也则王臣者出而临焉无常员也事定则返无限年也有它委则移之无专方也今之抚臣固出而临者也故其体不能不异且以民言之河与陕奚殊矣昔者周之定天下也陕以西旦主焉陕以东奭主焉河之南固陕之东也安知今　天子不以旦奭待我公哉抑闻之时有利阻势有夷险事有难易才有偏兼故用才以兼则改难为易化险为夷变阻为利此因时顺势谋事之大端也陕以西险塞之国也羗胡是界甲兵所急故其事难赋役烦琐调度频复故其时阻不有兼材鲜克济之矣予故谓王公移镇于西者用其兼者亦以旦奭之业望之也或曰地远者疏位崇者危名高者妬昔冯异之镇关中也谤书盈箧使非光武之明虽欲以兼制难秉利固险树勋流声吾恐寇恂无河内之借而乐毅有辞燕之书也李子曰蹇蹇匪躬者王臣之义也夷险弗避者君子之节也进止以时者圣贤之行也故成王能君召公思归而旦有君奭之篇今以王公之兼才必入而委之保傅夹辅之任陕以西岂久居公哉于是冬十月初吉诸邦侯饯公大梁之郊觞三行各称诗谕志焉藩使杭公歌曰有客宿宿有客信信言公之莫留也臬使张公歌曰周邦咸喜戎有良翰言西之人欢也诸寮佐则赓之曰文武吉甫万邦为宪言河与陕均也 

送都御史夏公序 

臣小视其器难易因乎才静躁验诸德迟速系乎时成否由之天故有容知大盘错别利持久占之矣久以利用利以大成大以时获时以天定鲜有违焉何也高墉之隼射之者人也鸣阴之鹤靡有不和者也夏公之举进士也癸丑迄今丁亥三十有五年矣乃始脱行省陟内台官都御史虽解鹤服豸辍藩屏而职激扬然外镇也其地又难不谓之迟邪予尝与公指屈榜中人见仕者十余人耳在世者不盈百矣松栢之生也森森戢戢岩壑间然历非千百年不材也夫其迟之也安知天不成之哉初公立农部振藩省决议赞政允出明纳积有岁年人业迟之矣公不之迟也曰吾俟其至者焉耳是故不干誉而誉随不冀效而效获不严吏而吏严不悦民而民悦是所谓静以制之德之杰者也故今之陟论者犹谓不充其器而地之难犹不足尽公之才岂非今之人躁者多而静者寡邪甲戍之岁予泝江汉滞漾沔登岘首蹑楚山望荆郧揽襄邓降观于土察俗问风以今考之固夏公节钺之地也控三省之交故其势分阻峻崄故其俗犷薮亡匿故其风杂鲜沃腴故其赋下顽而贫故其征鲜如约而镇其地者缓之则玩激之则变于是乎有抚治之名抚治者恩威之兼也今诚欲合分驯犷一杂申约非才不济非器不充夏公有焉是地也不公而奚邪故曰有容知大盘错别利持久占之凡以是焉耳然必天定而后验时至而后获何也天下未有躁而成者也故冀望者不知天者也欲速者不知时者也见难而疑者不知才者也当巨而畏者不知器者也由是言之天之成夏公者名位若斯而已哉代夏为左使者董公也亦吾榜中人也来求送夏公文予告之曰吾榜见仕而官外者公一人耳行有鸣鹤之应矣亦时至而天定矣 

赠鲍侯序 

有马于此咸良之矣或曰是未历险斯不知马者也汗以血曰齿未长也夫伯乐观于冀野而马群为空固不险试之也且当是时能一一齿之哉固有所弗暇矣盖才有常殊天之也器有小巨人之具也故见根拨而知品者知花者也见形而知千里者知马者也即夷以知险即少壮以知老长者知人者也即平居以知临变者知用人者也鲍侯弱袭父官壮而立焉一擢而佥都指挥事与书押再擢而镇淮汝三擢而掌司印年未三十也先是命将下人有谓鲍侯者河南即天地中然巨镇也地方千余里辖卫十守御之所三而侯之齿未长也夫兵者所以耀威固疆戡暴辑民者也河南西以南秦楚之隘鄙也故其地薮盗而哨凶北东南旷故其俗轻剽而易扇而司兵者前忧而预防之潜夺密消不耀而固不戡而辑诚非长而才不能又都司者藩臬颃颉者也有参谋焉有接礼焉有同事焉谋驳则取轻礼失则招侮事谬则来损而鲍侯之掌司印也明而详是故无损谦而实是故无侮敏而聪察是故无轻恕而廉是故威威生固固生辑如是则何剽不夺何凶不消所谓蹶然历块者而人大谓鲍侯使提三尺行龙沙鴈塞中比古之良或亚夫见衔辔而奋跃蹄鸣者非致远者也一饱一石敛神徐步健气勃如日中微污腹鳞烂如未暮而千里矣斯之谓良斯之谓负器之才如是则何险不可历何变不可临而齿之少长足计哉予非伯乐伦也交鲍侯自其父矣尝观侯射于南郊又见侯饥而虎餐今又观其无轻之也无悔之也无能损之也于是知其必良也然不敢谓其群空也何也其寮皆千里才也又皆长而历险经变者也虽然汗血之驹非渥洼不产观鲍侯者于其父祖可也故松柏之根不产花卉桃李之根不产桂菊者以各有种也 

赠董公序 

玉沙董公之为左使也一号令饬规画严扃钥增范防接属以礼驭吏以则与民以信出无稽程入无滞案平以济允执以佐公廉以养威默以惇德行之旬月河藩改观焉或谓董公简质而退逊是古之遗良也举进士今三十有五年矣九命而至今官其为政有而不居劳而不伐者也是故知公者谓简焉已耳而不知剸繁者具也谓质焉已耳而不知其内文而外素也谓退逊焉已耳而不知其果之弗顾也是以有亹亹之修而寡赫赫之誉也久矣乃今为左使也旬月而河藩改观何也李子曰天下有愈试而愈坚者抱秋真者也有愈远而愈力者任夫重者也有必专而后利者俟夫用者也利莫如湛卢使柄不在掌即能陆剸犀兕水断蛟蠎顾安所施乎故曰必专而后利天夫千里之马犹夫马也设较材于越隙历块之顷而汗血未珠电影未掣则骀驽马骎皆别之乎故曰任重者远而愈力又试才如试金百炼而靡易斯良之矣故曰抱真者试而愈坚董公入官者今三纪矣九命而操愈坚予以是知其有真也然中书而户曹而参藩议而副臬使而复参藩政卿太仆进右使而左斯其远但千里哉然愈力也予以是知其任者重也故今绾银章握纹符裒然为方面首前也亹亹今也赫赫予以是知其专而后利也或曰董前为卿不专乎李子曰事有巨细地有要散董之专而利者以长于要也曰若是地不有要于左使者乎李子曰患其不专不患不利患其不要不患不专董之谓哉 

赠刘大夫序 

刘大夫来参河省之政李子倾盖与语相顾而笑莫之逆也居无何大夫贰于浙而去李子善又若思者或问焉李子曰予高大夫曰高之者何曰高其绩也然有获焉予少也蒙诵孔子六蔽之章惑焉诗曰民之秉彛好是懿德夫六言无非德者患其不好耳而患不学哉长而悟乃学然暮矣无获也见刘大夫惕焉覩其绩惭焉巳企焉巍乎莫之及也是故喜焉高之也其离也思焉情也曰敢问大夫何学也李子曰非古弗则非圣弗遵非经弗由少为之力长而益修譬之饥渴饮食焉或歉则中热面赤见善则羡而服焉恒惧不与之齐也是故发为藻华义经道纬探赜钩奥喷芳摛英如饫醇而抉其粕鲜不精焉故其为仁则难罔用智则不踰守信则靡害秉直则有容勇之则助义刚之则破私故其出而仕御士则悦导民则从遘繁则剸计大则决析细则理猾畏其严宄避其照狡伏其威斯皆历试之绩所谓学于古训有获者也大夫自视欿如人望之固巍如矣予浅人也见其人惕覩其绩惭企其获巍虽不高之不可得矣夫缁衣改于既敝杕杜伤于斯饥非惟起怀于好德亦冀蓬麻之易扶也获如大夫绩如大夫巍如大夫使侍孔子而游其门则忧蔽之叹不发于由而好古之窃不于彭比矣乃今莫逆千倾盖之顷而遽适乎江海之遐来予胡得不喜去予胡得不思故情莫切于思离义莫先于喜德获莫大于攻蔽绩莫难于历试所谓高而兼者人之上也于是効风人之义为三迭之歌瞻彼北山有云洋洋日出曜之群龙载翔沛之为霖泽我万方【其二】悠悠南邦之子于迈蒸徒楫之旟旐旆旆疆域是清波靡扬海 【其三】维南有山桂也冬荣青青沚兰凌秋擢英馨香永怀回鴈春征 

送石庵先生归序 

右副都御史石庵蒋公廵抚河南之三年　上念之诏之归若曰将别庸汝河南三司大夫闻之惊且疑诣李子问曰廵抚公之政它即未之知河之南不之知乎其德民或未之知士大夫不之知乎其心众或未之知君子不之知乎铨文曰清白可称夫官患者污耳墨耳清白者归乎李子曰仆野人耳未达于务虽然窃有闻焉人君不欲竭臣之力非弃之也将以扩仁也又示劝也人臣不欲尽君之禄非忘之也盖惧盈也又耻竞也故国有劳臣君则优之其去则听之或察其心罢之若曰是欲佚而未敢陈者是扩仁也于是欲佚者知上之能察其心不俟其罢而去则进退之迹泯是劝之也夫四时之序成功者退祸盈福谦天之道也故尔公尔侯情非不至而空谷之心岂固忘国哉亦惧盈耻竞然耳而黄金锡归杯酒释柄君亦岂谓臣污且墨哉优其清以劝弗清优其白以劝弗白优其劳以劝弗劳斯圣王体物之心而贤臣全智之秋也夫都御史者八座之要风纪之首而激扬之重官也乃奉玺书乘绣幰代　天子出而廵岳省方非清白吏不至此于是审兴革筹利害询疮痍廉贪浊苏困苦鉏强横平征役允计会阅兵甲视墉城画廯廪百责萃之矣而又举遗逸拔颖特风动雷行露濡霜肃斯其劳岂裘羔饰豹委蛇在公者比哉蒋公且三年矣一旦称而优之令之归何不可哉优之之谓仁称之之谓劝斯所谓圣王之心也诸大夫曰优之归矣又庸之乎李子曰予野人耳未达于务虽然窃又有闻焉天地因材以笃物圣人因才以官人故综核之政行则宽缓之流后休平之治成则奋励之锋敛蒋公者日计不足岁计有余者也心也君子知之德也士大夫知之政也河南民知之清与白吾君吾相知之它日不庸之不可得矣 

赠阎子序 

阎子既拜南部司务之命濒行李子恋焉或问徐昌谷曰阎之行李子恋焉何也尝闻昵不言离昵莫如骨肉之亲次莫如友次莫如乡阎李者同豳人也而又友也异姓而肉骨者恋焉以兹乎徐生曰贤者弗昵昵者弗永故骨肉非义久必残友非义久必疏乡非义久必暌何也同气则永同求则义同义则久久则恋恋则难难易曰鸣鹤在阴其子和之同乎求者也同心之言其臭如兰求而易者也诗曰我心匪石不可转也义而人者也人涉卭否卬湏我友久而恋者也惠而好我携手同行离而难者也故阎李者恋也义也非昵也李子之友闻之曰友之友吾友也吾闻古之离也声诸诗凡以持久昭恋宣义而阐求者也于是太原乔子赋阀阅阎子之父宪卿也海陵储子赋秦关重去乡也浙王子赋亮闇国时有丧也郴李子赋关河济南边子赋郊月淞陆子赋金陵吴徐子赋虎踞昌谷子亦赋驱车之章李子曰乔之诗致储之诗雅王之诗宏李之诗舒边之诗冲陆之诗槩徐之诗洒昌谷之诗苍八子者可谓善言离矣夫因其友而友之不谓义乎因其声而声之不谓同乎同声而因义八子者可谓善言离矣 

周氏族谱序 

周生冲修其族之谱成空同子观焉曰周生知谱哉一谱而五善具犬夫述前者据信后者实谋始者慎导从者简布言者忠夫谱者所以合散而一殊者也非据不妄指乎非实不溢美乎自我述之自我始之而或妄也溢也谓慎乎斯固言以布之也不慎谓忠乎夫五者失一不足以训人矧族乎何也族之于吾本一也合也世异则殊殊则散非此难导之从也言谆而不入述详而不信若曰渠固妄而溢也何以谆与详为也斯不忠不简不慎之过也何也无实而非据也周生之为谱也遡其所可知非据乎书事必核非实乎疑之必缺非慎乎导之以可行非简乎其言恻怛尊亲是惇非忠乎夫自人之不知有尊也于是乎悖悖则不合自其不知有亲也于是乎疏疏则不一不一不合则愈远而愈殊愈殊而愈散斯非但族之罪也亦导之者非也周氏之子孙自是其无悖乎无悖则有尊矣其无疏乎无疏则有亲矣尊亲得而家之道不成乎斯谱之者之功也故曰周生知谱哉一谱而五善具矣 

董氏族谱序 

嘉靖五年董大夫来参河藩之议李子获观于其谱而语人曰董氏知家政乎吾于其谱观也君无几大夫罢归即其邑之东构东楼辟书院群族子弟诲焉凡言之谱者罔不行之家也李子闻之又语人曰甚哉董大夫似君陈也吾于其家之政知之也夫自大学教衰也士不由齐而求之治是故仕也有不官政者矣矧家之能政也其罢也有不身谋者矣矧家之政行也是以夫子忧焉曰是亦为政奚其为为政夫是言也谁不之知也然未之有行何也其所厚者薄未有不薄者也又其身官焉巳耳罢则无所于归也夫董大夫者藩省之佐耳固非崇爵丰禄人也其仕也念念其族而其罢也群而诲焉政不究于官而行于家斯岂忘本务末者伦邪持之而靡懈久之而有成非仲尼之徒而获大学之旨能若是邪予故曰甚哉董之政似君陈也以其知本也于其谱而知之也 

琴峡居士序 

夫美以类彰情以物寓故缘类以彰德则力为有循托物以寓警则怠心靡乘执循袪怠非志罔成故曰士尚志故志者完美而定情者也夫琴之言禁也所以遏邪而宣和者也昔者伯牙鼓琴也志在高山锺子曰峨峨乎高山志在流水锺子曰洋洋乎流水斯拟诸音者耳志以向之犹足警寓以彰类夫峡者山之隘而水之激也实击虚应不琴而琴入之耳而会之心邪有不遏者乎邪遏则端念生和宣则躁心平躁平则情一端生则美积二者由于琴而本于志故志者完美而定情者也夫富贵导淫介冑起忿忿以躁基淫由邪作刘子介冑人也为锦衣贵矣兄弟世禄富矣谓人曰呼我琴峡居士斯人者亦警寓彰类者邪刘子曰吾燕人也尝登琴峡之上目之岑巉聆之泠然邪消躁蠲淫忿弗萌爰契吾志是故琴峡称焉号曰居士夫德成于警隳于怠是故是称也吾亦效夫警寓而彰类者也李子曰事异而同行者嘉乎迹者也行异而同情者修乎中者也夫介冑之于俎豆富贵之于山林判矣乃刘子则曰吾如此吾如此者志为之本也亦美之由彰乎故曰完美而定情者存乎志警寓以彰类者缘乎物 

柏崖春雨序 

蓬溪有柏崖公者潜于崖处于柏登闻于　帝锡之鞶带封之御史宠之龙书耀不夺潜处而犹出也君子曰柏崖春哉春哉雨哉厥子御史廵按大河之南遇李子诣焉李子曰大哉君子之言雨也发之以时配之以土笃物以受天之道也时以令春土以膏崖物受于柏雨复濡之材成德食气数适至验之于人谭公当之矣人必言天拟不遗类通乎大者故曰大哉君子之言雨也夫均是物也而柏者体贞抱灵傲寒绵龄昂霄栋宫何也庄周所谓松柏之受命独也记曰以其有心也夫土一也柏于崖则翠流光蕤神朗秀辉者积石刚阳之气柏所入也夫君子尚类者以其心通也拟不遗物者以其命同也潜不求耀者俟时而食者也气数适至润斯濡之矣其于人也则雨之春也谭公验之矣故曰大哉君子之言雨也谓其天而人也廵按君曰缵也侍我大人甞窃觇之矣庄默正固非贞乎鉴灼中度非灵乎弗渝弗疢非寒而龄乎见义必为弗戁弗惧非刚阳之秉乎察秉考贞审灵谛龄非由之心而受之命能然乎虽然缵疑之矣材成而潜德处而弗食也李子曰天下有耀于潜而处犹出者固不必身亲昂霄也父我者诚栋也岂必吾之自宫也传曰裁者培之夫气若数既至之矣予于是知谭氏之永春也永春者永雨天之道也虽然苞室者必务基茂末者必丰本谭氏基数世矣其巩犹崖也本数世矣其深犹柏也甲科联忠孝敦前开而后承且四世矣其泽犹雨也夫其永也必矣故曰予于是知谭氏之春也 



【卷第五十三】 

【序十一篇 】赠李九江序赠何迁太仆少卿序 送按察使房公序送陈公赴贵州序送右副都御史孙公序送右副都御史臧公序送童公赴京尹序送陈公序 何公升南京工部右侍郎序赠翟大夫序观风河洛序 


</div>
    <div class="pagination">
<a href="空同集_page89.html">上一页</a><span>...</span><a href="空同集_page85.html">85</a><a href="空同集_page86.html">86</a><a href="空同集_page87.html">87</a><a href="空同集_page88.html">88</a><a href="空同集_page89.html">89</a><span class="current-page">90</span><a href="空同集_page91.html">91</a><a href="空同集_page92.html">92</a><a href="空同集_page93.html">93</a><a href="空同集_page94.html">94</a><a href="空同集_page95.html">95</a><span>...</span><a href="空同集_page91.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
