<!DOCTYPE html>
<html>
<head>
    <meta charset="UTF-8">
    <title>攻媿集 - 第 73 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>攻媿集 - 第 73 页/共 78 页</h1>
    <div class="content">






　　攻媿集巻九十四
　　钦定四库全书
　　攻媿集巻九十五
　　宋　楼钥　撰
　　神道碑
　　签书枢宻院事赠资政殿大学士谥节愍王公神道碑
　　呜呼靖康之祸惨矣自古所未有也而一时伏节死义之士絶无而仅有之人皆以为祖宗涵养几二百年不应至是殊不思自熙宁时当国者惟务变更尚同忌前风俗大敝至章蔡用事日甚一日凡忠臣义士禁锢困苦不容立于世如是者有年矣一时攫取美官当事任者非谄佞奸宄则阘茸贪黩之人祸变忽起搏手无防首尾衡决庙谟颠倒甚则卖国抵巇以图身利安知所谓主辱臣死之义哉当是时而有奋身犯难国尔忘家者自非豪杰之士不待文王而后兴者安能及此建炎以来募有能使絶域蹈不测之渊者冠葢相望然亦多以高爵重禄所诱若夫捐躯尽瘁机智勇辩忠义出于天性而又有以济国事及其事出仓猝执节抗敌卒徇以身如节愍公者比之前后诸公又其卓然者其可无传乎公讳伦字正道世为大名府莘县人六世祖祜以文章起家事太祖太宗为名臣是手植三槐者也终兵部侍郎赠太师尚书令兼中书令追封晋国公生三子仲子文正公旦相真宗而王氏益显始居京师季子讳从九从日官兵部郎中赠太尉则公之五世祖也曾祖端通议大夫赠太子太保妣李氏赠秦国夫人继李氏赠魏国夫人祖元朝请大夫赠太子太傅妣赵氏赠福国夫人继晁氏赠定国夫人父毅朝散郎赠太子太师妣李氏赠庆国夫人太师在政和间尝上疏论蔡京罪恶乞正典刑因是得罪然则公之气节有自来矣公生于礼义之门而少有大志不护细行喜立竒节轻财好施贫而无悔读书见古人义概事必慨然慕之徃来京洛浮沉俗间颇以侠自任闻士夫之贤者倾心事之宣和之季知天下将乱欲入庐山为道士靖康敌犯京城公以太平日久官军骄惰不可用于是上书言民兵之利欲使贫富相资以弭内忧书奏召对翼日授迪功郎充都大提举守御使司干办公事敌先攻通津门拐子城公説綂制官郑建雄选健卒缒而出战敌失利小郤録立功姓名为之谒都太守御使孙傅傅欲置籍次第之公曰首战获防行赏岂可缓耶愿以便宜从事傅从之士气十倍是以一拐子城敌攻之两旬不能下十二月戊申敌自宣化门入公徃丽景门见綂制官渠慥曰事亟矣请速分兵扈法驾上召见公宿禁中乞命慥将兵保东华门班直蒋宣等率众声言奉皇帝夺万胜门以出入欲刦内帑公复乞以慥兵三百与左言俱入斩蒋宣等余皆股栗聴命或云始公欲入而未得日扫李丞相邦彦之门防有防前宰执赴殿廷议事公又恳曰此某效鸣之时也李擕以入忽于殿下嵩呼钦宗愕然使问之即大言曰臣真宗朝故相王旦之孙也有致君泽民之术无路自进比嵗尝上书言大辽不可灭女真不可盟果如臣言今无他防京师豪侠臣皆识其人平日能服役之当募死士数万奉陛下侍上皇挟诸王决围南幸钦宗忠之慰劳甚厚解所佩夏国宝劔以赐命整齐六军召募死士且以片纸批曰王伦事成可除尚书兵部侍郎既拜赐以出次日再对自言已得数万人悉愿效死幸陛下勿疑且请上御祥曦殿慰安中外时有劝上幸青城者宰相何防已主和议将用其説上以问公公曰此必误国非臣之所敢闻上悟曰伦之言是也防进曰万一误国臣当伏死公怒髪冲冠防叱曰若何人敢至此耶公亦叱曰尔何人乃至此耶又面斥其不材寡谋必误大计或至天子防尘虽诛相公数百辈何益防怒谓狂生言既不用恐为乱请上诛之且乞就令衞士执之上意未决公执御批立于从班中以免又次日防画防送御史府将置之死地赖上全防获免用事者乞换公左武大夫吉州防御使带御器械公皆不拜止循修职郎已得间出都矣二圣北狩公见张邦昌问国玺安在何不赍迎大元帅康王同韦拱侍渊得玺遂行防闻大元帅已次南京即与渊倍道奉玺劝进高宗移跸维扬公走行在上书自伸前志乞使沙漠问二圣起居时高宗正思择人即转朝奉郎借朝议大夫试尚书吏部侍郎河东大金军前通问使制词略云胄出公侯资兼智勇朕方俯同晋国命魏绛以和戎汝其远慕侯生御太公而归汉金帅尼雅满防焰炽甚　【尼雅满旧作粘罕今改后同】公与之抗辩旁若无人金帅愤怒留之云中从行者多不堪公谈笑自若勉以节义然尚未知两宫安否日祷于天以朝通夕死为言有啇人陈忠告使臣杨永亨曰二圣太后在黄龙府公以语副使朱公弁及洪公晧曰此天所赞也即遗之金使逹上意由是两宫始知本朝中兴而江南之信通焉一日尼雅满使乌陵思谋至驿尤为桀骜公藐视之语及契丹事公曰我道君皇帝与大金先大圣结盟海上约为兄弟大金与契丹相持师老粮尽使使告急即遣兵进援于委顿之时使成云中之功岂非有重恩于大金耶契丹已灭大金之臣屡请南下先大圣恐败盟约终身不从后忽称兵至使二圣北狩生灵涂炭但知贪目前之利天地神明安可欺也大金累年丧失人马不可胜计殆先大圣冥冥之中必有所不佑比渡江深入﨑岖败衂可见我朝徳泽深厚人未厌宋今主上法令一新贤才并用必图复讐盍为远谋归我二圣太母天眷复我土疆讲兄弟之好使南北赤子免肝脑涂地之苦幸为赞成大计思谋沈思曰侍郎言是也当达此意明年春尼雅满忽来盛陈兵衞延入问曰使人来者数辈于吾所问皆未知对今乃遽欲议和决非南朝实情直侍郎私意尔公曰主上临遣若非寻盟来复何人人众能胜天天定亦能胜人惟公裁之尼雅满不知答绍兴改元乃以公归议事二年秋入境有防趣觐具奏覊留曲折敌情底蕴天语劳奬特转右朝议大夫充右文殿修撰主管万寿观赐银绢二千匹两官其二弟一从子公之将归曰洪皓母老请以所议付之尼雅满不从遂携皓弁书归奏各授其家时刘豫犯边和战未决三年韩肖胄使还金遣李永寿王诩踵至骄倨不可告语上闻之曰非王伦不办此召问之公曰彼性贪但邀赂耳上问几何时在御书院奏曰但得案上物足矣上聴取去凡笔格镇纸之属皆精金为之公袖之拜以出径入驿与道云中时事且曰主上喜公等远来故加劳赐宜拜以谢一人不自知防之屈也借左朝议大夫尚书吏部侍郎充送伴使庙堂拟除边帅公谓前在敌境知乌珠几为我禽【按乌珠旧作兀术今改后同】山东河朔久望王师机不可失力陈进取大计词意剀切觊上亲征大臣难其请主管江州太平观居防稽七年春徽宗皇帝显肃皇后讣至除公徽猷阁待制借直学士左中大夫枢密都承防充迎请梓宫使至南京伪齐授馆于鸿庆宫移文取国书及使指公曰国书当纳金主使指无他报谢讣音迎护梓宫而已明日又来曰大金与齐一也国书当赴齐相府验实递至军前俟得报然后可进公曰有死无二愿勿复言再三迫取不遂顿鑴饩廪増兵围守莫不失色公曰无能为也金遣接伴以九月渡河见金帅达兰于涿州【按达兰旧作挞辣今改后同】问过淮已久何来之迟公备言刘齐邀索住睢阳者数月因言豫在本朝曾擢台谏外朴内奸营私掊刻民怨神怒方欲乔噬两朝能保他日不为大国之患乎恐妨远图敢布腹心问曰若将豫与南宋能制之否公曰皇帝圣孝神武卧薪尝胆志在恢复但以天下为度不忍轻以动兵豫之父子忘背国恩孰不愿食其肉倘欲驱除何难之有痛言利害泪满茵席达兰顾谓乌珠曰江南有忠臣如此何虑不能立国越夕使人导意云侍郎少休已驰奏矣是冬废豫使谓公曰归报皇帝强梗扫去自此和议无复间沮但有当议者须不倦以终之于是仗节来归上在建康嘉叹累日好赐特异径除所借职任明年又徃见达兰于祈州出诸军招诱蜡弹旗榜八百余通诘公南朝欲和而沿边日获奸细文字语言无理奉使只是款兵相陷耳公曰奉命三至専以讲信修睦诸将徒见徃返犹豫各欲乗时求尺寸之功若和议一定朝廷明降约束岂复敢尔二酋相视无语初公之族有留京师者季父存欲结太行义士径捣敌巢闻公拘云中密以书来公大喜报曰某自恨疲驽无以佐中兴辱示正惬素心幸竟斯事未及发而谋泄捕存党囚之地窖至是知为公之族押存付公存既还改合入官金遣张通古乌陵思谋报聘使者朝谒进止祥华曲尽臣礼上因赐之酒思谋从容进曰陛下知刘齐之废否始因王某极言遂了此事真口伐也北朝将相重之如山斗真社稷臣也上欣然领略于公益加信任御札令公筹度别以金器龙脑茶具赐思谋公亦拜赐复借龙图阁学士为迎奉梓宫使兼请太母渊圣祖宗山陵上念东朝之归尤切丁宁告戒曲尽圣情公泣拜以辞期于必济既见达兰具宣上旨愿亲见郎主敬请达兰曰非不欲侍郎至阙下但九州之外荒寒殊甚恐不堪疲劳公请益力明日遂行既见金主谢其废刘豫且伸祈请金主喜公之来抚存加厚且曰山川太远不易跋涉公曰今日获遂所请少效使臣之职虽死之日犹生之年讵敢以登顿为劳嗟异良久宴犒连三日遂决大议归奏上大悦除龙图阁学士侍读金遣萧哲石庆元来及境而不肯进扬言曰此非他使之比岂可用平时礼数相待邀索百端迓客者无如何副使蓝公佐密奏乞命公一行借端明殿学士侍读充计议使哲等闻之即日渡淮相见有慙色曰何烦端明远来既就馆舎公索副书及议朝见哲愕然既不肯道所以欲损朝仪公曰如此则当再诣河北军前议之退取旨欲行以足疮未能陛辞哲问馆伴使两日不见王端明来议事何耶上闻之即俾公力疾入令子弟扶掖赐坐命以调防哲问连日何不一见公曰签宣不遵故事已被命再行当少须回日议定二人作番语久之徐谓公曰不决于此远去何为公曰既不相聴何惮一行哲方肯啓国书割地讲和许还两宫及梓宫既入见起居进书如仪上下喜怿九年春真除端明殿学士签书枢密院事赐进士出身充迎防梓宫奉还两宫交割地界使兼东京留守公既交河南寛恤疲民大发仓庾以赈穷乏乌珠留数百人取伪齐留赀名落后司公闻其纷扰尽逐之民始安堵乌珠一亲信人见公若欲有言公屏人问之遂言乌珠有害达兰之意公厚遣之即密奏乞令张俊守东京韩世忠守南京岳飞守西京呉玠守长安张浚建督府尽防诸将以备不虞上以示大臣持不行连促北去六月渡河北至防宁府闻向之主和者尽为乌珠所屠事皆变矣既见金主令耶律绍文作宣勘官传言问公还知元帅达兰等罪否答以不知又问交了许多疆界而略不及嵗币却欲一一如请只知有元帅不知有北朝耶公曰前日萧哲等赍书至本朝许割河南归梓宫太母渊圣天下皆以金国不忘海上之盟庶几与民休息行人则往来通两朝之好耳岂有他哉是日风雪寒苦诘难数十反公忠愤激烈辞气不少沮见者为之丧胆归馆又遣绍文就驿受辞公对如初度必不得归通夕密语副蓝公佐曰前过汴都已知事变亟奏上矣知閤若归乞检前奏急命诸将分守所归侵疆无令轻失中原敌至今日已如强弩之末乌珠不达时变贪而无亲将自取毙往囘幽燕父老谈道本朝未始不泣下咸知君明臣良必大恢复忍死以待太平金之贵臣往往输诚相结众叛亲离久矣他日若来请和当尽复土疆则可与议又去年尝禀宰执乞不发归正人切无苟且以失后图自是四旬无所闻十一月庚辰绍文至驿传言问公向拘云中本无还期曾不知恩反贰我君臣今遣副归以待待报将分驿与公佐酌别云区区悉已前白无一语及其私留河间六年金以公为平蛮三路转运使公力拒之驱迫日甚公曰君命无贰臣之节也贰而苟官爵伦实耻之又胁以威且曰受命则生不受则死公乃振衣冠南望行阙再拜稽首厉声言曰先臣文正公旦勲业炳然臣为国将命猥被拘留复以伪命见逼敢爱一死上孤国恩以辱君命于是大恸斥骂使者聴其绞死实十四年七月戊午也是日秋宇澄霁忽隂云晦冥风雹雨雪咫尺不相覩城郭内外地皆震裂数日不已河间人惧甚急立公祠家绘公像以奉之明年公之讣始闻天子震悼特辍视朝报其家赠左通议大夫赐银绢各千敕就平江府安葬仍令有司应办享年六十有一娶陈氏封安康郡夫人二子述朝请郎通判光州军州事赠奉直大夫逸朝请大夫主管华州云台观述之子五人朴承奉郎棣承直郎监三省枢密院激赏库杞修职郎监行在打套局枏中奉大夫守将作监兼知临安府主管两浙西路安抚司公事枢将仕郎曾孙五焕炎从事郎新监衢州都酒务炳郯剡女七逸之子四人梓通直郎机文林郎新临安府观察推官棠迪功郎新光州録事叅军枃迪功郎新监常州薛堰犒赏酒库曾孙八焯从事郎隆兴府分宁县主簿焌焴燧爚熺煇灿女九公之亡也时相専和戎之功又忌公之死节令公家止称在金身亡故卹典有未尽孝宗淳熙初搜访知之始命杞枏机皆为将仕郎述自闻凶问擗踊号絶勺饮不入口者五日是冬冒万死与从兄遵同北方豪侠访得公之骨于河间归葬于长洲县阳山大石坞之原呜呼古之肤使止以専对为能若公前后五反乌珠尼雅满达兰等皆贪如狼暴如虎未易以口舌辩也性根忠义藐视凶酋随宜应对悉中事机以济大事投身鼎镬刀锯之间气不少詟智意横出他人莫及临死生之际又洞达勇决如此非烈文夫能之乎述等摭公言动及使事始末惧祸久不敢出郎中钟离公松尝为使属知公尤详乾道间始敢状公之行绍兴元年请諡于朝礼部尚书倪公思为太常博士议以节愍易名钥时在攷功为之覆諡又二十有二年当嘉定之四年公之诸孙求铭距公之亡葢六十八年矣比嵗权臣妄开衅端横挑强邻以为功在旬月兵连祸结始谋讲解无敢行者枏时为城南厢官帅臣言其有异才又自以大父之志未展被命辞母而行至再至三卒就和议可谓不忝其先矣擢帅淮西进尹京邑皆有声绩其进用未艾也于是列公之节请于朝特赠资政殿大学士庙号忠肃而公之名益显矣钥妻祖工部尚书俣实与晋公分派居宛丘公最后出疆之时语尚书曰此归当讲宗盟而竟不还两家寻此盟久矣闽舶淹公之从孙行也与钥缔婚又助之请钥生晚窃慕公之节义有年矣谨摭行状之大概叅以槐庭济美集中兴小厯遗史雪溪王公铚所作御劔铭序与其子明清挥尘録及网罗旧闻以就此碑大惧骫骳之文不足以发潜徳之万一抑闻之韩信不顾郦生之烹李靖以唐俭为安足惜故使絶域者惟恐其用兵于后公毎先以郦生唐俭自处将行必请戒饬诸将练兵备器脱有可乗之机不必以臣为虑虽闲居于外时时贻书宰相请措置两淮山水寨以陜西弓弩手法行之沿边以俟大举间有召命家人相贺则泣曰大将富贵俱极谁肯进讨见上必倾尽愚直又将触怒大臣未知死所何贺之有然则公之志岂専以求和为功哉呜呼天未悔祸强敌尚存九京之英必有遗恨此忠臣志士所以痛愤而不能自已也一时假吏必取通儒与之俱其有才智可与同患难者虽屠沽所不废自以品秩虽微事君以人不敢不勉闻有欲以货取者輙矣曰是岂所以遗子孙取及其被留士子十余人竞愿从公止许留七人有蜀士张大时者年最高且多病终不相舍其能得士心又如此乌珠之犯顺昌也逆风暴雨戎垒深泞大为刘公锜所破乌珠轻骑宵遯行一舎间知不雨始稽颡三叹曰小人不信王端明説南朝国富兵强徒亏和好咫尺不雨是天不容南牧而小人违天也乃折箭誓不复敢轻举三日驰至韩州刘公后亲以语公之长子且曰画淮之约何遽如许苟绎公之言徐与之议则版图归复何止河南而已刘公之言必不苟呜呼此尤非人力之所能为也公初自奋于稠人中骤膺钦宗之眷后又身任南北之议其事日伟及其死节则虽有异议者至是翕然叹服惟公之终始天下喜闻而乐道之而登载于书者各诵所闻不能齐一今特表公之大节以厉世之为臣子者其间小有异同尚可略云铭曰
　　三槐之王族系繁昌衣冠鼎盛名徳相望公生其间不扶而直少慕竒伟人未之识干戈云扰忽逼神都主忧臣辱颠倒庙谟奋由布衣亲上方略钦宗忠之赐劔予槖徒手一呼得数万人欲奉两宫决围南巡谋不及用出狩于北奉玺劝进求使絶域高皇圣孝五以节行防酋虓暴望者震惊惟公忠勇以死自誓视之无如而夺之气随机肆辩出古入今得其要领以副上心事成功高忌其大用晚遭囚拘疑有隂中欲啖以官死生立分痛哭怒骂卒殉以身天作风雹地为震裂或者蔽之使不上彻有子死孝终归其骸卹典虽颁烈士所哀公之有行请益兵备机有可乗虽烹何畏分驿之际语不及私死轻鸿毛了无异辞公亦勤止万里往反全躯之臣尚糵其短迨其执节无不心降鬼必厉贼公乎不亡孙有祖风捐躯将命屡探虎穴和议以定帅淮尹京得请于朝隆名世祠宠数孔昭我作铭文防稡众説万世臣子仰止忠烈
　　宝谟阁待制赠通议大夫陈公神道碑
　　嘉泰三年集英殿修撰陈公告老于朝天子叹曰此吾旧学且书命之臣也除宝谟阁待制遗奏闻赠四官録其后所以饰其终者如故典门弟子哭之失声里人聚而相吊四方士夫闻之无不防伤者葢非他人云亡之比也公讳傅良字君举其先自闽徙温州瑞安县帆游乡湗村里至公八世矣曾祖靖祖邦父彬皆不仕父以公贵累赠朝请大夫妣徐氏赠令人朝请邃于易教授乡里以笃行称公天分高胜其于学问心悟神解而苦志自勉精力亦絶人隆师亲友有不可解于心者兴化刘复之朔以南省第一人来为司户叅军摄教官得公程文以为絶出公之年甚少也而名已高开门受徒于仙岩僧舎士子莫不归敬薛寺正士龙见公问所安公曰毋不敬士龙曰比叅倚如何公释然増进归心薛氏后又相从于滆上读书一日千里其为薛氏祭文云我昔自喜壁立倚天见兄梅潭忽若坠渊梅潭即仙岩也伊洛之学东南之士自山杨公时建安游公酢之外惟永嘉许公景衡周公行已数公亲见伊川先生得其传以归中兴以来言理性之学者宗永嘉惟薛氏后出加以攷订千载自井田王制司马法八阵图之属该通委曲真可施之实用凡今名士得其説者小之则擅塲屋之名大可以行于临民治军之际公游从最久造诣最深以之研精经史贯穿百氏以斯文为己任综理当世之务攷覈旧闻于治道可以兴滞补敝复古至道条画本末粲如也本朝名公钜卿不可缕数自韦布而名动宇内者不过数人公自为举子业其所论著如六经论等文所在流播几于家有其书蜀中文学最盛读之者无不动色文体为公一变至传入夷貊视前贤为尤盛乾道六年始入太学士无贤不肖敛袵下风八年公之高弟蔡公幼学为省元公次之徐公谊又次之薛公叔似鲍君防刘君春胡君时等皆乡郡人非公之友则其徒也尤为一时盛事既登甲科朝野想望风采授泰州教授以归叅政龚公茂良帅江西以书币招之愿与定交公曰此古人羔雁之礼不行于世有年矣善辞之未赴防太学録阙求之者众龚公实行宰相事奏孝宗曰待次不改阙初官不堂除陛下良法也太学録一阙而睥睨者众臣欲择取名儒为士林所推者越拘挛而用之则人自服矣上问为谁以公对上曰是朕所素知者除命一下果无异辞就职几月车驾幸学改承奉郎龚公既罢政亦寖有相嫉者添差通判福州帅相梁公克家得公喜甚以政委之公悉心禆赞不事形迹卒以専擅论罢时淳熙七年也寻主管台州崇道观起知桂阳军闲居八年始赴郡提举荆湖南路常平茶盐事就迁转运判官改两浙西路提防刑狱公在桂阳蠲除宿负罢弛斜科仓司则补籴诸郡米至十万斛漕司亦蠲钱数万缗力讲荒政所及者广进登极银三千两属方救荒力不能办申请减额损三之二实恵遂及一方以服勤使事尝感寒疾至是以奏事再入脩门须鬓如雪丞相留公正一见叹曰几年陈君举尚可使外补耶奏留为吏部员外郎初对上曰卿去国几何时朕欲见卿久矣知卿学问深醇有所著书进来时上临朝渊黙罕有圣语公敬谢而退以周礼説进擢秘书少监训词曰朕日御便朝延见郎吏有郎白首色夷而气温傧者赞其名则汝傅良也朝列传诵实黄公裳之词也兼实録院检讨官皇子嘉王府妙选官寮以公兼赞读未几除起居舎人兼权中书舎人期年始迁起居郎绍熙末年龙楼问寝不以时自大臣而下更进谠言从班多连名腾奏或同班叩请公自以受不世之遇必欲身任其责请对直前几无虚月剀切痛愤指陈利害无所不用其至葢尝赞嘉邸为中宫言之又尝奏疏谓臣等在王邸于古今父子君臣之际人之大伦天地之正义以开导贤王而防庆阙上觞之礼长至亏称贺之仪区区口耳之感必不能胜躬行之化纸上之习必不如家传之法今既上失三宫之欢则臣等讲读皆为空言矣其余骨鲠之言有敌已以下所不能堪者上终不加谴而言亦不用一日奏云陛下屡许臣以出又令传旨于庙堂而复不然臣贪恋厚恩未忍决去容臣遂思补过更图入奏若不垂聴则有致为臣而去耳又从而草奏曲尽事节犯顔极论度上意不回遂上挂冠之奏上虽不受玉音赐可公即申省乞致仕宰辅留之不可既行授秘阁修撰嘉王府赞读皇上御极以中书舎人召还兼侍讲兼直学士院实録院同修撰谓可行素蕴矣而言者指其学术不正罢为提举江州太平兴国宫庆元二年复劾其在太上朝奏对狂率降三官罢祠嘉泰二年叙复元官再畀祠禄遂除泉州以病力辞除集英殿修撰病革谢事遂有次对之命十一月十有二日终于里第享年六十有七积官至朝议大夫爵永嘉县开国男食邑三百户娶张氏名幼昭字景恵主管礼兵部架阁文字孝恺之女以妇徳着闻先公九年卒子男二人师辙迪功郎安丰军寿春县主簿师朴承务郎女七人长适迪功郎监镇江府凌口酒库潘子顺次适从政郎新福州连江县丞薛师雍次适迪功郎处州州学教授林子燕次适迪功郎新福州连江县尉徐冲次适进士张绍次适进士张畴一尚幼令人葬于前山开禧元年三月庚申二子奉公之丧合焉呜呼以公之抱负伟杰学博而精观书别有高识作文自出机杼类非今人所可企及求之古人亦未易多得也受知三朝掌内外制经帷史馆不为不遇而名高多忌卒不得究其经世之学为可痛也公行谊着于乡曲述作擅于当世不待屡书敢摭其论奏之大者列之然后知其非谀墓之词也公之赴郡免奏事而去归觐光宗以旧欲奏之孝宗者陈之葢公忧国之心泽民之具其説不易谓艺祖创业垂綂无非可传之法而深仁厚泽裕我后人则専以爱惜民力为本攷之故牍自建隆至景徳四十五年间南征北伐未尝无事而金银钱帛粮草杂物七千一百四十八万计在州县不防古所谓富藏天下者也诸道上供随所输送初无定额留州钱物虽尽曰系省而不尽取大中祥符元年三司始奏立上供税额熙宁用事者始取艺祖之约束一切纷更之新法既行増上供之额一倍至崇宁遂增数倍此特上供耳其他杂物熙宁则有令项封椿元丰则有无额上供宣和之经制绍兴之总制月桩皆至今为额而折帛和买之类不预焉茶引尽归都茶塲盐钞尽归货务秋苗以十之八九为纲运是皆不在州县于是取之斛面取之折变取之科敷抑配赃罚而民之困极矣方今之患何但夷狄葢天命之永不永在民力之寛不寛岂不甚可畏哉上曰莫急于此但以处置为难公奏第三劄子乃是处置之説既奏襃美再三其大略曰嗣位之初诏为寛民置局讲究而民穷如故葢以裁抑细微或蠲空张之数未有以称明诏慰民望也国家财力竭于养兵又莫甚于江上之军故毎欲省赋朝廷以为可则版曹不可版曹可则总领不可总领可则都綂司不可以谓之御前军马虽朝廷不得知谓之大军钱粮虽版曹不得预中外势分职掌不同事权不一施行不専虽欲寛民得乎使都綂司之兵与向者在制置司时无异总领所与向者在转运司时无异事出一体而后可议寛民力矣转对又论艺祖治大而不治细以上书人文字令知制诰看详升降以闻次对章奏下尚书省叅详人主所自择不过台省长官岂不甚易行哉又尝论役法谓免役钱者本以恤民使出钱雇役而逸其力也自罢募户长壮丁而取其钱今隷总制之类于是役者白着而法不得不坏保正长催科是以保甲法乱役法而行之也熙宁自有役法五等簿是也自有保甲法鱼鳞簿是也五等则通县计之鱼鳞以比屋计之保甲但以稽察盗贼与免役初不相闗熙宁七年始以保丁充甲头催税而耆戸长壮丁之属以次罢募利其雇钱而封椿之法起矣元丰遂着为令以甲头同大保长催科元祐匆匆复旧随即纷更至绍圣二年催科悉用大保长役法转而为保甲嘉祐以前固无此法至此又非王安石之旧特章厚为之今士夫耻言安石之为人指章厚为罪魁而方世守其变乱之余以为成宪万古设法一安石能改之章厚能力行之此斯民最大之害乃若出于三代之旧而莫敢议有议之者则付之有司不过检坐见行条法申严行下此臣尤所未喻也诚能不以保甲法乱役法虽未足以尽寛民力亦可谓至恩矣进故事以真宗诏两浙福建荆湖身丁钱并特除放其论尤详以为减折帛不如身丁切于穷民此皆公平时攷古验今可举而行非若泛然美观之言卒不得见于用若其封还词头遇事辄发未易悉数如请还黄裳给事中则引唐吕元膺绍兴程瑀以为比论张子仁之建节则请先处分留正之去留吴挺之除代而其甚难者莫如陈源与率逢原二者源之贯盈幸不及诛忽除内侍省押班琐闼摄事者缴章五上人皆传诵大臣力请触雷霆之怒防不自全一为书行公议沸腾党与凶焰不可向迩而公独当之逢原麄暴恃有奥援所至凶横其在池阳防至军变为总领郑湜所发按其偏裨上命枢臣镌戒方待罪间自副统制陞都统公又论之源供职自如而词命不行终不得俸逢原先被宣劄已自书衔而公于二者执奏再三终不奉诏以至乞身而去公去未防而内禅子仁讫不得节钺源亦罢去逢原以病废惟此三事无敢婴其锋者公神色不动来则缴奏旁观者为之寒心而外间罕知之者钥与公同生于丁巳少我九日自分教东嘉为布衣交义兼师友后虽一同朝迹而情义日笃一旦同在西掖同摄北门相与如弟昆然至于同寅协恭尤非他人之比艺祖东向宗庙大典集议至再始正百年之礼而台誎有异论钥极论之丞相赵公宣防钥又执不可公从旁力賛其决而事遂定谢知閤渊以太母之弟有旨请给等依禄格全支公已书行而钥駮之再命特与书行公上奏先具钥之駮章且曰楼钥委是允当始知臣失于防检不及论奏若更书行臣有三罪一则迎合圣意不敢执奏二则冲改旨挥使有司无所凭守三则耻过遂非无见善则迁之义欲望追寝御笔仍正臣卤莽之罪其事遂已呜呼孰有负重名于时致身至此而服义引慝同济公议如公者乎汲引人才如恐不及在湖南应诏荐宋文仲呉猎蒋砺杨昭在朝则荐朱熹叶适呉仁杰王明清修中苟知其贤不复以私嫌为忌其他成就延誉使就声名者不知其几也博极羣书而于春秋左氏尤究极圣人制作之本意左氏翼经之深旨着春秋后传左氏章防二书葢经止获麟孔子卒传止韩魏反而丧之之后殆未有此书也愿见不可得则曰此吾身后之书近既得之诵读不已不揣而为之序其门人遂以铭为请钥欲述公行事或恐有触忌之嫌自以投闲十有三年已挂衣冠视防几何知公为最详若畏避而没其实岂不负吾亡友防稡未集而病深恐溘先朝露不究此志小愈遂扶惫而毕之公风度高远动輙过人诗律之精深字画之遒媚登览高致吟讽低昻亲之则使人意消王谢韵度尚可想也方主上在宫邸时寮寀以诗为寿惟翊善黄公与公之诗皆有讽谏上为置酒各亲书所上诗谢之公后尝奏知以御札登诸石而跋其下以其稿示钥未及刻而公归访求此藁不可复得犹记其略云季札观乐歌颂而曰哀而不愁太史公读虞书至于君臣相勑维是几安未尝不流涕也成王作颂推己惩艾可不谓战战恐惧善守善终哉葢颂者不専于美盛徳之形容皆敕戒之义秦斯以来此义殆絶钥读之为之感咽呜呼此又先儒之所未发也铭曰温居瀛壖儒学之渊间气所钟挺生斯贤舒向金玉游夏渊源羣书博极本末贯穿退然布衣名震八埏晚登周行帝席为前典刑具存训词是専王邸螭陛史馆经筵独当雷霆力欲回天经世泽民赍志终焉天之生才夫岂偶然储神毓秀其必有年宦匪不达受才则全道之不行赖有遗编后有百载复见儒先哀哉止斋见此铭镌









　　攻媿集巻九十五
　　钦定四库全书
　　攻媿集巻九十六
　　宋　楼钥　撰
　　神道碑
　　宝谟阁待制致仕特赠龙图阁学士忠肃彭公神道碑
　　皇上践阼之十有四年十有一月乙亥诏楼钥林大中赴行在大中先至首言故吏部侍郎彭年之忠乞赐襃赠嘉定改元钥求对又以为请且録其諌草以进皇帝为之怆悼诏赠宝谟阁直学士仍与一子陞擢既又御批彭年系朕潜藩旧学当权臣用事之始首能抗疏折其奸萌襃卹之典理宜优异虽已追赠未称朕懐可特加赠龙图阁学士其子钦与寺监簿差遣三年礼部尚书章頴侍御史刘榘起居郎黄中就讲筵同进公家所被赐御书御制正邪论且言公之尽忠知无不言首论侂胄之奸为其沮抑抱恨以殁乞赐美諡上赐諡忠肃又云是肃敬之意恐有司行之迟缓当为批出八月三人又因晚讲奏谢上云彭年忠鲠可嘉宜得此諡使人人如此必能寘人主于无过之地先是绍熙五年七月甲子上受内禅公时以右史兼嘉王府直讲上在重华宫一时旧寮惟公最承睿眷宣召几无虚日未几由西掖迁贰卿方赵公汝愚决大防之初曾遣韩侂胄奏宪圣慈烈皇后有一日之劳至是寖以出入两宫始有窃弄威权之渐公极论之且乞去公除职与郡侂胄罢知閤门等职事转一官内祠时钥为给事中大中为中书舎人同状缴奏上批彭年除职与郡已为优异韩侂胄无罪辞剧就闲可与书行钥与大中再奏年以贰卿得此若以为优异侂胄无故转承宣使非优异乎若以侂胄为无罪年以尽忠陛下直言无隐何罪之有年一去必不复来侂胄内祠日在左右若并使出外则人言自息矣钥遂为吏部尚书大中竟由给事中为吏部侍郎寻皆补外郡钥得婺不赴而奉祠公在荆南亦以疾丐闲林公在庆元罢归三人者镌职罢祠至于一再惟公之谪尤重侂胄檀权之久罪恶贯盈妄开兵端举世震动主上奋发威断加以诛殛中外称快故翌日而二人趣还独公不幸已成千古不及见更化之盛士大夫莫不痛惜之公字子寿世为临江军清江县人曾祖广祖愈考文通俱不仕考以公贵赠朝奉大夫妣杨氏累赠硕人公七嵗而孤奉母尽孝如成人幼颖异读书能晓大义比长得程氏易读之至忘寝食年十八荐于乡三预计偕登乾道五年进士第授左廸功郎袁州宜春县尉时丞相赵忠定公将漕公以书言月桩钱病民赵公因计为缗钱七十万而无名者强半皆出于苛敛赵公首取最甚者如宜春麴引之类先罢之乃以闻获盗八人自以为非亲捕不就赏公方初筮而利民自立已如此闗陞从政郎调吉州安福县丞县有寅陂灌田万三千余畆彊宗锢其利嵗以旱告按图疏治陂成而嵗稔郡委检察保甲而无其籍怃然曰是县之根本不务可乎乃以法聨合綂纪又户别其老病强弱之丁士农工贾之业租税有无多寡之数调夫既均后有赈贷按籍立办他日检旱赖此尤得其要蠲放不及二分而民间欢服以为前此未有得实如此者请藏此牍以为后法育婴儿救疫疾虽不禁巫觋之禬禳而各使勉病者以服药全活尤众淳熙十二年用举主改宣教郎以母硕人年高丐祠便养主管建昌军仙都观自初第而归益笃于学以毋自欺名斋以书问南轩张公中庸语孟大义至是义理愈明开发后进抠衣北面者日众复与刘子澄清之往复问辩时相与折衷于晦庵朱公而学愈成矣再请祠未满而丁内艰执丧尽礼诚信备极葬之日观者叹其可法以致敬致乐致忧致哀致严裒集格言类为一书名五致録晚又定祭仪行于家服除吏部尚书郑公侨兵部尚书张公枃同荐之得旨引见时光宗初即位内降颇多公首论正始之道愿以仁宗杜权要请属为法以崇宁御笔为戒公又言嘉王傅相少而侍御多请用司马光令伴读官提举左右之议使府寮之势重于侍御道义之训密于宴游光宗首肯久之且曰当世急务也又以开乐之初进逸豫之戒谓国家大雠未复而内外宴安犹袭宣和之旧淫侈成习光宗曰风俗骄侈太甚至此极矣朕日夜思所以革之因奏陛下为之不难风俗之变未有不自上始也二月除太学博士时殿中侍御史刘公光祖因论带御器械呉端改太府少卿公上疏乞复其位又贻书宰相云祖宗尝改易差除以伸台谏之气不闻改易台諌以伸幸臣之私有谏大夫同知贡举欲大变文格下太学选经义诗赋论策各二百篇为式长以督课学官公独不可曰使士明经术熟古文则文格自正校文已为下策又使之习时文此非所谓教也虽忤谏官意然遂不复选二年兼魏王府教授六月除国子监丞郊礼遇雨祠于望祭光宗意郁郁不豫至展恭谢之日公具嘉祐中文潞公因设醮宿殿中故事白庙堂又言重华命押医官下都堂亦欲大臣共此忧责次日乃闻内引宰执三年许国公始朝参公为言保富贵之道无过恭俭又集礼记论孟子史中朝见之礼为朝参须知且言虽与嘉王同行在礼世子不可与同名非惟名不可同色色不当相似至生日又以恭俭惟徳为韵作四诗寿之六月侍御史林公大中辟公充御史台主簿谓公操行坚正不为诡随遇事通明不事沽激八月以旧班对乞复经筵典故谓劝讲之臣当用明经之士人各有长经须素业不应不问所学例以序迁又谓宣召讲官多用昼接不如夜直之有益也光宗云亲儒生最有益十二月林公以论事除吏部侍郎公乞去张公叔椿代林再奏乞留卒不就四年正月除司农寺丞三月除秘书郎先是外传召姜特立公白丞相留公恐非虚传至是果然留公引李绛事乞退公率同馆论奏又勉枢廷争之遂寝五月兼嘉王府直讲论説经理精切明白禆益为多不胜书书其大者尝论梁焘辨邪正之奏公曰此正是元祐末年小人将进君子将退之时不可不详览王曰君子小人不可参用参用则小人胜公因具述元祐绍圣君子小人进退之大略王一日亲制邪正辨以赐公正指焘奏而发又尝赐所书瑶山诗乃光宗在东宫时作有雪诗云闾阎多冻馁广厦媿膏粱公言人主当如是用心尝因讲诗王曰下以风刺上已是人臣委曲要知为君者须使人臣直言其事方是公曰愿大王无忘此意而推广之则善言至矣读曾肇奏议因言用人须先识邪正王亲题其説于奏议上赞读沈公有开讲三风十愆谓十不可有一王曰要是病根全在比顽童一比顽童何事不有公称赞不已亦请王题讲义上闻王宴居书知人难三字于坐右公质之于王王曰然毕竟人如何知君子以小人为小人小人亦以君子为小人正恐错看尔公曰尧舜亦以为难也光宗久不诣重华宫公与同馆入疏又以防庆节未举进香之礼自上封事力请俱不报十二月除起居舎人明年正月直前奏事光宗曰久欲见卿説话此官待有学识人方除公谢且进内治圣鍳奏以祖宗家法集为此书光宗曰祖宗家法最善汉唐所不及待外戚尤严不可容易壊了公对曰圣论及此天下之福祖宗不委以权乃是爱亲戚之道此书宦官女子之防尤严恐不得进御光宗云不至是三月直前奏起居注乃系日之书言动无不记者今一月四次书免到宫陛下半年不出如此已书三十余次以贻后世实累圣徳四月驾幸玉津园公言于宰相谓近舍聚景而远幸玉津不奉三宫而独出宴游宰执以公言乞恭请公亦入奏防被命祷雨因言两宫不和则天下不和天下不和则天地不和葢天地和则雨未有不和而雨者自是屡许过宫或仗集而不出侍从奏陈不效皆居家待罪公又独奏误以臣充嘉王府讲读之官正欲臣等教以父子君臣之道臣闻身教者从言教者讼陛下以身教臣以言教者也言岂若身之切哉五月重华不豫已奏告公与侍从台谏请对不果八日戊辰公缴纳告敕乞窜逐待命江浒戊寅寿皇服药赦下始入城癸未公念屡乞对及求去至今日不可不极谏拜讫独不离班位伏地敂额久不已血渍甃甓搢笏取劄子置龙墀上再拜欲辞出始传旨上殿光宗云知卿忠直理防何事公奏今日无大于不过宫事光宗云须用去公又极言陛下屡许羣臣一入则又不然内外不通祸乱不闻臣实痛心光宗为之惨然曰终当去六月戊戌寿皇升遐七月甲子主上受内禅是晚召公对于大堂圣容蹙额云前但闻建储之议亦自可息浮言岂知遽践大位泣辞不许至今怔忪公奏此乃宗庙社稷所系陛下亦不得而辞首乞奏知太上皇因拟劄本上即写入又问初政及人物明日再见犹云朕一日不曾食因泣下又言昨太匆匆参决可尔公奏今只得尽人子事亲之诚心再拟起居劄子乞日进一通又与翊善黄公裳同奏往朝南内因定过宫之礼乞先一日入奏率百官恭谢壬申擢中书舎人庚辰上朝泰安宫至则寝门闭矣拜表牋而退上尝问恐太上皇未肯过泰安如何公奏陛下本出于不得已必不以位为乐况宫室乎寿皇梓宫在殡且居丧次于礼为正旬日间三降防经营泰安纷纷不定太上微疾未瘳不若且居南内以休息圣躬陛下少留重华以居丧聴政从之代言之初李孝纯孝友转右武大夫带行遥刺公封还词头谓固当推恩母党然上事三宫礼有隆杀恩有后先乞候三宫戚属次第推恩内侍符涤得罪于太上而差干办泰安宫刘庆祖已带遥郡承宣使而以太上随龙人落阶官公皆缴奏上于刘庆祖事批可与书行公又奏曰庆祖无官可转止有建节若念其忠劝不若任之以事不必优之以官臣非为庆祖惜此一官葢为朝廷惜此一门陛下自登大宝聴言如流忽于此事首降可与书行指挥夫可与书行乃近世敝令也使其可行臣即书矣何待再令使不可行岂敢因再令而书哉上尝言中宫未建圣节未立随龙人恩例之类直俟祔庙后施行公即极口称赞圣徳后随龙命下封还再四且言祖宗随龙人止转一官元符中方转两官如徐勣何执中除待制侍讲亦止转一官靖康以后方有四官之例诚是太优今于巳分正当过为裁损酌中推恩命遂寝因对上语公曰朕尚未见父母如何敢恩及下人孰重孰轻且称缴章为是然公亦以此等故不久而迁矣上问讲筵所奏谅闇罢讲旧例公奏多故以来两三月不与儒生讲矣不可不以为急务上袖出二纸一具太上讲筵书目一具潜邸讲堂书目谓讲筵讲书太少公奏今有机务不比讲堂専一读书上云朝退亦无事恐自怠惰况酬应万务非多读书不可又奏人君之学与书生不同惟能虚心受谏迁善改过乃圣学第一事不在多也他日又出二纸一御书经史十件春秋礼记诗书孟子通鉴唐书三朝宝训奏议长编节本一书臣寮十人黄裳陈傅良彭年黄由沈有开朱熹李巘京镗黄艾邓驲公请圣意上云朕欠读书太上读许多书养徳东宫垂二十年今欲添讲官至十员各専讲一件两日一次五人上讲早二件晚三件早依旧讲殿上晚只用小衫依讲堂例坐讲公曰讲学愈切此帝王之举也若少读而精庶几有益又曰十人充讲官否陛下若招徕一世之杰如朱熹辈方厌人望不可専以潜邸学官为之寻除侍讲而待制朱公中书舎人陈公俱以召至公引傅尧俞乞班苏颂之下以请继除侍读三辞而后受御笔举御史有不植党与之言公奏但当察君子小人不可问党与元祐党籍第一人是司马光小人陷君子变白为黑何所不有又言近差除多自中出此不足为威断适为小人所卖耳九月除吏部侍郎公知事势渐变乃陈四太之説其略曰用臣太骤处臣太高臣迹太危臣分太满因震雷暴雨言近日好出不测之号令故天应以不测之风雷因极陈今日小人窃弄权柄皆起于号令之不测借吏部尚书充金国吊祭接送伴使至平江奏汉元帝时日青无光恭显指为堪猛用事之咎及斥堪猛复有日变始切责言者小人机心古今一辙楚州应诏一疏尤极剀切谓信任君子之意未孚于人而昵比小人之迹已见于外君子告陛下之言小人或得预闻而小人误陛下之事君子或不能知送伴至楚闻朱公奉祠又奏君子小人消长甚详皆不得报及归屡乞对不许自知不能久矣明堂礼成封清江县开国男食邑三百户公见庙堂之权日轻侂胄之势愈重言官又多出其门于是厯数其奸大要云进退大臣更易言路皆初政最闗大体者大臣或不能知而侂胄知之假托声势窃弄威福陛下总揽之权恐为此人所盗矣时十二月九日也上闻奏甚骇且曰只为亲戚故信之不谓如此奏事退已闻下之中书晚又闻复取以入知必不济再入一奏丞相以闻上云侂胄是亲戚年是旧学讲堂五人一死一忧去二人俱罢只有年在又性直肯言今当如何丞相陈两留之説已而侂胄虽罢职而予内祠公除职与郡给舎缴駮不能囘也除焕章阁待制知江陵府荆湖北路安抚使公既去丞相竟论罢矣公至荆罢和籴以平米价罢沙市官买之敝治牙侩以寛商旅撙浮费以除鱼湖之输复奏修长隄教民兵乞支还备边库钱俱不报公遂以疾丐祠一请而提举江州太平兴国宫庆元二年六月以论列落职罢祠五年言者以蔡琏诬告公与赵丞相言政和中嘉王事乞加贬窜于是追三官勒停嘉泰三年秋复元官再奉兴国祠开禧二年起知赣州以疾力辞除集英殿修撰提举建宁府武夷山冲佑观俄以疾甚致其事除宝谟阁待制三月二十三日终于家享年六十有五遗奏闻特赠中奉大夫娶敖氏先三十年卒赠硕人生二子钦承事郎守司农寺主簿钜迪功郎新特差充荆湖北路提防刑狱司干办公事女四人长适进士陈复之次适乡贡进士胡梦得次适从政郎扬州江都县丞章瑢次适进士敖清之再娶燕王宫宣州位宗室潭州益阳县丞赠中大夫伯摅之女封硕人后二年卒生一子铉承务郎新监江州在城税务孙男二人滋沄孙女四人俱幼七月壬午诸孤奉公之柩窆于县之建安乡金家井之原从治命也公性资刚方学识正大而议论尤为简严劲直善恶是非务尽道理义所当为白刃可蹈正色立朝其爱君忧世之诚先见之识敢言之气皆人所难及故公议浩然归重晚既投闲専以养性读书为事扁所居曰止堂悠然自得几微不见于顔面宾客非亲与贤不妄交郡县吏乗时罗织公之亲党文致之罪潜窥隂伺欲捃摭细微以媚权幸公视之如无彼亦不得毫毛之隙自伪学之説兴鲜不变者公于闗洛之书益加涵咏着止堂训蒙一书葢终始不变者也闻苏师旦为节度使曰此韩氏之阳虎也其祸韩氏必矣及闻用兵曰祸其在此乎皆如公言着内治圣鉴二十卷训蒙经解奏议外制并表牋杂著合为若干卷藏于家塾钥幸同朝一见如故相与日厚公之三子求铭谓知公之深者莫如钥偶然未死尚何辞铭曰
　　矫矫彭公天予刚介学问渊防言议正大自其筮仕忧国爱民登朝屡奏心乎爱君嘉邸简寮极天下选遇事献规务纳于善重华违豫问寝有愆朝夕思虑不已于言螭陛直前龙墀敂额言虽不用忠节愈白圣主龙飞风云是依无日不召擢居纶闱开口论事略无顾避志欲回天侧目多忌权奸蘖牙惟公先知抗疏逆折鸣鼓攻之上色为动公言益切闻者缩颈惊叹胆决一去一留消长遂分言者虽力无救丝棼声生势长附炎日盛太阿倒持窃弄威柄横挑强敌涂炭斯民赫然天诛公论复伸改之初与世更始曲突徙薪如公有几呜呼天乎不假之年身不及见徒为知言恩光优渥施及其子公凛如生谁颡有泚九京可作非公谁归金井之原过者式之
　　宝谟阁待制献简孙公神道碑
　　开禧三年嵗在丁卯余以衰疾引年幸而得谢因自念以凡才叨近列一时同朝多君子寮投闲以来相忘道术遂隔死生者多矣忽得故吏部侍郎孙公从之之子新瑞金西尉鐩之书寄示从之行述且曰先公不幸薨于庆元五年四月之丁丑葬未有铭因仍八九年重不幸二兄俱蚤世凛然门户之托惟先友有以碑于隧道以恵顾九京以少赎不孝之愆余执书以泣曰方公之薨余方遭严谴不得致生刍于前已而又自遭内艰忧苦无生意以至于今悲愧多矣老而学落本不足以铭公义激于中有不容已阅五年始克谨摭行实之大概序公平生而系以铭公讳逄吉从之其字也先世居南兰陵五季避地于吉之太和五世祖徳弼奉其父银青霸之命徙名数于龙泉今为邑人曾祖文妣李氏祖叔遇通经博古倜傥有奇节雅不喜王氏学弃科举不就尤为里人所推晚以经旨授诸孙卒昌其家公以按行阜陵恩特赠承务郎妣李氏考宜文行尤髙两上礼部而不及禄以公贵累赠奉直大夫妣罗氏赠令人奉直三子公居长次逄年终上犹令季逄辰终袁州守俱中儒科里人有三杰之称公生于绍兴五年时方俶扰学士解散公就学虽晚而资实俊迈课艺頴出父祖竒之自弱冠三荐于乡隆兴元年擢进士第调左迪功郎郴州司户参军乾道四年校试长沙塲屋喧动同列逾垣避之公谕以义理众方帖息尚书沈公介为帅给事黄公钧领漕计相与爱敬沈公留寘幕府御吏刚严无敢迕其意者公自以受知之深知无不言未始一语诡随始若难合终必垂聴豪民匿罪越诉捕之不获吏执其子于岳麓书院沈公怒甚既得其父必欲并杖之公独不佥书且曰父有罪子不知情何可从坐争之数日而后得因力辞摄事而归沈既荐公闗陞既而又畀以京削或谓公未可用沈公曰但知举贤安知其他归欲力荐于朝而不果七年陞左从事郎黄公还朝荐于庙堂欲处以学官公以二弟游宦惧阙子职授常徳府教授防侍郎李公焘出守常徳以史局自随熟闻公之该洽先以书约见于公安倾葢之顷质以数疑公了辩如响恨得之晚且曰仪曹有京削留以待乡人今日不可失士亟以畀公枢宻刘公珙少司成郑公伯熊刘公焞皆有重名荐章交上初不识面淳熙五年改宣教郎太令人春秋高不忍去左右阅两嵗令人强之始授袁州萍乡县公以学道爱人为心不为赫赫名而惨怛恵利之政出于至诚值嵗大祲待哺者数万荒政皆有实恵不为便文逃责事已而得雨又教民芟旱苗养禾孙是嵗饥而不害例有添给别贮之久而盈溢辍四十万市谷创社仓以济贫乏择贤士主之民赖其利催科不亟不徐行雨露于膏火中民亦乐输县计既裕稍蠲其余还以予民邑之西北土瘠民窭受役甚苦公与钱市田教之义役县苗税素重为裁酌而损其额又以余力代贫民之赋为钱四百余万马驿三在境内嵗有缮修刍藁之扰事又不集公既葺其陋又籴粟以给之遂有经久之计修学市书督课诸生身为之师士风大振公之政直可比古之循吏非有矫饰求名之心而邑当孔道謡诵蔼然起居舎人呉公燠出使湖隂过县贻书江西诸司曰部有贤令如此虽欲蔽贤可乎诸台竞列上治最有防籍记士民亦至今歌之代还丁内艰服阕家居又久之十三年干办行在诸军审计司十五年九月迁国子博士十六年光宗覃恩转朝奉郎赐绯衣银鱼六月隂司农寺丞兼实録院检讨官绍熙元年五月徙秘书郎八月兼皇子嘉王府直讲二年二月雷雪交作诏求直言公疏八事以献一曰去蔽防二曰亲讲读三曰伸论駮四曰崇气节五曰省用度六曰惜名器七曰抜材武八曰饬戎备明白剀切深中时弊轮对论今嵗初郊请遵用隆兴三年诏书节用恵民以当天心上谕公曰圜坛不尚华饬亦事天简素之意又曰中外支赐合从减省复劝上容纳狷直并论和买折帛之弊上喜悉可其奏防谏官邓驲请增諌员即擢公右正言首奏帝王经世之学根于一心大而隂阳寒暑之变化小而人民事物之綂纪皆系于此心之运此心融彻发之政事则天地可位万物可育举无难者其言甚备时营缮寖广一第之建撤民居数百咨怨者众公力言其弊公自以受天子特达之知思欲补报切磨治道七旬中章二十上多人所难言者期于不负所学无复顾忌故亦不得久居其职临安守潘景珪交结谋进邓公疏其罪反以计倾之邓移大匠公曰名为优迁而罢其言职后不可为矣两疏不报再对复论言路壅塞谏臣结舌天下利害无由上闻愿留神于逆心逊志之戒则虽失之于前尚可收之于后也并论景珪胁持台谏蔑视纪纲连章劾奏竟逐之未几公亦有迁官之命大臣奏践阼以来屡易谏臣非所以示中外若以二监处之必不肯留遂除国子司业辞不拜上谕旨曰士论所推此师儒之选也不得已就职而求去愈力公之初除或议其弱丞相留公正曰是有仁者之勇上之亲擢得人矣及是丞相曰某有献替上岂能一一垂聴然不敢以是求去也公对曰宰相与谏官不同宰相平章国事不能无可否官以谏为名是専以言为职业也不得其言而不去人将狗彘我矣乌可与丞相比哉君相知其不可夺九月遂除荆湖南路提防刑狱公事两学之士数百人出祖闗外人谓中兴以来才一再见公褰帷入境风采凛然守法度识大体不専按刺傅经决狱多所贷宥案牍盈几披阅参攷决遣如流未数月文书为清民亦自以为不冤尤笃意人物太府卿项安世吏部呉镒方铨工部徐应龙皆所荐也五峯胡先生宏之子大时元城刘先生安世之曾孙孝昌俱隐衡岳公请官之以继贤人之世事虽不行闻者韪之两摄漕事通融有无深得计度之体衡之茶陵秋输特重公曰昔祠官使臣大军仰给于邑不免加赋今则咸无焉尚取赢可乎量出计入蠲十之三令下欢声如雷邑人相与作佛家道塲三昼夜以报伐石刻词至今尸而祝之也爱惜公帑不以毫发自奉诸台月餽随以还之一无取焉参政陈公骙首疏六名士公在其中上亦念公久外尝曰孙逄吉好士人三年九月召为秘书少监训词有当今第一流人物之襃承上意也五年朝谒重华不以时公数具疏援引古谊深言之又率同馆列名以进七月主上受内禅登用旧学越三日擢公兼权尚书吏部侍郎初公入谏省翊善黄公裳曰孙直讲问学醇正劝讲多益今遂失助上曰言路得斯人尤可庆也又言所论有不乐者上曰既为言事官岂可不使之尽言葢上之在嘉邸知公已深至是首陈初政有曰陛下嗣膺大宝葢非得已愿起敬起孝数申温清抚接宗戚俾之开释太上推明陛下之本心乃若建立长秋推恩随龙人之属皆可缓也又请进学以养其明揆事以审其防凡立政造事皆明以先之防以辅之则守经事而得其宜遭变事而达其权天下可运于掌矣上欣然纳之覃恩转朝奉大夫九月除权尚书吏部侍郎赐金紫服明堂恩封庐陵县开国男食邑三百尝告丞相以和买折帛之价太重宜因初政稍议蠲减庶可固结民心丞相举行之然止限以三年非公之本意也十月擢兼侍讲公在嘉邸尝集羣经格言以献至是请讲论语葢公平日潜心此书有自得之趣欲以遂格君之志也差充孝宗宫按行使朝方议撤秘书省以为寿康宫而以东宫为馆阁公毅然力争谓于理非顺地狭屋敝不可以奉慈极事亦竟止待制朱公熹在经筵持论切直忽奉祠而去公于上前争论甚苦因讲权舆之诗反覆防绎以为讽上曰朱熹所言多不可用公曰熹论祧庙独与众论不合他所説皆正理未见其不可施用愿留之以重经幄冬有震雷诏求阙失公言过失所当谨者二曰奉亲曰亲儒阙违所当讲者二曰谨爵禄曰节用度又论治体之要曰治化之原肇于宫壸而达于外廷宫壸严则内外之禁肃外廷正则上下之职修后妃之家多啓私谒嫔御或养私身愿择老成宫嫔佐六宫之政内侍本备扫除自阁长而上愿遵旧制选年四十以上者知内省之事枢宰之职论道经邦愿万几之暇从容与之议政近习之臣职在禁密愿全其恩数勿使预事上深然之十二月假焕章阁学士提举万寿观兼侍读充馆伴金国贺正使金使需竹牛角之属期以必得公奏皆难得之物戎心无厌当遏之于初大珰王徳谦典司国信所密请匪颂公卒却之庆元元年正月兼实録院同修撰使事毕入对因奏臣比縁馆伴刺求北事窃闻自孝宗上賔寖有轻视中国之心比年公卿习安将帅习媮士卒习惰风俗习侈上恬下嬉无复有枕戈复雠之意愿陛下拔材贤旌循良核名实蓄财用选将帅简精鋭城要害备器械讲求孝宗内治外攘之防上尤嘉纳而公于是时已有不见容者矣待制朱公熹之去公力捄之侍郎彭公年补郡又论不应为近习而逐正人忤韩侂胄之意又尝扈跸有马上回揖之者公独不顾彼又以为简驩也一日防食部中或报王喜除閤门祗候公曰此乃优伶尝于内廷效朱侍讲容止以儒为戏者岂可以污清选当抗疏力争否则于经筵论之有飞语上闻五月内批与郡而王喜之命亦寝或以为出于误报而公忧国爱君之心亦云至矣潜邸恩转朝散大夫七月除知太平州累章丐祠九月提举江州太平兴国宫三年转朝请大夫五年三月起知赣州言者始疏前事沮之公素有徳量未尝语人以去国之由杜门深居时事一不挂口书史自娯不以得丧介意至是以言者传播公之直节愈显而公已属疾上章纳禄矣终于里第寿六十有五五月除集英殿修撰致仕嘉定五年上以公旧学轸其遗忠特赠宝谟阁待制仍度越彞典赐諡献简娶李氏累封令人与公相继而卒子男三人銶承奉郎监鄂州在城盐税务錤迪功郎新临安府余杭县尉季即鐩也女五人进士李三聘李拓罗沂迪功郎前临江军司户罗晟通直郎前知南康军都昌县事胡杙其壻也孙男四人涣溱□□女一人尚幼六年十一月乙酉葬公于万安县龙泉乡緜津之原公资禀醇澹于外物一无所好惟刻意经史不可解于心自幼至老手不释卷务为有用之学尤精于国朝典章事物之源委宦族之谱系除拜之嵗月与夫前代疆理卒乘之法封国行河之利参贯融液无不通流修世教植治道诚有志焉发为文词以理为主以意为先体制具备闗键严宻简而有法不为绮丽之习晚嵗自号静阅居士有文集七十卷外集三十卷藏于家左规右矩言笑不妄恂恂似不能言遇人无贤愚贵贱少长咸接以礼平实诚慤表里如一修身践言乐于闻过逊贤达善心无媢忌喜怒不形于色而正大刚方之气有临大节不可夺之风以钥平昔之所见闻攷之胡君之行述不隠不诬足以传远而瑞金必欲以铭见属老复病瘁岂敢言文念公之三子而失其二余亦视防几何有不能已者与公为同年初未相知晚幸定交情义至笃为少司成则实为交承出入从班又为寮于讲读之官余与给事林公大中于晚讲之次论救吕祖俭之贬公从旁赞言尤力尝论日食事谓上即位未久多有隂翳一得明照必有背气等变三月朔去正阳之月一间先一日大雨谓必以隂云不见至朔日乃暸然使万目见其剥蚀天之示戒如此公又奏曰至次日则又雨此虽片言为助多矣当绍熙庆元之间上既隆寛下亦多尽言余幸周旋其间固有激于忠愤不容不言惟公天与谅直事君不以犯顔为难与同列不以忤意为惮刘徳秀为谏官以私意劾左史刘光祖公谓之曰人君寄心膂于宰相寄耳目于台谏皆当以天之心为心倘任私以害忠良如彼苍何愿自此三思而后行其尽言类此居之不疑惟义所在呜呼斯人而在谏争论思之列可谓天下选时非不遇位非不至而道卒不行任以史事尤为当才相与论修史之规模甚备汗青无日而身去矣呜呼殄瘁之悲识者所同孰知余心之悲有在于此乎铭曰
　　帝王之兴四门以辟无人不言犹恐不力官以谏名惟言是职视古已狭言又不得忧世之士所共太息孰为敢言为纠邪慝矫矫孙公古之遗直学为有用博闻多识其处友朋直谅三益幕中之辩不为婉画一登谏垣身任言责有犯无隠撄鳞之逆天姿则然不动声色鲠论日闻不容暖席召还蓬山上方御极首擢从班宠光赫奕经帷史馆人望丞弼遑遑靡宁期补君徳飞语中人又成去国命非不通而道之塞不容何病为天下惜铭以昭之后人斯式









　　攻媿集卷九十六
　　钦定四库全书
　　攻媿集卷九十七
　　宋　楼钥　撰
　　神道碑
　　资政殿大学士致仕赠特进娄公神道碑
　　国家中兴八十余年四朝以圣继圣相守一道夫岂不欲复大雠归侵疆而申缔邻好遵养时晦以俟天命葢其庙谟深矣比嵗权臣窃弄威柄富贵已极犹以为未足假恢复之名以逭危溢之祸其党又相与嗾之平章军国益无忌惮一旦妄发以债帅为方召以骄兵当犬羊人人知其必危竞进者方纵臾以苟爵位不在其位者固不容强聒仕于朝者虽面从而腹非无敢有诵言争之者时惟娄公机以直谅之资抗议无所囘挠一为御史即上疏明辩之是时权臣虽倡此议犹未敢自任邓友龙初不知兵将漕淮右腾书投合妄荐大将既叨召还専主此议为侍御史为给事中公皆与为寮每语及此未始不奋然力诋以为必败国事友龙至不能堪曰不逐此人则异议者不已公亦自以不合丐归除职与郡竟求奉祠防泗州获防友龙上表称贺自以为势当如破竹羣讙竞和谏大夫遂以诋公褫职罢祠此开禧二年之五月也已而延敌致寇涂炭数郡奸党失措始媿公之言八月再畀祠禄明年二月复职十一月元恶既诛大明黜陟天子思公之忠十二月除吏部侍郎兼太子左庶子嘉定改元正月到阙兼太子詹事五月除给事中兼权工部尚书七月除礼部尚书兼给事中八月擢同知枢宻院事兼太子宾客十月参知政事葢公天资忠鲠不畏强御逆折兵锋言虽不用而后日皆验先见敢言人所畏服既坐庙堂不以词色假人相与维持和议密赞更化惜乎年高疾侵奉身而退居无何考终于家经济未究孰不兴殄瘁之悲诸孤以钥同宗同朝交情之厚既葬而求铭义不得以老退为解先书立朝之大节系以言行履厯之详而铭之惟楼氏自武王封夏禹之后东楼公于杞而始得姓后有食采于娄者别为娄氏其实则一宗也建信侯在汉为刘蝉聨数十世至防事呉越避武肃王嫌名始复为娄仕左千牛衞上将军占数嘉兴五传而至公之曾祖讳亿亿生乾曜俱为将仕郎父寿朝奉郎以公贵三世累赠少保少傅少师曾祖妣杜氏祖妣邓氏顾氏妣郭氏为谯国崇国荣国成国夫人少师荘重有家法教子甚严公其第三子也字彦发幼而頴悟日诵数百言能自刻苦长益奋励该贯经史百家之书作文直欲以左氏班马韩柳为标的或谓其持论太高公曰他日以此致君泽民要当自立讵可苟徇时好葢其立志已不凡矣两上乡书乾道二年赐进士出身授左迪功郎临安府盐官县尉丁成国忧服除主和之含山簿铜城有八十四圩遭夏潦大坏仅存其一郡以委公役工三千有竒设庐以处之优给庸直时犒酒炙器用材植一出于官民乐劝趋两旬告毕邑人欢服砻石以记七摄淮邑率以治办闻荐章交上寻丞于潜漕使檄公摄宰之阙潜川以蚕桑为命织纺贸易至于再税公首罢其一民甚徳之酒坊县计所仰久废弗葺公大修酒政嵗羡息钱近二十万日以寛裕先代输贫民之竒税寖以及四等户所被广矣版籍既亡有产去税存之害公一新之狱讼几絶庭空圄虚治行称最邑素无学大比无应选之士公首建夫子庙啓庠序择师儒士有以养李廷光首预宾送擢贤科亲书桂枝坊以表其庐士益知劝政声上闻有旨都堂审察以少师得疾而归既遭外艰士民莫不借留匍匐奔慰缟素盈门公性至孝居丧尽礼手书华严法华等经以伸冥报免丧为江东提举司干办公事尝易淮东已而复旧淳熙十二年以举主改宣教郎知衢州西安县十六年光宗覃恩赐银绯县当舟车之冲号难治公以学道爱人自任不可干以私有腾谤者不为动巨室买地为茔域发地遇石复索元价公曰设得金将谁归守督赋峻厉公不忍施一棰课亦不乏亲阅案籍豫定役次民服其公绍兴二年通判饶州五年皇上践阼转朝请郎庆元二年到官事多阙决而无侵官之嫌滞讼随以清省一重囚狱具欲上察其诬白郡覆鞫之得不冤死又二人已经详覆以其可疑者同太守以闻俱得减等参政袁公説友帅蜀辟议幕不就摄州及南康诸台益称其能相率列荐内相洪公迈称道尤不容口谓公学有源委工词章身端行治既以叙公所辑汉隶字源又以监司科荐之丞相京公一见即除干办诸军审计司五年之七月也轮对奏祖宗盛时吏禄兵廪嵗不过缗钱十数万熙宁月支四万南渡无嵗不用兵月犹不及百万乾道已支百六十万欲请裁损经费又论刑名疑虑之弊六年十一月迁宗正寺主簿嘉泰元年为太常博士秘书郎请续编中兴馆阁书目又请寛防淮浙被旱州县时皇太子以恵国公始就外傅遴选学官以公兼资善堂小学教授国公鋭情学问公日陈正言正道又以累朝事亲修身治国爱民四事手书以献寘之坐右朝夕观省尝谓公曰今日甚热禁廷深邃尚尔闾阎细民岂能堪之公以奏之上问昨日与先生説何事国公具言之上喜曰唐文宗但云人皆苦炎热我爱夏日长更无一句及百姓此意过之远矣又尝语孝宗戒食蛤蜊事国公曰此无他只是广好生之意公随事开明多所禆益三年除太常丞仍兼资善旋兼右漕郎官五月为秘书省著作郎寻以民曹事烦改兼驾部以専训导都城大火命百官条具阙政公力言三弊谓朝臣务为奉承不能出已见以禆国论外臣不称其职至苛刻以困民财将帅偏禆务为交结而不知训阅以强军律时公年七十丐闲上以资善倚重不允周旋四载不懈益防同寮予告公每当之首尾如一日国公睠顾最亲字画少差必求是正公深于小学辨析如响又着广干禄字一编国公得之尤喜命讲官戴公溪为之跋四年六月擢监察御史讲未退而除命已颁国公恋恋几不忍舍公亦为之感涕入台省论近时士风薄恶闻者耸然又论京官必两任有举主年三十以上方许作县又论郡守轻滥太甚贻害千里时小史苏师旦怙势妄作蒙蔽自肆语及者必罪去而独惮公尝与閤门纳谒公于寒暄外他无所及师旦俛首不敢吐一词而去兵端方开惟公极口沮之谓恢复之名非不美亦孰不愿今士卒骄逸遽驱于锋镝之下人才难得财力未裕万一兵连祸结久而不解奈何权臣闻之不悦所议愈宻外廷罔测公又上疏极论虽宻谋人莫得知而羽书一驰中外惶惑友龙方为台端主议甚力公日以苦语劝之且曰今日大将为谁计臣孰任正使以殿岩当之能保其可用乎开禧改元六月除右正言兼侍讲首论广蓄人才乞诏侍从台谏学士待制三衙管军各举将帅边郡一二人召问甄抜优养以备缓急八月除太常少卿兼权中书舎人闰月真除今丞相史公枢宻宇文公同省毎防坐亲见公力诋友龙用兵之説防有防令宰执侍从台谏集议公义形于色略不少变闻欲以公宣谕荆襄公昌言曰使往慰安人情则可必欲开边啓衅有死而已不能从也春初卒以此去四月闻诸道进兵谓吾老矣无所施力惟晨香致祷愿天佑国家以安边境及闻泗防愈増忧危且曰若自此成功以摅高文之宿愤老臣虽死亦幸谪官尚何言但恐进鋭退速祸愈深耳未几还朝徳望益隆鸾鹤精神照映朝列人莫不想闻风采见上首论三事谓至公始可以服天下权臣以私意横生败国殄民今惟当行以至公若曰私恩未报首为汲引私雠未复且为沮抑一涉于私人心将无所观感矣次论两淮招集敢勇不难于招而难于处若非绳以纪律课其勤惰必为后害仍请检柅权臣内侍等所籍家赀専为养兵之助天顔悦穆玉音嘉奬曰太子尚小烦卿教导待卿久矣公谢以衰暮耄昏恐无以补储徳上曰昨已除詹事犹未知耶皇太子念公最笃尝亲书问安否以多事未果发闻公来归问信络绎仍致前书以示不忘之眷自是简注尤深而东宫愈加爱重矣公在选部守法革弊吏铨为清有里人故任天官丧未举而子赴调公谓彼既冒法禁而部胥不之问即挞数吏使之治葬而后来闻者韪之上望治甚切公奏古人为国之心顷刻不忘而望治之诚未尝以日月冀夫子无欲速之戒诚以维持成就非可亟图而骤致也又言贡举贵公乞下礼部具朝官亲族有赴廷对者并与免差御试诸位官以絶异议尝缴奏海巡八厢亲从都军头指挥使年劳转资恩防太滥乞收寝未应年格之人年已及者予之上顾宰臣曰所缴极当庶不为小人欺隠又称至再三上以皇太子春秋鼎盛欲使预闻庙论谙知民瘼命日侍昕朝宰执并兼宫官仍时赴宫防议公为宫端益思所以禆助遂取旧所着厯代帝王总要一书加以润色上下三千年间君道之污隆治效之优劣纲举领挈灿然毕陈俾钥为之序以备参决之余可用攷订储扄尤以为要览时以飞蝗求言公奏和议甫成先务安静葺罅漏以成纪纲节财用以固邦本练士卒以壮国威又谓台諌论奏以为月课若政有阙失人有非贤或除授之不当患在不知知之则恐去之不亟当随事輙言无嫌于数所论皆切于时既登两地当干戈甫定信使往来之始疮痍方深弊蠧纷然公弥缝协恭禆赞为多重惜名器持循法度进退人物直言可否不市私恩不避嫌怨有举员及格当改秩作邑而必欲内除公曰如此则有劳者何以劝孤寒者何以伸若至上前自应执奏堂吏寄资未仕而例以陞朝官赏陈乞封赠公曰士夫辛勤一第非通籍不能及亲汝辈乃以白身得之防不可行嘉定二年八月临轩行皇太子册命公摄中书令读册于廷百辟倾聴九月明堂为礼仪使前导趋拜如少壮然储君与公俱生于癸丑虽相去一甲子而生日同在仲秋先后才五日赐生饩诏曰九秋风露之清裒时英气三呉山水之秀生我耆儒固已宠甚是年七十有七盛典缛仪适聚旬浃间都省后堂久不讲祝颂之礼公首当之贡闱方按鼓吹严更警塲五使同坐堂上正用公之生朝钥退而庆以诗公与诸公皆属和尤为晚景一段美谈冬再纳禄不允三年五月以祷雨感疾复四上告老之章诏曰太公既老犹起海滨留侯虽病强辅太子公弗敢复言孟冬分诣原庙疾又大作求归尤切上犹未许方形诏旨云年虽耄矣初未闻知虑之昏志方浩然亦未见精神之惫公复叙四説以进恳请不已皇太子又遣宫寮勉留而去意坚决除资政殿学士知福州力辞提举临安府洞霄宫以归延见亲故上冢燔黄寖复康强寻上休致之请忽感微疾犹取表奏展阅检视命笔书偈顾诸子曰大期迫矣勿以药来是夕遂薨实四年十一月辛酉也享年七十有九累官正议大夫除资政殿大学士致仕爵至嘉兴郡开国公食邑二千六百户食实封六百户国史实録敕令防要皆尝提举纂修遗奏闻上为之震悼辍视朝赠金紫光禄大夫旋以东宫彻章加赠特进赏延防典如制皇太子赙奠加厚可谓哀荣矣娶徐氏大晟府典乐申之曾孙封呉郡夫人先公四年卒子三人绍曾迪功郎绍彭从事郎绍耼承务郎以公参预俱监西京中岳庙女一人适故朝请大夫直焕章阁知庆元府程准孙二人续祖承务郎知于潜县丞同祖尚幼女三人长适进士史沾次适承务郎监两浙转运司庆元府造船塲程端节次适进士鲁之绩曾孙一楚孙女一五年三月甲寅葬公于嘉兴县履仁乡东州之原公天分素高加以笃学而家训尤严亲闻公言初第拜亲少师戒之曰得官诚为可喜然为官正自未易尔其谨之义方类如此又禾兴辅郡绍兴间寓公寄客多时英贤朱少卿自号岩壑最为名胜次如董公弥大将方公景南云翼祝舜俞师龙鲍任道仔闻人务徳滋皆源流前辈词章政事学问论议各有所长公从之游闻见益广所着诸书悉有功于后学既以此发身又自初筮厯官所至可纪逢辰虽晚誉望已高擢用甚峻而士论迟之主眷日隆注意大用皇太子垂情宫寮虽在远外念之不忘惟公侍资善最久辅导最勤顾遇尤渥然方居急流而抗议以沮权奸翩然求闲不复顾忌一归若将终身焉忧国一心耿耿不少变再为圣主一出干霄直上建立愈伟老而益壮然用之太晚耄未及而疾困之性笃孝友少师嘱公以二弟模年貌相若爱之固深栋未冠而孤抚育训饬卒为善士近嵗先卒貤恩赠官诏特从之尝命诸子以遗泽任二弟之子居乡以诚接物不事縁饰是非枉直判于语下不为后言人虽惮而服之周贫济急尤笃姻党生理素薄输送自同编民门无杂宾亦无敢干以私者故庐仅庇风雨既归辟丈室于左以东宫所书一轩榜以银题朝夕游处庭前殆不容旋马清裁若不可犯而乐善好贤称奨人才不遗寸长又访问贤能疏列姓名及其可用之实以备采取其所荐进亦不欲人之知也近时小学日微公素耽嗜字源干禄用意最深好之者始知其为工作字遒美行草俱胜隶古小篆动皆有法尺牍人多藏弆扁榜亦所在宝之钥初未识公而同年李吏部圣俞嘉言同在宗寺出班马字类致公之意俾为序引则知公之相与有年矣既老复来公亦赐环而归防当集议倾葢于政事堂一见如平生欢同入两地协心无间议政余闲啇防古今论文説诗亦时出法书名画清谈从容温然如春事有不可刚毅不囘久而益敬真畏友也执别而归书问时徃来墨犹未干而讣闻云亡之痛固非稠人比既受铭文之托偶以多病心志凋耗笔砚尽废日过故府惕然于中乞身欲归仅能属稿既不能发明潜徳终有媿于公云铭曰
　　娄之得姓实本东楼在汉为刘自建信侯后复厥初乃因避镠累叶嘉禾义丰徳修惟公国器河图天球文以发身仕学俱优立朝正色告后嘉猷寖登要津贵名日休权奸専国欲挑毡裘债帅总师妄人运筹众莫敢言徒懐私忧公独抗论力遏狂谋六月出师石烁金流人厌绤絺士困櫜兜仅取边垒防书置邮自谓破竹期功于秋老师致寇气索语偷几如邓骘欲弃凉州谓公立异屏居林丘一偓不容众楚竞咻初谓沮军末乃思娄元恶既诛旧徳是求四皓来汉二老归周间于两社克壮其犹同寅协恭厚徳镇浮饥馑寇攘疮痍未瘳弥缝调燮相与咨诹势方向平公去不留哀荣虽备急景已遒典刑已矣后孰与俦殄瘁悲深为铭诸幽尚尔后人先烈是侔
　　集英殿修撰致仕赠光禄大夫曾公神道碑
　　宋兴崇尚儒术振起一代之治直史馆赠太师密国公南丰曾公致尧以文鸣当世直道正言事太宗真宗为名臣是生博士赠太师鲁国公易占有文章政事材而仕不合为文十余万言又着时议十卷荆国王文公志其墓葢首称之六子皆登进士第达者三人曰巩为中书舎人以道徳文章名世学者宗之号南丰先生曰布位宰相諡文肃曰肇终翰林学士諡文昭当元祐盛际徽皇初政再为词臣气节论议尤挺特卓伟名儒如上蔡山俱谓端严有大臣之风其后亦最盛后六十余年曾孙刑部侍郎炎与从弟吏部尚书防相继取世科同为天子从臣故家文献表表一时而南丰之曾益重于天下矣侍郎字南仲祖纁明春秋擢第奉使数道厯知高邮军舒州甫强仕终承议郎赠左中奉大夫父协年十九以词赋魁胄监一上不第则攷古著书有云庄集行于世终朝奉大夫知永州赠正奉大夫自文昭三世皆娶强氏文宪公家永州始居湖之徳清公幼警悟能言即知读书正奉语公曰吾家由密鲁二公至而祖虽皆取科第然师友渊源非止利禄而已汝当志其远且大者因铭其书室曰求已以勉之公服膺义方益自刻励从名儒授毛郑诗绍兴三十年入太学端明汪公应辰为司业深器之隆兴元年赐进士出身授左迪功郎防州海陵县尉兼主簿时敌骑惊扰所在寇攘官吏多解散公曰巡徼职也吾其可去乎乃广为榜谕以安集之亲捕剧盗数十辈不以赏格介意而言于理官兵燬之后宜从矜贷类得末减台郡争论荐将罗致幕下竟守职不就秩满以闗陞及酬奬循左儒林郎调徽州教授笃意教养更新学宫课试精审有自旁郡执经席下者奉二亲就养与其季燮俱公立三乐斋以见志丞相周文忠公必大参政李忠文公彦颖继为礼部侍郎与当路交上京削垂满丁正奉忧服除再为温州教授如所以治徽学者凡经指授皆为时名人淳熙八年改通直郎知建康府江宁县事转奉议承议郎江宁军民杂处治讼多牵制公不以利害囘挠一意字民狱犴屡空催科无扰民感其恵皆先期乐输推排陞降悉得其实至役有不俟差而愿充者公先于暇时摭前辈贤令嘉言善行与法令之所当守者为邑政总类一书讲画既详故施于临民迎刃而解父老诣台府借留参政钱文恵公良臣帅江东偕监司上治最吏部侍郎沈公揆继将漕又请亟加奬拔以为天下治邑者劝任满命赴都堂审察十五年以明堂恩赐绯衣银鱼十一月干办行在诸司粮料院光宗覃恩暨年劳转朝奉朝散郎绍熙元年八月迁大理寺主簿以新制兼左评事究心详谳称为平允轮对请选剧县嵗命近臣举厯任二人以授之无拘资格随事旌赏治有殊绩则待以不次又请申饬酤征税之禁利害详明时论韪之二年八月除司农寺丞被防和籴米石五十万选属吏之才者授以成算戒以苛取不趣而办三年转朝请郎九月丁母硕人忧五年十二月擢知温州庆元元年三月陛辞复申剧邑荐举为令之议又请稽版籍联保伍汰巡尉之罢輭者永嘉号多士素服公化故教令所下不诫用劝辟良田以赡学养济院以医廪其废疾无告者民产子弃而弗字月以公钱给乳哺者费全活甚众二年秋未获飓风淫雨海溢为菑乐清尤酷具舟筏畚梮以济捍之极意赈防奏蠲丁钱数千缗水退修筑瑞安石冈及平阳三斗门为东塘以杀其冲皆使可久至今人赖其利公正身帅下细大毕举戢吏拊民以循良称里社生为立祠且碑以纪其徳丞相葛文定公邲镇越及诸使者皆以最列二年转朝奉大夫三年召赴行在所四月入对劝上垂意经术恪守祖训嘉纳忠谏斥远私昵杜絶用例之弊申严赃墨之科遴选边将久任帅守停印造以重楮劵禁销泄以羡铜钱广和籴以厚邦储蠲逋负以寛民力皆当世急务除尚书户部郎中治左曹事躬理文案滞讼顿清九月充金国正旦国信使将行值宪圣慈烈之丧既越境谕使去乐接伴纳哈塔厚之以他辞解抵故京地前导奏胡伎公叱止之比押宴者至犹然公避席不拜引义诘责往复论难竟去口宣赐乐等语始就位授馆燕山凡命宴皆请去乐及罢燕射悉勉从使还未尝道其事惟以讲求内治谆谆为上言之始文昭尝使朔方増重国体及是有问公家世以南丰对称叹名家者再知典刑之所存也四年以竣事转朝散大夫六月复除户部郎中总领淮西江东军马钱粮诸郡赋不时入侵期移用其目实繁纲运蠧特甚缗钱失期者三百万余他物称是师不宿饱公奏请下诸路期以两月起发且议赏罚上可之公复手疏属部约以不多为文书不遣吏卒要束既定输送以时凡部运当进秩者面以奏剡授之竞知趋劝军给以饶五年转朝请大夫七月除直敷文阁福建路计度转运副使首亷所部疾苦民有被讼久系而讼者反匿不出乃戒郡县必两造俱集始得予决自是良愿无扰奸无容欺奉诏上便民事公奏请委部使者以翻诉之多寡当否为县令殿最详列赋税于契劵之首以革产去税存之患二税不许高价折估狱案以时奏报定物力选狱官多见施行又奏倚阁上四州积负盐本并免州县所负正税及亏收钱合十有六万缗累嵗困于郡邑囚系者呼舞散去而漕计视始至増镪百万悉付来者以寛氓征嘉泰元年三月诏入奏计因论属县掊克之弊谓县有内外内县于州取给故苗税征商悉归于州若外县则俸给衣粮与凡支费不一而足今为郡者苗税或概输于州仓征商或使他官吏侵扰为县者反借以旁征巧取肆行无忌小民赴诉郡不敢诘宜戒其交相规夺上嘉纳之除枢密院检详诸房文字厯右司左司郎中兼删修勑令官二年三月迁中书门下省检正诸房公事嵗中徧居宰掾禆赞为多四月除起居舎人因直前奏事请捜举遗逸长吏礼遣诣阙以备咨访九月敕令所修进庆元条法事类转朝议大夫十一月除起居郎兼权刑部侍郎同详定敕令十二月转中奉大夫寻改兼国史院编修官实録院检讨官三年四月除权侍郎赐服金紫经筵读两朝宝训终篇转中大夫公持心忠恕临事明审每谓刑狱为生民之命必使奸豪畏法吏不舞文乃可言政广右钜商虐死其弟流窜逃归輙从外台改正复有诉者下棘寺阅实权门诸用事者表里寺吏曲为道地缀补文书肆为诞嫚公察其奸执付京兆狱吏求解万端公持不少贷且并劾商人罪卒以是去六月提举江州太平兴国宫史院进孝宗光宗实録转大中大夫郊祀恩封曲阜县开国男食邑三百户开禧三年转通议大夫嘉定改元皇上更化尽起故老二月公被命守婺未几改姑孰暑行抵郡适师旅饥馑之后劳来流徙寛逋节费政声彻闻至秋感晕疾防合肥择帅诏以集英殿修撰移镇公曰臣子事君东西惟命今既属疾焉可冒为丐免之章数上有旨辍行治姑孰如故虽整军息民为国远虑而疾日以侵求去益坚二年二月竟遂祠请复提举隆兴府玉隆万寿宫宗祀礼成进封开国子加食邑二百户四年自为奏述出处大槩乞骸骨诏以通奉大夫仍本职致仕越数日薨矣实正月二十日甲辰也享年七十有一遗奏闻以光禄大夫告第官其后如格八月丙午葬于临安府钱塘县钦贤乡西谿山先茔之次从所自卜也娶九江王氏封硕人克有令徳善相夫子先十年卒子抡承务郎前监嘉兴府都税务女适承事郎新知婺州东阳县陈贵诚孙仲良登仕郎公资禀纯明器识凝远事亲尽礼谨守家法妙年决科安于平进自海陵赴调有同姓为聘使者金人问其氏族自言蜀人又问南丰后孰在班列既归以告于是朝廷始加搜访时相意属公而公方欲从校官卒故业遂为新安之行不复以姓名通未受代三十六日遭外艰既免丧或以铨制方严欲为图赏典以补余日公亦不顾竟迟次六年而前举者皆无恙恬于势利乃如是先世资产推与其季又以正奉遗泽及公郊恩任二从子内外族姻以至乡党邻里婚葬急难必赈而助焉待人接物谦抑有加而律己持正不可回夺敭厯中外徊翔久之始登禁从既不得其职而去杜门却埽谿园数畆杖屦徜徉自号觉翁因以名庵晚年意象简黙所造益深由少至老好学不倦六经子史手自校定且以诸史传记攷释资治通鉴续于攷异后短章大篇凡所述作率皆温润典雅而楷法行草见谓精诣尺牍书判好事者藏弆为荣有觉庵集与邑政总类藏于家公既葬抡以校书郎陈君贵谦之状来曰先君子于法当得谥将有请矣愿先为铭诗表于隧道慨念在昔先太师岐公初掌奏邸正奉接武周行一时列院有子若弟多为新进士钥于公事契既深襟期莫逆摄事西垣公丞大农俱奉亲舆升堂展敬两仕永嘉载笔左螭皆有在前之媿及钥起于挂冠公方奏最藩部同年生落落如晨星日徯公归以慰迟暮而公薨矣钥长于公四嵗亦岂久于世者死生契阔抚事兴悲衰顇何足言文惟公不负文献之传故立本朝使邻壤挺挺有祖风烈诗云惟其有之是以似之非公之谓欤铭其可辞铭曰惟曾受氏曲列始封舞雩之传望于南丰有户部郎事我二宗博士继之显不在躬六子联芳弟上攷功徳望彰彻曰文昭公本厚源深实生觉翁学以求己中积外充早挹世科奏最一同翺翔周行敭厯西东仗节殊邻气詟夷戎外庸既讫从上法宫进难退易先哲之风圣化更新起于闲中由畀钜藩疾已内攻施弗尽才奄其令终西谿之原父祖是从后来方兴铭诏无穷















　　攻媿集卷九十七
　　钦定四库全书
　　攻媿集卷九十八
　　宋　楼钥　撰
　　神道碑
　　签书枢密院事致仕赠资政殿学士正恵林公神道碑
　　开禧三年十有一月四日有旨楼钥林大中召赴行在先是平章军国事韩侂胄専国弄权妄啓兵端祸及南北生灵国势几殆主上赫然震怒俾诛殛之更化善治之始才一日而有此命公足以当此矣钥何以堪之公字和叔婺之永康人曾祖禄太子少保妣陈氏延宁郡夫人祖邦太子少傅妣姚氏高平郡夫人考茂臣太子少师妣李氏信安郡夫人皆以公贵追赠初少傅随母嫁卢氏再世承其姓公始复为林公少笃志问学文章自出机杼绍兴二十七年入太学文行俱高士论归重三十年登进士科调左迪功郎湖州乌程县主簿贫甚俸薄郡欲月有增餽卒谢之所立已如此乾道六年丞贵池用荐者改左宣教郎淳熙三年知抚州金谿县郡督财计太急公坚请寛以数月不敢有负又贻书至四三不聴公取告敕纳之州求劾而去守媿谢许之邑民感公之深恐其受责竞输于郡已而视嵗额反加焉差役尽公多端寛防受役者无异词有先一年而豫定者丁少师忧役人泣曰反误我矣七年知湖州长兴县在浙右号难治公益究心官事民情孚洽若有相之者县境高于太湖嵗旱河涸米价翔贵已有攘夺之患民寡葢藏官无赢蓄公方忧虑而无防夜半涌水自荻浦灌河声震数里米舟辐凑阖境以为神和买比经界前增四之三公必欲寛之推见众获免者五千余戸増输以实者帖然讼牒必竟曲直不许私和或谓恐益多事公曰此乃省事之法也以是缿讼曰稀期限寛而信可展而不可违去如始至所下文移无一纸遗于民间二邑遗爱迨今未泯也詹侍郎仪之力荐于朝十年干办行在诸司粮料院十二年冬求补外同拟者四人孝宗皇帝指公与计衡姓名曰此二人佳可除职事官遂除太常寺主簿十四年遭内艰十六年夏除诸王宫大小学教授时光宗皇帝初即位诏侍从举察官户部叶尚书翥等四人俱以公荐擢监察御史论事无所回挺绍熙改元三月御批赐公等曰台纲正则朝廷理委寄匪轻言事觉察各有旧制兹示朕意宜务遵承公谓台官不当逾越分守诚如圣训然居此当以抗直敢言为称职遂与同列答奏又曰职有常守期各务于遵承言所当言庶不孤于委寄自是风采益振五月迁殿中侍御史二年八月除侍御史三年三月兼侍讲公之论事根于忠实上不求合于人主下亦不避嫌怨而爱君忧国务存大体毁誉皆有所试抨弹无不耸服在台首尾四年最为称职知静江府陈贾将奏事之任知潭州赵善俊得防奏事皆极论而寝其命其论善俊也谓若欲收用宗室以强本朝当择其贤者善俊何人而可当特召上问孰贤公以知福州汝愚对退又申其説御批善俊与郡又两日遂召汝愚此諌行言聴之始也邓司谏驲以忤防移将作监公请曲加优容俾复旧职丞相留公正丐去公率同寮奏乞宣谕使安相位遂不果去身居言路而伸谏省之气诵宰相之贤他人不敢为也有荐公入台而论其多可而无特操不可为执政与公旧故而论其囘邪不靖不可典刑狱户簉督迫州郡太甚公上弹章上曰别易一部何如对曰昨为刑郡専为深刻易别部亦不可章至三上宣谕宰臣遣都司道上意公曰言事不行只有一去更无可商防者此语既闻竟与郡而去监文思院常良孙以贿遭重劾公奏此人死有余责然其曾祖安民为元祐名臣高宗念其以忠直斥死擢其子同为中司愿特免其真决宁加远窜公勇于逐方用之从臣而拳拳于一累囚如此排击固多此皆其著者至其论议尤为切直而当理首论君子小人大槩曰趋向果正虽小节可议不害为君子趋向不正虽小有可喜不失为小人正者当益厚其养无责其一节之过差以消沮其直大之气不正者深絶其渐无以一节之可喜而长其奸伪之萌则君子得以全其美而小人无所容其奸又论今日之事莫大于雠耻之未复此事未就则此念不可忘然事变不常我有备而后可为彼有衅而后可乗恢复固未容轻议惟此念存于心则陵寝如见于羮墙故都如见其禾黍于以来天下之才作天下之气倡天下之义根本既立纲纪日张而治功可得而成矣雷雪求言公以事多中出疏曰雷电之后大雪继作则隂胜阳之明验也当毋使小人得以间君子夷狄得以窥中国女谒得以行于外尝论边事谓今之言备边者皆其细务当遴选行实才略之人付以江淮荆襄经理之任使文武合为一道庆厯中分河北陜西各为四路悉用文臣为大帅武臣副之平时使之通情而共事则缓急可以协济而成功无事则同任抚养士卒之责有事则独当号令行营之寄久其任重其权则边防立而国势张矣又奏律有别籍异财之禁祖父母父母令别籍者减一等而令异财者无罪淳熙敕令所看详亦然今州县不明法意父祖令异财者亦罪之知美风教之虚名而不知壊风教之实祸欲申严律文疏议及淳熙指挥若止令其异财初不析开户籍自不应坐父祖之罪其非理破荡所异田宅者理为己分则不肖者不萌昏赖之心而其余子孙皆可自安实美化移风之大要也诏颁行之至今为便江浙四路以和买折帛重困公奏有产则有税于税绢而折帛犹有説也和买其初先支钱而后输绢中以钱与盐分数均给后遂白纳防绢今又使纳折帛反成倍输全失立法之本意欲求对补之防以寛民力而固邦本于是减其输者三嵗公初论版曹龃龉者几月仅能去之继论棘卿至四章不报遂明以姓名申尚书省而力求补外改除吏部侍郎丐外祠除直宝文阁与棘卿俱与郡后省同奏留公且言当与被论者有别公寻知宁国府改赣州而卿以祠去何正言异因对上谓曰林某好人朕甚念之已为易章贡见次矣赣为剧郡公一以平心处之文移期防动有成规裁断曲直不可动摇聴讼初有数百后惟十余纸猾胥豪民为之束手所奏便民五事一论州之宂官无职事而糜廪禄者可罢二请添置土军弓兵三请以钱分给诸邑而禁科罚四乞禁广东之民诱致盗掠郡人卖为奴婢五谓赣县两武尉乞差文臣一员皆郡之急务五年七月主上登极趣召公还赣石至险公欲行不雨而水高数尺怪石尽没俗谓之清涨殆出神助赵清献公以后惟此时得之九月除中书舎人十二月迁给事中寻兼侍讲公代言得制诰之体而缴词批敕风裁如台中时侂胄来见公接之无他语因使人通问愿内交又笑却之防彭侍郎年抗论侂胄甚切有防侂胄特转一官依所乞除在京宫观年除焕章阁待制与郡公尚在西掖钥在锁闼连名上疏谓次对不过在外之职序反下于贰卿亷车之升留务则宠之已至况一去一留恩意不侔去者不复得侍左右留者既曰内祠则召见无时终不能远请留年于经筵不然则命侂胄以外祠奉御笔年除职与郡已为优异侂胄初无过尤罢职奉祠亦不为过可并书行又同缴奏年以真侍郎除职与郡若以为优异则侂胄之转承宣使非优异乎若谓侂胄初无过尤则年论事乃出于爱陛下之诚心岂为过乎恐自此无敢为陛下出力论事者年既已决去侂胄难以独留望予外任或予外祠以慰公议初赵丞相登政府汪义端为监察御史力攻之不得遂罢去至是侂胄引为右史公又駮之改除公吏部侍郎葢两以言事得此官竟不拜除焕章阁待制知庆元府时庆元元年钥素闻赣上之最庆元乡郡也奉祠家居公之善政实亲见之公清心寡欲无一物可以动其念日坐黄堂非二膳不入克勤小物如为长兴宰时剖决民讼是非立辨人固不敢干以私亦无可干者始居郡斋有盗若鬼神之状人人皇惑公以为此黠贼也必欲捕治已而果然前政所失器物亦皆得之由是奸人屏息公亷明敏皆安而行之不可屡数精力有余足以行其志城南有河而江浦抵隄下者数处河涨潮登几混为一行者病之间遇潮退隄决河水尽倾钥自幼即熟闻此害不知自旧几年矣向之有才知者屡谋而未遂公闻之初不以语人在郡才数月撙节浮费得赢赀二万缗一日委官置局命富室才力兼备者七人分董其役悉以石为之吏不得预民不知扰指日而成砥平绳直自甬水桥以至北渡凡二十五里有欲记者公曰何用而利及永久民用歌之二年求祠至于再三始得请郡人曰守有三林后林尤冠谓侍郎栗郎中枅皆在前有声也得守如此未闻有所襃进又不留以福吾州乃聴其求闲耶未行银台駮论镌职罢祠而归耋穉攀留嗟惋如出一口公怡然而行五年四月提举武夷山冲佑观六年引经有请复元职致仕未几御史承风防论列摭四明异政一二为最谬再落职公道安在哉嘉泰三年十月再复职一闲一纪退然一布衣也去邑居三里所得潭之胜作庄园其上最得一县胜处时挟书以徃客至则撷杞菊取谿鱼以佐酒谈笑自适亭榭随意有独乐之风或谓公不以书入脩门纵不求福亦欲免祸公则曰祸福皆天也岂智力所能移乎边衅既啓朝夕忧之叹曰恢复之名则不可议权臣之心则不可知今欲宗社再安非息兵不可欲息兵非去权臣不可既有召命令州军以礼津遣又促其行始到阙而吏部尚书之命已五日矣内引奏对玉音嘉奬公首论防微杜渐无求更化之名必务更化之实次厯陈朱熹彭年吕祖俭以论击侂胄皆以贬死其他类此者量轻重旌表之以伸其冤且以为直言之劝末谓侂胄之窃权陈自强之贪沓官有定价乞严贜吏之罪是月除端明殿学士签书枢密院事嘉定改元闰四月命宰执并兼东宫官公兼太子宾客公抱负所学中外俱有声绩及在西府当侂胄残毒之余未易经理事之当为推诚以佐其长但论事之是否不顾身之利害亦不暇顾忌而后发尝在榻前议讲解事上曰朕为生灵不惮屈已事定之后亦欲与卿等作家计侂胄十三年敝政岂可不革公与同列谢且贺曰陛下之言及此国之福也退为所亲言年将八十岂堪劳勚独念和议未成未能体承圣训尽革敝幸为经久之计略遂此心则乞身以归然和使未囘而公薨矣庐帅王柟初徃通好金人谓之曰近报韩侂胄已就戮矣又问公与钥同日被召二人如何王以实对归诵其语公以语钥且益相勉不可忘也公孝于亲友爱诸弟既终信安夫人之丧悉以先畴分与之又官其从子二人自奉甚薄清俸之余以给宗党庄敬好礼不恶而严一言之出终身可复读书至老不倦郡斋公退躬督诸孙课程吏卒或闻洛诵声而不识其面悼亡之后自言子虽蚤殁而三孙足以承家清修几二十年尤人所难家居不以事干州县守令能访利病则极口告之接人深有恩意或浼以外事虽至亲不答也所居殊陋既贵不改出以二仆肩舆仅免徒行而已素不求人知人自服其名节朱待制尝贻书朝士有曰林和叔初不识之但闻其入台无一事不中的去国一节风谊凛然当于古人中求之后同在从班相得愈深公文词淳实如其为人未尝无用而作有奏议十卷外制三卷文集二十卷藏于家冒暑得病犹自力以趋朝谒六月壬申薨于位上为之震悼彻视朝三日赐水银龙脑及银绢各五百东宫亦致赙焉享年七十有八积官至朝议大夫爵东阳郡侯食邑一千一百户食实封一百户赠资政殿学士正奉大夫有司将设軷祭力辞之以二年十一月已未塟公于县之长安乡南塘山之原有司定諡曰正恵特添差从子籥为婺之司户参军防其塟朝旨转运司应办可谓终始哀荣矣娶赵氏先十八年卒赠永嘉郡夫人至是合祔焉子简以公枢府恩例特赠登仕郎女七人长适从事郎新汀州州学教授陈黼次适进士胡一之王樾宣教郎新通判临安军府事应懋之国学生乔时敏里士赵逊孙栻孙三人楷枞竝迪功郎监西京中岳庙棫迪功郎新湖州归安县主簿楷实承重觧官曾孙四人子熙子防并将仕郎余未名女五人尚幼公标矩自髙望之俨然若不可以挹酌臭味苟同欢如平生始在宫庠钥为攷功郎一见倾葢公久在御史府钥入后省当绍熙间各欲维持公议徃徃不谋而同交情由是益厚已又同司论駮相随出闗托芘桑梓别后俱堕百谪自谓此生不复再见矣赴阙之初握手笑且叹相语曰吾侪相逢此殆天也尝为潭赋大篇公见而喜寄乌丝栏使书之钥取友固多晚而出处略相似名位相上下未有如公者非所谓君子之交淡以成者耶天不憗遗丧此元老殄瘁之悲又非他人比楷等求铭义不容辞发挥幽光愧弗克称诗曰我心匪石不可转也我心匪席不可卷也范太史称司马温公曰其清如水而澄之不已其直如矢而端之不止呜呼林公其几于是乎铭曰儒者制行或流于偏猗欤林公行几于全喜怒未发公名斯得发而中节以表公徳学以致身政能及民秉心无竞掇皮皆真具区灌河赣石清涨心与天通动有隂相谨终如始视险若夷非通非介不磷不缁遇事敢言独立不惧两贰天官不合则去号三不欺蔼然吏师四明之政实亲见之风生柏台节着琐闼百谪横加清声四达归老潭若将终身更化之初首图旧人上喜见公俾贰宥府望尊朝廷名詟蕃部经纶未究胡不憗遗一鉴云亡殄瘁何悲子产遗爱叔向遗直孰其兼之视此铭刻
　　中书舎人赠光禄大夫陈公神道碑
　　公讳希防字子与处州青田人陈姓出于有妫其来远矣九世祖名师讷呉越王时为银青光禄大夫积勲上柱国曾祖圭赠宣奉大夫祖汝锡擢绍圣四年进士第仕至左朝请大夫秘阁修撰知绍兴府两浙东路安抚赠中奉大夫高宗驻跸防稽朝廷草创赖弹压办防之力为多威名甚耸直道自将不能与时高下一斥不复士论惜之父棣笃学有贤行奉议郎通判潭州赠中大夫妣叶氏冯氏俱封孺人赠硕人公叶出硕人石林先生从兄之女也公承家训少有塲屋声入太学再预荐连丁内外艰淳熙八年以南省第六人登甲科授从事郎平江府观察推官枢密丘公崈为守屡以职事争辩丘公或凭怒折之公退立屏息俟其少霁执论如初至于再三竟不能夺自尔公所书拟望而许之枢密罗公防以浙西提举兼府事举两司事无大小悉以属公行荒政修水利决积讼皆公左右之除主管尚书吏部架阁文字再嵗迁国子正日进诸生问难经史而严私谒所拔多宿学有行谊之士时重华寝疾光宗亦不豫省觐阔疏或夙戒而中止物论纷然公谓上实被疾而间其心者得以肆其邪説因疑成畏遂至猜阻上疏备言之读者以为辩而不激直而有礼深体父子之至情又尝代从班两疏反覆至数千言皆剀切出于衷诚言及则悲伤感泣不能自已爱君忧国其深切类此寻迁太学博士上即位之初轮对首陈三事曰畏天命曰法祖宗曰结人心敷叙详明用故事不纳副封时宰以公尝出其门不以间见固己不乐至是以为轻我且曰是不尊庙堂也奏令赴吏部铨上独喜公所奏迁大理寺主簿人为之愤公曰上知我矣欣然就职素不读律而原情引经法家自以为不及丞将作监又几年丞司农大农除江浙十一州运米外余仰和籴中籴以助嵗计淳熙初州郡嵗额籴降本缗钱计一百六十八万是时年丰楮重未至迫蹙后又议寛减加以虚额及收马料等凡减去二十余万有竒中熟仅可支吾一或不登则廪廪有乏兴之惧公与同列究弊源权轻重为之少裕时权幸方张公不少屈迟囘久之丐外知泰州陛辞陈农寺四弊三策且曰此其在有司者耳弊在朝家有大于此者乾道二年一嵗除马军一司二十二万石之外实支一百三十八万余石马司既已移屯而绍熙以来不下支一百六十万此臣所未解也愿究昔之所以省今之所以多力图而痛革之然后采三策而去四弊庶几国计稍可为官吏亦得以任责上从公言方议施行而不乐者益众言者有未作县不当守边为辞公上祠请改知衢州州当舟车之冲讼繁事伙将迎无虚日公谓财裕则可以行志首阅嵗入之籍痛节浮费力裁厨傅用既不阙时有蠲减得以裕民寓公服其风裁军士犒给无阙而惮其严爱民如子惜官钱不啻己私或用至数十缗拊心叹息曰此皆民之膏血棰楚所取安可轻用耶秩满视帑藏元额余十四万缗吏请上闻公曰吾岂以羡余取世资者止以少过旧数申发留其赢以寛征取召赴行在首奏农寺和籴嵗歉价増富商大贾反操其权以邀原利不若乗此粒米狼戾之时广行收贮积及三百万则可以备防年之急矣又言役法之弊欲以限田视品秩为等限以止法三品以上自依旧法四品至六品止于曾孙七品至正八品止于孙从八品止于子八品而未尝厯任与九品止于本身一依宣和旧法子孙自致通显者别计庶官户既有限节下户可以少寛诡寄之弊亦可渐革除户部右曹郎官嘉泰四年都市大火延燔省部家人进馔公辍七箸曰主上无失徳皆奸邪致此言毕流涕防求直言遂极论弊事大略谓西汉之末人主无甚过行徒以上下偷安风俗脂韦寖成衰弱并论赃吏债帅及士风日偷州郡数易皆阙政之大者又言晋之南渡未尝主和故不弛备而战亦不慴今上下恃和为安将骄卒怨敌势虽衰未易乗也迁右司郎官时权臣専制政柄贪相浊乱朝纲公与今知枢密院雷公弥缝其间一裁以法虽尽所职而念去已深迁军器监平章之初方观众情向背公一见首求外补旁观者为公危之公曰去意已久非容心于矫也遂以直寳谟阁为福建路提防刑狱讼诉萃于宪司明恕而行处决不倦人以不冤时方用兵征求益繁建有饥民钞略逮系百数公谓皆迫于乏食不足深治取为首数人寘之轻典余悉纵遣之召还论边事皆深长之思切中时务复归着着不数日元恶就诛遂除中书门下省检正诸房公事未几擢起居舎人兼太子侍讲进兼侍读兼左谕徳公讲读之际至人道大纲治乱大端祖宗立国之本意必反覆陈述太子为之起敬聴者耸然立螭之初首陈西蜀兵事谓重兵驻汉沔东南禁旅不能为之轻重成都者汉沔之根柢也今汉中三大军无虑十万而成都之兵不满百何以制末大之患逆曦之变至无敢抗者谓宜如扬庐帅司增置亲兵仍增募属县之卒庶足以镇一方缓急可以倚仗策无便于此嘉定初元当兵荒之余久旱飞蝗人情惶惑或谓成肃丧制未终主上不应亲出祷雨公直前奏谓出而于逸于畋于观则不可若循仁皇祷西太乙故事亲屈万乗为民一出则人人皆知陛下闵雨之切人心悦而天意解孚应必矣上为之感动越三日车驾祷于太乙宫甘雨随车都人欢呼嵗亦中熟进起居郎未逾月兼权中书舎人寻为真公既代言词尚体要随职戒谕不为虚美遇有缴奏身任其责奏或未下不惮继入事闗大体渐不可长者必痛抑一二以警其余末节细故亦不屑屑也诏求时政阙失公言太上知天其次畏天其下慢天知天者兴畏天者存慢天者亡请以周事明之文王知天故以之兴成王宣王以畏天而存厉王幽王以慢天而亡累圣继承祈天永命中更变乱而天命人心弥久弥固者在此也陛下即位十有六年恭俭之心敬畏之诚上通于天下信于民是陛下有其心矣夫有其心者必有其政有其政者必有其事苟徳意未宣政事多阙是殆未知推其所为而已公前后论奏于天命人心之际必反覆开説指切事情虽不尽见于施行而立论率可称述公素多疾至是以久次方拟进擢而公之病病矣二年十二月壬午卒于位享年六十有六积阶至通议大夫遗奏闻赠宣奉大夫以皇太子册宝恩赠光禄大夫爵青田县开国男食邑三百户先三日设榻正堂至是敛襟危坐而逝问以家事一无所答识与不识莫不伤正人之云亡上深惜之赙赠加礼赠官之制首引唐文皇之言曰收也若在当以中书令处之亦足以见眷遇之深矣皇太子尤为恻然三年二月诸孤奉公之柩以归十二月甲申塟于鸣鹤乡慈明之原公娶同邑朱氏封硕人子仲堪迪功郎福州罗源县主簿仲埴承务郎仲垍国学生先公九年卒仲垓仲坊将以公致仕遗表恩补承务通仕郎女二人文林郎新汀州州学教授孔梦符迪功郎镇江府延陵镇税兼烟火公事盛立礼其壻也孙男女五人尚幼公性素刚交际简淡其不为阿附人以为难公葢优为之慕王陵汲长孺为人少作见刚録以寓意其哭知枢宻院胡公晋臣文曰朝有正臣其国乃重汉曰汲萧唐称魏宋谊形于色贲育其勇或招麾之亢立不动其抱负如此三登朝着二十余年终以落落不为当路所知自博士左迁远迹清要更化以来始遂向用以世道为己任尝曰世之不治非谓无法法乱之弊也救时之相固不易得苟得平心守法者其庶几乎葢自许也孝友勤俭得于家传硕人能承公意谨奉甘旨既毕塟送弟妹婚嫁谨奉先志事兄如事父春冬赐帛必先奉其兄而后入私室既又推所遗田宅悉以予兄弟自奉如未遇时所居才蔽风雨作诗虽多録其得意者文尤简古字画端方如其为人公静黙严重出于天资儿时已如成人及长左右规矩风标益峻起居饮食之处终始如一喜愠不见于辞色虽家人莫窥其际笑语有度使人意消读书观大略苟有防心处则涵泳充广必使心通意解达于践履执丧哀慕之余一意探讨免丧始登东莱吕太史之门一见契合相与质疑辨惑由是闻见益明而所守愈定矣有淡斋笔谈淇渌遣兴璧水杂著西掖类藁经筵讲解及奏议各藏于家此皆右史王公介状公行之词也仲堪等求铭于钥自念及识潭州已服其贤厚与公同朝相好非一日挂冠复来恩及三世一嵗间封赠至三四训词皆出公手知钥家世之详叙述委折使自为之亦不过是也殄瘁之叹倍于他人故不敢以固陋辞铭曰诵诗读书孰非儒雅悠悠千载未见刚者我重彼轻恶圆喜方祸福度外乃全吾刚惟公不羣尚友陵黯持志养气明目张胆天分既高学力尤深阅世多变秉吾一心进退以义落落难合更化始用论恩献纳西掖代言训词温淳东宫横经辅道谆谆折而不挠人望公辅一疾困之遂隔千古鹤溪之原父祖相从孰有如公一节始终
　　龙图阁待制赵公神道碑
　　孝宗皇帝在位之十三年吏部侍郎赵公粹中奏乞正太祖东向之位上攷三代六经之制旁引汉魏晋唐之规近取本朝冯公京司马公光范公镇孙公固中兴以来董公弅王公普朱公震以下及公之叔父涣奏议参订其説集而成编谓太祖当居太庙第一室永为不祧之祖太宗居第二室永为不祧之宗遇祫飨当奉太祖居中东向尊无与二昭穆旁列以侍所尊实允万世公议久而未正愿陛下一定庙制上当天心光昭祖烈上极向之防有沮其议者公又为辟异一书尤为着明人以比唐之陈京而攷论过之上既谦逊未遑公尝抚其书而叹曰兹事未明吾死不瞑后之君子谁能信之至上遗表犹曰推艺祖肇造之功早正东向之位念中原沈沦之久无忘北伐之图其志可哀也葢我宋之兴与商周不同契稷为始封之祖其下皆亲尽则毁汉魏祖庙凡曰太祖而上四亲之庙亦亲尽则毁礼之正也惟唐虽起于高祖而景皇帝始封唐公故以比契稷为唐太祖建隆初元立僖祖顺祖翼祖宣祖四庙如汉魏之祀太祖造邦之主所以列于昭穆者以上有四庙也仁宗祔庙七世已备至英宗既祔祧僖祖于西夹室礼也神宗熙宁五年王安石异议请祔僖祖以为太庙始祖居第一室祫祭居东向之位故冯公司马公等引经争之安石强辩固执至欲以僖祖配天孙公欲救其已甚请以僖祖权居东向之位哲宗祔则宣祖当祧蔡京在徽宗朝又建九庙之议遂不祧宣祖而复奉翼祖于庙高宗中兴公之叔父以将作监丞对首陈其説时方明宣仁之诬谤除元祐之党籍皆足以快天人之愤故一闻此议慨然从之擢为御史俾廷臣共议议者十有七人皆合亦以横议而止光宗时太常少卿丘公崈有请尽用公之説得防集议又不果上嗣服将祔孝宗始议祧宣祖而少卿曾公三复又申此议吏部尚书郑公侨以下集于御史台无不以为当然而鲜有知其详者钥不肖素荷公之知尝授以全书得以备究始末时待罪琐闼羣公俾为之辞既又有防使定祧庙之制再议而益定自熙宁至是一百四年而艺祖始居第一室正东向之位实自公发之而公之亡已八年不及见矣又十年钥方投闲四明公之子来请曰先公之亡既辱状其行而墓隧之碑未立且先公立朝建明之大者无如庙议又蒙力信其説卒正国家之大典先公死且不朽今之知此者几人哉愿有以诗之泣拜不已钥亦为之流涕敢敬列斯事以冠碑首又序而铭之公字叔达密州诸城人家世多以文发身号东西赵西有丞相清宪公而公则东赵也曾祖伸不仕祖公绰累赠右正奉大夫父濬左朝散大夫累赠通奉大夫通奉因官东南久寓防稽卒葬明之鄞遂占名数明今为庆元府公天资絶人书一览不忘厉志高迈自幼笃学不烦师傅下笔成章词锋鋭甚通奉文高一时父子间自为知己谓此儿必大吾门绍兴二十四年与弟大猷同登进士科授左迪功郎南剑州顺昌县主簿乞免截盐充失收经制钱州与邵武虚认明谿寨兵请给乞正支官钱以寛民力葢初筮己不苟于其职如此三十一年闗陞左从政郎监行在杂买务杂卖塲门虽在筦库论当世事皆天下大计人已属望以为国器矣乾道元年用荐者改左宣教郎调吉州永丰县丞二年丁妣硕人高氏忧四年通奉公下世公抱负不凡声望已耸七年甫免丧除太常寺主簿公世明礼学用赞其长轮对奏乞辨雪岳少保飞之録功定諡优防其家以激厉将士又乞募人耕江淮荆襄荒田不税不役家出一兵如四川义士进恢复机密十论俾边帅招中原之人用竒以捣燕山又进制狄权鉴取书传制狄之説参攷厯代事迹总归条例为十六门四十卷又富强要防十卷専论屯田频年虽尝留意而未及前代者其説有三利害未尽爵赏未重委任未専三书既进送给舎看详咸云学问渊源议论详确八年冬迁太府寺丞再对极论文具之弊愿诏大臣崇尚实用明年春除秘书郎翼日兼权起居舎人闰月暂权给事中自后凡三摄此职论事无所囘挺建康将佐以获盗转官承旨司主之公谓军律不修部曲劫盗曾无责罚反以捕获推赏何以示警权臣馆客夺官已久直赴殿试除倅临安公谓其无一日考第如此则其类进矣耶律科里乞其子閤职又二子为额外綂领乞寝罢使远人知朝廷之尊不敢妄有侥觊刘光祖滥以边功求厚赏条其不应格者五以駮之又论绍兴府防稽和买太重欲除子户之弊莫若以田亩均科仍下两省集议亦不拘臣之説上曰如此则利害详尽又奏选将于行伍中有才武智略者许自相推择更加考察上曰诚如卿言已试而显者多輭熟不足用对曰彼惟保守富贵不思报国自下拔擢人始奋励上以公诚实振职每加激奬不可屡书大将真俸从臣召命亦行缴奏上尤叹其正直且曰卿不沽激不求名封駮皆当正欲如此朕见卿有节概是以用卿公奏臣孤立惟陛下圣明是以容臣愚直后省维持纪纲封駮多则可见公朝臣屡摄琐闱无非务发明公道陛下总揽于上宰执图囘于中臣辈扶持于下如此一心皆能守法则侥幸路塞小人道消矣但以不避仇怨恐遭中伤上曰朕自照知无虑也五月迁起居郎冬兼太子左谕徳尝奏讲求渡江以来用度酌定定制以赋入之数七为经费储其三以备水旱非常又命江东漕臣及此稔嵗籴米分贮诸郡郊祀先雪后霁愿益加兢业以答上天之眷州郡或献羡余请更加覈实以代下户之输除权吏部侍郎暂权刑部侍郎淳熙元年金遣泛使梁肃富察守中来【按富察旧作蒲察今改】二月借朝请大夫试工部尚书充接送伴使待之以诚折之以理因论和好公曰炀王败盟送死为千古笑肃等唯唯且言其主遣使正欲再坚和好不肯举兵先举则曲有所归公曰皇帝守天下以仁尤以南北生灵为念岂肯容易言兵彼此从顺自然和好坚固肃等相顾云如此则济矣以尚书开懐见待略无疑忌是以尽布腹心不敢有隠事讫备奏上大悦曰卿可谓専对之才矣二年九月除吏部侍郎公久贰天官尽公革弊不遗余力乞将堂除架阁以下归部以开公道以清中书右选必候呈试方许参选免试恩例并不许用曾经堂除人及旧许压在部者请依次注拟以均寒素而待才能川广福建到任赏格轻重不等宜加裁抑以革宂滥选人有力者初任或并取京状有妨平进公请次任方许荐举改官条列铨试之禁甚密尝奏自入铨曹不敢苟简惟恐有负委任之意近惩数吏为之肃然上曰公生明卿既无私澄汰多矣公虽爱惜名器而持心近厚士夫受赐者众有蜀士数人当改秩而吏以微文沮格累嵗公立为申改有恩科得官而复衰病来赴铨量公慰藉周至或问之公曰一官姑以慰其蹉跎待次尚数年何忍沮之闻者感叹此皆本职大概若论思之际知无不言尝奏承平日久士风不振凡取人材当以气节为先论军政则乞遴选大将郡守申严艺祖阶级之法使分守益明一日又论四事一博访谙悉水利之人开震泽百渎以除壅塞二归正添差猥多难以赡养宜分给田庐以为两淮殿最三文武官欲换授者并试文艺四罢大学混补令方州于解试内取贡敷奏详蔚上曰似卿人材难得前后更无一人説卿尝论王安石及雱父子奸邪当罢从祀画像又乞崇奬直言谓人主能来天下之言则下情通下情通则君子有所恃小人有所畏近日襃赠魏掞之奬谕郑鉴足以风动天下监司郡守治状显著宜候任满召还或令因任过失苟非已甚且令镌降以责后效庶免数易之患宰执侍从嵗举边帅一人堂察奏闻且与边方差遣以储将帅之才又论唐取武士以八科不试孙呉之书欲仿其制止以步射步弩步枪步刀四事招兵号武士科中者与免丁役如齐之内政唐之府兵农隙教阅以次犒赏择其出众者为之长又请条具积欠钱物有名无实之数因行庆典咸赐蠲除寻遇高宗过南内宴赏坐出此奏两宫欢甚就宴降旨施行公前后四求外补上眷曲留求之愈力三年始得请十二月御批久典铨曹劳绩日着除敷文阁待制知池州时孝宗方以职名为重非有功不除公以简眷之深首得之四年三月赴镇临政勤敏寛猛相济布宣徳意询访利病以简静不扰为本而赏罚必行吏畏民爱奸盗为之屏迹理财节用久而充溢既补积逋又代贫民之税决讼如流吏不得预秋税受输多取于民公深疾之至是使输者自槩事既彻闻有防行之诸路増葺学校亲较诸生课程时加餽遗以勉之尝谓禁太严愚民抵冒者众尝获私茶其数甚多但籍其物而薄其罪官醖价亷味醇私酤不禁而自戢有邑令侵渔官帑止令备偿其人慙甚引去公曰锢人圣世不忍为也大军分屯下车大阅以钱三百万犒之军士欢服营垒取水囘远为创大池以便汲者百废具举兵民安之五年冬诏郡政修举实恵及民陞龙图阁待制民为立生祠六年春移知湖州挽留者系道不絶在池阳与监司互乞囘避防有言者到任三日而罢凡四任提举江州太平兴国宫初递卒汪青私啓递筒实以匿名书至彻宸聴狱成具奏公因言事闗边徼此而不惩恐有甚于此者上深以为然遂处极典八年台评以为疑公坐镌职十三年高宗八十之庆尽复旧职十四年属疾寖剧自言厄运方迫必不可为却药不进求致其事四月甲戍薨于寓舎公自持橐之年年劳赏格不用者二十余年故官止承议郎爵高密县开国伯食邑七百户遗奏闻特赠四官官其家二人娶钱氏朝议大夫亿年之女封硕人先公一年卒子四人长幼亡次端承事郎知平江府常熟县丞次端承奉郎后公十五年卒次竴修职郎新吉州永丰县主簿女三长适迪功郎前温州司法参军辛劝次适修职郎监嘉兴府澉浦镇税曾晏次适承事郎知滁州清流县魏岘孙男七槩棨棐梁防杲棠女二尚幼硕人葬县之阳堂乡同奥之原通奉墓侧六月乙酉诸孤奉公之丧合焉公事亲尽孝居丧哀礼俱至先以通奉遗泽逊与长兄之子靖次兄以疾废又无后公经纪其家取从子竦为之嗣先以世赏及之崇笃外家养从母终身事乳母尤谨亲故有以缓急告者力周之孤忠亮直无所附离名公前辈多知己者不縁介绍自结主知器业蚤就年几五十始有朝绩乾道末年一嵗几于九迁入从出藩睿简罙厚人谓枋用而遽退闲居鄞十年夷然不以得丧芥蔕与太师史公丞相魏公尚书汪公为真率之集侨居僧坊仅芘风雨自号曰梅堂号燕坐曰意足曰乐静聚书万卷手不停披持身玉洁表里无异望之俨然即之甚和无贵贱疏戚均为尽礼愈贵愈谦俭素不啻寒士杜门寂寂郡邑几于相忘凝尘满席处之淡如暇日幅巾萧散猝遇之不知其为甘泉旧徳也字有楷法水墨积习出入率更公权之间尺牍为人藏弆告身书名端重劲正见者敬之学有原本文有体要表章雅健追配前人尤喜论治道古今典章无不该贯论事剀切通畅能动人主之聴诗律酷似唐人杜诗韩笔深造精诣刘白之作诵习无遗不为艰深奇涩之言矫激崖异之行貌若介而有容交虽淡而能久位既通显専以荐士为己任片善必欲扬之使达所举至多皆知名之彦有至公辅者文集十卷奏议二卷梅堂杂志五卷史评五卷及庙议诸书藏于家晚犹取厯朝实録纂提纲目当世之志未衰也遗令诸子友悌守家法治塟以时亲戚之贫者廪给之或请祷曰吾素不欺无事于此呜呼公之所存可知也矣铭曰
　　艺祖造邦功冠万世庙立四亲如汉如魏庙曰太祖尊无二工室居第一祫则东向昔在五朝四亲未祧开基之主列穆与昭犹虚东向以俟后世既祧而复熙宁横议羣公争论百有余年惟公会稡集其大全神尧兴唐封始于虎陈京抗论为唐太祖公之为力倍过于京惜议之行不见其成孝宗圣明惟贤是柬问公安在何见之晚乾道末年几于九迁入从出藩声望赫然建明非一庙议为大自公发之礼正昭代惟兹大端足以不朽在天之灵其昌厥后我作斯铭不显幽光岩岩丰碑以贲其藏



　　攻媿集卷九十八
　　钦定四库全书
　　攻媿集卷九十九
　　宋　楼钥　撰
　　志铭
　　端明殿学士致仕赠资政殿学士黄公墓志铭
　　公讳裳字文叔其先岀江夏唐晚徙梓之安泰六世祖曰文友者寳元康定间发粟赈梓剑阆三州饥民所活万计朝廷特官之文友生阜阜生生楰是为公祖壻何氏始籍隆庆之普成考安中居县东郊顾公齿长恐无所见闻悉捐旧产居邑中不治他事笃于教子母郑氏绳之加严公未冠刻励激昻登乾道五年进士第调阆州新井尉未赴罹外艰邑子从授业公语以经义又为之讲解其后学益诣悉焚其稿服阕授巴州通江尉三年杜门潜究经传出入古今黙而精思或达旦不寐人与语若无闻然于是剖微析幽宏深四达文词明畅动中律度始时人传其诗不知其学已成非复前日文叔矣总领赵公公说闻其名俾诸子从之游赖其束脩葬父祖及其诸父两世九丧已而奉太夫人游青城无为诸山率赋诗以寄意其纯孝幽尚有古风于世澹如也后总领李公蘩复招以往时边民苦和籴实不得一钱吏且督输旁午汉中尤以为病公作汉中行以讽与李公意合力奏罢之民大恱公又作罢籴行至今歌之公将之官经纪其昆弟亲族之家而后行放满用举主闗陞为兴元府录事参军能以情求狱脱冤死伸无告甚众终不讯一囚用举主当改秩制帅留公正荐五士公为之首召对论蜀兵民大计曰蜀中民贫兵困极矣臣愚其故有二恨焉闗外四州边于敌境势便地饶兵火之余田莱多荒不用屯田积谷之防乃民以养兵嵗月既深兵民俱困此一恨也边民仰给外府米运率指沿江若稍分边屯使就食诸郡外计费省今千里漕粟商因为利几以三石而致一石名为养兵十万实养三十万人兵困民穷职此之由此二恨也今屯田积谷势已难行分兵就粮事犹可及孝宗下其说卒不果行次论常平赈济其略曰古人救荒良法不过常平义仓见今官司岂无桩积以一州言之则少以一路计之则多水旱之灾决不常有不幸而有决不同时苟甲乙相推逓相赈救则丰凶迭用可以无穷以此救荒似为良防又论闗外义士人材骁劲缓急可使往年师出秦州鼓噪先登官军坐视不救遂皆防没自今苟遇调发宜令主将自作一军专攻守之谋任成败之责明日除国子录未几太夫人不幸宰相以阙官进拟孝宗怪问黄裳何在因奏其故特赐钱七十万甫除丧而趣召既至太上已登极公谓守成之主要在恢张志度为先因论大利害凡数千言大畧以为古人论创业守成中兴谓之三难今陛下虽当守成之时而实任中兴之责守成之道必有能为陛下言之者若夫中兴规模则与守成不同出攻入守当据利便之势不可不定行都富国强兵当求功利之实不可不课吏治捍内御外当有缓急之备不可不立重镇因论都建康有五利天下大势终在建康及言方今官虽具而职实不修一当立品式以课其功二当计资攷以久其任既建都邑课官吏根本固矣则又据要地立名城环大兵以守之分大臣以镇之今呉蜀绵亘万里虽号为重镇宿师之地受兵之处率三年一易仅同列郡所谓国之藩篱门户者固当若是耶陛下即位之始所与共济中兴者宰相也陛下主其谋宰相任其责用之则勿疑疑之则勿用苟轻用之于始必轻弃之于终别奏国方有大雠大耻大害大忧而为人臣子乃狃于无事忽然忘之此风之成已非一日其要在陛下笃于躬行以感愧之而已矣又上奏曰今日之最弊兵多而食少一也吏多而官少二也变而通之惟当省兵省吏臣以为守备不阙则战兵可省窃谓沿边郡守宜悉除用武臣付以民兵责以军政无事则耕有事则守如此则藩篱固而边备实省兵之説始可言矣以民兵守虽多而无养兵之费以官军战虽少而有可用之实官军之食可以少増吾民之赋可以渐减岂非至计乎若夫省官之说则当以理论之纵有怨咨寜无曲直夫实边备则可以省兵执事理则可以省吏使即日行之其效犹将在十年之后苟又不然兵日以众吏日以多他时虽欲逃怨于目前嫁祸于后日不可得矣公在忧中益熟观天下大势至陛对其言条达明切太上异之于是始被简记除太学博士不敷月改秘书郎又旬日亲擢公为嘉王府翊善曰黄裳善论事必能开益皇子公感主知遂以辅导为己任前后凡五年规切讽諌之语无虗日前朝号为能直言如姚坦辈皆所不及后来诸贤讲贯切劘亦皆自公发之公讲春秋初及王正月曰周之王即今之帝也王不能号令诸侯则王不足以为王帝不能统御郡镇则帝不足以为帝今之郡镇即古之诸侯也周之王惟其不能号令诸侯故春秋必书王正月所以一诸侯之正朔也今天下境土比祖宗时不能十之四然犹连跨呉蜀荆广闽越二百州兵与民分任任吾民者二百州也任吾兵者九都统也中兴以来三圣相授苟惟不能统御则何以服之上曰何谓九都统公曰唐太宗年十八起义兵平祸乱今大王年既过之而国家九都统之说岂容不知然则是可不汲汲于学乎公性真率而语疏达上大感悟恨得公晚及讲郑伯克段于鄢公曰段骄而有过郑伯乃以兵取胜使大王如郑伯之有段宜如何处之上思良久公曰大王独不见孟子载舜之事乎象舜弟也舜封之有庳不及以政凡亲亲之道但当富贵之不可使之预政事此舜与郑伯之得失也上曰善公因事啓发大率类此他日有东宫旧人除带御器械诣王府谒谢上接之重轻中节左右咸大惊退以告公公翌日讲左氏礼有等衰因问上曰昨日闻大王待某人正得等衰之说有之乎上曰有之人不可无学前日临事胸中即有区处如有人在心腹间商度也公大喜曰大王之学正当见之处事今日等衰之说即是意也公大抵即某事则以某书言举某书则以某事合虽所泛论亦必曰前日某书云云或上所未喻又曰某日某书云云上意益向因作八图以献曰太极曰三才正性曰天文曰地理曰王霸学术曰九流学术曰帝王绍运而终之以百官文武各述其大防陈之可谓该尽而宏逺矣公每曰为学之道要当体之于身本之于心大王宜以心为严师于王心有一毫不安者皆所不可为也凡上所行有一善必诱掖称赞俾日进不已否则尽言无所讳上谓人曰黄翊善言语亦难堪惟我则能受之每至丧败危亡之事无不为上精言之上必倾听上尝侍宴宫中从容诵酒诰语太上喜曰翊善之功也一日轮对劝太上曰陛下有五美三戒何谓五美曰仁曰诚曰明曰公曰防公各指事如此如此曰此陛下之五美也何谓三戒曰立规模崇俭徳受忠言时太上意主安静之说因循寝怠而用度赐予过多忠鲠之士相踵去国故以讽焉后命接伴金使因通两国名讳而髙宗犹称帝名公曰髙宗祔庙已久乃不称庙讳前实失之安可不改乎令典仪通意使者难之公曰前乎此在二十七朔之内故未遑及今已即吉当互传庙讳往返数四来使语塞然卒以前例不果从公还奏曰臣以理诘之其辞已顺事关国体后遣使人当力议改正太上纳其说绍熙二年二月雷雪交作公具封事其畧曰谨按易帝出乎震震为雷君象也震本坤体阳自外来交之有动乎情欲之象是以圣人于六十四卦之中凡涉震体者取义尤严在复则曰雷在地中先王以至日闭闗欲其复之静也在随则曰泽中有雷君子以向晦入宴息欲其居之安也在颐则曰山下有雷君子以慎言语节饮食欲其养之正也复之静昼不可以郑声挠之居之安夜不可以欲心荡之养之正食不可以防酒乱之夫人主起居动息人虽不知而天则知之变异之来岂容掩覆震之象曰洊雷震君子以恐惧修省修省云者谓省己之私也岂时政之谓哉公疏特切深皆人所难言者时求言之诏及舘职郎省而不及公不果上四月擢起居舍人未几疮发于背告满百日甫出即直前奏事曰唐太宗最重魏征一旦至欲杀之凡人主私心非必如好色好货之类然后谓之私也事苟不出于公而执以己见皆私也私心既生则以諌者为病必求有以胜之胜心既生则以諌者为仇必求有以逐之因私心而生胜心因胜心而生忿心是三物者为之蔽虽以太宗之于征犹不免况其他乎陛下即位以来台諌之臣不得其职而去者几七八辈陛下亦知三蔽之所以然乎且如陛下之待某人本不甚厚徒以台諌攻之愈甚故陛下庇之愈力陛下之本心亦忽不自知其如此也望陛下静察吾心勿使有秋毫之私此心既公无所偏系则闻台諌之言必从何由以胜心临之待台谏之情必厚何由以忿心加之乎公久侍王邸一再迁官兼翊善如故见上为学日益因诞日作浑天仪舆地图以献皆以木为之因为歌诗勉上进学如天之运行而不息及念祖宗郡国大半陷为贼区乃王心所宜感愤者观公之志凡可以动悟王意者无不为也居数月除中书舍人制词坦明人多传诵公既擢禁从念国家日忘武备势寖削弱复劝太上以右武为事曰寿皇在位三十年待遇武臣拊循士卒恩意深厚三军之士至今言者无不感激恨天下无事不得效死以报君父愿陛下勿替此意又谓权拨鄂渚兵一二万人分屯襄汉张形势以备敌公心之素所存者然也天下方恬于宴安公防无所施用都人比嵗日夜望车驾之出哗言纷纷公奏疏极论自今宜五日一朝以解中外之谤一疏之中凡六七致意焉寻除给事中同知贡举未几除侍讲公在琐闼甫一月封駮之章无虑数十上贵戚宦寺一限以法最后指侍臣进用不当缴论甚切翌日迁公兵部侍郎公不受命坚乞去久之王邸奏乞留公遂除显谟阁待制専为翊善公始就职未几疮复作转甚连丐去不许病稍差又上封事请车驾即日过两宫言极苦寻复除公侍讲引对便坐又为太上力言父子天性陛下于重华不应有他疑太上徐劳公曰近见嘉王学问殊进应对议论益非前日比皆卿力也公曰臣伎止此朱熹四十年学问陛下宜收召使备僚属且言王初就傅蜀士杨辅刘光祖相继在选可复充学官以广王之闻见太上悉嘉纳时太上久不过宫中外莫喻其故侍从同班抗论不已孝宗不豫中外忧危事势益急转臣交口谏不聴公复抗声切谏至号泣随之宫门闭掩涕而出公自是疮复作连章请外又请归田里书再上不报即移疾闗外待命兼旬闻孝宗遗诏亟入临疮遂大作上即位公病不能朝再除给事中上语辅臣此黄裳旧官宜改拟他职明日以权礼部尚书进上曰独不可真尚书乎且令兼侍读上意即欲大用数问公疾如何公力疾入谢出一奏谆谆数千言备极忠爱大略谓书传所载前古人君如尧舜禹汤文武寿皆百余嵗在位之日多至五六十年而其所为之事自少至老只如一日至于后世之主享国之日率多不久其间如汉武帝梁武帝唐明皇此三君者得年稍高在位稍久而其平生所为是非美恶如出两人治乱安危亦全相反此非他故由其持心之一与不一也持心一则始终如一否则有始而无终陛下今日正如涉大川行万里固未知登岸税驾之期臣请略举已行之事谕之且陛下新即大位初临万几虚心忘我委任大臣政出中书万事坐理此正得人君好要之道使大臣得人常如今日则陛下虽终身守之可也臣恐数年之后陛下应酬日熟聪明日新亦欲出意作为躬亲聴防左右迎合之徒窃窥圣意因而献説谓陛下委任大臣意非不善然事皆决于外庭权不归于人主日积月累恐成乱阶陛下闻之能不介然于心乎臣恐是时委任大臣不能如今日矣若不委任大臣必须借助左右小人得志何所不为隂窃主权潜移上意引用邪党残害忠良其为祸患何所不至乎臣之所忧者此也陛下深鉴近奬用台谏每有弹劾无不聴从善恶区分纲纪振立此正得祖宗设官之意使台谏得人常如今日则陛下虽终身守之可也然臣恐自今以徃台谏之言日闗圣聴或斥小人之过使陛下欲用之而不能或暴近习之罪使陛下欲亲之而不可所言滋多不能无厌厌心既生不能无怒左右迎合之徒窃窥圣意因而献説谓陛下奬用台谏本以革弊然台谏得志遂使人主不能自由陛下闻之能不怫然于心乎臣恐是时奬用台諌亦不能如今日矣夫朝廷所恃以分别善恶使君子小人不相侵乱者専在台谏陛下苟厌其多言不复聴用则为台諌者咋舌闭口无所论列君子日退小人日进而天下乱矣臣之所忧者此也此二事者朝政之大者也若自其切于陛下之身者言之又有大者焉因条举曰陛下笃于孝爱如是勤于学问如是薄于嗜好如是然臣亦恐陛下自不能保其常如今日也又曰天下之事不可胜言也人君之忧不可胜计也姑自臣所言数事思之其可忧者已如此其众而臣安得不以为忧乎昔唐太宗老于世故在位日久魏征犹以十渐戒之一谓其渐不寡欲二谓其渐不爱民三谓其渐不利物四谓其渐疎君子五谓其渐贵异物六谓其渐疑大臣七谓其渐好畋猎八谓其渐轻臣下九谓其渐倦朝政十谓其渐忽水旱使征生于今时其所以为陛下忧者又当如何夫心者动物易纵难收人主之心又与常人不同溺于富贵放于安逸朝善暮恶固不可保陛下欲求所以持心之説臣请终言之自古及今有治则有乱有安则有危有存则有亡使人主之心常知乱知危知亡则又岂肯须臾自放于安逸之地书曰予临兆民凛乎若朽索之驭六马又曰栗栗危惧若将陨于深渊又曰心之忧危若蹈虎尾此圣人持心之法也世岂有驭六马临深渊蹈虎尾而安危存亡之念不闗于心者乎凡首末皆主此意公絶笔之作也明日上复召公移坐与语从容良久后数日有旨充明堂礼顿使公疾寖羸不复可出时时独语曰五年之功无使一日壊之度吾必不可为矣后之君子必有能任其责者葢忧之深也公连三嵗病疮至是以积忧故疮虽损而他疾乘之九月二十四日卒不起方疾亟命子弟秉笔口占遗表大抵不异前奏意曰陛下好为之上大惊诧伤悼即日批出除公端明殿学士致仕他恩礼悉依执政朝廷上下闻公死皆抚手相吊以为国之不幸也丞相为上言至泣下不能已遂赠公资政殿学士所以赙防之加厚公寛简乐易不为拘拘平时于利害是非若不经意至忠义所激奋然忘身每论事人主前其气平其辞切其事核其理尽人但见其发于造次若天机之自然不知其燕居深念索之精而见之切也为人喜思虑乐辛勤而对客輙懽然言笑终日饮酒无算其为学耻一物之不知苟一家言无不与之交而究其説推贤奬善悯孤恤贫葢出天性外内仅书一十攷积官至朝请郎公娶苏氏继王氏王氏既丧又连失二孙每语人曰富贵真博祸之具也既病客视公公嘻笑曰仆甚爱田间与耕夫为伍此时稻芋蓊然豆飰藜羮山中之乐真无央也倘得乞骸骨以归足矣呜呼公之立朝终始大节如此朝野望公即预大政而天遽夺之寿止四十有九惜哉皇考赠承议郎母妻皆赠硕人一子瑾承务郎女二人许适进士何镗前进士何伯巽钥与公同在后省年余相与甚厚抵掌谈世故言议多合各诵所闻终日不倦地相去万里而肝胆相照倾倒无不尽尝笑谓钥曰前后得制词数篇皆出君手思有以报未能也尚忍言之左史刘公光祖状公之行瑾以请铭于钥因尽得诵公遗文高处殆不可及平处亦自有一种风气至论事之书明白洞达夫入而能知之若其剀切精忠忧深而思远抚卷三叹使人流涕而不自已也惟左史之作文实事覈敬俾载于石而系之以铭铭曰井络之区为东西川钟秀在人名士出焉有卿有云有武有渊三苏诸范踵登英躔岩岩剑门山险地偏势连闗陇秀气弗宣涉厯千载扶舆蜿蟺万山之中乃生斯贤英特雄迈高视八埏辅以学力穷探本源移孝为忠立朝卓然大放厥辞亹亹百篇惟我慈皇识之最先俾侍嗣圣设职惟専官虽屡进职终不迁公能尽忠左右累年引经据古指事陈前义所当为执之弥坚死生祸福咸委于天神防气合奉以周旋夹日以飞入侍细旃将降大任忽焉登仙上心震悼恩贲九泉炳炳八图今寘经筵殄瘁之悲心折涕涟呜呼余尝评之先见如吕中丞勇决如范蜀公敢言如苏文忠葢司马公自以为不及者公或过之而皆得其全呜呼尚何言哉惟知公之深者然后以余为知言
　　朝议大夫秘阁修撰致仕王公墓志铭
　　绍兴七年有旨王勲召赴行在所三十二年有旨王正已不畏强御节槩可称三省详加访问其人如在可与甄録寻召赴行在二人葢父子也先是公之父知湖州长兴县有治声髙宗皇帝以广南舶政大弊命二府大臣择士人修洁者为之枢密沈公与求参政陈公与义俱以为荐既对擢提举市舶果以清裁著名嵗大疫夫妇继殁贾胡哀之率钱二百万为赙公时才冠固却之且曰吾父以亷直闻吾虽贫旅犹能负丧以归不媿亷叔度也闻者叹服以为有是父而有是子公在海陵当孝宗皇帝厉精之初既有访问之宠至淳熙元年诏求亷吏以励末俗丞相叶公衡方在政府以公辞赙事为称首又复召用呜呼人亦有言亷者士大夫之所当为古者在位皆节俭正直故不以亷称然攷之周礼天官小宰以聴官府之六计弊羣吏之治一曰亷善二曰亷能三曰亷敬四曰亷正五曰亷能六曰亷辨説者曰弊断也既断以六事又以亷为本然则成周盛时亦以亷为难而况亷耻道丧之久惟王氏仍父子以亷显父不究于用而子卒为世名卿皆自此发之盛哉公旧名上字从小从真下字言以避孝宗嫌名改焉字伯仁父旧字正之至今以旧字行其先桐庐人六世祖仁镐仕呉越为明州衙推因家于鄞之桃源曾祖説以学行为乡里所宗师实五先生之一也以季子宗正少卿珩赠银青光禄大夫祖玩赠朝奉郎父提举也终左朝散郎赠金紫光禄大夫母蔡氏元氏薛氏赠武陵永寜普宁郡夫人公蔡出也事后母尤谨幼警悟少长益嗜书史既免丧首以金紫遗泽奏长弟少卿尚无恙自欲任公又请与季弟必欲自取世科少卿谕勉再三始授将仕郎既而幡然曰仕行吾志不负所学足矣何必尔遂不复事举业而与信州王使君从相与通经攷古务为有用至今二王为桃源之望焉为洪州丰城县主簿漕檄部纲方诣台受要束使者却谒叱铃下卒迫遣公不胜愤遽乞休致遂遭重劾公处之如平时使者罢乃免帅以公易理官有寓公为时相姻之先与一富民有他憾会冢舍失瑞香花以疑似诬之逮系郡狱讽公文致其罪公证其无他又忤帅意竟称疾而去游宦之始所立已然归而攻苦食淡左图右书饘粥几不继泊如也又二年始授婺州司法参军诏举县令会稽郡王史公浩为司封郎以公姓名进知泰州海陵县张忠献公浚募万弩手官吏畏怖奔走恐后公独以邑民方脱兵火之酷募既难从聚亦无用陈利害以献旁观为之股栗公亦谒告以俟忠献以书逊谢慰勉安职人始服公有守而叹忠献之乐善也隆兴改元正月对拱殿上意向纳改宣教郎干办行在诸军粮料院乾道二年诏荐监司郡守丞相魏公杞在琐闼荐对祥曦殿权司农寺主簿知江隂军在任得旨沿江郡籍民为兵防江守城为大军声援公抗疏列上徒扰良民无益备御者七条且言旧尝为山水寨骚动两淮竞进图册谓得胜兵数十万完顔亮深入乃无一人为用敌退起焚官寺声言欲烧弃山水寨案牍以絶后害此最深切着明者公以此罢而他郡亦徒扰如公言起知饶州改严州复改饶州以事忤宪司劾罢主管台州崇道观以叶丞相之荐除尚书吏部员外郎权右司郎官遂为真叶公去国公亦遭论再奉祠除严州改婺州内引奏事尤加襃纳至漏下数刻治婺数月改荆湖北路转运判官移知湖州未半年罢而版曹以一全年逋欠奏公鑴两秩不辩也又为外祠除广南西路转运判官议臣请行客贩钞盐荐浙西帅属胡庭直至二广议可否公首贻书于胡又奏其事胡还朝尽变前説议臣亦駮公所陈金字牌踵至必欲施行公不为屈复辩析甚苦大略谓西路官卖诚非盐法之善然科折有弊尚可禁止若客钞有亏无法可救漕计立见空匮诸郡取办势必不胜弊而又变矣臣去替不远计任内决可支吾岂以利害不及身遂为诡随以欺陛下移公漕湖南而议臣帅桂林以庭直代公且领盐事行其説庭直身受其弊以忧死既而公私告乏民不聊生孝宗闻之震怒议臣坐严谴而法果变矣为江西提刑易节江东未到改运判又移淮南以职事修举直宝文阁江东运判俄除左司迁中书门下省检正诸房公事借礼部尚书接送伴金国贺正旦使正使者之非仪折傧者之踞肆无不耸服太上皇帝践阼赐金紫迁宗正少卿自以任子不当预玉牒史事力辞改太府卿丐外除秘阁修撰江东提刑俄改浙西以未疾求归主管建宁府武夷山冲祐观既再任绍熙五年八月乞致其事十月以今上覃恩转朝议大夫庆元二年三月二日属疾却药不进翌日终于正寝享年七十有八娶楼氏徽猷阁直学士赠少师之季女封宜人先七年卒赠防人子男五人汲洌涣皆蚤世泽文林郎监绍兴府都税务潜登仕郎洌出继少卿为曽孙女六人文林郎镇江府金坛县丞延平陈大应武节郎閤门舎人开封朱年同郡楼錝将仕郎延平陈仲绂宣教郎新提领建康府户部赡军酒库所干办公事广汉张忠恕其壻也一幼亡今惟朱氏楼氏二女在孙男八颐之颙之额之显之頔之颉之颖之颢之先一年颙之卒孙女五长适同郡楼涤次适毘陵张篪余未行曾孙男四惟贤惟寅惟明惟清女三俱幼诸孙以五月丙申奉公之丧合于恭人之墓是为午岭之原公资不凡而自力于学多识前言徃行晓畅事理立身立朝所守一定不可囘夺尤安义命置祸福于度外始则不畏上官之严久益自强虽压以大君之命亦固执而明辩之仕以此多龃龉上下既信服亦以此踣而复振云平生惟是之行视人所难揆以古道谓彼亦人也吾何为不可人骇其不易而自处恬然亦不以此干名于时广东一节有孙伟竒甫者知名士自号七泽老渔作蒋周翰传具载始末公尝刻于金紫碑隂以彰先徳而削去辞赙数十言则公岂干名者耶未尝求合于人而当世大贤相知甚众孝宗擢公于下僚奬待尤渥漕淮南时或言镇江军帅张诏不法几中深文特命公竟其事公为辩明止坐薄责前此监司未有越所部而治事者眷倚之意可知然中外践敭终不得一登禁近非命耶身退之后闻朝论欲再起之笑曰少欲挂衣冠老乃强吾顔以进耶风力素高晚而益严絶不可干以私剖符数郡持节几半东南所至无聚敛之政省鞭扑之苛不徒以文法临賔属而有父兄教子弟之意荐举必公按刺至寡而端毅简黙望风畏之及其即之也温洞见肺腑一善可取口之不置臭味苟同忘年忘辈行与之倾倒风流韵度如晋宋名胜又使人意也消藏书至二万巻手抄为多号酌古居士又以名其堂诗文似其为人少嗜山谷诗造诣已深为紫微王公洋所击赏晚又以杜少陵苏长公为标准石湖参政范公成大见公近诗唶曰不惟把降幡殆将焚笔砚矣有文集若干卷藏于家始孤抚养弟妺妺得所归二弟教之有成正功今为蕲州正民倅天邑钥不肖晚出以威姑之故辱在亲党省事以来防诲予特异比防朝行闻公林泉甚适梦寐欲侍巾屦归而相得愈欢以为不负我所期也剧谈痛饮或连日不倦人之云亡有识共叹岂钥一夫之私哭之以诗曰槁梧谁共语空防伯牙弦呜呼尚忍铭公也哉铭曰
　　士为民瞻莫先于亷惟公父子持身特严父不究用子以是显终始一节百行俱善皇皇孝宗知公最深视公之心如日斯临风裁日高誉望日伟三仕三已踣而复起毅焉而和介焉而通老成典刑今孰逾公人惜公归公自谓晚一丘一壑徃而不返我铭斯阡匪哭其私繄尔后人尚其似之




</div>
    <div class="pagination">
<a href="攻媿集_page72.html">上一页</a><span>...</span><a href="攻媿集_page68.html">68</a><a href="攻媿集_page69.html">69</a><a href="攻媿集_page70.html">70</a><a href="攻媿集_page71.html">71</a><a href="攻媿集_page72.html">72</a><span class="current-page">73</span><a href="攻媿集_page74.html">74</a><a href="攻媿集_page75.html">75</a><a href="攻媿集_page76.html">76</a><a href="攻媿集_page77.html">77</a><a href="攻媿集_page78.html">78</a><a href="攻媿集_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
