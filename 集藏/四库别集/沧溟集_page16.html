<!DOCTYPE html>
<html>
<head>
    <meta charset="UTF-8">
    <title>沧溟集 - 第 16 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>沧溟集 - 第 16 页/共 39 页</h1>
    <div class="content">　　闻君雨雪到青州春尽鸿书未可求莫问弹冠千载事徒令把袂故人愁浮云万里中原色落日孤城大海流自昔风尘驱傲吏还能伏枕向清秋
　　其三
　　紫塞春风散羽书使君髙枕见离居人间不识胡名马门下犹传海大鱼开府少阳还气色登台东岳复何如遥知醉后吴歌发落日萧条薄望诸
　　其四
　　不尽青山带落晖美人何处送将归城边渑水寒如酒马首浮云曳作衣春到他乡还健食时危薄宦岂雄飞自从二子中原别囘首风尘万事违
　　上郡【二首】
　　髙城窈窕四山开西北浮云睥睨回鼓角疑从天外落轺车真自日边来防胡尚借秦人策射石犹传汉吏才闻道朝廷思猛士羽书飞过赫连台
　　其二
　　叱驭何来絶塞游独看山色向新秋人家渐出层厓树客路髙盘断壑流朔气忽随风雨至孤城长傍夕阳愁五原子弟轻烽火马上谈经半白头
　　元美望海见寄
　　白云东望十洲开苦忆虚作赋才大壑秋阴生蜃气扶桑日色照楼台波涛汉使乗槎过风雨秦王防石来纵有三山何可到不如相见且衔杯
　　酬顺甫见寄
　　仙郎春思满漳河天上双鱼寄楚歌自隔青云知己尽谁言白雪和人多山城薄曙轺车发幕府先秋羽檄过磬折路傍君不见漆园为吏傲如何
　　人日荅汝思
　　浊酒初开栢叶新醉来髙枕任风尘十年闗塞愁中客此日江湖病里人青镜欲催潘鬓改防花空翦汉宫春即今万事抽簪外唯有浮云傍角巾
　　再寄元美【二首】
　　黄金台馆郁苍苍游子髙秋总断肠万里浮云生渤海千山朔气压渔阳风尘不老江湖色宫阙新悬日月光安得与君燕市里和歌长在酒人傍
　　其二
　　中丞辽海罢登坛公子红顔复挂冠自有绨袍怜范叔谁从长铗见冯驩上书北阙风云壮洒泪西山雨雪寒憔悴尽堪知国士相逢应作少年看
　　寄汝思
　　髙秋诸将欲横行蓟北先开细柳营万里旌旗连杀气千山鼔角动边声指挥士马中原合谈笑风尘瀚海清此日汉军俱望幸满朝应重亚夫名
　　送歴城李明府入计
　　春生仙令鹔鹴袍风雪褰帷拥佩刀忽忆鸣珂双阙迥翻然飞舄五云髙朝堂不改燕山色计吏宁分汉主劳为政只今多异迹须知帝力到秋毫
　　题少方伯徐公明月轩【三首】
　　傲吏髙斋海岱开长留明月照池台白云湖上秋何处鸿鴈樽前客自来寒色玉壶堪徙倚流光华髪与徘徊西园诸子俱能赋独让应徐邺下才
　　其二
　　应怜明月满长安永夜凭轩万里看秋水乍疑湖外合白云犹似署中寒绕枝乌鹊星霜色一曲闗山道路难此兴庾公曾不浅南楼参佐几人欢
　　其三
　　湖上风流画省新堪多明月少红尘长悬素魄衔金镜不减清光抱玉人当户云生屏自倚拂牀星动剑相亲看君如在扬雄宅搦管经合有神
　　送俞按察之湖广【二首】
　　襜帷十载使君东开府还当楚地雄江汉日髙天子气楼台秋敞大王风重瞻执法临台象自许论文见国工有客傥能鹦鹉赋莫令才子叹漂蓬
　　其二
　　揽辔江湖万里清使君三楚旧知名阳春不是寻常调明月堪偿十五城行省重臣推掌宪中原多事盛谈兵遥怜佐吏耽秋色不浅南楼庾亮情
　　送张直卿再迁三楚参政
　　谁言才子竟漂零十载功名满汉庭前后两曹推起草风流百粤让谈经重来方岳分荆楚此去江湖识嵗星明主赐环今日事武昌杨柳几囘青
　　元美以吴纱见惠作此谢之
　　西施浣纱江水中下机便入吴王宫忆昔红顔销白雪凄然素手弄秋风新裁薜茘忽无色更集芙蓉应未工知君赠我视缟带愿言不忘披裘翁
　　荅寄华从龙户曹
　　起草当年汉署才毘陵尺素为谁来山中鸿鴈三秋色江上浮云万里台总是风尘淹伏枕空将日月老衔杯清时仲蔚非无意谢客蓬蒿更不开
　　赠符台卿李伯承出使东藩【二首】
　　汉宫春色照兰台符节分曹右掖开司马长卿词客幸东方曼倩侍臣才海濵城阙浮槎下天上风云拥传来无那故人常伏枕论诗还为一衔杯
　　其二
　　春风紫禁日朝天帝宠东藩奉使年直省月临三殿出轺车星度九河悬绨袍忽动青云色华髪逾惊白雪篇莫道古人霄汉少如君侍从总堪怜
　　除夕
　　夜色萧条雪满庭唯应浊酒见漂零闗门忽散真人气沧海还髙处士星一自倦游谢客遂因移疾罢传经春风明日长安道依旧王孙草又青
　　杪秋登太华山絶顶【四首】
　　华顶苕荛四望开正逢萧瑟气悲哉黄河忽堕三峰下秋色遥从万里来北极风尘还郡国中原日月自楼台君王傥问仙人掌愿上芙蓉露一杯
　　其二
　　缥缈真探白帝宫三峰此日为谁雄苍龙半挂秦川雨石马长嘶汉苑风地敞中原秋色尽天开万里夕阳空平生突兀看人意容尔深知造化功
　　其三
　　太华髙临万里看中原秋色更漫漫振衣瀑布青云湿倚剑明星白日寒东走峰阴摇砥柱西来紫气属长安自怜防笔惊人在只尺天开谒帝难
　　其四
　　徙倚三峰峰上头萧条万里见髙秋莲花直扑青天色玉女常含白雪愁树杪云霾沙漠气岩前日晕汉江流停杯一啸千年事不拟人间说壮游



　　沧溟集巻八
　　钦定四库全书
　　沧溟集巻九　　　　　　明　李攀龙　撰七言律诗
　　殷太史正甫至自太山为赠
　　明堂天子昔登坛御道风流拥汉官海色迥临三观动春阴不散五松寒白云忽向封中出玉牒谁从箧里看此日满朝求禅草相如早晩入长安
　　又作此问正甫
　　上宫春色自何年阿阁神房几洞天囊里定携三秀草怀中曾拟四愁篇射牛汉迹今犹在系马吴门似杳然七十二家论祀典还朝可奏圣人前
　　送吴峻伯之楚
　　才子风流满禁林传经海岱主恩深诸生自纪衔鱼事千里谁知相马心王气日随江汉转方城春压洞庭阴怜君宦迹偏形胜四十参藩岂滞淫
　　送朱大中丞召拜少司空还朝【二首】
　　执宪登台海岱东衔恩入拜少司空长安近指回车日阊阖遥分曵履风北斗秋髙武署五云春满建章宫悬知鱼藻欢无极汉主从容问画熊
　　其二
　　八月仙槎海上行司空谒帝鳯凰城汉庭经术还髙第画省风流自列卿视草星辰堪动色按章朝野尽知名况逢麟阁多贤日非复当年折槛情
　　送崔中甫入对
　　才子乗春集帝京燕山宫阙五云生按图自动千金色射防还髙片玉名清问从容天下事朝廷经畧海方兵一时得意诸年少莫学终军浪请缨
　　寄赠汉阳杨明府
　　方城仙令日为群各把铜章百里分江汉至今称楚望风流何必减诸君东临黄鹤飞双舄西接兰台见五云早晚主恩夸羽猎满朝谁不荐雄文
　　赠李明府暂诣广川奉送景王之国
　　帝宠亲王出牧年逢迎东道借才贤郎官旧列星辰上朱邸新开日月边千乗旌旂分羽衞九河春色护楼船知君不废鸣琴兴应教还操桂树篇
　　和李明府春日驰恋庭闱之作
　　百里歌太岱东美人为政复谁同河阳县里花常满北海樽中酒不空制锦还看成丽句裁斑忽忆舞春风何妨问寝凭双舄拟送王乔入汉宫
　　酬朝城张明府和御史中丞苏丈秋兴见寄
　　闻君为县武城傍花里弦歌不下堂佳政日来多荐疏美名年少满词塲挥毫色动郎官宿托简光摇御史霜千载并传秋兴赋可知潘令在河阳
　　送刘侍御归台【四首】
　　使者乗秋入建章晓排阊阖侍君王绣衣忽动云霄色白简犹含海岱光自许风霜知列栢还将讽谏托长杨大东杼柚看如此况复征兵事朔方
　　其二
　　才子髙名八使中登车千里竞称雄西台入奏闻天语东海陈诗见国风伏柱久推三楚骏还朝争识五花骢极知未尽澄清意献纳犹堪宠汉宫
　　其三
　　兰台使者出长安风俗三齐揽辔看今日殿中武仗须君柱后惠文冠弹章气借山河壮执法秋临节钺寒傥值东封陪扈从旧游偏奉六龙欢
　　其四
　　绣斧东来按部年一时风裁万人传乌台髙傍黄图起青槖遥依紫极悬三殿直声推许国九河秋色送朝天正逢宣室斋居日羡尔持书捧御筵
　　送谢中丞还蜀【二首】
　　微垣法象切三台御史中丞宪府开参执庙堂刀笔吏兼提郡国羽林材烟尘部索临东夏节钺朝恩压外台直拟贼平荅明诏谁知投杼自天来
　　其二
　　元戎幕府檄书成袍鼔春风遂不鸣东观齐名推李杜西台独坐见澄清君王更寝中山箧谈笑堪销渤海兵暂去恐非髙卧日伫看安石起苍生
　　送冯汝言学宪之浙江【二首】
　　使者清秋拥汉槎五云囘首望京华传经南国推髙第执宪巾朝属世家紫气欲临沧海日防毫先动赤城霞还披綘帐延诸少为报西施剰浣纱
　　其二
　　儒臣奉诏外台居况复扬波海晏如门下美才收竹箭卧中髙士羡桐庐山川半入吴都赋风俗兼传越絶书始信工文官自达主恩垂老不曾疎
　　罗山甫自晋徂齐见困盐官暂诣京师防家南还遂有此赠
　　十载青云迹渐疎风尘作客意何如服车垂老偏知骥弹铗从工不为鱼游子千金堪买赋佳人五色漫裁书江南蓟北俱摇落那得樽前忆故庐
　　重送山甫
　　短髪萧萧日影孤清秋行色又皇都百钱杖厎犹悬否片刺怀中好在无老去它乡惟药物愁来佳句满江湖只言倒屣寻常事不是燕山旧酒徒
　　送何户曹之金陵
</div>
    <div class="pagination">
<a href="沧溟集_page15.html">上一页</a><span>...</span><a href="沧溟集_page11.html">11</a><a href="沧溟集_page12.html">12</a><a href="沧溟集_page13.html">13</a><a href="沧溟集_page14.html">14</a><a href="沧溟集_page15.html">15</a><span class="current-page">16</span><a href="沧溟集_page17.html">17</a><a href="沧溟集_page18.html">18</a><a href="沧溟集_page19.html">19</a><a href="沧溟集_page20.html">20</a><a href="沧溟集_page21.html">21</a><span>...</span><a href="沧溟集_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
