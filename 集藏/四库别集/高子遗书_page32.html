<!DOCTYPE html>
<html>
<head>
    <meta charset="UTF-8">
    <title>高子遗书 - 第 32 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>高子遗书 - 第 32 页/共 44 页</h1>
    <div class="content">　　○朱子性理吟序 

　　昔者子朱子尝取六经四子中要义约为韵语命曰性理吟以训其子芝老金川车公名振者受于其祖松坡公松坡得之五河李先生李得之双峯饶先生饶得之勉斋黄先生黄则亲承师授者也天顺中车公为常州府司理刻于常携其板归毁于火嘉靖中车公壻饶公名传者为汀州府司理刻于汀今年予访维城张公于武林得而珍之曰信非朱子不能作矣味之而愈旨研之而愈深终身所不能穷也昔明道先生尝欲为诗歌以训蒙士朱子此编岂成其志乎学者幼而诵之长而绎之载籍虽博要旨不离乎是以是求道如规矩设而不可欺以方圆南北辨而不可欺以燕越也夫因重梓之以广其传焉 
　　予欲重梓此编久矣而忽忽逾迈岁月今乃得吾姻家杨尔亮梓之尔亮而好此也亦度越时俗也哉予见张无垢作论语吟后人多继其响者大都以禅机说圣学面目不相似也学者于是编深味之始知圣人之学其时行物生之机跃然言意之表者不必求之于禅而民彝物则之正秩然矩度之中者不可朋之以禅也有兹刻而此意之流行天地间其不晦矣乎 

　　○程朱阙里志序 

　　自昔大圣贤之生必有同道共德者出于其地相与左右后先以明其学拨天下之乱而反之治吾夫子生尼山颜曾思三大贤非出其家即出其乡七十二弟子大抵鲁人为多至孟氏道益大明而近圣人之居又若是其甚也岂偶然之故与孟氏之后圣学不传千四百年重开于周子光大于程朱程夫子生洛朱夫子居闽人知三夫子洛闽相去之遥不知两姓之祖同出歙又同出黄墩之撮土也天地之气山川之灵锺为圣贤或发于一时一地或培其先世而发于异地异时葢上下千古不能几见然则黄墩者固千古灵异所锺而歙之最胜事也朱子而来四百余年未有表其事者表之自赵诚之先生始方定之先生继之而后歙侯刘公即地刱祠焉太学赵君某诚之先生孙也乃博考旁摉举凡有关三夫子者汇而志之使新安人士开卷见三夫子也志成以鲍公中素教征言攀龙攀龙何所知葢尝窃窥古今之槩矣三代而后圣王不作于是夫子出以六经治天下决是非定好恶使天下晓然知如是为经常之道越志者欲有所肆焉民得执常道以格之故乱臣贼子不旋踵诛夷生民之类不至糜烂而无遗余是六经者天之法律也顺之则生逆之则死天下所以治而无乱乱而即治者以六经在也然汉唐之间儒者溺训诂而传六经之糟粕佛氏言心性而乱六经之棈微传其糟粕者言理而不本之心乱其精微者言心而不本之理一则穷深极微而外于彝常日用一则彝常日用而不可知化穷神于是六经又敝而周程张朱五夫子者出五夫子出而后知六经者天理二字而巳天理者天然自有之理天得之为天地得之为地人得之为人者也无所增于圣无所减于凡无所升于古无所降于今者也诚者诚此敬者敬此格物者格此明此而后知俗儒之所蔽佛氏之所乱一膜而千里也人知程朱三夫子之黄墩亦知其学之黄墩乎岂惟三夫子千圣万贤之黄墩胥于是乎在尼山乎黄墩乎天地之气山川之灵锺为圣贤其生也有自其出也有为夫何为哉明此而巳矣 

　　○重刻诸儒语要序 

　　唐荆川先生辑诸儒语要十卷其六卷皆诸先生所自得语四卷则辨析同异而考亭之语为多吾友黄云翼读之而奋然起曰道在兹乎重刻于浙中而征言于不佞夫不佞则乌知道窃以善观圣人之道者观其学善观圣人之学者观其教善观圣人之所言者观其所不言观圣人而后乃知诸先生也夫圣人之忧患天下后世远矣故不难于自尽其心而难于尽众人之心不难于开一世人之心而难于稽万世人之心圣人知不学之害小而学术之害尤大不学之害害其身而学术之害害万世故能言而有所不敢言欲言而有所不敢尽钦钦然守先生之法文则先生之文礼则先王之礼圣人特示之博特示之约使万世之贤且智者有所裁而不敢恣其意愚不肖者有所循而得以殚其力如是而巳矣夫道人所自道也譬之适长安者圣人第示以至之之涂示以至之之具尔涂不辨不可得而至用不具不可得而至及其至则长安自见不以言而见也后之教者不然每侈言长安而学者亦宛若身亲其地然而心游千里身不越跬步也彼其侈言长安者夫岂非身至之者乎以为言涂与具非长安也乃不知徒言长安者之非真长安也夫然后知圣人之忧患天下后世之远故于其所不言而知其所言也斯义也由孔子而来惟周程张朱五先生得之自五先生外诸先生各有独至而学圣人者必以五先生为其辨涂之正具用之备也吾观圣人之教而知诸先生观诸先生之教而益知圣人甚哉教之关万世生人命脉也是以圣人视如河堤蚁穴知其必决而慎之 

　　○王文成公年谱序 

　　呜呼道之不明也支离于汉儒之训诂道之明也剖裂于朱陆之分明程子之表章大学也为初学入德之门今之人人自为大学也遂为聚讼之府何天下之多故也国朝自宏正以前天下之学出于一自嘉靖以来天下之学出于二出于一宗朱子也出于二王文成公之学行也朱子之说大学多本于二程文成学所得力葢深契于子静所由以二矣夫圣贤有外心以为学者乎又有遗物以为心者乎心非内也万物皆备于我矣物非外也糟穅煨烬无非教也夫然则物即理理即心而谓心理可析格物为外乎天下之道贞于一而所以害道者二高之则虚无寂灭卑之则功利词章朱子所谓其功倍于小学而无用其高过于大学而无实者也葢戒之严矣而谓朱子之学为词章乎善乎庄渠魏氏曰阳明有激而言也彼其见天下之獘于词章记诵而遂以为言之太详析之太精之过也而不知其獘也则未尝反而求之朱子之说矣当文成之身学者则巳有流入空虚为脱落新奇之论而文成亦悔之矣至于今乃益以虚见为实悟任情为率性易简之途误认而义利之界渐夷其獘也滋甚则亦未尝反而求之文成之说也良知乎夫乃文成所谓玩弄以负其知也乎高攀龙曰吾读谱而知文成之学有所从以入也其于象山旷世而相感也岂偶然之故哉时攀龙添注揭阳典史庄大夫致庵公以兹谱示而命攀龙为之言攀龙不敢而谓公之文章事业蔑以尚矣学士所相与研究公之学也故谨附其说如此焉 

　　○许敬庵先生语要序 

　　圣人言道未尝讳言无也曰上天之载无声无臭夫无声无臭者不可言言人伦庶物而巳圣人曰即此是道更别无道也夫曰即此是道更别无道者无之极也学者不察也天生蒸民有物有则是故典曰天序礼曰天秩命曰天命讨曰天讨是之谓天则非人所能与也以人与之为私而巳圣人之学物还其则而我无与焉万变在人实无一事也无之极也今之言无者异于是曰无善无恶夫谓无恶可矣谓无善何也善者性也无善是无性也吾以善为性彼以善为外也吾以性为即人伦即庶物彼以人伦庶物是善而非性也是岐体用岐本末岐内外岐精麤岐心迹而二之也圣人之道一以贯之是故言天下之至赜而不可恶也言天下之至动而不可乱也彼外善以为性故物曰外物穷事物之理曰徇外直欲一埽而无之不知心有未尽不可得而无也理有未穷心不可得而尽也今以私欲未净之心遽遣之使无其势必有所不能则不得不别为摄心之法外人伦庶物而用其心至于伦物之间知之不明处之不当居之不安将纷扰滋甚而欲其无也愈不可得矣是故以理为主顺而因之而不有者吾之所谓无也以理为障逆而埽之而不有者彼之所谓无也两者根宗少异而精神血脉顿若燕越背驰不可不察也德清许敬庵先生汲汲于拯其溺也其遗言具在吾友张维成周自淑先生之高第弟子也复揭先生要语刻之而征序于攀龙攀龙则何知道谓先生立言之正二君择言之精而集中无善无恶之辨最为吃紧故表而论著之以就正于二君就正于天下之有道者不知以为何如也 

　　○方本庵先生性善绎序 

　　名性曰善自孟子始吾征之孔子所成之性即所继之善也名善曰无自告子始吾无征焉竺干氏之说似之至阳明先生始以心体为无善无恶心体即性也今海内反其说而复之古者桐川方本庵先生吾邑顾泾阳先生也方先生谓天泉证道乃龙溪公之言托于阳明先生者也攀龙不敢知窃以阳明先生所为善非性善之善也何也彼谓有善有恶者意之动则是以善属之意也其所谓善第曰善念云而巳所谓无善第曰无念云而巳吾以善为性彼以善为念也吾以善自人生而静以上彼以善自五性感动而后也故曰非吾所谓性善之善也吾所谓善元也万物之所资始而资生也乌得而无之故无善之说不足以乱性而足以乱教善一而巳矣一之而一元万之而万行为物不二者也天下无无念之心患其不一于善耳一于善即性也今不念于善而念于无无亦念也若曰患其着焉着于善着于无一着也着善则拘着无则荡拘与荡之患倍蓰无算故圣人之教必使人格物物格而善明则有善而无着今惧其着至夷善于恶而无之人遂将视善如恶而去之大乱之道也故曰足以乱教此方先生所忧而性善绎所以作也善乎先生之言曰见为善色色皆善故能善天下国家见为空色色皆空不免空天下国家见之异则体之异体之异则用之异此毫牦千里之判也呜呼古之圣贤曰止善曰明善曰择善曰积善葢恳恳焉今以无之一字埽而空之非不教为善也既无之矣又使为之是无食而使食也人欲横流如河水建瓴而下语之为善千夫堤之而不足语之无善一夫决之而有余悲夫 

　　○王仪寰先生格物说小序 

　　大学在明新止格物者格知明新之至善处也故身心意知家国天下皆明新止之物也诚正修齐治平皆明新止之格也格者止也通也正也格物则随物察则物格则一以贯之格物必穷至极处物格则通彻无间而物各得其正矣天地间触目皆物日用间动念皆格一部大学皆格物也六经皆格物也孟子七篇更可作大学注疏何者以皆穷至其极见天理真面目也予尝以此语人罕有解其微者仪寰王先生格物说独得余心同然大学之旨庶几其明矣先生二府京口大得民和其以格致为治平乎自是而扬厯愈久益将以治平显格致乎嗟嗟圣人之学所以与佛氏异者以格物而致知也儒者之学每入于禅者以致知不在格物也致知而不在格物者自以为知之真而不知非物之则于是从心踰矩生心害政去至善远矣所系岂其微哉 

　　○点朱吟序 

　　启新钱先生之于易也葢四十年动静食息于其中矣当其精思力践之熟一旦豁然见夫圣人画干画以象天画坤画以象地合乾坤画以象人故夫卦之而八重之六十四皆天地象也皆人象也像其象焉之谓人不干不坤不震不巽不坎不离不艮不兑之谓匪人世人知易之为象不知象之为像是人与易二之也说易者自程朱两夫子而后先生谓再辟乾坤之门而发其蕴矣然象像之书行于世理深文奥学者至不能句罕有知其义者吾邑吴叔美诸君谋于攀龙曰岂可当先生而不得其道一闻于锡之士邪龙曰然于是迎先生说易东林先生欣然许之以十一月六日至又四日而日长至其夕相与饮酒而乐先生为诗示学者闭关之义一时从游士赓而成集先生既序而刻之攀龙复申其义曰夫关心关也其纷念为商旅其真宰为后商旅不行则内固后而省方则外驰阖乾坤之门而为关斯辟乾坤之户而为盛德大业三百八十四画一画绾之而先生闭关之义固象像之扃钥也 

　　○虞山书院商语序 

　　孔门高第弟子其在南方者独音子耳虞山故有文学书院俎豆之而毁于江陵相吊其墟者辄咨嗟叹恨以为是凤皇麒麟之栖峙于此是高山大川之镇浸于此而且如是后之人其何观焉瀛海耿侯来令兹邑朞年政通人和案牍直供其游刃而慨然念曰治世有大于人才者乎育才有外于教化者乎兴教兹土有舍其先贤而别有示之者乎于是重复书院羣邑之缙绅先生博士弟子讲习焉攀龙从泾阳先生报谒侯而适遘其会得闻侯深造自得之学得见诸先达抑抑之仪得研诸文学亹亹之论自幸以为不世之遇而泾阳先生于会中有相商之语侯且锓之木而欲攀龙为引语攀龙愚不肖无所知识窃见侯之标学道堂曰愿学孔子以为是此学之大准的也亦此时之大疑义也夫学者谁不学孔子自阳明先生提挈良知以来埽荡廓清之功大矣然后之袭其学者既非先生百年一出之人豪又非先生万死一生之学力往往掠其便以济其私人人自谓得孔子真面目而不知愈失其真精神攀龙少即疑之于是熟窥吾夫子见其贼乡愿诛鄙夫生夷齐死齐景席媚灶攻冉求至斤斤一泰山之旅若芥于目楔于口疾痛于身有不能忍者何也于季路再列成人于子贡三列士品总之不离本实者为是言仁至微密矣未尝离日用庸行即直指立达真体不过以近譬为方至戒巧令近木讷仁夷齐仁三仁昭昭揭象而示之又何也以夫子圣智发其慧辩岂别无神奇乃其自言信而好古好古敏求诗书执礼外例入不语罕言中又何也厚葬也以为薄视颜子为臣也而以为欺天即区区不正之席不正之割若水火之当吾前而不敢蹈又何也此圣人无行不与之教要非依仿比拟可得而不可不思其故攀龙参求于此非一日矣茫然未有见也但自见柔情凡念习气懈心交错而发以漓吾之真体故言未出诸口而愧巳集于心其何以发泾阳先生之意虽然吾见先生钦钦以小心为学奉孔圣之矩阐先儒之幽其言平实微婉令人于真念头发处默识本心默识莫之为而为之天至其言外之旨则穆然有深忧于世诗曰知我者谓我心忧不知我者谓我何求呜呼耿侯有真精神于世道者也其必有以知之矣异日者吾且就而求吾所愿学 

　　○桐川会续记序 【当道改鹤鸣书院】 

　　桐川会续记者何方明善先生教于桐川有桐川会记令子廷尉鲁岳公善继述之有续纪纪备矣其承先也笃其望后也切脉正而泽长百世不朽矣吾读公至善堂记更有味乎其言也夫非善不名至非至不名善至者无以加之之谓所谓极也格物者穷至其极处即至善也斯纪也善其明矣乎而公之复征余言余又何言也无巳请言格致之法所由以明善者可乎朱子曰当因其所发而遂明之此四端之说也孟子之法也吾则曰又当因其所未发而遂明之此大本之说也中庸之法也何以因其未发也诸贤之登至善堂也有不雝雝肃肃者乎此雝雝肃肃之时有喜乎怒乎哀乐乎抑有思虑乎无有也所谓未发也善之体也一反观而明矣此反观者何物也心也明德也性寂而静心能观之情发而动心能节之此心之所以统乎性情而明德之所以体用乎至善也格致之法也吾不能必登斯堂者皆雝雝肃肃而能必雝雝肃肃者无乎不善也吾不能必出斯堂者皆纯于善而能必明善于斯堂者不复入于不善也则斯堂之功不既大乎于所发明善善最真于未发明善善最显明善者不加毫末夫不加毫末者善也乃以为无善可乎明善先生鸣斯学于桐川而鲁岳公和之桐之人相率而和之四海之内相率而和之好爵之縻中心之愿以性善也称鹤鸣也固宜 

　　○崇文会语序 

　　崇文者何崇文公朱子也吴公伯昌生文公之乡崇文公易也生于今之时崇文公不易也自良知之教兴世之弁髦朱学也久矣一人倡之千万人从之易也千万人违之一人挽之岂易易哉此所谓不惑者也能反其本者也夫学者学为孔子而巳孔子之教四曰文行忠信惟朱子之学得其宗传之万世无獘即有泥文窒悟者其敦行忠信自若也不谓獘也姚江天挺豪杰妙悟良知一破泥文之蔽其功甚伟岂可不谓孔子之学然而非孔子之教也今其獘略见矣始也埽闻见以明心耳究且任心而废学于是乎诗书礼乐轻而士尟实悟始也埽善恶以空念耳究且任空而废行于是乎名节忠义轻而士尟实修葢至于以四无教者獘而后知以四教教者圣人忧患后世之远也 

　　○尊闻录序 

　　圣人之学复其性而巳何以复性也孟子曰尽其心者知其性也学问之道无他求其放心而巳矣是所由以复之道也然而论语二十篇不言心第两言之曰其心三月不违仁曰从心所欲不踰矩何以说也是则固有违仁踰矩之心乎噫圣人之忧患后世至矣由汉以来儒者不言大学言大学自二程夫子始曰是孔氏遗书而初学入德之门故言大学在程门最详而章句或问之作朱子又因其说而推明之莫或背也至王阳明圣人始以为是求理于事事物物之间析心理为二矣率天下而义袭矣葢先生自以其得诸心者取证于大学又以后世传言失真之舛尽责诸先儒而不察其实也丰城见罗李先生之说大学也曰皆不其然大学犂然鼎立三纲而止归至善秩然井分八目而本归修身知止要矣而止何在本末始终教人止法也而本何在修身为本也知修身为本斯谓知本斯谓知之至也善在此止在此矣故自天子以至于庶人壹是皆以修身为本性学也匪独大学先生之说论语也犹是说思孟六经犹是壹是皆以修身为本也或曰圣人教人言而不离乎是宁若是之拘拘乎曰不然先生之学主于明宗自致良知之宗揭学者遂认知为性一切随知流转张皇怳惚甚以恣情任欲亦附于作用变化之妙而迷复久矣不知大学教人复性格致八目皆其工夫也曰孩提之爱敬乍见之怵惕平旦之好恶非性乎致良知者致此致之非复之乎曰乃若其情则可谓善矣请循其本何以有乍见之怵惕何以有平旦之好恶前乎是者遂沦于无乎后乎是者可执而有乎则孟氏之指可知也呜呼吾读论语而后知圣人忧虑后世之远也知论语之宗是故知止修之宗先生之说具存书要其高第弟子陈君古池侍先生于清漳日以所闻于先生者开示来学记其会语名曰尊闻甲午冬攀龙过漳见先生而古池出以示攀龙而命为之序攀龙不敢辞而谨书其端曰昔者孔子之教七十子非不习而习也子贡乃曰夫子之言性与天道不可得而闻何居可思矣然则吾曹之尊所闻于先生者宜何如哉先生之教身教也请反求之身而毋徒以言 

　　○冯少墟先生集序 

　　少墟先生予同年冯仲好也仲好少即志圣人之学由庶常吉士为侍御史言事罢归闭关九年精思力践而于圣人之道始沛如也所在讲学论道为集凡二十二卷余受而卒业焉作而叹曰此真圣人之学也圣人之学之难明也葢似是而非者乱之其差在针芒间不可不辨也今夫人目则能视耳则能听手则能持足则能行视听持行者耳目手足也所以视听持何者何物也凡世之不知学者皆觌面而失之于是也然而目之视贵其明耳之听贵其聪手之持贵其恭足之行贵其重所以聪明恭重者何物也凡世之知学者又往往觌面而失之于是也然而目之明非我能使之明目本自明耳之聪非我能使之聪耳本自聪手足持行之恭重也亦然其本来者又何物也世之知正学者又往往觌面而失之于是也耳目手足者形也视听持行者色也聪明恭重者性也本来如是复还其如是之谓工夫也修而不悟者徇末而迷本悟而不彻者认物以为则故善言工夫者惟恐言本体者之妨其修善言本体者惟恐言工夫者之妨其悟不知欲修者正须求之本体欲悟者正须求之工夫无本体无工夫无工夫无本体也仲好之集至明至备至正至中非修而悟悟而彻者不能真圣人之学也吾特于其集中示人最切者揭而出之以见似是而非者乱吾圣人之学其端葢异于此也 

　　○西斋日录序 

　　自宋周程张朱五夫子者出而圣人之道始大明于天下学者苟有志于道必由是入焉吾尝谓五经四书四子是天地之定局也升东岳而知众山之峛崺也况介邱乎浮沧海而知江河之恶沱也况枯泽乎舍五经四书四子而求道犹之乎指介邱枯泽以为山水也谓之无目也亦宜今之学者多惑于异端非异端之能惑人也是则然矣亦为未尝体之身心验之日用彼未尝入宗庙之中击金拊石吹竹弹丝而漫听瓦缶硁鍧以为足以悦耳呜呼于今之时有能示人以圣人之正道其亦可谓大仁也夫云间周莱峯先生有西斋日录葢先生手录先儒之言黏之四壁积而成书虽不尽出四子皆四子真脉也先生真修实践故其择言最精吾最爱韩昌黎言一室之内有以自娱先生萧然西斋俯仰今古沈酣道义味其风致三公万锺不以易此乐矣学者试读其书想见其人于道不思过半乎兹刻也所谓于今之时示人以圣人之正道者也大仁者也 

　　○愿学斋札记序 

　　于景素先生既以言事谪官归杜门读书津津乐也其言曰士君子植节大难非有礼义维持之人心甚危浸淫溃决而不自觉故其读书第取足以治心砥行而巳自诸经诸儒诸史外一切绮丽浮靡弗好也曰勿以岐吾意久之见夫圣贤之学中正易简而窃怪夫世之言学者一何异也于是以其得之心间笔之书积而成帙题曰愿学斋札记将刻以谂同志而征序于攀龙余葢蹙然有感于先生斋愿学之意矣夫言学者孰不曰学孔子哉究其实乃大谬彼其心自以为有上于孔子者在也吾窃度其槩彼见孔子言明不言幽也言生不言死也言六合之内不言六合之外也以为可以纪纲人伦而不可以超出生死可以明章礼乐而不可以冥摄鬼神可以具足现在而不可以旁通三世云尔呜呼其于孔子之道曾未始得门而入焉又何怪其言之异也夫子曰莫我知也夫岂独当世千万世而下知圣人者有几未尝知之则不得其门也又何怪夫子曰笃信好学守死善道夫信之笃死而不移者好学之谓也未尝学焉则无由而知圣人之道也又何怪今吾徒蚩蚩之氓大幸而知学矣又大幸而知愿学孔子矣而何以学之服其服未也言其言未也行其行近之矣而未也然则如之何曰观子舆氏所以学孔子者没身焉而巳矣是则先生愿学之意也所为札以自警警人之意也 

　　○重刊采运条议序 

　　昔欧阳公读李翱赋曰众嚣嚣而杂处兮咸叹老而嗟卑视予心之不然兮虑行道之犹非葢三叹斯言以为使君子皆易其叹老嗟卑之心为翱所忧之心天下岂有乱亡哉嗟乎事有旷世而相感余又不能不叹欧公所言也夫士卑居邑邑不得志谓不能一日居得为之位为其所欲为是不过慕富贵耳非实有为者也人有必为之心天下未尝无可为之事未尝为之而辄自阻抑者多矣夫徐公偃蹇一第官不过郡佐僻在川徼会天子兴大工需蜀材督有司至逮七县令徐公慨然以身殉事入虎豹之穴蛮夷不测之境鸠役而役从谕夷而夷化求木而木得陆也神佐之开山水也龙佐之时雨事克以济公又为天下后世之虑陈六难三易之说破百年之拘挛贻无穷之利泽凡徐公所居皆世所谓不能一日有为而徐公所为皆世所谓张皇错愕以为必不可为者也是果官之拘人人之不能尽其官邪夫事不身厯则无真知不真知则其诚不能动□一木也民出万死以得之当事者视之曾不足以当枯槁执成式则刻于分寸核定费则严于锱铢视民之命亦曾不足以当枯槁果斯人之不仁至此哉下莫以告而上不知也宜公言之而上下响应矣匪独木天下之事皆然呜呼上之人以为易而下莫敢以难之说进上之人以为难而下莫敢以易之说进无怪天下之事日入于难也公之子德夫既成进士而公且拂衣归夫世有斯人而莫竟其用无怪乎天下之事日入于难也未尝为之而曰事不可为未尝求之而曰天下无才人人自顾其私而泄泄一世之事此欧公所以忧翱之忧后之人又忧公之忧于无穷也 

　　○营政纪言序 

　　晋江奕开徐侯来令平陵朞年悉四境之故考往古之英贤擥山川之要会于是政以时举自学宫县治城濠桥道而外复营夏林闸以利漕营利济桥以利涉营求惠仓以利赈营伍相国祠以表忠营贞义女祠以表义营文昌阁以为濑江之镇属岁大旱徐侯步祷于相国祠灵雨旋注民以不死于是四方之士益知徐侯所营非苟而巳也皆为文章以纪其事汇而为营政纪言不佞某既受而卒业喟然叹曰有是哉徐侯乃可称宰矣夫邑宰以一邑为身者也是故山川土田肢骿也有不修饬是肢体之有痿废也忠孝节义神明也有不昭宣是神明之冥顽不灵也水旱不虞血气之壅阏不通也漠焉不悯恤于心是听血气之壅阏不通也若徐侯者乃称宰矣夫以一邑为身者是能以天下为身者也由兹进而立于庙堂之上宰天下亦如是矣侯不忆曩日龥雨于伍大夫乎大夫之殁至于今几二千年矣侯搏颡而龥者龥之于土木偶人耳从二千年后求其人于土木之偶然而风云变于咫尺雷雨作于俄顷则是侯与大夫固昭昭然相酬酢而大夫与上帝固昭昭然相陟降也由是观之天地固吾之象貌今古固吾之呼吸心诚求之则鞭雷霆挟日月吞吐造化岂难也哉故能宰天下者能宰天地者也诗曰蔽芾甘棠勿剪勿伐宁以其物与其迹在其人在也犹之金濑然伍大夫迹在其人在也平陵营政岂直一甘棠也乎 

　　○阐幽录序 

　　我神祖御极四十八年而遣谪诸臣自万厯五年始于时江陵相不丧父丧诸臣以纲常大义诤仗者戍者编氓者累累矣是后以国本以矿税以去奸者发奸者以救言者荐言者推用言者相继谴几三百人迨遗诏录用无禄即世者且半即存者以酌量裁以冒滥尼不能十而二三何况没者忠魂炯炯浩气扬扬吾不知郁而为苦雨凄风抑激而为冬雷夏雪两间醇和剥之万端此固其一矣幸圣天子穆穆无奏不下贤宰相休休无善不庸南皋先生为阐幽疏者再太宰乃奏勋司案以廷杖狱死者为一等赠官于荫余为一等止赠官先以七十五人请将益摉其未尽者旋得俞旨布海内使知为人臣抒忠诚于国屈于一时伸于万世弥久而光诸为奸利者赫奕旦夕耳呜呼此阐幽所以为人心虑至深远以为无须汲汲者其度量相越何如哉夫邹先生固最先谴召用而复锢几四十年者吴赵沈艾诸君子相继没而先生岿然为鲁灵光天子用为御史大夫诸君子卒以先生阐天岂无意乎天之未定疾风迅霆日月晦冥天之既定水绿山青蜎蠕以宁昔屈子赋远游欲长年以观既定之天而忠臣义士顑颔没世者常以年岁之不延悲夫然犹被三朝宠锡际一时明良而及兹典未为不幸也元相前则南昌刘公名一燝今则福清叶公名向高太宰则泾阳张公名问达少宰则定远盛公名以宏会稽王公名舜鼎勋司则车化戴公名澳后之览者考镜焉 

　　○无锡县学笔记序 

　　何以使天下治曰人才何以育才曰庠序之教何以使庠序之教天下奉之若蓍荧循循焉向于道也曰在是非着而劝惩者深古者令民五家为比其教始于比长闾胥聚众读灋书其敬敏任恤而掌其比觵挞罚之事葢巳昭然导之向矣至于州长以岁时考其德行道艺而劝之纠其过恶而戒之行成而后卿大夫以登于王葢劝戒森严故民听不惑其必为善也如水之寒而火之热必不为恶也如驺虞之不杀窃脂之不谷岂独其性然哉所由来者豫矣夫有善恶而后有是非有是非而后有赏罚有赏罚而后有劝惩上之人躬明德以示之又严劝惩以一之若之人可士不务于而天下不安治且久也今也不然士幼而诵圣贤之言十倍于古乃其父兄所责成师友之劝勉止于一第而巳入官之后俛仰以随俗积金拓产以裕其子孙而巳簿书期会之余计俸待迁叹老嗟卑而已上之则诗文酒奕以自娱仙元释空以休老而已天下滔滔不复知礼义为何物也乡饮酒以尚齿而崇德也祠乡贤以襃往而劝来也或非其人而人不以为荣士之以行黜也卿大夫以墨败也恓焉安之而人不以为辱闾巷之闲是其同己不必出于善非其殊己不必出于恶恕于责小人而苛于求君子庶民瞀惑而人不以为信至号为儒者礼义之心不能胜其嗜欲恐天下丛而议其后则皆习为无善无恶之说以自便以含糊为长厚以退避为明哲言行不足训于天下于是道德灭裂而人不以为贵媿何不胥而乱也然则如之何曰救今之獘则复古之法而止也德行废而任词章既失其本矣昔之词章犹不敢叛经而乱传也今则传注废而士之说经以意矣说经以意无不可行意也意以乱指指以从邪浸淫溃决将六籍之正皆为奸言之文是非益谬背而不知所底矣复之如何有高皇帝之卧碑两朝之敕谕在学必以孔孟程朱为宗士必以孝弟忠廉为贵如此之谓是不如此之谓非德行由是词章由是比闾之论议达于朝廷之举错由是赏罚明而劝惩着耳目一而志虑专学如是而止也呜呼所以行之者难言矣吾邑思永谈公为学宫笔记既成以示予予卒业而叹曰教典具矣科目具矣哲范具矣富贵如蜉蝣淑慝如苍素毁誉行于一时是非昭于万世其弗可掩也夫兹记行也上之人考而思焉以复古之制下之人考而思焉以复古之学往者之不湮来者之有述公之锡类也远矣于是不辞而为之序且以志其平居之慨 

　　○毘陵人品记序 

　　士无定品要在不失其人之本色而巳夫子曰人之生也直此本色也以其本色也而易如火之炎上水之说下也故无巨细皆足以成品以其本色也而难如火之不熄水之不污也故无巨细之品皆见其可贵品士者核其人必脉理真而后无膺品论人者必羣品备而后无失人毘陵为泰伯端委之地山川平衍习尚得文质之中由周而来风气日开至宋而益着天下有事毘陵人必有则古昔称先王不忍自决其防者如庆元端平闲天下岌岌矣毘陵人硁硁守其所学逐而去之者至以道学解散为庆而迄于乱亡毘陵人犹孤城死守不下及羽人释子亦知与城俱亡之为义宁独天性亦其习见习闻然也毛古庵先生记毘陵人品顾泾阳先生志桑梓人物侍御严所吴公更雅驯其文辞续入其后死合为书十卷谓某不可无一言某曰侍御之功伟哉夫人心之所趋必有所定以为的而期中焉故以富贵利达为的者取诸昏夜乞哀之巧力矣以圣贤豪杰为的者取诸平旦虚明之巧力矣二者如霄壤不可同日而语稍错杂焉人莫知所趋侍御之厚于取善而严于别类其示之的乎人固有与生俱生不与死俱死塞两间亘千古不可得而灭没者非富贵利达之谓也世人毕其巧力昏夜乞哀以求之而与此曾不相涉夫以百年易尽之身营此身不相涉之物譬之冠冕金玉被饰土木偶人至于死之日了无余味而后知其向之所为罔也大可哀矣其有感于斯编而兴起者乎侍御之功伟哉 

　　○东林志序 

　　天地大矣古今远矣圣贤之生岂以一时一地为盛衰哉程氏之学锢于绍圣间朱氏之学锢于庆元间岌岌乎身之不能保越百有余年我太祖高皇帝成祖文皇帝大明其道家诵其书人通其义春秋大一统诸子百家无得而奸其闲即有邪说士得执所守而拒之呜呼盛矣此何以故洙泗之学洛闽得其宗学者由是而入皆可不畔于道传之万世无敝也龟山杨先生上承洛统下开闽传其栖止于晋陵梁溪间浮云流水之迹耳而吾郡至今言学不畔洛闽不忍曲学以阿世于是见先生之精神大而远也先生于梁溪凄东林东林之废久矣屡有复者而未竟顾泾阳先生始率同志告于当道而一新之使夫锡之士进则行其道于天下退则明其道于此如行者之有家耕者之有土也道合则进不合则退绰绰乎有余裕也夫世事成毁何常之有变易者存乎时不易者存乎道道之所在易乃不易也有易故不可无志泾阳先生属志于刘伯先伯先志成以谂于予曰请言所以志予曰道者人之神也迹者神之着也故东林在而龟山先生在龟山先生在而洛闽夫子在洛闽夫子在而先圣在神一也一着而无不着今夫东林之志汇矣堂室则志什器则志图书则志室敝可葺也器敝可新也图书敝可更也人敝则澌灭矣何以使人之不敝也曰在学学非他也人还其人之谓也如目本明而还其明耳本聪而还其聪心本仁而还其仁四体本恭而还其恭君臣父子兄弟朋友本亲义序别信而还其亲义序别信本来如是之谓性知其如是而还其如是之谓学不学而人敝人敝而神离如呼吸之离于体夫以千秋之神灭于一日哀哉后之君子观于志必有不忍于一脉之灭而不续者斯脉也即以一念续矣 

　　○东林会约序 

　　吾锡故未有讲学者有之自宋龟山杨先生始今东林其皋比处也自元以来芜废久矣复之于邵二泉先生王文成之记可考也嘉隆以来又芜废矣复之于顾泾阳先生于时中丞则嗣山曹公直指则起莘马公督学则意白杨公兵使者则龙望邹公郡伯则宜诸欧阳公邑侯则乎华林公皆曰都时哉不可失各捐金构祠宇同邑顾侍御骧宇公则出其所有地以为祠址林侯复以其工之羡买田供盇簪之饩泾阳先生而下同志者又各捐金买地构为讲堂书舍以为讲习燕居之所而先生复为约指示一时从游者葢攀龙读而叹曰至矣无以加矣古之君子其出也以行道其处心以求志未有饱食而无所事事者夫饱食而无所事事斯不亦乐乎又何多事而自取桎梏为邪噫正以其不能无事云尔夫人有生则有形有形则有欲有欲则有忧以欲去忧其忧愈大蚩蚩然与忧俱生与忧俱死矣学也者去其欲以复其性也必有事以复于无事也无事则乐乐则生生则久久则天天则神而浩然于天地之间夫人即至愚未有舍其可乐而就其可忧然徐而究其实卒未有不就其所忧而舍其所乐者呜呼其亦弗思耳矣思之如何约备矣无以加矣谨刻以公同志者期相与不负斯约云 

　　○同善会序 

　　钱启新先生倡同善会于毘陵其会岁以季举会者人有所捐聚而储之见有隐于中者施之于是无告之人寒者得衣饥者得食病者得药死者得槥同会者人人得为善吾邑陈子志行闻之欣然曰夫学岂托之空言将见之行事此其为行事之实乎而问于攀龙曰吾知如是之谓为善也子为吾言善所从来余曰噫大哉子之问也夫善仁而巳夫仁人而巳夫人合天下言之也合天下言人犹之乎合四体言身吾于身有尺寸之肤刀斧刲割而木然不知者乎吾于天下有一人颠连困苦见之而木然不动于中者乎故善者仁而巳矣仁者爱人而巳矣志行曰君子欲万物各得其所而不能使万物各得其所博施济众尧舜犹病如力之不及何曰务博者求诸人仁者取诸己取诸己者力所及心梧取诸力之所及天下人各取诸力之所及何人何我何大何小何穷何达施不亦博乎济不亦众乎志行曰闻善者必福有不然者何也曰凡吾为德于人非期人之报也又非施于人所不报而期天之报也求福为善故为善无福志行曰人知善之必福犹弗为善必欲其无为而为执途之人责以圣贤之道乎曰噫是不知不为善之不可尔于吾之身刀斧刲割而木然者必死人也于天下颠连困苦而木然者其死一也然则吾之为善如渴而饮饥而食饮食亦望报邪志行曰善者固无福与曰道二仁不仁而巳仁生道也不仁死道也天下之祸万有不同皆死道也天下之福万有不同皆生道也仁则生善则福犹形影然有为之心非仁无为之善即福也志行曰善吾今乃知大身是谓同善 

　　○重刻感应篇序 

　　天地间感应二者如环无端生人物之万殊感应所以为鬼神非有鬼神以司感应也凡世人所受一饮一啄莫不前定皆应也命之不可易者也凡世人所作一善一恶各以类分皆感也命之自我造者也惟即感为应故即人为天不然是有天命无人事圣贤修道之教皆赘矣或以为是近于佛氏因果之说而讳言之不知佛氏因果之说即吾儒应感之理圣人以天理如是一循其自然之理所以为义佛氏以因果如是慑人以果报之说所以为利其端之殊在杪忽间耳今惧涉于佛氏之因果并不察于感应之实然岂不谬哉然则命之既定者不可得而易与曰何不可易也数即气也气即理也理即心也心之变化无方而善之与恶殊致恶以有心为大善以无心为诚有心之恶祸斯速矣无心之善感斯神矣是以圣人重无心之感有其感之理易而气易气易而数易皆自心之变化也此人之所以为天而命之胥由人造也端铭厉君重刻感应救劫等篇使人知感应之实而诚于为善其功大矣吾特明感应者皆鬼神所为鬼神者皆人心所为天地之道为物不二者也 

　　○合刻救劫感应篇序 

　　圣贤言义理而吉凶在其中矣鬼神告吉凶而义理在其中矣鬼神别无事吉凶其善恶以为事圣人见善者之必吉恶者之必凶如夏之必暑冬之必寒而世人不知也故汲汲然开之引而之于善以救其焚拯其溺故曰吉凶与民同患而世人不信也则不若且示以鬼神之言此吴君伯玉兹编所以刻也夫善人之性也岂待惧之以劫祸惧之以感应而后从事乎则从不善而入于善之难也惧而入焉入而安焉夫然后知向之为不善且自投于水火而兹编者引而出之也仁人之利不既溥乎嗟乎人知鬼神之能为吉凶而不知感应之为鬼神感应者何义理也名之曰义理人以为迂名之曰鬼神人以为灵吾故曰且示之以鬼神 
</div>
    <div class="pagination">
<a href="高子遗书_page31.html">上一页</a><span>...</span><a href="高子遗书_page27.html">27</a><a href="高子遗书_page28.html">28</a><a href="高子遗书_page29.html">29</a><a href="高子遗书_page30.html">30</a><a href="高子遗书_page31.html">31</a><span class="current-page">32</span><a href="高子遗书_page33.html">33</a><a href="高子遗书_page34.html">34</a><a href="高子遗书_page35.html">35</a><a href="高子遗书_page36.html">36</a><a href="高子遗书_page37.html">37</a><span>...</span><a href="高子遗书_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
