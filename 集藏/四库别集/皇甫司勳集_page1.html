<!DOCTYPE html>
<html>
<head>
    <meta charset="UTF-8">
    <title>皇甫司勳集 - 第 1 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇甫司勳集 - 第 1 页/共 39 页</h1>
    <div class="content">　　钦定四库全书　　　　　集部六
　　皇甫司勲集　　　　　　别集类五【明】
　　提要
　　【臣】等谨案皇甫司勲集六十巻明皇甫汸撰汸有百泉子绪论已著录其诗文有政学还山奉使寓黄家居南都禅栖潭州栝州南中山居副京来鳬司勲北征南署赴京浩歌亭安雅斋诸集黄虞稷千顷堂书目皆不著录晩年手自删削定为赋一巻诗三十二巻襍文二十七巻冠以集原一篇其诸集之名仍分注各巻之未刻于万厯乙亥范惟一所校订也朱彛尊静志居诗话称汸集六十巻即指此本黄虞稷亦不著录偶未见欤集原自述其诗始为闗洛之音一变为楚音又一变为江左之音又一变为燕赵之音又一变为蜀音缕举其师友渊源甚详今统观所作古体源出三谢近体源出中唐虽乏深湛之思而雅饬雍容风标自异在明中叶不失为第二流人冯时可雨航杂录云皇甫百泉与王弇州名相埒时人谓百泉如齐鲁变可知道弇州如秦楚强遂称王王士祯香祖笔记以时可为确论云乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀







　　钦定四库全书
　　皇甫司勲集卷一
　　明　皇甫汸　撰
　　赋
　　祷雪南郊赋
　　岁屠维赤奋若兮朔易正乎英歴固闭于畅月兮练望几之翼辰皇帝有事于南郊祷也何祷尔繄鳞运之迅傃兮气憯懔而葳蕤诧隂伏之莫竞兮恒旸若而淹期金方伤而木沴兮亟春令于僭差薄氷履而易冶兮杲日出其尚熙虞介虫之为孽兮终旱瘨而疠滋岂嘉承之弗嗣兮胡元元之逢此罹也先是天子祗祓宗伯崇禋野庐清术司烜綘旻氊邸阅掌次之则旌门诘羽林之兵是旦也曶霍防合烂灿星陈望舒先抶飞廉后奔张急缮以按招摇之队振殷辚而走夔魖之神天子乃离斋宫辞静室侑方只款太乙驰道既警乗舆乃出云引县常飚分列防驷文螭之襂纚兮六素虬之络绎翳端路之翠华兮旅中庭以苍璧树羽崇牙执绂秉翟鼍鼓金镛鸡竿玉戚虽九奏之乐未宣而万舞之佾咸集少焉清尘起而烟煴于属车紫熏飏而苾芬乎趣席纷总总其将羾兮班峩峩之入觐帷弸彋其在窅兮衣綷防其敛敬玉佩鋗而陆离兮金铺郁其晻映天子于是乎奏芝检而遵防屏华盖之承宸俄改步于灵陛兮缅稽首乎帝阍肆普淖之充簋兮缩嘉栗之盈罇既而皇命祝史为我陈词愬睿图于慿翼兮庶明征其鉴之怳陟降之弗爽兮岂须摇而逖斯祷曰同云为我兴连氛为我积噫不周其惠来影扶桑其暂昵辟西域啓东国剪琼蘂之六霙染瑶坛之一色燔柴焰而霰烬兮醴酒凝而氷沥拂旋途兮絮为旂拥回銮兮玉为轼蔼蔼浮浮瀌瀌奕奕普润中田偃液上陌夐白眚之衺文兮兆丰年于盈只率土播谣乎两岐兮逾沙受献于三脊斯万姓洽其懽心而百神歆其明德者也有若酣璇台舞瑶室端皮弁曵豹舄将猎之钘山骛于萍泽则非所以掩身安形而亦亡禆于昭假焉矣乃有新进小臣叨扈従觌盛节第嘉颂扬休烈辞曰禋粥粥其帝轸维兮维匪防恫吾黎兮帝赫延竚神宴娭兮登我百谷戎叔为兮课功减五三与偕兮菟园者谁负薪咨兮工赓黄竹帝考祺兮
　　阳湖草堂赋
　　王子庭滨于阳湖遂肯堂焉以藏以修乃自谓阳湖子而人亦曰阳湖先生云嘉靖上章摄提格月既望爰自国子博士拜陪都之祠曹临觞怆别抽笔而为之赋其辞曰若夫扬州之大泽吴郡之具区有五湖焉是亦天下之至水也胥贡注其上善洮滆防其灵别有一滙为阳城表淞潴之神委混昆沫之巨津光涵金鼎波撼洞庭奔溜则三方灌溉吹涝则百川沸腾溭淢浕涢漩澴漰拜防防叠跃潏湟砰磕涓网浍络嵒襟防带骇浪云间惊涛天外尔乃呴雷激电泐雾蒸烟洸洸汩汩汗汗沺沺粲若锦濯净若练悬苹藻扰溺菼蓼新鲜翘茎瀵翠翳颖潜鱼龙出没鸥鹭联翩岂返歴阳于一夕尽底定震泽而偕之千年矣宛中央之美人兮纷淖约而鉴徳敞苕亭之邃构兮宛清沚而嘉客此亦足以大观宁必彼焉是适尔乃褰荷裳兮曵兰佩櫂桂楫兮方松舟既将进而容与复欲去而淹留望洋向以增叹溯洄従而莫逑于是幽壑敛霏他山吐月采芙蕖杂杜若喁赤鳞狎鹗勔咏叹以兴思怳乗虚而超忽若石鴈杳冥金牛怪诞孙啼或神徐酣终幻尔若澄江对谢炎海浮张匪智斯乐亦情相忘若夫钓渭之叟饥泌之士服在王官媚于天子极北九重江南万里俟济川以歌説将归湖而觅蠡
　　瑞爵轩赋
　　癸巳月之吉曲梁令式燕于堂凡我僚友暨幕属若而人咸预下陈觞一行有黄雀集于堂隅少则抢榆而起腾跃而上北向云霄莫知所止邑氓请曰瑞哉瑞哉雀爵之义也黄中之色也君侯握爵中朝殆不逺矣在昔董仲令不其雀乳听事前桑民为歌颂吾侪小人敢效兹为皇甫子让之再乃题轩之楹曰瑞爵而为之赋辞曰繄式燕之自公兮实撰吉于兹辰敞初筵之秩秩兮蔼来止之薫薫被宫商之雅奏兮荐脾臄之杂陈宾酬主而百拜兮觞引满于一行乃有黄雀止于华轩若鼓若舞载翻载翩暂窥檐于下集兮终轶汉而遐骞佥驰目于罕觏兮倐矫首而去旃嗟伊鸟之弱羽兮粲瑶光之景星饰元吉以为裳兮锡慿霄之令名于时也仰无茂树俯无白粮岂缀防之汝求兮遂避珠而我翔俨依人而呴呴兮俪嘉宾之在堂孰为来哉氓曰君侯之庆也若夫潘氏征肩魏生占手性狎陈前声蜚崔后谅昭徳而匪愆谓报恩乎奚有又若献自西域集彼东园出贝多而迅翮望含章而奋翰非鸳非鹭非鹗非雕同海燕之呈瑞并谷莺以迁乔物虽细而表大兮福无门惟自召纷吾扈此南金兮世方慕夫孔翠展好爵之尔縻兮愿乗轩而列位流清音于以侑兮酡赭顔而既醉瑕时潜之方翕兮亦利宾其用举晞上林之宠珍兮巢桂实而容与伤世网之我婴兮聊敛翼乎兹处苟一枝足依兮又焉假夫全树尔乃揖上客感微禽命芳酌挥瑶琴爰纪其事以慰我心乱曰园有矰缴鸿则罹兮野有枳棘鸾则栖兮剧途黯黑鸣枭鸱兮割鲜鼎俎委众雏兮凤翔千仞盍揽辉兮鹏絶云气鷃见嗤兮嗟嗟黄鹄志安知兮相彼鸟矣将鳬飞兮
　　义鸽赋
　　余客居陪京尝养鸽十余寻被流言将图归计乃命童子悉放之一鸽夜去晨来徘徊瞻顾意将恋恋因感而作赋焉词曰何斯禽之灵哲兮乃恋主而踟蹰若含意兮未展犹吊影以相于绕空梁以托宿兮嘅故栖之在除方其驯扰晨轩和鸣夕砌饮啄闲暇毛羽鲜丽或命侣以将雏奉清光以娱稚顾以鸟而养鸟胡观仁而取义逮其主人不乐羣鸽已辞翼将翔而复止声暂背而仍依岂无匹而守独舎寥廓而安卑似楚姬之怨别类田客之相随痛鸡鹜之鶱舞兮俾鸾凤为之摧頽乏冥鸿之遐举兮悼鹦鹉之罹灾众方嫉余之修能兮鸟何意而怜才若夫雀处堂而孔惧兮鵩止舍而贾悲翳鸽非野鸟兮奚昭慝而示危又若海鸥不惊庭爵斯集愧未尽乎尘机亦何征于报徳若其张仲之庐乍偃翟公之门尚开朱生絶谒以谢往敬通却扫而杜来世之丧道人亦何心昔时结驷今日遗簪请息交于良友恐负诮于微禽
　　感别赋
　　戊申之秋八月初吉季弟水部郎子约以制满还阙而余羁绁都亭移书告别发函披诵悲不能胜嗟夫丈夫之生自悬弧矢以来孰不有志于四方故曰人岂鹿豕也而可常聚乎此光禄之赋惜其渊云词靡而病于儿女情多盖别不足以兴悲而情有所感于别则悲可知矣因撰兹赋以代饯云尔辞曰别方异绪离状殊端在有情而必款岂同气而能堪轺车陈于坰侧舟檝戒于江干或感慨于川逝或行嗟乎路难涕临觞而共收心执袂而俱酸善哉江生之言曰黯然以销魂值我爱弟遄往帝阍愧双鹄之并举兮矫乗鴈而孤鶱若夫未营四方聊事一室侍防庭闱聨经几席辩索研坟游玑讨厯绎孟氏之有三咏诗人之既翕至其恭承嘉惠忝窃龙光仲兮叔兮乃以轩而以翥伯也季也复载翺而载翔或彯缨于建礼或结绶于文昌或驰麾于赵魏或沿牒于楚湘乍乖云雨少别闗山旌指洛而将赴裘滞秦而未还行行路何极去去情不忍寄芳草于春池揽素毛于秋省夏暑溽而扇违冬飚厉而衾冷顾奚别而非悲抑奚悲而云甚迨夫丁辰荼酷轸患纒绵干覆奄夺慈景俄殱悼金昆之脆质凋玉树于华年同朝露之溘尽展夜壑之已迁繄庆往而吊来亮福倚而祸伏豺狼逞凶蜂虿隠毒构曾参为杀人收张俭而属吏谓死灰其不然诧凝脂之可畏投清流使合污恶独醒而强醉胡人心之险兮亦天道之冥昧赂苟输而在宥兮囊无金之可致邹投珠而遭盼兮和抱璧而防寃乏文姬以请驷兮望融弟为急原得与丧其齐塞兮退未遂而触藩肆苍鹰之乱纪兮实桀犬之余孽陨东晋之风兮防西州之英烈谁百口其相明兮空抚镜而存舌中郎奋于钳徒兮应相起于溺折尚录过于代门兮布扬芬于汉阙将逆施于末路兮终雪耻于前哲斯时也虽具迩其含悁矧驾言以逺别遵首路之逶迟兮睇萧晨之凄紧慿江阁之交疏兮见中洲之防影淮水落而彭城荒燕云飞而冀门近想天上之仙班恍梦中之幻境粲西笑而心摇托南栖而迹警追二陆于畴昔兮缅两到之徂征置美酒以高防兮列祖防于华楹征绮罗之妙舞兮被丝竹以新声惧堂中之蜡烬忘户外之骊鸣虽拟迹而同别亦原悲而异情愤世道之黮黯兮请以余为殷鉴众女嫉兹蛾眉兮均自沉于明艶客方诫乎用光兮嵇弗戢而罹患云赋就而晩疲贾书上而早谴齿何贵而象焚鞹乃灾于豹变庶养徳于木鸡毋处才以能鴈辟涉海而获济兮谙风波之苦辛伤虎口而幸脱兮犹心悸而告人疢已痼而复初兮举药石以具陈羽有落于虚弹兮咎无蹈于震邻纷余季之玉秀兮又袭之以兰芳振逸响于寥汉兮赫掞藻于明光恩被命而攸渥兮徳润身而弥彰岐分于川岳兮瞥星散于参商季昔时兮送余余今日兮送子若迭代于天运匪往复于人事喜何剧而无悲悲何穷而无喜情生文以叙离词因情而敛思肠屡絶于停毫泣欲尽而盈纸愿行者其勉旃惋居者之已矣
　　吊言子祠赋
　　循故戺以延盼兮俨初地之犹存风萧萧而尘黕兮日惨惨而雾昏但见荒榛蔓草断础頽垣狐鼠夕走鸟雀晨喧并咨嗟于行道毎邅回而过门若夫四禅经始二梵肇基既流银以僝殿亦布金而墄坻力穷土木之丽工竭雕镂之竒疏寮绮缀栌栱丹施覩庄严而恐怖示寂灭于慈悲由是息心之侣仰止销迹之众皈依研经味品拥锡防缁信毗邪之胜境而迦叶之宏规者也讵知道有隆替业有兴亡恒河防于金谷只园表为防闶鸽散林逺之舍燕巢王谢之堂寝呗响于钟磬奏艶曲于笙簧谁其嘅叹良二千石侵者八九余者十一乃建学道之宫爰邃精华之室禋祀言公肃瞻像饰斯文在兹嘉名允锡綘帐霞披青衿云集洙泗翔风弦歌振邑教思无穷胡侯之泽乃有中丞因之开府铃阁崇威旌门耀武衞士操戈县令负弩内有靖柝之庐外设严更之署一旦市儿弄兵博徒构衅昆燎方扬骊灰倐烬遗簪履于东墙弛扃钥于北阃民之无良德则不竞森栢将双树俱凋甘露与棱霜共尽乌绕枝而倦栖马号塔而却引嗟乎经云火宅律曰化城浩劫靡爽幻理有征胡然而释胡然而儒胡然而堂胡然而墟法沦于空孽罹其害测平陂于前因垂倾覆于后诚

　　皇甫司勲集巻一
　　钦定四库全书
　　皇甫司勲集巻二
　　明　皇甫汸　撰
　　四言骚体
　　相彼古泉【赠吴公也】
　　相彼古泉湜湜其清君子吸之显允王明曰既受福羣小是愠肃肃嘉征弥邵弥濬峩山两峙泉侯深矣懿彼泉源胡自今矣之子有怀嘅其临矣
　　泉之混混睇彼髙冈伊谁命之我思陇乡于以莹心亦异之觏于以逮下亦孔之厚兹其方可胡鞠焉疚民之绎思侯泉浩幽彼其之子莫匪令猷不瑕自天裒泽方州
　　相彼古泉六章三章章四句三章章六句
　　潏彼上善　赋也君子滨于水南遡洄而従者赋焉
　　潏彼上善滙厥灵长滔滔其逝在河之阳彼美人兮于焉遨翔
　　潏彼上善滙厥涟漪滔滔其逝在离之湄彼君子兮于焉委蛇
　　潏彼上善二章章六句
　　歴田歌题张兵宪卷
　　我所思兮在歴山山閴寂兮水潺湲徂畛学稼慕有鳏希世谢兹桑者闲龙翔凤举鹓鹭班深山鹿豕安可攀承麾东迈齐鲁间侧身西望阻蒲闗欲往従之虞坂艰怅隔嵗兮草空绿渺佳期兮桂屡丹美人贻我明月环思公子兮何时还大隠在朝不在野田园何为怀忧摧心顔
　　夜泊鲁桥胡中丞驰翰至披襟起坐秉烛读之沨沨乐章声中金石口占奉谢
　　见君晴别君雨人向巫阳去
　　别君云作雨思君月出云疑是湘江上猿啼不可闻河水弥弥获此双鲤赠比琅玕报匪琼玖
　　夜中不能寐起坐理金声山月为我明河水为我清思君不见那为情
　　题施比部四号诗
　　苕水滙兮霅水长美人容与兮在中央翠竿嫋嫋思得璜藏以巾笥贡明堂烹鲜守鲋兮屯以康功成网弛兮筌尽忘従任公兮憺方羊【右苕霅渔长】
　　洼尊兮鬯玉瓒兮黄流羌器用兮各有适行潦之水可以羞美人既醉朱顔柔身后荣名焉足求屈平独醒兮众方忌善乎刘生之沉饮兮细万物以轻世【右洼尊醉客】岘山高兮苕水深陟窈窕兮眺岖嵚朝骋驾兮东麓夕弭节兮西岑啓玉齿兮坐芳林横鐡笛兮吹龙吟洪涛震兮云隂参差管籥难为音【右岘山铁笛】
　　桂为楫兮兰为舟扬擢歌兮泛中流沧波兴兮碧云合佳人不来兮心夷犹溟溟商川待汝济迢迢天汉従君游揽春芳兮屡歇眇秋水兮含愁【右碧浪兰舟】
　　春江辞赠诸比部
　　越乡兮深处姚江兮攸注将考筑于盘涡遂逸钓于幽渚春日兮载阳桂檝兮兰桨泛中流兮容与榜人歌兮慨慷揽物华之骀荡鉴水徳之灵长朝骋骛兮天姥夕弭节兮雷门临禹穴以探秘遡耶溪而讨源起渭滨兮捐吾土济商川兮排帝阍沧波怅公子芳草忆王孙春来脉脉江注悠悠河清不可俟胡为久淹留羌铭功于石室终毕愿乎丹丘
　　蠢尔海氓一首赠中丞平寇也中丞孰谓谓夏公邦谟也
　　蠢尔海氓慿险构患聚徒实繁飚起滋蔓法网凝脂因缘反汗伊谁之愆阶之为乱乱既不逞嵗亦荐饥脱耒为挺裂裳为旗焚庐掲箧沉艎夺输盘汚窟据魁栖鲸氛方煽羽檄来闻皇赫斯怒乃命中丞秉钺之帅执宪之邻司疆之彦扞圉之英宠灵是借嘉谋佥同显允元老时维夏公建牙贾勇开府临戎在帷运算对俎折冲肃肃中丞申命有赫革政以仁授师以律厥角先崩回面内逸一鼓作气曾不终日于廓青海丹舰宵济止必鸣桴动必举旝天吴効顺云祲敛翳渠丑斯获胁従罔治佳兵载戢爰居载宁商无弛市农无辍耕旋凯奏肤于周之京皇心既怿庆赏攸行桓桓中丞致天之届徳威溥将神风潜骇共帝波臣易我鳞介化衍遐圻声流海外皇眷东顾视民如伤中丞法令皎如秋霜治丝去棼更弦解张若降时雨若熙春阳钳徒殊刘甲士振旅燕乐承休式歌且舞稽首万年受天之祜小子作颂嗣美吉甫
　　送宪使蔡公督晋学政十二解
　　维扬肇域泰伯始都因江为浸薮曰具区列国秦并置郡首苏海陵壮丽畛畷膏腴【其一】剧矣兹邦艰哉惟守汉简二千虞稽三九绩以政成官由徳懋宠以缇辎华以章绶【其二】桓桓蔡侯产自昴精诞岳之秀挺国之桢为民司牧与士作程南参冯翊东寄专城【其三】劝课农桑发摘奸宄被以仁风臻于化理河内同声颍川共美匪直望舒逮及朞已【其四】暂去留思再来快覩弦诵千家菽粟万戸争劳以迎式歌且舞嗟尔羣黎咸侯昔抚【其五】载迁楚宪俾饬吴戎邮无传箭幕有悬弓折冲俎上制算帷中娱枰谢傅缓带羊公【其六】奚夺之吴遄臻于晋戢武崇文叙伦兴行甫宪斯兼契敷在敬下民畴援天子有命【其七】钟姚哲吏韦白词流怀贞陋邵砥节方攸瞠乎后躅迈种前修恩隆父母令詟君侯【其八】今之士子咸诡于艺或失则浮或失则靡通阐其微瑄扬其防侯执厥中务纳于轨【其九】今之使者怙势作威民不见徳惟辟是贻罹以宻网搆以厉阶公听惟平和易以绥【其十】遐揽尧墟顾瞻舜泽迭绍迭兴复禹之迹水遡汾漳山探姑射考俗辨疆典学之职【其十一】奕奕蔡侯秉粹履醇允文允武惟清惟寅志举三代用弼一人鼎铉鸿烈社稷荩臣司勲作颂耀世弗湮【其十二】
　　赠周侍御
　　东南之美产于防稽竹箭有筠珪璋与齐【一解】爰挺霜棱来耀法星洪涛允戢瀚海底宁【二解】辟彼巨川用尔作楫亦曰砥柱中流是掲【三解】帝阍虽逖宸听实卑封章朝抗圣虑夕移【四解】军旅妨农旱魃为虐民乃荐饥赐租防泽【五解】殿中簪笔都下埋轮贵戚敛手威憺披鳞【六解】既称臣直亦昭主圣元气以调寿国之命【七解】奉扬天宪出纳王言纪纲攸赖朝廷以尊【八解】文武周君为古柱史五教敬敷誉髦多士【九解】三吴振徳稽首兴歌小子作颂刋石弗磨【十解】







　　皇甫司勲集卷二
　　钦定四库全书
　　皇甫司勲集卷三
　　明　皇甫汸　撰
　　五言古诗
　　议狱诗
　　叙曰臣汸始第觌政廷尉右署日取古刑书绎之以究夫君子尽心焉者绎而有所感辄发为诗爰得二十六篇纪之名曰议狱云
　　或曰狱可议乎曰可畴克议之曰士师克议之然则作是诗者奈何夫诗非议夫今之狱也议夫古以讽今焉尔君子谓是诗也与政通矣
　　洪钧宰化大块敷至仁哲王播彝宪颛防葆和真淳风无世下明徳有时湮折民绍虞典儆位丽汤刑尧服讵可象姬臬聊具陈斯功匪徒懋休命隆所遵
　　昊天运休命哲王绎理春生有载阳秋杀无停晷大坊嗟久逾湛恩难独恃岂不戒棼丝奈此回溢水狱吏苟盈门圄豻遂成市摭炽章程竒请繁法比明允愿时忱遏扬跻世美
　　士师昉自昔建官表惟能周方位司冦秦亦置廷平夏谟纪大理汉景崇令名正监列羣辟勾检革咸宁御世若御勒佐王诘兹民
　　惟天齐于民含灵在寰宇流矢悲影风忍与金石伍网密或易罹文深翻见舞凝脂已为疎刺爇末云苦奔马匪善驰我索先自腐
　　天王位正月饬吏布祥刑昭如日星鉴浩若江河行轨迹既夷易辞验亦平亭执秩遂为諐仆区终自倾玉条有三尺金科无十程悬衡乃国法在鼎非吾民
　　协民本中则折狱尚慈良稽古列嘉师利见休无疆圣化孚九服帝徳光四方頺风距浇季俗吏等寻常衞顗惜悬命博士奏施行臯陶惟迈徳千载扬芬芳
　　末路速多讼民生滋不辰菲屦岂徒象赭衣应勿纯谁谓九人髽胜彼一人巾史迁懋文学鬻拳济忠钦嗟哉方下吏司鸣遂无晨洁身宝琬琰慎俾就煨尘
　　南睢重骨立太甲本思庸孟明岂不念秦穆霸西戎井田与封建赫赫垂镐丰唐明失懿矩効此肉刑同安得缇萦氏千载鼓芳风应有鸡鸣调垂仁汉牍中
　　従桥犯玉辂入庙窃珍环释之自守法抗节为平反匪无尚方剑三尺授奚諐张汤视意防何啻鸾与鹯矫矫安陵栢异代同勉旃
　　嗣君遘阳九艶妻煽方处商辛惨炮烙旷世绳其武丕丕李唐祚不絶亦如缕火原伊向迩持平借徐杜区区麟趾格何以饬斯蛊
　　酬知俪白璧听讼得黄金岂不黩尔贿道迩理可谌古人戒威富象齿能毁身何以谳天子惟有至公心竒衺效嚚讼律案日以繁遂逮见知法复啓告密门大臣不释滞主者胡守文君子高五听胪情或见原匪贵发摘神要使民无寃
　　设网本为鱼冥冥鸿罹之刑以威小人君子亦婴徽膏火徒自煎兰芳有时萎隆隆翻见絶皎皎易成缁防庄戒崇颍愿处才不才邹生下梁狱三叹摅幽辞
　　灾愿惟恤泣罪矜不讐迨徳睽明慎凝科肆防刘踊贵屦自贱崇朝闻噢休列星烂若数逸轸惜方遒遗亡及三宥孔迩起宗周
　　古人重向隅何以久坐石安得秦庭中而乃无夜泣苦此秋荼繁畏彼夏日赫三刺不及讯两造未遑绎宣公宝明恕相将止刑辟
　　机辟徇多变毕弋列重围终朝不及掩谁谓鸟无知前方增击去后已抢揄飞闻幽良杀草惩纎应弃灰我行石阜中下悬千仞谿岂惮行者苦要俾犯者稀
　　服驽不若驴艺禾在去秕毎毎原田中无使滋蔓起文情及武赦管仲防其理君恩自照微偏枯非令美大赂重南金愿遇陶朱子
　　偶语防极刑妖言着为令杀人如薙草我生谓有命区区乡校情防川导其性鸢卵无毁伤凤仪徳斯盛文皇轸民瘼怆念明堂图遂令五覆奏狱豻有完肤汉庭致刑措縦囚风不殊后方残刑逞谓鹊安巢乎法令惜滋章刑书违啓明﨑岖难自列川险本人情哲王允钦恤君子利坚贞盗金匪邻子时亦致山鸣明条在议故茂典亦原亲法行自近始安得庇兹人居方陪华屋出乃列朱轮朝等磐石固暮为屠戮身鸿恩本浩荡触徳甘主臣
　　寛身本无仁报怨宁有徳匹妇袭不忘何况武夫力矢勿共戴天安肯同中国先王以民成乃谨调人职书之未可训推刃岂遑息春秋大九世卧薪甘胆食
　　大夫刑弗上北面聊宠珍一徳岂不丽四维良可敦造室引自裁徒宫非等论盘水无劔辱朝堂有杖寃死灰未及焰狱吏従此尊吁嗟洛阳泪汉文犹寡恩
　　鳞运各有适后天奉理表正谨三微求端戒五始物肃不可赢道成良自此彻县日勿举王者本重死昭昭象魏间安得干其纪
　　春秋防数千裁自圣人心善善岂不怀恶恶良独深欲盖罪弥彰辞繁法以森谁当折汉狱淑问宣至今



</div>
    <div class="pagination">
<span class="current-page">1</span><a href="皇甫司勳集_page2.html">2</a><a href="皇甫司勳集_page3.html">3</a><a href="皇甫司勳集_page4.html">4</a><a href="皇甫司勳集_page5.html">5</a><a href="皇甫司勳集_page6.html">6</a><span>...</span><a href="皇甫司勳集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
