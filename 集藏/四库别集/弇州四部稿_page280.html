<!DOCTYPE html>
<html>
<head>
    <meta charset="UTF-8">
    <title>弇州四部稿 - 第 280 页/共 296 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州四部稿 - 第 280 页/共 296 页</h1>
    <div class="content">　　又
　　歳晏凄其氷雪交沍窜伏一斗室中如蠒瓮蚕而使者忽来出手书累纸言言皆啮沈水屑至以豚儿防名为我懽剧防如意舞此儿防跋名塲初亦有千里之势一蹶后遂无复情不谓伏枥小鸣忽尔惊人第嫌其跅弛不为逺器耳仆坐此不免出与里舍子酬酢赖其出门得以弛担然疲惫之余形神了不相摄真所谓逐兔而失麋者也世法中人尚以我此言非信耳长公何善病若此此自有繇太公捐馆不无孺子慕一也入有进通之戚出有景升之感二也块处一室不能作山水畅动止圉圉受贵人目三也祈言者麋集言必惊人即不至梦肠出亦走入醋瓮矣四也此四者皆非所以深根固蔕长生久视之道也惟足下可进此言惟足下旦夕能慰解耳两月前见有传吴明卿非常者寻得渠手迹为之惊喜如再生吾家阿敬遂补浙江学坚卧不出吾亦不强之葢老来朋旧遒尽若晨星何况手足逺者冀使之存近者不忍其逺故自不能不尔潘氏文已脱藁却付之去为太公事郑重若见濡滞者然亦非逺矣墨赞更为补数语献歳之期惟日跂之不一
　　又
　　足下率仲嘉偕侍长公而过我真千载一时弇园虽丽不得当也或仆与家弟悉索敝赋以从差可捧盟盘耳初覩长公玉色小悴殊为邑邑浃辰复伺之壮气在大宅间更王且徤进匕箸顿以豁然唯觉食不胜肉淡液溶溶喉咽须小省节之乃佳耳方太古墓志为足下完此心诺应否付尧治非仆所敢与也所拟见访海上及同肖甫诸贤游弇园澹圃清洋留别凡四七言律皆不可已者幸从臾长公仲嘉速为之潘生作报书用币更三日文成即付急足也足下篇什自足笼罩时辈元瑞器不胜才吻不谋腕脑满肠肥谈笑间柴棘何足与较也见委单幅书旧草诸子之一疥足下壁如何如何
　　又
　　自与兄别已满三月不知于何日侍长公杖履闻本寜近始抵留都贞吉想久返豫章矣仆断荤味来已八十日徙乡落复七十日唯为长公草一文及了十余宿负今便洒然矣昨忽传长公非常旋审其妄独怪黄舍人不驰一介来索草其説为何赵宫赞云许相不肯为长公推毂或妬妇之口未可信也方中丞亦起家邹彦吉再罹白简屠长卿遂至削籍彼虽皆有以致之然右文之意安在唯家弟得小舒气已就途矣适遣人贺长公退院头陁无一物可以将敬亮之亮之
　　又
　　前者望兄侍长公而过我弇中则日手一帚埽三径矣及元敬至而怪紫气之薄也葢娓娓为称兄善病状令人心折业欲遣一苍头走歙而无可使仅附数行于潘景升不谓其尚留滞也已而有传兄起色者兹拜手教及叩来伻怳然若再得一仲淹何慰如之唯益加进匕箸亲医逺内以防春事承贶二诗具谂至向弟实无所得向来稍涉矜持两迨骨立今稍腴徤政得滋味力耳昨偶有语报赵汝师云不能不死而能不畏死不然恐悮贤昆玉清问大作拟卒业而初归自泖有不得已冗来伻促报甚急匆匆不克详异日并污素巻附纳不次
　　又
　　足下称西湖诸词客大防选伎征声分韵赋诗足使天镜中增淡妆浓抺之胜乃至念及丘壑长物使荐其昌歜苋陆于三臡八爼间则非其任也计长公已还谼为叔子授室吾幼儿亦欲同之自此乾坤间有两无事人矣比来遘异人粗有所得于郤病尤神念欲荐之足下并以助长公扶老之具不知夙縁当何如耳茅平仲已为达书于兵使者其人似河朔伧父可以义托惜晩遇耳使回聊此附复强饭自爱
　　又
　　前者得长公信云兄日唯啜乳几至絶粒为惊忧累日迩接手教叙致娓娓且询之使人饮噉已如故良足慰心亡弟得长公大篇足以不朽虽如天之贶亡以加矣而贽币不一领何能自安当令犹子别图所以脩芹芷之敬耳许相公书来为长公推毂之意厪矣即为致之二相及宰公昨得乡衮报言似尚有扞格也仆方悔其出如误食蛆带敢以此味献贤者耶呉翁晋诗可压三千坐客闻贤金玉日三粥何以能作平原孟尝哉一笑余不次
　　又
　　得足下书满纸文彩焕发足占神王私心窃喜之其所尤深喜者目前辈流徃徃谀靣独足下有知己之言耳所云荆老执政亡弟仙游恬澹之宫香火虚矣讼狱之劳孰与寥廓之安入座之贵孰与长生之乐此意谁能拈破即拈破谁肯为弟举者长生事殊渺茫苏长公云若活七十年便是百四十却能小小理防迩时业已上书乞骸不得请则于新歳引疾计当无龃龉也足下知吾有犹子之戚耶天之待亡弟可谓酷矣亡论其贤差任箕裘世固有老者病者百死不死而少壮者忽遽死造化竒谲不可量也比张少司空迁大司农中外皆谓长公用翁左司马署右宰例有成言矣而至今尚未推岂铨垣尚与政府角耶计不它补当自定矣此腐防不足以当鹓雏一吓且足下拟仆归而仆拟长公出毋乃非当哉故不敢闻之长公聊为足下一及耳仲嘉薄游不称意如何方将草其尊人志旦夕且脱稿象先之楚可成归否吴翁晋寄诗诗甚雄爽排律如入武库甲仗森严计已返霅不能作答书交游之中独峻伯有此子纵横艺苑恢张父业可念也余不尽
　　又
　　见贤从即问兄起色云尚未脱然要当屏谢一切节食鲜饮久当自佳齐云之约毋论山水清胜岂有叔夜玉山之頽然吾坐者四而不一报者【阙】　云一回相见一回老能得几时为弟兄虽浅语能令人深叹合诸贤故是胜事但仆殊畏喧豗惟有偏舟独造而已俞仲蔚墓表幸为一促长公其子已息心但仆于此处不能放过亮之亮之
　　汪惟一
　　记在郧中初夏午睡足汲石泉煮虎丘新荈啜之乘兴为足下扫竹里馆记既成而读之不觉失笑即腐毫史汉人少此一叚境味也遂欲奉寄无繇歳杪晤子与檇李道中叩足下踪迹谓倦闽游业返谼矣仆以量移归里以避言赐沭无间关道途之苦而获息涎蜗殻九友斋十歌所懐一旦还我天假余生当徙入二藏中觅生活不敢复噉【阙】　　矣世人自当妬吾处不当妬吾出也伻来辱笺教损饷种种扇头二诗壮丽精切怨而不怒古印新刻所谓五湖长不敢不拜来意之嘉陶隠居十赉未足多也第长下衍一者字于义不相当能为我别刻古印见寄尤妙勿谓老人得陇望蜀也所成鄙言卑卑亦似小有寓并徃拙集一部秘之毋轻示人不一
　　汪仲嘉
　　每从行巻中得足下诗辄抚掌称快今者二章复琅琅乃仅能以一律奉酬虽卒卒他冗亦縁与家弟仅割连城之半耳长公龙跃艺苑为千秋盟主二仲率大国之赋以从谁不授欵惟益选将搜乘毋示敌瑕以防不测耳讵可口舌求胜又新都多烈侠覩季布灌夫更用为快吾乡士风柔脆骤见之无不骇传者唯足下从容一规之通家骨肉情至不自觉其切偲也稍间阅徐子仁巻乃用意笔珍谢谢天日集兰谱各一部附览不一
　　又
　　氷雪中使者以长公及二仲书问讯足下至发箧笥藏而贶我又不以寿名使我不能却惟是长公申后访之期仲淹叙起色之详于报书中具之足下所示诸篇甫拟卒业而归自泖塔复为里中儿所迹逐小欲缓使者行而促归甚迫仓皇勉成肇元东林一律书扇头塞白而已于仲淹二章欲稍措意则不能也仆自五月谢一切笔砚获稍息肩九月避警入城小有不得已之役寻为他人窥胁遂复浸淫比之于旧虽十损八九尚不能作无事人近更有一种无赖子伪刻注孙武批选古文时义谈艺诸书纰缪庸陋冀以规目前利又有初学少年勉强一见即诡称门人偶得两语辄敷演为序冀以博目前名仆已置之度外矣恐长公所必不免幸即以示长公及仲淹共一笑也寒甚呵冻作草附侍史书之幸不罪
　　又
　　献歳前后皆竒寒客至即围罏而饮笔砚皆冻以故新编词翰惊絶而尚不能效雌黄一字老懒固当尔闻长公佳胜倘遂东游兄必具青鞋以从来玉阁中以紫气为也闻仲淹疾已平少年事未尽却当虞春讯故人李时养兄所素知也毋论其技即其人长者幸荐之长公且闻龙司理有李逺之好能先容否冗次不一不一
　　毛豹孙
　　行时辱枉送虽不获一把袂而扇头之作不减河梁暑则怀袖寒则箧笥何敢忘也仆过时之人强就笼槛束带追随贵游少年无非慙悔江山名胜满目小小篇什差足献酬而造物妬之亡弟之耗至矣念生平唯此一弟匪直同生亦忝知己垂尽之年倐尔夺之令人何以为生张肖甫太保逝矣此间有隂大司马徐魏公者皆小于仆一二歳食顷而亡多年闫道人罗近溪俱化异物闫虽似有去地然亦不敢望其来也以此仆决欲归一两日间乞骸之防当下第恐辇上君子妬吾闲耳赵少宰大雅亦时徃还李生者尚在芙蓉幕中足下如有意夺何宪五色簟仆不敢不为缓颊第未审主人意何如也太宰公将发何不附之而来赵公非久当得北子念谓足下问鸿都北门迳取者五人而羶附者数百人可笑也且此何足以辱大雅不一
　　李仲子能茂
　　仆为圣主误恩失计一出踯躅留省冶城之铁不供铸错方圗上书陈情归与病弟相守而病者不待五十年手足一旦判离哭泣无节形神不亲方杜门就医药忽得足下长笺以防于绍介啓而诵之锵锵乎何瑰丽悲壮若是也昭代作者济南新都足下防抑新都而右济南此自独见亡所容喙第饰许及仆所不敢当耳足下又谓吴越间有动为僻棘好创异谈自谓追躅邃古得非刘子威吴瑞谷诸君哉此不过日取三苍五雅杨雄方言之类字剽而句拟之以文其陋足下但读左国短长贾谊史迁数大家言何尝有此也若尔更不如昌黎河东庐陵眉山之为快嗟嗟文之不易言久矣若説诗者亡虑十余家徃徃可采而独兰谿胡元瑞氏最为博识宏览所着诗薮上下数百千年虽不必字字破的人人当心实艺苑之功臣近代无两渠必欲仆序之亦以避标榜之訾尚未脱稿足下得之否六诗具见栖托它诗及文称是荆山之英武库之良小加磨淬不患不作国器虚益满损朂之而已先青州行状已征雅属胥后命诗宜和病甚不能措思聊以一章塞白亦不知作何语亮之亮之
　　李伯承
　　昨歳郭年兄之使者称老丈有非常之耗其辞甚悉怛惋移日念二千里走介之难辄附不腆之辞及粗帛以徃忽新安余老至称老丈道履万福不觉惊喜絶呌如再得一东岱也唯闻有目然子夏之经术左丘之国语不妨于此际成之此老致公明儁一编足为中原吐气想当次第付梓矣草率附报不悉












　　弇州续稿巻一百八十一
　　钦定四库全书
　　弇州续稿巻一百八十二
　　明　王世贞　撰
　　文部
　　书牍
　　李驹
　　仆自杜门习静来于今三载矣生平故人竿尺尽废以故无能一问吾侄起居然至相识自济上来者未尝不谆谆也昨秋知以贡至都下就台试而燕金复贵令人怅然金茂才至忽得手书披诵之余怳若靣觌此生颇能道吾侄家事云歳收多歉长吏佐之颇以食指为累无暇治尊公业与书中语相类唯赵中丞为尊公立一绰楔标之曰海内文宗少足吐气耳仆断欲来满千日一切荤味不沾口饮省十之六七待先师诲期而人事未尽谢絶尚受役笔砚间不知此身堪受罏锤否七子之后人无一如意者豚儿仅一鸣旋复杜口造物忌名可畏可畏许长史犹在人间诚出不意闻虽不良于行而饮噉不少减却寿征也殷少保咄咄遂尔奄化不获见近时光景可叹可叹外白金二两少资膏油之费可也
　　曾麟兆
　　承念及仆出处事为立髪扼腕过矣仆本菰芦中人耳差读书及雕防之技于世本长物而世偶用之又不容而逐之俱可也不幸偶有泉石书畵之好为僮辈从防成一园又略置九友斋中物囊槖如洗今歳荒为公逋相厄不免挫产矣声色之奉生平絶无之今以风马牛事见汚差若无谓苟举毁誉于一切空似亦不足动公方寸五岳也苦疮疡时作痛痒得一愈后卧起自若游戏翰墨拍浮酒船公思之更以为羡矣知读书山中今秋背城借一显即墨老将作用拭目而俟承损饷鵞鲊荷荷每黄州人至麯生嘈嘈自语得佳伴矣余不悉
　　刘少石
　　献歳先后两厪数千里之使而慰存我何足下之高谊如此仆本不能出而恳辞之防为政府勒归则两白简上矣南牀不为知我然亦不为不爱我也五十之年倐已过四畀此余日读书灌园行当更忌我耳然亦不能别颁江湖约束也足下读礼之暇益精进以成惊人之鸣子鵞腊鲊拜贶当时苏长公只言黄州猪肉不审其故今且付青州从事作伴也手疮口授侍史不次
　　潘景升
　　自伯玉倡古文谼中而谼中市人毋不为伯玉言者亡论伯玉所草太夫人传即状议诔挽之类靡不苍然渊然古色所以为太夫人不朽者谼中足矣何所少而必欲得仆不腆之辞赘之来书防千言甚法而葩独所饰许仆过当以仆生平所伏膺文则伯玉诗则于鳞借令二君子以屈赵一日之好推合左师岂其区区宋赋而匹晋楚足下正自欲得吾文耳念欲以不文辞而仲淹苦聊萧之曹子念又称足下佳人也少而多长者游其它诗文亦称是以故不能终拒第使我供地下役等覆瓿则可乃使之与伯玉并驰所谓张子布见之耶大币援白香山例以半资刻佛经余筐篚报足下亮之亮之勉进饘粥自爱不一不一
　　李生寅
　　仆已舍身道庐百事尽废而独受役笔砚未己春夏来为病魔所侵忽忽厌之每思忘言之防嗒然相际而至读足下诗辄似迦叶之闻天乐虽定中犹为起舞屠长卿所云力去雕饰天然冲夷诚为实录第既赏以天然不当复言力去耳方饵参术不能覼缕外山园记张氏刻兰谱附览不一
　　颜廷愉
　　仆自闭闗来一切谢絶无所延纳而足下俨然自天东南逾三千里而来以公瑕先容我则贽文授币叙生平倾挹之素礼恭而辞敦皆非谫薄所敢当者仆老矣行且削五官而为混沌足下复将凿之乎则仆有惊而走耳虽然足下非欲速成者也以求益者也则仆安敢守区区塞兑之戒而虚足下三千里之诚不小效其一得夫文有格有调有骨有肉有篇法有句法有字法今覩足下集并集中诸君子语非北地济南新都弗述其格古矣骨树矣句字修矣所少不备幸相与勉之而已文之所以为文者三生气也生机也生趣也此三者诸君子不必十全也无但诸君子即所称献吉诸公亦不必十全也愿足下多读战国防史汉韩欧诸大家文意不必过抨王道思唐应徳归熈甫旗鼔在手即败军之将偾羣之马皆我役也至于诗古体用古韵近体必用沈韵下字欲妥使事欲穏四声欲调情实欲称彀率规矩定而后取机于性灵取则于盛唐取材于献吉于鳞辈自不忧落夹矣足下稿称曲弄新声夫曲弄者拟即委巷也得无犯虬户铣谿之咲乎新声者今辞曲也求竒而拙希雅而俗易之为便卢先生集有信来希致一部
　　陆无从
　　公生平故人渡大江走五百里而以文事相托且此公又年家兄弟也仆于文故不自爱重第自重九日于上真前有誓矣若冐昧为之何以辞于上真亦何以辞于邻里亲戚谨并来币附纳亮之此间惟有梅花未残公防一蹇而来尚能呼浊醪相对公若欲求名笔或可商者靣告不一
　　徐生
　　仆自丙子冬避言归里即便托迹麋鹿曵尾泥涂中间辱仙真见收游方之外与世路末杀虽以相知故人如老丈者亦不能通咫尺之书道区区申欵欵而抚州周使君伻来乃辱赐存披椷诵之恍若觌紫芝眉宇令人神爽苐饰奬过涯非谫劣所敢承耳方仆盛壮时妄自意以为班史而后纪传之体猥杂偏胜左氏而后编年之书繁简失次亦欲整齐其事与辞勒成二家以追迹盲腐至于国家泛埽荒秽照暎千古而二百余年来无一人受兰台之管者乃上称金匮下衷稗官方欲谢絶人事冀有所结撰而一行作道民不敢捐半生精神于笔砚毫翰间且虑见闻少有未真不忧人非亦有鬼责以故遂抑不为吾丈絶世才也方以盛年得离世网天假之日有事于此谁能妬之昔栁州以史事责昌黎然谓必史职而后任史事则非也孔子岂尝职鲁柱下乎哉毎覩台鼎频革羣俊彚起虽以仆之不肖堕人齿颊尚有娄玷除目而不能以格外用贤者良可叹也虽然执事寜以九十老亲易三公重乎人去聊尔布复并粗刻附览不一
　　王宣
　　仆一丘自放学道无成踈懒之极笔砚如讐而足下尚以鼯枝见迹万里逺教礼恭而意专使人赧汗沾背别纸新诗得多壮丽语至见懐之什尤更琅琅仆抑何幸也足下故褎然称蜀士矣来书有十科不试小孝克勤语则居然一陈公甫先生矣世无彭惠安不登荐剡可叹可叹虽然时颇清矣无意北游作惊人之鸣乎足下所称贤叔御史大夫旧知己也陈传相则通家前辈也以不敢通境外问便间为我致声欲搆数语作报而去鸿遒发不肯为半日留仅能书扇头近作觊充足下懐防间物耳礼圗蜀椒祗领不宣
　　王逢年
　　得足下书知悬磬之室复为盗憎仆亦遘此仅余一犀叵罗两玉环径持去然自此可高枕矣摊书满牀不复顾也见示十二评甚俊朗有致独仆一生人厠徃哲后得无为足下知人累耶所闻似有高子业所见有宗子相或可当汝南月旦否洪氏典已败一弟两子赀可三千金仅十之二存耳墓田事俟诘得其详方可奉复余不尽
　　刘生
　　仆山栖禅观履迹不出郭外者八年矣近以先公身后闻部使者有意及之防家仲叩谢于阳羡句曲间半月而后成归则五尺应门持尊方伯所惠书币及足下之新篇嘉贶至矣足下以歳晏且有贤季姻事遄返然衡门不题鳯则足下尚有意乎而仆匏瓜之系如故可嗣迹也嘉禾一衣带水春花烂熳时有剥啄者必足下矣所示诗篇宏丽有致唯排律句似盛唐而篇似六季于见投之作尤甚幸少调之赠贺长昌一序足征高尚时义竒俊汗血千里亦须小酌羇馽耳冗次未能奉酬先此附复并有薄致不宣
　　又
　　屈指小效先中丞地下之托于今九易寒暑矣感歳月之遒迅与人世之暌隔时时抚心叹嗟独不得足下一耗仆闭闗且久学道无成稍徙园居以便休沐属愁霖滞淫畏及饘粥忽忽无赖中乃有武昌双鲤溯我清池暎椷而足下之名姓在焉颠倒欲狂发读数行始知玉树已成凌霄骤折回禄相妬连云俱烬何世界之缺防如此徐征后辞则太夫人恃粥无恙孤孙俨然复举一雄先中丞遗集不为狂焰所凌今得锓梓以图不朽尚足以为足下贺也以仆之衰懒其于雕虫之技真若嚼蜡而交游见迸受役亡已所委穅秕之导不减践更特以先中丞之故契足下之孝思谊不容已初拟留使者旬日可脱草而渠以足下有深秋中散之驾力辞而去聊此布复庭实不敢复劳彼徃薄有侑啓亮之亮之
　　丁右武
　　贞无似辱王父司马公国士之知念无以报之地下而公勤请至再累书近千言且贞生平所倾慕者又在公以故受命之日不移月而具草不移日而脱草僻居亡可使者仅以授之嘉定君托转致门下不谓其尚未达也兹复拜大诲隆币专使三千里见督则贞之罪莫可逭矣敢录上请正其以灾石不惮斤削公乃受楚旬之寄虽非以优贤者然得用骢马故事为福一方犹胜优游郎署也且朝事虽若清明而贤者犹自相抵牾使人莫测二多誉四多惧近也敢以迂愚之见进嘉定有大造于其邑所授南曹尚未足以报赵汝师虽娄转而恒邑邑为其言之不尽用耳罗近溪先生近一过而别葢斐然成章悠然自得者恨不能留之大贶不敢尽郤并有薄附以比献缟不外是荷
　　徐茂贤
　　昨家弟自闽归道武林谓必挟足下俱得下榻作数日欢而云雨杳然当繇不及相闻耳毎诵足下诗不忍释手至于八章足嗣秋兴奉酹仅得其半故是小巫之索然所以属望之意良不浅矣屠长卿近相闻否伯玉过彼想复作数日滞淫也家弟九月末可还里兹时足下能一命驾否黄鸡紫蟹田家不乏咏酬谑浪主人所饶幸勿孤此良遘也伯玉便附此不悉
　　余生
　　得书叙致尊公先生大故及足下治防抚孤苦心独行之详令人酸鼻用晦所报亦同至欲为朱公叔刘孝标续一论以志感大抵末俗宜然毋足怪者姚匡叔则云足下能自树立不隤家声两弟一子文笔卓荦凤毛之媺不减河东尊公足慰地下矣示以秋期过访乞志铭仆与尊公契谊非常必当破例应命但以一介防状来山川阻脩毋劳跋履匡叔还草率附报不一
　　王舜华
　　得书知为广陵游者半歳甚适归而有漂揺室家之叹夫广陵天下之豪任刁程卓之宝萃焉以兄之才藻且高自标置彼曹拥篲治装之不暇今舍而趣之严居自放之人若以为监河侯者则兄之计过也仆自庚辰委身道民付业儿辈月责十金即一切衣食防防酬酢之费皆取给于此间得官府小致币资粗省纷纭卒歳计之亡纎髪赢三儿卜筑未竟公私逋负不完今者淫霖恣虐稻田汇为巨浸花地尽成瓯脱何忍向之为不情之索且彼纵未有目亦故有耳其耳兄之声实久矣安能强之今搜槖得二金佐一醉之资勿罪菲薄文殊师利畵像返上縁斋室已满不能供养故也镜古帖评与诸贤徃论颇不异新诗多沨沨之致附谢不一
　　张生
　　拜书娓娓叙令先公与先府君鞭弭周旋之好末及豚儿笔墨扬扢之契而仆居其间所当讲者三世矣而最后乃始奉清诲称神交虽晩不晩也书辞古劲宏丽雅是六代前笔惟小屈意公车之业一第不足难足下豚儿再挫近方埋辙两孺子依之亦解学步但仆以衰劣惧世福向深非道民之利耳于鳞先生可念十七年泉下人乃子复继之吾辈能无媿生耶足下证及令人泪琅琅不自禁陈茂才北上附此勉旃自爱
　　夏山人
　　仓卒为足下具鸡黍忽忽防忘之而足下乃犹寘广心池小岛方寸必欲去之以为快縁足下别后举此以问游者游者皆大笑仆遂不能决且念俭歳费数十工为毁瓦画墁计非迀则谬足下幸勿留意非此池芥蔕乃足下自芥蔕也同年之子赵一凤妇尤殉死事仆固重之而去冬其从兄一麟来请传冐寒具草已而一麟絶不来已而与一鳯之母及季前后来闻相诟于门最后其母与季复来遂书传付之仆为逝者不朽谋非为存者衣食谋也今便录一通附去内有一字足下须斟酌付一麟亦可所示哀诔其辞仆所未能悉然见足下一片高谊热心敬服敬服和赠诗容缓期以上足下称字甚古然施之知己乃当耳余不悉
　　刘后庵
　　向者作伯玉司马兄弟书欲为伯玉安顿余年且谓兄道得大行于新都匪唯仁人之利漙亦是谋生之一助也而喻君先已至彼兄遂不靣伯玉荐福之雷信哉縁薄矣寻拜手教及诸记之惠乃知天遣兄与宋子薄游天台鴈荡永嘉括苍尽搜诸名胜而发之为钜丽竒瑰之辞葢有不偶者不然兹时方褦襶于猗顿程郑之门而已仆名虽事外而身滞尘内羡此壮游两腋欲飞兄能过我借麈尾吐烟霞语否余不具
　　吴函虚
　　窃闻贵邦之累崇赀埒素封者徃徃不能举其先业所繇充而迩乃有慕仁人孝子之行于其亲思所以显扬光大之存而有颂祝序记之类没而有志表传诔之属然不过走长安中介绍贵人名衔以侈其乡里而已执事乃能以不朽寄之伯玉司马逺而为王父志其墓近而为光禄记其祠亦足矣复更欲得不佞以重表王父而寿尊君何执事之笃孝而右文也执事之所扬扢金华诸贤以及二李而独假借不佞非不佞所敢当第足下之情最切文最丽仆固不能无心动而况有司马之惇史仲嘉之勤言以为先容又安敢以绮语戒辞也虽然田光先生有言太子见光盛壮之时而不知其精已销亡矣执事所见犹故仆也即不得已而露其拙执事将掩袂而走耳雅贶不敢私助之阿兰若以为吾二人福田并有薄侑附报不一
　　郭舜举
　　向者得效尺寸于令先公地下顾其辞萎薾不能称贤者葢时时愧心焉当时见公毁瘠委顿状甚仪其孝而窃忧之寻谂公宦金陵歴清曹至奉天子玺书董岭东学政葢不唯膴问之日昭而占道体之益充也则有余慰矣兹厪五千里外羊城之使者捧罗浮仙人五色笺以稚川子之遗丹侑焉仆昔犹能专一壑而今者金陵马曹吏也何足以当清问仆故爨材无杗栌之用向者龃龉言路分与鹿豕老丰草长林间而适我仙师见援葢倦乏多慨之人易为趣舍斗室蒲团谓足投老偃蹇朝命至再而仙师以縁未至未有所授防同事之人已出拜相而先君子复防圣恩地下留枢之命防辞报闻咸谓不宜再凟失计苟出遂不能与病弟生诀此痛何言幸未为时趣所向固不敢效子南槌牀之恨当亦不至作渊源掇梯之悔也亡者已矣念其名业已小就且有四佳儿足慰地下独仆犬马之齿叨长十歳生趣已尽何况宦情业上防乞骸骨下铨部矣旦夕得请当治一容棺之墟待尽而已公见念深又惓惓及亡者乃敢布之寄示欧桢伯全集此公能自了生计不似黎惟敬之零落也薄意侑椷并有书仪寄桢伯烦致之冬雪作寒南中当异加餐自爱
　　张茂才
　　向者得足下书笔甚古思甚竒学甚宏博今者复得足下书则笔益古思益竒学益宏博而前后所示通家之谊蔼然儿子津津谈高节雅度不容口东吴菰芦中当不办有此人也十六应真精工之极加以变化则真伯时矣然亦是宋人内局佳手三跋却佳汉臣二画惜其失神不妨名笔足下箧笥之珍推以见赠得无伤惠耶念欲璧完恐拂来美第不如发二巨瓿泛平原督邮如对张绪风流耳昨歳先君子以两台之请宗伯为覆赐全葬二祭又以鄙恳得赠大司马于人子之愿粗满第仆复玷征书固辞不允未免蛇足耳衰朽不才叨长家弟十年今家弟用病归而仆乃冐病以出能无愧于处者以足下见念之切聊一闻之不腆将逺忆惭于英琼赐亮为荷
　　李季宣
　　屈指真州城外之席于今十五年矣足下之年甚少而仆亦非老当时披襟谈艺所当无前足下意固当艶之葢未几何而有避贤之请婆娑故林偃蹇时趣蒲团五尺息此幻躯于分已足而匹夫之节不固遂成小草金陵山水差号佳胜游目骋懐亦自非乏第病鸰在念悬鹑满前苍生之愧当逾于安石百倍也足下乃捐手书苟相奬饰使仆何所藏靣长歌宏丽感慨益我多矣审足下已捷乡荐尚滞公车兹又承太夫人之讳读礼余隂渐养经济以俟公除仆老矣髪秃齿堕形神仅接无能仰酬来美如何虽然俟小间当勉效一言之复也薄物将意不尽
　　徐孟孺
　　向者见足下所草宗谱私心已竒之偶以及郁君乃足下则走使致书盛相推谓不当让于鳞牛耳而一时得与绳廷尉札又谓仆出献吉上昔文王嗜昌歜仲尼慕之眉结而后咽二君子者得无有偶然之嗜耶抑亦相浮慕云尔献吉草昧功在祛除于鳞矫矫实再九合仆虽有秦楚之赋何敢以狎主自期所赖足下诸贤左右提挈耳仆生平毁誉中人晩而厌名且畏之方拟戢身二藏间作残活计时游糟丘可以终老幸毋用虚褒相借也时科之业抛去已三十年忽得足下二义读之觉齿吻间有种种新味江瑶柱不让矣记序尤自苍然咄咄相逼特不宜为豚儿过嘘拂以长其傲方苦作答书草草不及详诸容嗣尽
　　又
　　昨过廷韩所一晤不暇深语适于生云邀足下送我至青浦虽以侵晨发犹数回首望云间鹢不得乃鼓棹耳足下书来适同此懐佳章爽朗有致歳晏人事如织不能效反歌之和如何见示数十条良悉精进至意聊草数行为荅而未及详大抵足下所问多于外境上着力今宜但取三百篇及汉魏晋宋初盛唐名家语熟翫之使胸次悠然有融浃处方始命笔勿作凡题僻题险体险韵坌入恶道俟骨格已定鉴裁不爽然后取中晩唐佳者及献吉于鳞诸公之作以资材用亦不得临时剽拟至于仆诗门径尤广宜采不宜法也足下苦心非他后进比所患天趣时乏蹊迳尚存然宜从容涵泳得之毋助长也近作可全写示不恶靣擿当自省进素册小暇完上不一
　　又
　　向足下见过以仆案头有佛书偶一读之乃是尘劳海中觅小驻泊处耳而遂举诸耆宿法语见询欲令为足下剖大事公案是佛弟子于火焰狱问调达觅清浄境也可发一粲耳足下谓厐居士一切空诸所有为欛柄窃意足下方为有所苦故若本无所有何以空为然却自有不空者在故名真空不然则顽空也又复举大慧师谓思量较计不得将心待悟不得是句亦刬非句亦刬为问觉此语似专为足下设足下既有所苦而欲空之却汲汲然思量较计将心待悟不刬是不刬非终日于是非中求出是非此又病也古先生成佛后尚为摩耶夫人忉利天説法足下尊慈见衰证医药奉侍当忧则忧当劳则劳其它眷属亦只以应尽之分处之便是大道举手动足着衣吃饭本无深理只于此不涉攀縁思想亦道也足下苦于此体究又増一畨葛藤矣巾衫縧履原不曽系束足下心何妨叅禅念佛亦岂必坐公衙判案牍入出兠鍪剑防中方下地狱种子火宅生莲花变清凉境白日恶风吹堕罗刹鬼国只在一念间耳仆本毫髪无所得昔人云不辞为公道尽恐公他日怨我偶疲口授侍史辞不能次亮之亮之
</div>
    <div class="pagination">
<a href="弇州四部稿_page279.html">上一页</a><span>...</span><a href="弇州四部稿_page275.html">275</a><a href="弇州四部稿_page276.html">276</a><a href="弇州四部稿_page277.html">277</a><a href="弇州四部稿_page278.html">278</a><a href="弇州四部稿_page279.html">279</a><span class="current-page">280</span><a href="弇州四部稿_page281.html">281</a><a href="弇州四部稿_page282.html">282</a><a href="弇州四部稿_page283.html">283</a><a href="弇州四部稿_page284.html">284</a><a href="弇州四部稿_page285.html">285</a><span>...</span><a href="弇州四部稿_page281.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
