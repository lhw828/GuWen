<!DOCTYPE html>
<html>
<head>
    <meta charset="UTF-8">
    <title>怀麓堂集 - 第 8 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>怀麓堂集 - 第 8 页/共 74 页</h1>
    <div class="content">　　得文敬双塔寺和章诏之不至四叠韵奉答
　　问君朝回胡不归西驰急脚走若飞云承部檄籍戎伍嵗给纩帛颁冬衣浮图东望瑜伽宅尺地西垣懒回屐祗应官事了痴儿怪底可人招不得想当岸帻坐公庭东曹号令方风行直穷妙思入权度岂有暇日消盘罂栖迟鞅掌自有地向来笑口未可轻闲官饱食太仓粟使我刺促难为情埋头日向书堆坐嵗月都将病中过久知筋力负驰驱我已愧子郎官佐今年堕马复病目目病虽轻不如堕并抛笔砚委尘埃且免墓谀兼厦贺两旬面壁西檐阿禅心不动如只陀门前索文如索债逊谢不敢加嗔诃官稽私负两不办为君重和堕马歌兴来作字大如掌眼暗仅辨防与戈尘多路长不出户茧足还思堕时步淖险真停疋马迎情深屡枉髙轩过卧无小吏惊报衙行爱娇儿解随父拟借东曹度支手记取玉堂风月簿从知身病是闲时病里不闲诚大误嗟予病起身亦徤又被君诗压将仆我兼二病君但一宁不少留为我助知君尚有逸驾才我马虺隤当避路七擒八克古有数白战共君今防度我歌又竟君不来欲效鲁阳挥日暮
　　若虚诗来欲平马讼五叠韵答若虚并柬文敬佩之
　　冯郎堕马长安归身病在床思奋飞我时病堕忽两月防度为渠惊倒衣邵郎近堕桥头宅右足独拳愁蹑屐三人堕马渠最伤毕竟堕同谁失得西涯书屋东曹庭诗筒络绎东西行本縁诗堕不为酒玉山自倒非金罂冯郎谈虎色独变开口不问重与轻吾宗白洲不堕马亦作堕语真多情喧争浪谑两当坐颇觉风流非罪过向来曲直未分明旁引诸家为证佐讼当坐人不坐马胜负在诗宁在堕冯郎欲作旁观人负汝何悲胜何贺白洲老吏直不阿手持三尺无坡陀欲令虞芮成礼让不遣秦越相讥诃不然徤讼化勍敌只恐吴侬围楚歌南山一判不可改昨夜东坛闻止戈诗家纷纷各门户尔我不须分跬歩世门夷险自有途騄駬驽骀竟谁顾古来相马独孙阳有子分明不如父白洲乃欲卖我马郤付东隣酒家簿人虽千虑有一失我马虽驽亦应误君看三马二马良冯马冣良先我仆白洲有马夸徤彊纵免堕伤为盗助诗成我亦判渠归良马勿与驽争路佳辰美景亦有数莫遣闲情嬲襟度急呼邵李招冯郎下马共醉西涯暮
　　体斋宅赏莲席上得十字
　　池上雨过芳尘浥池上花开众宾集回风忽觉翠旂翻倒影真疑彩云湿越浦新妆水底明汉臯遗佩空中拾剪裁似欲烦并刀涴染郤愁翻墨汁根非异种难同调身在后时终独立已当佳丽国三千不羡艳阳春九十桂苦兰辛只自怜桃红李媚何嗟及酒如恋客传不停花似解诗催更急坐看烟盖晴袅袅欲采露房秋戢戢我狂不去当重来鲸饮碧筩三万吸
　　书防翁老先生书画巻后
　　防翁书法天下豪坐惊风雨随波涛有时意匠入幽力与造化争纎毫仰观千年俯一世纷纷弄笔皆儿曹书家论定价亦定须识我翁人品髙戏将水墨洒缣素如饫梁肉甘醯糟残山剰水世莫覩流落数纸青蒲萄一登翁门遂隔世齿颊未获沾余膏如逰神山见石髓顷刻再往不复遭莆田郑郎得寳藏明珠杂佩金错刀摩挲两眼百过读使我涕泪盈青袍三年留玩一朝去久假似觉归心劳泰山东頽日西坠欲往从之中郁陶诗成起立嵗将暮空庭短髪风萧骚
　　戏赠王古直
　　王郎诗穷人共知王郎书法穷于诗亦知二者关造化学成便有穷相随腰金拖玉自有相安用效此伎俩为长安尘中走仆仆面皮皴皱瘦且黧出门信脚自来往酒醒不记东君谁囊无百钱有数纸码瑙照案堆琉璃问渠寳此亦安用寒不可絮饥可糜渠言俗士岂解此肥肉火酒甘如饴十年逺逰得竒货恨不归诧妇与儿功名事业付杯酒尚复与子争毫厘世间巧拙各万状看渠非黠还非痴挥毫赠君莫浪喜我诗不是琼琚辞
　　题衍圣公所藏范尧山水图
　　髙山石磊磊长流奔湍转深汇杈枒老树生古枝上有悬菌赘成瘣凌兢石路难容车舟欲渡江无涯骑驴过冈驴脚跛行客关山应苦嗟大行岧嶤剑门逺不是天台还阆苑世闲平地能防何万里江山隘双眼良工此画谁与传北人云是范华原风多嵗久缣素裂隠隠断墨尘埃间尼山孙子簪缨客坐爱清风洒堂壁平生幽赏防人同嗟我尚抱山林癖岱岳峯髙泗水深向来瞻望空至今登髙作赋非吾事不尽乾坤仰止心
　　徐用和侍御所藏云山图歌
　　何人醉冩云山图浮云澒洞山糢糊空明射地日漏影稍觉林树开扶踈平原苍莽不知处忽有细路通榛芜茅堂枕山半阁水巻幔正对前峯孤幽人深居不出户纵有邻舍无招呼低头把巻苦吟讽语暗不辨楚与吴中流棹歌似相答欲断未断声呜呜云多水濶望不见知是沧洲旧钓徒长安六月晴复雨若非尘土还泥涂城中见山如见画刚可髣髴求形模山犹可见水莫涉尺潦岂足容长舻十年旧逰忆南国嵗月催人非故吾鹦鹉洲前汉阳树此景此诗今有无因君此图意披豁更欲买棹游江湖
　　题应宁所藏马敬瞻山水图
　　空堂宿雾衣巾湿展巻看图向庭立髙峯巃嵸树防葺雨气山光满川湿中有扁舟一钓翁手把纶竿头戴笠欲渡真愁野水昏将归更恐溪风急渠虽不语吾亦解已觉良工竟先入练川老子旧名流三十年来邈谁及今时画工强解事枉秃霜毫翻墨汁舍人耽诗复爱画断素遗缣总收拾向来巻帙堆比山后得此图尤什袭嗟予对此开郁悒如热者濯渴者汲诗成画法两无聊空对西山髙岌岌
　　观懐素自序帖真迹柬原博太史
　　吾乡上人老藏真挥毫作字精入神金书石刻世已少况乃缣素随风尘大江东南天万里流落数颗骊龙珍百尺髙门若深海腰絙欲入茫无津吴公好古得竒货传借数手来乡邻后堂开扄许坐我展巻故觉情相亲嗟予生晩见亦晚三十六年空复春苏黄二老尚莫覩犹喜未乏前生因向来摩本已酷似昔见其影今其真临池对影不自陋涂抹欲效西施颦愿擕纸墨就几格亟往不避僮奴嗔余光东壁幸不惜且复照我西家贫请君勿返连城璧留待他时慕蔺人
　　贺靖逸谕德得孙
　　昆山良田多种玉玉子累累嵗仍熟风流雍伯已千年年少玉郎今姓陆陆郎二十清且温太史之子封君孙向来娶妇复生子头角虽殊风骨存锦防绣被光照面气如长虹眼如电清向徐卿坐上看美于潘岳车中见一龄倐忽还再龄渐教能笑复能行已从坐客识竒物更与名家占德星登堂赋诗贺太史人生有孙胜有子皆言有子万事足见子作翁何不喜同年徤者傅与陈有孙不逮髙堂亲我亲幸徤子尚少四世如君今防人白头封君年七十如麟振振螽蛰蛰防看太史得曾孙重见髙门车马集
　　读栁拱之员外严宗哲主事杨应宁舍人倡和和长句戏次韵一首
　　诗坛森严陞复楯白战雄心气难忍西邻有客兴亦酣睥睨重围目双眕居然地隔如秦越或者神交同白稹故知宫角本谐声复恐圆方不相准向来蹇钝费鞭策已分驽骀谢騋牝灰余万念偶一生腐木经秋发孤菌诸君才力各强徤东飞俊鹘西飞隼拟随磅礴共盘旋弱羽真愁向空陨霜天闭门坐不出背拥寒炉曲成蚓强呼冻墨吟小诗力困氷毫如荷盾枯肠夜渴吻亦干绠短缾空谁为引回首不如年少时满堂坐客夸聪敏韩公道德日已负后山精力空应尽逢场作戏亦偶然不觉诗成为韵窘文章同时不易得三杰古称呉富尹君今并是湖南英乡邑吾犹限封畛闲官未免铅椠累户外催逋时接轸长歌终曲谁使子歌罢独吟还自哂
　　山水图
　　鵞溪练色如江色幻出山青兴云白山前杂树岂知名云际髙楼不论尺幽泉无声深谷下作寒潭浸空碧只应车马隔尘氛但有扁舟系沙侧溪头老渔何处归手持轻橹背斜晖草堂欲到恐未到日暮山云空湿衣西岩两翁共巾屦应在深山更深住南溪芳草北溪花遥指平生钓游处山林此乐予未知褰裳欲去将安之请看坡老人中景只在王维画里诗
　　周原已母孺人寿诗分题得笄
　　忆年十五头始笄二十嫁作梁鸿妻自从结髪事夫子每以盥栉随鸣鸡昼行顾影夜照烛举步不出閤与闺多情爱笄恐笄坠举案直与双眉齐夫年七十头总白白髪尚可胜梳镵郎君宦游得归省防以甘防充盐虀凤冠珠翟有时降笄也未可抛尘泥戏将拈取示儿道此物见尔从孩提愿翁长徤姥亦徤鹤形鲐背牙齿鲵更看此物作家寳嵗嵗分赋长生题
　　送傅元秀才赴举江西
　　凤凰巢穴麒麟种竒物常为世倾竦傅生才调出名家一不为希百非冗亦知性质有天解曽忆当年角初总早从书泒得源流复向词宗继支统后来英俊岂易得我已为子神飞动十年逺作东南防腹有江山浩奔汹试凌逸气脱尘凡立见孤标谢荒茸翻然赴敌翰墨场百万人中看贾勇防将长防献明庭谁谓一时非贾董未论秋荐与春闱金马玉堂堪接踵晋阳授简辞当习毛义登堂檄须奉有才未免为世用药里参苓方在笼厌随时辈学奔趋肯向乡邦衒华宠古道终教德器成今人只解功名重临岐欲别无所赠颇觉尘襟剧颊壅情深义重极怜渠我语虽多未为氄
　　送文宗儒太仆还南寺
　　丰山东面琅琊北官寺临山枕溪侧泉甘石冷花栁香防出春华与秋色东吴才子洋州裔清比琅玕长数尺锦囊秀句压骚人玉麈雄谈惊坐客谁令散地容渠懒尽有余才供世剧十年溷迹老风尘三载髙飞未云极问君何曹似是马丞不负君人自惜知君自抱忧国心岂为承平倦刍枥南方一匹累数金方且按图为骥索州官县吏尽日输营下老兵曾未识书生经济须实用谁为吾民苦区画闻君献纳有嘉言肯避傍人嗔越职朝闻吏部书上考耻以征催买资格嗟予窃禄本无能误向云霄问泉石
　　徐春官暮山杂咏分题得蛟溪夜月
　　蛟溪昨夜风雨恶月光下照溪水浊老蛟照月如照镜郤巻蜿蜒露头角平沙星星石凿凿璇宇沈沈净如濯云烟变灭氛防消只有空明映寥廓广寒宫殿水中开碧海鱼龙天上跃团团桂影落虚圆纵使吴刚无斧斫鳞甲空惊汉水鲸羽毛不渡银桥鹊已看毛骨生森爽顿觉心神向开廓山中杖履不成眠坐待空林纎月落
　　题陆寛瘦竹巻
　　江南陆郎瘦于竹种竹城东玉河曲未论千尺势能长刚道两竿轩也足耻随桃李鬪芳腴只共松杉伴幽独茅茨可柰霜雪冷韦布不受风尘辱平生幽赏底须忧爱此清风不盈掬絶胜长安酒肉徒醺花殢月空迷复近从画竹得篆法坐对凉隂刻寒玉终教笔硬可通神且赏骨多能胜肉江左诗翁太瘦生【金本清太仆号太瘦生】墨竹篆书皆絶俗莫言汝瘦不如渠好为名家继清躅
　　题画二首
　　霜枯古树秋防防枝间老猿罢腾踏戏将长臂扑游蜂半似相欺半相狎冈峦髙下路东西由来异类不同栖应怜野径穿花去不作空山抱树啼君不见场中有菓房有蜜共趂园林好风日丁宁慎勿采桃花留结山中千嵗实
　　元猿倦向青林坐声断长空碧云破林间踈网落蜘蛛正向连蜷掌中堕丝轻臂软如不胜欲掣未掣还腾腾极知物性解人意应向画图观世情由来异类有强弱幸是相逢不相虐犹胜虚堂万缕丝无数飞虫挂墙角
　　画山水
　　山家住在云深处眼见云来复云去朝随爽气入空山夕变浮岚挂髙树防茸草色迷东西石路﨑岖髙复低槿花成篱竹为障中两幽人屹相向芒鞋铁杖乌角巾白头双鬓何缤纷来时似带林霏湿坐久不知山日曛门前落叶仍多扫故人相期苦不早杳霭疑无逺寺钟喔哑忽有中流櫂危桥雨过苔应滑后圃花残人未老若耶云门未可登天姥匡庐梦空到乾坤浩荡真无极诗话一灯青未了絶胜王郎兴尽时扁舟载雪山隂道
　　画禽
　　髙栖野雀低飞燕长在峯头与溪面竹鸡啼彻雨初晴山脚泥深路如线崖根老树回余青树间双鹊闲无声只应识得山中乐无复人间送喜情
　　又
　　天风夜号山木折石上饥禽啄干雪忍冻寒鸦得并栖数声啼落前溪月银塘波冷双鸳鸯忽忆春风苹藻香鹡鸰似解游人意碧水清霄路共长



　　怀麓堂集巻八
　　钦定四库全书
　　怀麓堂集巻九
　　明　李东阳　撰
　　诗稿九
　　七言古诗
　　马博士所赠王少参剑阁图为少叅子公济进士题
　　岷岷山髙连剑阁峡门中开如鬼凿盘涡溅沫纷欲跃石势迎流鬭还郤驱车入山山路恶水行孤舟陆双屩古来蜀道难于天信美不及还家乐挥毫作图图者谁东吴老翁生好竒胸嶓万壑笔三峡或有神助非人为昔从此地值竒客直以赏识酬心期江山无情嵗月改头白再往失路岐王郎年少今已壮仰睇丹梯隔青嶂遗缣断墨空尘埃我已为子神悲怆酒酣作歌歌始放我懐崚嶒声跌宕君不见江风卷地山蹴空谁复壮游如两翁
　　送周原已院判之南京席上得别字
　　金陵山水真竒絶我昔南游遍车辙归来梦想隔尘埃翼未髙飞肘先掣与君有约各分署三嵗两曹惟一缺羡君此去若登仙欲往不得心内热如遭炎蒸坐深甑拟踏隂厓齧寒雪君今况得故乡归我是北人犹爱説停君酒杯听我歌我歌未终君暂辍折桂桥边衣锦行雨花台上登髙节古闻骑鹤上扬州得未为艰失为觖太常陈卿我同志官府神仙非滥设因君寄语须自珍莫道玉堂天上别
　　题画送武陵杨处士
　　洞庭湖西芳草新武陵溪南花满津山深水曲不知处燕语莺啼春复春红尘昼断车马迹时有松风扫白石三尺孤琴一老翁布衣芒屦无人识君来逺作长安游君去还归溪水头山林钟鼎各有分俯仰乾坤安所求
　　赏花夜归图
　　江南三月花满城城南城北堪游行马啼冲晓踏春去日暮归来空复情溪桥系马纡春歩緑遍苍苔旧时路醉眼低迷杨栁烟春衣坐湿蔷薇露重门曲槛花隂隂李径桃蹊深复深手持红烛归路应见儿童知赏心赏心自少今已老每忆花枝被花恼寄语髙林宿鸟知明朝莫更催归早
　　邓程番遗爱图
　　贵州有府名程番天子命置新流官邓侯佩印出九寺五马遍歴千巑岏诸夷异姓十七种始识汉节瞻衣冠喜有锡赉怒有罚顷刻号令随毫端坐令府藏足贡赋野少刦掠无饥寒邓侯去郡民拥道力挽飞櫂廻奔澜舟行欲动掣不动咫尺如度百丈滩攀辕卧辙古亦有夷夏之治孰易难谁图防笔遗氷纨彼夷之酋宋与安侯名去比雪山重逺道未觉行囊单侯今出佐六州伯舍舟跃马复据鞍明年持此向齐鲁应有东人为聚看
　　麦舟图
　　江东故人半零落江头石郎泪双阁三防未葬家苦贫举世今无魏州郭睢阳范郎方少年相看不语意茫然江舟载麦五百斛挥手付之如一钱归来侍立庭闱畔白髪闻之为一莞亦知父子本同心若待庭趋嗟已晩君不见庆州饥民曾告荒使君自发常平仓
　　四禽图
　　樛枝老树幽岩里山鹧双栖掉长尾髙鸣俯搦势不停似向春风矜觜山头锦鸡金作冠身被五采成斑斓逺从红日霁时见更向碧山深处看人言此物真絶特同是山禽不同格休将緑水照毛衣只恐桃花妬顔色
　　又
　　空山雨过枇杷树黄颗累累不知数金衣公子正多情惊堕金丸欲飞去海榴花残红子新沙上鳬鹥来往频每从水浅花深处遥见隔花临水人山禽关关水禽语脉脉幽期似相许莫负天晴日暖时一春江上多风雨
　　又
　　碧林红叶惊飞鸟江上秋风下来早雁去鸿辞烟水空蒹葭落尽芙蓉老原头鹡鸰如有知应怜嵗暮得同栖枝间戴胜声不住应忆春园初降时山林动物各有托野雉分明出丛薄见説丰年少网罗低飞不及髙飞乐
　　又
　　江南山深冬日防湖氷无澌湖水满幽林晚径断人行落尽梅花春不管山荼花发争芳菲翠翎蜡觜相光辉烟生锦屿寒犹恋雪满银塘夜未归踈林落羽纷零乱回首青霄各分散溪上鸳鸯独有情春来冬去长为伴
　　狻猊图
　　狻猊何来自西域黄金为睛铁为额回头一啸长风生万骑千人杳无迹云岩雪窦深如许冐险穷幽始能得胡儿飬得性气驯逺向中原贡王国县官给驿天使迎圣主亲临赐顔色朱笼铁鎻红氍毹诏许深居苑城北苑中百兽安足论虎豹闻之皆屏息先朝旧物尝有此白首中官説宣德只向人间看画图嘉名剰有儿童识周王有道百度正虞帝无心七旬格自古升平乐事多讴歌亦是词臣职
　　柬陈玉汝
　　呉杉制器五尺强棬如胡椅长如床方藤细簟曲木枕意匠颇觉吴工良髙眠穏坐两不妨坐非箕踞眠非僵由来万物各有用一物两用无遗长夜来我在元龙宅醉卧此牀呼不得归来展转不成眠梦想犹疑在床侧吾家老父年七十此物何由置堂室只因为乐胜潘舆恨不可怀如陆橘平生有口不惯乞与子在情宁在物正是黄香扇枕时髙堂待此无蒸郁
　　观画兰有感作【时林主事俊张经厯黻相继谪官】
　　春风吹香出芳林丛兰开傍西岩隂防回欲采意不适路转溪廻山更深虚堂披图对幽襟忽如揽衣度﨑嵚杏坛尼父去已逺湘江屈原空独沈我方挥弦坐微吟微吟未成日将晩氷霜欲来侵九畹兰兮兰兮竟谁管
　　刘道亨编修双鹰图
　　大鹰昂头小鹰俯杀气森森动林莽朔云卷地尘不飞万里乾坤同一睹野风萧萧日将暮罢猎归来势犹怒独向林间振羽毛空山落叶谁能数平原纷纷走狐兎燕雀之辈安敢侮纵使长饥不附人须知特立难为伍海东青去已多时塞北赤毛生更稀郅都城在余荒草刘表台髙空落晖画师好手亦无敌酒酣徤笔疾若飞霜毫素练出髣髴金眸玉爪生光辉翰林主人负竒骨虽有搏击无由施防看竦翮入霄汉不与凡鸟争雄雌
　　外舅成国朱公寿六十
　　金陵城阙蟠龙虎老将提兵旧开府由来家世本公卿亲得君王赐圭组锦袍玉带明雕戈坐镇四野无嗔诃已看钟阜山増重复遣长江水不波清油幕拥旌旗盛细栁营闻笳鼓静民歌清净曹平阳身系安危郭中令江草江花春复春华堂丽景逐时新端阳节后凡防日寿俊图中第一人【时南都诸公卿有寿俊防图诗】玉壶贮酒玻瓈色红裀簇地麒麟织于氏门闾有子孙平原庭舘多宾客缁衣武公元好贤鄂国将军不爱钱聊将书巻度长日肯买歌儿供暮年嗟予旧是通家子塞雁江云意千里愿公眉寿比冈陵永作干城镇南纪
　　题画
　　平川雨溢波不流两车渡水轩若浮车轮载重轧巨牛牛力尚可行人愁后车在水前在丘欲进郤顾且复休山途野店阻且修日云暮矣不得留胡儿徤马双络头肩载糗槖无戈矛得非遗防居边州或者俘获随官邮穷庐不作风雪囚道路虽险无离忧圣朝有道锋镝收胡我赤子非仇讐谁哉更起筹边楼
　　又
　　风林不定惊枝袅上有修翎两山鸟溪边独鹭短丝垂影落晴波秋淼淼鸳鸯鸂似争春锦毛绣翼相鲜新寒乌数防寂相背颇学山翁避贵人山鸡两翼花如剪未胜鵞羣娇宛转曲水亭前路有无黄陵庙下湖深浅穷崖老树猿倒悬彼何色者白与元山中麛子未生角错立不知谁后前世间飞走各有性诗人自古歌鱼鸢莫将藻绘作物假此物自是无声篇
　　观泉图
　　空山落叶无人管长林苍苍秋日短飞泉百尺堕空蒙下注寒潭作清浅淅沥如闻带雨来飘摇忽被风吹断忆向山中初听时乍近郤疑身在逺幽寻僻探始得之毛髪萧骚不容绾鹦鹉江洲竟趯翻匡庐瀑布谁分剪世间竒胜自有地应恨入山来已晩十年双袂京尘满亦欲相从为一浣安得图中二老翁芒鞵竹杖长为伴
　　东山图
　　谢公昔卧东山麓山中无日无丝竹美人笑捧如花顔饮酒赋诗欢不足古来同乐必同忧公能不为苍生谋征西司马亦何事犹使桓兵窥上流贼兵在郊公在墅天下江山个中睹老温病死强秦奔一代功名荷天与太平宰相固云云清言非罪还非勲四郊多垒一身乐吾忆冶城王右军
　　米元章拜石图
　　南州怪石如竒士士有好竒心欲醉平生两膝不识地石也受之无愧色着袍拥笏当石前礼而不荅貌益防呼为石丈丈不语囘视诸峯尽儿女当时观者笑且嗔眼中见石不见人嗟君好洁已成癖无乃冠屦沾泥尘古来玩物必丧志况尔物役忘其身惟石岩岩瞻赫赫一州虽小宁无民宋家只合米博士谁遣出刺无为军君不见汉家留侯拜黄石石亦可拜不可昵千载英风石并髙犹怜误落神仙迹
　　谢谢方石石镇纸
　　风檐细楮飘如叶恼乱闲愁千万叠试将觚石置我前坐镇浮浮成妥帖谁其赠者方石翁瘦骨与石将无同石形可碎理不曲此语吾传东海东向来遗我枰棋制规石为圆岂翁意亦知此石如此心不谓心同肯予致我家娇儿不解事径往取之如剧戏仅辞涂抹向诗书岂有规模守文字古来问学须磋磨要令平直无偏颇觚哉觚哉久不见摸棱之辈何其多愿儿寳石终比徳慎勿委弃墙东阿还持此石问汝伯别有矩彠当如何
　　张东白惠椰壶走笔代简
　　岭南椰实髙千树大者如瓢小如注良工斵剔成形模外实中空寡疵窳青金为饰坚且良磨砺圭角藏精光谁言曲直异从革二物相成岂相克青黄竟作牺尊灾污抔古矣非时哉有容耻与升合校无垢频经洗涤来翰林人物西江老退食开壶日倾倒擕之赠我不自惜人好更看壶亦好我虽强饮不满钟愁城百尺难为攻先随俎簋作时荐后许盘筵为客供覆杯断饮亦未易独有夜戒无终穷
　　悼鹦鹉一首东阎允德吉士
　　翠笼髙絓层轩举中有珍禽解人语顾影频回席上灯梳翎郤避檐前雨左旋右转百态足忽见昻藏为伛偻声名价重出比邻婉娈情多向儿女耳娱目翫能防时珠沈防碎随尘泥玉环不系芳魂住绣闼犹疑晓梦迟应怜握粟不自饱吻渴肠空谁得知虚令宾客生顾盻顿觉楹障无光辉忆昔擕来陇山客万壑千岩防朝夕都将妩色慰多愁转使欢声成太息因思异物难豢养颇似竒才遭挫抑君不见盐车千里驹长饥至死无人惜
　　悼竹
　　园南旧植千竿緑髙者如墙大如屋风狂雨急墙屋翻干折丛低共倾覆忽惊舞罢鸿门防怒斗纷纷碎苍玉复似骊山坠石余数百书生葬阬谷初疑凤羽堕当空更讶箨龙身在陆翠落琼飞不复完顿使泥沙污人目忆昔新移近水隈瘦骨棱层不盈束晨浇恐被风日燥晩防幸免霜雪酷十年长养成亦艰一旦摧頽势何速我时夜半惊水至崛起仓皇问僮仆彼騃不识人意劳只顾囊衣与甑粟观里桃花何足论堂前柟树犹堪录无家更欲买山林有径谁当伴松菊前轩好竹只数个颇觉幽怀看未足春来拟欲探萌芽苍苔慎勿迷芳躅
</div>
    <div class="pagination">
<a href="怀麓堂集_page7.html">上一页</a><span>...</span><a href="怀麓堂集_page3.html">3</a><a href="怀麓堂集_page4.html">4</a><a href="怀麓堂集_page5.html">5</a><a href="怀麓堂集_page6.html">6</a><a href="怀麓堂集_page7.html">7</a><span class="current-page">8</span><a href="怀麓堂集_page9.html">9</a><a href="怀麓堂集_page10.html">10</a><a href="怀麓堂集_page11.html">11</a><a href="怀麓堂集_page12.html">12</a><a href="怀麓堂集_page13.html">13</a><span>...</span><a href="怀麓堂集_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
