<!DOCTYPE html>
<html>
 <head>
  <meta charset="utf-8"/>
  <title>
   骑省集 - 第 10 页/共 18 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   骑省集 - 第 10 页/共 18 页
  </h1>
  <div class="content">
   大唐故匡时启运功臣清淮军节度寿州观察处置等使特进检校太傅持节都督寿州诸军事寿州刺史御史大夫上柱国彭城威侯赠太尉刘公神道碑
　　闻夫郊圻内理牧万民者是曰诸侯夷狄外壤守四方者其惟猛士然则安危异任文武殊涂故天下方争韩彭英呉横雕戈而震耀羣生待理龚黄冦贾拥皂葢以从容及夫昭格寰区纷纶简册其归一也代有人焉若乃总是全谋覃于奕叶流光受社潜齐累将之家崇徳计功下视世卿之族古难具美我则兼之公讳崇俊字德修其先彭城人髙祖升调补山阳淮阴尉遂家焉即爲县人也岳峻洪基海防遥阳城相土千龄侯伯之封沛泽中兴两代帝王之懐黄结紫论鼎甲以盱衡刻像图形誓山河而捧袂国史家牒披巻可知顷者圣运中微羣方暂扰骊山之北犬戎兴戏水之师践土之庭天子屈河阳之召公路拥南阳之众僭号仲家隗嚣据陇右之图坐论西伯勤王问罪呉太祖始定扬州赐胀专征昭皇帝遂加殊礼于是扬旌北讨迁冦迹于淮滨辟土西封谋守臣于诸将命我显祖作牧钟离乃固堡障之严载施犬马之备军无粃政将期十万之行师有见粮即聚九年之蓄方图大举已仗前殳永年不登未几而殁长山羣盗旧畏来公西域故营愿从班勇复命烈考嗣膺使符不还渭水之兵誓卒龙门之托故蓼城之战斩获过当汝阴之围策勲居最先零委质鬭充国以无由玁狁惊搜射郅都而不中畴庸锡羡建清淮军以壮中权加礼愼终赠太尉公以光幽穸既而鼔鼙凄怆部曲徘徊家有遗恩人思世德帝曰崇俊惟尔恭俭孝友诚明惠和任则中军帅位则文昌长诞举攸职予惟汝嘉濠梁之郊控扼遐裔惟乃祖金克懋厥始乃考仁规克愼厥中肆予命尔克成厥终往哉汝谐无废朕命公衔防奉诏墨绖即戎铺陈政经讨阅军实思有以光大前绪播扬国风初二先公之理也属洛邑再迁浚郊作梗伪新窃据延仍十五之期黄武开元始创三分之业犬牙之地虿尾常揺锋镝纵横车徒奔走摧身兽困尚遥匡复之谟頳尾鱼劳未暇绥懐之术逮公之理也冦皆逺遁民伫息肩千里风从四方耸听以为格物必在于立制也故艺贡赋以息贪暴之端畅刑章以拯奸宄之极赏不虚授罚其必行以为富邦必在于务本也故使民以时相地之利持未熟之稻游惰自迁班再易之田兼并絶幸以为边宁不可以防武备也故逺斥候浚沟隍竹与木而靡遗膏与苫而毕给亭障屼峙军声隐动以为强兵必在于实皇畿也故招懐边甿讲习戎事游兵冀马俱为无犯之容晋杰齐雄并集选和之下嵗拣精鋭归之京师其余庶政常经门见户睹斯可畧而言也髙皇帝礼均元老宠冠列藩受禅之初则进上公之秩肆类之际则委廉使之权言必见从无再却之奏君常髙枕防北顾之忧皇上钦奉重熙聿遵无改毗倚尤重亲敬如初先太尉公之薨也西北小惊戒严从便因诏执事移清淮军于寿春及是复立定逺军即命公为节度使仍以公少子匡符尚永嘉公主留侯操印初跻上将之坛帝子吹箫即降王姬之馆礼优伯舅望重懿亲于时公涖濠梁十有七年矣米盐皆序丞史当才闭閤罕争举烽无警朝廷以公能光前烈雅得边情清淮之师遗风仍在俾盛一家之美载严万里之城改寿州刺史充清淮军节度使邓侯倐去鸡鸣伤父老之心长者负来虎渡息乡闾之患能事毕举考功再期方将建大斾以风驱指函关而电扫云中鸡犬八公之迹徒存梦里膏肓二竖之妖遂作春秋四十保大四年夏六月十有六日薨于寿春公署皇上剪须靡及穿壁方遥投緑沈之悲哀竟日赐黄银之蒂慷慨霑襟废朝三日中使防葬诏兵部侍郎李贻业持节册赠太尉赐諡曰威即以其年秋九月十五日备卤簿鼓吹葬于濠州钟离县大化里之原礼也前夫人李氏后夫人陇西郡君李氏皆太师赵忠懿王女也赖乡仙李即开柱史之源参野飞龙遂纪宗卿之籍勲庸六鎭时髙谢氏之门师范两朝室有班姬之训荃蘼兰蕙映戚里以芬芳藻荇苹蘩播妇仪而昭晰门内之理夫人有焉子八人二子幼长子节早亡次范滁州刺史次简次策次霸时未仕次符秘书郎或得公之政事或得公之兵钤学礼学诗惟忠惟孝皆推酥酪之味咸有芝兰之芳所谓积善余庆世济其美者也惟公山河龙鳯凝粹彩于神姿纬候风云集渊谋于灵府议公家之事不以身为行将军之令毎由刚克卒祖祢之成业可谓聿修膺牧伯之宠章讫无虚授所以始终匪玷福禄攸归同族之间朱轮结轨季父仁赡作镇夏口弟崇怙崇僖更典晋陵其余将军列侯中郎校尉银黄照烂光浮道德之门珩佩陆离响杂髙阳之里苟非自天攸相与国无疆其孰能与于此乎向使享大年敷逺畧鸿飞鹏举功未可量也天命不然能无永悼昔者荆州从事犹牵堕泪之悲太宰旧寮亦有懐铅之请况乎世功丕显揭日月以髙骧帝念惟隆防云龙而下济欲垂万叶可不务乎微臣职典丝纶词非清润持赤管以承诏拂贞珉以投刃庶使蚩蚩甿观迹而长懐来云披文而尽信其铭曰
　　惟彼陶唐有此冀方自天祐之后嗣其昌侯迁鲁县帝隐芒砀猗那大族嵩华配长沨沨彭城兴我遐祚显显山阳着我髙祖髙祖伊何仁而不遇庆钟令孙聿来用武皇运中否诸侯起争浚郊怙乱淮壖不庭呉王奋发受钺专征命我显祖守濠之城濠城严峻濠兵骁勇显祖帅之羣凶振恐将军下世边烽亦耸乃命象贤荷时之宠荷宠伊何载大其功蠢蠢梁冦言言颍墉是馘是俘兵无顿锋爰有竒畧集于威公威公嗣侯不坠其训戎事之隟民功是振为之中典着之令闻泗上风移髙师河润帝曰伯舅予嘉乃勲扞境则武安邦则文乃降王姬于尔庆门乃改乗辕于彼西军西军何在鎭彼衡霍威公来思式遏冦虐胡为已逺将星俄落百身宁赎九原谁作明明天子恻怆闻鼙岁云秋止返斾迟迟二藩士女泣涕涟洏贤侯逝矣吾谁与归黯黯涂山汤汤淮涘驷马悲鸣滕公所闭甘棠勿翦召伯攸憩是用刋碑永告来裔
　　唐故徳胜军节度使检校太保同中书门下平章事扶风马匡公神道碑铭
　　夫道被万物处其中者是曰贤人功济横流让其先者方称君子施之则开物成务兴广业而同归巻之则保族宜家垂令名于必大是以长沙呉芮繁祉迈于三雄南阳贾复贲宠隆于四七歴代已降靡不由之迄于我朝则扶风公其人矣公讳仁裕字徳寛其先扶风人子孙或从官于徐方今为彭城人也粤若万邦作乂益有佐禹之功因封受氏奢有却秦之绩公侯必复关西靡孟起之威文武未坠南郡被季长之德存乎谱牒无俟阐扬曽祖某祖某皆以卤莽之气当屯防之运不履王侯之事归全父母之邦考某少负雄名为武宁军禆将才髙位下厥用弗昭累赠尚书右仆射传曰有明德而不显当代后必有兴者故其余庆集于我公惟公克禀粹灵夙彰竒应方娠而神贶协梦既生而异气充庭宗族相惊闾里交庆识者谓之曰不意英物复钟此儿天将启之马氏为不朽矣长而爽迈辅以博闻善无常师器以虚受乃皇图中否赤县沦灾战国纵横争求策士孔门堂奥半作家臣公负先见之明审择君之义举旗沛泽即授中涓定难京城仍防主簿而上方从歴试允懋臣功经纶草昧谘访遗阙公亲侍左右日奉谟猷能知四国之为且掌賔客之礼劳无伐善夙夜不离于公美则归君论议莫窥其际出入二纪懋肩一心车服以庸宠禄来假乃升朝序乃掌禁师以佐领军将兼总丞相之兵衞申令惟一任众惟睦推以恩信先之勤劳周庐既严军士以简考绩称帝用嘉之迁检校司徒遥兼宿州刺史夫千骑之长可以图功百城之权可以观政中外迭处抑惟旧章即授楚州刺史本州团练使甸服之际邦赋是繁长淮之冲戎寄为急公奉扬王略遵举诏条人不易方计日而治征为右卫大将军复领旧兵以衞相府董齐之畧有逾于初明年改右金吾大将军以扶风县三百户为封邑执金之职歴代雄重绵祀虚位公首居之内训却非之士外察苛留之禁熊罴宣力辇毂无尘及上允膺内禅光启建业寺府军衞半存旧京委公留台右师俾率东夏即迁检校太保改右天威副统军进爵为伯陜服从入公有力焉及参告类之仪益光求旧之举宠开幕府遥领徐方进封侯郡定食千戸左辅之地王业所基藩屏京师惟公攸赖乃移使节往鎭京口公慈惠着于郡国威德洽于士心由是齐人向风期年报政加同中书门下平章事庐州节度观察等使自南北分隔輶轩交驰合淝之郊常制冲要故有台阶之命以増外阃之威公于是谨斥堠审号令习组练之士则声如颷驰严堡障之备则势若山立辽不敢犯边是以宁而察俗之方如南徐之理方当矢谟帷扆薄伐关河渡江之誓既陈泝渭之舟已具呜呼良图未展早命不融春秋六十有三升元六年闰三月五日薨于庐州公署上省奏震悼废朝三日即用甲之数式拟铁山之功给于官司临以中使奉常以视履考祥之义循贞心大度之美详协公论易名曰匡即以其年四月七日备卤簿仪衞葬于庐州合淝县乡里礼也公娶同郡莱氏封彭城郡君丽秾李之华亲采蘩之职理内协鹊巢之咏从贵有鱼轩之华某年月日先公而逝嗣子右弓箭库使光庭东头供奉官光祚閤门承防光绍皆禀义方无忝遗烈家承膏粱之后而恭顺克修职防纨绮之间而雅素自若君子谓扶风公其有后乎夫碑颂之设有自来矣琬琰之细既垂于苕华盘盂之防又参于警戒若乃道合天眷忠存王家累辅翼之功而钟鼎之报防间享将相之赏而带砺之誓弗渝时无间言没有余位故其宗庙之纪金石之盟昭示来兹不可诬也小臣不学奉防刋文庶使计功称德代逺而愈信披文相质事久而弥芬岘首之懐靡尽昆吾之烈长存呜呼哀哉其铭曰
　　益作朕虞实曰元凯崇基缔业明徳攸在维赵于蕃封移族改祚实刋山源长巨海因枝别代觅渭来迁道徳绛帐勤王跕鸢流光袭祉映后昭前懐黄结紫着简成编诞发材英肇惟明懿鼎角膺竒文履异博容泛爱入孝出悌运有屯防器无凝滞爰初发迹云从潜泉濯缨职帜拊翼中涓良骥处服忘归在弦枢机言行无竞维贤缱绻从君匪伊履屐勤毖前殳周旋陛防居国必闻在身无择帝爰允谐胙乃丕绩惟彼淮泗疆以獯夷维此京浙缵以邦畿封淮表浙惟惠惟威椒兰在俗辕辙兴思羣舒待理猃狁孔棘帝谓侯氏缵服新息式固尔猷惠此庐国乃陟台阶俾藩于北龙斾四牡钩膺镂锡命服有炜光声载阳疆吏固圉蚩甿向方上仪象物下谧飞礼梁木或颠通川有逝长城既严哲人永瘁像着云台风存遐裔辍舂尽思瞻山陨泪信结殊俗悲深上旻丹碑既刻列鼎尽勲祁连不冺庸器长存丕显百代惟子有臣






　　骑省集巻十一
　　钦定四库全书
　　骑省集巻十二
　　宋　徐铉　撰
　　茒山紫阳观碑铭
　　臣闻太初之气其生也无始众妙之门其本也无名积而成形散而为器乾坤运之而两仪位王侯受之而天下贞是故断鼇链石之技絶地通天之业衣裳轩冕之后干戈揖让之君虽复遭罹异途步骤一致莫不契协于神明之域饮和于道徳之原广无为之为执无象之象万物恃生而不有百姓日用而不知其迹也则格天光表先人而成俗其本也则收视返听全眞而养身至其玉检登封萝图启后防神象外脱屣区中铸金鼎而乘白云登寒门而立极閟宫清庙式严观徳之场玉洞金坛别啓下都之所由是灵符总集眞箓岐分三元八防之文潜通髣髴七映九华之室密拟形容足以徼福应乎含生致孝思于时事圣人继作云龙相望故茆山紫阳观者今上敬为烈祖孝髙帝元敬皇后之所重修也尔乃星纪储精先爲峻极河图着録悬示祯期自道气融明眞精流衍治化宏开于赤县符图广秘于名山而华阳洞天实羣仙之都防金陵地又三茅之福乡左凭栁汧烟霞韬映右带阳谷川源隐鳞伏龙靡迆鎭以雷平之岭郁冈回合浸以防军之潭郭眞人叩舷之池不迁留岸许长史炼丹之井自冽寒泉白露紫烟照映其上飚轮鹤驭往来其间髙眞七人四处兹地其后贞白先生以徳应世肇开朱阳之馆以玉书演秘爰立昭眞之台堂靖防基洲之踪可拟生徒广业白之迹斯存金纫鳯罗代相传授龙车虎驾世有飞升及靖先生以冲气含和体庚桑之岁计宗皇帝以尊师重道屈轩后之淳风由是天眷遐临皇心密契惟新旧馆再易华题丹鼎洞经洁修无倦芝泥龙简投奉相望户邑之民岂止奉明之县樵苏之禁宁惟栁下之坟故得云物告祥芝英表瑞小周王之瑶水徒咏空台异汉帝之猗兰唯陈甲帐自兹厥后代有修崇上士名人时时解脱云軿羽葢往往降灵皆着于金石播于謡颂嗟乎四时代谢天道盈虚虽九气长存歴刼以资其融结而三阶有象随时因表其晦明则斯观也将世运以污隆与皇图而升降赤明未启犹多閴户之悲白水方兴始渐髙门之庆孝皇帝犹龙孕徳指树垂阴应枢电之殊祥有中天之竒表盘就学和光于百六之初庖正分官利见于九三之际賔门纳揆有大造于当时玈矢彤弓允至公于四海由是法尧受命祀夏中兴补西北之不周应东南之王气御明堂而揖羣后辑瑞玉而觐诸侯既治定而功成更忧深而虑逺乗奔驭朽不以黄屋为尊旰食宵衣惟以苍生爲念知无为之无败体上徳之不徳凝神姑射端拱穆清政举其中事至而应爱民重法敦本训农偃革消兵守好战必危之诫卑宫菲食惧以人从欲之讥故得百宝効灵三辰荐祉逺无不届迩无不安少康光武之功独髙帝箓贞观开元之业更启孙谋今上承积德之基法自然之道变化无方之谓圣神武不杀之谓仁学洞精微守谦光而冲穆用昭隐伏体大度以包荒动则庇民不务功而尚智静惟修政恒务穑而劝分闻善若惊每赏秋毫之细容光必照宁遗行苇之微化洽风随时和俗厚常以天下者烈祖之天下宪章者升元之宪章垂裕无穷永懐防极衣冠原庙未足尽思声乐娯神良非至敬缅慕在天之驾因严访道之宫寻属长乐上仙跃龙兴感载咏生民之颂思十乱之宫乃眷灵岩诞敷明诏发虞衡之吏集班尔之功执艺骏奔饬材麕至果园之柰供其砻斵北邙之土给其圩墁乃新秘殿秘殿孔硕黯其霮防屹其穹窿璇题互照以晶荧珠网交疎而窈窕震殷雷于滴沥拖宛虹于楯轩忽隆门而阳开乍霞驳而云蔚俨若虚皇之御穆然太上之容疑驭气以回隮眇凌云而遐观乃立髙门高门有闶拟金阙之觚棱洞朱扉而焕照龙章鳯策以之题署霓旌绛节兹焉出入乃建两序纷逶迤而重深乃起层楼邈岧亭而显敞北弥郭隣之路南亘姜邑之衢赫光影以烛坤丽丹青而薄野逺如神运恍若化工每至日薄星回岁之云暮桐华萍合春聿载阳赤城旋轸之初白鹤防朝之际都人士女举袂成帷袭灵风而去洽天和仰卿云而方知帝力岂止百年犹畏独识轩辕之台三寿作朋永閟姜嫄之庙大哉至矣无得称焉夫妙本太无名垂不朽挺穷神知化之盛然后显通幽洞灵之微立尊道贵徳之教然后致还淳反朴之理渐于人为富寿被于乐为声诗告于太史为典册着于丰碑为铭篆既光丕显其在兹乎爰命下臣敬书全徳其词曰
　　邈矣至道悠哉玅门黾黾无物绵绵若存是生清浊爰辟乾坤乃生之民乃作之君徳盛惟皇功高曰帝访道峒山求珠赤水下或知有时称至理三正循环鸿图资始于惟基命赫矣皇唐运启再造天垂百祥徳升闻既寿永昌时乗白云至于帝乡穆穆嗣君雍雍下武礼极配天教明尊祖明发尽思俨然若覩敬伫仙游式严灵宇灵宇何在句金之陵丹霞夕映白雾朝凝重屋四注崇台九层云生窈窕日丽觚棱三秀交阴五便分径丹砂流液洲立靖柳谷絙烟雷池写镜彷佛九华依稀七映至诚则感有应斯来含眞上客萧闲逸才颷轮倐忽晨葢徘徊浮黎认土方丈凝台昔在圣人建言敷教救物以慈奉身以孝敬佩眞契恭闻大道显妙用于言象鼓淳风于亿兆荐纯嘏于无穷仰皇猷之克绍
　　池州重建紫极宫碑铭
　　域中之大曰道百行之先曰孝故孝心充乎内必道气应乎外于是有聿修之德追逺之懐扬名显亲之善集灵徼福之举用于邦国则臣节着施于家庭则子道光以之为政则民从乂以之荐信则神降福然则坛馆之作焉得已乎池州紫极宫者本东晋之普明观也浸之以秋浦鎭之以齐山北望陵阳窦眞人飞升之所南瞻九子费徴君栖隐之乡风徘徊精气交感代有竒士居爲殊庭既奉元之御因崇紫极之号治乱迭运隆替不常戊午嵗太守陈公始临此郡歴頽垣而叹息步遗址而顾瞻役不徒兴义将有属公嬀水洪派太丘旧族重世避地徙居建安祖德门风冠映图牒王师拓境闽方即叙抚纳归附旌访贤能惟我严君首奋竒节芟夷逋秽济艰难偏师所指无往弗克在十年之间由裨将歴郡守登上公建斋坛功名之盛近古无匹及王室多故边城不宁复遣公督舟师率诸将万里赴援三年转战筭无遗策兵不顿锋威行军中勲在王府舎爵再命聿来是邦于是解甲释兵颁条布政事从中兴民用接和防文赋诗彬彬然有儒者之风矣俄而王妣国太夫人凶问至公孺慕出次烝烝永懐以为柔仪慈训实大吾族鞠育仁爱兼倍诸孙尝药弗亲执绋且违欲报之恩王事靡盬思所以荐祉于防寞求神于希夷非山之宫必易迁之馆然则琳房金阙瑶坛桧井迎列眞之御资阆风之游仙经不诬胜事可作于是瞻星揆日饬用庀徒散庑下之金出荆门之绢人百其力工荐其能易其倾頽化以壮丽成于心匠不愆素期自某年月鸠工至某年月讫事凡出钱若干万筑室若干间正殿当阳三尊负扆享列宿之位于东序设三官之堂于西厢严馈奠之室于艮维所以尽时思之礼敞开宴之庭于干位所以极坐防之懐矢棘翚飞霞驳云蔚璇题行月焕城邑之晶光飞甍白日壮江山之气色如是则颷歘之驾不得不临肸蠁之福不得不集想见武夷之防足申令伯之心至矣哉善庆孙谋无得称已尝试论之曰神仙者君子之所归也故眞诰云至孝至贞之人皆先受灵职次为列仙嵗登降其幽明如人间之考绩矣若乃尽忠于君纯孝于亲敦惠于民归诚于仙而不得与夫饵芝术醮星斗者同隮眞阶吾不信也勗哉夫子其惟有终铉扈驾南巡致礼名岳假道过此仰瞻久之博我以文辄不逊让其铭曰
　　我经池阳池阳既康化以至道民知向方乃新开馆以奉虚皇君子荐祉则惟其臧我登新宫新宫既崇深严耽耽丹彩彤彤九华散影十絶盘空若在宣岳如逰阆风至道不烦关甚迩孝享诚敬奉时祖妣善庆纯嘏施于孙子三茅二许夫何让已流芳金石永永千祀唐故道门威仪博太师贞素先生王君之碑
　　原夫至道之先邈哉稀矣书契已降可得而云黄帝尧舜澄其源故垂衣恭已在宥天下伯阳仲尼导其用故建言立徳宪章无穷赤松羡门神而明之故轻举上賔留侯商皓变而通之故解景灭迹顺是以下莫不由之故有搢绅端委利万物于庙堂之上葛巾蕙带全阴功于尘埃之外隐显殊致趋舎同归其人有终其魄不死阆风圃羣帝之密都赤城华阳仙圣之治所光灵肸蠁若在左右仁人君子往往至焉见之于贞素先生王君矣君讳栖霞字隐华宗继世积徳所钟生于齐得泱泱之风长于鲁习恂恂之教七嵗神童及第十五博通经史阙党童子靡敢并行东方诸侯为之前席而仙林灵气禀于自然尘缨世网不可拘系每名山独往神契感通竒怪恍惚众莫能测天祐丁夘岁避乱南渡至于寿春感四海之分崩想八公之遗迹于是觧巾名路委质门问政先生聂君师道见而竒之授以法箓是日彩云皓鹤翔舞久之既而穷方士之遐游得东郷之胜境道无不在善岂常师又从威仪邓君起遐受大洞眞法科圣防动以谘询福地仙源因而栖托诛茅穿径枕石潄流身既退而名愈彰道已寂而节弥苦桑田自改桂树长留烈祖孝髙皇帝方在賔门实来作镇紫气表眞人之应青云符好道之占君鹄书被征褐衣来见谈天人之际讲道徳之源靡劳牧马之迷自契顺风之问因从敦请来止建康有贞观者陈宣帝为臧矜先生之所作也殿堂岑寂水木清华游焉息焉以遂其好竹宫望拜玉牒秘词叩寂求贞必君是赖嘉祥灵应世莫得闻圣厯中兴恩礼殊重加金印紫绶号博大师烈祖常从容谓君曰吾不贪四海之富唯以苍生为念君对曰夫古之圣人修其身而后及天下天下待一人安而后安今天子勤劳万几忘寝与食身且不能自治岂能治苍生哉帝善其言以百金为之寿其识度亮直又如此焉今上嗣清净之基尊黙之化谘诹宾敬有逾于前而君茅岭夙心老而弥笃比年抗表请归旧山优诏恤之又加贞素先生之号既而玉棺有命紫素告期葛洪见留不成大药少君舍去先梦绣衣保大壬子岁夏四月甲寅隐化于贞观春秋六十有二恩防痛惜赙钱二十万道俗嗟慕防葬数百人初君之处茅山也即良常洞之前相当平山之下披榛剪秽面壑临流除地为坛表朝眞之位因丘设隧安神之室至是归葬符夙愿焉六月发自京师泝淮而上时畿内久旱川涂可揭是日大雨洪注腾波却流蓦长隄逾重堰飘然利涉人不知劳昔周王有滦水之朝宣尼有四川之应校灵比德其殆庶乎君传法度人数逾累百有若贞观主朱懐名先入室道极严师首坐孙仲之章表大徳刘徳先恭受经传岂不可承受将絶之业愿垂不朽之风威仪王可乆礼节董承防并皆名刋贞石铉也不佞夙承教于座上继决别于半途而诚心所感素交斯在聊抒搔首之悲以俟辽城之叹词曰
　　于铄子晋上宾于天亦有令孙穷神体昔我来思世称其贤今我往矣人谓之仙至道希夷孰知其然华阳洞府句曲风烟林芳橘叶地即芝田披文相质亿万斯年
　　袁州宜春县重造紫微观碑文
　　若夫圣人有作没而不朽畏其神而向其台思其治而爱其树故尊道贵徳化所以无穷髙山景行后贤所以不乏门光啓上士勤行书契已还焕乎丹青者可数邦域之内表厥宅里者相望时运与并人境交得教之大者其可忽乎袁州宜春县紫防观者葢有晋邓表眞人上升之地也左钟山之奇峰右洪阳之仙洞巉巗千仭蔽亏日月窈窕百里畜池风雨回冈层峦崇其基坰激湍澄谿宣其气象眞灵之所防集邑居之所走望皇统中否下国寻戈仙台尽夷灵宅多坏鹿巾霞帔藐矣流离藻扃黼帐翦焉陻废而周徳未厌汉中仍存旧物既甄坠典咸复惟兹灵境将俟其人道士孙去华殖本康乐之川从师新呉之邑清心錬气絶粒忘形三十余年其道弥固保大中自所居华林山馆南游北乡望佳气之郁葱蹑危垣之靡迤慨然叹息誓志终完于是面壑依岩披榛筑室勤身而感物应迹以化人乡闾风随善信日至节以致用时而命工二十余年厥功克就绀殿特立重廊回合辟朱户以瞰野峙瑶坛而在庭至于像设之尊严仗衞之精丽厨廪之充牣居室之清闲洪纤必周奢俭中度美矣显绩昭哉素诚夫褒善称伐春秋之防虽在遐逺人其舍诸监察御史李君思义奉使宜春税驾斯馆睹厥成功嘉其秉心碑而掲之以文求我言意难尽强为之铭铭曰
　　袁君之贤此州乃名邓氏之仙此观乃形春华丽絶眞气融明允矣奥壤居然福庭运逢交防地有遗灵美哉孙师兴废扶倾重阁金钥还飞大铃烟霞聚散颷歘逢迎精诚所感大道方行用刋贞石永告云扄
　　舒州新建文宣王庙碑序
　　铉尝读文中子所著书窃观其建言设教宪章周孔有道无位故德泽不被于生民然而门人弟子如房魏李杜辈皆遭遇眞主佐佑大化元功盛烈亦云至矣犹以为礼乐不兴未能行文中子之道嗟乎使顔闵之徒遇贞观之世举圣人之业成天下之务岂不益大乎时运不并亨圣贤不世出可为长叹息已矣夫太羮酒足以通神明而不能竞适口之味大咸云门足以和风俗而不能髙娱耳之声五常六徳足以兴国家而不能胜捷给之数释菜合乐足以祈永贞而不能掩福田之説李斯荀卿弟子也而为焚书之酷德彛文皇上宰也而沮王道之议况其余哉故用兵巳来郊庠乡塾委而不修者有年矣皇唐中兴之一纪天子乃崇学校养庶老举六徳教胄子旁达郡国靡然向风舒州古诸侯之封也其地广其任重太博周公旧勲硕望来颁诏条武以贞师仁以行政动必资于前训举必顺于人心前吏部郎钟君顷登铨管之司实防侍从之列论思典治必以名教为先洎从左官来为佐职神交主诺人无间然始一年而旱暵作二年而百谷登三年而上下和既富而教爰修废典乃严社稷则播殖之功报乃祀箕毕则风雨之候时乃即黉堂谒先圣寝庙卑而将圮衮冕陋而不度政之大者乌得已焉于是庀功庸示仪制堂奥户牖巍乎大壮山龙藻火焕乎有章重门以深之周垣以缭之俎豆升乎筵干戚由乎序侁侁众贤是配是侑肃肃燕毛以衎以乐闾伍之属耆幼之伦恵泽渐乎肌肤风教移乎情性惜其所治者百城耳推是而往何所不至哉铉也不才放逐至此蒙地主之惠接故人之懽博我以文宜无所让属役既具冠篇将毕防钟君召还京师祖行之夕视草以送且曰敬教劝学非大君子不能行计功称伐非大手笔不能任吾友紫防郎韩君即其人也托之铭颂以永清风













　　骑省集巻十二
　　钦定四库全书
　　骑省集巻十三
　　宋　徐铉　撰
　　宣州泾县文宣王庙记
　　昔夫子祖述尧舜宪章文武扶东周于巳絶拯苍生于既坠其迹屈而道愈大其人亡而教愈逺则生民巳来未之有也其在祀典法施于人则祀之矧褒圣之祀其可忽乎然则中人不足以语上下士闻道而大笑故斯教也衰于战国废于嬴秦汉魏以降续而复絶夫仲尼日月重昏千祀非圣人孰能廓之故斯教也兴于武徳盛于贞观极于开元理自然也兵兴以来大化陻替先圣礼器委顿于胜广之门阙里诸生恓惶于绛灌之下矧厥祠宇之存废乎天之爱人不当遂絶皇统再造六艺始修太嵗丙午重熙在运宣城雄镇帝之叔父在焉故幕府之选殊重尚书郎呉君光辅奉诏佐防部兼理于泾既涖事乃被儒服谒先师辟荆棘歴垝垣以造于茅茨之间仰瞻俯观喟然而叹于是奉开元之成制采頖宫之旧章经之营之是卜是筑惟新袥殿俨饬睟容入室升堂森然如在笾豆有位賔主有序表着咸列门卫肃然于是青衿礼服之子有从师观艺之场鲵齿鲐背之徒识养老慈幼之节欣欣然其化之大者欤明年秋君奏计如京师因得其实呜呼圣人在上羣才毕举使三代之风达于里邑间不其伟哉余承君之欢美君之志刋石纪事寘于祠庭后之君子无忘企及其余理畆籍察庶狱辟污莱遏陂塘则有考功之吏在故不书于时太嵗丁未冬十月九日尚书主客员外郎知制诰徐铉记
　　复三茅禁山记
　　华阳洞天金陵福地羣仙之所都防景福之所兴作故其坛馆之盛荐享之殷修奉之严樵牧之禁冠于天下其所由来旧矣圣厯中防官失其守望拜之地多所荒芜若乃真灵翔集贶肸蠁兴复之迹必假异人天祐丁丑嵗贞素先生王君栖霞始来此山恭佩上法徘徊地肺偃息朱阳永懐旧规期在必复先生潜徳内映符彩外融名士通人道契冥防凡缟纻之赠善信之资悉奉山门以成夙志于是由良常洞至雷平山十里而近地入氓者尽购赎之刍荛不得辄至墟墓不得杂处艺树蔽野植松为门川梁必通榛秽必翦建方坛于雷平之上造髙亭于良常之前朝修有致诚之地游居有税驾之所姜巴古陌秦望旧封肃然清光复如开元天宝之嵗矣先是紫阳之右有灵寳院焉真台故基鞠为茂草先生殚罄资用克构殿堂有开必先无逺弗届都督武陵康王奉钱百万梁王造殿一区向道之徒咸助厥事曽未周嵗惟新旧宫皆先生之力也昔大隗致襄城之驾庚桑化畏垒之人是知道心惟防其应如响时则有若道士邓若虚协规同志是摄是赞干事以恪感物以诚绩用不愆斯实攸頼先生以保大壬子嵗夏四月悉书夫物之数疆畔所经请命于京师申禁于郡县以授茅山都监邓君机一能事既毕数日而化期命应昧者不知夫仙阶感召谅非一揆若乃神清气灵骨箓标映受之于天也心虚气冲徳充蔚基之于性也昭真垂教启焕灵迹行之于勤也故防名紫素飞步黄庭流功储庆必参相合然则先生之道其殆庶乎虽徽驾不留防升日逺而髙风可述遗范在人进而纪之翰墨之职也邓君企慕前躅见托真书已未嵗秋八月日记
　　宣州开元观重建中三门记
　　夫清净黙道之基也宫馆坛墠道之阶也生知者因基以成空勤行者升阶而覩奥故君子徳业挺仁慈积中必广剔致之方乃形兼爱之迹为科诫以检其情性为象设以致其诚明情性平则和气来诚明通则灵符集由是登真正之境入希夷之域旷焉无际薫然太和斯实兴化致理之方还淳反朴之本岂与夫延方士尚秘祝求长生以自奉者同年而语哉宣州开元观逺拟清虚独标形胜敬毕崇峻镇其后句谿澄澈经其阳钟一方淳粹之精结三素氤氲之气当泰陵之尊道揭圣厯于华题蔼尔殊庭居为福地及运纒百六数偶三灾虽栋宇不逾而制度多阙灵踪必复有待而兴主上嗣位之七年皇室在造之一纪今储后徇臧札之操让徳承卑体间平之贤总戎藩服首台司而握师律镇京口而领宣城其为政也质以先正谘于耉老义以果断仁以发生民力不偷阙政咸举而斯观路门久废遗址将芜非所以敬教尊祖防昌建福者也乃命执事即从经度民多暇日府有羡财勤而不劳成而勿亟巨栋山立层檐翼舒六扉洞开方轨并入重廊助其回合秘殿表其深严十絶之幡拂文楣而绚彩九龙之骖轧金铺而振响瞻之者有凌云之气经之者疑驾歘之游信足以励上士之进修福苍生于仁寿既而功宣纳麓望集抚军大壮之制斯成重离之位亦正贞符允塞盛徳宜书道士孙洞虚素业淳深至诚敦慤发扬真迹启迪嘉猷永为不朽之功愿纪他山之石宫臣执笔以谨嵗时戊午秋九月庚申记
　　紫极宫新建司命真君殿记
　　夫金阙琳房不可阶而升也惟至诚能通之灵符景福不可企而望也惟至行能致之故君子行道于时宣力于国敷惠于民贻范于家此人之极致自天所祐也又况考集灵之地崇列真之宇荐纳约之信励勤行之诚然则希夷邈超言象之表矣有若故司空相国冯翊懿公承世功之绪袭重侯之业地亲于副马美继于缁衣便蕃台阁夷险一致中立不倚金石贯其心唯力是视风霜尽其节故四综防府再践中枢三殿方镇一平邦土慎终如始没有遗忠激楚之乐虽穷通徳之门不改嗣子太仆少卿俊等祗奉慈训弗敢失坠以为公之纯诚冲气本道家者流而仁政令典近浃于三茅之境髙斋甲第夙邻乎元之宫故栖神植福必先于是尔其治城峻址西州旧署忠贞公之遗陇郭文举之故台九原可作胜气如在乃相形势补废阙建司命真君之殿于宫之艮维披真蕴以立程集国工而考艺瞻星揆日不劳而成崇髙壮丽重深藻绘焕如也凝旒端简负斧仍几穆如也珠旛绛节纷披乎左右空歌洞章萧寥乎晨暮真圣以之而临御纯嘏以之而蕃锡贤人继后孝子奉先无以加于此矣铉始以事分通旧从子弟之游终以禁掖具员陪僚属之末及公之启手足也复忝国士之许辱寄托之任知已之厚何日而忘短篇叙事葢感遇之万一也
　　楞严院新作经堂记
　　君子才足以治剧惠足以安民见危致命以死勤事有一于此然后可以荐信于无方之神储庆于必大之门噫楞严院经堂之作也其庶几乎平阳柴君讳进思字昌美故太尉中书令寻阳靖王之孙也少而爽俊长而忠慤尤善骑射颇晓兵书靖王爱之出则典亲兵居则专家政干蛊之美宗族称之王薨始为公臣累迁旅帅鸿图再造金革覆威上以其才能可任故以为内宴副使乘轺建节将命四方盘根错节所至皆治改鄂岳观察巡官知永兴县事县有山泽之征管之利嵗终考绩倍于前人迁泰州军事判官兼营田盐监平蠧政决庶狱劳农督课洁己律人民不告疲公有余利除劝农使复监池吉二郡防武昌军千里晏安上流静谧防梁人入寇我武未扬东畿陷没羣情震骇命君为行营应援军使率舟师数千鼓行而东平难济口复海陵郡于是淮泗之地声势始通乘胜长驱因迫隋苑前茅接战羣帅后期振臂奋身有死无二虽破竹之势败于垂成而东道清夷本由君之一举也江都克复归葬京师天子悯焉赠左千牛卫将军赙赠加等礼也嗣子殿前承防廷遇等棘心在疚荼蓼兼倍以为苴麻苫凷饰哀之期有终蒸尝封树追逺之礼有数复欲图不朽之绩徼无边之福则金仙之教世之所崇宗防在于经文成容存乎像设于是择奇胜之地补阙遗之事创造经堂六间塑地藏菩萨像一躯几席竹器之类华而备精而固耽然其质焕乎其章深严足以逺世喧虚明足以味防其全节之风也如彼其集灵之所也如此然则防防之祐绵绵之庆岂诬也哉余顷嵗左官海陵君尽倾葢之分感忠臣之事主嘉孝子之奉亲刻石纪事以耸善也援笔凄怆无心于文保大丁巳嵗春三月日东海徐铉记
　　摄山栖霞寺新路记
　　栖霞寺山水胜絶景象瓌竒明征君故宅在焉江令公旧碑详矣髙宗大帝刋圣藻于贞石纡宸翰于璿题焕乎天光被此幽谷先是兹山之距都也五十里而遥方轨并驱崇朝可至及中原构乱多垒在郊野无牧马之童岐有亡羊之仆义祖武皇帝潜龙兹邑访道来游始命有司是作新路金椎既隐玉防言还桐山之驾不追回中之道亦废于戯圣人遗迹必将不泯防禹之叹夫何逮哉保大辛亥嵗时安嵗丰政简民暇粤有寺僧道严名髙白足动思利人百姓庄思悰家擅素封积而能散嗟亭之不复悯行旅之多艰乃相与翦荆榛防坎窞辟通衢之夷直弃邪径之迂回建髙亭于道周跨重桥于山上凿甘井以救暍立石表以指迷草树风烟依然四望峯峦台榭肃尔前瞻由是江乘之涂复识王畿之制矣余职事多暇屡游此山喜直道之攸遵嘉二叟之不懈为文刻石用纪成功俾后之好事者以时开通随壊完葺此碣有泐斯文未湮不亦美乎其年八月一日兵部员外郎知制诰徐铉记
　　常州义兴县重建长桥记
　　圣人作川梁以济不通舟车所及纚连棊布若乃形胜杰大名闻天下者亦无几何阳羡长桥其一也夫英贤之所躔次邑居之所瞻望山川之精粹宅焉里域之神灵凭焉废而兴之圮而葺之岂惟备政足以徼福是桥也征诸图牒则后汉邑令袁君创造国朝永泰中令立君新之其他无闻焉中兴之初邑有义夫曰呉濠呉须率以私帑备加营务人頼其利逾三十载丙辰嵗国步中梗百越寇边邑人败之烧营而遁飞焰旁及宏梁半摧甲寅嵗著作佐郎刘君来为邑长视其制度知非民力之所能济乃状其事白于有司上闻嘉之诏赐钱八十万君信而好古寛而得众尉卢蒨鼎甲余庆俊造防名政是以和事无不举乃相与敷王泽因民心备物致用程工揆日器利工善材良事时戊辰嵗冬而裁明年暮春而毕长五十步广七步对县楼而直出跨荆谿而横絶丹雘其饰俨偃蹇而虹舒崇髙其势邈岧亭而山立朱轮方轨驷马连骑营营市井憧憧往来有衽席之安无揭厉之患昔者乘车济涉圣人谓之无教桥梁弗修贤相知其不能以今方古胜负分矣夫书云考绩传载称伐庸庸善善其可废乎刻之贞珉以示来者庚午嵗春二月十五日记

　　骑省集巻十三
　　钦定四库全书
　　骑省集巻十四
　　宋　徐铉　撰
　　重修徐孺亭记
　　至矣哉天之爱民甚矣虽数有治乱而常生圣贤故得其位则功加于时舛其运则教垂于后虽销声灭迹全身逺害不徳而徳普逃名而名扬拥篲筑宫礼重于列国式闾表墓道光于无穷举善而教政之大者也恭惟我祖炳灵南国旧宅界乎仙馆髙台时乎登陟孺亭之称海内瞻仰名公良牧代加崇饰千载之下犹旦暮焉顷属邦君非才败我王度翦焉层构鞠为茂草噫百世之祀谁能废之庚申嵗始建王都辛酉嵗遂迁清跸肆觐羣后畴咨先贤余基未倾伟人将至既而鼎湖在御桐圭锡壤丞相司空邓王以茂亲之重膺分陜之权思老成之典型仰髙山之景行罔言而信不肃而严乃命经营将从缔造九成方起百堵未周甲子嵗入秉国钧以武昌连帅侍中济南公代司宫钥公致用以武从政以文祗奉肃规率由周礼再成制详考旧基夷坎窞而就平裨崖岸而増固乃崇堂奥乃加藻缋右严罇玷之序左设庖膳之区前临康庄旁眺城阙平湖千畆凝碧于其下西山万叠倒影于其中依然悬榻之场想见致刍之状与夫洪崖之馆绚防于烟霞滕王之阁骞飞于雉堞南州之物象偹矣前哲之况灵萃焉嗟乎君子兴一役建一事于时必可颂于后必可观兹亭之作也都人朋悦过賔瞩目纪于方国之史播于乐职之诗铉也幸承燕翼之谋获防翰墨之任俾垂不朽敢惮芜音
　　乔公亭记
　　桐安城北有双溪禅院焉皖水经其南求塘出其左前瞻城邑则万井纚连却眺平陆则三峯翠积朱桥偃蹇倒景于清流巨木轮囷交隂于别岛其地丰润故植之者茂遂其气清粹故宅之者英秀闻诸耆耋乔公之旧居也虽年世屡迁而风流不冺故有方外之士爰构经行之室回廊重宇耽若深严水濒最胜犹鞠茂草甲寅嵗前吏部郎中钟君某字某左官兹郡来游此谿顾瞻徘徊有懐创造审曲面势经之营之院主僧自新聿应善言允符夙契即日而裁逾月而毕不奢不陋既幽既闲冯轩俯盼尽濠梁之乐开牖长瞩忘汉隂之机川原之景象咸归卉木之光华一变每冠葢萃止壶觞毕陈吟啸发其和琴棊助其适郡人瞻望飘若神仙署曰乔公之亭志古也噫士君子达则兼济天下穷则独善其身未若进退以道小大必理行有余力与人同乐之为懿也是郡也有汝南周公以为守有颍川钟君以为佐故人多暇豫嵗比顺成旁郡行再雩之礼而我盛选胜之防邻境兴閴户之叹而我赋考室之诗播之风謡其无愧乎余向自禁掖再从放逐故人胥防山水穷游良晨美景赏心乐事有一于此宜其识之立石刋文以示来者于时嵗次乙卯保大十三年三月日东海徐铉记
　　毗陵郡公南原亭馆记
　　人生而静性之适也若乃庙堂之贵轩冕之盛君子所以劳心济物屈己存教功成事遂复归于静用能周旋于道常久而不已者也有唐再造俗厚政和人多暇豫物亦茂遂名园胜槩隐辚相望至于东田之馆西园之墅娄湖张侯之宅东山谢公之游青谿赋诗之曲白杨饮酒之路风流人物髙视昔贤京城坤隅爰具别馆百畆之地芳华一新旧相毗陵公习静之所也其地却据峻俯瞰长江北弥临沧之观南摭新林之戌足以穷幽极览忘形放懐于是建髙望之亭肆游目之观睨多鸟于云外认归帆于天末四山隐现而屏列重城逦迤而霞舒纷徒步而右回辟精庐于中岭倚层崖而筑室就积石以为阶土事不文木工不斲虚牖夕映宻户冬燠素屏麈尾棐几藜牀谈之侣此焉游息设射堂于其左湛方塘于其下虚楹显敞清风爽气袭其间绮岸繁回红药翠苕藻其涘至于芳草嘉禾修竹茂林纷敷蘙蔚不可殚记凡廐库之望防廪之区賔燕所须不戒而具每良辰美景欣然命驾羣从子弟结驷相追角巾藜杖优游笑咏观之者不知其为公相也古人有言朝廷之士入而不能出况于轻钟鼎之贵徇山林之心将相之权不能累其真肺腑之亲不能系其遯道风素范岂不美欤又以铉无事事之情有善善之志见征拙笔用勒贞珉是时嵗次辛酉冬月十日记
　　剑池颂【并序】
　　嵗次辛酉月躔仲冬王人徐铉扬旌铜柱之乡税驾剑池之庙嘅叹灵迹徘徊故墟或曰龙泉太阿安得为寳出也不为当世之用佩之不免亡身之灾天下固有虚名而无实效者欤愚以为不然夫圣人之于天下亦物耳所禀受者异故能与造物者并而为天下王是以圣人之作也天不爱其道地不爱其寳同声相应同气相求人谋鬼谋皆为圣人用无功无迹岂寻常所能识乎然则集隂阳之英萃山泽之精穷炉冶之妙极锋铓之利宜其防合造弼成圣功者也昔黄帝法月满而铸镜用能炤烛怪魅辟除不祥大禹收贡金以铸鼎使民知神奸以逺不若汉髙祖佩斩蛇之剑以拨乱除害奄有天下是以三者皆人力所为也咸能辅佐兴运与时隐见其可诬乎在昔三分叔世咸有昏徳天命将改寰宇将同斯剑知之故灵发于下气浮于上应帝王之符命瞩识者之观瞻亦犹伊尹负鼎于莘墟仲尼动色于鲁相千载一防圣贤所以汲汲也向使晋武能诞若天意克明峻徳判忠邪之路绌骄侈之心则贤能尽其才神灵効其用淳耀之烈可续七百之期不爽而王猷既欝乱本既成百姓失望羣龙沮色于是斯剑也委质张雷之鉴一泄其愤逺迹刘石之丑复归于潜其出也所以示神之不亡其去也所以示唯徳是辅则其为用也逺矣昔者周过其数秦不及期是知天命之精防可以人事而延促前哲论之偹矣若夫精真之诚修于内感召之致应乎外自然而然有道存焉不可以智求不可以言达王者得之则三五之功其余事耳然则天下至宝本非人臣所服变化无方神物之事也忘身徇国忠臣之节也两造其极求仁得仁复何怨乎庙在丰城故县俯瞰池岸状武侯雷府君之象祀焉去今县四十里而龙泉太阿之庙别在中路栋宇绵久皆将倾頽邑人朱恽等洽重熙之化感百世之祀奬率同志唯新夀宫千载光灵焕然如在县令孟賔于尉孙举皆以文行之懿中贤良之选接武连事惠此王畿推诚于民荐信于神风雨不愆耕凿咸若先贤遗躅其不冺也宜哉是池广不终畆深才数尺父老云近嵗暮旦往往有云雾防覆其中恍惚之理不可测巳今中兴三叶圣政惟新岂非灵命孔昭贶将集天命不易之在人使臣司言敢告有位乃为颂曰
　　周室既衰仁兽来臻晋祚不融龙剑効珍神化无方天命无亲徳之不建与运俱沦归潜厚载以俟真人惟剑之神惟贤之识湛湛灵沼绵绵庙食瑞气长在符靡测垂兹颂声永永无极
　　九叠松赞【并序】
　　桐安郡南二十里古城南隅有松焉曲拳拥肿势若九叠交柯耸干无不蟠屈者其地髙迥旁无壅阏莫知其何由如是或曰下有顽石根不得舒气脉偾兴故为此状好事者以为盛观焉余始闻其名今至其下暏之而眙曰嗟夫草木丽地禀天之和条畅秀茂固常也若乃原隰之宜失隂阳之违柔脆之姿则离披枯瘁贞劲之质则郁抑盘错生理乖矣独有瓌竒之貌呜呼失其所乎昔在太古君臣强名贤愚同域洪洪洞洞是谓太和降及后代圣人有作显仁义建功名扶衰拯不得巳也于是有爱恶则象生焉其甚者饰行以矫时执方以违俗考槃闾巷声重王公上徳丧矣独有髙世之誉呜呼荀孟屈贾之徒岂斯松之类邪感物徘徊因为之赞吁嗟彼松孰为而生天枉其性屈折其形人实我贵我非所营噫嘻淳风曷归大道安行吾欲与汝各全其真作此好歌以告骚人
　　砚铭
　　他山之石是斲是治荆蓝表莹云露含滋执简而至磨铅在兹言出乎身文以行之噫嗟君子慎尔枢机
　　野老行歌图赞
　　昔在陶唐光宅万国不识不知帝乎何力鼓腹击壤嬉游无极自然而然忘适之适中古道薄亲仁懐徳末世政乱奸宄寇贼淳风不还可以叹息丹青志石存诸往则嗟尔有位鉴兹玉式
　　四皓画赞
　　君子道行必资其位邈哉四贤隐居救世皤皤之貌丹青假志尔无素飱覩此知愧
　　许真人井赞
　　长史含道栖神九天人非邑改丹井存焉射兹谷鲋冽彼寒泉分甘玉液流润芝田我来自西寻其紫阳若爱召树如升鲁堂敬刋翠琰永识银牀噫嗟后学揖此余光
　　髙侍郎画像赞
　　穆穆清真不淄不磷文髙学富道直诚纯昭质已邈斯猷愈新丹青画像以永光尘棠隂岘首瞻仰霑巾
　　文献太子哀册文
　　维显徳六年太嵗已未九月癸卯朔四日丙午文献太子薨于东宫延春殿以某年十二月壬申朔十三日甲申迁座于文园礼也象辂差阶龙楼向曙肃仗卫以将引俨罇罍而不御主上感深守器念极賔天痛玉符之靡召悲银牓之空悬诏下臣于信史载盛烈于瑶篇其词曰皇天眷祐锡唐良辅时惟宗英裔自文祖孝弟敦慤机神颖悟昔在中兴爰当就傅申画宛水锡兹茅土徳望日跻邦家是毗勾陈宿卫宫籥攸司于惟淮甸实始皇基道之以礼董之以威俗赋甘棠之颂人歌乐职之诗运属继明业隆二圣首辑瑞玉来参大政乃为左相其班上台乃封夏口其赋千乘赫矣元后蒸哉古风不私其子天下为公并命仲叔奋兹显庸或践我旧藩或陟尔青宫辞不获命处之益恭晋郑之勲推而更融臧札之操久而弥崇若太伯之让异周公之东京江汝水旄节从容皇统既正灵符允答国步清谧羣生欣洽复大道于三古永文昭于万乘越我嗣君尊尊亲亲极以吕望之髙位崇以贞观之旧称赐书不诏赞礼不名曰予小子实繄叔父维藩维翰宗社之故永锡难老日新王度谓天葢髙命亦靡常台阶陨宿河月沉光恸东堂之哀临辍南国之舂相与圣贤之共叹独天地以何长呜呼哀哉知人生之若寄临凶奢于蜃炭举士庶而均哀颂声猷于无间呜呼哀哉归虎节于王府靡鸾旌于雉门开西园之风月惨缑岭之烟云象辂回兮遵涂繐帷整兮逺逝枉矢流苍震之野火耀奄前星之次舍内竖之问安进浮丘而把袂九重增恸万邦衔涕防茫少海之波寂歴洊雷之肆呜呼哀哉感神颷之逺至叹芳嵗之云徂违太学之齿胄启佳城而下居建采章于绸练俨备物于涂刍经武帐之峛崺据青龙之郁纡呜呼哀哉苦雾闭涂穷隂杀节重云之旭日如晦大壑之层冰似雪指京口而不临背都门而永诀万目愁而斾旌惨羣心感而笳箫咽呜呼哀哉瞻瑶山之落木聴圃之回风台思子以何极宫长男而遂空禁荆门之故吏防商岭之悲翁涙淋浪而洒袂气怨结而盈胷呜呼哀哉歴邃古以遐观考令猷于三善孰仁孝之昭著复功名之丕显惟笔史与甿颂配长天而日逺宁骋丽于东田岂驰能于文选呜呼哀哉
　　齐王赠太弟哀册文
　　维年月日天防上将军太师尚书令临川牧齐王薨于临川府之正寝主上追先王托付之意表叔父逊让之风乃下明诏册赠太弟即以其年十一月日葬于江州某县某乡庐山之原从理命也绢幕夕陈虞歌晓引改兔园之賔馆设龙楼之陛楯閴灵仪以愈逺穷哀端而靡尽怆永恨于宸襟俾诞扬于令问淇水奔兮緑竹尽泰山頽兮古木寒宾友散兮霜雪积巾箱故兮经籍残呜呼哀哉身殁名存道悠运促赠今日之典册閟当时之寳玉全大义以经国激清风而被俗遗昭烈于千龄寄堂于陵谷呜呼哀哉
  </div>
  <div class="pagination">
   <a href="骑省集_page9.html">
    上一页
   </a>
   <span>
    ...
   </span>
   <a href="骑省集_page5.html">
    5
   </a>
   <a href="骑省集_page6.html">
    6
   </a>
   <a href="骑省集_page7.html">
    7
   </a>
   <a href="骑省集_page8.html">
    8
   </a>
   <a href="骑省集_page9.html">
    9
   </a>
   <span class="current-page">
    10
   </span>
   <a href="骑省集_page11.html">
    11
   </a>
   <a href="骑省集_page12.html">
    12
   </a>
   <a href="骑省集_page13.html">
    13
   </a>
   <a href="骑省集_page14.html">
    14
   </a>
   <a href="骑省集_page15.html">
    15
   </a>
   <span>
    ...
   </span>
   <a href="骑省集_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
