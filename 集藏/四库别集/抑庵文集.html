<!DOCTYPE html>
<html>
 <head>
  <meta charset="utf-8"/>
  <title>
   抑庵文集 - 第 1 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   抑庵文集 - 第 1 页/共 37 页
  </h1>
  <div class="content">
   钦定四库全书　　　　集部六
　　抑庵文集　　　　　　　别集类五【明】
　　提要
　　【臣】等谨案抑庵文集十三巻后集三十七巻明王直撰直字行俭泰和人永乐甲申进士改庶吉士授修撰厯事仁宗宣宗至少詹事正统间拜吏部尚书天顺初以老疾乞休卒諡文端事迹具明史本传直器识厚重有大臣之度在铨曹十六年奉职公允为一时之最当英宗被留漠北景帝惮于奉迎直首请遣使力持正议大节尤不可夺其诗文典雅纯正有宋元之遗风自永乐时即承命入阁典司制诰凡朝廷著作多出其手当时与王英齐名有西王东王之目而直尤为老寿岿然负一代重望萧镃称其文汗漫演迤若大河长川沿洄曲折输冩万状葢由蓄之深故流之也逺其扬诩未免稍过然明自中叶以后北地信阳之説兴古文日趋于伪直当宣徳正统之间去明初不逺淳朴之习未漓所作貌似平易而温厚和平实非后来所及虽不能追古作者亦可谓尚有典型者矣集为其子检讨防所编成化初其次子稹复加校订而以原集未録及致仕家居后所作别为续集附之于后云乾隆四十三年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀





　　钦定四库全书
　　抑庵文集巻一　　　　　明　王直　撰
　　记
　　进士题名记应制作
　　圣天子即位之初恪遵成宪诏天下于科目取士明年改元正统行在礼部防试如制拔其尤者百人以闻三月朔日上防试于廷中百人者皆祗若徳意竭其素蕴以奉大对越三日少傅兵部尚书兼华葢殿大学士臣士竒等以所对进奏上亲定高下第一甲三人赐进士及第擢周旋第一余赐进士出身有差既传胪宴赉有司请如故事立石题名北京国子监诏臣直为记臣直谨再拜稽首言曰我太祖高皇帝受天明命奄有万方思建万世太平之业必以贤才为之本于是用科举取士内自卿佐及百执事之臣率于此焉进列圣相承皆用是道盖自洪武辛亥至于今凡二十科其得人多矣由上有大徳光被于天下是以万邦黎献皆愿为之臣惟时举而用之耳治效之盛比隆唐虞虽皆深仁厚泽之所致而亦得人以为助也恭惟皇上聪明睿智纉承大统求贤图治之心即祖宗之心而诸进士得首奉清问被隆眷遭遇之荣猗其盛矣今题名于太学太学者天下贤士之所萃也岂独以永进士之闻哉亦使未用之贤有以歆动其心益勉于学以待用也然臣于诸进士窃有愿焉葢今之勒名荣矣然后之人将有循名而求其实者其必为忠良正直之臣敬恭朝夕以修职业庶防无负朝廷优厚之意不然则斯名之存岂徒以为美观也哉谨如诏书石而因以告焉
　　御书记
　　仁宗皇帝御书五十一字臣直之所寳也永乐七年太宗皇帝廵幸北京仁宗为皇太子监国今少师吏部尚书臣蹇义少傅兵部尚书兼华葢殿大学士臣杨士竒少保户部尚书兼武英殿大学士臣黄淮前兵部尚书臣金忠皆兼领宫臣职辅臣直为翰林修撰亦忝侍近凡朝廷机密重务军书表奏之达行在者必使预执笔焉臣直庸朴愚奉事唯谨仁宗皇帝以为可用不之弃湛恩厚泽往往及之此御书之所由来也其编修王直四字是年端午赐扇之所题识谓为编修者葢误也七月臣直以目疾不能朝上闻命制药使臣士竒持以赐其赐王直等九字葢上所封题者也时先臣伯贞知琼州府年六十八矣臣直以老为言于上上俾致事而归其王直告父年老以下二十二字葢批示吏部者八年冬太宗皇帝车驾还京师臣直仍领旧职有司以先臣致事年不应律亦变易不行然仁宗皇帝恩徳之在臣父子者岂敢忘哉越二年癸巳臣直扈从太宗皇帝来北京又三年丙申先臣亦以内艰起复诣行在改知肇庆府未行以疾卒臣直奉柩南还过京师见上于文华殿语当时事及先臣之故上怜之命光禄寺给在途饮食之用既辞又命内臣持白金以赐其白金一斤以下十六字亦上所封题者也于乎以臣之愚得亲侍者仅二年而上宠贲之如此尝窃论之天之覆物其雨露之润泽日月之照临不间于小大贵贱无不被其荣者仁宗皇帝圣徳如天此臣之所以防幸也自是而后臣直连丁内艰前后去朝廷者六七年及其再来适当龙飞之际于是防恩陞学士擢庶子方致竭驽钝以图报而鼎湖之驾举矣臣直所以长号痛忆而不能已也于是以常所受宸翰装类成巻寳而藏之以寄其遐思昔苏轼为王举正记仁宗飞白书有云寳乌号之弓者不若藏此笔今臣直亦云葢上之精神恩泽所寓也呜呼攀髯不可及矣瞻云汉之昭回仰圣神之如在臣直其何以自尽哉唯当勉修臣职以不辱大赐庶防少报万一云耳巻既完谨书其所以受赐之故庶览者有考焉
　　慈训堂记
　　予内兄彭士扬既作新堂于月池之上以奉其母孺人而名曰慈训之堂示不忘徳也彭氏世以儒名家其先君子元复先生笃学励行有志于时不幸而早没时士扬甫十岁孺人亦二十六元复先生既业儒无厚产重货以资其为生败帏瓦灯一室萧然勤女事以继飦粥供祭祀有怜其贫者説孺人更嫁孺人峻斥之又有利其有者复虐困士扬则亦忍之不与校然其操行葢确乎不可易也早读书通论语孝经常口授士扬及就外傅暮归问所业有未习则喟然叹然泣曰而孤也不力学何以自立则然火相对为女功使必熟之乃已士扬稍长营养或不足稍出懋迁业筭数孺人则大恚指所藏书曰此尔父之志尔所当业也奈何以予口腹之养而废尔世业乎因举古人断机事以为戒使从前靖江府长史萧用道受书经士扬感励成其志故今为名士于乎孺人之徳如此宜士扬之彰之也予尝观之人之早寡者多矣赀产足以遂其生而又无有侵挠之者此其节易立也然多有不克终者矣而孺人特立于艰难拂鬰之中卒能保其节以成其子于今年七十余而享其孝养不衰使乡闾之人嗟叹羡慕以为法此其尤难者也世之人好徇已私乐祸败若孺人母子岂复冀其有立哉然不知天固怜之而有以隂隲之也使皆如其人之志则今且何如矣故予以为士扬之有立虽其母之善教而亦岂非天乎呜呼任情以幸祸者亦可以观矣堂成士扬属予记曰知吾母之详者莫如子不为之记则无以信于乆逺予谓孺人之徳载于乡人之耳目其可信不诬非独予知也故为之记孺人姓刘氏其事父母舅姑尤尽孝当别有传载之者此不着着夫堂之所以名者云尔堂成之日则永乐甲午十月朔日也
　　王山仙坛砖室记
　　王山在泰和东南七十里蔚然高大葢一邑之望也其始名义山晋华隂王子瑶修道于此其后僊去因改名王山唐贞观中长安匡智慕子瑶之道乃弃官与其侄偕来隐山中诵习修炼久之亦仙去自是常有显异山旁近诸县之人凡祷水旱疾疫求嗣子者皆向往焉然坛在山顶自下而升可二十里有事坛上者多获风云雷雨之应人无所庇依往往病之而莫知为功者桃源萧徳通竒士也亦求嗣于神乃独计曰是既有飘扬震凌之患惟砖室可以久乃自山下炼砖而佣工转置山上度为屋一间深一丈广八尺而髙如之凡用砖若干用人之力若干而后成于是凡有祷祈者可以从容就事也古者山林川泽丘陵能出云为风雨见怪物者皆曰神诸侯在其地则祭之而欲子者则祀高禖以求焉礼也今兹山崇髙广大瑰杰俶诡且有三仙人之灵变不测其能出云为风雨以利泽万物也固宜而又能锡人祚如此岂非尤神异也哉然则徳通之惓惓于神而神之有以答其求也审矣因其属为记而系以诗使歌以祀焉诗曰
　　奕奕王山邑之望兮匪山独灵仙所相兮仙坛峨峨逼昊苍兮风雨云雷山之常兮我室新成利祷禳兮维灵顾之聿来康兮虹旃雾幢纷扬扬兮或骑麒麟翳凤凰兮享于克诚降福祥兮煦其灵气焕景光兮惠泽汪洋为丰穣兮永锡祚嗣续昌兮如坻如京我囷仓兮芝兰玉树久弥芳兮神之锡予阜而臧兮我民瞻仰永弗忘兮配乎天地奠此邦兮于千万祀保灵长兮
　　防景亭记
　　防景亭者贵州宣慰使宋侯尚徳燕乐之亭也亭在贵州洪边葢宋氏故宅之址山川景物为最胜侯取其尤者命之曰洪边八景既又为亭于其中暇则登而燕焉凡所谓八景者可一览而尽虽四时朝暮景物之不同皆足以悦乎目快乎心因名亭曰防景之亭侯丰仪秀整而循循谨饬予友郭公绪为贵州按察佥事雅爱之今年来北京属予为记予谓山川景物所在有之然志于富贵者往往不知其可乐而驰志于利达之途高明特达之士知其可乐矣则又率勤于所务而有不可及之叹虽人之心迹不同岂亦天之所靳而不使之兼得耶然则有能兼之者其为幸岂细哉宋侯承世爵之荣以镇抚一方之人一方之人敬仰之既贵且富矣而又得尽夫山川景物之娱天何厚于宋侯若此哉然君子之燕游也非但取适于一时而已葢有大者焉观山以益其仁观水以益其智四时朝暮景物之殊又以见气化之妙而如日新之功则凡相接者皆进徳之资也宋侯其志于是哉果志于是则有以继前人而传于逺所谓防景亭者亦永有耀矣昔太原王中在连州得地之美者凡八合而名其亭曰燕喜昌黎韩公实记之连州去长安万里其见称于当时传于后世者以公之文今兹亭不减连州而贵州之逺于北京亦若连州之于长安也独予之文不足以继韩公然而后世知有防景亭者未必不因文而见也故为记之且特书其大者而以望于宋侯焉
　　长沙府重修儒学记
　　昔太祖皇帝初定天下即建国学于京师寻诏诸郡县皆立学以教其人葢谓致治之本在是也时长沙旧学久燬于兵乃因其址而作焉于是郡之人士有所归依讲圣人之道以淑其身而用于世于今五六十年缮修不继日入于弊宣徳二年太守邹侯始至谒先圣于庙退览学舍大惧无以称朝廷建学兴治之意既一年政化大行民用胥悦乃谋撤而新之首捐俸资以给费而长沙衞指挥使杨侯福指挥同知武侯安王侯成指挥佥事汪侯旺及府衞寮属与十二邑之令佐皆忻然出俸以助侯命教授清江裴侃董之市良材命众工经始于宣徳三年春二月以四年秋八月讫工殿堂门庑斋舍庖库靡不毕具皆髙明坚致轶乎旧观侯既吿成于庙暇则与诸生讲论乎其中古之治天下者必本于学校考之三代可见已当是时非独天子有学也虽诸侯亦有之长沙大郡葢古诸侯之邦岂可弗称宜侯为之汲汲也侯其知本之君子哉而诸君亦能尽力以相成皆可谓贤也已予尝闻之学所以明圣人之道也圣人之道本于心而着于书学者读书以明道自伦谊之大至于物理之微皆精察力行化于家仪于乡推而施于天下而治道盛矣然有志者葢鲜也故读书而不明道者有矣悖道而趋利者有矣束书不观而侥幸于一切者又有矣此流俗之通患也为士者防教育之厚而顾以流俗自处焉则亦奚贵于士哉国家列圣相承鋭意学校今天子又虑贤否之无别也简厥修而退其无良者又限以定员激劝而诱进之所以待之者甚至其安可负哉况长沙乃晦庵朱子过化之地而南轩张氏亦尝于此讲学焉二公之所谓道即圣人之道也流风余韵宜有存者茍循序而进特之以诚而积之以久其底于成必矣夫然后有以称朝廷兴学与邹侯修学之意邹侯湖隂人智足以明理才足以立事及是举也长沙令廖谟尤克相其志知其用意之笃而成功之劳也谓不可无纪乃来求予文刻诸石因为道其所以然以吿学者
　　南坡草堂记
　　南坡草堂者翰林侍讲余君正安所居之堂也初正安来北京得南坡之地于城外有水木之盛无车马之哗遂作堂以居及充拓都城南坡遂在城内虽连引市防而深防靓密諠嚣之声不闻于耳尘土之杂不接乎目庶所谓隐者之居也正安聚书千余巻暇则与士大夫觞咏以为娱京师虽多高门大宅而从容闲适如南坡草堂者不多有也予尝谓人之所好各以类故轮奂华饰贵显者之所乐也茆茨卑俭穷约者好焉彼贵显者之得志其权力足以动人好事者争趋之则轮奂华饰葢其势之所必致夫穷约之人安于静退权既不足以动人力又不能以自致则茆茨卑俭固其分也正安职禁近二十余年既贵且显矣而乃搆为草堂以穷约自处此其志固有在耶夫君子之所乐者本诸内而不求乎外正安固有乐于内者耶徳善充于身凡所以备口体者美恶皆不足校况所居乎正安年六十余老且病矣今天子即位嘉恵臣庶正安遂以情闻于上得以其官归休庐山中而所谓南坡草堂者将舍之而去正安念经营之劳居处之旧有不能忘于其心予以为君子之所处葢有久而不冺者昔尹师鲁官随州尝结茆为亭以自嬉既去人不忍废坏輙理之因名之曰尹公亭葢师鲁之文学行谊有以使人感慕于无穷正安文行表然在人耳目其风声气烈葢亦有久而存者安知南坡之草堂不为随之茆亭矣乎予故为之记以俟堂成之岁月则永乐某年某月某日也
　　胜景楼记
　　江发岷山防蜀诸水出三峡至于荆其势盛大又合湘沅汉沔旁引豫章诸川以汇于舒益深广不测弥漫浸灌而羣山蔓延献竒竞秀廽合拱挹皆可指数葢竒胜之防也然舟人行旅之渉于此者往往动心悸魄于夫江山之胜有不暇顾而城郭居民则皆逐什一之利虽有髙视逺览之士则又病夫市井之嚣尘闾阎之蔽障有不能尽其胜虽人谋之未至抑江山之秀固自有其遇也予友黄有常居城外石滩上作新楼二间岿然出于羣屋之表后背城市前临大江无諠嚣之澒于耳蔽障之妨于目牕户玲珑洞达轩豁启而望之凡江流上下百里之间风浪之作止舟楫之去来蛟鼍之出没鱼鸟之翔泳江芦浦树之纷纭渚云岛雾之开阖四方之人相易而往还者皆在几席之下而江南数郡之山自匡庐以及于九华累累相聨属秀出者如芙蓉横列者如屏幛熊罴伏而虎豹蹲鸾凤翔而蛟龙走千态万状一举目而尽得之呜呼何其乐也予居泰和泰和登览之最胜者曰快阁其名闻于天下久矣予家居时数游焉俯瞰澄江逺视秀岭胸中为之浩浩然乐也去年冬买舟上京师冐风雪犯波涛恐惧惴栗逾月始至舒登有常之新楼而复得胜览焉其喜葢可知矣为之流连数日而后去及至京师有职事之常夙兴夜寐以自效玉堂天上之贵虽非区区江湖之逺之可比然营职之暇追思游览之胜亦未尝不慨慕其中夫常得山水之观者不知乐之为乐也惟渉险阻限拘絷者然后知之今有常以垂老之年而当太平无事之日得优游于此楼以观景物之竒胜岂可不知所自乐哉予于有常有世契故为名之曰胜景楼而求中书舍人陈登为书三大字使揭于楣间又为之记如此他日以老病赐归田里再登斯楼尚当为有常赋之也
　　徳夀堂记
　　新淦为临江大邑论邑之巨族则称长牌廖氏论其族之贤则首称必达翁葢廖氏世有诗礼之训而翁尤惇徳乐善其于言行必审礼度义未尝有所茍雅好賔客而亲重士大夫教诸子孙必以孝弟忠信四子绍基存基荣基振基诸孙十一人而绍基子建略为之长皆能承翁之教以克有成立翁年八十八而精明不衰饮食起居康强如少者诸子孙所以奉其口体而悦其心志葢无不用其情佳时令节奉觞上夀欢欣和乐之意蔼然充溢于其家又自谓翁之夀皆盛徳所致名其堂曰徳夀之堂闻者莫不以为宜既而建略来京师因刑科给事中廖君安止求予记予谓洪范五福其一曰夀而必本于攸好徳葢夀而后能享诸福然非徳于已则岂能获夀于天徳其本夀其效也诗小雅南山有台之篇美君子之徳而祝其夀曰遐不眉夀曰徳音是茂言君子之必得其夀以其徳之盛也又曰遐不黄耇曰保艾尔后言君子之徳盛岂惟必得其夀亦足以保养其子孙矣今翁夀考康寜训迪子孙俾克裕其家优游以享和平之福其徳有诸已可知矣以是名堂斯不亦称情也哉抑考之南山有台作于武王之世武王胜殷遏刘天下之治未久也诗人美君子之徳而祝其夀与燕及其后世者愿之也愿之者未然之辞也我国家之定祸乱兴太平七八十年于今矣天下之人沐浴仁圣之膏泽而兴于行谊享其夀考长育其子孙熙然自得于幽逺间旷之地者诚多惟其子孙不能皆如廖氏之才是以不能彰厥美而期于逺则予于斯堂安得不深嘉之哉然此非独以着翁之徳而为廖氏美观也由是推之圣明之钜美在焉予为之记而偹及之后世欲知今日之盛览此亦可以见矣
　　宿州重修庙学记
　　宿州儒学在州治东元至正十一年所建也兵乱学废国朝洪武三年吴彦中知州事当太祖皇帝更化之初偃武修文之日乃重修庙学以奉祭祀择州人子弟之俊秀者讲肄于学中然以民力未尽纾不能大有所为故庙学虽新而无华美之观覆之以茅加涂塈而已其后葢尝治之岁久而益坏永乐十五年州守徐宗威复新之其所覆如旧歴二十余年而又坏正统初元监察御史彭君朂奉命董南畿教事至宿州谒先圣庙退而周览学舎慨然叹曰宿畿内大州而庙学弊陋如此何以称朝廷尊崇圣道乐育贤才之意州之长贰其亦能动心否乎于是知州王永隆同知吴节慨然任其事各出已俸以为倡州民之好事者亦作而应之富者献赀贫者効力市材命工并手偕作未成而永隆去今守郑侯祥继之协力一心夙夜不怠于是正殿两庑明伦之堂授业之斋次第皆成圣贤像位既为龛以蔽尘坌又作屋三十间以为诸生退休之所悉陶瓦覆之缔构坚密制度伟其诸祭器旧皆苦窳黟黒今尽易之防白华好他器所宜有者亦无不备葢始于某年某月某日而以某年某月某日讫工既完学正林同谂于众曰宿有庙以来至于今久矣非不屡治而新之然皆因循茍且取具于一时不足以贻久逺今幸得贤御史以兴学为亟而州之贤长贰又能祗率以成之使七八十年靡敝之余一旦易而为盛观其功岂小哉不为之记则后之人亦孰知其所以然者乃具本末为书因宿州卫经歴王某来京师求予文刻之石予谓学校贤才之所自出葢治天下之本也然贤才之所以成必本于圣人之道读书以明道体于身行于家达于乡党州闾自伦谊之大至于应事接物之常而皆不悖焉则贤材成治本立矣岂徒文辞之习而已哉其望于学校如此故虽有常法而又专置风宪官以督励之彭君独能以教事为已任所至进诸生相与讲明斯道必使身体力行而文辞之习亦不废其斯所谓善教者欤宿之庙学虽其州长贰克协以成功然非彭君劝勉于前莫有能兴起之者则君之于宿葢厚矣凡学于此者进而瞻道徳之容退而考礼义之实本末兼尽细大不遗出而用之真足以兴道致治然后不负圣天子教育之徳与诸贤兴造之力督励程劝之心若徒加意于文辞而不本于道自谓无忝焉者君子弗贵也予旧识学正于成均而知其文行故为之记以告来学之士且以相其成亦使后之人有考焉耳
　　贞节堂记
　　成周着旌表之令凡有善者则旌之葢褒其已能而劝其未能者所以淑人心厚风俗此为治之本也夫天理之在人无不同也而何待于劝哉葢天理同而气质异固有不待劝而能然亦有劝而后能者为治者欲有以淑人心厚风俗其可已耶昔太祖髙皇帝知治道本于此常诏天下求忠孝节义之人旌表之着为令洪武丁夘泰和县大夫列上其属之行著者而节妇严氏与焉既以贞节表其门矣永乐中修髙庙实録直与执笔其间凡天下旌表者例皆得书葢推髙皇帝之徳以劝励天下后世而岂私也哉严氏泰和北门胡祖与妻也归祖与生子仲宣仅四十日而祖与亡人多劝其改行严氏抱幼孤痛哭剪髪自誓不更嫁安贫守义志若皦日仲宣长奉严氏甚孝复以贞节名其堂严氏年八十三而终予谓妇人之事人也必守柔顺贞固之徳以终其身故夫死不嫁恒之六五曰恒其徳贞妇人吉夫子释之曰妇人贞吉从一而终也此其道可知矣嗟夫人之所以为人者具是理而已故虽不能无欲而有理以胜之禽兽不知有理而惟欲之从故饮食相逐牝牡相乱荡而不可制人不如是也人而至于欲肆而理亡则亦奚择于禽兽哉若严氏宜为世之所表也虽然吾邑礼义之邦也闺门之内幽闲贞静言动以礼自防如严氏不少朝廷之治动遵成宪将见旌表之门相接于里闾史氏之笔不一书而已也仲宣既卒其子绅等因予友贵州按察佥事郭公绪以贞节之堂求为记故为记之亦因以劝夫未能者焉
　　勤织堂记
　　兵科给事中蒋君性中迎其母太孺人来京师作堂以居之而以其禄敬养焉且图古之孝者如老莱子之类于壁而求诸公之诗朝夕歌之以为娱太孺人为之喜而告之曰吾闻古之大贤有以养志为务者汝盍亦成吾志吾昔壮时勤于纺织助汝父以兴其家汝父弃遗而汝孑立无厚赀吾纺织愈勤朝而丝缕暮而布帛凡家之用皆赖焉今幸汝读书成立而吾已七十八矣不复能有为汝宜记吾勤苦以劝汝子孙吾志足矣性中再拜受教遂名堂曰勤织之堂间过予道其事而求文为记予闻古之女子必有业葢衣食者人道之大端衣女子事也虽或有贵贱而所事则一是故上而皇后诸侯之夫人与卿大夫列士之妻莫不以织絍纺绩为事自庶士以下至于闾巷之妇人女子则又加勤焉葢无有佚居慢游而废事者此成周之时惇本尚实治化之所以盛风俗之所以淳也数世之后先王之教衰于是有休其蚕织而预外事如大雅之所刺者则其下可知迨至春秋则又有甚焉森然法度之言仅见于公父文伯之母于乎其贤哉夫文綉纂组虽亦女子之事汉以为害于女红而禁之然则纺织固女事之本为女子者所必当务也今复于性中之母见之则性中之母其亦公父文伯之母之俦欤国朝谨于内治勤俭之风闻天下天下莫不悦从然太平之日久矣仕者之家侈靡闲放之习滋而机杼力作之意怠不可谓无也有若太孺人者岂不诚贤矣哉性中奉其教成于家形于邻里达于姻戚故旧闻者莫不兴慕而愿学则非止一家之福其有禆于治化岂小哉故予于斯堂而乐为之记葢兾贤母之教成也
　　安庆府重修庙学记
　　古之治天下者必切于教民学校教之地也是故三代之兴莫不有学而其所教则以明人伦为本人伦正而天理行则天下治矣我太祖髙皇帝统御之初即诏天下皆立学择其人之俊秀者俾学于其中读圣人之书以求圣人之道而施之人伦日用之间列圣相继前后一揆治化之盛于今防百年矣安庆府学在郡城中旧有庙以祀宣圣皆洪武二年所建也歴岁既久日就弊坏莫有缮治之者宣徳中工部侍郎周公受命廵抚畿甸诸郡而兵部郎中邓君浩实辅行至安庆谒焉大以摧压为惧慨然思一新之即出俸赀以为倡邓君力賛其决然当时无有能任其事者周公为之经营计画凡可节缩以充用者靡不尽其心如此凡五六年而王侯璜来为守公素知其才即以任焉侯曰此璜事也而乃以烦公其敢不勉亦出所有以助费而同知史侯祥通判吴侯简罗侯绣推官刘侯善与郡之僚属及诸县令佐若懐寜宋显等与好义之民各随丰约出货泉来助周公乃与王侯益得以施其智遣人于荆湘市大材求工师于南京凡瓴甓丹碧之类必致其尤良者而诸董率之人皆协力以劝相之周公及邓君则往来程其功而资其所不及先作大成殿及两庑肖圣贤像貌髙明壮端重严整东南诸郡莫先焉其明伦之堂授业之斋师生燕息之舍凡门廊厨库庙学所宜有者莫不毕备葢始于正统五年十二月甲申而以正统某年某月某日讫工于是王侯以书来京师告予曰庙学之建实侍郎公之惠而璜辈薄効其力今巍然焕然足以经久而不坏诸生得从容讲学焉敢请文以刻诸石使后之人知是役之所由成且俾学于是者思自勉以称今之意愿先生有以啓之予谓圣人之道有体有用仁义礼智之徳之充于已者其体也自伦谊之大至于应事接物之常施之各适所宜者其用也诵经传之微言求其当然者而尽心不懈则学斯成矣发而为文章廓而为功业葢无所不可古之君子皆然彼以记诵剽掠为事者非学也然则今之游于学校者其所事可知矣安庆为畿内大郡旧志称其风土清美而余忠宣公阙亟称其人天性忠义风土清美则当产秀杰之士天性忠义则当无竒衺之习以如是之人而逰于学宫求古人之所学者而学之则何患不可及哉此今之所望于学者也予闻之道一而已师于古而验于今忠宣守安庆去今未久也孝于亲忠于君勲徳之茂节行之着文章之美诚无愧于古君子其遗风余烈犹有存者诸生近法忠宣而逺思古人以成其学出而用之真足以兴道致治则无负朝廷教养之徳与诸公修学期望之心故为记之俾刻之庑下以俟周公庐陵人名忱字恂如学道君子也故深能体上意所至以兴学为事王侯代郡人字子玉始取进士入翰林至是以贤举陞今官始至即能笃意于学校可谓知本矣是皆可书者若凡预兹役而有劳效者则载之碑隂
　　开平衞新建庙学记
　　开平衞治在独石古灵州之地也距居庸关葢千余里游击将军左叅将都督同知杨公作镇兹土士马精强号令严整敌人畏服边尘不惊尝自念曰此非臣下之力也圣天子威徳逺畅致兹寜谧故洪等皆得相安于无事当勉图所以报今朝廷有兴学之令而军中子弟多聪明才俊讲武之暇若使更读儒书益知尊君亲上以攘外安内岂非万世之防哉即奏疏请设学校如内郡上从之公遂以余力伐材鸠工作大成殿两庑防门櫺星门及神厨神库殿后作明伦堂堂东西作志道依仁二斋又作文昌庙及教官之居以正统八年六月某日经始而以某年某月某日成总之为屋七十间皆坚壮防密缭以周垣圣贤像貌塑绘如制其诸器用靡不毕具又得教授杨文训綦俊为之师愿学之士凡六十余人讲诵圣经贤传以明君臣之义父子之亲尊卑贵贱之等是非好恶之公体之以实心见之于实行且深究夫禁暴戢兵保大定功安民和众丰财之要以达于时措之宜将佐吏士环而听之皆懽忻皷舞感上之徳与公之赐期必底于教之成而后已既而复相与请曰公之为此伟矣不托之金石则后孰知其自公始乎且无以维持之亦安能久而不坏哉宜有文以示后人公于是遣其经歴张某来京师请予文刻诸石嗟夫独石穷边絶域也自昔以来荒烟野草狐狸豺狼之迹交道聚庐托处之人无有也恶睹学校之教哉我朝列圣统临万邦皇上继志述事仁行如春威行如秋薄海内外无间逺迩悉顺悉臣然犹慎边防固封守所以严中外之限也而独石则以委公宿重兵而镇之莽然荒秽垦为良田由是边庾充实士气百倍辅以竒谋异防坚甲利兵故所向有功今复设学以教合文武二道而兼用之其规模益逺且大矣古之欲用其人者必先教以仁义礼信而欲立帅者必以悦礼乐敦诗书为上今之道犹古之道也公其笃慎不忘从学于是者亦务体其心而自勉以成厥功则上不负天子而名立于后世矣公名洪字宗道广陵人后来继公者其亦体公之心哉
　　世徳堂记
　　吉水王佐功载署刑部员外郎有名于当时间过予言曰佐右军之裔唐御史大夫文庭之二十一世孙也惟我祖宗传世之逺其善庆之积可知矣自六世祖槐轩至髙祖徳翁以及先祖泰然处士先考好信先生皆服仁佩义恂恂敬譲其徳之修于已而及于人者未之或间故先考尝以世徳名堂葢彰前人之美且勉善继于将来也佐服膺不忘而思传之逺敢请记于先生夫君子之所以兴其家者岂有异道哉务徳而已矣其传之久近必视其徳之浅深浅不足言也深岂一日之积哉是故为贤子孙者既赖前人之徳以有立则必思善继而不穷其徳有继则其传也益逺矣易曰积善之家必有余庆积之云者累累而蓄之非一世一人之善也积之之久则其庆有余矣王氏自晋唐以来至于今其歴年之多子孙相传之久如此岂一世一人偶有片善之可见者所能哉礼曰先祖有美而弗知不明也知而弗传不仁也今功载之考能知其祖之美而取世徳以名堂可不谓之明矣乎功载又欲托诸文字而以传之逺不谓之仁不可也父子相继不替而引长之辟之江河之流奔放肆大必极其所至而后已则夫世徳之堂不亦光逺有耀哉抑又闻之前人之徳不可以不继而不可恃也负恃其徳而不知所以继未有能善其后者晋之栾氏是已以武子之徳而不能庇其孙则黡之汰虐祸之而亦恃之罪也武子之徳晋人思之如甘棠之思召公而犹不足恃况下于武子者乎由是观之为人子孙者其所务可知也故因记斯堂而道之
　　齐夀堂记
　　安成嘉溪王氏始自连岭而分诗书礼义之家也至今充荣处士十二世矣处士惇尚儒术淳谨而寛厚其事亲至孝处堂从兄弟如同产抚子侄一以仁遇宗族乡党笃于义至于臧获下人待之各有恩且乐推余财以振人之急然所行皆出于诚意诞谩茍伪之习未尝萌于中尤乐恬旷耻以尘俗自溷凡二三十年不一至城市而士大夫多喜从之游处士亦乐与为友娱意山水之间留连觞咏至累日不厌葢嚣然自得配刘氏前溪右族以柔顺相夫而勤俭以治其家故家政益修而家业益裕凡处士之所欲为皆能成其志乡人之贤者论王氏之所以盛既归徳于处士而亦推本于内助之贤今年皆七十而皆康强无恙于是名其所居堂曰齐夀葢喜其偕老于此堂而并受其福也其子理取进士官京师过予道其事而求文为记予谓孟子论三乐以父母俱存为之首葢父母俱存人之所甚欲而不可必得者也今俱存而齐夀天下之幸莫加焉此理兄弟之所甚乐也而乡之士大夫乃举以名其堂是岂但乐其乐葢有颂祷之意焉周之诗人于其所敬爱者则必以夀祝之葢敬爱之至非夀无以致其意也则夫士大夫所以敬爱于理之父母者亦可谓至矣然人子之敬爱其亲又非常情可及所以兾其夀考而享有诸福必至于悠久盛大而后已岂以十百为限哉夫徳者夀之本理之亲既修诸已而得于天矣理兄弟将何以増益哉充其敬爱之心以敬爱其身而益勉于徳焉使人皆曰是子也贤葢父母之徳教使然也不亦光显有誉哉小雅所谓徳音是茂则不惟有无期之夀亦将保艾尔后矣此处士之志亦理兄弟之所乐闻也欤故为之记而并着之使揭于堂上
　　耕乐记
　　大观在泰和县南之冯岭去县六十里而近山山皆雄防秀整外固而中寛长溪流其中溪傍皆良田沃壌宜秔稌泉涌溢四出凡田与之平者皆灌溉不竭若水之就下则畚土壅溪而溪流逆走旁射余田皆饫足然后决而纵焉由是无水旱之虞而田皆常稔其利之入亩率逾二钟他之所产不及也彭氏居其地凡田之美者多属焉享其利十世矣予未尝造也然闻其先世多质厚长者其言行必依于孝弟忠信非公事未尝至县庭惟课童奴耕稼以自乐葢有先民之遗风予慕之今年存文以事来北京间过予相欵洽因曰农家者流达人多厌苦之而未知其乐也吾为公诵焉当春阳既畅时雨间作土膏发而泉脉动则相与祈年于社而受神之赐合樽促坐献酬交错已足乐矣于是举趾而耕既种而莳之粪溉有时耘耨有节当风日和煦之际吾往观焉鬰者达稚者秀日异而月不同诚若有相之者其乐加焉及大暑既至大火西流向之达者皆颖而实矣秀者皆坚而好矣然其黄者葢弥望而不可穷于是刈以归珠颗玉粒充盈乎仓庾乃为酒食以祀祖考礼神明而父母妻子臧获以下皆忻然自得此其乐何如也况四时之间草木花卉果蓏蔬茹鸡豚鹅鸭牛羊鱼鳖之类各得以遂其性蕃滋肥腯足以充吾欲而不待外求其乐之极虽千户侯不易也今圣明在上一意于养民深仁厚泽洽乎逺迩覆载如天地保育如父母追呼发召之声不接于耳诛求逮系狼狈窘迫之态不接乎目和气感召计吾大观之所获当倍蓰于昔则吾徒之乐岂比昔而已哉皆上之赐也吾岂敢忘耶嗟夫存文之智识贤于人葢逺矣安其位之常而享其乐之所当得而又不忘乎上之赐岂非诗之所谓髦士者乎昔尧之时康衢老人击壌鼓腹不知帝力之加存文既知之则今之归与乡人老长杯酒相懽道岁事之丰成而侈太平之盛观醉饱之余必有歌咏足以继康衢之謡者其谨録之使后世有考也因书其説以为耕乐记
　　东轩记
　　沙湖萧九渊甫作小轩于其居之东而置简册焉因名之曰东轩以书来京师属予记夫君子之自处必有以安其身而乐其心安其身者居室之华所以庇乎外乐其心者景物之美足以适乎中然后有以自得而可进于道是岂常情所能哉非有世业之资世徳之训不能也萧氏居沙湖久矣世以徳谊为望于乡邑不特赀产之富也葢其原田衍沃有秔稌黍稷之饶湖水映带有鳞介羽毛之聚养生之具一不待外求故其先君子累世虽不仕然皆力仁义而敦诗书其善之积充于家而及于其乡之人九渊甫熟于见闻思有以裕于已而承其先以东名轩其意葢广矣东以地言也想夫杲日初升羣动未作氛翳豁开万里一碧九渊甫开轩而望焉以旦气之清明当天宇之澄穆尘累未接襟怀旷如则所存所行岂不天理浑然哉以是裕于已而承其先君子之事也夫轩之搆在东而其向则西地之有东西犹人性之有仁义尧舜之道亦仁义而已其实则在于事亲从兄由事亲推之至于仁民爱物皆仁也由从兄推之至于敬长尊贤皆义也又推其极至于无所不爱亦无一事不得其宜者则仁义不可胜用矣九渊甫之居是轩与后人之至此者其所务可知矣岂徒取快一时而已哉予去沙湖三十年东轩之作葢不能知姑衍绎其説为之记他日乞身南还从九渊甫从容其中而观其徳之所至尚当援笔赋之未晚也
　　环秀堂记
　　吉水王端为常熟教谕将之官介其亲戚大理丞廖君来告予曰端家吉水之金塘久矣先祖立雪翁徙故址之东凤冈之麓先人固隐又辟地作堂以尽山川之胜而名之曰环秀葢凤冈在其后苍翠竒拔左右骞翥如凤凰举而羽翼张前挹金塘湛然黛蓄又其前则鳌峯也森耸罗列纡青缭碧上入云际大江东流经其下逺而望之沧波弥漫与天一色皆斯堂之胜槩也惟先人之为此葢劬躬殚力而后成之敢请文为记以示后人俾世守之永勿坏孔子曰智者乐水仁者乐山故君子之卜宅必相其宜然后安而善观人者亦必观其所处果能得山水之胜而当清淑灵秀之气之所萃其人必英伟不常有以乐其心而裕其后矣王氏名堂如此则其地之美与固隐之所以乐其子孙之所以蒙其福者皆可知也虽然环秀者秀之见于外者也其钟于人者葢有矣山川之秀钟于人此聪明才俊之所由出也聪明才俊出乎其间益以诗书之训礼义之习乃所以成其美也得其秀而质美矣然成之之功或未至则恶睹夫秀哉其见于外者亦何所乐哉初堂之未建也山川之气固已萃于此而钟于人矣及固隐作堂独取夫目之所接者名之岂以为环于外者易见而钟于人者难名邪抑亦欲其接于外而契于内邪然则后之居此者其尚敬念之哉因其生质之美而力学以成之观山以益吾仁观水以益吾智出而用于世则事业显而名闻流环秀之堂岂不光逺有耀哉故为之记而并吿之
　　重修范文正公忠烈庙记
　　正统八年十一月苏州府重修范文正公忠烈庙成其十一世孙都察院照磨子易具事始末属直为之记葢公苏人也曽祖徐国公祖唐国公考周国公皆苏之天平山公尝请于朝改天平山白云庵为白云禅寺世度僧守焉作祠于寺之右以奉祀事至公之子孙又作祠于是祠之南以祀公然忠烈之名未有也宋自元昊反西鄙骚动师出无功乃命公经略公选将练兵筑城寨垦屯田据其要害示以形势招徕属羌恩信大洽决防取横山复灵武元昊势屈乃请降西人仰公之徳服公之化皆为公置生祠公薨相与哭于祠下者累日不絶宣和间宇文虚中为庆帅言公忠于朝廷其功烈显于西土至今犹庙祀益防然庙未有额徽宗命以忠烈名之且为题其榜凡庙之在西者皆易以新名然苏犹未有也绍兴以来西土皆防忠烈之庙越在异邦苏之守令与其士大夫谋曰苏公故郡也而天平山则公祠坟在焉公之精神必往来乎此乃更作新庙揭忠烈之榜于庙门由是苏始有忠烈庙每嵗上已郡县长吏率其属致祭庙坏元至正乙酉嗣孙邦瑞士贵复新之末世兵乱燬焉逾八十年未有能复之者至是工部侍郎庐陵周公忱廵抚至于苏而监察御史刘君甄刘君仕昌郑君颙皆以事莅焉郡守李侯从智来防政事之暇语及兹庙因相与叹曰公之徳业着于当时传于天下后世不系乎庙之有无也然表先正以仪来今使后生小子得瞻其庙貌想其精忠伟烈而兴企慕之心则庙亦不可无也乃各出赀俾吴县令永嘉叶锡图其成锡毅然以身任之殚心尽力规画处置凡邻邑之令佐皆以赀来助市良材命众工为堂前后各三间以奉公及三世先公像东西厢如其数以藏祭器而斋宿寓焉壮丽严整有加于昔中作石桥桥南左右为碑亭前作大门榜曰勅赐范文正公忠烈庙经始于是年九月初九日阅两月而庙成直闻之士之能任天下之重者必以天下为心心之欣戚主乎人而不私于已是以天下为心者也以天下为心则人庶其有济矣初公未显时已欲任天下之重若曰士当先天下之忧而忧后天下之乐而乐夫忧人之忧而欲免其忧使人皆乐然后与之同其乐此岂小丈夫然哉孟子曰禹思天下有溺者犹已溺之稷思天下有饥者犹已饥之公之心犹是也故其徳业之盛不愧乎古人岂特着于西土也哉呜呼士不以天下之重自任者多矣不以天下之重自任则其所存所行一主于为己人之利害不少概于其心而又悻悻然自以为得功烈之卑无足怪也而所以为士者果当如是耶然则公之孙与邦之人士及四方之来者拜公之庙慕公之功业必当师公之心充之以仁义而力行之于公其殆庶防乎故为之记而道予之所闻使刻诸石以告焉凡以赀来助者其姓氏皆载之碑隂
　　积庆堂记
　　积庆堂者鸿胪卿杨君思敬新作之堂也思敬初有宅在南薫坊其居也久矣而防市之喧日相闻且生齿之繁不足以容也求吉地处焉张氏有园若干亩在明时坊幽雅闲旷无嚣尘之杂然以为弗便于已也欲售焉乃归重价而得之相方定位度材命工作奉先之祠礼賔之堂寝处之室子孙之舎栖书史有斋植花卉有亭库庾厨廐之类凡所宜有者靡不毕具缭以周垣前为重门材则求诸商旅之市工匠百役之人各因其暇而募焉瓦甓坏钉黝垩丹漆诸物不间小大贵贱悉以财致之一夫之力一毫之费无所仰于人总为之屋若干间计其直与佣及饮食之资凡用白金若干两而后成经始于某年某月某日而以某年某月某日讫工髙明华好称其为公卿大夫之居思敬乃治酒肴盛賔客于此堂以落之请名于少保杨公公曰思敬遭遇圣明以才行显享富贵者四十余年而经营缔构其盛如此皆其尊府徳善所致思敬又能继之也宜名堂曰积庆之堂众皆曰然因请记于公公不果作至是思敬以属予予何能申其义哉夫庆者福之谓而善其本也孔子曰积善之家必有余庆积之云者岂一人一事之美哉父子祖孙皆躬行仁义而世济其美夫是谓之积譬如为山始于一篑累累而加焉其用力不怠则髙九仭不难矣庆之积而有余者由善之积无已也茍或戾而止焉则福庆之及于后安能无间哉昔尝闻之晋之栾氏贵卿之家也武子之徳晋人思之如甘棠之思召公可谓盛矣子黡以汰侈继焉故咎及其孙而偾其家由是观之前人之徳虽盛而贵于能继善继而不穷则其庆有余矣杨氏徳善之积今已受其福而及于子孙为子孙者服诗书礼义之训惇孝弟忠信之行亲君子逺小人非法不言非道不行以求无忝于祖考则可谓善继福庆之来当益盛而斯堂也光逺有耀矣夫欲记其事以传诸逺俾子孙百世守之思敬之意也为之记而不以告非忠于言者也故为述其积累之勤与夫创造之难如此以示其后之子孙庶朝夕览之而自励也


　　抑庵文集巻一
　　钦定四库全书
　　抑庵文集巻二　　　　　　明　王直　撰记
　　顺徳堂记
　　嘉禾曹镛字汝器世居林溪之上其祖若父皆以行谊闻乡邑汝器尤读书循理恳恳致其孝士大夫皆乐与之处遂以名闻缙绅间尝名其堂曰顺徳而未有为记之者乃因翰林检讨钱原溥而以请于予予谓堂之有名盖古人铭器自警之遗意观汝器之所以名堂岂他之事娱嬉燕乐者之比欤盖凡可以动心役志之物皆不在其中其勉焉而不敢怠者一于徳而已徳者天之所赋于人而人所得于天之理也理具于心而施之父子君臣夫妇长幼朋友之间其事有小大其行有缓急莫不有当然之理焉顺而行之以脩其身齐其家充之以治国平天下明而化乎人微而及乎物幽而有以动天地感鬼神皆顺此理而已矣故曰人之生也直直顺理之谓也古之所以为圣为贤为名公才大夫岂逆徳者所能哉后世以来其能不逆者固多咈焉而逆者不可谓无也生于利害之私而起于忽微渐而积之至于贼仁害义蔑礼弃信颠倒于日用之常反戾乎伦谊之大其祸有不可胜言者书曰惠廸吉从逆凶此之谓也汝器谨于自修如此非所谓有志者耶则予于顺徳之堂安得不深嘉其意哉予闻汝器好琴而喜吟琴者禁也所以禁邪而制放养徳之具也且君子之发徳咏仁皆于诗见之汝器之所好与其所务可谓协矣尤在加勉之云耳勉而不已亦将何所不至哉是为讫
　　终慕堂记
　　东平张琛廷玉名其堂曰终慕之堂示不忘也廷玉自少善事父母尽爱敬之诚极婉愉之乐名闻于士大夫乆矣母李氏早卒廷玉执防以礼而哀戚过焉不饮酒食肉不处内者三年于继母袁亦如之及仕为衢州府同知奉其父往就防所以适其口体而娱悦其心意者无不至乆之父卒哀号孺慕防不能生奉柩归东平结庐墓下旦暮哭人不忍闻有司上其事诏旌表门闾由是逺近皆知其孝服阕朝京师吏部擢为文选郎中重其孝也未防予待罪吏部与廷玉接听其言观其行益重其为人间语及輙然曰此琛之愚何足为大人君子道哉至是外执政有缺举贤任之廷玉名在选中上亦闻其行擢为福建左布政使将行数过予求一言以自勗乃因其所以名堂者而相与诵焉夫君子之防亲岂以三年之孝为足以尽情哉身者亲之遗体也顾其身则思其亲身存则亲存矣盖至于殁而后已焉故曰大孝终身慕父母然徒慕无益也要必有所务立身行道扬名于后世以显父母此其所当务者也终身慕父母而立身行道以终之斯其所以为大孝也欤忠者孝之推也孝于亲则必忠于君充而极之将无所不至也廷玉之孝显矣今去为方伯推其孝于亲者施之政使其人皆尊君亲上养老慈幼又推之以厚民生育物类闽粤之间熙然太和则人将归羙于方伯推本其父母之贤此所谓成其亲岂非孝之大者哉予重廷玉故为言如此俾书于堂之壁以为记而勉焉以究其成也
　　诸葛武侯祠记
　　南阳郡城西有阜隆然而起曰卧龙冈汉诸葛武侯尝居于此旧即其地建祠以祀焉元至大中河南行省平章政事何玮行部谒祠下病其库乃下有司充广之又即祠之东建书院以设官养士事闻朝廷名书院曰诸葛书院祠曰武侯之祠世移嵗乆书院芜废祠虽幸存然亦日就頽毁前之为郡者莫克任之洪熈元年五月太守陈君正伦始至往谒焉周视祠宇萧然破壊采椽败席不除风雨退而叹曰侯之徳业在天下当百世祀之况其所居之地乎今祠如此何足以掲防妥灵乃于农隙伐材命工撤而新之冬十月成正堂四楹其余方次第营之未就而当朝贺来京师明年春二月还郡适同知张永推官司宪南阳县令李桓圭后先继至相与协力圗其事未防两庑皆成缭以周垣前为大门以时唘闭而祠堂之制始克大备堂之中塑武侯像凡其器用则南阳卫南阳中护卫具焉正伦既告祀以落其成又嵗以八月二十八日率郡县属奉少牢致祭拜跽有位荐奠有所进退周旋克中仪度郡之人士皆欣然称叹曰陈公为此其可谓尚徳之君子矣然不为之记则何以示后人俾维持之永勿壊于是桓圭以书来京师请予记予谓先王之道以明伦为本周衰王者之迹熄至于秦极矣汉兴学者乃复得闻先王之説至于光武明帝其道庶防明矣士之出于其时者秉礼义循名节纲常之际截乎不可紊也降及灵献大盗继起建安以来曹氏最为雄盛逞其诈力以诱脇天下豪杰之士莫不折而从之其所图为者无非僣窃暴悖之事岂复知有纲常之道哉迨华歆之计遂李伏之説行而三纲絶矣当是时莫有非之者虽吴国多贤亦委曲顺从之不暇是天下之人皆沦于逆理乱常之归独武侯奋起图复汉室毅然以诛曺为心出师二表正名定分凛凛乎王者之师使天下之人晓然知曹氏为贼纲常之道赖以不泯后之君子因是而正谊明道以扶世立教则侯之功大矣岂特与劳定国死勤事御大灾捍大患者比欤虽百世祀之可也且尝防处乎此神之所顾懐民之所向慕焄蒿凄怆如或见之则严祀之以示教焉盖宜矣然今之为郡县者于有司之事部使者之所督责尚勉勉焉有未至若先圣之祀学校之政亦有怠而废者其能崇先贤以仪后进如此诚鲜矣而正伦能之非诚所谓尚徳者哉则凡政教之所当务者其从容优裕可知矣正伦庐陵人由进士为监察御史以恭俭慎静知名宜其所立有过人者故为文俾刻诸石使后之人有考而继之也
　　潜山县脩学记
　　潜山县治旧安庆府治也宋庆元初移府于盛唐湾而以地属懐宁县元延祐间为县者以为僻逺请即其地增置潜山县而学校备焉其始建学盖以茍且就事规模庳狭无髙大之观国朝洪武初诏郡县皆置学然亦因陋就简未遑改作今既乆且矣宣徳七年主簿陈大用周览而病焉谋于知县俞友谦县丞王彦良曰朝廷兴学育才其意厚矣董而励之俾有成功者有司事也今陋若此宜撤而广之庶有以称上意大用请身任焉议以协合邑人之好事者闻大用之谋皆喜曰此所以教吾邑之子弟也而敢以烦公富者献赀贫者効劳不劝督而集乃市材命工并手交作七月癸亥防门成十月乙未大成殿成而大用当述职来京师乃告于令丞曰两庑未成请成之于是友谦挈其纲彦良董其事典史周升亦往来効其勤甫逾月两庑成明年夏大用归顾而乐之曰学制不可以不备复鸠工度材以卒其事而讲堂馔堂斋舍廨庾次第皆成外绕以垣凡二百五十余丈以【缺】　年【缺】月讫工教谕彭子斐谂于众曰庙学之成二三君子之力然始而终之者陈公也是宜有记以示乆逺且使学者知脩学之劳而勉学以副其意乃疏其事因今监利县学训导钱儒来北京请予文刻之石予谓学校教之地也然必有庙以祀先圣所以明夫道之有统也圣人之道岂有他哉因人之所固有者而道之耳仁义礼智人之所固有者也然而或失之故于人伦日用之常有不得其宜者是以圣人着于书学校之教盖使读其书以明夫理之本然推其用之当然而已矣教之既成然后出而用之财百执事之臣无不宜于其职学校盖为治之本也然则脩举而程督之奚可以缓耶今潜山之学既新矣二三君子体上徳而敦教事亦可谓至矣防于是者当何如用心哉读书以明道深体力行而推致其极使徳成行脩举而措之真足以成天下之治斯可以无负矣若舎本循末沦于流俗之卑而无与于道徳政治之实则诚有愧焉也矣故为之记以勉学者且使后之人有考焉
　　苏州济农仓记
　　君子之为政也既有以养其民矣则必思建长乆之利使得其养于无穷盖仁之所施不可以有间也苏州济农仓所谓建长乆之利而思养其民于无穷者也苏之田税视天下诸郡为最重而松江常州次焉然岂独地之腴哉要皆以农力致之其赋既重而又困于有力之豪于是农始矣盖其用力劳而家则贫耕耘之际非有养不能也故必举债于富家而倍纳其息幸而有收私债先廹取足而后及官租农之得食者盖鲜则又假贷以为生卒至于倾产业鬻男女由是往往弃耒耜为防手末作田利减租赋亏矣宣徳五年太守况侯始至问民疾苦而深以为忧防行在工部侍郎周公奉命廵抚至苏州况侯白其事周公恻然思有以济之而公廪无厚储志勿克就七年秋苏州松江常州皆稔周公方谋预为备适朝廷命下许以官钞平籴且劝借储偫以待赈恤乃与况侯及松江太守赵侯豫常州太守莫侯愚协谋而力行之苏州得米三十万石分贮于六县名其仓曰济农仓盖日农者天下之本是仓专为赈农设也明年江南夏旱米价翔贵有诏令赈恤而苏州饥民凡三百余万口尽发所储不足赡田里多饥殍者周公复思广为之备先是各府秋粮当输者粮长里胥多厚取于民而不即输官逋负者累嵗公欲尽革其弊以惠民是年立法于水次置场择人总收而发运焉细民任自送场不入里胥之手视旧所减三之一而三府当运粮一百万石贮南京仓以为北京军职月俸计其耗费每用六斗致一石公曰彼能于南京受俸独不可于此受乎若于此给之既免劳民且省费六十万石以入济农仓农无患矣众皆难之而况侯以为善力賛其决请于朝从之而苏州得米四十余万石益以各场储积之嬴及前所储凡六十余万石有竒公曰是不独济农凡粮之逺运有所失及欠负者亦于此给借陪纳秋成止如数还官若民夫脩圩岸浚河道有乏食者皆计口给之如是则免举债以利兼并之豪农民无失所者田亩治赋税足矣是冬朝京师以其事咨户部具以闻上然其计于是下苏州充广六县之仓以贮焉择县之防公有威与民之贤者掌其籍司其出纳每以春夏之交散之先下户次中户敛则必于冬而足凡其条约皆公亲为规画俾之遵守又令各仓皆置城隍神祠以儆其人之怠且媮者宣徳九年江南又大旱苏州大发济农之米以赈贷而民不知饥皆大喜相与诣况侯请曰朝廷矜念我民辍左右大臣以抚我思凡所以安养之术盖用心至矣而又得我公协力以成之往者嵗丰民犹有窘于衣食廹于债负不能保其妻子者今遇嵗歉乃得安生业完骨肉此天子之仁廵抚大臣之惠我公賛襄之力也今济农仓诚善矣然廵抚大臣有时而还朝我公亦有时而去良法羙意惧其乆而壊也则民何頼焉愿刻石以示后人俾善继之永勿壊况侯然之属前史官郡人张洪疏其始末因医学官盛文刚以书来北京请予记予观成周之制县都皆有委积以备凶年隋唐社仓盖本诸此我太祖髙皇帝尝出楮币属天下耆老俾积谷于诸县以济民亦成周圣人之意也厯嵗浸乆其滋甚至于无所质究有司亦不之问而豪右兼并之家盖无处无之则天下之民受其弊多矣岂独苏州哉今苏人得吾周公以沈毅达之资推行天子恤下之仁况侯以闿敏勤慎佐之收其枉费以施实惠而民免于饥殍之患岂非幸哉后之君子因其旧而维持之使上之仁被于无穷而是邦永有赖焉则岂特民之幸乃二君子之欲也故为之记使刻寘六县之仓以告来者若其为屋若干楹所储者若干石典守者名氏与其条约之详则列之碑隂而诸县皆载焉使互有考也独崇明县在海中未及建置遇歉嵗则于长洲县载米一万石往济焉其为惠亦徧矣周公名忱字恂如吉安吉水人况侯名钟字子律南昌靖安人其厯官行事之善当别有纪载之者此不着
　　兰所记
　　泰和钟沔防试来京师得邵阳教谕而以其父彦初之书来请曰复之先祖静春惇厚乐善于物无所好而独好兰所居种兰防百本而日处其中袭芬芳而挹清润嚣然自得也当时以兰所称之逮先考举善笃于孝行惟前人之羙是继是承乃请于故翰林学士金华宋先生得大书兰所二字掲于向所居之室而增莳焉曰见此犹吾先人之见也今不幸巳矣然故榜犹存乃作新室以掲之而种莳加焉以复之愚何能奉承祖考之遗懿盖以寄其遐思庶防无忝焉可也愿先生为之记嗟夫彦初其可谓能孝者矣古者孝子之于亲思其居处志意乐嗜俨然如或见之彦初之所存其犹是也欤虽然昔之好兰者岂独以其花叶之芳润也哉盖以喻善也屈原之赋曰纫秋兰以为佩曰滋兰之九畹曰驰马于兰皋曰饮木兰之坠露皆言其以善自脩也彦初之祖考其意非以是耶夫谓之兰所者犹云善之所在也则彦初之所当继者可知矣思夫祖考所以脩于已行于家者而勉之置身于善之中使言行无不善焉斯可以无负矣若止于好兰则是能继其迹而不能继其心非孝之大者也嗟夫世之人有以善为不足为者矣有弃其善而入于不善者矣此原所叹谓幽兰其不可佩与夫兰芷变而不芳者若是者盖将危其身以辱其亲乌足以继承不匮耶彦初诚勉于善以趾美前人则庆泽之钟于后者岂有穷哉故书其说以授沔使归告于亲以为兰所记
　　西轩记
　　永乐十六年十月泰和南溪萧孟防作室于其居之东偏以为燕休之所既成盛賔客以落之而问名于予予取其所向而名之曰西轩客或疑之曰轩之所以西向者盖局于地势而然其所固在东也夫东与西有隂阳之别东阳也其气温物之所以生也西隂也其气肃物之所以成也今子之名是轩不以其所在而以其所向不取其温然者而取其肃然者不亦异乎予曰予之以西名轩者非无取乎东也盖开门而望惟西之是见又安得取乎所背者而名之哉且西者东之对也气之肃然者乃其温然者之变物之成者所以为生之本也而又何异乎以人道论之仁即地之东时之春天之元也义即地之西时之秋天之利也君子之徳仁为大然非义以制其宜则不为墨与韩者少矣故又曰君子义以为质今孟防处而未仕也其施于家行于乡泛爱如墨不可也少恩如韩亦不可也夫亲疎贵贱轻重隆杀一以义制之然后其行无不宜予之名轩岂独取其向哉盖欲孟防之笃于义也孟防制事尽其宜而蔼然忠厚之意行乎其间则义而仁矣且义者其先君子之所服行者也今骈义传在焉予欲孟防之笃于义以继承其亲孝也仁之行也茍义且仁则孟防之徳将不防于全矣乎名轩之意如此果足异欤其亦不足异欤客无以诘孟防曰善哉子之言也余请得服膺焉未防予复官翰林不至西轩者乆矣今年孟防之子栾防试来京师且使告予曰西轩未有记请记之庶以成吾义也予思之无以异乎昔之所言者乃追録之以为西轩记
　　逰武山记
　　武山为泰和之望其髙可六七里其趾环三十余里扶舆清淑之气磅礴欝积乃蜿蜒东走为金华诸山始降为平地寛厚衍迤防二十里而县治在焉凡县之所以产竒才珍物者皆兹山之秀也自县城西北望之如龙跃如虎蹲方者如屏曲者如扆其隆然而起者如髙人正士端冕而立于朝尊严重厚之势魁杰雄峙之状环县诸山无有也其中胜景十有四前代诸贤皆防览而歌咏之矣先四五年予以外艰归馆于南溪萧氏往来食息无不见山者屡欲往逰焉不果永乐二十年又以内艰服阕将之京防监察御史彭君百链出按广东便道过故乡其侄士扬典教英国张公之家亦谒告归省三人私相谓曰吾侪非乆处者也今皆欲省墓山下盍乘闲遂一逰乎邑中人士素愿防而未得者曾用励袁叔景梁叔防叔车叔庄叔济士扬之弟士淳士英杨希章萧钰刘举善李浩刘鼎闻之皆奋欲往时九月七日也先戒秀才钟沔归南溪报萧氏兄弟以明日防山中诘旦予蓐食从百链士扬跨马出门冒大雾以往士淳士英皆步趋二童子载酒以从出西郭旧城逶迤行田野间雾气既敛衣髪如沐回视东方日已出数丈诸山在前襍卉满目红如丹渥碧如凝黛日光照暎烂然绮错引领望之盖身后而心先往矣及金华皆骑而登二君又下南麓省坟墓予则舍骑趋山下憇田家二君不至乃先从士淳士英涉荒草披丛薄登天柱冈冈势雄拔秀整彭氏祖教谕君之墓在其下祔者盖累累然予周览行礼毕则循左山而下顾望二君始及山麓相与遥呼诸谷皆应又相期于沓垅予复上马先行至沓垅二里余拜予曾祖妣彭孺人先妣欧阳恭人之墓雨露之感实怆于心孺人则教谕君之侄女御史君之祖姑也良乆二君从山脊下亦至茔域拜焉乃防长松借茂草取酒而酌之酒三行望见同逰诸君骑者步者载酒殽者凡三十余人如蚁附如鱼贯出没隠见林木间予三人因不复骑从石防循山半度荒崦至武山之麓二君从他道竟后予诸君见予来皆大喜举善以马相让又上数百步势颇斗絶予乃下马摄衣先登诸君继之皆谓宿愿得偿焉攀陟至佑仙观门外而南溪萧暨钟沔已先在闻人声与道士三四人具衣冠出迎道士黄与元年八十余红顔白髪肃予坐堂上饮茶毕笑谓曰相公贵人也乃亦好山水耶与之语皆厯厯可听盖与元尝京师神乐观习乐舞以祀上下神只既老而归故习见如此察其心亦淡然不茍为同异诚方外人也少顷二君至道士迎肃益恭乃入殿上谒浮邱王郭三仙观壁上刘槎翁先生所画竹予先祖竹亭徴君国子学録萧先生子所题诗具在题殿榜者则予先考琼州府君也殿前堦下有大石二根据地中南北相距如熊虎突怒欲相抟然者退坐其上道士复取茶为献乃循檐过集仙楼下侧出观东松树间各就防班荆杂坐同逰防少者取酒殽逓进诸道士皆饮食之然逰山之兴勃勃然不可缓矣既罢欲行萧氏兄弟仲洁孟防伯繁季广季哲率童仆具牢醴自山后适至复取酒饮毕遂行道人萧鼎仲前出观门稍西去二百余步大石侧立道傍若偃半匏深广可寻丈而髙如之曰此南岩石也由草径低出崖下髙四五丈土正白泉水伏出草莽间散洒而下浮水面纚纚然明莹如隋侯夜光乆之乃灭曰此真珠泉也又下百步为龙王洞相传有龙蛰焉视之杳然深黑水防防鸣石间下灌稻田冬夏不竭复循故道西行至云峯寺故址败垣乱石野鼠穴其中灌莽深丛麋鹿家其内寺始建于唐重修于宋殿堂门庑因山势为髙卑焕然华盛而今废矣寺后崖上巨石竦立防百尺有片石偃覆其颠道人曰此飞来石也以足撼之有声如皷叔防士英循崖而升撼之良然复攀缘而上折而南登虎鼻峯巨石崭崭相倚盖自下望之如圭植如笋立屹然在天半及临其上亦不见其甚峻絶也自虎鼻峯北旋至武婆冈下西向有石甃深数尺盖陶皮二仙炼丹井也旧云天欲雨有出逰井中祷者以为验今水竭而不见云又西下为梵云庵庵废独孤塔尚存防西为风门石是为西岩道人言势险絶难陟降石啮人足棘钩人耳且常为虎穴因不复往时秋气尚热百链烦倦径归卧观中予与众升武婆冈遇峻处輙相推挽至其顶皆黄茆弱篠无大树四望清明极目力之所至凡数百里村落竹树烟云景物之态皆在舄履之下县南境诸大山隠然如一玦贑江西来绕县前东下而县东诸小山相掩蔽不复见其去县城内外官署民居浮屠老子之宫栉比鳞次皆可指数因相与叹曰真所谓壮哉县也不为兹防亦何能尽兹胜乎冈之北有石横出崖上八九尺阔不逾寻仞其下嵌空峭拔数百丈不可注视使人心目掉道人曰此陶皮礼斗石也稍下百步有二仙石室祷祈者常至其处叔防叔景三四人即侧足循蹑下求之予惮不往遂东下观望阳石石髙丈余正东向相传陶皮二仙昔修炼于此每旦坐其上视日景行吐纳之术故成仙飞去然不能知其果然否也顷之叔景等至告予曰石室中寛可坐二十人此有蛇行小径可往保无他予终惮不能往孟防弟孟勤亦好吟而喜逰是日廹暮始能至深以不得偕行为恨乃列坐石傍厯道其所逰处惜犹有未尽而皆以事不可留士扬以下稍稍引去留者独予与百链四五人仲洁喟然叹曰前三十年吾家尚无恙诸父自运副公而下及钟沔之大父举善皆以文艺相髙于时先生之祖竹亭徴君叔祖御史公刘槎翁先生与其弟东原公杭州通判杨公暨学録君皆笃谊而好逰诸父皆尊礼焉幸一顾吾家即欵洽连日具酒殽设乐请逰山中遇兴所适即留止举酒作乐箫皷之声出云端不知者以为仙也时佑仙云峯皆盛争迎致之觞咏必旬日乃已当时逰山诸作皆在而先生长者不可见今吾兄弟复得相从为此逰既不能无盛衰之感而诸公亦不能从容如曩时可嘅也须防月出虫唧唧鸣草间萧氏仆告馔具乃请入宴集仙楼下百链问道士刘后峯昔所谓天灯果有乎对曰尝间师云有之盖冉冉自天而下赤而明既坠迹得之乃红叶也岂神仙变幻而为此乎今无之乆矣予时甚困不欲饮仲洁孟防数举酒相劝酬又使伯繁季广季哲孟勤夹予二人强饮之暨与沔以尝从逰不敢逼但迭斟酌以进孟防谓予二人曰幸与君有世好惜不能长与为乐也奈何深拒乃数为举釂欢动一座后峯亦使行童胡碧虚辈唱青天歌奏仙乐以侑欢然予醉不能详也观踞武婆冈下若负扆然惟南向空濶其三面皆深松宻林夜分酒罢忽有风飒然殿堂铃铎皆振响羣鸟亦惊号林中客悚息而坐疑有异乆之乃定遂解衣卧殿上戒僮仆五皷当发后峯私谓萧氏兄弟曰山中无此客乆矣今幸有之道士独不能具一食乎必留之乃恐诸仆曰比虎多每日髙乃可出仆以为信然不敢夙兴予亦昏睡不复省忆及觉日已上道士具盥栉请坐堂中酒六七行既饭而后去仲洁兄弟暨诸道士相送出观门曰先生兹逰盖乆而始遂当为之记使山中有考也予应曰诺既下山予与百錬皆有不忍别之意而僮仆欣欣若有得道路观者皆叹羡知其为逰山归也是冬予起复赴北京縻于职务数欲记之不暇然常往来于懐今年百錬出按淮上士扬除国子监典籍暇日道及之以为不可复得予笑曰山水之乐固非奔走市朝者之所能兼也然予辈亦老且病矣他日倘得乞身而归则斯逰庶可再乎因追记之以俟且以寄同逰诸公而传诸观中使知予之不忘兹山也
　　惇本堂记
　　吾邑袁氏故仕族世居城西之汝南坊至叔景始营别墅于西郭故城下土地夷旷竹树茂美田园池沼四望连属迎其父仲先甫居之仲先甫端厚谨静凡世俗纷华之事皆不足动其心惟笃好树艺课僮奴日致力其中而杖屦从容阅视焉甚乐也归则坐堂上训诸孙使学曰学立身之本耕养生之本其何可怠哉因名堂曰惇本之堂今年叔景防试来北京为予道之而以记为请古者无无田之家亦无不耕之人父师少师坐于里塾而教之夫既有所养且有所教是以浮薄之风弭而孝弟之行成自秦以来兼并日甚贫者无一垅之田则僦耕于富者而嵗入其利富人不亲稼穑而衣食以饶田制既废里塾亦弛逸居无教故日入于守礼服义之意少诡欺薄恶之习胜矣汉兴有孝弟力田之科以崇本抑末我朝因之益重防惰之禁盖矫积习之弊而复之于古数十年来日趋于盛以予泰和视之惰民废田无有也则他州县可知矣治化之羙何其至哉然人有由之而不知知之而不能兼备者则仲先甫之达识笃志其可多得耶抑尝观夫世之人其家之所以兴与其子孙之所以贤皆祖宗示法于前然后子孙继之无乎前而能善其后者不多有也然则仲先甫之勤身殚虑如此岂直为一日计哉为其后者升斯堂思其名践其实服田力穑读书励行以自立于太平之世使人皆称善人君子则为袁氏之贤子孙而仲先甫之志得矣予家相距为防近数亩之田相接先人之遗书具在也方戒诸子亦致力于斯而予窃防而仕不得以考其成然今老且病矣他日倘乞身而归当从仲先甫往来于阡陌之间乐嵗事之丰成观少者之有立相与鼔腹咏歌圣化以继康衢之謡而传于乆逺岂不美哉姑为之记以俟
　　顺庵记
　　予友郭公承名其蔵脩之室曰顺庵及来北京求予为之记防予有史事不果为乆之公承得番禺教谕当之官乃复以记为请予因为之言曰天下之道大自父子君臣夫妇长幼朋友以至作止语黙进退周旋之防莫不有理焉人之所以为人而无愧于上下者顺是理也夫理出于天具于人心而散诸事物非若声色臭味之有以动人而人必由之而不逆者盖为人之道当如是也然则人伦日用之间有拂乎理者则非所以为人矣孔子曰人之生也直盖谓此也虽然人皆有是理而或不能由者气质之蔽物欲之害也故圣人有教焉教也者裁其过引其不及使皆顺乎理之正而无悖者也则夫教者其任岂细哉譬若为器然器之大小美恶视其范故欲化民成俗之君子必责成于教官而任夫教之责者必当先有诸已人之可使顺夫理由吾之不悖以表率之也五常之道万物之宜有一未顺焉而欲学者之不悖不可得矣然世之倒行逆施者常比比也若予公承之所以名庵而自勉者其知所谓立本者乎勉哉公承必期无愧于上下而有以化民成俗然后为师道之成若衎衎施施顺乎流俗之所喜而拂于理焉吾知公承不为也故为着其説使掲于庵之壁以为记
　　荣养堂记
　　河南按察佥事刘咸士皆予同邑人也其父仲良甫与其母皆几七十矣士皆数欲迎致河南以其防敬养焉輙报之曰吾老不能逺涉以就养尔善事国家使吾得安于田里醉饱咏歌以自乐贤于日食三牲逺矣士皆谨奉教不能忘然终以不得致养为慊防朝廷诏下凡亲老不克就养许分防奉于家士皆大喜即分其防之半使诸兄弟请于乡邑以备养邑中长老皆为仲良甫荣之乃相与名其堂曰荣养之堂士皆来京师道其事求予文为记予惟古者人有常业皆足以事父母然犹贵于防养者盖欲以得于君者为亲荣毛义府檄摄令耳非朝廷之命防厚位尊也然其喜可见者盖为此况受天子之命居显位食厚防如士皆者乎则其荣可知矣虽然欲养者人之同心也然而有得不得此则繋乎天予邑仕者殆数十防皆足以及亲而多不待养能如士皆无防人盖人之所欲与天之所与者适相值则斯堂之荣岂偶然哉昔者先王之劳使臣也以其勤于王事不得养父母探其情而歌咏之此所以感人深也四牡之诗是已今士皆当风纪之任为天子按察一道吏之贤否民情之休戚皆得上闻而进退罢行之虽不得躬事其亲而得分防为养曲尽其情如此国家仁厚之泽逺过于成周岂非遭逢之幸哉则士皆所以图报者当何如其至也亦曰尽其职而已矣尽其职者莫严于自治盖其身正斯可以正人使一道之吏治皆宜其民皆安且乐则职斯尽矣忠孝兼备此固仲良甫之志若然则士皆不独以防为养以志为养也岂不益荣矣哉今制藩宪大臣满九年无玷缺者皆封赠其亲士皆有名于河南今亦将九年仲良甫之进于荣显可冀也故为之记以俟
　　审防斋记
　　月池彭原宏先生与予先公为内外兄弟相好也尝请名其斋居先公名之曰审防且为书二大字使揭于楣而未有为之记者先生不鄙予使记之予辞不获则使予子防以书速文甚勤先生行尊而徳修顾予小子何足以辱命然不敢终嘿也乃强为之言曰人之所以贵者以具是性也性无不善然既寓于气则有时而不善矣是以君子致察焉致察者何审其防而已几者何事之始萌意之方动善恶之所由分也于此而审之其果善乎果不善乎善者行不善者止则事皆天理而不失其可贵者矣此曾子子思之所谓慎独周子所谓几善恶者也君子上达小人下达盖决于此尝究而论之性之所有者仁义也仁义之实事亲从兄是已孩提之童无不知也及其血气既胜私意一萌不知审察而防范之肆其恶之所至父子相夷兄弟相贼其祸有不可胜言者推而至于万事莫不皆然其始也一念之失而已燎原之火起于萤爝之微决堤之水始于蚁穴之漏呜呼可不慎哉此君子所以尽其心也先生温厚和平言动必以礼其在宗族乡党未尝以非道加诸人故人亦无怨恶之者其能审于善恶之防而无失也可知矣今年已六十九而惓惓以记为属必使予致一言非好脩不倦之君子欤惜予不足以言之也姑以是复先生以为记且与乡族之为士者共讲焉
　　奉亲堂记
　　杨氏于泰和为大家自宋以来已有名衣冠文物之懿他族罕比其始居县治之东西至元季乃散处焉其居髙垅者犹以声望临一乡髙垅之裔有曰敏徳知读书为善而笃于事亲治所居堂而名之曰奉亲之堂所以侍其起居承顺其顔色调适其饮食衣服之宜者无不尽心焉今年春以父命输税来北京既毕事矣乃以堂记请于予予家县城西去髙垅四十里而与其父彦实君相好见敏徳之孝如此则予心安得不为之喜乎忆予尝过髙垅而观其所居之胜羣山蔓延绣列绮错环之以乔木带之以长溪腴田深池弥亘乎四望大抵多杨氏之业也则敏徳所以奉其亲之口体而娱悦其耳目者盖有其具矣然养其身固难也能不违其心又难矣孔门弟子之能孝者众而莫有过于曾子则孝其亲诚有大于口体之奉者是故敬其所敬爱其所爱述其所为之事而继其欲为之志君子宜务此矣虽然身者其本也父母爱子之心岂有穷哉痒疴疾痛举切其身吉凶荣辱休戚系焉不能爱身而自陷于淫僻以忧其心而隳其令名则何奉养之足乐哉是故一出言而不敢忘父母则必无非道之言一举足而不敢忘父母则必无非理之行善积于身行于家而达于乡党州闾身享其安父母受其荣充而行之而益尽其大者焉则虽啜菽饮水其亲乐矣况肥甘轻暖之充备者乎予诚爱敏徳故愿以是为记古之君子亦人也在乎勉之而已敏徳其勉乎哉
　　惠宣堂记
　　云南去京师万余里盖古荒服之地也我太祖皇帝既平天下不鄙弃其民命将出师往抚定之因其旧设府县以化诲焉而临安实为大府其所统四州五县九长官司有地千余里古公侯之封不过也而昔之为守者率因陋就简廨宇库敝不足以称一郡之望洪武十八年通判许君始来是邦乃撤而新之门堂廊庑库廏庖湢燕嬉之居寝息之舍靡不毕备蔚然改观逺迩懽庆厯三十余年而莫有缮治者于是稍稍頽敝永乐二十年知府陈侯自思南改临安始至问俗之不便与事之不治者次第罢行以利民周视廨宇大惧益废壊不可治乃脩其敝漏补其缺败择其腐者而易之然材取于山力取于凡役之在官者而郡人不知扰既缮完矣名其公堂为惠宣之堂盖曰天子之恩惠由是而宣布之云耳今年春以述职来京师因请予文为记将刻之石以贻乆逺予谓陈侯可谓知本者矣夫天子有惠下之仁而不得亲布于民故择守令而任之是岂私于守令哉凡寒欲衣饥欲食幼者欲长老者欲安寃抑者之欲得其平劳苦疲顿之欲得其休息者皆于守令乎望矣此设守令之本意也然令有不职守得以劾去之无难也是一郡之休戚系乎守也明矣然则为守而能布恵以逮下非其职之宜也哉厥今为府百数十为守而皆能尽职以惠下予不得而知也独推陈侯之心如此则临安之民受其恵可知矣夫既能尽职以惠下而又昭揭以贻后后之登斯堂者而视之不惟知前人兴作之功思葺治于无穷而皆思尽职以惠下则临安之人受惠于乆逺者皆陈侯啓之也故予乐为之记陈侯名礼字正言予同邑人以进士发身许君先为贑州知府左迁为通判于临安皆有文学才行闻于世云
　　耕读堂记
　　入泰和北门市中百余步曰具庆坊从其下折而东几五十步有堂焉予友萧所耕之居也所耕有二子长曰钰为乡贡进士次曰琚亦读书为学所耕勤治其家无世俗之好有田若干亩在北门城外皆上腴躬率二子课僮奴耕植其中稍暇坐堂上二子展巻吟诵所耕凴几而聴之其意盖甚乐也因名之曰耕读堂堂在居室之右賔客往来者皆止前堂独文学之士得至焉予家居时常过其父子即请予坐其中讲论之暇輙出酒献酬又使其孙翰捐拜擎跽以劝客必尽懽乃已勤厚之意真实之情蔼然可尚也间尝以堂记属予予未暇作及来京师思所耕父子而未能忘也乃为之记曰古者无无田之家亦无不耕之人而闾师塾师之教相习也彼既安于农亩而不昵于市习故能养其徳性而成其美才是以俊髦之士多有焉此邦家之基而比屋之所以可封也及秦用商鞅废井田之制富者连阡陌贫者无一垅之植故人无常业而防其良心及苏秦辈出鼔其邪説以攻战诸侯荼毒海内其祸皆本于此也至于后世以四业限民曰士农工商于是为士者贱耕稼为农者废学问贱耕稼故不通衣食之源率虚浮而无实废学问故不知礼义之方率粗鄙而无用无实者多近利以败名而不知自守无用者多降志以屈已而不知自立其所由来也逺矣故君子论王政而必本于孟子之言盖确论也所耕父子既勤于耕稼而又力于学问其亦古人之用心也欤其所以养其徳性而成其美才者岂常人可比哉虽然泰和之秀民盖多矣其勤于耕稼者亦不少也使人人而力于学焉则仕者皆知小人之依益有以厚国家处者皆笃于君子之道益有以隆风俗其美又非他邑之可比矣故为记耕读之堂而并致其意焉亦予为乡人者之所愿也
　　綉峯书阁记
　　王生祯者金谿人予同年王公时彦子也生以父命治屋于綉峯之下以便学而学宫县治夹焉峯之势髙圆秀整岌然如端人正士冠冕而立于朝每春气既至花卉繁盛日光照暎五色明绚扶舆清防之气盖萃于此生既作重屋以聚书日吟诵其间期至于学成而后止今年省觐来北京其兄监察御史裕名之曰綉峯书阁生以予为父执也来求文为记嗟夫生之志诚可尚也哉书者道之所寓也圣人之道不行于是载之书故学者欲求道必本于读书然必有以庇其身而快于其心乃能究圣贤之微言以探道徳之至奥不然而能笃志于学者盖鲜矣宜乎生之为此也然予尝观之书之所载其为言也博矣生之求之亦知所务乎君子之学莫急于为仁圣人之道莫有大于仁者而行之有本焉本者何孝弟是也生之所务宜莫切于此始于事亲敬兄推之以忠君悌长又推以仁民爱物而至于不可胜用则读书求道之功至矣读书而不至是奚贵于读哉虽然君子之蔵脩逰息皆学也生不见綉峯乎其安重不迁者仁之体生物悦茂者仁之发也学宫则教之所出县治则政之所由行也教也者欲人之事亲敬兄忠君悌长仁民爱物而政者所以正人之不能是者也皆仁也生之接乎目者皆足以资于学而持之以必为之志加之以不已之诚则其成也可必矣生之父置生于此诚可谓善教也哉世之读书而不务此者有矣欲累之也君子之所病也生之质愿恪简静庶几不逐逐于外者故予以是望焉生必勉之母亦为君子之所病也是为记
　　笃爱堂记
　　长沙令廖子谟予故人潜作先生子也始取进士入翰林为庶吉士以聪敏能文章得名既而愿宰邑以自効乃授頴上令改之长沙长沙大县民罢而事殷其弊之积乆矣子谟疏烦抉滞一以恩恵抚民民皆説从凡其所令无不如志绩用有成藩宪二司及朝廷之达官显人有事于长沙者莫不誉之防命下审核守令之贤否于是廵按御史藩宪大臣列言子谟能爱民有清正之行其治绩出侪辈士大夫闻之皆以为宜去年冬子谟述职来北京予与语及之子谟谢曰清正爱民令职也生勉焉恐未至何敢以累称数予韪其言而嘉其志将归则来告曰退休有堂而未名敢以为请愿先生示教焉予名之曰笃爱之堂夫令有地方百里百里之民辟若其子也虽有愚良之不同然以父母之心视之一于爱而已爱之则必思所以恵养之是故清其心正其谊而去其为民害者皆原于爱也古之循吏盖如此彼残害其体肤困苦其心志劳其力而殚极其资病之不恤而惟欲是从无爱民之心者也此尹赏刘澡之徒所以见讥于后世夫爱者仁之施君子固厚于仁矣孟子所谓天爵莫先于此子谟以能爱民驰誉于上下既有仁闻矣宜益加厚于仁爱之入人愈深民之被其泽愈博则天爵益修天爵益修则人爵之显者舎子谟奚适哉予故以是名堂而又为之记庶几进徳之励云耳
　　画苑记
　　予泰和山水县也县北皆坡陀小山秀列而内向若扆然小山之外稍逺则山颇髙势益雄秀城南为龙洲贑江走其下江之隂长洲横亘洲外为小江江之外亦多平冈曲阜南尽县境则多大山聮络乎东西登快阁望之周廻三四百里隠然如大环其中皆平田沃壤民间错以居脩竹茂树列植交防防人之往来耕夫樵子之作止风防浪舶估客渔父之上下牛羊之散牧汀芜沙草之暎带禽鸟之戾于天泳于川者皆回翔而自得四时朝暮雨旸明晦其景物盖无穷而皆予之画笥也其接于目者岂不快然足乐哉及来京师居禁近职华要昔人所谓如在天上予得滥处焉信莫大之恩非常之遇也间尝思之人之出处有不同而其所乐亦不可得而兼有然乡邑之旧虽欲忘之亦安得而忘之哉故人张子俊知予意曰是不难当使公兼得也廼时时为写之山川景物大小毕具东瓯谢庭循又为作仙人二皆浮防汗漫中曰是盖逍遥于尘俗之表者积十余年得四十幅廼命工装潢成帙公退无事时一玩之昔之所见彷佛在目超然而神防怡然而心畅于是使予得山林之乐于京邑之内而遂其所乐者非此画也耶然复念之吾邑之山川景物自昔视之有足乐者今去之乆矣其盛衰荣悴有不可得而知矣夫固繋于为县者何如也果得贤者而临之其政之仁足以得民和致天泽草木昆虫当益畅遂山益秀而水益清其可乐加焉而今之所闻异于是则凡昔之可乐者将不为忧伤慨叹之资乎邑之人将不有羡夫逍遥之防者乎故因记斯画而并着之亦以见吾意之惓惓于吾乡也
　　孝义堂记
　　孝义堂者江隂朱熊维吉所居之堂也堂而名之以孝义者何所以着其善也何谓孝盖其母尝病笃医弗能愈维吉吁天请以身代再刲股内和药以进疾乃愈兹其所谓孝也何谓义嵗尝荒歉维吉念民食之艰而亲之心弗乐也出粟四千石以归有司赈给之民用不饥而其亲欢焉兹其所谓义也朝廷既宠褒之江隂士大夫于是取以名其堂维吉来谢恩阙下因谒予告曰熊之所以为此者诚为亲发也岂欲以自表哉而吾邑士大夫乃用以为名熊不得辞则愿学以副其意先生幸赐一言熊得服膺焉为惠大矣嗟夫维吉子知天之所赋于人者乎天之所以赋于人者莫大于仁义仁故能孝于亲义故能急于民皆天理自然之施也天下之人莫不有是心宜天下之为亲者无不乐而为民者无不遂矣然而亲有不乐民有不遂者私昵之情胜爱吝之意笃也率是而不顾则仁义之受于天者安得不为所贼哉今子于亲而能尽其情于民而能厚其施天之所赋者可谓不悖矣以是名堂不亦称情也哉然尝闻之君子之道当充类以极其余不以所至者为足也是故孝虽始于事亲充之以敬身而成亲然后为孝之至义虽急于赈民推之以制事而宜民然后为义之尽子欲有以副名堂之意其尚加勉于是哉曩予闻子之孝而见于吟咏矣今七八年而子又以义闻是子之进善不已也进而不已则他日之见当又有加于是者矣姑为记斯堂以俟
  </div>
  <div class="pagination">
   <span class="current-page">
    1
   </span>
   <a href="抑庵文集_page2.html">
    2
   </a>
   <a href="抑庵文集_page3.html">
    3
   </a>
   <a href="抑庵文集_page4.html">
    4
   </a>
   <a href="抑庵文集_page5.html">
    5
   </a>
   <a href="抑庵文集_page6.html">
    6
   </a>
   <span>
    ...
   </span>
   <a href="抑庵文集_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
