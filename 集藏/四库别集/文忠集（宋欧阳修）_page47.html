<!DOCTYPE html>
<html>
<head>
    <meta charset="UTF-8">
    <title>文忠集（宋欧阳修） - 第 47 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋欧阳修） - 第 47 页/共 103 页</h1>
    <div class="content">　　赐新除宰臣富弼赴阙茶药口宣【至和二年六月十八日】
　　卿祗若新恩式趋近甸炎歊方鬱冲冒良勤宜有颁宣用伸眷遇
　　赐新除宣徽北院使检校太保判并州王拱辰让恩命不允仍断来章批答【至和二年六月十八日】
　　省表具知宣导徽猷号为近职镇抚方面实惟难才余思其人于尔为得至于儒学雍容于顾问勤劳出入于剧繁考资望以孰先在甄陞而惟允辞让之节诚虽可嘉询谋既同命则无易所让宜不允仍断来章
　　赐新除宣徽南院使检校太保判延州吴育让恩命不允仍断来章批答【至和二年七月十七日】
　　省表具知卿学足以治人知足以谋事夙有问望称于搢绅惟时旧人常厯二府一使【二字一作宣徽】之职夫复何让若乃居则道古先之训讲朕以六经出则重朝廷之威抚余之逺俗才无不可用之文武而皆宜忠无不为任以内外而何异余考于众佥惟汝谐所让宜不允仍断来章
　　赐新除昭徳军节度使知郓州厐籍赴阙生料口宣【至和二年七月二十一日】
　　卿言秉觐圭甫临畿甸属此新商之序载嘉执辔之勤宜有颁宣以彰宠待
　　赐新除昭徳军节度使知郓州厐籍赴阙茶药诏【同日】
　　勅厐籍拥节之蕃饬车来觐顾都圻之甫及嘉防履之斯劳特颁饮剂之良以示眷怀之厚
　　醴泉观本观三门上梁文【至和二年七月二十一日】
　　儿伟我国家膺三灵之眷命革五代之荒屯多垒削平包干戈而偃武四夷面内解辫索以承风逮先圣之抚临跻羣生于富寿乃欲追羲轩以并轨欵云亭而勒成容典交脩遂举旷古难行之礼瑞应来集有非人力可致之祥卿云裔露之光纷纶而杂委朱草灵芝之秀焜燿而丛生爰有神泉涌兹福地甘如饮醴美可蠲疴湛灵液以渊渟敞琳宫而崛起嵗时逰豫顺民俗之乐康栋宇翼严表京师之壮丽近以有司不谨飞熖延灾皇上爱物推仁因民所利顾遗基之岿尔囘圣虑以恻然爰饬良工载新有作损其土木之费所以寛民适其奢俭之中俾之可久用涓吉日构此脩梁盍效欢讴形于善祝
　　儿郎伟抛梁东危构岧嶤彩露中欲识圣君仁及物灵源一勺本无穷
　　儿伟抛梁西金碧相辉俯仰迷万瓦寒光浮瑞露层檐晚景挂晴蜺
　　儿伟抛梁南善利深功【一作功深】不可谈但喜斯民无疾疠谁知灵液有余甘
　　儿伟抛梁北观者如云来九陌四方万国防京师有类众星环斗极
　　儿伟抛梁上栋宇规摹标大壮落成行即庆良辰望幸何时来防仗
　　儿伟抛梁下祈福为民崇广厦四时和气致休祥万国多欢洽朝野
　　伏愿上梁以后三辰顺轨百谷丰登卉服雕题咸被垂衣之化行歌戴白永为击壤之氓皇帝万嵗皇帝万嵗皇帝万万嵗
　　赐新除宰臣文彦博让恩命第二表不允仍断来章批答【至和二年七月二十八日】
　　省表具知朕躬俭约以先人而生民未足勤忧劳以励政而百职多隳岂布徳之不明抑任人之弗至是以斋居正虑先志后占鉴屡易以为烦念难知之可慎永惟商周之所记至以梦卜而求贤孰若用搢绅之公言从中外之人望卿以旧哲比尝相余惟宇量能寛以服人惟纯诚故久而益信勲徳兼着可以重朝廷忠信不囘可以临大事夫谋于其始而既审则果于必用而不疑汝其钦哉朕命无易所让宜不允仍断来章
　　赐新除宰臣富弼让恩命第二表不允仍断来章批答【至和二年七月二十八日】
　　省表具知卿有忧国爱君之心而忠以忘其已有经邦济时之学而用未究其能夫畜久而积厚则施之不穷虑深而计熟则谋无不获兹朕所以虚心仄席有望于卿也矧卿正直不囘庸邪素忌小人所异君子所同是以在外十年而左右之誉不及履躬一徳而搢绅之望愈隆朕内决于心外询于众敢谓有得卿其可辞所让宜不允仍断来章
　　南京鸿庆宫开启皇帝本命道青词【八月一日】
　　伏以紫青垂祐资道妙之冲虚甲乙驯行防天辰于元本欵别都之福地举净醮之真科荐以洁精通乎肸蠁伏愿众灵昭鉴百福来臻隆万寿于无疆溥羣生而咸遂
　　抚问真定府髙阳闗河东等路臣寮口宣【八月六日】
　　【卿汝】等出分边寄备罄材谋载嘉宣力之劳属此爽秋之候宜加抚慰俾示眷怀
　　抚问邠宁环庆泾原镇戎军徳顺军路臣寮口宣【八月八日】
　　【卿汝】等各韫材猷并膺寄任属商秋之在念障圉之为劳宜有恩言用彰眷待
　　后苑华景亭开启故秦晋国夫人林氏追荐道场斋文
　　伏以淑懿之贤已贲追荣之典隂幽之助仍资众善之因爰即华林载陈法供冀慈仁之广被均胜利于无穷乗此妙缘超升福果
　　后苑华景亭开启安土地道斋文【八月二十二日】
　　伏以后皇安静禀厚徳以无疆灵贶冥符惟至诚而有【一作交】感载严净侣夙按梵仪冀祓涤于百邪俾妥安于庻品
　　为秦晋国永寿圣祐夫人林氏身亡于寿星观脩设九幽道场青词
　　生而有尽是谓于物常道本无形实资于助防依仙宇载肃净场追懿徳之已遥冀明灵之垂祐荐兹勤洁庻逹精诚【一无此八字】
　　故秦晋国夫人祭文【路祭八月二十二日】
　　惟灵蔚有令仪着于茂则顾追褒之宠数已极恩荣念永閟于佳城载深恻怛列兹奠礼用慰营魂
　　故秦晋国夫人祭文【夜排祭八月二十三日】
　　惟灵懿徳惟旧嘉问克彰奄然沦逝恻尔追感侑以礼奠庻乎来歆
　　荆南府紫府观并潭州南岳真君观开启皇帝本命道青词【八月二十六日】
　　伏以道非常名无方而善应诚之所至有感而必通惟南服之奥区敞清真之靖馆因本元之吉日备科式之多仪延集众灵仰祈冲鉴冀咸臻于百福期永固于千龄
　　广圣宫开启祝圣寿道场青词【八月二十六日】
　　伏以百工休力标礼典以顺时众善延祥纪道家之吉月恭陈秘馆式按常科瑶席琼罇夙陈于芳洁芝华羽葆纷集于真灵伏愿锡祉躬隆寿龄于无极遂生庻品臻隠伏以咸均
　　论奬谕叔韶奏【续添】
　　臣伏准中书劄子下本院为右屯卫大将军叔韶进祝圣寿歌日月枢论奉圣防令学士院防书奬谕窃以叔韶宗室之子好学脩辞诚可嘉奬然臣伏见字自来公私文字悉皆讳避其叔韶所进日月枢论欲暂降付本院略更详其文理庻于诏辞褒劝之间因而得以训励今取进止　四月某日学士臣欧阳某劄子
　　贴黄
　　所有奬谕书未敢脩撰乞早降挥
　　内批
　　其元枢论名以犯讳字因而讽谕使后来所撰益精其文字更不付外只如此降诏施行
　　右至和二年四月奏审叔韶奬谕书奏劄后有内批三十四字今真本尚存其书在内制第二卷而无此奏按苏文忠内制集如乞勿免文吕拜礼乞许安枢宻辞转官之类皆以原奏与诏书并载故用此例附卷末











　　文忠集巻八十三
　　钦定四库全书
　　文忠集卷八十四
　　宋　欧阳修　撰
　　内制集三
　　河南府平阳洞河阳济渎北海水府投送龙简青词【八月二十六日】
　　伏以九区至广万物类居惟川岳之宅灵系真仙而总治载稽道秘实有旧章粲然玊简之清文蜿若金鳞之瑞质兹为镇信辅以精诚伏冀冲鉴照临纯祺锡羡保邦家之永固均动植以防休
　　雄州开启北朝皇帝尽七道斋文【八月二十六日】
　　伏为【一作以】北朝皇帝世结隣欢嵗交聘问方睦敦隆之好遽闻讣告之音深极哀怀用伸资荐广梵筵而斯启陈法供以惟严冀仰助于仙游庻永孚于祐
　　班荆馆赐北朝告哀人使御筵口宣【八月二十六日】
　　卿载驰使介来讣国哀当节物之凛秋嘉道涂之良苦宜颁燕犒以示眷勤
　　班荆馆赐契丹告哀人使酒果口宣【八月二十六日】
　　卿载驰国讣来及都城顾惟防履之劳宜有颁宣之宠俾推锡式示眷怀
　　故秦晋国夫人林氏祭文【堂祭八月二十六日】
　　维灵归全叶礼卜吉有期念将閟于幽扄俾载陈于祖奠歆兹芳洁尚体追怀
　　故秦晋国夫人祭文【坟祭八月二十六日】
　　维灵寿考有终劳能可录安兹宅兆备有物容载申奠诀之恩式尽追荣之美
　　内中福宁殿罢防三长月祝圣寿道青词【八月三十日】
　　伏以清霜肃候资万物以将成嘉月斋心延百祥而并集有严秘殿来格众灵冀真鉴之妙冲答精衷之蠲洁保鸿图而绵固均庻品以阜康
　　契丹告哀人使回至北京赐御筵口宣【九月四日】
　　卿逺将国命来告讣音当使传之言旋俾宴需之加锡用申眷劳式示宠恩
　　契丹告哀人使囘至雄州赐御筵兼传宣抚问口宣【九月四日】
　　卿逺驰国讣旋饬使轺载嘉复令之勤爰锡示慈之宴式彰宠数宜体至怀
　　赐镇海军节度使检校太尉同中书门下平章事判亳州陈执中生日礼物口宣【九月四日】
　　卿荣拥节旄出临蕃翰属兹诞日宜有宠颁当体眷怀克膺茂数
　　太平兴国寺开先殿开启太祖皇帝忌辰道斋文【九月八日】
　　伏以绍百王而开统昭著于祖功植众善之妙因爰慿于觉力循有邦之旧典稽讳日以先期载肃斋并延净侣瞻玉毫之具相诵贝叶【一作枼】之灵文仰依慈慧之仁遐荐清真之驭庻资祐式广孝思
　　太平兴国寺开先殿开启太祖皇帝忌辰道功徳防右语【九月八日】
　　伏以受命造邦耀无穷之丕烈以时荐福资妙用于能仁爰及讳辰式遵彛宪即神居之寳殿延法侣于祗园仰冀觉慈广敷胜利威灵如在助于真游运祚克昌永隆于卜世
　　赐西南蕃蛮人张汉顶等书【九月十二日】
　　张汉顶省所附进马并硃砂等事具悉汝世安边徼逺效欵诚涉道里以甚勤脩贡输而自逹载嘉忠顺宜有宠颁今囘赐汝红中锦旋襴一领八两浑镀银腰带一条衣着二十疋至可领也故兹示谕想宜知悉秋冷汝比好否遣书指不多及
　　増脩青帝朝日风师先蚕等坛祭告逐坛并当处土地祝文【九月十二日】
　　坛壝之严神明所格以时修旧式叶彛仪涓此吉辰用伸昭告
　　皇帝囘契丹皇帝告哀书
　　九月日伯大宋皇帝致书于侄大契丹皇帝阙下特枉使轺遽驰国讣不意凶变文成皇帝上僊载念久敦世好方睦隣欢闻问震惊抚怀感恻侄皇帝始兹缵绍深极哀摧兾节至情以遵典礼已差人使专持慰礼今右宣徽使忠顺军节度使左金吾衞上将军耶律元亨囘奉书陈谢不宣白
　　皇帝囘契丹皇太后告哀书
　　九月日侄大宋皇帝谨致书于婶大契丹仁慈圣善钦孝广徳安静正淳懿和寛厚崇觉仪天皇太后阙下不意凶变文成皇帝上僊方敦隣睦遽及讣音载惟慈慕之怀必极哀伤之念冀从顺变式副瞻言已差人使专持慰礼今右宣徽使忠顺军节度使左金吾卫上将军耶律元亨回奉书陈谢不宣谨白
　　赠昭信军节度使遂国公宗顔祭文【堂祭九月十三日夜】
　　维汝防而敏明长克有立胡谓为善而不永年奠斚在兹营魂其慰
</div>
    <div class="pagination">
<a href="文忠集（宋欧阳修）_page46.html">上一页</a><span>...</span><a href="文忠集（宋欧阳修）_page42.html">42</a><a href="文忠集（宋欧阳修）_page43.html">43</a><a href="文忠集（宋欧阳修）_page44.html">44</a><a href="文忠集（宋欧阳修）_page45.html">45</a><a href="文忠集（宋欧阳修）_page46.html">46</a><span class="current-page">47</span><a href="文忠集（宋欧阳修）_page48.html">48</a><a href="文忠集（宋欧阳修）_page49.html">49</a><a href="文忠集（宋欧阳修）_page50.html">50</a><a href="文忠集（宋欧阳修）_page51.html">51</a><a href="文忠集（宋欧阳修）_page52.html">52</a><span>...</span><a href="文忠集（宋欧阳修）_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
