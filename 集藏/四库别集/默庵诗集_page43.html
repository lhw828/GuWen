<!DOCTYPE html>
<html>
<head>
    <meta charset="UTF-8">
    <title>默庵诗集 - 第 43 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>默庵诗集 - 第 43 页/共 56 页</h1>
    <div class="content">　　○送桃源尹知县 

　　几年清誉达　京畿又喜还官出　禁闱路指淮南烟树迥马嘶蓟北晚风微一声秋鴈随云渡半幅征帆带雨飞遥想桃源重到日桑麻依旧蔼春晖 

　　○挽诗 

　　八十年高雪满簪一生泉石半清吟开轩爱种篱边菊适兴时弹膝上琴辽海鹤归春梦远椘山猿断暮云深昨来游子闻哀讣泣对斜阳戻湿襟 

　　○半村江西一诗人手卷 

　　林下茅堂傍水堤半村佳境足堪题一帘山色当门断几树莺声隔岸啼囲犊暮归分远近樵苏晓出自东西幽人乐此多清趣几度行吟不过溪 

　　○过济宁登郊闲步 

　　独步平原望眼赊烟村几处有人家青山茆屋疏篱短绿柳溪桥小径斜春暖桑榆含宿雨晚晴鸥鹭浴平沙吟边无限韶华好助我诗人兴味嘉 

　　○和郑雍言上巳日游庆寿寺诗韵 

　　宿雨初收三月天胜游兰若意留连谩从修禊盟诗社未拟迯禅结佛缘檐卜花含林下露黄鹂啼断树头烟也知不是山阴道风景浑如曲水边 

　　○送性初南还兼简诸故旧 

　　腊日都门雪未消送君南去路迢迢马蹄晓踏卢沟月帆势春过白下桥清夜韩檠怜独对异乡郢曲向谁调金陵故旧如相问为说新承　雨露饶 

　　○送同年田进士 

　　多君才思冠羣英器宇昂昂属老成十载鸡窓听夜雨一朝虎榜掇香名归舟载断江南梦别酒斟残蓟北情分手官亭休缱绻拟看重会　凤凰城 

　　○寄家因东西南北四韵就寓怀 

　　朝回散步二桥东吟就新诗兴不穷鴈度暮云归远浦鸦翻落日噪西风戍楼突兀青天外宫殿嵯峨紫禁中自是上林秋色好几多霜树晚酣红 
　　朝回散步二桥西景物苍凉望眼迷疏树淡烟延日暮危楼迭嶂接天齐囊空客久归心切衣薄天寒旅况凄幸有一般心乐处年来鴈塔姓名题 
　　乡关迢逓隔江南鴈足聊传书一缄　宠渥已从今日得庭闱未料几时参梦回五夜生乡思目断二茅霭翠岚说与亲莫遥念年来布褐换　朝衫 
　　退食闲行禁城北平林惨淡无颜色光阴荏苒秋又冬乌兔循环朝复夕　上苑霜酣枫叶红　御沟月浸芦花白归来默默掩重门坐拥吟眉寒恻恻 

　　○和彭检讨显仁太液晴波韵 

　　灵渊雨过浪纹微旭日初升荡碧晖烟景苍茫涵玊宇波光潋滟暎彤闱衔萍白鸟时来往戏水青凫暖不飞记得当年临胜境几随　仙驭日斜归 
　　赐为善阴隲书 
　　昭代崇文礼乐彰新颁　宝训荷　恩光纶音涣汗风雷动宸翰淋漓雨露香总谓　圣明宏制度宁知　帝德焕文章周诗虞史堪媲羙世道应同日月长 

　　○送人归江西 

　　旅食鲸川十载余春风一旦赋归欤溪烟深锁江头柳细雨斜侵担上书野店鸡声催去马官亭草色逐征车故园自是风光好松菊青青遶旧庐 

　　○送张思安佥宪湖广 

　　封章交荐荷　恩荣共羡才华属老成蓟阙喜持新宪节荆湖重振旧威名洞庭春到波涛息衡岳云开瘴疠清遥想青骢行乐处几看黄鹤畅吟情 

　　○中秋夜诗乡先生樊浩翁所作时宣德八年秋乡人医者钱宗浩诵于蓟北小楼因笔之戏和不免续貂之诮　原倡 

　　帘卷西风荳雨干蟾光摇动碧云端仲间总是清虗府天上谁楷白玊盘江净鴈拖云影瘦楼高人立桂香寒归来醉罢霓裳杳露下天高夜巳阑 

　　和前韵 

　　雨歇楼台湿未干一轮明月出云端捴夸素女开妆镜谁识仙家露玊盘影落金樽清醑滟光摇银汉露华寒年年此夜偏堪赏听彻更筹兴未阑 

　　○送阳医官回南康县 

　　轩岐术业世相传荐剡春膺上　九天指下明分三部脉囊中不贮一文钱拜官北阙初承　命返旆南安独棹舡遥想乡园明到日人人争羡锦衣旋 

　　○送王文显复任 

　　武清赤县近　京华抚字循良众所夸芹泮夜深闻读诵花封春暖茂桑麻奏功得最　天恩重振旆回辕客路赊明到正逢残腊节狱囚应有听还家 

　　○景星 

　　秋半璇霄现景星天开泰运应休祯晴光伴月辉云汉皓彩呈祥烛太清众目共瞻当午夜万年纪瑞属时平微臣何幸逢灵贶敬作诗歌颂　圣明 

　　○送章主簿之江宁侍郎尚文之兄也 

　　青杨树底喜为邻尊酒清谈几度春诗句远宗唐律度襟怀不减晋时人一官　禁阙初承　命千里关河独问津晓日都亭相别处马蹄愁踏落花尘 

　　○送邵通判之苏州 

　　奏功秋晓上蓬莱得最多夸治剧材　宫漏断时辞玊阙骅骝嘶处出金台麾旌远向吴门去民庶欢迎召父回到寄声黄太守交游浑不附书来 

　　○送温知县复任 

　　抚字才高众所夸香名异政播　京华春深麦陇飞驯雉昼静公庭看落花百里桑麻涵雨露几村弦诵接人家年来报政膺　殊渥归拥双旌客路赊 

　　○积善堂 

　　一门种德几经年清白家声远近传奕世流芳簪绂盛诗书遗教子孙贤秋风不剪临轩桂春雨多耕负郭田华扁高堂标积善会看?瓞更绵绵 

　　○黄金台祖饯送吏部孔员外回杭 

　　送人南归载醁醅黄金台畔暂徘徊停杯试问当年事此地曾招俊异材柳外骅骝怜独去花前弦管谩相催老年共喜膺　褒宠■〈扌弃〉醉东风缓辔回 

　　○送金令尹仲经之平乡 

　　尊酒相违逾十载俄惊飞舄到　金銮共怜华发添双鬓独喜清廉守一官绩奏　九重名姓显化行百里吏民安秪今膺最平乡去忍向离亭醉晓寒 

　　○挽锦衣卫指挥李効良母夫人 

　　秋深霜殒北堂萱肠断孤儿痛莫言香箧独看九胆在寒窓空见断机存遥天月冷悲辽鹤岭海风高哭夜猿懿德褒封欣有诰　恩光千古贲丘原 

　　○挽吏部张员外父 

　　一生萧散乐林泉　凤勑褒封喜暮年秋圃几看黄菊纵午窓常对白云眠花前忽弃游山屐江上空遗载酒船惆怅荒郊埋玊处亭亭落日照新阡 
</div>
    <div class="pagination">
<a href="默庵诗集_page42.html">上一页</a><span>...</span><a href="默庵诗集_page38.html">38</a><a href="默庵诗集_page39.html">39</a><a href="默庵诗集_page40.html">40</a><a href="默庵诗集_page41.html">41</a><a href="默庵诗集_page42.html">42</a><span class="current-page">43</span><a href="默庵诗集_page44.html">44</a><a href="默庵诗集_page45.html">45</a><a href="默庵诗集_page46.html">46</a><a href="默庵诗集_page47.html">47</a><a href="默庵诗集_page48.html">48</a><span>...</span><a href="默庵诗集_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
