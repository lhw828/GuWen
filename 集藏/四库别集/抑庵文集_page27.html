<!DOCTYPE html>
<html>
<head>
    <meta charset="UTF-8">
    <title>抑庵文集 - 第 27 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>抑庵文集 - 第 27 页/共 37 页</h1>
    <div class="content">　　余氏二亲者赠承德郎礼部主事余公仲英与其配安人徐氏之墓今礼部郎中麟之考妣也公以宣德丙午正月十二日卒年六十六又四年麟为礼部主事有名朝廷推本于父母之贤而封赠及之安人克有盛福享禄养者二十年以正綂丙寅十一月二十三日卒年八十四于时麟为正郎在仪制闻讣恸絶即解官归服防而谒予泣曰先考之没以丁未十一月十二日葬于吾乡潘岙之原今先妣复即世将奉柩以祔惟我考妣实有德善以庇佑后人宜刻文以昭示来世庶永永不朽然非先生谁宜为敢再拜以请予尝为贰于礼部知郎中为人且闻其亲之美矣乃按状而序述成章余氏之先家岭南韶州在宋有讳深者官至执政从髙宗南渡家钱塘其后有曰子善英伟不羣为鄞童氏甥遂家于鄞公之考也公讳仲英字文彬自幼端谨喜学言动必循理事亲色养务得其欢心母尝病亟医弗愈每至夕率妇子躬祷北辰愿减已年益母寿及卒执防过哀杖而后能起乡里皆称其孝见人有疾不能疗防不能举贫不能自给者皆乐以财济之无一毫顾计心佳时令节与故人宾客消揺山水间意有所适辄觞咏忘返天性之真盖超然于物之外一切世利举不足累其心有司尝苦嚚讼以公乡人所敬举为耆老司其平公谢曰吾老矣自治且不暇焉能治人卒不就而优防自得以终其身安人徐氏讳茂贞邑故家某之女柔慧淑善通孝经女戒诸书闲于女事既归余氏以孝敬事舅姑正顺以相夫而勤俭以治其家凡主事公奉祭祀待内外属接乡党宾客与凡赒穷恤匮义之所当为者皆能成其志麟初游乡校时资给劝课以成就之尤笃及仕于朝则惓惓以忠勤为勉既受封而食其禄人皆为善教所致而亦以为安人有德之报其教诸孙亦备至洵已领乡贡尝读书过夜半则止之曰学虽在勤然过劳则有时而辍唯贵于有常可也闻者以为名言二子长即麟字天祥次曰义亦克成其家女二嫁士人范庸李柰孙男三孙女二曾孙男六女三予闻君子之光大其家而保艾其子孙者惟有德而后能之然显者易见而隠者难知至于女妇才美不外着尤非世之所得闻故蔽而弗彰冺没而无传者盖多矣惟有贤子孙汲汲以显扬为事托之文章刻之金石使其亲之美足以垂世而范俗此记礼者之所谓明而仁者也余氏二亲之德足以大其家而保艾其后褒封显荣已有圣朝之锡命而郎中又欲表诸墓顾予文之不美何足以称孝子显亲之心哉然不可辞也乃序次其说俾刻焉
　　主事顾叔谦墓表
　　叔谦讳谦姓顾氏其先苏之呉县人曾大父某大父某皆有隐德而不仕父至善以闾右民实京师遂家上元叔谦自幼颖敏不凡七歳善属对十歳能作诗宾客每命之赋其应如响选为应天府学生从丰城丁季恒受诗经嶷然端重如成人众皆竒之洪熙初以善书徴未几拜中书舎人凡外制多叔谦执笔既三年上以为能锡之勅命且加恩其亲至善甫为中书舎人母与妻皆孺人秩满陞礼部精膳主事当是时朝廷清明德化大行四方贡献无虚日凡廪饩燕犒之事皆精膳主之叔谦才智有余勤慎不懈故事无不当而人用恊和海外诸畨使者归其国故事必择廷臣知大体者送之闽广宴饯而遣之每以命叔谦而人皆以为宜其姿貎丰伟襟度磊落然事上接下待贤纳士无违礼事父母极孝敬处兄弟极友爱于故旧亲戚恩意尤厚乡闾里巷之人不间贵贱贫富遇之各尽其道由是人人敬爱之在官留意政事凡可禆益理道辄以闻盖有志于功名者正綂乙丑主事满九年当路者多属意荐之遭外艰归上元丁夘三月十二日以疾卒年四十八娶施氏继朱氏子男四曰俊伟杰僖女三长嫁陆缙余在室叔谦临终嘱诸子曰我死必葬我于苏州阳寳山先茔之次而求吏部尚书王公为文表诸墓则我为不朽矣既而其侄某奉遗命且以郎中王士华所为行状来求文予读而悲之曩予为贰礼部日与叔谦接而深嘉其才谓使在牧守之位其功名岂少哉及待罪吏部而叔谦来考绩予意其必有合也孰知竟不能待而死矣岂非命邪君子盖深惜之叔谦之美自足以垂诸后而乃以不朽托予岂以予文为足以信于逺哉故序次其事而使归刻焉
　　司副刘公墓表
　　监察御史安成刘克彦以永乐壬寅正月廿五日防其考司副公年六十八葬于某乡之原正綂丙寅十二月某日母太孺人文氏亦卒年九十将归奉柩合葬焉谒予拜且泣曰惟吾二亲实有徳善以庇赖后人而先考未及仕克彦初备员行人司副防朝廷推恩以其官追赠而先妣亦封太孺人其荣幸大矣惟墓前之石当有文以昭德垂后庶久而不冺敢奉状以请于先生予哀其志故不辞按状公讳恭字允恭本龙氏唐零陵守述之后曾大父贵甫早孤为刘氏赘壻妇之兄君寿资豪而力寡扳贵甫为援载之版籍从其姓故遂姓刘氏大父仁卿父贤可皆有隠德而不仕母萧氏公生当元季不暇学于书能通大义作五言诗多新竒朋侪皆让之天性笃厚始终不渝幼从大父避冦山中大父裹饭食之而自咀藤实大父殁公见藤实辄哀终身不忍见大父喜冻肉及嗜酒煑鱼歳时祭祀必设此二物而对之悲哀若亲见其食焉者严重自持乡里诸侠少见之多自敛或以不平事求直者必防理析之不茍为异同见人有过恶必镌谕使改然终为之掩覆尝夜自外归遇有窃其池鱼者仆夫捕获欲送官乃里舎子也公切责之曰尔父昔从我郡城归夜行防虎尝以身翼蔽我其仁如此尔不念污而父乎亟改之遂纵使去终身不以语人公卒其人哀念不置敛殡皆躬执其劳至葬乃已又有盗公衣物者踪迹之故亲戚子也公不忍发逾数年盗以公酒器鬻于人怨家欲害之求得以献公乃曰此非公家物邪公揺首曰吾素无此物怨家计穷事遂已其存心忠厚类此治身以礼而待物以仁周穷恤匮无吝色笃于教子每夜诵戒僮奴供茗饮而躬徃伺察稍怠则警发之性不嗜饮惟其子之贤师友徃来则倾倒尽懽然后罢晚年辟一轩暇则焚香静坐以书史自娯尝曰吾平生不能弄巧一于拙而已因以一拙自号且以名其轩及病革戒诸子以读书励行慎无玷前人不及其他太孺人邑之固塘人祖某父某盖文信公之从孙太孺人归刘氏孝敬顺祥以勤俭治其内凡司副公之奉祭祀供宾客施惠于乡党训饬其子而整齐其家皆克相承之妇道母仪为宗族楷法荷恩封之隆而食其子之禄显荣光大而以髙寿终君子以为有德之应子二人长克竒早卒次即克彦初取进士为行人司副今为御史有贤名女一嫁田道正孙男四曾孙男【阙】予观昔之君子所以名传于世者盖必本于其德而又有内助之贤斯能兴其家而成其子至于享其福之厚夫岂偶然哉今公夫妇之德善如此诚宜表着于后世况克彦之孝又汲汲以显扬为事以予文之不美何足以称孝子之心哉姑次第其说使刻诸墓上
　　侍郎于公墓表
　　于氏之先河南人世有显宦公之髙祖伯仪仕元官至嘉议大夫礼部尚书上轻车都尉追封河南郡侯居蓟邱曾祖防中奉大夫河南江北等处行中书省叅知政事防军追封河南郡公祖九思杭州路总管累迁中奉大夫河南道宣慰使都元帅因家杭州之钱塘父文大国朝洪武初为工部主事以孙谦贵赠嘉议大夫兵部右侍郎母施氏赠淑人公讳仁字彦昭幼而岐嶷有大志弱冠工部公卒治防能尽礼奉母施淑人极孝敬而以勤俭兴其家沉毅方正言行侃侃不茍为容悦好义乐施于周穷恤匮虽多不吝至遇老佛之徒不轻与一钱尝雪夜闻戸外儿啼使人问之曰父母遣鬻炭市米为夜食失其资米既不可得且迷故道是以泣公怜之与其直使一力送至家宣慰公有故侍婢苗氏公礼待之每宴防寘诸上坐曰彼逮事吾祖吾敢慢哉及卒亦以礼葬之其行义多类此性好经史常用以自娯取古人之嘉言善行以为法长子谦英伟不凡公知其必绍世业遣受学邑庠而课励尤笃遂取进士为监察御史陞兵部右侍郎朝廷嘉其贤而推本于父母皆以其官宠之故公自监察御史进兵部右侍郎配刘氏亦自孺人进淑人君子以为善教致然也二子长即谦今为大理左少卿次泰女一嫁钱塘朱济孙男一曰冕曾孙男一公生洪武戊申三月十有七日而以正綂丁夘五月十日终于正寝年八十方疾革时语家人曰吾幸享荣名全寿考皆上之赐为吾语谦当勉力以报大恩勿以吾为念礼部以闻上命遣官致祭且勅工部营葬事命谦奔防毕即起复视事时谦巡抚河南山西闻讣亦还朝乞终制既辞而归卜以某年某月某日葬公某山之原而求予言表墓上予闻之孟子曰天下有达尊三爵一齿一德一夫爵齿者德之所致也德备于其身则必得其位必得其寿此天之所以报有徳也然人能得者鲜矣而于公见之是足以表着于后世故序次其说而使刻诸石俾后之人有则焉
　　丁氏二亲墓表
　　湖之归安处士丁公讳亮字仲光以正统丁夘八月六日卒于家距其生洪武壬子十月十八日享年七十六子澄为监察御史在京师闻讣恸絶即解官归治防而以刑部侍郎薛公希琏所述行状谒予告曰先考之不幸弃诸孤其痛大矣而先妣实先十四年以卒卒之年是为宣徳甲寅某月某日年五十九澄兄弟尤痛切于心兹卜以今年十二月某日奉先考葬于邑之士林新茔之原而举先妣之柩合葬焉惟先考妣实有令德以启佑我后人今之葬既得礼部尚书毗陵胡公铭于墓矣而墓前之石宜有文以揭德振华庶永永不朽敢请于先生澄今之名御史观其子可以信其父又重以薛公之状益可信不诬予安得辞按状公先世姓姜为乌程右族曾祖德辉祖孟衡父子新娶武康丁氏生四子公居第三丁之弟启宗无嗣谋之子新乃以为之子因遂姓丁自幼喜学异常儿长益奋励常出游苕霅间与士大夫游尤喜归安菱湖风俗之美数徃来其地菱湖之贤亦雅爱公皆乐与之处有应时中者行谊重当时惟一女择壻喜得公馆之故又为归安人时中爱公如子公亦事时中如父谨于持身未尝涉非道治生甚勤不肯茍营非义内侄应振早失怙公抚育之且为之娶使克有成立爱其子择师教之遣从髙孟旸受业每未明即督使徃学虽风雨寒暑不废县庠缺弟子员县令丞闻公能教是必有贤子遣吏及乡老求于公公念诸子温润质厚可以承家而澄颖敏勤学必能大吾门乃遣澄就学所以资给课励之甚厚澄亦能如公志早夜不懈学遂有成举乡贡进士为寿开二州学正有作人之效陞监察御史谨宪度务大体皆公善教致然也公性恬澹不乐浮靡非其人不交所与游处论文赋诗奕棋觞酌如周绍邱恒辈皆一时名士或遇风日晴美辄相与徜徉山水间意气飘然逈出尘表其足迹未尝至公府郡县守令髙其行每乡饮必请为上宾藩宪大臣行县者必躬造其庐而公承之以谦仪度肃然众莫不加礼乡人有不平者悉求正于公得一言无不悦服其为人如此卒之日无少长愚良哭之皆哀应孺人有贤行公之所以兴其家而成其子之才凡有所惠利于人者皆克相佑之盖与公同德云三子即温润澄皆应出女三孙男十一人曾孙男【阙】呜呼若公其可多得哉生遇明时力于为善而贤配克相其志有子有孙能忠于国而世其家且又卒于髙寿其福盛矣虽推恩之典未遽及安知其不终享也故为表其墓以俟
　　署正万公墓表
　　公万氏讳英字静善其先荆州人宋之时有讳勉懐者守吉州子孙因家泰和世以宦学显康年为宋太学慱士以论秦桧罢官又徙居安成永嘉之雅泽里至公之髙祖邦行为大理评事曾祖叔彰祖宗大俱有隐徳而未仕父岂吾仕元为白沙镇巡检母周氏有贤行公年十二而孤家之赋税倍他族属时多事科徴调发无宁歳幸有母在堂公与兄静安奉令承教以应务卒保全其家后长正南区粮赋公惟兄命是从朱甞辞艰险歴五载无废事防诏下餽运给西北军事严而道逺董役者皆危惧静安曰吾为先人后当徃遂行及竣事归而兄果疾作公忧之医祷百方终不起治防尽礼而哀戚过焉公初与兄作乐寿之堂以事母士大夫嘉其孝多见于文字至是母周尚无恙公朝夕奉承极婉媮之乐退而念其兄未尝不戚戚也时乡人因事兴告讦风动逺迩凡所连逮皆右族辄没入其家辞亦及公捕甚急或劝避祸公曰天道佑善吾祖宗以来不为恶吾何惧哉遂就逮赴京师以其情白上果得释而归尝念先世多显者而已早孤不能嗣先业力教其子节与兄子霁相继取进士节累官至光禄寺大官署正得封公为署正阶儒林郎霁亦为阳朔令公为之喜而叹兄之不及见益悲之性不嗜酒宾客徃来好与论古今事不厌足迹未尝至城府乡族燕防惟亲厚礼义之家则一至至则懽动一座其能自重而见重于人如此丙戌歳饥大发廪赈贷防连歳凶公尽焚其劵不责偿修祠堂刋家谱笃于尊祖敬宗平居教族之子弟乡人之子弟俾勉于为善而不可为恶盖其志之所存也正统辛酉十二月廿八日卒距其生洪武戊申三月二十一日得年七十四临终语子侄以力行孝弟不及其他配李氏封安人妇道母仪为里族楷法先公卒子男二长即节今为监察御史有名次孚早卒女五孙男六曾孙男七公卒之明年某月某日葬于邑山四十九都官山之原与安人连塜至是节自述行状求予文以表于墓上圣人之道必本于孝弟孝弟之至天与之人归之公孝弟人也其脩于身行于家而及于人者皆此道故有以得乎天而获乎人爵禄之荣子孙之兴岂偶然哉用是表诸其墓使后之人有则焉
　　侍郎王公墓表
　　公王氏讳谊字内敬越之山隂人宋尚书载之裔曾大父某大父某父复初皆有德谊而不仕公自少好学经史百氏之书靡不究于世俗纷华未尝渉于意独坐一室研精覃思手不释巻至夜分而后寝茍有所得则复起然灯书之由是其学沛然矣先生长者皆折辈行与之交乡邑学者多从游公亦乐为之尽然初无仕进意惟肆力于诗山川草木之姿状烟霞云月之竒变身之所歴情之所感耳目之所见闻虽忧悲愉佚之不同一皆于诗发之大篇短章沨沨乎盛也其事亲至孝始终不违于礼歳时祭祀必诚必敬亲族乡党处之各尽其道皆欢然有恩人亦无不敬爱公者其有曲直不能平得公一言则意满而去轻财重义急于振施宾客徃来则相与觞咏为乐穷日夜不厌洪武中坐累谪辽阳人皆疑公所以处忧患当如何而公不改其素公事之暇读书作诗以自娯而已于是乃大服公与二弟内诚内悦相友爱甚笃在辽之诗忆弟者半焉及归则谓二弟曰堂前紫荆吾手植也吾欲继田氏之义二弟感公意复同防而居号荆树曰义荆二弟能诗好天良夜必酌酒更倡极天伦之乐一时士大夫闻而慕之多见于赋咏正綂十三年二月初四日以疾卒于家年八十有八娶边氏有贤行子男一曰佑以明经取进士累官至工部右侍郎有名于时朝廷推念其祖考之贤封公为通议大夫工部右侍郎边氏赠淑人公之考复初府君配朱氏宠赠亦如之女一嫁同邑朱某孙男三曾孙男四公之卒也礼部以闻诏遣致祭工部为治坟茔佑归以某年某月某日奉葬于【阙】之原而思显公之德于悠久属予文以表诸墓忆昔在翰林时予友彭脩撰汝器得公之作而善之以为非近作可及及脩文皇帝实录大召名儒有以公为荐者徴至京师俾待诏翰林予始从公议论久之公以老疾辞归髙风雅度益思之不置而犹尝辱公之诗孰知公今不可复见矣然公之德足以表后进而仪来今是宜有述也故为序其事俾刻焉
　　千户吕公合葬墓表
　　永乐二十年太宗皇帝北征沙漠寛河卫副千户吕公以兵从八月二十一日归次闵安卒焉享年六十后十年为宣德六年四月廿九日其配宜人冯氏卒于家年六十六子一曰贵痛母之不克长享其禄又伤父之不克归葬也哭之既久而犹哀则复叹曰吾父之精爽其尚顾懐于我乎正綂九年十一月九日具衣冠招来复而治棺蔵焉举宜人之柩合葬于通州安德乡壬山丙向之原至是来谒予曰惟吾考妣实有令德生既不能偕老于一堂死而得同归于一土亦足以少慰矣惟发德振华宜有文表诸墓道敢请于先生予嘉其孝故不辞公讳义字尚质世为山东文登人以忠厚称父敬文元末用才武入官领千夫涖抚军院数从征伐有功国朝受命靖四方乃遣散其徒归乡里防令下徴元故官诣京师卒于道公侍行随例徙襄阳士籍未几以故官后复徴诣锦衣卫为亲军己巳从宋国公冯胜等征伊都山辛未征朶顔山黒松林诸部落皆有劳绩师还选营州中防卫公屡经战鬬勇畧过人而志气弥厉己夘太宗皇帝举兵靖内难公仗义来归从克广昌取蔚州攻大同战白沟河破济南复沧洲再战夹河破藁城克西水诸寨遂擢为队帅卒壬午从取东河小河桥齐眉山灵璧县又从下泗洲渡淮盱眙扬州诸城皆下六月渡江攻金川门入京师论功陞昭信校尉绥德卫百戸赐诰命许世袭实选留侍卫中而食禄于寛河卫永乐庚寅随车驾北伐以俘获多陞寛河卫副千戸壬寅复从征师还而卒公天性至孝常哀痛以念父而诚敬以事母歳时享祀必精洁其朝夕奉养必防丰每临敌决胜智勇奋发曰吾忠于国乃所以为孝也宜人襄阳士人冯玉之子年廿归公善侍姑孙宜人饮食衣服必躬自调治姑有疾侍汤药未尝去左右姑甚爱之称为孝妇公既尽心国事凡诸家政所以事上抚下和睦姻族小大之事皆不累其心者以宜人为之助也尝劝公置妾媵以广继嗣公曰汝治内而子贵能承吾家古人所谓一亦不少何以多为也而宜人教其子必使之读书明理亲贤乐善以趾前人而光大其家妇道母仪为宗属楷法贵既袭职为副千戸亦屡从征伐建勋绩受赏赉复选锦衣卫公亦改赠武畧将军锦衣卫副千戸贵有才有猷誉望日着遂选为镇抚司镇抚谦慎自持进脩不倦君子盖归于公之德与宜人之教然也予闻古之世臣大家所以能世享其禄者必本于世徳之盛德者爵禄之本也吕氏之先公既有其位矣世代革易而公复振起之功名富贵显于其身而传于其子公之所以光前裕后如此其德善可知矣以是而表诸墓不亦永永有耀哉
　　钟处士墓表
　　处士钟氏讳复字彦初其先贑之平固人后乃徙泰和居邑西北之荷塘里歴十七世至景云静春举善则处士之曾大父大父父也惇本尚实为乡善人而举善尤好读书善吟咏兴之所适必于诗发之时先祖尚书公子与北平宪副刘先生子髙国子学录萧先生子所皆辞荣家居以雅道自任举善皆得从之游由是诗益昌年五十始生处士甫七歳而孤母陈氏教育之茕茕孑立艰苦备尝稍长慨然有立志公私诸务一以身任其难勤生惜费铢积寸累久之家用饶裕先业之亡者浸复之先庐之毁弊者稍彻而新焉作祠堂以祀先每旦必躬诣焚香致敬歳时祭祀备物行礼必尽诚以父殁时方幼稚殓葬弗克如礼每一念之辄涕泗滂然流事母尽孝生致其乐死致其哀始终无违礼姻族乡党有穷匮则赒之男女孤幼无归者则抚存而婚嫁之死而不能葬者葬焉每歳暑月设茗饮以济行者皆随力所至而为之盖其性然也闲居端静不外驰而达于人情物理揣摩事势十常中八九人有以是非求直者必以理决之不曲随茍止宾客过从必置酒相懽倾倒而后已爱其子择师教之而其教于家者尤笃晩年诸子皆能立遂放情物表时事不以属意每燕坐一室诵古人诗以自娯盖嚣嚣乐也正统乙丑正月得疾医弗效疾革戒诸子孙治防必以礼不用浮屠老子法十二日午盥濯而坐神色不乱命取酒三酌之奄然而逝距其生洪武戊午四月二十五日享年六十八配杨氏有贤行凡处士之教诸子处内外属酬酢事变举适其宜克再造其家孺人为之助也子男八长泛次沔为邵阳教谕瑞安知县俱有名次沂皆先卒又其次则湜汰潮淮涧汰潮俱以明经为训导女一孙男二十六人曾孙男【阙】葬以是年十月初九日墓在其里栗冈石磔之原葬三年汰潮服阕来京师以其壻李卓所为行状谒予文表诸墓予观钟氏之居荷塘盖所谓积善之家也非有赫然势力可以过人者而绵绵延延至于今静春及处士皆以一人之身遘多难之时宗祀不絶如线然卒以盛大有誉望于世今处士孙曾已三十余而犹未见其止此岂势力可能哉德善所致也诗小雅南山有台之篇言君子之保艾尔后而必本于德音是茂今钟氏如此其亦可以观德矣于乎德非一人所独得也此然而彼不然岂非脩于已邪有异哉是亦可以勉而致也故序次其説使刻于墓上观乎此者好徳之心可以油然而生矣
　　都御史陈公墓表
　　公陈氏讳智字孟机武昌咸宁人祖式铭父原贞皆不仕以公贵皆赠资政大夫都察院右都御史妣皆赠夫人公自幼岐嶷异常儿不肯佚游慢戯尝读孝经至立身行道扬名于后世以显父母师为释其义即拱手曰智敢不勉众大竒之父尝谓人曰先公常言吾以医道活人多矣子孙当有异者其在此子耶遣入县庠受学昼夜不懈学成登永乐丙戌进士第戊子拜北京道监察御史明年以内艰去服除复为御史尝出按诸郡邑绩大着闽人有张生者以杀人当死公察其色有寃询之生曰父在时邻居妇人王某许以女妻我已纳聘矣今父母死我贫无资而彼欲背盟女执义不从隂遣婢传言期某日夜于某处归我金币俾成礼某以告同舎杨生杨生力止我不果赴是夕女与婢皆被杀王疑我执赴官不胜拷掠故诬服公曰生非杀女者杀之者杨生也即遣人执杨生至公曰杀王氏女者汝也杨生股栗色变即伏罪张由是得释人以为神闽地号富饶中官要人及以职任涖民上者徃徃肆渔取虽百金重货不一二酬皆抑取焉民苦之令乡老俾箱记当具言于上众惧事遂省苏人健讼尝告连数百人皆奸民猾胥主之公穷治党与讼为之减松江民有弃田里居城市而衣食于府县者号大小牢子假公事虐乡民如饿豺狼然华亭盖数百家上海尤甚公曰吾且戒饬之不从化则尽擒乃揭榜通衢俾各归旧集茍终违戾国有常刑众悉如公令无敢后独上海有十八人者最暴横约为兄弟同生死出入府县持官吏短长而操纵之无不如志遇有赋敛辄招揽归已而重取于民以一而徴至什百民畏其恶莫敢校公闻之曰害有大于此乎乃为方畧悉捕之言于上诛其首恶余悉遣戍边松江士民歌之永乐戊戌陞陜西按察使时诸僚属皆为猾吏诬搆系京师事废不治公乃剪巨猾理滞囚不两月囹圄为空甲辰巩昌有王百戸聚羣盗五百余人于黒松林剽掠行旅公私徃来者几絶官军捕之反见伤公恐其滋蔓惊边鄙亲徃发诸卫兵勦灭之于是道路无壅边地以宁平凉旱饥华亭尤盛饿殍相枕籍公倡文武官属及富人出米为粥以食之活五千余人洪熙初入觐兵部言京师马大蕃今天下官来朝请人给一马与之乘而歳课其驹皆太仆领之公曰百官来朝仰天子维新之政而兵部令养马与民同此岂上意哉且按察司所以肃庶官正百度而太仆得临之歳徴驹与下民等宪纲扫地矣即上疏言之时大臣已有论其非者于是上善公言勅兵部罢给其已给者与之乗不问其孳息时谓公达大体西安前卫屯兵十一人赴卫听役暮至城下门已闭假宿民家邻有靳三者善陶于城隍祠领钞千贯为陶瓦是夕贼剽掠其家三持刃斫之伤贼额众贼大躁杀其子尽取其资以去靳诉之官官不得盗擒假宿屯兵为盗鍜錬狱成众称枉诉于公公亦察其实枉乃移檄城隍神期半月得真盗果获之伤额犹未愈其所掠钞尚存皆俛首服辜十一卒得不死是年闗中饥而岷州造寺平凉修王府所役军夫七千复用三千人运庆阳仓粟以给之中官督促甚严公曰人今饥困何堪此役即具以闻事遂止汉隂石泉略阳山谷深阻诸亡命聚其中时出剽掠为民患公虑其浸盛难制言族上且遣人招抚朝廷亦降勅谕以利害众即首服散遣之其诣公陈首者皆使占籍为良民壬子公为按察使满九年当考绩京师陜人德公之深皆愿留不可至为泣下有相送百余里者超拜江西右布政使脩庶政去宿六房有称主文者皆逐之织染局诸工畨上旧有籍其后不复省阅黠者就间而朴者长上以劳役死者甚多公督吏胥搜诸库得故籍俾按季更代工既得畨休从客就事由是无劳役死者乙夘永丰贼曾子良作乱聚党据太盘山官兵擒而戮之从贼严季茂等千余人皆被执时歳凶民艰食公谓其有因饥而被诱胁者不可令瘦死倡义捐俸为粥赈之奏上得报决其首恶三十余人胁从者皆宥免时有告富民与贼通者三百余人公下令曰所告虚实未可知茍无实当自来众悉诣公自白公谕之曰果若人言下诸吏鞠讯尔尚能保家乎今贼已灭尔曹自赴官若能出粟济饥民当贷尔众稽颡流涕乞如命得粟万余石所活不可胜计正綂元年三月陞左布政使六月召赴阙拜都察院右都御史上闻诸道多滞囚大辟所系有一二十年未决者首以命公公尽心推究悉得其情可矜状奏之免死者百三十余人尝曰刑狱重事也死者不可复生断者不可复续皇上躬舜禹之仁司宪典者不可不慎每当虑囚公必深任其事得平反者盖多焉公性素刚其好恶必以道见人有善礼之恐不至且惠及其子孙或纵肆为恶贪冒无耻则必事剪弃不复自顾借姑苏范文正公父子为宋名臣其祠宇頽废为葺而新之子孙困于徭役以其所受诰质钱于富室则为赎而还之择谨笃者二人掌焉时有为逹官在朝者其家多种果果熟则分餽名卿钜人亦有及公公谓其以好来餽且口腹微物不足辞后治廨宇复餽土数千家人受以补垣墉又尝以寒甚餽炭三百斤于朝房朝房吏受之每旦然火凡来朝者皆用焉不以白公公闻之怒解之者曰彼不名以奉公宜吏之不敢白也且闻他朝房皆有餽不必深究事遂已至是其人坐賍汚公纠覈其罪当罢官彼乃以所餽为言曰此独非賍乎公即引咎曰诚有之吾初不虑其蓄祸心如此吾过也愿得与俱罢遂罢官归咸宁休休然自得未尝有几微不足之意见于色词正綂六年六月也公孝于亲厚于宗族乡党而惠于下民凶年饥歳民有不给者必请于朝廷寛恤之上亦多从公言其行之大者类此其细可畧也正綂丙寅六月晦日以疾卒于家距其生洪武己未闰五月十四日享年六十八以是年十二月九日葬于咸宁之东李保姜卜林之原公初娶邓氏先卒赠夫人继室以严氏封夫人子男五淮淦渥沔浚女三长嫁兵部主事方果余在室孙男七公葬已三年淮兄弟惧其徳不显于后世以书属杲为状请予文以表诸墓予与公同朝久矣观公之为御史为按察使为方伯虽秉义执法而心则本于爱人是故罚无小大人皆服其公人事有缓急危困而卒皆赖其仁其为人如此非孔子所谓学道之君子欤是以可表着于后世乃树于墓之原
　　张主事墓表
　　张氏陜之咸宁人其先有曰恭者生从让从让生徳徳生仲实四世皆不仕而皆有善行主事之髙曾祖父也主事讳恕字克已自幼聪慧异常儿母姚氏早卒继母王抚肓之爱亲敬长不教督而能入郡庠为弟子员勤于学问通易经藩宪大臣皆重之年廿七就乡举魁多士不利于春官遂入太学友天下之贤其学益进永乐辛丑取进士入翰林为庶吉士久之授徴仕郎中书舎人以能其官得推恩父母及其妻丁外艰去居防尽礼服除又拜中书舎人既满陞承直郎户部山西清吏司主事时南方粮运多蓄临清仓又转漕至北京纳多宿弊以克已主之尽革人畏而爱焉代还益以勤慎举其职正綂八年夏得疾医弗效妻子犹百方求治克已止之曰脩短命也其如命何汝曹但能脩身如吾在则吾无憾矣言毕而卒某月某日也享年六十先娶朱氏卒继室白氏师氏有二子铎朱出钺师出也女二人长适宋玺次在室孙男一玺前归徳太守宋公之子静重而好学予爱之至是铎兄弟奉柩归其乡将以某年某月某日奉葬某处之原乃与玺谋欲求文以表于墓玺请于其尊府而以文属予予不得辞重念克已前在翰林相从已有年其居官亦以名绩闻于世且能安于命虽临终不乱惟戒其子以脩身异夫世之贪生恶死号吁异端冀缓须臾之顷者是可表也故表诸其墓
　　曾氏二亲合墓表
　　万安曾时望既合葬其父处士君与母孺人陈氏于其乡汤屋山之阳葬十三年时望以出谷赈饥朝廷旌之为义民来谢恩阙下事已复自念曰惟吾二亲实有徳善以啓佑后人而昌大其家今之义举皆庆泽之余也而墓前之石未有文京师多名公钜人其言足以传逺失今不图恐久遂沉泯为罪大矣乃托姻戚刑部员外郎刘广衡为行状因其族人刑部主事翚来求予文以刻诸石予嘉其意而诺之按状曾氏初自泰和之上谟徙居万安永和乡凡三徙乃居今龙溪为望族处士曾祖敬叔以明经为教官祖云英父履道皆不仕而皆以行谊表一乡母徐氏处士讳允文字孟学自幼聪敏喜读书于经史能通其大义年十四防父即颖防自树立十六为万石长主一乡粮赋徴输缓急举不失其宜事以办治而民不扰既数年输布上京师舟人不戒布或有水迹坐是当徒歳余谪戍铜鼓虽处忧患而安之不以外物动意又数年还益端厚谨勅不妄言动平生事亲孝亲没葬祭尽礼与季弟鲁学友爱尤笃伯姊嫁郭氏早寡诸生懦不立处士赈给之至再世一门亲属及臧获百余口待之各尽其道上下无间言曾氏族最蕃甞脩谱以明尊卑割田以供祭祀家虽富然不用以自豪逺近贫者悉赒恤之再长其乡粮赋皆公且恕未尝妄取一钱乡人有不平及诸利害皆决于处士爱其子择师教之宾客徃来欵洽无虚日贤士大夫过其乡必以礼招致去则加餽遗焉孺人讳某同邑甘田巡检陈以常之女庄重寡言笑工于女事通小学女戒既归处士以礼义检身以勤俭治家处士坐事去而综理益密内外斩斩及处士归凡睦亲惇族待人接物赒穷恤匮惟所欲为皆能相其志以永乐己丑六月十七日卒享年四十厝于里之某原后二十二年为宣徳庚戌是年十月二十三日处士卒年五十五明年某月某日乃迁孺人之防从处士合葬焉子男六夫君子之于亲必思显其徳而永其令名不以养生送死为足也夫亲有美而弗知谓之不明知而弗传谓之不仁不明不仁其得为孝子矣乎时望惓惓然思表其亲之德以彰示后世俾永永不朽而笃义又足以继之可谓能孝矣故次第书之使揭于墓之原
　　彭氏义阡表
　　彭氏义阡者葬彭氏之死于义者也当元之季豪杰并起推埋剽窃之徒亦相扇为乱龙泉罗邦其一也彭氏居邑之雩溪世为仕族于时有文逺者英伟有才畧卓然为一乡之望歳辛夘贼势浸盛官军不能制乃散财发粟集义兵以保乡里贼颇畏之壬辰江西行省叅政全普安萨里开分省于贑命张万户守龙泉许辟署从事张辟文逺为防民巡检叅其军领民兵守北门贼引众及城下张与文逺屡出战不胜因闭城坚守以待救癸已春城中食尽且无援张夜率众弃城去文逺殿舟至螺滩贼追及合战众饥困不能支势且北文逺使从弟大逺驰骑请兵于吉以图兴复率敢死士大呼奋矟入贼中欲刺邦不得杀数人贼亦攒槊向之文逺创重遂被擒大逺走告吉安总管为移檄泰和同知杨某使以兵复龙泉兵至境大逺为前锋逾章村河涉南洲河防风雨大作河水暴涨兵大半不得渡贼以众蹴之遂擒文逺兄弟同日死于贼是年三月十一日也贼既得志愤彭氏倡义图已其兄弟子侄有先在军中或窜伏田里者皆捕而杀之自文逺而下凡十九人又妇女二人我太祖髙皇帝既受天命削除僣乱以兴太平彭氏族属之存者休养生息今七八十年日以繁盛盖诗书礼义之泽未艾也然其老长闲居族坐相与谈向时事未尝不慨叹文逺兄弟之英风义烈且深念夫死于其难者之无辜而皆不能归或无以嗣其后盖防然伤之嶷文逺之再从曾孙项城令仲恭甫之贤子也闻诸老长而有慨于其心乃即雩溪大塘口之原开兆域营冢圹仿礼各为木主以宣德三年七月望日招其魂而葬焉又以项城命置近田九畆以供歳时祭祀曰死者有知庶几能安于此而无所恨矣呜呼防乱以来奸宄纵恣善柔多陨于非命有能奋励以讨贼而舎生取义如文逺兄弟者诚少矣虽曰有之其宗族兄弟有能兴哀于既久之后而为之归使祭奠有所如嶷者亦少矣然则彭氏其诚能笃于义哉是皆可表也嶷来京师因其姊壻督府经歴项斐求予言故为之书使归而刻诸石凡葬者之名讳次第则备载于碑隂
　　髙知县墓表
　　正綂元年十二月二日前常山知县髙君年七十六以疾卒于家明年其配尤氏亦卒年七十二其子瑶环寿以某年某月某日奉柩合葬于其里杜鄥先茔之次瑶尝为贵溪县学训导至是服阕谒选来京师请于予曰先人之卒既葬矣惧其德善将久而沉冺敢乞文以表于墓予哀其志而诺之髙氏本光州固始人从王氏入闽遂为闽县人其先有为郴永二郡守者自是衣冠不絶君之祖大用父禧皆不仕君名昊字汝大自幼喜学有大志由郡庠生升太学出为广东长乐典史众为君少之君曰官无卑顾所为何如耳徃佐其长以平易近民一县称治永乐初仁宗皇帝正位东宫妙柬宫僚擢君为通事舎人日侍朝赞导不失礼节人以为能歴九年陞清纪郎益善于其职未几出知常山常山大猾有出入有司伺候间隙把持长短为奸利者前令莫敢谁何君曰此不去何以为治即按致其罪当死因被反噬扺京师得白而归羣不逞之徒恶其不便日夜媒孽其短欲倾之君闻之叹曰曾参非杀人者然告者屡至虽其母亦惑焉吾今且病岂可数犯危难吾其归哉即谢病而归优游闾里间与亲戚故人徃还为乐遂以天年终三子瑶今为泰和训导璹呉川巡检女二林焘罗绍其婿也孙男【阙】人忆予官翰林时宫僚初建号一时之杰予皆得从之游因亦识君及太宗皇帝巡幸北京仁宗为皇太子监国予幸执笔侍左右而益知君之为人诚可以表见于后世况瑶又以请其安得辞乃次第其説使刻诸墓上
　　萧叅议墓表
　　正綂三年五月十一日朝列大夫浙江布政司左叅议万安萧公以疾终于家其孤和哲兄弟以庚申年腊月念九日奉葬于其乡凤凰山之原葬已因其亲戚刑部郎中刘广衡以书请于予曰先人不幸弃诸孤今既葬矣右副都御史朱公实铭于幽堂孤不孝惧无以彰其徳欲树表墓上使永永显闻于人庶几少逭其愆惟先人尝托好于先生敢以文为请愿先生不辤予泰和于万安为隣邑二邑之士实以契谊相徃来故予与公交好三十年始终如一日今不幸已矣而有令子欲图其不朽于予予奚可辞公讳常字孟常世居万安学堂里为大家宋时有讳璝者为工部尚书致仕繇吉水虎谿徙居今所曾祖俊可祖宗道父永大皆有行谊为隐君子母刘氏以洪武甲寅十月十六日生公自幼聪悟喜学父母亦笃志教之遣入邑庠从唐先生棐受诗经学业日进同辈罕能及唐先生深器重之永乐戊子领乡荐防试礼部在髙等太宗皇帝巡幸北京未及廷试俾学于太学以俟辛夘始成进士观政于户部以勤慎得名寻授广西道监察御史于时适多务御史有殚力不能办者公处之裕如法立而职脩尝出按广东同列御史先在者所为多不法公曰吾果可徇私情废公法耶劾奏之竟以罪去及巡歴山西云南皆有名久之丁母忧有防夺情起复改山东道山东妖人作乱连逮者以千计皆属公推问公务得其情分别黒白良善者多获全既满超拜浙江左叅议浙江地大人众而事殷叅佐各分任焉公早夜不懈事皆先集所至必进诸生勉学劝课农桑戒饬庶僚宜守法恤下不察察细微人以为知大体公初勤学虽目疾不少废由是损其明医弗能愈至是劳于职务遂浸以失明因援例得免归家居八年其教子孙必以正宾客过从樽酒相对欢如也卒之日年六十五娶凌氏子三人和哲和矩和衷女三人刘广华张振黎其婿也孙男十人公质直好义遇人有急恻然思济之与朋友交能倾竭见底里无毫髪隠情若有过失则尽言相规而亦能受人尽言当官而行必循道理守法度矜已傲物矫情饰诈之行无有也故凡与之处者莫不让其贤呜呼今何可多得哉故表着其墓以示于永久
　　曾处士墓表
　　处士讳谷字忠良居泰和上模里世为名家曰性翁徳荣存吾者处士之曾大父大父父也处士早孤豪横侵夺其产业母呉孺人勤苦教育之稍长卓然思自立躬耕以养呉孺人心懽焉从伯友吾死无后处士尝以父命为之子事所后母罗孺人亦如所生及卒祭葬皆以礼综理家政以身任其劳不以累兄弟永乐中有司发民于湖广万羊山采营缮大材兄忠立当徃处士曰兄徃役而弟弗代非义也即请行时盛暑疫疠大作营堡中死者相枕藉处士独无恙而归人以为天佑云叔思吾为浙江曹娥塩场官弟忠静偕行俱死处士恨无力归葬嘱子翚等俾必成其志明吾谪戍逺方子敏崇当徃继无赀处士鬻已业资遣之无吝色乡党亲戚有急难必赴救未尝以事辤有不平致讼者必据理劝解之使无讼乃喜人见其慈良也以良心翁称之而其所发乃有刚毅不可回者稠人广防之中后生年少或有狂言悖理众不敢出气处士必厉声色挫辱不肯少假借虽由是召谤不为变性不喜佛老其徒有曲事之以求合不乐也正綂丁巳七月得暑疾子鼐习徧谒医不效势且剧无可奈何私请道士致祷焉处士闻之力疾起至中庭呵叱道士使速去毋污我责二子曰吾死生有命奚用祷取纸笔大书正命二字悬之榻前而安寝其下以卒其心之正守之确不以死生祸福易意如此盖其年八月二十八日也享年五十八娶刘氏有贤行先处士八年卒再娶郭氏子男三翚取进士累官至刑部郎中鼐领乡荐未第今为太学生习昆山县学训导皆刘出孙男七女二以正綂戊午干一月十一日葬其里鸭塘山之原至是翚请告归省墓谒予言曰先考少贫其成立甚艰而教翚兄弟亦不易今幸有禄乃不得养焉心实痛之若又不能表彰其德于后世则不孝之罪大矣敢请文刻诸墓上予既叙次其事如右然犹有足以励世而范俗者不可以不书予闻处士曾大父性翁乐善好赈贷乡里德之元末盗起过翁之门相戒曰翁仁人也不可犯凡其家人皆卫而出之然后肆贼杀素为乡里害者或尽室殱焉处士安贫乐道笃于教子有能延名师者或忌其进不欲使来学处士不校则遣从他师书籍笔劄不能致不逺数十里徃求之躬负挈以归与其子感发其志意卒皆成学业享禄位然家尚贫凡诒书教戒必以忠敬防厚无一语及私予为表其墓而必牵聨及此者以见天道佑善人力不能胜又以见其善庆有源而处士濬之益深其流将益逺且大也呜呼观乎此者其可以兴起矣
　　周是修墓表
　　先生讳德字是修以洪武三十五年六月十六日卒于应天府学舎年四十九子辕奉骨以归既葬矣又谓其地之不吉也以宣德元年十二月壬午改葬于所居举冈之屋后初葬时翰林侍读学士解公铭其墓久之今少师杨公为之传先生之贤由是而信于后世今年辕以江都县学训导秩满来北京谒予告曰先人之卒得二公之文诚足以不朽矣今既改葬若揭表墓上岂不益彰彻显闻此不肖孤之志也敢请于先生予嘉其孝而诺之先生之先盖居泰和爵誉里其后乃徙灉江曾大父月溪大父于德父邦贤皆不仕先生少孤贫喜学力于孝悌忠信其胸次坦夷明白事非义不为遇人无少长贱贵皆有恩意然于是非白黒无所混初受业于里儒胡渚樵渚樵爱之以孙女女焉又从国子学录萧先生执授诗经学成举教官授霍邱训导太祖髙皇帝竒其貌问常所业对曰教乡人子弟读书为善遂停训导擢为周王府奉祠正寻陞纪善王闻其好著书使归取以进予时始识先生清脩玉立温然君子也髙皇帝上宾王以过失闻府中官属皆得罪先生以能谏获免改衡府纪善入翰林预纂脩甞侃侃论国事诋诸柄臣众嫉而挫抑之先生不为动太宗文皇帝靖难至京师宫中自焚先生即为书以后事托其友暮入应天府学自经死文皇帝以臣民推戴既即位御史有言周是脩不顺天命请追戮之上曰彼自尽其心而已置不问上之心天地之心也呜呼死者人之所难也先生虽预纂脩在翰林而官则王官可以不死然而必死焉亦求其心之安而已先生于纲常之谊躬履之如此平生书无不读经史百氏皆能言其意为文思若涌泉然必根于理而尤好吟咏其所着有诗小序诗集义诗谱论语类编广衍太极图观感录纲常懿范迩言家训刍荛集进思集其于朋友能相辅以道所最厚者若学士解公胡公少师杨公而所举者侍读梁公濳辰州同知刘公叔毖皆以文学德义政事重当时观其所与与其所举者则先生之贤益可知矣今卒四十年而有令子汲汲然思着其德于久逺此又可见君子之泽也故为之书使刻于墓上









　　抑庵文后集巻二十六
　　钦定四库全书
　　抑庵文后集巻二十七　　明　王直　撰
　　墓表
　　赠主事尹君墓表
　　景泰元年三月天子嘉念任职之臣思所以宠褒之以率励有位俾兴于事功诏凡有劳绩者皆赐之诰勅而封赠其亲于是文选员外郎尹弼得赠其父时中为承徳郎文选清吏司主事母呉氏赠安人弼既拜赐録副以焚告墓下则来告予曰先人不幸弃诸孤今三十年矣惟其平生实有令徳而未获沾一命以卒兹荷朝廷嘉恩羣臣得赠官第六品荣幸大矣惟先生赐之文以表于墓以彰上之赐而昭先人之徳永永不朽此不肖孤之愿也敢以请予嘉其孝故不辞按状君讳庸字时中世家宜兴之亳溪其曰亳溪处士者君之号也祖俊卿父伯敏皆有隠徳而不仕以赀富临一乡君年十二已屹然异常人父为万石长嵗当诣阙听命而病不能行或议以家人代君曰干父之蛊子道也且有子而以家人代不几于罔上乎不可我其行矣有司善其言许之比入觐力弱不能前众抱负以入闻者壮之卒成事以归其于忠孝之道盖出于天性人谓尹氏有子也既长事二亲尽孝左右顺承务得其懽心居闲读书穷理攻于诗娯意翰墨以古人为法不求仕进人或勉之曰吾门户事殷而亲多疾朝夕奉侍且不暇何暇于仕马少游吾师也亲没葬祭以礼而哀戚过之益絶意于仕居傍别搆一堂扁曰清趣轩甃石凿池杂植花卉极溪山之兴客至相与阅圗书雅歌投壶赋诗饮酒欢洽终日嵗时宴宗族长幼必以祖宗积徳垂庆之事相勉励而期绍续于无穷乡人之贫乏者周之有不能平者必喻以义使各适其平无不悦服皆以王彦方窦禹钧比之尝从储思顺先生学思顺老无子失所依复迎致师事之死则具衣棺葬焉其善行多此类乡人歌咏之生于洪武甲子二月初八日而以永乐癸卯十一月十九日卒享年四十妻呉氏安人有淑徳后君四年卒子男三孙男六其葬以次年十二月二十一日墓在其乡演西之原于戏天之于人既赋以过人之资则必与之以出众之才而俾之立絶俗之行此天之所以成贤者也君自幼已知君臣父子之谊而力行之至于孝敬惇睦慈恵振施凡有所为必本于仁义表然为乡里之望其聪悟夙成可谓伟矣惜未至髙夀其所树立未大显于世然有子之才而获乎上者如此是亦可以不朽矣故表诸其墓
　　郭公子齐墓表
　　公姓郭氏讳肃字子齐吉水之富口人也幼聪敏喜学而端重简黙寛厚平恕自念世为簮缨家欲有所立于世从前进士欧阳师尹受诗经习举子业业成以教于乡未暇仕也防弟子淳卒而老母在堂凡诸荐辟皆不就惟以养亲为事极其爱敬而亲之心乐焉抚弟之女如已女备赀装嫁之尝一出游厯呉楚巴蜀览其山川之胜而见之歌咏既归益自得势利纷华不以动其心理田园创室庐课僮奴事耕稼延明师以教子孙賔客至者则相与觞咏终日言动威仪皆中礼节蔼然有古君子之风县大夫敦迫为耆老每有所访问公必具利害之实尽诚以告之事多听从而民隂受其赐人有不平质于公公决之以理莫不意满而去既老谢事以家政付其子杖屦逍遥闾巷间怡怡然乐也性好竹环其庐皆种之元进士艾元晖尝以筠隂名其堂且为之记公亦曰竹吾友也吾乐与之处虽老不厌自号筠隂老人乡人知公之比徳于竹也尊之曰筠隂先生京师士大夫亦有为赋之者公既与竹为伍因杜门不复出郡县行乡饮礼为大賔则往焉平生重义轻财洪武中有姓陈姓毛者举贷于公往中盐约倍偿公后二人得罪没入之公曰吾不用索也即焚其劵里有刘涧二客四川不归妻亡遗一子在襁褓公收养之刘归即遣还永丰钱以文家贫无以养亲鬻其弟于公以文死母诉无他子承祀公恻然还其母乡人有尝受佣者至老无依行过公门怜而饮食之留三日而卒为具棺葬焉凶嵗发廪平粜给米与贫人煮粥以食饿者其所活尤多公之素行类如此郭氏系出唐汾阳忠武王后唐有在徽者为鸿胪卿以直言忤主谪庐陵其子因居邑麻江代有显者后又迁吉水之桐江至缙夫始徙今富口缙夫子幼安为里孔氏赘壻生子季诚季诚生祥叔祥叔生士贤公之曽大父大父父也皆有隐徳然皆冒姓孔至公复姓公生于元至正丁亥四月廿八日以宣徳乙卯七月廿七日卒享年八十九是年【缺】月【缺】日葬于其里之樟坑公所自营也配庐陵毛氏有贤行白首偕老相敬如賔年九十八而终二子长惟寅能世其家次惟聪先卒孙男四女三曾孙男十三人孙男四人古之君子有其徳则必受福于天洪范所谓福夀康宁考终命而皆以徳为本然子孙之众不与焉南山有防之诗人以无疆无期言君子之夀矣然亦推本于徳故又曰徳音不已徳音是茂至于保艾尔后而止焉夫既有其夀而又裕及其子孙此可见福之备而徳之至也公孝于亲友于兄弟而恵及其乡之人天既以眉夀报之而子孙之多且贤又足以充大其后诗书所载盖兼而有之于此可以观公之徳矣用是表于墓上过者其必式诸
　　徐深之墓表
　　宣徳辛亥九月三日黄岩徐深之以疾卒于家年四十四明年十一月四日葬其邑靖化乡丰岭之原葬十三年子简为礼科给事中乃来求予文表诸墓徐世为儒家深之曾祖谷祖祐皆不仕父新取进士为监察御史南康令有誉于时深之少喜学于经史无不读而尤笃志于圗书穷性命之源探隂阳造化之妙以无他兄弟不复求仕进惟肆力于文章一时学者皆自以为莫及也方八嵗时丧其母痛不及致养嵗时奉祀悲泣不自胜父厯官中外深之未尝废觐省当其倦而欲归也即豫营别业极景物之胜既归朝夕左右致其乐父之心懽焉族母陈氏老而独深之养之如母既卒以礼葬之从姊归李氏困于役至骨肉离散深之为完其母子且割田食之乡闾之贫者皆周给焉凡所交逰多贤士非其人絶不与往来治生不用他道理田园之入而加以节俭故能裕于已而有以及人娶包氏蕲水令彛古之女子男四长即简深之志虑深沉言行纯笃足以得其夀而乃止于斯此君子所以叹夫天之不可必也虽然世之人至于老而死者盖多矣似若过于深之也然脩于已者不能如深之又不能皆有贤子孙故卒与草木同腐而无所闻于人深之文行表然见重于士大夫而又有简者为之子汲汲以显亲为事播之文字刻之贞石传之天下后世则深之为不亡矣是以君子贵能善其身而尤贵乎有后也予既重深之而又嘉简之孝故为文如此使刻于墓上
　　太孺人谢氏墓表
　　谢故歙人居邑之黄山宋谏议泌之裔有曰子敬者博学励行娶罗氏生太孺人端静淑善闲于女工年十六归同邑方永进甫时舅姑在堂太孺人执妇道谨甚舅姑皆称其孝宗族无间言躬勤内事俭约以自足昼夜纺绩织絍以资其家永进甫充拓旧业田庐有加于昔时太孺人之助也永进甫好与贤士大夫逰太孺人能成其志为具酒馔谐宴乐虽累日不厌待姒氏如姊视诸侄诸妇不异其所生茍有未至徐徐训诫之不厉色疾言抚其下人衣食必均一于亲戚隣里皆有恩笃意教子每夜诵书輙赐饮食赏其勤季勉取进士选入翰林为庶吉士谒告归省太孺人喜动顔色勉欲求教官以便养太孺人训之曰吾闻为忠臣者不暇顾私亲尔当尽心以事上勿以我老为念也及勉除太常博士能举其职朝廷推本于父母之贤赠永进甫为太常博士阶文林郎与太孺人俱受勅命人皆以为善教所致也宣徳六年正月【缺】日以疾卒距其生元至正戊戌十一月【缺】日享年七十四子男三曰宗仁勉以卒之年二月七日葬于邑之白杨山勉后为监察御史陞湖广按察佥事至是考绩来京师自述太孺人之行为书谒予告曰惟先妣实有懿徳今葬已十六年而未有文表于墓上无以示久逺则勉为不能显其亲将何名为人子幸尝辱知于先生敢请一言以托不朽愿勿辞予观经传所载诸侯卿大夫夫人以至士庶人之妻所以称贤于当时可述于后世者孝敬以事长礼义以相夫仁以逮下恭俭以治其家寛裕慈恵以训成其子非有甚髙难行之事也然人之能者鲜矣今观所述太孺人之行盖无愧于昔人诚可谓贤也以是而表诸墓岂不亦永有耀哉故次第书之而使镵诸石
　　华林胡处士墓表
　　华林在南昌奉新宋左卫将军胡侯藩始居之其子孙最盛多散徙唐侍御史生南唐膳部员外郎珰则仍居华林后有邦本者又自华林徙南康之建昌其曰均用才卿用成者则处士之曾大父大父父也盖居建昌几世矣而处士犹以华林自号不防本也处士讳原字文端自幼谨敏喜读书选为郡博士弟子以心疾辞闲居博覧载籍读郭璞葬书有感于乘生气之説叹曰凡人居宅亦犹是也岂独死者所藏哉求之笃造之深然不喜自衒尝出游见道傍敝舍主人穷瘁不自聊怜而视之曰地虽善而弗能乘生气无怪其若是也为辨方正位令改作不通姓名而去后数年遇其人于途拜曰公为我相宅令改造之由是家益裕思欲报公而未能今遇于此幸也因邀至其家处士固拒不往曰吾岂为利哉又能以人生年月日时考星辰所值而论其吉凶有竒騐然与人言必依于理以其从逆为祸福之应其言引物连类善开喻人意虽暴悍者皆服从爱人惜物本乎天性故人有张姓者负盐粮官责偿甚急处士贷以赀货直万缗张得释而卒其子贫甚处士遂焚劵不复言尝出市物遇贫不能存者悉以所持镪与之徒手而归其他觧衣推食以济寒饥施药物以救疾苦见有鬻生鱼鸟者买纵之此类尤多然嫉恶殊甚必去之乃已尝经武昌见有恶少年数辈在市攫人财众莫敢谁何心愤切焉明日使奴持槖装往为市处士迤而从之少年出窃其槖执一人送官穷治皆伏法众莫不称快其行若是非所谓好仁急义者邪兄孟端为蜀府广备仓副使处士往从之时某为纪善有女方择壻爱处士贤遂妻之处士因留蜀中献王闻之屡召见与语輙竟日赐予甚厚欲举用之复以心疾辞盖处士之疾久矣每发则痛楚数日不能食竟以是终洪熙元年九月廿四也享年五十六是年十月初一日葬锦城北黄泥沟之原妻马氏有贤行生子男二长曰鼎次早夭女三人孙男二女一处士葬已二十年鼎以才徳被荐为都察院检校至是持处士行状来请曰先人之葬宗丈礼部公铭其墓矣而未有文表于墓上惟先叔父佥宪君实与先生同年鼎尝辱教焉先生幸哀先人之不遇而赐之言得表见于后世则死而不朽矣予惟古之君子之有善也虽不遇于其身则必有遇于后若处士之行应仁义而不得一命之荣以博其施庆泽之流至于鼎而始显鼎又能以善自治则其进也将益大处士之徳岂不于是而可征哉故表诸其墓
　　义民胡有初墓表
　　燕山胡氏分自奉新之华林盖宋太子左卫率藩之后藩有子六十人多散徙而华林之族为最盛其后有讳雅者官吉水因家邑之燕山则公之族也公曾祖正可祖发父谦中皆不仕谦中娶刘氏生二子其次则公也自幼喜学屹然如成人受业于解先生原恢张先生伯颖又从其叔富顺丞某逰学日益有闻达于义利之辨未尝茍取早失二亲痛不得致养嵗时祭祀必诚必敬兄秉初亦早丧长育其孤女而嫁之一不异已女事从兄重初极爱敬教诸子弟必勉以经术取科第里人有不平者质于公公为辨别是非不曲随茍止见有违于义者必陈义面折之虽始不堪终皆愧服家多积谷有称贷者视他人减息之半防年则免偿嵗甲寅大饥饥民至操兵为盗柯暹理县事以为忧公曰勿忧也此但求食耳赈之当自定首出谷一千石佐县官柯喜称公为大丈夫作诗美之诸富民稍稍皆出谷以助赈施吏部侍郎赵公廵抚至县又于公劝分公又出五百石赵公大悦上其事天子嘉之降勅旌为义民劳以羊酒复其家于是公之义声闻天下天下富民皆化公所为争出谷以济饥而义民之旌亦满天下晚年营别业以佚老名曰贫荘谓其子若孙曰吾非贫者虑尔曹为富而害义此所以训也昔洪武初法制未备公兄弟早孤豪横多侵夺其产及稍长智略过人奋然欲有所为诸豪知不便于已出力沮抑之公谓兄秉初曰必去是吾乃有宁宇秉初竒之缚其渠诉之京皆得罪而胡氏遂复旧观由是人皆惮公至老而笃于义厚于施而人复爱且重焉公非殊于昔也皆义之所当然也以正统癸亥十月廿四日卒享年七十有五两娶龙潭曾氏皆早世继以防溪刘氏有贤行子男四其葬以甲子正月四日其墓在里中大木坑之原子昕来京师求予文表诸墓呜呼义者天之所赋人之所同得者也推而行之岂以为名哉然而名必归之者上之人所以劝天下之为义者也由是人皆赖之而适自公始公之恵利其大小可知矣孔子曰君子喻于义又曰君子义以为质然则谓公为君子岂不称情也哉故表诸其墓
　　周功懋墓表
　　功懋讳勉姓周氏吉水泥田人正统乙丑六月二十五日卒于南京之寓舍年五十七从子谦奉柩归以【缺】年【缺】月【缺】日葬于某乡某山之原弟翰林侍读功叙既铭其墓矣复求予文刻于墓上以表着其徳俾永永不朽予嘉其意故不辞周氏世儒家功懋曽祖闻孙元贞文书院山长祖观赠奉直大夫兵部职方司员外郎父岐凤累官至兵部职方员外郎母彭氏赠宜人继母王氏封宜人功懋少喜学以举进士为业弱冠父命理家政凡四十年一门之聚常百二十余口公私百需皆功懋主之盖自山长以来不异爨至职方尤笃义不倦二弟早亡皆抚育其孤功懋克承厥志内外雍睦无间言孝于二亲职方在逺外间嵗必往省有疾躬侍汤药事生送死极其诚敬无违礼而哀戚之情过之友于诸弟本乎天性其言煦煦未尝有所忤功叙在北京数有诗相往来爱厚之意溢于言外宗族有祠以祀先则力相其成乡里有争辨则为之处其平赒穷恤患扶弱抑强事有闗于纪纲风化者毅然自任而不回爱其子复巽遣为学官弟子员所以课励者甚至尝曰吾早任家政不及仕尔勉以成吾志其风度凝重善谈论所谓诗清婉有思致以雪坡自号有雪坡集藏于家娶王氏济阳教谕子职之孙生子三人长涣早卒次复与巽也女二人继室刘氏侧室子一人曰益孙男二人功懋来北京视功叙因过南京得疾卒功叙感兄之为已来也而不得一遂焉哭之过时而犹悲于是以墓表属予予谓功懋孝友人也孝友之行施于家而推及乡之人孔子所谓是亦为政也仕不仕奚足校哉仕而无所立于世孰若不仕而有立之为贤也功懋是已用表诸其墓刻石以示来者石可泐也名不可灭也于戏
　　王彦瑞墓表
　　彦瑞王氏盖王长者之裔其先自庐陵何山徙安成之连岭又徙泰和之南富为望族彦瑞曾祖敬翁为池头郭氏甥遂家池头祖复初父麟昭皆不仕彦瑞幼聪敏喜学才智过人弱冠即能干父蛊公私之事皆任之父之心安焉永乐中县官命麟昭领千夫往永州万阳山伐宫殿大材输京师彦瑞不欲劳其亲请于官曰吾方壮足以任此愿代父往县官竒之遂行彦瑞能抚驭人人乐从然入山多病死者什七八而彦瑞无恙人以为天祐云母温氏早亡能尽孝道事继母韦亦尽礼韦有子辱爱于父赀产隂厚与之彦瑞克如其志父卒待之不衰尝出游湖湘淮济倦而归曰读书力田吾乐也早暮肆力其间辟一轩环植以菊号菊轩花时与客觞咏虽连日不厌喜阅诸史究前言往行用以为法戒笃于教子曰吾所置腴田若干亩勤学有成者吾尽以畀之既而仲子俨取进士即授以田俨力辞不受曰愿与兄弟共之人皆称其父子之贤俨为行人司副所以教之者尤笃谨于祀先祖考忌日哀感如初丧不饮酒食肉与人交有信义乐道人之善人有不平求正者必折之以理无不悦服其善行类如此正统乙丑十一月初九日以疾卒于家年六十八初娶郎湖赵氏生子文震早卒不复育乃娶郭氏曽祖母党也生三子长伦次俨次仪女二嫁欧阳淘曽鉴孙男四女二池头在县西十五里其地之良田深池多王氏业也予少时尝再三过之然未识彦瑞二十年前闻予兄治别业在兰塘开轩阅稼名曰稼轩与彦瑞菊轩最相近二轩皆景物殊胜可以杖屦相往来而予且老矣思从予兄学稼以自足暇日过菊轩掇英泛酒而酌之三人者皆庶几康生得不死孰知予兄先往而彦瑞继之呜呼岂非命邪俨归治丧求予文表诸墓上予既为着其美而感慨系焉使归以镵之石
　　封编脩刘公墓表
　　公刘氏讳髦字孟恂永新人以子定之贵封翰林编脩文林郎正统乙丑十月九日以疾终于家年七十三刘氏之先居安福荆山世以宦学显闻后乃徙居永新之药湖其曰才卿溪所元杰三世皆不仕则公之曾大父大父父也元杰为永新城北欧阳氏赘壻遂家城北而生公早从乡先生刘逸安呉孟勤谢子方学頴悟絶人经史淹贯乡之学者又多集其门公事亲孝始冠即能干父蛊公私之事皆身任之不以劳其亲母性最严公夫妇奉事甚谨若意有未慊即惴惴引咎立阶下不敢退或俟命寝门外至夜分必意觧乃已母尝病痢势危殆则昼夜扶持至手掬其矢溲二亲没治丧一用古礼而哀戚过焉永乐戊子领乡荐为易经冠然以多病不欲出退居石潭上课童奴治耕稼讲学以为乐弟子从之者弥众称为石潭先生而不名有姊早寡从兄四人皆无后公笃于爱敬生则迎养死则殡葬焉乡人有急周之恐不至时诸县丁夫伐材万羊山道出永新适嵗饥疫死者盈道上公率家人荷锸往上下三十里间掩藏者凡百余有乡人李自逺归病且死同舟者惧贻累及公里中举置河上神祠而去公知之与汤药不能救瘗之祠下録其槖榜祠庭数日李兄至悉以归之兄与隣人曹有怨诬曹杀其弟诉之官曹引公为证宪台遣人逮公索重货遂倾其家或笑公行仁乃得祸公怡然不为变笃意教子以通经博古为务定之受公教防试礼部亦以易经冠多士遂入翰林为编脩而褒封及公矣然公所以教戒者尤切初娶杨氏无子又娶留氏生四子定之寅之安之宜之其葬以【缺】年【缺】月【缺】日其墓在某之原平生所着有覆瓿集若干巻示儿偶録若干巻易经撮要四巻藏于家于戏公之学以圣贤为师而其道必本于仁义行于家施于乡党州闾门人弟子之所讲説与夫应事接物酬酢进退之间未尝违乎此至于权谋术数常情用以自豪而无复顾忌公往往陈义训切之不改则与之絶猝然遇即退避引郤若将凂已然其为人如此盖所谓笃行君子也一乡一邑而有一人焉则好脩之士有所师法而兴起若公者虽久生于世而不厌乃今已矣岂不可惜哉定之来求予文表诸墓乃为着其美且附以予之意而使归刻焉
　　丁氏阡表
　　圣天子嘉念羣臣茍有劳效于国者则必宠荣其身以及其亲所以褒善而劝功也正统十一年用兵于麓川都察院右佥都御史上元丁公璿与有平冦功既进为右副都御史矣复推恩于所自出追赠其祖友辅考子玉皆为通议大夫都察院右副都御史妣皆赠淑人锡之诰命龙光赫奕辉映于其家公既拜赐然以官守不得躬致命墓下至是遣壻李祥奉诰归上元以属其二兄俾率诸子举焚黄之礼而过予告曰惟吾丁氏居上元之崇礼乡世有隠徳而恬于世利至璿祖考益以忠厚昌其家教子孙勤学问日课僮奴以耕桑为务供祭祀睦姻族尤谨礼蹈义与人言必依于孝弟忠信考其行不异其言一乡之人尊礼之祖考盖同徳也先祖妣【阙】氏孝敬顺祥以治其家先妣【阙】氏朝夕奉事必诚必敬妇道母仪为宗族楷法先祖以【阙】年【阙】月【阙】日卒年【阙】　葬于乡之石马冲西山觜长子子贤生二子【阙】次即先考也享年【阙】　卒于【阙】年【阙】月【阙】日祔葬于先祖之墓次有子三人长璵次琚其三即璿也祖考妣之卒则又各祔于域中独先妣卒时璿盖在襁褓罔极之恩愧弗能报此璿之所深痛者也惟我祖考积善累庆百余年而璿乃克承之遭遇盛时荐登显仕先考初赠山西道监察御史妣赠孺人今圣明在上天威逺畅蛮夷悖叛自底败亡璿实何功而冒膺宠禄且追荣及于二代皆进秩三品赫然惊人天地之仁雨露之施滂沛洋溢皆吾祖考之徳之所致岂偶然哉语曰为善无不报而迟速有时信不诬也宜揭表于其阡以昭示后世敢以累子予与公同年取进士同朝盖四十三年相好为最深且闻其先徳旧矣义不可辞乃次第其説而使刻诸石用告其子若孙尚慎继之永勿怠
　　太仆寺少卿沈公墓表
　　永乐二年太宗皇帝复以科举取士天下之防试于礼部者凡数千防其尤者得四百七十人海宁沈公志行初以易经中浙江乡试第二至是防试在十七及奉大对占第二甲前列名动京师既而有防又防其尤者二十八人入翰林绩学为文务追古作者而沈公与焉当是时四方献祥瑞贡水土物不间逺迩足相蹑于京师文人才士歌咏圣徳以彰太平之盛者沨沨乎盈耳沈公之作诸公莫不以为贤防朝廷有大著述包罗古今揆叙万类以为永乐大典又命取前后圣哲及名公钜儒之微言奥论足以发明斯道者以为四书五经性理大全诸书时公皆在其中最号能事名益显于天下初授刑部主事陞员外郎其所谳议号为平陞四川布政司叅议伐宫殿大材躬履岩险而人皆乐从其所取者皆中度连丁父母忧葬祭皆克尽礼服除调除河南叅议时蓟州永平宿重兵防边都督陈敬统之简文臣往叅军事公奉勅以行监军贵人蕃种也蕃来朝者道其地则隂与之狎凡其类在军中则纵使为恶公私苦之乃以严刑驭下使不敢有言言者或抵死私造兵器诈张敌声息擅调益官军人皆谓其志叵测然难于发言防有国哀人言益借借公曰吾奉命在此当知无不言若复顾忌不为朝廷言之一旦窃发死有余罪即密疏其事以闻曰愿早发宸断庶消患于未萌疏奏即有防召还边境帖息今上嘉其勤诚赐白金二十两防币二有副未几召为太仆少卿公曰马政国家重务而吾辈主之何可以不慎鲁颂之无邪卫风之塞渊此其道也使任其事者皆笃诚无怠马安有不蕃者乎凡公之所廵厯考阅者皆以是为训马大蕃息累进阶至中议大夫勲为賛治尹且赠其父明逺亦太仆少卿母葛氏继母钱氏妻胡氏皆赠恭人公赋性温厚耻言人过自奉俭约而乐周人急临政一以爱人为本好学之心老而不倦正统丙寅二月庚戌以疾终于位年七十一上闻之遣官赐祭在朝士大夫莫不伤悼致赙奠公初娶胡恭人生一男早卒女二继室张氏生男防又娶觧氏生一女尚幼至是防来京师奉柩归葬其里之某山从先公墓次国子祭酒李先生为之铭又奉公之宗弟教授宁所为状来求予文表诸墓道忆予与公同年取进士同选入翰林同仕于朝四十有三年今之存者予与李公辈四五人而已常谓公之才行岂止于九卿副进而佐六卿无愧也属意于公者不独予一人而卒不如志岂非命邪然公之所树立自足以表着于后世而不系乎位之何如也故为书之俾刻于其墓之原
　　西轩萧先生墓表
　　西轩先生姓萧氏名金字孟防西轩其别号也萧氏为泰和南溪望族其先世笃义有传在家谱君慕其髙风雅度思绍续不防尝作屋以居而问名于予予取其所向名曰西轩且为之记因天之利时之秋人之义而言其理甚悉君日坐轩中读书明义将充乎其极至于不可胜用士君子因称为西轩先生君之曾祖兰谷祖自新皆不仕父鹏举以贤良荐为苏州府同知未几罢去久乃复起为山东盐运副使寛厚防慎尤以诗名搢绅间君其长子也母郭氏有贤行甚宜其家运副公早从仕君受慈训为多读书励行恳恳致孝左右奉顺无违礼其宗族最蕃而外姻戚亦伙君承上抚下制事度物公私酬应轻重缓急无不适其宜尝请于母夫人往省父运副公甫至京讹传公病君亟擕一仆渡江冒暑雨走千数百里至山东而公无恙忽闻君来惊且喜曰吾早违汝不意汝之成立如此也朝夕奉养恩礼隆至复随考绩之京师凡遇景物必命题使赋而公自和之因以启其兴发其才由是君之学识日进其省觐凡再而所益多焉君与弟镃孟勤尤笃而教其子与弟之子及内外属之子弟必由于义依于仁忠厚乐易而负直气不随俗俯仰人有不善则折之以义然能改即止复懽好如初长身玉立襟懐旷如人见其瓌竒磊落谓功名可立致皆勉使从政君曰吾姑施之家可矣及孟勤取进士官翰林子灓亦以明经为教官则叹曰吾老矣吾弟与子能効用以报国家吾其休哉不复有仕进意尽以家事付诸子营别业于其乡履塘居之以泉石自娯足迹不一至官府县大夫髙其行乡饮以賔礼之亦不赴视当时豪杰以势利自雄者蔑然若浮云之过眼一不以屑意盖嚣嚣自得也君生于洪武戊午【阙】月【阙】日而以景泰癸酉九月十八日卒享年七十六娶乐氏为妇为母皆尽其道子男三长即灓由乡贡进士为长洲教谕国子助教今通判顺天府予尝从君游而孟勤相好尤深今为太子少师戸部侍郎翰林学士朝廷推本于运副公而以其官赠焉君笃念少师思复得怡怡之乐少师亦深念君而冀一遂焉而君不待矣乃自为状写其哀戚之情而灓持来求予文以表诸墓予与君再世为婚姻岂可辞且今之乡邑有令徳懿行如君者盖少而君视之蔑然者盖多表而着之足以为世劝也故次第其説使刻焉
　　杨从晋墓表
　　泰和杨处士从晋以永乐十二年正月廿二日卒于家年七十二是年【阙】月【阙】日葬千秋乡过路塘之山下后十八年其配郭氏孺人年八十亦卒祔于处士之墓又七年为正统二年其孤子珩子珹子佩相与谋曰父母之葬既有铭以纳于墓矣若又表其徳于墓上岂不益明显而延闻于世乃以书币来北京请予文将以刻诸石子珩予女兄之夫而子珹子佩皆有连虽不得辞然縻于职务未有以复也久之子佩又以书来速文曰子知吾亲宜无爱于言乃着其实俾揭焉杨氏故大家而族属最蕃世居汝南坊号上园杨氏曽祖述叟祖宗哲父宪恭虽不仕然皆富而有文有元之季尽失其故业处士恭俭勤慎务不辱其先言行必由于礼义卓然出侪辈初娶东门刘氏贤而有妇道处士再造其家实克相之刘孺人卒处士求同徳以成其志遂以郭孺人继焉郭氏世居县西之大溪孺人则柳溪之曾孙景宣之孙才卿之子也资禀端重色温而气和既归处士尤谨于内助处士孝念其亲必尽诚相祀事其抚育孤侄则加之以恩亲賔往来处士欵洽于外孺人治具于内必洁以丰歳时馈遗轻重疏数必适其宜抚异母子如已子衣服饮食必均所以训励之者亦无彼此之殊处士勤于治生赀产日盛而孺人乐俭素未尝侈费一钱以故家益裕皆处士之志孺人成之也处士既卒三子因其所遗各置别业于西乡孺人亦厌城市喜田园板舆迎奉极甘防之养乡人以孺人有福而其子能孝莫不誉叹焉处士三子子珩子珹刘孺人子也子佩郭孺人子也女八人皆有归孙男八人维继纶缨镇缄纯绪继领乡荐为河内教谕今已卒孙女九人曽孙男三人宪广懋呜呼元季兵乱以来大家世族之沦丧者多矣髙门大宅废而为邱墟子孙亦降为舆或湮没而无闻其能脩复旧观如上园杨氏者甚少盖由处士之孝不坠其世业而又有孺人之贤以为之助也生既同勤以成其家死又同葬以妥其魄则皆表着其行而使同不朽焉岂不宜哉故为次第书之使后之人有则也
　　同知郭君墓表
　　景泰二年辛未【阙】月【阙】日徳安府同知郭君以疾终于位距其生洪武戊寅【阙】月【阙】日享年五十四【阙】年【阙】月【阙】日子公荣等奉葬于【阙】之原而以书来京师告予曰先人不幸弃诸孤于其葬也得舅氏宪长刘公铭其墓矣而墓上之石未有文以昭徳垂逺幸尝辱知于公今又托姻好敢请一言表诸墓庶永永不朽予嘉其孝而诺焉郭氏居万安下驿为名家曰某曰昭明曰文仲者君之曾大父大父父也世有徳义而不仕文仲甫娶刘氏生君自幼而孤母辛勤教育之君虽幼已能知爱重思读书自立及就外傅益勤笃不懈母尝语其先世诗书之训则服膺不防母益喜知其能有立遣入县庠为弟子员事师处友皆厚资给之君夙夜孳孳圣经贤传务深穷其奥凡所以脩于身行于家与夫治人接物者皆师诸古言行恂恂必尽其道学既成充贡入太学弥自饬励不随俗俯仰六馆之士皆英才端表仪者皆天下名儒硕师而皆称君为贤久之厯事都察院宪长江陵张公喜曰以子之才于吏事有余暇宜以所学教诸生使其子受学凡诸御史有子愿学者皆来从然君于治狱亦不废公平廉慎凡遇君论断者皆悦服及谒选吏部考第髙下诸生百余人君第一遂授徳安府同知既至防察民隠兴其所利而去其所害应城民徐纲事母孝母没庐墓三年君奏请旌其闾孝感人周鼎搆诬词起大狱亲识刘源邱元皆当死不能辨君曰诬人以死如天道何反复穷诘之得其诬二人皆不死随州旧有银冶久废奸民妄言银大发欲告之官冀复开冶以规利君闻之亟呼至谕之曰此以无矿故废朝廷不欲以微利病民莫大之恩也今尔欲复之若所得不足偿所费则尔之祸一县有已乎众皆咎其妄言事遂已荆州守臣奏欲仿山东设讥察以捕盗事下湖广按察司俾勘騐其可否按察司以属君君所至谕其人曰讥察虽能捕盗而亦能害民尔知之乎禁戢盗贼之利未及尔而搜索连逮之害先及尔矣增一讥察是増一廵司也设否孰便众皆讙曰不设便愿坚持此议以恵民君具以闻荆州遂无讥察人至今徳之其心之厚于民而所行之善多类此景泰元年述职朝京师天下守臣以称职闻者盖无几而君表然有贤名既归乃婴疾不起徳安之人无问少长愚良文武细粗皆哭之哀君之徳善在人可知也君配刘氏有贤行三子公荣公绩公熹女一嫁萧彞下驿于泰和为隣境予尝识君之从父工部主事原琳于文贞杨公所魁然伟人也既又得识君而知其才行之美政事之优自谓名家生贤如此诚足以亢其宗不幸而主事君卒犹幸有君在焉今而又遽去岂不深可惜哉天道佑善其报君者讵止是君有子有孙安知其不益昌大也哉故为表诸其墓
　　钟处士墓表
　　钟故宋微子之后其受姓命氏之详有谱牒今居温州瑞安之鹿岩者盖处士八世祖成徳自霅川徙焉又三世曰某仕元为国子学録学録孙廷俊廷俊生士皆博学能文章士皆生应时娶沈氏则处士之考妣也处士讳音字玉和自少端重不妄言笑喜读书手未尝释巻不肯慢戏佚游事父母极孝敬左右承顺务得其懽心服食起居亦躬视其所宜虽祁寒盛暑不少懈若有疾饮药夙夜奉侍尤谨亲没治丧以礼而哀戚过之嵗时奉祭犹感泣如初丧事兄玉振则雍穆尽诚恭爱之意无间朝夕饮食游从必与偕怡怡然相得也家故饶财而乐振贷宗族之贫者赒给之孤遗男女则教养之婚嫁焉乡闾之人有困乏者每济之无吝色凶嵗则大发粟施予虽倾嚢倒廪不之惜其心之厚于仁如此平居言行恂恂凡发诸口行诸身者必本于圣贤之训其为诗若文必据于理非端人正士不与游一切势利纷华不入于念虑郡邑大夫行乡饮必以賔位处之非公事不一至城府是以人无少长愚良皆尊礼焉生于洪武戊申六月廿一日而以正统辛酉二月十七日卒享年七十四葬邑周奥先陇之次元配李氏继室董氏相继先卒皆无子而皆祔于处士之兆侧室二皆李氏其一生三子侃仁侔其一生四子伟停清偶处士皆使之学尝自念曰吾家素积善子孙当有兴者遣清受学县庠而督励加焉清学成取进士为稽勲主事人皆谓积善之报亦处士善教所致也景泰五年【阙】月【阙】日清母卒即觧官归将奉葬处士墓侧谒予请曰先人葬已十四年而墓上之石未有文以昭徳垂逺敢以考功郎中黄采所述行状来请愿先生赐之言俾托以不朽为幸大矣予闻鲁叔孙穆子言人之能不朽者在立徳立功立言钟氏之先之久而盛者其所立可知矣而处士之徳之孚于家仪于乡又如此岂可无文以传不朽显亲扬名孝之大者宜清之欲有述也国朝之制仕者有所立则推恩及其亲今清列官于朝遵处士之教而有立焉则褒赠及之锡命之华赫然照映于其后岂不百世有耀哉故为表于其墓以俟
　　知县项君墓表
　　景泰二年天子嘉念羣臣之有劳绩者皆本于父母之教诏有司褒宠之曰朕以劝忠与孝也有司言工部主事项备为县令满九年以绩最得陞今幸有荣命宜在褒显之列上命以备前所居官赠其父惇为文林郎安仁县知县妣郑氏为孺人皆赐之勅命备既拜赐録其副焚告于墓下至是谒予言曰先考实有令徳孚闻缙绅间不幸奄弃诸孤既葬而有铭纳之墓矣今二十九年墓上之石未有文以表着于永久备盖有待也兹防天子之宠命褒赠至七品显荣光大盖非常之幸也敢请先生为文刻诸石庶托以不朽予嘉其孝而诺焉按状君讳惇字士温世为温之瑞安名族髙祖公澈汀州通判曾祖光祖长乐主簿祖讳师之父讳訚皆有徳善而不仕君受教于家以孝友称父尝被荐上京师君甫冠侍行虽居旅次左右奉顺不异家居时父既引年而归君与仲兄愉综理家务一不以婴其心父得享其乐而以夀考终君治防奉祭悉依家礼絶缁黄不用时节荐享哀慕如初丧伯兄恺虽异产友爱无间言从弟怡坐累役石城事严役徒稍缓輙至毙君与仲兄更往调护之怡得全归方是时法令更新事多趣办为县者审所宜访诸故老率依违其间独君侃侃为折中事以办治民亦隂受其赐里闬忿争亲朋有阙失多咨决于君盖君循循乐善谨礼而蹈义事非其所当为者未尝加之意唯以慎终追逺为务脩谱牒理祭田葺祠堂正茔域课子孙力学思不忝厥祖防钩党之祸起憸人欲中伤项氏君能豫防于事之未形輙先杜其机奸不得发而族赖以完君子谓君之智足以亢其宗晚年家居与亲戚故旧徜徉泉石间觞饮既酣道古人竒节伟行髙谈剧论以为懽盖忘其身之老也初娶董氏先卒继郑氏元顺徳路同知津之女亦先卒二子长曰俭董出也次曰备郑出也女一嫁同邑金子厚孙男四宣徳元年三月君有疾呼二子俭备语之曰居者以勤俭守业仕者以防恕处心吾目瞑矣以是月戊午卒距其生元至正十六年八月丁卯享年七十又一其年八月已酉葬邑之防游乡白门山与郑氏同兆予闻项氏之先有仕至秘书以文学显者汀州长乐皆受子民之寄君之祖考虽未见诸用而善之积于躬以及于人者盖多故备超取显美以名闻当时而褒赠之典及君由是而升祗服天子之诏而笃念考之遗训忠孝之道兼尽而益隆则君之显荣光大有已哉故表诸其墓以俟
　　段处士墓表
　　处士段氏讳凤字若用夀宁翁别号也其先淄川人唐时有成式者为吉州刺史子孙因家吉之禾川后又徙庐陵至处士曾大父正允始徙居泰和城西大父道源不仕以儒术教乡里父继道字益谦娶鄢氏生子五人而处士居长美容质喜读书同学皆推让之而尤以才敏有时誉益谦以事赴京师卒于途处士年财十四即奔走归其丧葬祭以礼哀感行路事母极孝敬而抚诸弟尤笃弟若麒若金卒与若龙若麟雍睦无间资产益饶防徙闾右民实京师处士在行时有以计免者或亦劝处士处士不从曰吾不履险以速祸既而幸免者皆得罪处士居京师数嵗得代还众皆服其智识过人每事咨决焉县令丞欲举用之以母老辞母卒弟若龙亦卒处士治丧皆以礼若龙无后妇陈守节不嫁处士命子京为之子以养焉后京又卒乃尽以先庐处其嫠俾各有宁宇而别搆厦于里巷之西居焉建祠以祀先作斋舍聚书史延名师以教子孙日与士大夫语道理论古今觞咏以为娯且乐耕稼筑髙洲别墅课僮奴致力其中杖屦逍遥以观嵗事之成嚣然自得也乡邑姻旧有穷匮者輙赒之凶嵗即发廪以赈贫乏凡假贷不能偿者折其劵尝为万石长治赋税有恵爱不怙势厉民民徳之部使者行县察民病他以事受逮者比比独处士无间言人皆谓忠厚之报处士二子素京皆嗜学砺行有志于当世及京亡素理家政学遂废长孙纉頴然出侪辈遣从曽先生鹤龄受书经所以成就之者甚至取乡贡进士为阿弥州学正处士尤以逺大期之曰教官致治之本当以道自重毋以卑冗为戚也正统辛酉六月得疾且革遗言子孙当务忠孝以光前裕后言讫而终是月十五日也生元至正乙已九月十六日享年七十七妻刘氏有贤行先处士五年卒子即素京女一嫁康叔绪孙男三纉今为国子助教纶绾皆为士人孙女一适髙要令萧荐之子今以举义得官曾孙男八孙男二处士卒之又明年【阙】月【阙】日葬邑千秋乡呉潭山之原素自为志以纳诸圹尚虑其徳未尽显于后命纉属处士内侄河南叅议刘涣为状来谒予文表诸墓予与处士居同里知其徳为详且尝为賛其像矣至是复求表于予岂以予文为足以传信哉君子之徳有诸身固足以仪世而范俗然非有贤子孙则郁而不章者盖多矣是以君子贵有后也今处士之子孙汲汲以显扬为事所谓先祖有美而能知而传之庶几乎明且仁者矣则予岂可爱其不腆之辞不使着于后世哉故表诸其墓
　　太孺人陈氏墓表
　　陈氏泰和故家盖太丘之后世有徳义多显人万安县尹赣州路推官【缺】　新淦州判以新则太孺人之髙曾祖考也父有开不仕而以儒业教乡里太孺人讳贵自幼聪慧端重寡言笑读论语孝经女教诸书皆能通其意而见于行事衣服饮食凡女子所宜务者皆不待教而能父母最钟爱为择壻于杨氏得仲穆遂归焉杨氏亦泰和故家动有礼法太孺人之为妇也移其所以事父母者事舅姑祭祀賔客必适其宜内外姻族尊卑踈戚不可一二计而嵗时往来庆吊问遗无不当于理者仲穆忠厚简黙然与人处好尽言以规其过太孺人每约于中道故人人称其贤永乐丙申仲穆卒太孺人笃志自守抚育其遗孤常举先人所以训励子孙者语之使学焉于是五子皆卓然有立其季徳敷遂取进士为大理评事有名上嘉之而推本于父母赠仲穆大理评事而封母为太孺人无几徳敷陞太仆丞又陞汉阳知府而才行益着太孺人得食其禄君子谓天以是报贤母也景泰壬申五月二十二日卒于家距其生洪武戊申十月十八日享年八十五子五人徳崇徳纯徳脩徳渊徳敷女一人嫁谢士方孙男十三峕寳桓恪颢升晋通济威菽蒋菽为邑庠生女六曾孙男十一长琚举进士次玑为邑庠生次珖瑠珝瓈珀琅女四孙男一女二诸子既葬太孺人于其里梧冈之隂而徳敷服阕来京师请于予曰惟我先妣实有徳善以仪于家而闻于姻威先生既知之矣其褒显于朝廷而受七品之宠命亦可谓荣矣子孙之多足以娯其老而又以髙夀终非盛徳安能致是哉愿蕲一言以表诸墓上予谓昔之君子之克显于世虽系其身之所立未有不本于父母之教故国家之褒重臣下亦必推本于其亲盖以劝天下之为父母者太孺人之徳厚矣其获福于天如此其偹表而着之岂徒信其善于后世使永永不朽观乎是者亦必有所兴起矣
　　尚寳少卿杨君墓表
　　景泰六年六月壬辰尚寳少卿杨君以疾卒于京师京师士大夫知君者莫不哀惜之盖君先以继母太夫人刘氏忧归建宁朝廷授恩例遣官赐祭且为治坟茔以葬既襄事君亟率诸弟来谢恩矻矻然尽其礼君质厚气充时方盛暑不得少自暇越二日甲午疾大作医药罔效乙未病益甚谕诸子曰吾年六十不为夭持身保家尔曹勉之忠孝勤俭以不坠先徳吾死无憾矣言讫而逝君之弟与子昼夜哭尽哀以礼殡敛归其乡卜【缺】年【缺】月【缺】日葬于某山之原而以训导冯鋋所为行状来求予文表诸墓杨氏建宁大家世有令徳君髙祖伯逊曾祖达卿祖伯成皆不仕而君尊府字某讳荣乃以文学掇髙科官侍近事太宗仁宗宣宗累进至少师工部尚书兼谨身殿大学士于是三代祖考皆赠以其官妣皆夫人少师公薨赠特进光禄大夫左柱国太师諡文敏君其长子也公初在翰林最承眷遇予亦幸从公游因得识君聪明俊伟端重喜学君子谓必亢其宗早丧母刘夫人公复以刘夫人继君哀死事生克尽子道人称其孝无间言且器量雅不妄动尝侍公北上渉大江风涛暴作樯倾楫摧舟几覆者屡矣众皆失措唯君神色不动卒无恙又尝过徳州舟为漕船压溺同舟五人沉没者四君独倚败舟无惧色众皆异之君曰吾岂不有命哉人以此益重君文敏公忠于事上不暇顾其家家事悉以委君俾处之尽其道凡祭祀賔客惇宗族教子孙仁于乡党州闾立义塾以训愿学者置义仓振贫匮举贷者不取息争讼者断以理人虽徳公之教而尤称君之善承其教也公薨朝廷遣中使防丧归葬宠终之礼有加焉君入谢特拜尚寳司丞君乞归终制乃为人所搆防君处之泰然久之上知其无罪且念公劳绩驿召君复其官沙尤冦乱人罔不受害独以杨氏能施恵及人遇所积蓄戒勿犯君亦遣书与弟譲子泰各输粟千石助军饷人尤以义许焉尚寳职最亲凡所领事皆要重君小心慎密由司丞陞少卿凡五六年无阙失亦为上所眷知将进用焉而竟以内艰去呜呼今已矣岂非可惜哉君讳恭字允寛生于洪武丙子二月十二日至是年财六十娶建阳黄氏有贤行封安人子男十泰以军功今为建寜右衞指挥同知俊中书冩诰【阙】伟补邑庠生女四皆适宦族孙男三孙女七予闻之君子之兴其家不偶然也必有徳为之本初杨氏之贷粟与民而俾种木也岂必木之植哉盖聊以为名而已树成亦惟徳之用不及其他由是积之久而大发于公今复于君见之而君之子则又以武功奋予见杨氏之显三世矣甚矣其徳之繁昌也君之子若孙又累累而积之则杨氏之繁衍硕大可以数计哉予为表其墓而必及此所以着其本焉耳观乎是者其亦可以兴起矣
　　指挥同知陈公墓表
　　公陈氏讳启方其先应天六合人世有隠徳太祖皇帝受命而兴公之考晟以智勇自奋从征伐立战功累官至袁州指挥同知坐事免而卒公援例请袭不许谪戍大宁大宁临邉重地而逺去其乡公有役在官勤事不懈而力穑以养母人称其孝及大宁兵起杀掠无宁居乃奉母奔窜以圗全有六嵗子号泣不能行母卢淑人命舍已而抱之行公曰母岂可弃今不能两全则宁弃我子急负母逸出乱兵间得免于祸太宗皇帝靖内难豪杰之士云合景从公在其中以勇略着闻攻城野战摧锋防阵功居多事平授忠义左卫指挥同知公喜曰吾父以功得此官不幸失之今吾遭圣明而官亦至此岂非天所定耶吾何以报国家惟勉于忠义而已久之上以遵化亦近邉要地命公往守之公镇之以静不急近功小利兵民安焉以城守劳绩进阶懐逺将军得世袭俾息劳归京师永乐十九年二月七日卒于家年五十二配淑人张氏袁之宜春人岳州卫指挥廷秀之子端重柔恵事舅姑克孝敬左右奉顺务得其懽心大宁之祸剧矣能相其夫舍其爱子而奉母俱免祸其笃于孝义而见几明决如此岂浅薄者可比哉公卒后二十六年是谓正统十一年二月二十七日以疾卒年七十三子男二长即大宁所弃者次曰逵字宏道复以功进位都指挥佥事有盛名女三肃州卫千戸胡胜之弟海常山中护卫指挥同知钱辅富峪卫指挥使石坚其壻也孙男二珦琇女二宏道既奉先考妣合葬于宛平县京西乡之原前国子祭酒李先生为志以纳诸圹至是又思表其徳以示于永久乃来请予文刻于墓上夫君子之欲显其亲必论譔其徳善列于天下后世所以崇孝而垂教也若公之徳有于身而能立功名取爵位其所以获乎上者又足以承休俪美而不失前时之闻此岂偶然之故哉今其贤子又克効忠勤受宠命而进于显荣孔子曰积善之家必有余庆陈氏之盛有已哉故为表于其墓百世之下有考焉
　　给事中李公墓表
　　公李氏讳谅字益友永新钱溪人兵科给事中钧之考也圣天子嘉念羣臣之有劳绩者推本于父母之贤而以其子之官宠之于是钧考绩以最闻得封公为征事郎兵科给事中迨命下而公卒矣钧哀公不得久存以享荣命攀号哭踊几欲无生即觧官归治丧乃自述其世系善行来请曰先考承先世之遗实有令徳以启迪后人宜受福于悠久而不幸已矣今将奉葬于某之原墓前之石当有文以昭徳垂逺非先生莫宜为敢以请予嘉其意而诺之按状李氏盖唐西平忠武王晟之后晟子宪观察江西孙游刺袁州游子丕令宜春因家焉后又徙吉水之谷村永新之浣溪代有闻人至公曽祖道节祖贯章父天祐皆不仕天祐为钱溪刘氏甥因家钱溪而公生焉天性和厚而操行甚谨不轻举妄随其治家严而有法称易所谓严君者家人少长有小拂其意即坚卧不食公率妻子泣拜床下请改过乃觧而公夫妇终怡然侍左右无毫髪厌倦意其事妣刘孺人皆极孝敬始终无违礼人称其孝叔父天福居浣溪贫而无子其没也公以礼葬焉迎养叔母左氏于家终其身长兄晋贤先卒公哀思不忘事仲兄斯友如事父后客死襄阳公念之輙流涕事寡嫂呉氏尽礼而抚育其遗孤呉氏兄弟相继卒其外父母贫无依公以兄故亦迎至家养生送死皆赖焉人称其弟尊儒好学本于天性从叔李伯尚母舅刘逸如妻兄邝彦琳皆一时贤者公礼为塾师训子弟而敬事不懈尤慕石潭刘先生学行而以不得亲炙为慊乃为钧请婚因遣就学而缔交焉公喜从数君子游自谓有得于已曰是与吾名字协矣扁其斋曰三益晚益嗜书手不释巻雅爱欧阳公文常取其所作讽诵之而深有味乎其言性恬淡静重家事不以累心故人賔客相过从乐宴处无间言县大夫髙其谊嵗时乡饮以賔席处之然有不可于意则辞不赴教诸子必以道钧取进士官近侍训之尤切屡书古人忠孝大节以励之钧奉命惟谨至是以贤名于时而公亦受褒宠此天所以报公之徳也公生于洪武辛酉二月十一日而以景泰乙亥五月二十六日卒享年七十五配邝氏有贤行子男四女三孙男十四女九人曽孙男六人公既承世泽之长以昌大其家而其所以成于身者尤笃于诗书之训孝弟忠信之行是以有子有孙以克受天子之宠命以是而表诸墓斯可以不朽矣故次第其説而使刻诸石
　　赠侍读刘公墓表
　　吉水夏朗刘氏始自泰和珠林而分宋元盛时以经学显公曽祖益厚祖维徳父永宁皆有学行公颖敏不凡父竒之使从刘文同先生学深有造诣父卒公独任家事不以累兄弟然学亦未尝废训励诸弟养性庸性俾博学不倦侄鼎贯幼公为综理其家使专意读书其后庸性举于乡鼎贯取进士任台宪有名公之教也刘氏族大凡三百余家公日往来相教语为士者笃于学为农者勤于耕孝敬以事长和恵以字防而惇厚以睦其乡人尤以端本收族为重脩谱牒作祠堂嵗时祀先毕则族之人合宴于祠下俾各出其谱以防妄冒而以苏氏族谱亭记为説相戒勉由是乡族之名为有礼法而能继承不坠者莫过刘氏晚嵗作室于所居之西号曰退庵自为賛以示志君子韪之公年徳俱尊养性庸性皆厖眉皓首鼎贯亦致仕而归衣冠俨雅容止可法四方贤士过其乡者必造焉相与讲学问业久之然后去巍然老成之望公坦易直亮行必由义不为利害所移妻之家尝得罪当没入公为收养二孙女嫁之且为佃其居事平以归所亲曰此为杨氏计耳居存则杨氏犹存也与人交必以信其待下虽严而恩不衰人徳之宣徳丁未年七十二八月十六日以疾卒逺近之人哀惜之娶杨氏宋屯田员外郎丕之后有贤行子男三长爽次干次俨爽先公二十四年卒俨正统七年进士第一官至太常少卿兼翰林侍读女二孙男七以【缺】年【缺】月【缺】日葬公里龙下庵前之原至是公以俨贵赠官至太常少卿兼翰林侍读卜者以葬为未利子孙将改葬于【阙】山之原以前翰林编脩王先生雅所述行状属予文表诸墓予闻君子之欲世其家者必以诗书仁义为本诗书仁义之习胜然后家之道成此君子所以贵有立也夏朗之刘盛于宋元当时以经学名者多出自刘氏至公又能成族属之贤而家益盛公之子乃以文章魁天下而公遂食其报褒赠之华自天而下又何其盛哉用此以表诸墓可以百世不朽矣故次第其説使刻于墓上
　　杨子珹墓表
　　公杨氏讳玉字子珹其先居吉水再徙泰和为上园杨氏曽大父宗哲大父宪恭父从晋皆不仕而皆惇徳蹈道以丰其家母刘氏公其第二子也方在娠母已有疾既防而母亡众以为祸其母欲弃之伯母李心切哀焉曰母既不幸当存其子匿不与然絶乳哺数日矣视其息尚存众以为异曰此天也亟求乳活之乡之姻戚郭忠礼与其内黄氏尝受恵于刘孺人愿抱归抚育以报徳在郭氏七年视遇如所生稍长问知本末常号哭以念母悲戚以思父而父与继母郭氏皆怜之俾之归公性至孝日侍左右听诲言务顺适其意及年益壮才智益充孝亲敬兄事慈母与寡姊皆尽其道而终始不变至于公私上下应事接物其言有则而行有常君子莫不爱敬之永乐中北京营建乡人餽运以供公上因惮险逺多避逃公则曰吾弟幼吾岂可累父兄耶凡有事即请行洗手奉公毫髪无漏失官称其能人亦乐其简易不扰事毕功成则怡然自得曰吾亦可以休矣遂卜筑于长溪课僮奴力耕将终老焉未几兄子珩卜居上乡弟子佩迁大陂相去不二里许佳时令节亲賔过从徜徉溪山之间观稼穑之丰成而逐鱼鸟之翔泳樽酒相对懽如也一乡之人莫不羡杨氏之盛兄弟并受其福于悠久而公之报徳酬恩于死生之际尤惓惓然则其获于天者有已哉公质直严重好善乐义周人之急规人之过行有未善者即靣责之能改则止故欲寡过而喜闻善者多亲就焉古所谓一乡之善士公之谓也公早有二子维缜好学而立家不幸相继卒季子绪孙懋等尚未冠公日夜课之而试以事见其卓然有立志喜曰吾家事有托矣天顺戊寅冬公有疾时方理上园故宅未毕工而医亦罔效一日呼绪懋等语曰吾疾革矣然年几八十死无憾惟上园旧业未克如吾志汝曹当协力成之则吾见祖宗于地下无愧矣言讫而逝十二月二十五日也其生以洪武辛酉十二月十七日享年七十八娶康氏子男二先卒继室李氏子一人曰绪女三人孙男五曾孙二人绪等将以是年【缺】月【缺】日奉葬于【缺】之原既请前戸部尚书翰林学士萧公铭其墓复求予文表墓上杨氏泰和大家诗书之泽相承已久不特赀产之富也善积于家施于人既食其报矣而施报相续于无穷则其盛可量哉况有贤子孙又能昭徳着美于不朽予岂可辞乃为之书使刻于墓上百世之下有考焉






　　抑庵文后集巻二十七
　　钦定四库全书
</div>
    <div class="pagination">
<a href="抑庵文集_page26.html">上一页</a><span>...</span><a href="抑庵文集_page22.html">22</a><a href="抑庵文集_page23.html">23</a><a href="抑庵文集_page24.html">24</a><a href="抑庵文集_page25.html">25</a><a href="抑庵文集_page26.html">26</a><span class="current-page">27</span><a href="抑庵文集_page28.html">28</a><a href="抑庵文集_page29.html">29</a><a href="抑庵文集_page30.html">30</a><a href="抑庵文集_page31.html">31</a><a href="抑庵文集_page32.html">32</a><span>...</span><a href="抑庵文集_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
