<!DOCTYPE html>
<html>
 <head>
  <meta charset="utf-8"/>
  <title>
   韩愈集 - 第 13 页/共 30 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   韩愈集 - 第 13 页/共 30 页
  </h1>
  <div class="content">
   （开元九年正月丙辰，改蒲州为河中府。《孝经·援神契》曰：“王者德至草木，则木连理。”公作此颂时，年二十四，犹未第也。）   
　　司空咸宁王（浑也。）尹蒲之七年，木连理生于河之东邑。野夫来告，且曰：吾不知古，殆气之交畅也。（殆或作始，非是。）维吾王之德，交畅者有五，是其应乎。（或无五字，非是。）训戎奋威，荡戮凶回；举政宣和，人则宁嘉；入践台阶，庶尹克司；来帅熊罴，四方作仪；闵仁鳏寡，不宁燕息。（仁或作人，非是。）人乐王德，祝年万亿，府有群吏，王有从事，异体同心，（异体或作上下，非是。体或作事。）归民于理。天子是嘉，俾锡劳王。（劳去声。）王拜稽首：天子之光，庶德昭融，神斯降祥。殊本连理之柯，同荣异垄之禾。（方云：“三馆本、潮本，之柯皆作枝柯，仍与下文同荣为一句。今本木作禾，由枝字讹也。”今按：“殊本连理之柯”，即今所颂之木也。“同荣异垄之禾”，即《书》所谓异亩同颖之嘉禾也。盖追为前日之预言，而泛举其类耳。司马相如所谓双共抵之兽，其句法亦类此。如方所定，则理乖语赘，句分而韵不协，失之远矣。吾之产兹土也久矣，（或无之字，今按：之字疑当作其。）今欲明于大君，（欲或作将。）纪于策书，王抑余也；冶金伐石，垂耀无极，王余抑也。（王余抑也，或作余抑王也，或依上文作王抑余也，方从三本定此。今按：抑余余抑，盖互文以叶韵耳，作余抑王固无理，作王抑余亦重复，无他奇，当从方本为是。）奋肆句俞，（上音吁，下音俞。）不知所如，愿托颂词，长言之于康衢。颂曰：   
　　木何为兮此祥，洵厥美兮在吾王。（洵或作询，非是。）愿封植兮永固，俾斯人兮不忘。（斯或作其，人或作民。）   
　　【汴州东西水门记】   
　　（并序　公时佐董晋，在汴州作。陈后山云：“退之作记，记其事耳，今之记，乃论也。”以后山语观公诸记，信然。）   
　　贞元十四年正月戊子，陇西公命作东西水门。（或无陇西二字，非是。董晋本仲舒之裔，自广川徙陇西，故云。）越三月辛巳朔，水门成。三日癸未，大合乐，设水嬉，会监军军司马宾佐僚属将校熊罴之士，肃四方之宾客以落之。士女和会，阗郭溢郛。既卒事，其从事昌黎韩愈请纪成绩。其词曰：   
　　维汴州河水自中注，厥初距河为城，（距或作拒。）其不合者，诞联锁于河。（不合或作弗合。）宵浮昼湛，舟不潜通。（湛或作沈，舟不方作舟用。方并从石本。今按：上下文意，盖言置锁虽足以禁舟之潜通，然未免亏疏宣泄之患，故须作水门耳。诸本作舟不潜通者是也。今上文既言置锁，而下文乃云舟用潜通，则是锁为虚设，而其下句亦不应著然字矣。若以为误，则石本乃当时所刻，不应有误。然亦安知非其书者之误，刻者之误？况或非所亲见，则又安知非传者之误耶？其说之未尽者，又见于《溪堂》《盘谷》等篇，览者详之。）然其襟抱亏疏，风气宣泄，邑居弗宁，讹言屡腾。历载已来，就究孰思。皇帝御天下十有八载，此邦之人，遭逢疾威，へ童敫呼，（敫音叫。）劫众阻兵，懔懔栗栗，若坠若覆。时维陇西公受命作藩，爰自洛京，单车来临，遂拯其危，（拯或作持。）遂去其疵，弗肃弗厉，薰为大和，神应祥福，五谷穰熟。既庶而丰，人力有余，监军是咨，司马是谋。（诸本及石本皆有此二句，方从阁本删去。云：“阁本盖公晚日所定，当从之。”今详此二语，疑后人恶监军二字而删之耳。方氏直谓阁本为公晚年所定，不知何据而云然。以今观之，其舛误为最多，疑为初出未校之本，前已辨之详矣。大抵馆阁藏书，不过取之民间，而诸儒略以官课校之耳，岂能一一精善，过于私本？世俗但见其为官本，便尊信之，而不复问其文理之如何，已为可笑。今此乃复造为改定之说，以钳众口，则又可笑之甚也。）乃作水门，为邦之郛，以固风气，以寇偷。（或作。）黄流浑浑，（胡本切。）飞阁渠渠，因而饰之，匪为观游。天子之武，维陇西公是布；天子之文，维陇西公是宣。（文，方从石、阁、蜀本作醇。今按：此记，方氏多从石本。石本固当据信，但上条用字大误，而此醇字亦未安耳。）河之，源于昆仑；天子万祀，公多受祉。乃伐山石，刻之日月，尚俾来者，知作之所始。   
　　【燕喜亭记】   
　　（燕或作宴。此记多从石本。王弘中名仲舒，自吏部员外郎贬连州司户参军。亭在连州，公为阳山令时作。阳山，连之属邑云。）   
　　太原王弘中在连州，与学佛人景常、元慧游。（佛下或有之字。慧下或有者字。）异日，从二人者行于其居之后，丘荒之间，上高而望，得异处焉，斩茅而嘉树列，发石而清泉激，辇粪壤，燔甾翳，（燔或作焚。《诗》：“其甾其翳。”注曰：“木立死曰甾，自毙曰翳。”甾，侧师反。翳，于计反。）却立而视之：出者突然成丘，陷者呀然成谷；（呀音虾。）洼者为池，（洼音蛙。）而缺者为洞；若有鬼神异物阴来相之。自是弘中与二人者晨往而夕忘归焉，乃立屋以避风雨寒暑。（避或作御。寒上或有御字。或作“立屋以游，风雨既除，寒暑既去。”或作“以御风雨，以除寒暑。”今从石本云。《左传》：“吾侪小人，皆有阖庐，以避燥湿寒暑。”）   
　　既成，愈请名之。其丘曰“俟德之丘”，蔽于古而显于今，有俟之道也。（其丘上或有名字，有俟下或有德字。）其石谷曰“谦受之谷”，瀑曰“振鹭之瀑”，谷言德，瀑言容也；其土谷曰“黄金之谷”，瀑曰“秩秩之瀑”，谷言容，瀑言德也；洞曰“寒居之洞”，志其入时也；池曰“君子之池”，虚以钟其美，盈以出其恶也；泉之源曰“天泽之泉”，出高而施下也；合而名之以屋，曰“燕喜之亭”，取《诗》所谓“鲁侯燕喜”者颂也。（名或作言。者颂从石、阁、杭、蜀本如此，或作颂者。今按：颂字疑衍文。）   
　　于是州民之老，闻而相与观焉，（石、阁、杭本如此。或无老字。而或作者。“州民之老”或作“州之老民”，非是。）曰：“吾州之山水名天下，然而无与‘燕喜’者比。经营于其侧者相接也，而莫直其地。凡天作而地藏之，以遗其人乎？（”名下或有于字。其侧石本无其字。直或作多，或作宜，皆非是。直音值，当也。《史记》：“樗里子墓正直其北。”《匈奴传》：“诸将居东方，直上谷。”或读如字。地藏，石本无地字。其人，石本无其字。）弘中自吏部郎贬秩而来，（部下或有侍字，或无郎字，皆非是。）次其道途所经，自蓝田入商洛，（田下或有山字。）涉淅湍，（今邓州有淅江县，以淅水得名。今按：淅音锡，其县本楚之析邑，《汉书》所谓“析郦”者也。湍，亦水名，在邓州穰县。）临汉水，升岘首，以望方城；出荆门，下岷江，过洞庭，上湘水，行衡山之下；由郴逾岭，爰所家，（爰或作猿，音柚。）鱼龙所宫，极幽遐瑰诡之观，（瑰或作。）宜其于山水饫闻而厌见也。（也或作之，石本无也字。）今其意乃若不足。《传》曰：智者乐水，仁者乐山。弘中之德，与其所好，可谓协矣。智以谋之，仁以居之，吾知其去是而羽仪于天朝也不远矣。遂刻石以记。（石本无而字。）   
　　【徐泗豪三州节度掌书记厅石记】   
　　（豪，诸本作濠，石或作壁。《地理志》：“濠，初作豪”。元和三年改为濠，据退之所记时，尚为豪，作濠误矣。《通典》以为州名，字本作濠。今按：颜鲁公《干禄字样》及《唐韵》，亦皆作豪。而《元和郡县志》云：“濠字中间误去水，元和三年，字又加水”，皆与《地理志》合，但《通典》偶脱中间去水一节耳，此濠字当作豪。此记当在贞元十五年作。）   
　　书记之任亦难矣！元戎整齐三军之士，（整或作总，士或作事。）统理所部之，以镇守邦国，（守或作定。）赞天子施教化，而又外与宾客四邻交；其朝觐聘问慰荐祭祀祈祝之文，（祈或作所。）与所部之政，三军之号令升黜，凡文辞之事，皆出书记。非闳辨通敏兼人之才，（闳或作宏。）莫宜居之。然皆元戎自辟，然後命于天子。（後或作后。）苟其帅之不文，则其所辟或不当，亦其理宜也。南阳公自御史大夫、豪寿庐三州观察使，授节移镇徐州，（贞元四年十一月，置徐泗豪三州节度使，徙建封为之。）历十一年，而掌书记者三人。（者下或有凡字。）其一人曰高阳许孟容，入仕于王朝，今为尚书礼部郎中；其一人曰京兆杜兼，今为尚书礼部员外郎、观察判官；其一人陇西李博，（陇上或有曰字。）自前乡贡进士授秘书省校书郎，方为之。（孟容以文词知名；兼建中初进士，家聚书至万卷；博，公同年进士。《赠李君房别》云：“李生在南阳公之侧。”或云，恐是博。）南阳公文章称天下，其所辟实所谓闳辨通敏，兼人之才者也。后之人苟未知南阳公之文章，（人苟下或有有字。）吾请观于三君子；苟未知三君子之文章，吾请观于南阳公可知矣。蔚乎其相章，（或作扶，或作华。）炳乎其相辉；志同而气合，鱼川泳而鸟云飞也！（泳或作伏，或无也字。）愈乐是宾主之相得也，故请刻石以记之，而陷置于壁间，俾来者得以览观焉。（记下或无之字。来上或无俾字。）   
　　【画记】   
　　（苏内翰尝曰：“世有妄庸者，作欧阳永叔语云，吾不能为退之《画记》。此大妄也。”）   
　　杂古今人物小画共一卷。骑而立者五人，骑而被甲载兵立者十人，（兵下或无立字，）一人骑执大旗前立，（骑下或有而字。）骑而被甲载兵行且下牵者十人，骑且负者二人，骑执器者二人，骑拥田犬者一人，骑而牵者二人，骑而驱者三人，执羁勺立者二人。（勺音的。）骑而下倚马臂隼而立者一人，骑而驱涉者二人，徒而驱牧者二人。（徒下或无而字。驱牧或作骑牧。今按：徒则非骑矣。）坐而指使者一人，甲胄手弓矢钺植者七人，甲胄执帜植者十人，负者七人，偃寝休者二人，甲胄坐睡者一人，方涉者一人，（或无方字。）坐而脱足者一人，（坐上或有方涉二字。）寒附火者一人，杂执器物役者八人，奉壶矢者一人，舍而具食者十有一人，（具或作且，十上或有二字。）挹且注者四人，牛牵者二人，（二或作三。）驴驱者四人，一人杖而负者，（负下或无者字。今按：一人字，疑在负者之下。）妇人以孺子载而可见者六人，（妇人或作妇女，而无以字。）载而上下者三人，孺子戏者九人。凡人之事三十有二，为人大小百二十有三，而莫有同者焉。（事下或有主字。为或作焉，属上句，非是。）马大者九匹，于马之中又有上者，下者，（又有上者下者，杭本作“亦有马之下者焉”，蜀本同。但又作亦，阁本作“亦有马焉”。今按：此句三本皆无理，唯别本作“又有上者下者”而无焉字，乃与上下文意相属，今从之。）行者，牵者，（牵或作奔，或并无四字。今按：牵，谓牵而行也。后有走者，则奔者为重复，当存牵而去奔。）涉者，陆者，（或无陆者二字。今按：此承涉者，则陆为方出水也，不当无。）翘者，顾者，鸣者，寝者，讹者，立者，人立者，（或无人立者三字，非是。）者，（音缬，又下没切。）饮者，溲者，陟者，降者，痒磨树者，嘘者，嗅者，喜相戏者，（喜下或有而字。）怒相是啮者，（啮音臬。）秣者，骑者，骤者，走者，载服物者，载狐兔者。凡马之事二十有七，为马大小八十有三，而莫有同者焉。（为或作焉，属上句，非是。）牛大小十一头，（十下或有有字。）橐驼三头，（橐或作骆，下同。《汉书·子虚赋》注：“橐驼者，言其可负橐而驼物，故以名。”）驴如橐驼之数，而加其一焉。隼一，犬羊狐兔麋鹿共三十，旃车三两。杂兵器弓矢、旌旗、刀剑、矛、弓服、矢房、甲胄之属，（音盾。）瓶、盂、簦、笠、筐、、、釜饮食服用之器，壶、矢博弈之具，二百五十有一。皆曲极其妙。（阁、杭本用下有投壶二字，而无器字，非是。）   
　　贞元甲戌年，余在京师甚无事，同居有独孤生申叔者，（或无有字。）始得此画而与余弹棋，（沈存中云：弹棋有谱一卷，其局方二尺，中心高如覆盂，其巅为小壶，四角微隐起。李商隐诗：“玉作弹棋局，中心亦不平。”谓其中高也。白乐天诗：“弹棋局上事，最妙是长斜。”谓抹角斜弹，一发过半局。今谱中有此法。）余幸胜而获焉。意甚惜之，以为非一工人之所能运思，盖集众工人之所长耳，虽百金不愿易也。（工下或皆无人字，或作丛。）明年，出京师，至河阳，与二三客论画品格，因出而观之。座有赵侍御者，君子人也，见之戚然，若有感然。（感上或有所字，或无“若有感然”四字。）少而进曰：“噫，余之手摸也，（摸上或有所字，或作“手之所摹也”。）亡之且二十年矣。余少时常有志乎兹事，得国本，（国一作故。）绝人事而摸得之，游闽中而丧焉。居闲处独，时往来余怀也，以其始为之劳而夙好之笃也。（来上或有日字，为上方无始字，今以下文夙好之语推之，当有。）今虽遇之，力不能为已，且命工人存其大都焉。”余既甚爱之，又感赵君之事，因以赠之，而记其人物之形状与数，而时观之，以自释焉。）   
　　【蓝田县丞厅壁记】   
　　（崔立之，贞元四年进士。公尝寄其诗曰：“连年收科第，如摘颔下髭。”《记》谓“再进再屈于人”，屈当作出字，乃与诗意合。）   
　　丞之职所以贰令，于一邑无所不当问。其下主簿、尉，主簿、尉乃有分职。丞位高而逼，例以嫌不可否事。文书行，吏抱成案诣丞，卷其前，钳以左手，右手摘纸尾，雁鹜行以进，平立睨丞曰：“当署。”（雁或作凫，曰下或有丞字。）丞涉笔占位署，惟谨。（涉或作濡。）目吏，问：“可不可？”吏曰：“得。”则退，不敢略省，漫不知何事。官虽尊，力势反出主簿、尉下。谚数慢必曰丞，至以相訾。丞之设，岂端使然哉。（谚，或作劾，或作该。方从《文苑》云：“谓谚语之所举计者，以丞为慢之最，且至以相訾也。”数，所矩切。訾，将此切。，牛刀切。）   
　　博陵崔斯立种学绩文，以蓄其有，泓涵演迤，日大以肆。（涵或作澄，大以或作以大。）贞元初，挟其能，战艺于京师，再进再屈囗人。（杭本无再进二字，《文苑》无下再字，而屈下一字，皆作千字，又多作于字。方云：“斯立贞元四年进士，六年中博学宏词，再进而屈千人也。”今按：杭、《苑》皆脱字，方从《苑》为误。但唐人试宏词者甚少，如贞元九年，仅三十二人而已，作千人恐非是。或疑千当作其，如云屈其坐人也，然无所据，姑仿《穆天子传》阙其处，以俟知者。）元和初，以前大理评事言得失黜官，再转而为丞兹邑。始至，喟曰：“官无卑，顾材不足塞职。”既噤不得使用，又喟曰：“丞哉，丞哉，余不负丞，而丞负余。”则尽去牙角，（音蘖。）一蹑故迹，破崖岸而为之。（喟下或皆有然字，负余上方有喜字，云：喜音许吏切。《黄霸传》：“少学律令，喜为吏。”岸下方无而字。为之，方作为文，而读连下句，曰为文丞言犹文具也。今按：文丞，不成文理，方说之僻，类如此。）   
　　丞厅故有记，坏漏污不可读，（按丞字或疑为衍文。）斯立易桷与瓦，墁治壁，悉书前任人名氏。庭有老槐四行，南墙钜竹千梃，俨立若相持，（梃从木，《说文》：“梃，一枚也。”）水氵虢氵虢循除鸣。斯立痛扫溉，对树二松，日哦其间。（日下或有吟字。）有问者辄对曰：“余方有公事，子姑去！”   
　　考功郎中、知制诰韩愈记。   
　　【新修滕王阁记】   
　　（滕王阁在洪州，公自袁州作此记，凡五百五字。首尾叙其不一到为叹，而终之曰：“其江山之好，登望之乐，虽老矣，如获从公游，尚能为公赋。”盖叙事之外，所以寄吾不尽之意。欧阳永叔为襄守史中辉记岘山亭，尹师鲁为襄守燕公记岘山亭，苏子美为处守李然明记照水堂，苏子瞻为眉守黎希声记远景楼，四者其辞虽异，而大意略同。岂作文之法当如是耶？抑亦祖公此意而为之也。）   
　　愈少时，则闻江南多临观之美，（则或作尝。临观或作登临。）而滕王阁独为第一，（滕王名元婴，高祖之子。永徽中，为洪州都督，作此阁。）有瑰伟绝特之称。（特，阁本作时，非是。）及得三王所为序、赋、记等，（注或云：王勃作游阁序，王绪作赋，今中丞王公为从事日作修阁记。或并无。）壮其文辞，益欲往一观而读之，以忘吾忧。系官于朝，愿莫之遂。十四年，以言事斥守揭阳，（或无事字，揭或作潮。）便道取疾以至海上，又不得过南昌，而观所谓滕王阁者。其冬，以天子进大号，加恩区内，移刺袁州。袁于南昌为属邑，（于上或无袁字。）私喜幸自语，以为当得躬诣大府，受约束于下执事，及其无事且还，倘得一至其处，窃寄目偿所愿焉。（诸本皆同，方独从《文苑》无“及其无事且还，倘得一至其处”十二字。而偿作赏，下又增适字。今按：叙事当如诸本，乃有曲折，而其先公后私，不以游览杂乎受命之重，尤得事大府之体，与“聘礼既受饔饩，然后请观，乃从下门而入。”意亦相似。如方所定，则皆失之。而“窃寄目赏”，语意生涩，适所愿亦不若偿字之稳也。）至州之七月，诏以中书舍人太原王公为御史中丞，观察江南西道，（太原王公，即仲舒也。《旧史》：“元和十五年六月戊寅，以中书舍人王仲舒为洪州刺史、御史中丞，充江西观察使。”）洪、江、饶、虔、吉、信、抚、袁悉属治所。八州之人，前所不便，及所愿欲而不得者，公至之日，皆罢行之。（行上《文苑》有而字，非是。）大者驿闻，小者立变，春生秋杀，（生，方从《文苑》作施。今按：下字对偶，《文苑》亦非是。）阳开阴闭，令修于庭户数日之间，（日或作月。）而人自得于湖山千里之外。吾虽欲出意见，论利害，听命于幕下，而吾州乃无一事可假而行者，又安得舍己所事以勤馆人？则滕王阁又无因而至焉矣。（或无矣字。）   
　　其岁九月，人吏浃和。（浃音接。）公与监军使燕于此阁，文武宾士皆与在席。（与，去声。）酒半，合辞言曰：“此屋不修，且坏。前公为从事此邦，适理新之，公所为文，实书在壁。（理或作治，所上或无公字。）今三十年而公来为邦伯，适及期月，公又来燕于此，公乌得无情哉？”（乌或作胡，杭、《苑》作乎。今按：作乎语意轻脱，不类公文，亦非寮属所得施于其长者。盖本作乌，自乌而胡，又自胡而讹耳。大抵此篇《文苑》多误。）公应曰：“诺。”于是栋楹梁桷板槛之腐黑挠折者，盖瓦级砖之破缺者，赤白之漫漶不鲜者，治之则已。（《前汉》：“为其泰漫漶而不可知”。注：“漫漶，不分别貌。”漫，莫切。漶，胡馆反，又乎贯反。破或作故。鲜或作圭。说见《祭湘君夫人》文。今按：瓦砖坚物，破缺乃不可用，而故则无甚害也。且修屋而尽易其故，则是新作，而非修之谓矣。作故非是。）无侈前人，无废后观。   
　　工既讫功，公以众饮，而以书命愈曰：“子其为我记之。”（而下或有赏焉字，子下或无其字。）愈既以未得造观为叹，窃喜载名其上，词列三王之次，有荣耀焉；乃不辞而承公命。其江山之好，登望之乐，虽老矣，如获从公游，尚能为公赋之。   
　　元和十五年十月某日，袁州刺史韩愈记。（某或作五。）   
　　【科斗书后记】   
　　（元和十一年六月四日作。）   
　　愈叔父（名云卿，仕终礼部侍郎。）当大历世，文辞独行中朝，天下之欲铭述其先人功行，取信来世者，咸归韩氏。（上元辛丑，特进试鸿胪卿兼御史中丞田神功平刘展于淮西，云卿为《平淮碑》，又为《丞相赠太子太师崔圆庙碑铭》，二碑并载姚铉《文粹》。李太白《武昌宰韩君去思碑》云：“云卿文章冠世”。皇甫持正《公神道碑》云：“先叔父云卿，当肃代朝，独为文章官。”李习之志其妻母墓曰：“礼部君好立义节，有大功于昭陵，其文章出于时，而官不甚高。”习之妻，云卿孙女也。观此，则公所云，盖可见矣。）于时李监阳冰，独能篆书，而同姓叔父择木善八分，（择木，代宗时官礼部尚书。杜子美《李潮八分歌》云：“尚书韩择木，骑曹蔡有邻，开元以来数八分”。同姓，阁、蜀本如此，或只作配。善或作盖，或作盖能，非是。今按：《礼》云：五世祖免，杀同姓也。公于择木，已无服矣，故以同姓言之。）不问可知其人，不如是者，不称三服，故三家传子弟往来。   
　　贞元中，愈事董丞相幕府于汴州。（董丞相晋，贞元中镇汴州。）识开封令服之者，阳冰子。（服之或作复之。）授余以其家科斗《孝经》、汉卫宏《官书》。（《官书》，《新唐·志》作《字书》，考之《杜林传》及《陈蕃传》注，非也。卫宏字子敬，光武时为议郎。）两部合一卷，愈宝蓄之而不暇学。后来京师，为四门博土，识归公。（归登，字冲之。）归公好古书，能通之，愈曰：“古书得其据依，盖可讲。”（或无其字。据依，或作依据。《左氏》：“无所据依。”）因进其所有书属归氏。元和来，愈亟不获让，嗣为铭文，荐道功德。思凡为文辞，宜略识字，（或无道字，识下或有古字。）因从归公乞观二部书，得之，留月余。张籍令进士贺拔恕写以留愈，（或无愈字。）盖得其十四五，而归其书归氏。   
　　十一年六月四日，右庶子韩愈记。   　    　          　    　 
●卷十四·杂著四、书一 
【郓州溪堂诗】 
　　（并序　郓，音运，秦为薛郡，汉为东平国。《春秋》：“齐人来归郓。”此篇多从石本，退之文有石本者：《郓州溪堂诗》、《孟州济源送李愿序》、《京兆万年薛公达铭》、《司马村柳子厚铭》、《县北刘村路应碑》、《州廨田氏先庙碑》、《郑州荥阳索河上郑儋碑》、《衢州徐偃王碑》、《华州蒲城胡向碑》、《西京北邛权德舆碑》、《广州南海神庙碑》、《柳州罗池碑》、《潭州湘阴黄陵碑》、《徐州节度掌书记厅石记》，其间异同，皆以石本为正。长安薛氏有皇甫手帖云：“郓塘特高古风，敢树降旗，而作者之下何人能及矣。崔侍御前日称叹，终席满座，不觉继烛。我唐有国，退之文宗一人，不任钦慰之极。上侍郎宗伯。”郓塘，正谓此郓州溪堂也。公时为兵部侍郎，曰宗伯者，文章宗伯也。）   
　　宪宗之十四年，始定东平，三分其地，（元和十四年二月，平卢都知兵马使刘悟，杀其节度使李师道以降，青、淄十二州皆平。命户部侍郎杨於陵为淄青宣慰使。分其地为三道，以郓、曹、濮为一道，淄、青、齐、登、莱为一道，兖、海、沂、密为一道。东平郡，即平卢军所治。）以华州刺史礼部尚书兼御史大夫扶风马公，（下或有扌字。）为郓、曹、濮节度观察等使，镇其地。（三月，以薛平为平卢节度使，青、齐、登、莱等州观察使。以王遂为沂州刺史，沂、海、兖、密等州都团练观察使。三分其地者，谓扌及此二人也。濮音卜。）既一年，褒其军，号曰“天平军”。（《旧史·穆宗纪》云：“十五年六月，郓、曹、濮等州节度，赐号天平军，从马扌奏也。”）上即位之二年，召公入，且将用之。（长庆元年三月，卢龙军节度使刘总，上幽镇地，诏总徙天平，而召扌还，将大用。）以其人之安公也，复归之镇。（安下或有于字。此句或作“以彼之人安于公”也。）上之三年，（穆宗以元和十五年正月即位，其曰“上即位之二年”，则长庆元年。“上之三年”，则长庆二年也。）公为政于郓曹濮也适四年矣，治成制定，众志大固，恶绝于心，仁形于色，&lt;立&gt;心一力，以供国家之职。（&lt;立&gt;心一力，或作竭心力。&lt;立&gt;或作竭。一或作戮。&lt;立&gt;，旨兖切，专也。《国语》：“&lt;立&gt;本肇末。”）于时沂、密始分而残其师，（元和十四年，沂海将王弁杀其观察使王遂，自称留后。）其后幽、镇、魏不悦於政，相扇继变，（於或作于。幽，谓长庆元年幽州卢龙军都知兵马使朱克融，囚其节度使张弘靖以反；镇，谓其月成德军大将王廷凑，杀其节度使田弘正以反；魏，谓二年魏博节度使田布自杀，兵马使史宪诚自称留后。）复归于旧，徐亦乘势逐帅自置，（谓二年武宁军节度副使王智兴逐其节度使崔群也。置或作署，或置上有署字。）同于三方。惟郓也截然中居，四邻望之。（阁、杭、蜀及诸本皆有“四邻望之”一句，方从石本删去。今按：文势及当时事实，皆当有此句。若其无之，则下文所谓“恃以无恐”者，为谁恃之邪？大凡为人作文，而身或在远，无由亲视摹刻。既有脱误，又以毁之重劳，遂不能改。若此者盖亲见之，亦非独古为然也。方氏最信阁、杭、蜀本，虽有谬误，往往曲从。今此三本幸皆不误，而反为石本脱句所夺，甚可笑也。）若防之制水，恃以无恐。然而皆曰：郓为虏巢，且六十年，（永泰元年七月，以平卢兵马使李正己为本军节度使，传子纳，纳子师道，至元和十四年败，凡五十五年。）将强卒武。曹、濮于郓，州大而近，（“曹、濮于郓”自为一句，或作“于曹、濮州”，非是。）军所根柢，皆骄以易怨。而公承死亡之后，掇拾之余，剥肤椎髓，公私扫地赤立，新旧不相保持，万目睽睽。（持或作恃。）公于此时能安以治之，其功为大；若幽、镇、魏、徐之乱，不扇而变，此功反小；何也？公之始至，众未孰化，以武则忿以憾，（或无以憾二字，或作而憾。）以恩则横而肆，一以为赤子，一以为龙蛇，惫心罢精，（惫音鞴。罢，蒲麋切。）磨以岁月，然后致之，难也；及教之行，众皆戴公为亲父母，夫叛父母，从仇雠，非人之情，故曰易。（下或有也字。）于是天子以公为尚书右仆射，封扶风县开国伯以褒嘉之。（或无公及封字，县或作郡。）公亦乐众之和，知人之悦，而侈上之赐也。于是为堂于其居之西北隅，号曰“溪堂”，以餍士大夫，通上下之志。既飨，其从事陈曾谓其众言：“公之畜此邦，其勤不亦至乎？此邦之人，累公之化，（累平声，一本作ム。）惟所令之，不亦顺乎？上勤下顺，遂济登兹，不亦休乎？昔者人谓斯何！今者人谓斯何！虽然，斯堂之作，意其有谓，而喑无诗歌，是不考引公德，而接邦人于道也。”（德下或无而字。）乃使来请，其诗曰：   
　　帝奠九廛，（九廛，九州也，廛与廛同。）有叶有年，有荒不条，（不或作有。）河岱之间。及我宪考，一收正之，（收或作牧。）视邦选侯，以公来尸。公来尸之，人始未信，公不饮食，以训以徇：孰饥无食，孰呻孰叹；孰冤不问，不得分愿。孰为邦蟊，（或作蛑，音义同。）节根之螟，羊很狼贪，以口覆城。吹之煦之，（煦音诩。）摩手拊之；箴之石之，（箴或作针。）膊而磔之。（膊音粕。磔，陟格切。）凡公四封，既富以强，谓公吾父，孰违公令？可以师征，（师，石本作帅。今按：《平淮西碑》云：“屡与师征”，作师为是。石本或误，未可知也。）不宁守邦。公作溪堂，播播流水，浅有蒲莲，深有蒹苇，公以宾燕，其鼓骇骇。（此诗十一章以令叶强，以骇叶水，皆古音也。令有平声，一读公《独孤郁墓志》，亦见《淮南子》：“勿惊勿骇，万物将自理；勿挠勿撄，万物将自清。”骇，古音自，与理叶也。《周官》注：“疾雷击鼓曰骇。”《西京赋》所谓“骇雷鼓”是也。今按：古音之说甚善，吴才老《补音》《补韵》二书，其说甚详。骇水叶韵，如《管子》：“宫如牛鸣盎中，徵如负豕觉而骇”二条而已。此说得之。如通其说，则古书虽不钧，今可以例推也。）公燕溪堂，宾校醉饱，流有跳鱼，岸有集鸟，既歌以舞，其鼓考考。公在溪堂，公御琴瑟，公既宾赞，稽经诹律。（诹音И。）施用不差，（施音试。）人用不屈。溪有，（，毗宾切，苹也，根浮水而生者。与菰同，音孤。）有龟有鱼，公在中流，右《诗》左《书》，无我ル遗。（ル音亦。）此邦是庥。   
　　【猫相乳】   
　　（蜀本乳下有说字。司徒，北平王马燧也，燧字洵美。是说先儒或以为几乎谄。然反复终篇，则言北平王之德，感应召致，不为谄矣。）   
　　司徒北平王家，猫有生子同日者，其一死焉。（或作其一母死，或作其母一死。）有二子饮于死母，母且死，其鸣咿咿。（音伊。）其一方乳其子，若闻之，起而若听之，走而若救之。（走下或无而字。）衔其一置于其栖，又往如之，反而乳之，若其子然。噫，亦异之大者也。（或无也字。）夫猫，人畜也，非性于仁义者也，（阁、杭无仁字，非是。）其感于所畜者乎哉！北平王牧人以康，伐罪以平，（伐或作罚，非是。）理阴阳以得其宜。国事即毕，家道乃行，父父子子，兄兄弟弟，雍雍如也，愉愉如也，视外犹视中，一家犹一人。夫如是，其所感应召致，其亦可知矣。《易》曰：“信及豚鱼。”非此类也夫！（非此或作亦其，非是。）愈时获幸于北平王，客有问王之德者，愈以是对。客曰：“夫禄位贵富，人之所大欲也，得之之难，未若持之之难也。得之于功，或失于德；得之于身，或失于子孙。（二失字下或并有之字。）今夫功德如是，祥祉如是，其善持之也，可知已。”既已，（或无此二字。）因叙之为《猫相乳》说云。（下或有尔字，非是。）   
　　【进士策问十三首】   
　　（非一岁所作，编者集之耳。）   
　　问：《书》称“汝则有大疑，谋及乃心，谋及卿士，以至于庶人，龟筮考其从违，以审吉凶。”（蜀本作凶吉。今按：经传，凡言吉凶者，多先吉而后凶，惟协韵谐声，则或倒用，而近世好奇之士，不问可否，一例倒用，则失之矣。此类当徐读而从其声之谐者，不能悉论也。）则是圣人之举事兴为，无不与人共之者也；于《易》则又曰：“君不密则失臣，臣不密则失身，几事不密则害成。”而《春秋》亦有讥“漏言”之词。（《春秋》文公六年：“晋杀其大夫阳处父。”《公羊传》：“其称国以杀何？君漏言也。”何休注：“此引《易》几事不密为证。”）如是，则又似不与人共之而独运者。（下或有也字。）《书》与《易》、《春秋》，经也。圣人于是乎尽其心焉耳矣。今其文相戾悖如此，欲人之无疑，不可得已。是二说者，其信有是非乎？抑所指各殊，而学者不之能察也？（老苏曰：“圣人之道，有经，有权，有机。曰经者，天下之民举知之可也。曰权者，民不得而知之矣，群臣知之可也。曰机者，虽群臣亦不得而知之矣，腹心之臣知之可也。此《书》与《易》、《春秋》所指各殊也。”）谅非深考古训，读圣人之书者，其何能辨之？（或作此。）此固吾子之所宜无让者，愿承教焉！   
　　问，古之人有云，夏之政尚忠，殷之政尚敬，而周之政尚文，是三者相循环终始，（《高祖纪》曰：“夏之政忠，忠之敝小人以野，故商人承之以敬；敬之敝小人以鬼，故周人承之以文。三王之道若循环，终而复始。”）若五行之与四时焉。原其所以为心，皆非故立殊而求异也，各适于时，救其弊而巳矣。夏殷之书，存者可见矣，（夏殷下或无之字，非是。）至周之典籍咸在。考其文章，其所尚若不相远然，焉所谓三者之异云乎？（远下或无然字，焉或作乌。今按：当有然字，而焉字属下句，但其下疑当有一有字。作乌亦通，其下疑或有一睹字。）抑其道深微，不可究欤？将其词隐而难知也？不然，则是说为谬矣。周之后，秦汉蜀吴魏晋之兴与霸，亦有尚乎无也？（或无兴与字。）观其所为，其亦有意云尔。循环之说安在？吾子其无所隐焉。）   
　　问：夫子之序帝王之书，而系以秦鲁；及次列国之风，而宋鲁独称颂焉。（孔安国曰：“诸侯之事，而连帝王。孔子序《书》，以鲁有治戎征讨之备，秦有悔过自誓之戒，足以为后世法，故录之，以备王事。犹《诗》录商鲁之《颂》，而郑康成以为鲁得元天子之礼乐，故有《颂》；而《商颂》至孔子之时，存者五篇，而《夏颂》已亡，故录鲁以备三《颂》，著为后王之法。此夫子取予之意也。”）秦穆之德，不逾于二霸；（穆或作鲁，非是。）宋鲁之君，不贤乎齐晋；其位等，其德同，升黜取舍，如是之相远，亦将有由乎？愿闻所以辨之之说。   
　　问：夫子既没，圣人之道不明，盖有杨墨者，（杨朱字子居，后与墨子，与禽滑厘辨论，其说在爱己，不拔一毛以利天下，与墨子相反。墨子名翟，为宋大夫，在孔子后，有书七十一篇。）始侵而乱之，其时天下咸化而从焉。（或无其时字。）孟子辞而辟之，则既廓如也。（或无则字。）今其书尚有存者，其道可推，而知不可乎？（或无知字，非是。）其所守者何事？其不合于道者几何？孟子之所以辞而辟之者何说？（之者或作之也。）今之学者，有学于彼者乎？有近于彼者乎？其已无传乎？其无乃化而不自知乎？其无传也，则善矣，如其尚在，将何以救之乎？（尚在，方从阁、杭、《苑》作在尚，无将字。今按：若从方本，则“尚何以救之乎”，乃是恐不及救之意，与此上下文不相入，其说非是。）诸生学圣人之道，必有能言是者，共无所为让。   
　　问：所贵乎道者，不以其便于人而得于己乎？当周之衰，管夷吾以其君霸，九合诸侯，（孔子曰：“桓公九合诸。”九合者，谓兵车之会三，乘车之会六。）一匡天下，戎狄以微，京师以尊，四海之内，无不受其赐者。天下诸侯，奔走其政令之不暇，而谁与为敌！此岂非便于人而得于己乎？（人下或无而字，己作身。）秦用商君之法，人以富，国以强，诸侯不敢抗，及七君，而天下为秦。使天下为秦者，商君也。而后代之称道者，咸羞言管、商氏，何哉？庸非求其名而不责其实欤？（名下或无而字，其实或作于实。）愿与诸生论之，无惑于旧说。（旧或作记，非是。句下或有焉字。）   
　　问：夫子之言，“盍各言尔志”；（盍上或有曰字。）又曰“居则曰：不吾知也。如或知尔，则何以哉？”今之举者，不本于乡，不序于庠，一朝而群至乎有司，有司之不之知也宜矣。（不之或无之字。）今将自州县始，请各诵所怀，聊以观诸生之志。死者可作，其谁与归？（此下或有“又曰居是邦也”六字。）事其大夫之贤者？友其士之仁者？敢问诸生之所事而友者为谁乎？（而或作所，为或作其。）所谓贤而仁者，其事如何哉？言及之而不言，亦君子之所不为也。（或无之所二字。）   
　　问：春秋之时，百有余国，皆有大夫士，详于传者，无国无贤人焉，其余皆足以充其位，不闻有无其人，而阙其官者。（闻下或无有字。）春秋之后，其书尤详，以至于吴蜀魏，下及晋氏之乱，国分如锱铢，读其书，亦皆有人焉。（魏字或在晋下，谓元魏尔。盖不然也，三国之魏，岂应略而不言乎？）今天下九州四海，其为土地大矣。国家之举士，内有明经、进士，外有方维大臣之荐，其余以门地勋力进者，又有倍于是，其为门户多矣。（有倍或作加倍。）而自御史台、尚书省，以至于中书门下省，咸不足其官，岂今之人不及于古之人邪？何求而不得也？夫子之言曰：“十室之邑，必有忠信如丘者焉。”诚得忠信如圣人者，而委之以大臣宰相之事，有不可乎？（委之以或作以委之，非是。）况于百执事之微者哉？古之十室必有任宰相大臣者，今之天下而不足士大夫于朝，其亦有说乎？   
　　问：夫子曰：“洁净精微，《易》教也。”今习其书，不识四者之所谓，盍举其义而陈其数焉？   
　　问：《易》之说曰：（易上或有周字，说下或有者字。）“乾，健也。”今考乾之爻，在初者曰“潜龙勿用”，在三者曰“夕惕若厉无咎”，在四者亦曰“无咎”，在上曰“有悔”。卦六位：一勿用，二苟得无咎有一悔，安在其为健乎？（二或作一，非是。）又曰：“乾以易知，坤以简能。”乾之四位既不为易矣，坤之爻又曰“龙战于野”。（此下或有“其血玄黄”四字。）战之于事，其足为简乎？《易》，六经也。学者之所宜用心，愿施其词，陈其义焉。（或无所字，非是。）   
　　问：人之仰而生者谷帛，谷帛丰，无饥寒之患。（者下或有在字。丰上或有既字。）然后可以行之于仁义之途，措之于安平之地，此愚智所同识也。今天下谷愈多，而帛愈贱，人愈困者，何也？（愈贱或作益贱。而字疑当在贱字下，但此正与《张中丞传后》“城坏而其徒皆死”云云者相类，恐公自有此一种句法也。）耕者不多，而谷有余，蚕者不多，而帛有余，有余宜足，而反不足，此其故又何也，将以救之，其说如何？   
　　问：夫子言“尧舜垂衣裳而天下理”，又曰：“无为而理者，其舜也欤。”《书》之说尧曰“亲九族”；又曰：“平章百姓”；又曰“协和万邦”；又曰：“历象日月星辰，敬授人时”；又曰洪水“怀山襄陵，下人其咨”。（人或作民，此试进士当避讳，作民字，非是。）夫亲九族，平百姓，和万邦，则天道，授人时，愁水祸，非无事也，而其言曰：“垂衣裳而天下理”者，何也？于舜则曰“慎五典”；又曰“叙百揆”；又曰“宾四门”；又曰“齐七政”；又曰“类上帝，六宗，望山川，遍群神”；又曰“协时月正日，同律度量衡，五载一巡狩”；又曰“分十二州，封山浚川，（封，诸本作随，非是。）恤五刑，典三礼，彰施五色，出纳五言”。呜呼，其何勤且烦如是，而其言曰“无为而理”者，何也？将亦有深辞隐义，不可晓邪？抑其年代已远，失其传邪？（抑其下，或有所字，非是。已远，或作远矣，或无已字。）二三子其辨焉！   
　　问：古之学者，必有师，所以通其业，成就其道德者也。（德下或无者字。）由汉氏已来，（氏或作代，或无已字。）师道日微，然犹时有授经传业者，及于今，则无闻矣。德行若颜回，言语若子贡，政事若子路，文学若子游，犹且有师。非独如此，虽孔子亦有师。（或无虽字。）问《礼》于老聃，问《乐》于苌弘是也。今之人不及孔子、颜回远矣，而且无师。（无下或有所字。）然其不闻有业不通，而道德不成者，何也？（或无而字。）   
　　问：食粟衣帛，服仁行义，以俟死者，二帝三王之所守，圣人未之有改焉者也。今之说者，有神仙不死之道，不食粟，不衣帛，薄仁义以为不足为，是诚何道邪？圣人之於人，犹父母之於子。（二於字或皆作于。）有其道而不以教之，不仁；其道虽有而未之知，不智；仁与智且不能，又乌足为圣人乎？（乌或作焉。）不然，则说神仙者妄矣！   
　　【争臣论】   
　　（阳城拜谏议大夫，闻得失熟，犹未肯言，公作此论讥切之，城亦不屑意。及裴延龄诬逐陆贽等，城乃守延英阁上疏，极论延龄罪，慷慨引谊，申直贽等。帝欲相延龄，城显语曰：“延龄为相，吾当取白麻坏之，哭于庭。”帝不相延龄，城之力也。公作此论时，城居位五年矣。后三年而能排击延龄，或谓城盖有待，抑公有以激之欤？争或作谏。欧公《与范司谏书》，温公《通鉴》皆作争。）   
　　或问谏议大夫阳城于愈：（城字亢宗，定州北平人。）“可以为有道之士乎哉？学广而闻多，（城好学，贫不能得书，乃求为集贤写书吏，窃官书读之，昼夜不出，六年，乃无所不通。）不求闻于人也。行古人之道，居于晋之鄙，晋之鄙人薰其德而善良者几千人。（城及进士第，乃去，隐中条山，远近慕其德行，多从之学。）大臣闻而荐之，天子以为谏议大夫。（子下或无以字。城徙居陕州夏县，李泌为陕虢观察使，闻城名。泌入相，荐为著作郎。后德宗令长安尉杨宁赉束帛，召为谏议大夫。）人皆以为华，阳子不色喜。（或无人字及色字，皆非是。）居于位五年矣，视其德如在野，彼岂以富贵移易其心哉？”（在下或有草字。移易，或作易移。初城未至，京人皆想望风采，曰：“阳城，山人，今为谏官，必能以死奉职。”而城与二弟日夜痛饮，人莫能窥其际，皆以虚名讥之。）愈应之曰：是《易》所谓“恒其德贞”而“夫子凶”者也，恶得为有道之士乎哉？在《易·蛊》之上九云：“不事王侯，高尚其事”；《蹇》之六二则曰：“王臣蹇蹇，匪躬之故。”夫不以所居之时不一，而所蹈之德不同也。（之时，之德，或并无之字。）若《蛊》之上九，居无用之地，而致匪躬之节；以《蹇》之六二，在王臣之位，而高不事之心；则冒进之患生，旷官之刺兴，志不可则，而尤不终无也。（蹇上或无以字。事下或有上字。尤下或有之字。终或作绝，或作如。皆非是。）今阳子在位，不为不久矣；（今阳子下或有“实一匹夫”四字，或作“实一介之夫”，下再出阳子二字。或作“实匹夫”，阳子亦再见。）闻天下之得失，不为不熟矣；天子待之，不为不加矣；而未尝一言及于政。（或无于字。）视政之得失，若越人视秦人之肥瘠，忽焉不加喜戚于其心。问其官，则曰谏议也；问其禄，则曰下大夫之秩也；（夫下或无之字。）问其政，则曰我不知也。有道之士固如是乎哉？且吾闻之，有官守者，不得其职则去；有言责者，不得其言则去。今阳子以为得其言，言乎哉？（乎上或无复出言字。按：此语正谓“阳子若自谓得其言，则何不言乎哉”，或本非是。）得其言而不言，与不得其言而不去，无一可者也。阳子将为禄士乎？古之人有云：仕不为贫，而有时乎为贫，谓禄仕者也。宜乎辞尊而居卑，辞富而居贫，若抱关击柝者可也。盖孔子尝为委吏矣，尝为乘田矣，亦不敢旷其职，必曰“会计当而已矣”，必曰“牛羊遂而已矣”。若阳子之秩禄，（或作禄秩）不为卑且贫，章章明矣，而如此，其可乎哉？   
　　或曰：“否，非若此也。夫阳子恶讪上者，恶为人臣招其君之过，而以为名者。（旧本招下注音翘二字。“武子好尽言以招人过”，见《国语》、《汉书·五行志》。苏林读招为翘。招，举也。宋元宪曰：“考他书未获为翘之意，注音者当有所据。”今按：《吕氏春秋》：“孔子之劲能招国门之关。”注：招，举也。又《过秦论》：“招八州而朝同列”。苏林亦音翘。）故虽谏且议，使人不得而知焉。《书》曰‘尔有嘉谟嘉猷，则入告尔后于内，尔乃顺之于外’；曰：‘斯谟斯猷，惟我后之德。’夫阳子之用心，亦若此者。”愈应之曰：若阳子之用心如此，滋所谓惑者矣。（滋，或作兹，非是。）入则谏其君，出不使人知者，大臣宰相者之事，非阳子之所宜行也。夫阳子本以布衣，隐于蓬蒿之下。（或本无以字。）主上嘉其行谊，擢在此位，官以谏为名，诚宜有以奉其职，使四方后代，知朝廷有直言骨鲠之臣，天子有不僭赏从谏如流之美。庶岩穴之士，闻而慕之，束带结发，愿进于阙下，而伸其辞说，致吾君于尧舜，熙鸿号于无穷也。若《书》所谓，则大臣宰相之事，非阳子之所宜行也。且阳子之心，将使君人者恶闻其过乎？是启之也。（是启，或作其咎，非是。   
　　或曰：“阳子之不求闻而人闻之，不求用而君用之，不得已而起，守其道而不变，何子过之深也？”愈曰：自古圣人贤士，皆非有求于闻用也。（有下或有心字。）闵其时之不平，人之不，得其道，不敢独善其身，而必以兼济天下也。（必或作不。）孜孜（音窟。）死而后已。故禹过家门不入，（门下或有而字。）孔席不暇暖，而墨突不得黔。彼二圣一贤者，岂不知自安佚之为乐哉？诚畏天命而悲人穷也。夫天授人以贤圣才能，岂使自有余而已？诚欲以补其不足者也。（补上方本有自字，者下无也字。云自者，指言天之所授也，义为长。今按：韩公之意，乃言天生圣贤，非但使之自有余也，乃欲以补众人之不足耳。故下文云云，方说非是。）耳目之于身也，耳司闻，而目司见，听其是非，视其险易，然后身得安焉。圣贤者，时人之耳目也；（目下或无也字。）时人者，圣贤之身也。且阳子之不贤，则将役于贤，以奉其上矣。（则将，或作且将。于贤，或作于身。皆非是。）若果贤，则固畏天命而闵人穷也，恶得以自暇逸乎哉？   
　　或曰：“吾闻君子不欲加诸人，（或无欲字。）而恶讦以为直者。若吾子之论，直则直矣，无乃伤于德而费于辞乎？好尽言以招人过，国武子之所以见杀于齐也。（《国语》：“柯陵之会，单襄公见国武子，其言尽。襄公曰：‘立于淫乱之间，而好尽言以招人过，怨之本也。’鲁成公十八年，齐人杀武子。”招音翘。）吾子其亦闻乎？”愈曰：君子居其位，则思死其官；未得位，则思修其辞，以明其道。我将以明道也，非以为直而加人也。且国武子不能得善人，而好尽言于乱国，是以见杀。（“而好尽言于乱国”，方本作“而言尽言尽言于乱国”。今按：方本殊无文理。）《传》曰：“惟善人能受尽言。”谓其闻而能改之也。子告我曰，阳子可以为有道之士也，今虽不能及已，阳子将不得为善人乎哉？（或无哉字。林少颖曰：“退之讥阳城固善矣。及退之为史官，不敢褒贬，而柳子厚作书以责之。子厚之责退之，亦犹退之之责阳城也。目见泰山，不见眉睫，其是之谓乎？”）   
　　【改葬服议】   
　　经曰：“改葬缌。”（见《仪礼·丧服篇》。）《春秋谷梁传》亦曰：“改葬之礼缌，举下缅也。”（鲁庄公三年五月，葬恒王，《谷梁传》曰：“改葬也。改葬之礼缌，举下缅也。”缅谓远也。）此皆谓子之于父母，其他则皆无服。何以识其必然？经次五等之服，小功之下，然后著改葬之制，更无轻重之差。以此知惟记其最亲者，其他无服，则不记也。若主人当服斩衰，其余亲各服其服，则经亦言之，不当惟云缌也。（云一作言。）《传》称“举下缅者”，缅，犹远也；下谓服之最轻者也。以其远，故其服轻也。（最轻下或无者也字。故下或无其字。）江熙曰：“礼，天子诸侯易服而葬，以为交于神明者，不可以纯凶，况其缅者乎？（或无其字。）是故改葬之礼，其服惟轻。”（自江熙以下，皆庄公二年《谷梁传》注。）以此而言，则亦明矣。   
　　卫司徒文子改葬其叔父，问服于子思，子思曰：“礼，父母改葬缌，既葬而除之，不忍无服送至亲也。（《旧唐·礼仪志》云：“田再思议曰：‘改葬之服，郑玄《服缌三月注》云：讫葬而除’。”）非父母无服，无服则吊服而加麻。”（自“卫司徒文子”已下，皆《孔丛子·抗志篇》之文，吊而加麻，无服字。）此又其著者也。文子又曰：“丧服既除，然后乃葬，则其服何服？”（葬下或有者字，或有也字。）子思曰：“三年之丧未葬，服不变，除何有焉？”（亦《孔丛子》之文。未下或有除字，非是。）   
　　然则改葬与未葬者有异矣。古者诸侯五月而葬，大夫三月而葬，士逾月。（隐元年《左氏》：“天子七月而葬，同轨毕至；诸侯五月，同盟至；大夫三月，同位至；士逾月，外姻至。”）无故，未有过时而不葬者也。过时而不葬，（或无下而字。）谓之不能葬。《春秋》讥之。（《春秋》隐公三年八月癸未：“葬宋穆公。”《公羊传》曰：“过时而不日，谓之不能葬之也。”）若有故而未葬，虽出三年，子之服不变，此孝子之所以著其情，先王之所以必其时之道也。虽有其文，未有著其人者，以是知其至少也。（或无是字。）改葬者，为山崩水涌毁其墓，及葬而礼不备者。若文王之葬王季，以水啮其墓。（《吕氏春秋》：“惠公说魏太子曰：‘昔王季历葬于涡山之尾，栾水啮其墓，于是更葬’。”）鲁隐公之葬惠公，以有宋师，太子少，葬故有阙之类是也。（隐元年《左传》：“十月改葬惠公。惠公之薨也，有宋师，太子少，葬故有阙，是以改葬。”诸本无故字，考之《左氏》，当有。）丧事有进而无退。（《礼·檀弓》文。）有易以轻服，无加以重服。殡于堂，则谓之殡；瘗于野，则谓之葬。近代已来，事与古异，或游或仕，在千里之外；或子幼妻稚，而不能自还；（稚下或无而字。）甚者拘以阴阳畏忌，遂葬于其土。及其反葬也，远者或至数十年，近者亦出三年，其吉服而从于事也久矣，又安可取未葬不变服之例，而反为之重服欤？在丧当葬，犹宜易以轻服，况既远而反纯凶以葬乎？若果重服，是所谓未可除而除，不当重而更重也。（而除下或有之字，更下或无重字，非是。）或曰：丧与其易也宁戚，虽重服不亦可乎？曰：不然，易之与戚，则易固不如戚矣；虽然，未若合礼之为懿也。俭之与奢，则俭固愈于奢矣；虽然，未若合礼之为懿也。过犹不及，其此类之谓乎？   
　　或曰，经称“改葬缌”，而不著其月数，则似三月而后除也。（似或作以，非是。）子思之对文子，则曰“既葬而除之”，今宜如何？曰：自启至于既葬，而三月，则除之；（启下或有殡字，至下或无既字。今按：《礼》有自“启至于反哭”之语。）未三月，则服以终三月也。曰：妻为夫何如？曰：如子。（或无曰如二字，非是。）无吊服而加麻则何如？曰：今之吊服，犹古之吊服也。   
　　【省试学生代斋郎议】   
　　（诸本此下有“贞元十年应博学宏词”九字。）   
　　斋郎职奉宗庙社稷之小事，盖士之贱者也。执豆笾，骏奔走。（《书》：“祀于周庙，邦甸侯卫，骏奔走，执豆笾。”骏，大也。）以役于其官之长。不以德进，不以言扬，盖取其人力以备其事而已矣。奉宗庙社稷之小事，执豆笾，骏奔走，亦不可以不敬也。于是选大夫士之子弟未爵命者，（子上或无之字。）以塞员填阙，而教之行事。其勤虽小，其使之不可以不报也，必书其岁。岁既久矣，于是乎命之以官，而授之以事，其亦微矣哉。学生或以通经举，或以能文称，其微者，至于习法律，知字书，皆有以赞于教化，可以使令于上者也。自非天姿茂异，旷日经久，以所进业发闻于乡闾，（所进，或作进所，或作进以。进或作道。）称道于朋友，荐于州府，而升之司业，则不可得而齿乎国学矣。然则奉宗庙社稷之小事，（或无然字，稷下或无之字。）任力之小者也；赞于教化，可以使令于上者，德艺之大者也。其亦不可移易明矣。   
　　今议者谓学生之无所事，谓斋郎之幸而进，不本其意，因谓可以代任其事而罢之，盖亦不得其理矣。（亦或作以。）今夫斋郎之所事者，力也；学生之所事者，德与艺也。以德艺举之，而以力役之，是使君子而服小人之事，且非国家崇儒劝学，诱人为善之道也。此一说不可者也。抑又有大不可者焉。宗庙社稷之事，虽小，不可以不专；敬之至也，古之道也。今若以学生兼其事，及其岁时日月，然后授其宗彝洗，其周旋必不合度，其进退必不得宜，其思虑必不固，其容貌必不庄。此其无他，其事不习，而其志不专故也，非近于不敬者欤？（非上或有此字。）又有大不可者，其是之谓欤！若知此不可，（此或作其。）将令学生恒掌其事，而隳坏其本业，则是学生之教加少，（教或作数。）学生之道益贬；而斋郎之实犹在，斋郎之名苟无也。大凡制度之改，政令之变，利于其旧，不什则不可为已，又况不如其旧哉。（什或作然。此《商君传》所谓“利不百不变法，工不十不易器。”是也。如下或有于字。）   
　　考之于古则非训，稽之于今则不利，寻其名而求其实，则失其宜。（失或作去，非是。）故曰：议罢斋郎而以学生荐享，亦不得其理矣。（《文苑》此篇前后有“议曰谨议”四字。）   
　　【议】   
　　（或作。今按篇内皆作。《礼》：三年一，五年一。者，合也，谓以昭穆合食于太祖之庙。者，谛也，谓审谛其尊卑而祀之，之议，考之《新史·陈京传》及《礼乐志》，前后议者不一。陈京始建议，继有礼仪使颜真卿议，左庶子李嵘等七人议，吏部侍郎柳冕等十二人议，司勋员外郎裴枢、同官县尉仲子陵、京兆少府韦武等议，左司陆淳议，左仆射姚南仲等献议五十七封，尚书王绍等五十五人议，鸿胪卿王权又申衍之。公所排五说，即此诸人议也。其间惟颜鲁公议与公合，后卒诏从王绍等议。正景皇帝东向之位已下，列序昭穆，附献、懿二主于兴圣庙，就本室飨之。凡二十年乃决。）   
　　右今月十六日敕旨，（时贞元十八年。）宜令百僚议，限五日内闻奏者。将仕郎守国子监四门博士臣韩愈谨献议曰：   
　　伏以陛下追孝祖宗，肃敬祀事。（宗下方有庙字。今按：此等公家文字，或施于君上，或布之吏民，只用当时体式，直述事意，乃易晓而通行。非如诗篇，等于戏剧铭记，期于久远，可以时出奇怪，而无所拘也。故韩公之文，虽曰高古，然于此等处，亦未尝敢故为新巧，以失庄敬平易之体。但其间反覆曲折，说尽事理，便是真文章，它人自不能及耳。方本非是，后皆仿此。）凡在拟议，不敢自专，（在或作有，拟或作疑。）聿求厥中，延访群下。然而礼文繁漫，所执各殊，自建中之初，迄至今岁，屡经，未合适从。臣生遭圣明，涵泳恩泽，虽贱不及议，而志切效忠。（切或作在。今按：官不及议而自言，则作切为是。）今辄先举众议之非，然后申明其说。   
　　一曰“献懿庙主，（庙或作之。）宜永藏之夹室”。（见贞元七年八年裴郁、李嵘等议。）臣以为不可。夫者，合也。毁庙之主，皆当合食于太祖、献、懿二祖，即毁庙主也。今虽藏于夹室，至之时，岂得不食于太庙乎？名曰合祭，而二祖不得祭焉，（祭焉或作登焉，详上下文，作登非是。）不可谓之合矣。   
　　二曰“献、懿庙主，宜毁之瘗之”。（见李嵘等议。诸本毁下或无之字，或毁之下再有宜字。今按：上之字疑当作而。）臣又以为不可。谨按《礼记》，天子立七庙，一坛，一单。（《礼记》注：“土封为坛，除地为单。”单，时战切。）其毁庙之主，皆藏于祧庙。（《礼记》：“远庙为祧”。注云：“迁庙之主，皆以昭穆合藏于祧庙之中。”）虽百代不毁，则陈于太庙而飨焉。自魏晋已降，始有毁瘗之议，事非经据，竟不可施行。今国家德厚流光，创立九庙。（开元十年六月，增太庙为九室。）以周制推之，献、懿二祖，犹在坛单之位，况于毁瘗而不乎？   
　　三曰“献、懿庙主，宜各迁于其陵所”。（员外郎裴枢曰：“建石室于寝园，以藏神主，至之世则祭之。”）臣又以为不可。二祖之祭于京师，列于太庙也，二百年矣。今一朝迁之，岂惟人听疑惑，抑恐二祖之灵，眷顾依迟，不即飨于下国也。（迟，诸本作违。今从阁、杭、蜀、《苑》云。《新史》与《文粹》作依违，以意改也。《甘泉赋》：“徕祗郊，神所依兮。徘徊招摇，灵&lt;尸辛&gt;兮。”&lt;尸辛&gt;音栖，与迟同，皆徐行也。颜曰：“言神久留安处，不即去也。”   
　　四曰“献、懿庙主，宜附于兴圣庙而不。”（考功员外郎陈京、同官县尉仲子陵，皆曰：“迁神主于德明兴圣庙。”）臣又以为不可。《传》曰“祭如在”。景皇帝虽太祖，其于属，乃献、懿之子孙也。（虽下或有为字，其于或作于其，之下一无子字。）今欲正其子东向之位，废其父之大祭，固不可为典矣。（父之或作父子。父下或有并有子之字，皆非是。）   
　　五曰“献、懿二祖，宜别立庙于京师。”（吏部郎中柳冕等十二人又曰：“献、懿二祖，犹周先公也，请筑别庙以居之。”）臣又以为不可。夫礼有所降，情有所杀。是故去庙为祧，去祧为坛，去坛为单，去单为鬼，渐而之远，其祭益稀。（方本无“去坛去单”四字。之远作远之。今详四字，《祭法》本文：之，犹适也，言渐而适远也。方本皆误。）昔者鲁立炀宫，《春秋》非之，（《春秋公羊传》：“定公九年九月立炀宫，非礼也。”）以为不当取已毁之庙，既藏之主，而复筑宫以祭。今之所议，与此正同。又虽违礼立庙，至于也，合食则无其所，废祭则于义不通。   
　　此五说者，皆所不可。（其所，方作所主。义或作经，或作礼。今按：此若言作别庙，则不当于太庙，又不当于别庙，故云无其所。若以无可之所，而遂直废其祭，则于义又有不可通者，故其说如此。方本误也。）故臣博采前闻，求其折中。以为殷祖玄王，（玄王，Ι也。《诗·长发》“玄王桓拨”是也。）周祖后稷，太祖之上，皆自为帝；又其代数已远，不复祭之，故太祖得正东向之位，子孙从昭穆之列。《礼》所称者，盖以纪一时之宜，非传于后代之法也。（盖以或作盖曰，或无于字。）《传》曰：“子虽齐圣，不先父食。”（《春秋》文公二年《左氏》语。）盖言子为父屈也。景皇帝虽太祖也，其于献、懿，则子孙也。当之时，献祖宜居东向之位，景皇帝宜从昭穆之列，祖以孙尊，孙以祖屈，求之神道，岂远人情？（之神，或作神之，非是。）又常祭甚众，（众，或作频，《新书·陈京传》亦作众。）合祭甚寡，则是太祖所屈之祭至少，所伸之祭至多，比于伸孙之尊，废祖之祭，不亦顺乎？（今按：韩公本意，献祖为始祖，其主当居初室，百世不迁。懿祖之主，则当迁于太庙之西夹室，而太祖以下以次列于诸室。四时之享，则唯懿祖不与，而献祖、太祖以下，各祭于其室。室自为尊，不相降厌。所谓“所伸之祭常多”者也。则唯献祖居东向之位，而懿祖、太祖以下，皆序昭穆，南北相向于前，所谓“祖以孙尊，孙以祖屈，而所屈之祭常少”者也。韩公礼学精深，盖诸儒所不及，故其所议，独深得夫孝子慈孙报本反始不忘其所由生之本意，真可为万世之通法，不但可施于一时也。程子以为不可漫观者，其谓此类也欤？但其文字简严，读者或未遽晓，故窃推之，以尽其意云。）事异殷周，礼从而变，非所失礼也。（所字疑衍。）   
　　臣伏以制礼作乐者，天子之职也。陛下以臣议有可采，（议下或有为字。）粗合天心，断而行之，是则为礼。如以为犹或可疑，乞召臣对，面陈得失，庶有发明。谨议。   
　　【省试颜子不贰过论】   
　　（贞元十年应博学宏词科作。）   
　　论曰：登孔氏之门者众矣，三千之徒，四科之目，（或作夫。）孰非由圣人之道，（由或作曰。）为君子之儒者乎？其于过行过言，亦云鲜矣，而夫子举不贰过，惟颜氏之子，其何故哉？请试论之：   
　　夫圣人抱诚明之正性，根中庸之至德，苟发诸中形诸外者，不由思虑，莫匪规矩；不善之心，无自入焉；可择之行，无自加焉。故惟圣人无过。所谓过者，（所上或有故字，非是。）非谓发于行，彰于言，人皆谓之过，而后为过也；生于其心，则为过矣。故颜子之过，此类也。不贰者，盖能止之于始萌，绝之于未形，不贰之于言行也。《中庸》曰：“自诚明，谓之性；自明诚，谓之教。”自诚明者，不勉而中，不思而得，从容中道，圣人也，无过者也；自诚明者，（或无自字。）择善而固执之者也，不勉则不中，不思则不得，不贰过者也。故夫子之言曰：“回之为人也，择乎中庸，得一善则拳拳服膺，而不失之矣。”又曰：“颜氏之子，其殆庶几乎！”言犹未至也。而孟子亦云：“颜子具圣人之体而微者。”皆谓不能无生于其心，而亦不暴之于外。（亦不或无亦字。）考之于圣人之道，差为过耳。（伊川曰：“颜子所事，则曰，非礼勿视，非礼勿听，非礼勿言，非礼勿动。仲尼称之，则曰‘得一善则拳拳服膺，而弗失之’。又曰：‘不迁怒，不贰过，有不善未尝不知，知之未尝复行也。’此其好之笃学之之道也。视听言动皆礼矣，所异于圣人者，盖圣人则不思而得，不勉而中，从容中道。颜子则必思而后得，必勉而后中，故曰颜子之与圣人，相去一息。”）   
　　颜子自惟其若是也，于是居陋巷以致其诚，饮一瓢以求其志，（或无饮字。）不以富贵妨其道，不以隐约易其心，确乎不拔，浩然自守，知高坚之可尚，忘钻仰之为劳，任重道远，竟莫之致。是以夫子叹其“不幸短命”，“今也则亡”，谓其不能与己并立于至圣之域，观教化之大行也。不然，（或无不然字，下或并无夫字。）夫行发于身，加于人；言发乎迩，见乎远。苟不慎也，败辱随之，而后思欲不贰过，其于圣人之道，不亦远乎？而夫子尚肯谓之“其殆庶几”，孟子尚复谓之“具体而微”者哉？则颜子之不贰过，尽在是矣。谨论。（或无谨论二字。）   
　　【与李秘书论小功不税书】   
　　（秘书，官称也。或无书字，而以秘为人名，及论作问，又税下无书字者，皆非是。税当作衤兑，其字从衣。《博雅》云：“过制追服谓之税，输芮反，亦音吐外反。”既作此书，先儒刘敞原父尝辨其说，而论之曰：“曾子曰：‘小功不税’，则是远兄弟终无服也，而可乎？韩子尝吊于人，见其貌戚，其意哀，而其服吉者，问之曰：‘何也？’曰：‘小功不税也。’是以韩子疑之，而作《小功不税》之书。”夫韩子之疑之是也，彼人之为非也。然而小功不税，礼也。韩子曰：“君子于其骨肉死，则悲哀而为之服者，岂牵于外哉？闻其死则悲哀，岂有间于新故死哉？”甚矣，韩子之达于礼而近之也。虽然，疑之未尽也，求之不得也。夫为服者，至亲之恩以期断，其杀至于大功。兄弟之恩以小功止，其杀至于缌。外亲之服以缌穷，其杀至于袒免。圣人之制礼，岂苟言情哉？亦著于文而已矣。大功税，小功不税，其文至于是也。兄弟之服，不过小功；外亲之服，不过缌。其情至于是也。因其情而为之文，亲疏之杀见矣。故《礼》大功以上，不谓之兄弟。兄弟有加，而大功无加者，亲亲也；有加者，报之也。亲亲者税，下亲亲者不税，是亦其情也。且礼专为情乎？亦为文乎？如专为情也，则至亲不可以期断，小功不可以不税。如为文也，则至亲之期断，小功之不税，一也。夫曾子、韩子隆于情而不及文，失礼之指，而疑其说。虽然，韩子疑之是也。彼人之为非也，何以言之邪？小功虽不税，亦不吉服而已矣。《记》曰：“闻远兄弟之丧，既除丧而后闻之，则免袒哭之成踊。”夫若是，奚其吉哉？故曰，彼人之为非也，韩子疑之是也。小功不税，礼也。然则免袒成踊则已矣乎？犹有加焉。曰：我未之闻也，虽然，降而无服者，麻，不税，是亦降而无服已，哀之以其麻，哭之以其情，逾月然后已，其亦愈乎吉也。）   
　　曾子称“小功不税”，则是远兄弟终无服也，而可乎？郑玄注云：“以情责情。”（文见《礼记·檀弓》，以情上，诸本有是字。郑注无此语，只云：“以己恩怪之。”）今之士人，遂引此不追服小功。（不上或有而字。）小功服最多。（功服，或作功之服。）亲则叔父之下殇，与适孙之下殇，（适，音的。）与昆弟之下殇。（《礼》：十六至十九为长殇，十二至十五为中殇，八岁至十一为下殇，七岁以下为无服之殇，生未三月不为殇。）尊则外祖父母，常服则从祖祖父母。（或无常字。）礼沿人情，其不可不服也明矣。   
　　古之人，（或作时。）行役不逾时，各相与处一国，（或无相字，非是。然各字亦疑误。）其不追服，虽不可，犹至少。今之人，男出仕，女出嫁，或千里之外，家贫讣告不及时，则是不服小功者恒多，而服小功者恒鲜矣。君子之于骨肉，死则悲哀而为之服者，岂牵于外哉？（岂下或有有字。）闻其死则悲哀，岂有间于新故死哉？今特以讣告不及时，闻死出其月数，则不服，其可乎？愈常怪此。近出吊人，见其颜色戚戚，类有丧者，（戚戚，或作戚容。类下或有于字。丧或作服。）而其服则吉，问之，则云“小功不税”者也。（税下或无者字。）《礼》文残缺，师道不传，不识《礼》之所谓不税，果不追服乎？无乃别有所指，而传注者失其宗乎？   
　　伏惟兄道德纯明，躬行古道，如此之类，必经于心；而有所决定，不惜示及，幸甚！幸甚！泥水马弱不敢出，不果鞠躬亲问而以书。（唐子西云：“泥水马弱以下，若无而以书三字，则上重甚矣，此为文之法也。”）悚息尤深。（或作甚。）愈再拜。   
　　【太学生何蕃传】   
　　（或无“太学生”字，传作书，云：“此文总于书类，当从旧本。”今按：此当作传，而入书类，未详其说，但其词则实传也，况有诸本可从乎。）   
　　太学生何蕃入太学者廿余年矣。（诸本作二十余年，方从杭本作廿年余。又云蜀本作二十，而余字亦缀于年之下。按：《说文》：“廿音入，二十并也。卉，先合切，三十之省便，古文也。”考之《国语》有云：“行玉廿者”，正作此字。泰山《秦碑》亦云：“皇帝临立，廿有六年”，则又以四字为句，而以廿为一字，尤明白矣。故公文多用廿卉字，唯《孔左丞碑》尚以四言，故可考。如《南海碑》、《薛助教碑》，石本亦皆然，但世人多不之见耳。今廿从方本，余年从诸本。）岁举进士，学成行尊，自太学诸生推颂不敢与蕃齿，相与言于助教、博士，助教、博士以状申于司业、祭酒，司业、祭酒撰次蕃之群行焯焯者数十余事，以之升于礼部，而以闻于天子。（之升或作升之，闻下或无于字。）京师诸生以荐蕃名文说者，不可淹。（名下或有为字。）公卿大夫知蕃者比肩立，莫为礼部。（立下或有叹字，而无“莫为礼部”四字。）为礼部者，率蕃所不合者，以是无成功。   
　　蕃，淮南人，（子厚作《阳城遗爱碣》，则云蕃庐江人。）父母具全。（具，或作俱。）初入太学，岁率一归，父母止之，其后间一二岁乃一归，又止之，不归者五岁矣。蕃，纯孝人也，闵亲之老不自克。一日，揖诸生归养于和州。诸生不能止，乃闭蕃空舍中。于是太学六馆之士百余人，（国子、太学、四门、律、书、算为六馆。）又以蕃之义行，言于司业阳先生城，（贞元十一年七月，城自谏议大夫罢为国子祭酒。）请谕留蕃。（或无谕字，谕或作论。）于是太学阙祭酒，会阳先生出道州，（贞元十五年九月，以城为道州刺史。）不果留。
  </div>
  <div class="pagination">
   <a href="韩愈集_page12.html">
    上一页
   </a>
   <span>
    ...
   </span>
   <a href="韩愈集_page8.html">
    8
   </a>
   <a href="韩愈集_page9.html">
    9
   </a>
   <a href="韩愈集_page10.html">
    10
   </a>
   <a href="韩愈集_page11.html">
    11
   </a>
   <a href="韩愈集_page12.html">
    12
   </a>
   <span class="current-page">
    13
   </span>
   <a href="韩愈集_page14.html">
    14
   </a>
   <a href="韩愈集_page15.html">
    15
   </a>
   <a href="韩愈集_page16.html">
    16
   </a>
   <a href="韩愈集_page17.html">
    17
   </a>
   <a href="韩愈集_page18.html">
    18
   </a>
   <span>
    ...
   </span>
   <a href="韩愈集_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
