<!DOCTYPE html>
<html>
<head>
    <meta charset="UTF-8">
    <title>王文成全书 - 第 29 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>王文成全书 - 第 29 页/共 46 页</h1>
    <div class="content">　　钦定四库全书
　　王文成全书巻二十二　　明　王守仁　撰外集四【序】
　　罗履素诗集序【壬戌】
　　履素先生诗一帙为篇二百有竒浙大叅罗公某以授阳明子某而告之曰是吾祖之作也今诗文之传皆其崇髙显赫者也吾祖隠于草野其所存要无愧于古人然世未有知之者而所为诗文又皆沦落止是某将梓而传焉惧人之以我为僣也吾子以为奚若某曰无伤也孝子仁孙之于其父祖虽其服玩嗜好之微犹将谨守而弗忍废况乎诗文其精神心术之所寓有足以发闻于后者哉夫先祖有美而弗传是弗仁也夫孰得而议之盖昔者夫子之取于诗也非必其皆有闻于天下彰彰然明著者而后取之沧浪之歌采之孺子萍实之謡得诸儿童夫固若是其寛博也然至于今其传者不过数语而止则亦岂必其多之贵哉今诗文之传则诚富矣使有删述者而去取之其合于道也能几履素之作吾诚不足以知之顾亦岂无一言之合于道乎夫有一言之合于道是其于世也亦有一言之训矣又况其不止于是也而又奚为其不可以传哉吾观大叅公之治吾浙寛而不縦仁而有勇温文蕴借居然稠众之中固疑其先必有以开之者乃今观履素之作而后知其所从来者之逺也世之君子茍未知大叅公之所自吾请观于履素之作茍未知履素之贤吾请观于大叅公之贤无疑矣然则是集也固罗氏之文献系焉其又可以无传乎哉大叅公起拜曰某固将以为罗氏之书也请遂以吾子之言序之大叅公名鉴字某由进士累今官有厚徳长才向用未艾大叅之父某亦起家进士而以文学政事显罗氏之文献于此益为有证云
　　两浙观风诗序【壬戌】
　　两浙观风诗者浙之士夫为佥宪陈公而作也古者天子巡狩而至诸侯之国则命太师陈诗以观民风其后巡狩废而陈诗亡春秋之时列国之君大夫相与盟会问遣犹各赋诗以言已志而相祝颂今观风之作盖亦祝颂意也王者之巡狩不独陈诗观风而已其始至方岳之下则望秩于山川朝见兹土之诸侯同律厯礼乐制度衣服纳价以观民之好恶就见百年者而问得失赏有功罚有罪盖所以布王政而兴治功其事亦大矣哉汉之直指循行唐宋之观察防访采访之属及今之按察虽皆谓之观风而其实代天子以行巡狩之事故观风王者事也陈公起家名进士自秋官郎擢佥浙臬执操縦予夺生死荣辱之柄而代天子观风于一方其亦荣且重哉吁亦难矣公之始至吾浙适嵗之旱民不聊生饥者仰而待哺悬者呼而望解病者呻郁者怨不得其平者鸣弱者强者蹶者囓者梗而孽者狡而窃者乘间投隙沓至而环起当是之时而公无以处之吾见其危且殆也赖公之才明知神武不震不激抚柔摩剔以克有济期月之间而饥者饱悬者解呻者歌怨者乐不平者申蹶者起囓者驯孽者顺窃者靖涤荡剖刷而率以无事于是乎修废举坠问民之疾苦而休息之劳农劝学以兴教化然后上会稽登天姥入雁荡陟金娥览观江山之形胜嘅然太息吊子胥之忠谊礼严光之髙节希遐躅于隆厐挹流风于彷佛固亦大丈夫得志行道之一乐哉然公之始其忧民之忧也亦既无所不至矣公惟忧民之忧是以民亦乐公之乐而相与懽欣鼔舞以颂公徳然则今日观风之作岂独见吾人之厚公抑以见公之厚于吾人也虽然公之忧民之忧其恵泽则既无日而可忘矣民之乐公之乐其爱慕亦既与日而俱深矣以公之才器天子其能久容于外乎则公固有时而去也然则其可乐者能几而可忧者终谁任之则夫今日观风之作又不徒以颂公之厚于吾人将遂因公而致望于继公者亦如公焉则公虽去而所以忧其民者尚亦永有所托而因以不坠也
　　山东乡试録序【甲子】
　　山东古齐鲁宋卫之地而吾夫子之乡也尝读夫子家语其门人髙弟大扺皆出于齐鲁宋卫之国固愿一至其地以观其山川之灵秀竒特将必有如古人者生其间而吾无従得之也今年为治甲子天下当复大比山东巡按监察御史陆偁辈以礼与币来请守仁为考试官故事司考校者惟务得人初不限以职任其后三四十年来始皆一用学职遂致应名取具事归外帘而糊名易书之意防自顷言者颇以为不便大臣上其议天子曰然其如故事于是聘礼考校尽如国初之旧而守仁得以部属来典试事于兹土虽非其人寜不自庆其遭际又况夫子之乡固其平日所愿一至焉者而乃得以尽观其所谓贤士者之文而考校之岂非平生之大幸欤虽然亦窃有大惧焉夫委重于考校将以求才也求才而心有不尽是不忠也心之尽矣而真才之弗得是弗明也不忠之责吾知尽吾心尔矣不明之罪吾终且奈何哉盖昔者夫子之时及门之士尝三千矣身通六艺者七十余人其尤卓然而显者徳行言语则有顔闵予赐之徒政事文学则有由求防夏之属今所取士其始拔自提学副使陈某者盖三千有竒而得千有四百既而试之得七十有五人焉呜呼是三千有竒者其皆夫子乡人之后进而获防于门墙者乎是七十有五人者其皆身通六艺者乎夫今之山东犹古之山东也虽今之不逮于古顾亦寜无一二人如昔贤者而今之所取茍不与焉岂非司考校者不明之罪欤虽然某于诸士亦愿有言者夫有其人而弗取是诚司考校者不明之罪矣司考校者以是求之以是取之而诸士之中茍无其人焉以应其求以不负其所取是亦诸士者之耻也虽然予岂敢谓果无其人哉夫子尝曰鲁无君子者斯焉取斯顔渊曰舜何人也予何人也有为者亦若是夫为夫子之乡人茍未能如昔人焉而不耻不若又不知所以自勉是自暴自弃也其名曰不肖夫不肖之与不明其相去何逺乎然则司考校者之与诸士亦均有责焉耳矣嗟夫司考校者之责自今不能以无惧而不可以有为矣若夫诸士之责其不能者犹可以自勉而又惧其或以自画也诸士无亦曰吾其朂哉无使司考校者终不免于不明也斯无媿于是举无媿于夫子之乡人也矣是举也某某同事于考校而御史偁实司监临某某司提调某某司监试某某某又相与翊赞防范于外皆与有劳焉不可以不书自余百执事则已具列于録矣
　　气图序【戊辰】
　　天地一元之运为十二万九千六百年分而为十二防会分而为三十运运分而为十二世世分而为三十年年分而为十二月月分而为二气气分而为三分为五日日分为十二时积四千三百二十时三百六十日而为七十二会者元之也世者运之也月者嵗之也气者月之也天地之运日月之明寒暑之代谢气化人物之生息终始尽于此矣月证于月者也气证于气者也证于者也若孟春之月其气为立春为雨水其为东风解冻为蛰虫始振为鱼负氷獭祭鱼之类月令诸书可考也气之运行虽出于天时而实有闗于人事是以古之君臣必谨修其政令以奉若夫天道致察乎气运以警惕夫人为故至治之世天无疾风盲雨之愆而地无昆虫草木之孽孔子之作春秋也大雨震电大雨雪则书大水则书无氷则书无麦苖则书多麋则书蜚雨螽蝝生则书六鹢退飞则书陨霜不杀草李梅实则书春无氷则书鸜鹆来巢则书凡以见气之愆变失常而世道之兴衰治乱人事之污隆得失皆于是乎有证焉所以示世之君臣者恐惧修省之道也大总兵懐柔伯施公命绘工为七十二图遣使以币走龙场属守仁叙一言于其间守仁谓使者曰此公临政之本也善端之发也戒心之萌也使者曰何以知之守仁曰人之情必有所不敢忽也而后着于其念必有所不敢忘也而后存于其心着于其念存于其心而后见之于顔色言论志之于弓矢几杖盘盂剑席绘之于图画而日省之于其心是故思驰骋者爱观夫射猎逰田之物甘逸乐者喜亲夫博局燕饮之具公之见于图绘者不于彼而于此吾是以知其为善端之发也吾是以知其为戒心之萌也其殆警惕夫人为而谨修其政令也欤其殆致察乎气运而奉若夫天道也欤夫警惕者万善之本而众美之基也公克念于是其可以为贤乎由是因人事以达于天道因一月之以观夫世运会元以探万物之幽赜而穷天地之始终皆于是乎始吾是以喜闻而乐道之为之叙而不辞也
　　送毛宪副致仕归桐江书院序【戊辰】
　　正徳己巳夏四月贵州按察司副使毛公承上之命得致其仕而归先是公尝卜桐江书院于子陵钓台之侧者几年矣至是将归老焉谓其志之始获遂也甚喜而同僚之良惜公之去乃相与咨嗟不忍集而饯之南门之外酒既行有起而言于公者曰君子之道出与处而已其出也有所为其处也有所乐公始以名进士从政南部理繁治剧颀然已有公辅之望及为方面于云贵之间者十余年内厘其军民外抚诸戎蛮夷政务举而徳威着虽或以是召嫉取谤而名称亦用是益显建立暴于天下斯不谓之有所为乎今兹之归脱屣声利垂竿读书乐泉石之清幽就烟霞而屏迹宠辱无所与而世累无所加斯不谓之有所乐乎公于出处之际其亦无憾焉耳已公起拜谢复有言者曰虽然公之出而仕也太夫人老矣先大夫忠襄公又遗未尽之志欲仕则违其母欲养则违其父不得已权二者之轻重出而自奋于功业人徒见公之忧劳为国而忘其家不知凡以成忠襄之志而未尝一日不在于太夫人之养也今而归告成于忠襄之庙拜太夫人于膝下旦夕承懽伸色养之孝公之愿遂矣而其劳国勤民拳拳不舎之念又何能释然而忘之则公虽欲一日遂归休之乐盖亦有所未能也公复起拜谢又有言者曰虽然君子之道用之则行舎之则藏用之而不行者往而不返者也舎之而不蔵者溺而不止者也公之用也既有以行之其舎之也有弗能蔵者乎吾未见夫有其用而无其体者也公又起拜遂行阳明山人闻其言而论之曰始之言道其事也而未及于其心次之言者得公之心矣而未尽于道终之言者尽于道矣不可以有加矣斯公之所允蹈者乎诸大夫皆曰然子盍书之以赠从者
　　恩夀双庆诗后序【戊辰】
　　正徳丙寅丹徒沙隠王公夀七十配孺人严六十有九其年天子以厥子侍御君贵封公监察御史配为孺人在朝之彦咸为歌诗侈上之徳以祝公夀美侍御君之贤又明年侍御君奉命巡按贵阳以王事之靡盬将厥父母之弗遑也载是册以俱每陟屺岵望飞云徘徊瞻恋喟然而兴叹黯然而长思辄取是册而披之而微讽之而长歌咏叹之以舒其懐见其志虽身在万里固若称觞膝下闻诗礼而趋于庭也大夫士之有事于贵阳者自都宪王公而下复相与歌而和之聨为巨帙属守仁叙于其后夫孝子之于亲固有不必捧觞戯彩以为夀不必柔滑防甘以为养不必起居奔走扶携以为劳者非子之心谓不必如是也子之心愿如是而亲以为不必如是必如彼而后吾之心始乐也子必为是不为彼以拂其情而曰吾以为孝其得为养志乎孝莫大乎养志亲之愿于其子者曰乃徳逺乃犹嘻嘻旦夕孰与名垂简册以显我于无尽饮食口体孰与泽被生民以张我之能施服劳奔走孰与比迹夔臯以明我之能教非必亲之愿于其子者咸若是也亲以是愿其子而子弗能焉弗可得而愿也子能之而亲弗以愿其子焉弗可得而能也以是愿其子者贤父母也以是承于其父母者贤子也二者恒百不一遇焉其庸可冀乎侍御君之在朝则忠爱达于上其巡按于兹也则徳威敷于下凡其宣布恩恵摩赤子起其疾而乳哺之者孰非公与孺人之慈凡其慑大奸使不得肆祛大弊使不复作爬梳调服抚诸夷而纳之夏以免天子一方之顾虑者孰非侍御君之孝而凡若此者亦孰非侍御君之所以夀于公与孺人之夀哉公孺人之贤靳太史之序详矣其所以修其身教其家诚可谓有是父有是子是诗之作不为虚与防故为序之云尔
　　重刻文章轨范序【戊辰】
　　宋谢枋得氏取古文之有资于场屋者自汉迄宋凡六十有九篇标掲其篇章句字之法名之曰文章轨范盖古文之奥不止于是是独为举业者设耳世之学者传习已久而贵阳之士独未之多见侍御王君汝楫于按厯之暇手録其所记忆求善本而校是之谋诸方伯郭公辈相与捐俸廪之资锓之梓将以嘉恵贵阳之士曰枋得为宋忠臣固以举业进者是吾微有训焉属守仁叙一言于简首夫自百家之言兴而后有六经自举业之习起而后有所谓古文古文之去六经逺矣由古文而举业又加逺焉士君子有志圣贤之学而专求之于举业何啻千里然中世以是取士士虽有圣贤之学尧舜其君之志不以是进终不大行于天下盖士之始相见也必以贽故举业者士君子求见于君之羔雉耳羔雉之弗饰是谓无礼无礼无所庸于交际矣故夫求工于举业而不事于古作弗可工也弗工于举业而求于幸进是伪饰羔雉以罔其君也虽然羔雉饰矣而无恭敬之实焉其如羔雉何哉是故饰羔雉者非以求媚于主致吾诚焉耳工举业者非以要利于君致吾诚焉耳世徒见夫由科第而进者类多狥私媒利无事君之实而遂归咎于举业不知方其业举之时惟欲钓声利弋身家之腴以茍一旦之得而初未尝有其诚也邹孟氏曰恭敬者币之未将者也伊川曰自洒扫应对可以至圣人夫知恭敬之实在于饰羔雉之前则知尧舜其君之心不在于习举业之后矣知洒扫应对之可以进于圣人则知举业之可以达于伊傅周召矣吾惧贵阳之士谓二公之为是举徒以资其希禄之筌蹄也则二公之志荒矣于是乎言
　　五经臆説序【戊辰】
　　得鱼而忘筌醪尽而糟粕弃之鱼醪之未得而曰是筌与糟粕也鱼与醪终不可得矣五经圣人之学具焉然自其已闻者而言之其于道也亦筌与糟粕耳窃尝怪夫世之儒者求鱼于筌而谓糟粕之为醪也夫谓糟粕之为醪犹近也糟粕之中而醪存求鱼于筌则筌与鱼逺矣龙场居南夷万山中书巻不可携日坐石穴黙记旧所读书而録之意有所得辄为之训释期有七月而五经之防畧遍名之曰臆説盖不必尽合于先贤聊写其胸臆之见而因以娱情养性焉耳则吾之为是固又忘鱼而钓寄兴于麯蘖而非诚防于味者矣呜呼观吾之説而不得其心以为是亦筌与糟粕也从而求鱼与醪焉则失之矣夫説凡四十六巻经各十而礼之説尚多缺仅六巻云
　　潘氏四封録序【辛未】
　　歙潘氏之仕于朝者户部主事君选大理寺副君珎户部员外君旦南大理评事君鉴凡四人正徳五年冬珎旦以上三载最选鉴以两宫徽号旬月之间皆得推恩封其亲如其官焉于是叙八制为録侈上之赐以光其族裔而来谓某曰徳下宠浮若之何其可请一言以永我潘氏某曰一族而四显来者相望也其盛哉夫一月之间而均被荣渥则又何难也盖吾闻之大山之木千仞而四干垂而四峰之巅飞鸟之鸣声不相及也春气至而四榦之杪花叶若一则其所出之根同有不期致焉潘氏之在婺闻望自宋元而来其培本则厚四子者固亦潘氏之四榦矣是惟否塞闭晦茍际明期而谐景会其轩竦条达孰御则夫宠命之沾暨不约而同也其又足异哉虽然木之生风霆之鼔舞炎暑之酷烈隂寒氷雪之严沍剥落俾坚其质而完其气非独雨露之沾濡生成之也夫恩宠爵禄雨露也号令宣播风霆也法度政事之苛宻烦困炎暑也时之险阨患难颠沛隂寒氷雪之严沍剥落也何莫而非生成四子盖亦畧尝厯之其材中楹柱而任梁栋矣吾愿潘氏之益培其根也四子拜而起曰吾其益培之以忠孝乎溉之以诚敬乎植之以义而防之以礼乎某曰然则潘氏之轩竦条达其益无穷尔已矣某不为应酬诗文余四年矣寺副君之为暨阳也予尝许之文未及为而有南北之别今兹复见于京师而以是责偿焉故不得而辞也
　　送章达徳归东雁序【辛未】
　　章达徳将归东雁石龙山人为之请于是甘泉子托以考槃阳明子为之赋衡门客有在坐者哑然曰异哉二夫子之言吾不能知之夫閟尔形无揺尔精也其可矣今兹将惟职业之弗遑而顾雁荡之懐乎彼章子者雁荡之产矣则又可以居而弗居依依于京师者数年而未返是二者交相慕乎其外也夫茍防心恬淡而栖神于流俗尘嚣之外环堵之间其无屏霞天柱乎雁荡又奚必造而后至不然托踪泉石而利禄羾其中虽庐常云之顶其得而居诸于是阳明子仰而喟俯而黙卒无以应之也志其言以遗章子曰客见吾机权焉行矣子毋忘客之言亦无以客之言而忘甘泉子之托
　　夀汤云谷序【甲戌】
　　治壬戌春某西寻句曲与丹阳汤云谷偕当是时云谷方为行人留意神仙之学为予谈呼吸屈伸之术凝神化气之道盖无所不至及与之登三茅之巅下探叶阳休玊宸感陶隠君之遗迹慨叹秽浊飘然有脱屣人间之志予时皆未之许也云谷意不然之曰子岂有见于吾乎予曰然子之眉间然犹有怛世之色是道也迟之十年庶几矣云谷曰子见吾之貌而吾信吾之心既别云谷寻入为给事中又迁为右给事殚心职务驱逐瘁劳竟以直道抵权奸斥外而予亦以言事得罪奔走谪乡不相见者十余年至是正徳癸酉某月予自吏部徙官南太仆再过丹阳而云谷已家居三年矣访之迎谓予曰尚忆眉间之説乎吾信吾之心而不若子之见吾貌何也今果十年而始出于泥涂是则信矣然谓吾之庶几也则貌益衰年益逝去道益逺独是若未之尽然耳予曰乃今则几矣今吾又闻子之言见子之貌矣又见子之庐矣又见子之乡人矣云谷曰异哉言貌既逺矣庐与乡人亦可以见我乎曰古之有道之士外槁而中泽处隘而心广累释而无所挠其精机忘而无所忤于俗是故其色愉愉其居于于其所遭若清风之披物而莫知其所从往也今子之步徐发改而貌若益惫然而其精藏矣言下意恳而气若益衰然而其神守矣室庐无所増益于旧而志意扩然其累释矣乡之人相忘于贤愚贵贱且以为慈母且以为婴儿其机忘矣夫精藏则太和流神守则天光发累释则怡愉而静机忘则心纯而一四者道之证也夫道无在而神无方安常处顺其至矣而又何人间之脱屣乎云谷曰有是哉吾信吾之心乃不若子之见吾庐与吾乡人也于是云谷年七十矣是月值其悬弧乡人方谋所以祝夀者闻予至皆来请言予曰嘻子之乡先生既几于道而尚以夀为贺乎夫夀不足以为子之乡先生贺子之乡而有有道之士若子之乡先生者使尔乡人之子弟皆有所矜式视效出而事君则师其道以用世入而家居则师其道以善身若射之有的各中乃所向则是先生之夀乃于尔乡之人复有足贺也已明年二月予再官鸿胪而乡之人复以书来请遂追书之
　　文山别集序【甲戌】
　　文山别集者宋丞相文山先生自述其勤王之所经厯后人因而采集之以成者也其间所值险阻艰难颠沛万状非先生之述固无从而尽知者先生忠节盖宇宙皆于是而有据后之人因词考迹感先生之大义油然兴起其忠君爱国之心固有然泣下裂眦扼腕思丧元首之无地者是集之有益于臣道岂小小哉古之君子之忠于其君求尽吾心焉以自慊而已亦岂屑屑言之以蕲知于世然而仁人之心忠于其君亦欲夫人之忠于其君也忠于其君则尽心焉已欲夫人忠于其君而思以吾之忠于其君者启其良心固有人弗及知之者非自言之何由以及人乎斯先生之所为自述将以教世之忠也当其时仗节死义之士无不备载亦因是以有传是又与人为善者也是集也在先生之自尽若嫌于蕲世之知以先生之教人则吾惟恐其知之不尽也在先生之自尽若可以无传以先生之与人为善则吾惟恐其传之不逺也先生之裔孙今太仆少卿公宗岩复刻是集而属某为之序某之为庐陵也公之族弟某尝以序请兹故不可得而辞呜呼当颠沛之心而不忘乎与人为善者节之裕也致自尽之心而欲人同归于善者忠之推也不以蕲知为嫌而行其教人之诚者仁之笃也象贤崇徳以章其先世之美之谓孝明训述事以广其及人之教之谓义吾于是集之序无愧辞耳矣
　　金坛县志序【乙亥】
　　麻城刘君天和之尹金坛也三月而政成考邑之故而创志焉曰于乎艰哉吾欲观风气之所宜民俗之所向而无所证也以诹于乡老有遗听焉吾欲观往昔之得失民俗之急缓弛张先后之无所稽也以询于闾野有遁情焉吾欲观山川之条理疆域之所际道路井邑之往来聚散制其经适其变而无所裁也则以之辟荒秽入林麓有遗厯焉亦惟文献之未足也而尔已矣呜呼古君子之忠也旧政以告于新尹吾何以尽吾心哉夫政有时而或息焉告有时而或穷焉书之册而世守之斯其为告也不亦逺乎志成使来请序吾观之秩然其有伦也错然其有章也天也物之祖也地也物之妣也故先之以天文而次之以地理地必有所产故次之以食货物产而事兴故次之以官政政行而齐之以礼则教立故次之以学校学以兴贤故次之以选举贤兴而后才可论也故次之以人物人物必有所居故次之以宫室居必有所事事穷则变变则通故次之以杂志终焉呜呼此岂独以志其邑之故君子可以观政矣夫经之天文所以立其本也纪之地理所以顺其利也防之食货所以遂其养也综之官政所以均其施也节之典礼所以成其俗也达之学校所以新其徳也作之选举所以用其才也考之人物所以辨其等也修之宫室所以安其居也通之杂志所以尽其变也故本立而天道可睹矣利顺而地道可因矣养遂而民生可厚矣施均而民政可平矣俗成而民志可立矣徳新而民性可复矣才用等辨而民治可久矣居安尽变而民义不匮矣修此十者以治达之邦国天下可也而况于邑乎故曰君子可以观政矣
　　送南元善入觐序【乙酉】
　　渭南南侯之守越也越之敝数十年矣巨奸元憝窟据根盘良牧相寻未之能去政积事隳俗因隳靡至是乃斩然翦剔而一新之恶贪残禁不得行而狡伪淫侈防惰茍安之徒亦皆拂戾失常有所不便相与斐斐缉缉搆谗腾诽城狐社鼠之奸又从而党比翕张之谤遂大行士夫之为元善危者沮之曰谤甚矣盍已诸元善如不闻也而持之弥坚行之弥决且曰民亦非无是非之心而蔽昧若是固学之不讲而教之不明也吾宁无责而独以咎归于民则日至学宫进诸生而作之以圣贤之志启之以身心之学士亦蔽于习染閧然疑恠以骇曰是迂阔之谈将废吾事则又相与斐斐缉缉訾毁而诋议之士夫之为元善危者沮之曰民之谤若火之始炎士又从而膏之孰能以无烬乎盍遂已诸元善如不闻也而持之弥坚行之弥决则又缉稽山书院萃其秀颖而日与之谆谆焉亹亹焉越月逾时诚感而意孚三学洎各邑之士亦渐以动日有所觉而月有所悟矣于是争相奋曰吾乃今知圣贤之必可为矣非侯之至吾其已夫侯真吾师也于是民之谤者亦渐消沮其始犹曰侯之于我利害半我之于侯恩爱半至是恵洽泽流而政益便相与悔曰吾始不知侯之爱我也而反以为殃我也吾始不知侯之拯我也而反以为劳我也我其无人之心乎侯真吾之严父也慈母也于是侯且入觐百姓皇皇请留不得相与谋之多士曰吾去慈母吾将安哺乎严父吾去吾将安恃乎士曰吁嗟维父与母则生尔身维侯我师实生我心吾寜可以一日而无吾师之临乎则相与假重于阳明子而乞留焉阳明子曰三年之觐大典也侯焉可留乎虽然此在尔士尔民之心夫承志而无违子之善养也离师友而不背弟子之善学也不然虽居膝下而侍几杖犹为不善养而操戈入室者也奚必以留侯为哉众皆黙然良久曰公之言是也相顾逡巡而退明日复师生相率而来请曰无以输吾之情愿以公言致之于侯庶侯之遄其来旋而有以速诸生之化慰吾民之延颈也
　　送闻人邦允序
　　闻人言邦允者阳明子之表弟也将之官闽之嵢峡而请言阳明子谓之曰重矣勿以进非科第而自轻荣矣勿以官卑而自慢夫进非科第则人之待之也易以轻从而自轻者有矣官卑则人之待之也易以慢从而自慢者有矣夫科第以致身而恃以为暴是厉阶也髙位以行道而遽以媒利是盗资也于吾何有哉吾所谓重吾有良贵焉耳非矜与敖之谓也吾所谓荣吾职易举焉耳非显与耀之谓也夫以良贵为重举职为荣则夫人之轻与慢之也亦于吾何有哉行矣吾何言
　　送别省吾林都宪序【戊子】
　　嘉靖丁亥冬守仁奉命视师思田省吾林君以广西右辖实与有司既思田来格谋所以缉绥之道咸以为非得寛厚仁恕徳威素为诸夷所信服者父临而母鞠之殆未可以强力诡计劫制于一时而能久于无变者也则莫有逾于省吾者遂以省吾之名上请乞加宪职委之重权以留抚于兹土盖一年二年而化洽心革朝廷永可以无一方顾也乎则又以为圣天子方侧席励精求卓越之才须更化善治则如省吾之成徳夙望大臣且交章论荐或者请未及上而先已有隆委峻擢恐未肯为区区两府之遗黎淹嵗月而借之以重也疏去未逾月而巡抚郧阳之命果下矣当是时八寨之猺积祸千里且数十年方议进兵讨罪省吾将率思田报效之民以先之报闻众咸为省吾贺且谓得免兵革驱驰之劳也省吾曰不然当事而中辍之仁者忍之乎遇难而茍避之义者为之乎吾既身任其责幸有改命而亟去之以违吾心吾能如是哉遂弗停驱而往冒暑雨犯瘴毒乘危破险竟成八寨之伐而出嗟乎今世士夫计逐功名甚于市井刀锥之较稍有患害可相连及辄设机阱立党援以巧脱幸免一不遂其私瞠目攘臂以相抵捍钩摘公然为之曾不以为耻而人亦莫有非之者盖士风之衰薄至于此而亦极矣而省吾所存独与时俗相反若是古所谓托孤寄命临大节而不可夺者省吾有焉正徳初某以武选郎诋逆瑾逮锦衣狱而省吾亦以大理评触时讳在系相与讲易于桎梏之间者弥月盖昼夜不怠忘其身之为拘囚也至是别已余二十年而始复会于此省吾貌益充气益粹议论益平实而其孜孜讲学之心则固如昔加恳切焉公事之余相与订旧闻而考新得予自近年偶有见于良知之学遂具以告于省吾而省吾闻之沛然若决江河可谓平生之一快无负于二十年之别也矣今夫天下之不治由于士风之衰薄而士风之衰薄由于学术之不明学术之不明由于无豪杰之士者为之倡焉耳省吾忠信仁厚之质得之于天者既与人殊而其好学之心又能老而不倦若此其徳之日以新而业之日以广也何疑乎自此而明学术变士风以成天下治将不自省吾为之倡也乎于省吾之别庸书此以致切劘之意若夫期望于声位之间而系情于去留之际是奚足为省吾道之哉


　　王文成全书巻二十二
　　钦定四库全书
　　王文成全书巻二十三　　明　王守仁　撰外集五【记】
　　兴国守胡孟登生像记【壬戌】
　　治十年胡公孟登以地官副郎谪贰兴国越三年擢知州事公既久于其治乃奸锄利植而民以大和又明年壬戌擢浙江按察司佥事以去民既留公不可则相率祀公之像以报公徳而学宫之左有叠山祠以祀宋臣谢枋得者旧矣其士曰合祀公像于是呜呼吾州违前元之乱以入于皇朝虽文风稍振而陋习未除士之登名科甲以显于四方者相望如晨天之星数不能以一二盖至于今遂茫然絶响者凡几科矣自公之来斩山斥地以恢学宫洗垢磨钝以新士习然后人知敦礼兴乐而文采蔚然于湖湘之间荐于乡者一嵗而三人盖夫子之道大明于兴国实自公始公之徳恵固无庸言而化民成俗于是为大祀公于此其宜哉民曰不可其为公别立一庙公之未来也吾民外苦于盗贼内残于苛政滨湖之民死于鱼课者数千余家自公之至而盗不敢履兴国之界民违猛虎鱼鼈之患而始释戈而安寝歌呼相慰以嬉于里巷公之恵泽吾独不能出诸口耳呜呼公有大造于吾民乃不能别立一庙而使并食于谢公于吾心有未足也士曰不然公与谢公皆以迁谪而至吾州谢公以文章节义为宋忠臣而公之气槩风声寔相辉映祀公于此所以见公之庇吾民者不独以其政事而吾民之所以怀公于不忘者又有在于长养恩恤之外也其于尊严崇重不滋为大乎于是其民相顾喜曰果如是我亦无所憾矣然其谁纪诸石以传之士曰公之经厯四方也久矣四方之人其闻公之贤亦既有年矣然而屡谗嫉而未畅厥猷意亦知公之深者难也公尝令于余姚以吾人之知公则其人宜于公为悉乃走币数千里而来请于某且告之故某曰是姚人之愿不独兴国也公之去吾姚已二十余年民之思公如其始去每有自公而来者必相与环聚问公之起居饮食及其履厯之险夷丰采壮观貎须髪之苍白否退则相传告以为欣戚以吾姚之思公知兴国之为是举亦其情之有不得已也然公之始去吾姚既尝有去思之碑以纪公徳今不可以重复其説而兴国之绩吾虽闻之甚详然于其民为逺虽极意揄扬之恐亦未足以当其心也姑述其请记之辞而诗以系之公讳瀛河南之罗山人有文武长才而方向于用诗曰于维胡公允毅孔直维直不挠以来兴国惟此兴国实荒有年自公之来辟为良田防乗于垣死课于泽公曰吁嗟兹惟予讁勤尔桑禾谨尔室家嵗丰时和民謡以歌乃筑泮宫教以礼让诵诗书溢于里巷庶民谆谆庶士彬彬公亦欣欣曰惟家人惟公我父惟公我母自公之去夺我恃怙维公之政不専于寛雨旸维若时其燠寒维公文武亦周于艺射御工力展也不器我拜公像从我父兄率我子弟集于泮宫父兄相谓毋尔敢望天子用公训于四方
　　新建预备仓记【癸亥】
　　仓廪以储国用而民之不给亦于是乎取故三代之时上之人不必其尽输之官府下之人不必其尽藏于私室后世若常平义仓盖犹有所以为民者而先王之意亦既衰矣及其大弊而仓廪之蓄遂邈然与民无复相关其遇防荒水旱民饿莩相枕藉茍上无赈贷之令虽良有司亦坐守键闭不敢发升合以拯其下民之视其官廪如仇人之垒无以事其刃为也呜呼仓廪之设岂固如是也哉绍兴之仓目如坻大有之属凡三四区中所积亦不下数十万然而民之饥馁稍不稔即无免焉嵗癸亥春融风日作星火宵陨太守佟公曰是旱徴也不可以无备既命民间积谷谨藏则复鸠工度地得旧太积库地于郡治之东而建以为预备仓于是四月不雨至于八月农工大坏比室磬悬民陆走数百里转嘉湖之粟以自疗市火间作贸迁无所居公帅僚吏遍祷于山川社稷乃八月已酉大雨洽旬禾槁复颖民始有十一之望渐用蘓息公曰呜呼予所建今兹之旱虽诚无补于后患其将有裨乃益遂厥营九月丁夘工毕凡为廪三面廿有六楹约受谷十万几千斛前为防事以司出纳而以其无事时则凡賔客部使之往来而无所寓者又皆可以馆之于是极南阻民居限以髙垣东折为门出之大衢并门为屋廿有八楹自南亘北以居商旅之贸迁者而月取其值以实廪粟又于其间区画而综理之盖积三嵗而可以有一年之备矣二守钱君谓其僚曰公之是举其恵于民岂有穷乎夫后之民食公之徳而弗知其所自是吾侪无以赞公于今日而又以泯其绩于后也于是相率来属某以记某曰唯唯夫闵灾而恤患庇民之仁也未患而预防先事之知也已患而不怠临事之勇也创今以图后敷徳之诚也行一事而四善备焉是而可以无纪也乎某虽不文也愿与执笔而从事
　　平山书院记【癸亥】
　　平山在酆陵之北三里今杭郡守杨君温甫蚤嵗尝读书其下酆人之举进士者自温甫之父佥宪公始而温甫承之温甫既贵建以为书院曰使吾乡之秀与吾杨氏之子弟诵读其间翘翘焉相继而兴以无亡吾先君之泽于是其乡多文士而温甫之子晋复学成有器识将绍温甫而起盖书院为有力焉温甫始为秋官郎予时实为僚佐相懐甚得也温甫时时为予言平山之胜耸秀竒特比于峩嵋望之岩厉壁削若无所容而其上乃寛衍平博有老氏宫焉殿阁魁杰伟丽闻于天下俯览大江烟云杳霭暇辄从朋侪往逰其间鸣湍絶壑拂云千仞之木隂翳亏蔽书院当其麓其髙可以眺其邃可以隠其芳可以采其清可以濯其幽可以栖吾因而望之以含逺之楼蛰之以寒香之坞掲之以秋芳之亭澄之以洗月之池息之以栖云之窝四时交变风雪晦暝之朝花月澄芬之夕光景超忽千态万状而吾诵读于其间盖防然与世相忘若将终身焉而不知其他也今吾汩没于簿书案牍思平山之胜而庶几梦寐焉何可得耶既而某以病告归阳明温甫寻亦出守杭郡钱塘波涛之汹怪西湖山水之秀丽天下之言名胜者无过焉噫温甫之居是地当无憾于平山耳矣今年与温甫相见于杭而亹亹于平山者犹昔也吁亦异矣岂其沈溺于兹山果有不能忘情也哉温甫好学不倦其为文章追古人而并之方其读书于平山也优防自得固将发为事业以显于世及其施诸政事沛然有余矣则又益思致力于问学而其间又自有不暇者则其眷恋于兹山也有以哉温甫既已成已则不能忘于成物而建为书院以倡其乡人处行义之时则不能忘其隠居之地而拳拳于求其志者无穷已也古人有言成已仁也成物知也温甫其仁且知者欤又曰隠居以求其志行义以达其道吾闻其语矣未见其人也温甫殆其人也非欤温甫属予记予未尝一至平山而平山岩岩之气象斩然壁立而不可犯者固可想而知其不异于温甫之为人也以温甫之语予者记之
　　何陋轩记【戊辰】
　　昔孔子欲居九夷人以为陋孔子曰君子居之何陋之有守仁以罪谪龙塲龙塲古夷蔡之外于今为要绥而习类尚因其故人皆以予自上国往将陋其地弗能居也而予处之旬月安而乐之求其所谓甚陋者而莫得独其结题鸟言山栖羝服无轩裳宫室之观文仪揖让之缛然此犹淳厐质素之遗焉盖古之时法制未备则有然矣不得以为陋也夫爱憎面背乱白黝丹浚奸穷黠外良而中螫诸夏盖不免焉若是而彬郁其容宋甫鲁掖折旋矩矱将无为陋乎夷之人乃不能此其好言恶詈直情率遂则有矣世徒以其言辞物采之眇而陋之吾不谓然也始予至无室以止居于丛棘之间则郁也迁于东峯就石穴而居之又隂以湿龙塲之民老稚日来视予喜不予陋益予比予尝圃于丛棘之右民谓予之乐之也相与伐木阁之材就其地为轩以居予予因而翳之以桧竹莳之以卉药列堂阶辩室奥琴编图史讲诵逰适之道畧具学士之来逰者亦稍稍而集于是人之及吾轩者若观于通都焉而予亦忘予之居夷也因名之曰何陋以信孔子之言嗟夫诸夏之盛其典章礼乐厯圣修而传之夷不能有也则谓之陋固宜于后蔑道徳而専法令搜抉钩絷之术穷而狡匿谲诈无所不至浑朴尽矣夷之民方若未琢之璞未绳之木虽粗砺顽梗而椎斧尚有施也安可以陋之斯孔子所为欲居也欤虽然典章文物则亦胡可以无讲今夷之俗崇巫而事鬼凟礼而任情不中不节卒未免于陋之名则亦不讲于是耳然此无损于其质也诚有君子而居焉其化之也盖易而予非其人也记之以俟来者
　　君子亭记【戊辰】
　　阳明子既为何陋轩复因轩之前荣驾楹为亭环植以竹而名之曰君子曰竹有君子之道四焉中虚而静通而有间有君子之徳外节而直贯四时而柯叶无所改有君子之操应蛰而出遇伏而隠雨雪晦明无所不宜有君子之时清风时至玉声然中采齐而协肆夏揖逊俯仰若洙泗羣贤之交集风止籁静挺然特立不挠不屈若虞廷羣后端冕正笏而列于堂陛之侧有君子之容竹有是四者而以君子名不愧于其名吾亭有竹焉而因以竹名名不愧于吾亭门人曰夫子盖自道也吾见夫子之居是亭也持敬以直内静虚而若愚非君子之徳乎遇屯而不慑处困而能亨非君子之操乎昔也行于朝今也行于夷顺应物而能当虽守方而弗拘非君子之时乎其交翼翼其处雍雍意适而匪懈气和而能恭非君子之容乎夫子盖谦于自名也而假之竹虽然亦有所不容隠也夫子之名其轩曰何陋则固以自居矣阳明子曰嘻小子之言过矣而又弗及夫是四者何有于我哉抑学而未能则可云尔耳昔者夫子不云乎汝为君子儒无为小人儒吾之名亭也则以竹也人而嫌以君子自名也将为小人之归矣而可乎小子识之
　　逺俗亭记【戊辰】
　　宪副毛公应奎名其退食之所曰逺俗阳明子为之记曰俗习与古道为消长尘嚣溷浊之既逺则必髙明清旷之是宅矣此逺俗之所由名也然公以提学为职又兼理夫狱讼军赋则彼举业辞章俗儒之学也簿书期防俗吏之务也二者公皆不免焉舎所事而曰吾以逺俗俗未逺而旷官之责近矣君子之行也不逺于微近纎曲而盛徳存焉广业着焉是故诵其诗读其书求古圣贤之心以蓄其徳而达诸用则不逺于举业辞章而可以得古人之学是逺俗也已公以处之明以决之寛以居之恕以行之则不逺于簿书期防而可以得古人之政是逺俗也已茍其心之凡鄙猥而徒闲散踈放之是托以为逺俗其如逺俗何哉昔人有言事之无害于义者从俗可也君子岂轻于絶俗哉然必曰无害于义则其从之也为不茍矣是故茍同于俗以为通者固非君子之行必逺于俗以求异者尤非君子之心
　　象祠记【戊辰】
　　灵博之山有象祠焉其下诸苗夷之居者咸神而事之宣慰安君因诸苗夷之请新其祠屋而请记于予予曰毁之乎其新之也曰新之新之也何居乎曰斯祠之肇也盖莫知其原然吾诸蛮夷之居是者自吾父吾祖遡曾髙而上皆尊奉而禋祀焉举之而不敢废也予曰胡然乎有庳之祠唐之人盖尝毁之象之道以为子则不孝以为弟则傲斥于唐而犹存于今毁于有而犹盛于兹土也胡然乎我知之矣君子之爱若人也推及于其屋之乌而况于圣人之弟乎哉然则祀者为舜非为象也意象之死其在干羽既格之后乎不然古之骜桀者岂少哉而象之祠独延于世吾于是益有以见舜徳之至入人之深而流泽之逺且久也象之不仁盖其始焉尔又乌知其终之不见化于舜也书不云乎克谐以孝烝烝乂不格奸瞽瞍亦允若则已化而为慈父象犹不弟不可以为谐进治于善则不至于恶不扺于奸则必入于善信乎象盖已化于舜矣孟子曰天子使吏治其国象不得以有为也斯盖舜爱象之深而虑之详所以扶持辅导之者之周也不然周公之圣而管蔡不免焉斯可以见象之既化于舜故能任贤使能而安于其位泽加于其民既死而人怀之也诸侯之卿命于天子盖周官之制其殆仿于舜之封象欤吾于是益有以信人性之善天下无不可化之人也然则唐人之毁之也据象之始也今之诸夷之奉之也承象之终也斯义也吾将以表于世使知人之不善虽若象焉犹可以改而君子之修徳及其至也虽若象之不仁而犹可以化之也
　　卧马冢记【戊辰】
　　卧马冢在宣府城西北十余里有山隆然来自苍茫若涌若滀若奔若伏布为层裀拥为覆釡漫衍陂迤环抱逈中凝外完内缺门若合流洄髙岸屏塞限以重河敷为广野桑干燕尾逺泛近挹今都宪懐来王公实厥考大卿于是方公之卜兆也祷于大卿然后出従事屡如未迪末乃来兹顾瞻徘徊心契神得将归而加诸卜爰视公马眷然跽卧嚔嗅盘旋缱绻嘶秣若故以启公之意者公曰呜呼其弗归卜先公则既命于此矣就其地窆焉厥土五色厥石四周融润喣淑面势环拱既弗震弗崩安靖妥谧植树蓊蔚庶草芬茂禽鸟哺集风气凝毓产祥萃休祉福骈降乡人谓公孝感所致相与名其封曰卧马以志厥祥従而歌之士大夫之闻者又従而和之正徳戊辰守仁谪贵阳见公于巡抚台下出闻是于公之乡人客有在坐者曰公其休服于无疆哉昔在士行牛眠协兆峻陟三公公兹实类于是守仁曰此非公意也公其慎厥终惟安亲是图以庶几无憾焉耳已岂以徼福于躬利其嗣人也哉虽然仁人孝子则天无弗比无弗祐匪自外得也亲安而诚信竭心斯安矣心安则气和和气致祥其多受祉福以流衍于无尽固理也哉他日见于公以乡人之言问焉公曰信以守仁之言正焉公曰呜呼是吾之心也子知之其遂志之以训于我子孙毋替我先公之徳
　　宾阳堂记【戊辰】
　　传之堂东向曰賔阳取尧典寅賔出日之义志向也宾日羲之职而传冒焉传职賔賔羲以賔賔之寅而賔日传以賔日之寅而賔賔也不曰日乃阳之属为日为元为善为吉为亨治其于人也为君子其义广矣备矣内君子而外小人为泰曰賔自外而内之传将以賔君子而内之也传以賔君子而容有小人焉则如之何曰吾知以君子而賔之耳吾以君子而賔之也賔其甘为小人乎哉为賔日之歌日出而歌之賔至而歌之歌曰日出东方再拜稽首人曰予狂匪日之寅吾其怠荒东方日出稽首再拜人曰予惫匪日之爱吾其荒怠其翳其暳其日惟霁其昫其雾其日惟雨勿忭其昫倐焉以雾勿谓终翳或时其暳暳其光矣其光熈熈与尔偕作与尔偕宜倐其雾矣或时以熈或时以熈孰知我悲
　　重修月潭寺建公馆记【戊辰】
　　隆兴之南有岩曰月潭壁立千仞檐垂数百尺其上澒洞玲珑浮者若云霞亘者若虹霓豁若楼殿门阙悬若鼓钟编磬幨幢缨络若抟风之鹏飜隼翔鹄螭虺之纠蟠猱猊之骇攫谲竒变幻不可具状而其下澄潭邃谷不测之洞环秘回伏乔林秀木垂防蔽亏鸣瀑清谿停洄引映天下之山萃于云贵连亘万里际天无极行旅之往来日攀缘下上于穷崖絶壑之间虽雅有泉石之癖者一入云贵之途莫不困踣烦厌非复夙好而惟至于兹岩之下则又皆洒然开豁心洗目醒虽庸俦俗侣素不知有山水之逰者亦皆徘徊顾盼相与延恋而不忍去则兹岩之胜盖不言可知矣岩界兴隆偏桥之间各数十里行者至是皆惫顿饥悴宜有休息之所而岩麓故有寺附岩之戍卒官吏与凡苗夷犵狇之种连属而居者嵗时令节皆于是焉厘祝寺渐芜废行礼无所宪副滇南朱君文瑞按部至是乐兹岩之胜悯行旅之艰而从士民之请也乃捐资庀材新其寺于岩之右以为厘祝之所曰吾闻为民者顺其心而趋之善今苗夷之人知有尊君亲上之礼而憾于弗伸也吾従而利道之不亦可乎则又因寺之故材与址架楼三楹以为部使者休食之馆曰吾闻为政者因势之所便而成之故事适而民逸今旅无所舍而使者之出师行百里饥不得食劳不得息吾图其可久而两利之不亦可乎使逰僧正观任其劳指挥狄逺度其工千户某某相其役逺近之施舍勤助者欣然而集不两月而工告毕自是饥者有所炊劳者有所休逰观者有所舎厘祝者有所瞻依以为竭防效诚之地而兹岩之竒若增而益胜也正观将记其事于石适予过而请焉予惟君子之政不必専于法要在宜于人君子之教不必泥于古要在入于善是举也盖得之矣况当法网严宻之时众方喘息忧危动虞牵触而乃能从容于山水泉石之好行其心之所不愧者而无求免于俗焉斯其非见外之轻而中有定者能若是乎是诚不可以不志也矣寺始于戍卒周斋公成于逰僧徳彬增治于指挥刘瑄常智李胜及其属王威韩俭之徒至是凡三缉而公馆之建则自今日始
　　玩易窝记【戊辰】
　　阳明子之居夷也穴山麓之窝而读易其间始其未得也仰而思焉俯而疑焉函六合入无防茫乎其无所指孑乎其若株其或得之也沛兮其若决了兮其若彻菹淤出焉精华入焉若有相者而莫知其所以然其得而玩之也优然其休焉充然其喜焉油然其春生焉精粗一外内翕视险若夷而不知其夷之为阨也于是阳明子抚几而叹曰嗟乎此古之君子所以甘囚奴忘拘幽而不知其老之将至也夫吾知所以终吾身矣名其窝曰玩易而为之説曰夫易三才之道备焉古之君子居则观其象而玩其辞动则观其变而玩其占观象玩辞三才之体立矣观变玩占三才之用行矣体立故存而神用行故动而化神故知周万物而无方化故范围天地而无迹无方则象辞基焉无迹则变占生焉是故君子洗心而退藏于宻斋戒以神明其徳也盖昔者夫子尝韦编三絶焉呜呼假我数十年以学易其亦可以无大过已夫
　　东林书院记【癸酉】
　　东林书院者宋山杨先生讲学之所也龟山没其地化为僧区而其学亦遂沦入于佛老训诂词章者且四百年成化间今少司徒泉斋邵先生始以举子复聚徒讲诵于其间先生既仕而址复荒属于邑之华氏华氏先生之门人也以先生之故仍让其地为书院以昭先生之迹而复山之旧先生既已纪其废兴则以记属之某当是时辽阳髙君文豸方来令兹邑闻其事谓表明贤人君子之迹以风励士习此吾有司之责而顾以勤诸生则何事爰毕其所未备而亦遣人来请呜呼物之废兴亦决有成数矣而亦存乎其人夫山没使有若先生者相继讲明其间山之学邑之人将必有传岂遂沦入于老佛词章而莫之知求当时从山逰不无人矣使有如华氏者相继修葺之縦其学未即明其间必有因迹以求道者则亦何至沦没于四百年之久又使其时有司有若髙君者以风励士习为己任书院将无因而圯又何至化为浮屠之居而荡为草莽之野是三者皆宜书之以训后若夫山之学得之程氏以上接孔孟下启罗李晦庵其统绪相承防无可疑而世犹议其晩流于佛此其趋向毫厘之不容于无辨先生必尝讲之精矣先生乐易谦虚徳器溶然不见其喜怒人之悦而从之若百川之趋海论者以为有山之风非有得于其学宜弗能之然而世之宗先生者或以其文翰之工或以其学术之邃或以其政事之良先生之心其殆未以是足也从先生防者其以予言而深求先生之心以先生之心而上求山之学庶乎书院之复不为虚矣书院在锡百渎之上东望梅村二十里而遥周泰伯之所従逃也方华氏之让地为院乡之人与其同门之士争相趋事若耻于后泰伯之遗风尚有存焉特世无若先生者以倡之耳是亦不可以无书
　　应天府重修儒学记【甲戌】
　　应天京兆也其学为东南教本国初以为太学洪武辛酉始改创焉再修于正徳之已酉自是而后浸以敝圮正徳壬申府尹张公宗厚始议新之未成而迁中丞以去白公辅之相继为尹乃克易朽兴頽大完其所未备而又自以俸余增置石栏若干楹于櫺星门之外于是府丞赵公时宪亦协心赞画故数十年之废一旦修举焕然改观师模士气亦皆鼔动兴起庙学一新教授张云龙等与合学之士二百有若干人撰序二公之绩征予文为记予既不获辞则谓之曰多师多士若知二公修学之为功矣亦知自修其学以成二公之功者乎夫立之师儒区其斋庙昭其仪物具其廪庖是有国者之立学也而非士之立学也缉其弊坏新其圬墁给其匮乏警其怠弛是有司者之修学也而非士之修学也士之学也以学为圣贤圣贤之学心学也道徳以为之地忠信以为之基仁以为宅义以为路礼以为门防耻以为垣墙六经以为户牖四子以为阶梯求之于心而无假于雕饰也其功不亦简乎措之于行而无所不该也其用不亦大乎三代之学皆此矣我国家虽以科目取士而立学之意亦岂能与三代异学之弗立有国者之缺也弗修焉有司者之责也立矣修矣而居其地者弗立弗修是师之咎士之耻也二公之修学既尽有司之责矣多师多士无亦相与自修其学以逺于咎耻者乎无亦扩乃地厚乃基安乃宅辟乃门户固乃垣墙学成而用大之则以庇天下次之则以庇一省一郡小之则以庇其乡闾家族庶亦无负于国家立学之意有司修学之心哉若乃旷安宅舍正路圮基壊垣倚圣贤之门户以为奸是学校之为萃渊薮也则是朝廷立之而为士者倾之有司修之而为士者毁之亦独何心哉应天为首善之地豪杰俊伟先后相望其文采之炳蔚科甲之盛多乃其所素余有不屑于言者故吾因新学之举嘉多师多士忻然有维新之志而将进之以圣贤之学也于是乎言
　　重修六合县儒学记【乙亥】
　　六合之学敝久矣师生因仍以茍嵗月有司者若无覩也故废日甚正徳甲戌县尹安福万廷珵氏既和辑其民始议拓而新之维时教谕长兴徐丙氏来就圮舎日夜砥新厥士尹因谓曰子为我造士而讲肄无所斯吾责何敢不力顾兵荒之余民不可重困吾姑日积月累而徐图焉其可乎民闻相谓曰学谕方急训吾子弟无宁居尹不忍困吾民而躬苦节省吾侪独坐视非人也于是耆民李景荣首出百金以倡从而应者相继不终日聚金五百以告尹尹喜曰吾民尚义若此吾事不难办矣然吾职务繁剧孰可使以鸠吾事者乎学谕曰尹为吾师生甚劳苦父老奋义捐金既费其财又尽其力而与一二僚请无妨教事以敦民闻相谓曰尹不忍困吾民学谕方急训吾子弟又不忍吾劳而身董之吾侪独坐视非人也于是耆民王彰陈模首请任其役从而应者十夫以告尹尹喜曰吾民尚义若此吾事不难办矣提学御史张君适至闻其事而嘉之众益趋以劝十月辛夘尹乃兴事学谕经度规制以襄训导某典史某察其勤惰稽其出纳修大成殿修两庑神厨库前为防门又前为櫺星门又前为泮宫坊皆以石殿后为明伦堂为东西斋又后为尊经阁明伦堂之左为三以宅三师前区三圃圃前为名宦祠又前为乡贤祠又前为崇文仓明伦堂之右为致斋所又右为馔房又右为射圃而亭其圃之北曰观徳致斋之外为宰牲所又前为六号凡为屋百九十有七楹十二月丁已工告毕役未逾时也闾闬之民尚或未知其兴作闻而来聚观者相顾唶愕以为是何神速尔是何井井尔焕焕尔庠生某撰考其事来请予记予曰甚哉诚之易以感民也甚哉民之易以诚感也有司者赋民奉国鞭笞累絷不能得则反仇视今县尹学谕一言而民应之若响使天下之为有司学职者咸若是天下其有不治乎此可以为天下之为有司学职者倡矣民之爱其财与力至争刀锥靳举手投足宁殆其身而不悔今六合之民感其上之一言捐数十百金効力争先恐后使天下之为民者咸若是天下其有不治乎此可以为天下之民倡矣民之蔽于欲而厚于利茍有以感之然且不惮费已之财劳已之力以赴上之所欲为士秀于民而志于道修其明徳亲民之学以应邦家之求固不费财劳力而可能也茍有以感之有不翕然而兴者乎吾闻徐谕之教六合不数月而士习已为之一变使由此日迁于髙明广大以洗俗学之陋则夫兴起圣贤之学以为天下士之倡者将又不在于六合之士邪将又不在于六合之士邪
　　时雨堂记【丁丑】
　　正徳丁丑奉命平漳冦驻军上杭旱甚祷于行台雨日夜民以为未足乃四月戊午班师雨明日又雨又明日大雨乃出田登城南之楼以观民大悦有司请名行台之堂为时雨且曰民苦于盗久又重以旱将谓靡遗今始去兵革之役而大雨适降所谓王师若时雨今皆有焉请以志其实呜呼民惟稼穑徳惟雨惟天隂隲惟皇克宪惟将士用命去其螣蜮惟乃有司实耨获之庶克有秋乃予何徳之有而敢叨其功然而乐民之乐亦不容于无纪也巡抚都御史王守仁书是日叅政陈防佥事胡琏至自班师
　　重修浙江贡院记【乙酉】
　　古之选士者其才徳行谊皆论定于平日而以时升之故其时有司之待士一惟忠信礼义而无有乎防嫌逆诈之心也士之应有司一惟防耻退让而无有乎奔竞侥幸之图也迨世下衰科举之法兴而忠信亷耻之风薄上之人不能无疑于其下而防范日宻下之人不能无疑于其上而鄙诈日生于是乎至有搜检巡绰之事而待之不能以礼矣有糊名易书之制而信之不能以诚矣有志之士未尝不叹惜于古道而千数百年卒无以改殆亦风气习染之所成学术教化之所积势有不可得而复焉者也虽然古人之法不可得而复矣所以斟酌古人之意而黙行之者不犹有可尽乎后世之法不可得而改矣所以匡持后世之弊而善用之者不犹有可为乎有司之奉行其识下者昧古之道而益浚之以刻薄猥琐之意其见髙者鄙时之弊而遂行之以忽慢茍且之心是以陋者益陋而疏者愈疏则亦未可専委咎于法也若浙之诸君子之重修贡院斯其有足以起予者矣浙之贡院旧在城西尝以隘迁于藩治之东北而茍简尚仍其旧乃嘉靖乙酉复当大比监察御史潘君仿实来监临乃与诸司之长佐慎虑其事而预图之慨规制之弗备弗饰相顾而言曰凡政之施孰有大于举贤才者而可忽易之若是夫兴居靡所而责以殚心厥事人情有所不能矣无亦休其启处优其饩养使人乐事劝忠以各供其职庶亦尽心求士之诚乎慢令始禁罔使陷于非僻而后摧辱之其为狎侮士类亦甚矣无亦张其纪度明其视听使人不戒而肃以全其防耻庶亦待士以礼之意乎于是新选秀堂而轩于其前为三楹新至公堂而轩于其前为五楹庖湢器用无不备具又拓明逺楼以为三楹而上崇三檐下疏三道创石台于四隅而各亭其上以为眺望之所其诸防闲之道靡不恪修夫然后入而观焉则森严洞达供事者莫敢有轻忽慢易之心而就试者自消其回邪非僻之念盖不费财力而事修于旬月之间不大声色而政令行肃观向一新若诸君者诚可谓能求古人之意而黙行之者矣能匡后世之弊而善用之者矣诸君之尽心其可见者如此至其妙运于心术之防而务竭于得为之地不可以尽见者固将无所不用其极可知也是举也其必有才徳行谊之士如三代之英者出以应诸君之求已乎工讫使来请记辞不克而遂为书之呜呼天下之事所以弊于今而不可复于古者寜独科举为然乎诚使求古人之意而黙行善用之皆如诸君今日之举焉其于成天下之治也何有哉
　　濬河记【乙酉】
　　越人以舟楫为舆马滨河而防者皆巨室也日规月筑水道淤隘畜泄既亡旱潦频仍商旅日争于途至有鬬而死者矣南子乃决沮障复旧防去豪商之壅削势家之侵失利之徒胥怨交谤従而謡之曰南守瞿瞿实破我庐瞿瞿南守使我奔走人曰吾守其厉民欤何其谤者之多也阳明子曰迟之吾未闻以佚道使民而或有怨之者也既而舟楫通利行旅欢呼络绎是秋大旱江河拆越之人收获输载如常明年大水民居免于垫溺逺近称忭又从而歌之曰相彼舟人矣昔掲以曵矣今歌以楫矣旱之熇也防南侯兮吾其燋矣霪其弥月矣防南侯兮吾其鱼鼈矣我输我获矣我逰我息矣长渠之活矣维南侯之流泽矣人曰信哉阳明子之言未闻以佚道使民而或有怨之者也纪其事于石以诏来者










　　王文成全书巻二十三
　　钦定四库全书
　　王文成全书巻二十四　　明　王守仁　撰外集六【説　杂著】
　　説
　　白説字贞夫説【乙亥】
　　白生説常太保康敏公之孙都宪敬斋公之长子也敬斋賔予而冠之阼旣醮而请曰是儿也尝辱子之门又辱临其冠敢请字而教诸曰字而教诸説也吾何以字而教诸吾闻之天下之道説而已天下之説贞而已乾道变化于穆流行无非説也天何心焉坤徳阖辟顺成化生无非説也坤何心焉仁理恻怛感应和平无非説也人亦何心焉故説也者贞也贞也者理也全乎理而无所容其心焉之谓贞本于心而无所拂于理焉之谓説故天得贞而説道以亨地得贞而説道以成人得贞而説道以生贞乎贞乎三极之体是谓无已説乎説乎三极之用是谓无动无动故顺而化无已故诚而神诚神刚之极也顺化柔之则也故曰刚中而柔外説以利贞是以顺乎天而应乎人説之时义大矣哉非天下之至贞其孰能与于斯乎请字説曰贞夫敬斋曰广矣子之言固非吾儿所及也请问其次曰道一而已孰精粗焉而以次为君子之徳不出乎性情而其至塞乎天地故説也者情也贞也者性也説以正情之性也贞以説性之命也性情之谓和性命之谓中致其性情之徳而三极之道备矣而又何二乎吾姑语其畧而详可推也本其事而功可施也目而色也耳而声也口而味也四肢而安逸也説也有贞焉君子不敢以或过也贞而已矣仁而父子也义而君臣也礼而夫妇也信而朋友也説也有贞焉君子不敢以不致也贞而已矣故贞者説之榦也説者贞之枝也故贞以养心则心説贞以齐家则家説贞以治国平天下则国天下説説必贞未有贞而不説者也贞必説未有説而不贞者也説而不贞小人之道君子不谓之説也不伪则欲不佞则邪奚其贞也哉夫夫君子之称也贞君子之道也字説曰贞夫勉以君子而已矣敬斋起拜曰子以君子之道训吾儿敢不拜嘉顾谓説曰再拜稽首书诸绅以蚤夜祗承夫子之命
　　刘氏三子字説【乙亥】
　　刘毅斋之子三人当毅斋之始入学也其孟生名之曰甫学始举于乡也其仲生名之曰甫登始从政也其季生名之曰甫政毅斋将冠其三子而问其字于予予曰君子之学也以成其性学而不至于成性不可以为学字甫学曰子成要其终也学成而登庸登者必以渐故登髙必自卑字甫登曰子渐戒其骤也登庸则渐以从政矣政者正也未有已不正而能正人者字甫政曰子正反其本也毅斋起拜曰干也既承教岂独以训吾子
　　南冈説【丙戌】
　　浙大叅朱君应周居莆之壶公山下应周之名曰鸣阳盖取诗所谓凤皇鸣矣于彼朝阳之义也莆人之言曰应周则诚吾莆之凤矣其居青进谠言而天下仰望其风采则诚若凤之鸣于朝阳者矣夫凤之栖必有髙冈则壶公者固其所从而栖鸣也于是号壶公曰南冈盖亦取诗所谓凤皇鸣矣于彼髙冈之义也应周闻之曰嘻因予名而拟之以凤焉其名也人固非凤也因壶公而号之以南冈焉其实也固亦冈也吾方愧其名之虚而思以求其号之实也因以南冈而自号大夫乡士为之诗歌序记以咏叹揄扬其羙者既已连篇累牍而应周犹若未足勤勤焉以蕲于予必欲更为之一言是其心殆不以赞誉称颂之为喜而以乐闻规切砥砺之为益也吾何以答应周之意乎姑请就南冈而与之论学天天地之道诚焉而已耳圣人之学诚焉而已耳诚故不息故久故徴故悠逺故博厚是故天惟诚也故常清地惟诚也故常寜日月惟诚也故常明今夫南冈亦拳石之积耳而其广大悠乆至与天地而无疆焉非诚而能若是乎故观夫南冈之厓石则诚厓石尔矣观夫南冈之溪谷则诚溪谷尔矣观夫南冈之峰峦岩壑则诚峰峦岩壑尔矣是皆实理之诚然而非有所虚假文饰以伪为于其间是故草木生焉禽兽居焉寳藏兴焉四时之推敓寒暑晦明烟岚霜雪之变态而南冈若无所与焉凤皇鸣矣而南冈不自以为瑞也虎豹藏焉而南冈不自以为威也养生送死者资焉而南冈不自以为徳云雾兴焉而见光怪而南冈不自以为灵是何也诚之无所为也诚之不容已也诚之不可揜也君子之学亦何以异于是是故以事其亲则诚孝尔矣以事其兄则诚弟尔矣以事其君则诚忠尔矣以交其友则诚信尔矣是故蕴之为徳行矣措之为事业矣发之为文章矣是故言而民莫不信矣行而民莫不悦矣动而民莫不化矣是何也一诚之所发而非可以声音笑貌幸而致之也故曰诚者天之道也思诚者人之道也应周之有取于南冈而将以求其实者殆亦无出于斯道也矣果若是则知应周岂非思诚之功欤夫思诚之功精矣微矣应周盖尝从事于斯乎异时来过稽山之麓尚能为我一言其详
　　悔斋説【癸酉】
　　悔者善之端也诚之复也君子悔以迁于善小人悔以不敢肆其恶惟圣人而后能无悔无不善也无不诚也然君子之过悔而弗改焉又从而文焉过将日入于恶小人之恶悔而益深巧焉益愤谲焉则恶极而不可解矣故悔者善恶之分也诚伪之闗也吉凶之机也君子不可以频悔小人则幸其悔而或不甚焉耳吾友崔伯栾氏以悔名其斋非曰吾将悔而已矣将以求无悔者也故吾为之説如是
　　杂著
　　题汤大行殿试防问下【壬戌】
　　士之登名礼部而进于天子之廷者天子临轩而问之则锡之以制皆得受而归藏之于庙以辉荣其遭际之盛盖今世士人皆尔也丹阳汤君某登治进士方为行人以其尝所受之制属某防数语于其下嗟夫明试以言自虞廷而然乃言底可绩则三代之下吾见亦罕矣君之始进也天子之所以咨之者何如耶而君之所以对之者何如耶夫矫言以求进君之所不为也已进而遂忘其言焉又君之所不忍也君于是乎朝夕焉顾諟圣天子之眀命其将曰是天子之所以咨询我者也始吾既如是其对扬之矣而今之所以持其身以事吾君者其亦果如是耶抑其亦未践耶夫伊尹之所以告成汤者数言而终身践之太公之所以告武王者数言而终身践之推其心也君其志于伊吕之事乎夫辉荣其一时之遭际以夸世君所不屑矣不然则是制也者君之所以鉴也昔人有恶形而恶鉴者遇之则揜袂却走君将揜袂却走之不暇而又乌揭之焉日以示人其志于伊吕之事奚疑哉君其勉矣上帝临汝毋贰尔心某亦尝缪承明问虽其所以对扬与其所以为志者不可以望君然亦何敢忘自朂
　　示徐曰仁应试【丁夘】
　　君子穷逹一听于天但既业举子便须入塲亦人事宜尔若期在必得以自窘辱则大惑矣入塲之日切勿以得失横在胷中令人气馁志分非徒无益而又害之塲中作文先须大开心目见得题意大槩了了即放胆下笔纵昧出处词气亦条畅今人入塲有志气局促不舒展者是得失之念为之病也夫心无二用一念在得一念在失一念在文字是三用矣所事寕有成耶只此便是执事不敬便是人事有未尽处虽或幸成君子有所不贵也将进塲十日前便须练习调养盖寻常不曽起早得惯忽然当之其日必精神恍惚作文岂有佳思须每日鸡初鸣即起盥栉整衣端坐抖薮精神勿使昏惰日日习之临期不自觉辛苦矣今之调养者多是厚食浓味剧酣谑浪或竟日偃卧如此是挠气昏神长傲而召疾也岂摄养精神之谓哉务须节饮食薄滋味则气自清寡思虑屏嗜欲则精自眀定心气少眠睡则神自澄君子未有不如此而能致力于学问者兹特以科塲一事而言之耳每日或倦甚思休少偃即起勿使昏睡既晩即睡勿使乆坐进塲前两日即不得翻阅书史杂乱心目每日只可看文字一篇以自娱若心劳气耗莫如勿看务在怡神适趣忽充然滚滚若有所得勿便气轻意满益加含蓄醖酿若江河之浸衍泛滥骤然决之一泻千里矣每日闲坐时众方嚣然我独渊黙中心融融自有真乐盖出乎尘垢之外而与造物者防非吾子槩尝闻之宜未足以与此也
</div>
    <div class="pagination">
<a href="王文成全书_page28.html">上一页</a><span>...</span><a href="王文成全书_page24.html">24</a><a href="王文成全书_page25.html">25</a><a href="王文成全书_page26.html">26</a><a href="王文成全书_page27.html">27</a><a href="王文成全书_page28.html">28</a><span class="current-page">29</span><a href="王文成全书_page30.html">30</a><a href="王文成全书_page31.html">31</a><a href="王文成全书_page32.html">32</a><a href="王文成全书_page33.html">33</a><a href="王文成全书_page34.html">34</a><span>...</span><a href="王文成全书_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
