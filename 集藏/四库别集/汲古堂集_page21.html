<!DOCTYPE html>
<html>
<head>
    <meta charset="UTF-8">
    <title>汲古堂集 - 第 21 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汲古堂集 - 第 21 页/共 64 页</h1>
    <div class="content">　　春日大雪同程仲权过集欧阳惟兄弟云住阁限韵即席作时仲权自塞上还 
　　乙未除夕吴皋倩招集浦子冲刘仲伟程仲权彭子木邵道卿罗伯伦胡仲修夜饮达曙各赋七言古体 
　　郧中晓行马上思家 
　　光化汪明府招同刘芝山将军饮城南公署 
　　龙泉观天津桥桥为武当山最胜处 
　　见道傍醮碑偶作 
　　舍身台台在玉虚岩 
　　冯元成大参分守瓯栝志喜时余客大参郧襄署中 
　　湖上再别傅令君 
　　黄生目矐十余年乃携一子从鸣山寺剃落持楞严呪心二年所目忽有见因赠短言 
　　寻天台隐者不值 
　　卧龙潭寻宝玉上人 
　　玉淙歌寿王季贤先生六十 
　　送姚叔乂还吴门叔乂明年六十初度并此为寿 
　　黎从典将军使者自四明来不得一札歌以奉寄并怀旧游诸同好 
　　双虬歌为张孝廉赋 
　　江上逢张邦粹 
　　梦游康乐园歌为郝仲舆黄门赋 
　　松泉篇寄屠田叔 
　　寄龙君御先生 
　　谷日舟次璜塘蒋叔范买鱼作脍 
　　过海坛竹院访徐廷珍明府时明府修鴈山志 
　　为王生题长松瀑布图寿新都鲍翁 
　　送张孝廉计偕北上歌 
　　康裕卿先生孙大甫过宿山房以诗见示俛仰今昔慨然放歌并简季舆 
　　王昭粹舞剑伤足歌 
　　过季舆 
　　同慧如上人游仙都遍历鼎湖峯忘归洞马迹潭诸胜适郑昆岩中丞遣使送酒榼至遂箕踞洞中剧饮沾醉矢口放歌附来使简郑公并寄了成炼师时炼师久客愚公洞南游未还 

　　○何仁银台采芳洲歌 

　　吾家银台富文藻陆沉金马铜龙间长安黄尘昼扑面倒拄手板看青山昨来偶读芳洲记三湘七泽流云气箧里长飞郢雪寒腕中似窃兰台秘蘅皋茝沚虚暎空鹤渚渔梁迥幽意邱壑真堪置此君山水由来属仙吏兴忘鱼鸟故亲人心远市朝堪避世湖上春风忆采芳湖光澹澹春日长曲堰通波连月榭璇台隔水望星廊娈童欲歌齐击汰游女窥人摇佩珰林花落尊酒山禽下笛床柳长拂钓石蒲密隐虹梁虞渊日落天如水宛宛三洲明镜里极浦兰香忆美人中洲草绿思公子公子青袍白马骄一官清世未能抛援琴时奏思归引对客何心赋解嘲他年黄冠谢朝请夜鹤晓■〈犭员〉频引领鉴湖一曲未足夸坐占烟波三万顷僊源深处觅故人千树桃花系孤艇 

　　○将八天台赠王伯夑 

　　赤城城南桃李花白云蒸作青天霞醉眠花下梦归路柳拂春江啼曙鸦江烟冥冥搅离思踏花何处犁眉騧王郎藻思更清发谢庭羣从无高华我岂夷门抱关者君是扶风豪士家日冯文木安南几万轴牙签插文史屏障闲图华顶云茶经试品中泠水狂来抱匣拭鱼肠兴至临池书虿尾叔则清标玉作人?晖丽句霞成绮十日平原醉不辞况对家君好兄弟江花江月故留人春酒春衣将燕喜燕喜朝朝乐事多纷纷宾客日经过双声初度前溪绿百罚难胜金叵罗回首春风石梁道复磵千重漫浩浩惆怅溪头惆怅人思君一夕令人老 

　　○寿故将军王见石翁八十 

　　翁长君启南参戎以琼花介寿卷乞诗曩翁六十初度启南守备广陵养迎署中一时名流类有篇什题曰琼花介寿王元美司寇周公瑕曹子念尤子求诸征君张左虞刘忠父两将军诗歌书画各臻雅致俛仰二十年诸君奄忽澌尽而翁独岿如鲁灵光予披卷慨然题之卷末以应启南之请并以为寿 
　　王翁世冑上轻车少年侠气闻海隅千金不侵楚人诺万钱日付黄公垆美人小史玉不如锦韀珠勒桃花驹曲房银烛红氍毹客醉不知清夜徂兴来一试铜虎符秋风便忆吴淞鲈耳热悲歌击唾壶如意并碎红珊瑚有子豪雄气挥霍三十登坛肘悬鹊忆昔初周花甲年小侯方镇淮南幕寿筵香簇广陵花飙轮稳御扬州鹤千年丹实曼倩桃半部清啇尉迟乐想象风流若可追抚卷襟期宛如昨当时盛事谁揄扬盒州居士琅琊王曹也不忝王之甥瓯吴将军刘与张公瑕书法子求画秇苑词林俱擅场■〈火霍〉焉诸子等流电岿然翁独如灵光回首人间欻廾载寿域还看敞东海世家勋业画麒麟奕叶金绯自光彩耆旧曾无庞老存新知只有何戡在吾闻侠骨通仙真看翁烨烨饶风神驭风欲吸姑山露走马行看碧海尘倘传句曲茅盈诀应有金丹起故人 

　　○王蒙秋林障子歌为蔡民部赋 

　　吴兴山水称老手何物王甥能似舅时名欲压高克明逸驾争駈黄子久使君示我秋林障便觉秋声在堂上鹅溪缣素三尺强邱壑幽深意疏放丹枫瑟瑟霜叶鲜长松落落翠葢圆松间草屋枕绝涧耳根髣髴鸣风昄屋下幽人独箕踞衣冠淳朴神翛然涧流激石石欲裂溅沬吹波卷晴雪隔水山翁独杖藜水上危桥横木末想见盘礴当含毫直駈造化来生绡白帝司秋素娥泣高天黯淡风萧骚使君自是端明裔潇洒南曹称傲吏焚香晏坐拄颊看但见朝来浮爽气吾家鴈荡四百峰胡为久抗风尘容明朝便挂布颿去一辆芒鞋九节筇 

　　○长干客舍集张泰贞将军同罗伯伦江幼清分体得七言古风分韵得秦字即席作 

　　长风猎猎吹荆榛繁霜缟夜氷鳞鳞江南裘索者谁子夜半放歌哀四邻君不见新都都护张伯子荜门长掩南山贫耻逐鸡羣共争食由来龙性真难驯手中不律撼风雨玉钤宝剑埋床尘强项那能媚时贵侔天只合称畸人向予慷慨既有以一夕酒价倾千缗又不见六代三山旧佳丽龙蟠虎踞何嶙峋生王死伯不可问玉食锦衣难具陈墓门萧萧白杨湿飒沓寒雨明积磷穹碑倒薤折屃赑高坟断楚埋麒麟与君对酒直须饮莫言行路多悲辛浪资章甫南走楚空谈揣摩西入秦挟策博塞各有适穷源问渡皆迷津拍浮糟邱足快意会看暖色回青苹落星冈头呼李白与君烂熳寻芳春 

　　○刘别陈公衡驾部时予将有庐江之役 

　　朔风吹雪寒云滃?狐夜渡河氷冻杨子潮声接富春远将越客江扉梦梦断家人夜杼寒小儿未解忆长干女催献岁工刀尺灯下缝衣拭泪看宁知远道客游子短发萧萧皮肉死朝解僧衣始出门夜分佛火方炊黍时从司马乞酒钱寥落风尘少知己司马高义县千秋道广不殊陈太邱橐中月俸给宾客江上未营三畮宅名高争识郑当时缾空自笑陶彭泽此日江干耐别君离心黯黯隔江云三老沙边看风色飓毋横江行不得南征未发石头城北渡尚迷庐子国明发萧条一骑孤酒垆差可慰穷涂羁离若问酬恩事输与鲛人有泣珠 

　　○春日大雪同程仲权过集欧阳惟兄弟云住阁限韵即席作时仲权自塞上还 

　　锺陵积素高巃嵸长干野客裘蒙茸残霙飘瞥散还集清曙不闻萧寺钟飞花渐失梦中路削玉乱迷天畔峯宜城九酝苦无直床头欲解双芙蓉高阳酒徒晓相命因之便发山阴兴杏阁高临北斗杓主人预扫中林径凭高踪目呼大奇河山万里开天镜珠树瑶华烂自披银海烟涛寒不定鴈台雉堞融泠光玉阙璇宫闪余暎黄山程子蓟门还从军愁说车班班层氷未解飞狐道朔气犹冲倒马关空传穆满谣黄竹未见虞庭致白环搔首江南望江北哀歌尽是江南客绝调齐??羽?贝?郢下声妍辞欲据梁园席虚櫩薄晛溜寒澌渐觉林容漏春色春色梅花曲里催一声残夜高楼笛 

　　○乙未除夕吴皋倩招集浦子冲刘仲伟程仲权彭子木邵道卿罗伯伦胡仲修夜饮达曙各赋七言古体 

　　朔风千里吹蓬迹顦悴风尘旧京客泪迸南云梦里家愁见寒江浪头白客乡日月如转圜岁事悠悠复除夕长安道远徒步归入门必忽知何适头颅自笑如秃鹙仆夫向予相对愁怀瑜握瑾自不售燕说郢书谁见求结韈空传汉廷尉拥篲浪语东诸侯身计未成归计晚登台日暮空夷猷风义翩翩吴季子雪里扁舟来下雉俊气欲压江东豪美誉能倾汝南士萧斋日暮张绮筵四方宾从何骈阗海内相怜尽兄弟眼中岂必皆豪贤兽炉凤蜡欲赭夜火树银花争绛天程生匹马来宣府狐裘犹带榆关雨黄山数子叹仳离蠡水彭生感羇旅阖闾浦叟善滑稽胡郎酒酣鸜鹆舞灯前艳曲度吴趋天涯风俗传荆楚浪饮能禁此夜长一掬雄心付千古千古豪华此地多曲池藻馆几经过秦淮未厌金陵气桃叶犹传玉树歌云??岛蜃气幻楼阁野外莺花散绮罗珠襦玉匣何王墓禾黍离离不知处讵闻西陵笳吹音唯见南山松栢树埏扃日落宅?狐华表天寒拳白鹭季鹰小儿差达生身后荣名草头露行行游猎归去来手臂苍鹰逐獐兔 

　　○郧中晓行马上思家 

　　长庚欲堕晨星稀枯杨萧萧风裂肌满地清霜马蹄响半林澹日鸡声微我今胡为此骑马中风狂走尘埃下对面青山不当归忽忆南窻泪如泻 

　　○光化汪明府招同刘芝山将军饮城南公署 

　　天都名士镇仙令清夜张灯酒初命雉堞乌啼碧柳迷锦石凉云动高兴紫髯将军出武威猎缨说剑开心期夷门监者身堪借扶风豪士山可移我亦扁舟下南楚感君意气深相许布衣岂必平原期一夕雄谈足千古酒酣挥手月如霜马踏空壕夜未央蒲帆晓发襄阳路别意相将汉水长 

　　○龙泉观天津桥桥为武当山最胜处 

　　迭磴千盘穷九渡夏木丛云莽回互四垂忽辟芙蓉城一线潜通猿鸟路黄冠肃客坐石桥耳边飒沓鸣风涛卧看飞鸿天影窄峭峰日落争摩霄石气淋漓寒漠漠翠湿虚坛羽衣薄排空似驭碧霞车置身如坐青莲幕玉龙蜕甲架苍烟雄虹含雨吹阴壑夜深月出闻吹笙知有云君下黄鹤 

　　○见道傍醮碑偶作 

　　一从混沌漏元气名山不复藏灵閟万国若狂男女来百里传呼林壑沸口念西方古佛名 【 往来朝礼者齐呼无量寿佛名号】 身朝北极?冥帝朝罢依然下八宫年年修醮昭神功琳璈远近聒松栢旛幢上下排烟空醮毕磨碑题姓氏道傍林林若鳞次泥埋苔蚀纵复横后人砻洗重镌字泰氏之世若禽鸟年不疵疠民不吞吉凶顺逆天之道帝本无心尔何祷乃知末法行权教鼓舞劳来此其效林中奇石日渐稀请看山后山前碑 

　　○舍身台台在玉虚岩 

　　舍身台下髑髅语生为愚人死愚鬼狼籍膏涂野草青模糊血迸颠厓紫不知作俑何年月遂令昧者神其说相传有女思报亲母病愿言代以身身投千仞若飞鸟仙鹤祥云倏围绕金甲天神护送归阿母沉痾寻亦好又言心正无恐怖帝临尔身能尔度下品随生欲界天上根不堕轮回趣贪痴侥幸来乞灵翻令爱死胜爱生岂有金神为呵拥不闻云鹤来将迎妖祥扇惑固难破年年白骨徒纵横昨闻山东尼五步一膜拜撤手下龙头 【 舍身台前一石长丈余横悬深壑上斸成龙形名舍身石】 一命等菅蒯尼乎尼乎何足惜尔也无知自遗贼更教帝惭好生德我来闻此三叹息暮倚栏杆泪沾臆 

　　○冯元成大参分守瓯栝志喜时余客大参郧襄署中 

　　忆昔行吟白门柳首夏扁舟上樊口使君高义薄云天贱子虚凉复何有衙斋三月无所为饱飰即同乡梦期脱畧何如郝从事幕中解咏娵隅诗归计逢秋苦不速异国重逢故园菊宜城九酝复留人风吹汉水葡萄绿大堤月出树如烟骑马还寻萧寺宿往事仍留岘首碑新声无复铜鞮曲使君隼旟移栝苍夜闻起舞真欲狂未论百城望风采且与万壑增辉光楚人遮辙挽不住越人引领歌来暮郧塞云含远别心鼎湖鹤引曾游路 【 仙都鼎湖公旧游处】 紫霄蹔下清微阙更向仙都朝綘节平生作吏典名山信是君身有仙骨早晚孤帆下恶溪石门瀑布吹晴霓谢客题诗遗旧迹迟君共蹑青云梯 

　　○湖上再别傅令君 

　　令君将赴象郡副守之命今以便道归温陵时八月八日也 
　　会昌湖上风烟暮鹢首南飞那可住词组难詶国士心欲别未别空沾襟为吏应知别家久家人远候寒江口明月偏从归路圆到家巳落中秋后郭外何须季子田门前且种陶公柳儿童喜近菊花天宾朋兴洽茱萸酒为欢未几复之官十月炎州尚薄寒鸟道侵云椰树绿猿声啼雨木樨丹雕题猺长遮尘拜自?卑饮夷官立马看圣世易兴周礼乐居人久习汉衣冠况君巳试神明宰宣鬯皇风应有待政成倘念布衣交好寄丹砂向东海 

　　○黄生目矐十余年乃携一子从鸣山寺剃落持楞严呪心二年所目忽有见因赠短言 

　　君岂阿律陀无目亦自见华尽翳根灭众色谁能目??我本具双瞳烂如岩下电但作世间观不见如来面有儿相与话无生眷属同居舍筏城日夕香台疏磬发一根摄尽六根清 

　　○寻天台隐者不值 

　　红泉寒浸一溪花碧霭晴分半岭霞遥逐钟声寻古洞行随樵客到山家山腰日沉万峯紫峭壁摩天去天咫女萝袅袅寂无人唯见溪云闲照水 

　　○卧龙潭寻宝玉上人 
</div>
    <div class="pagination">
<a href="汲古堂集_page20.html">上一页</a><span>...</span><a href="汲古堂集_page16.html">16</a><a href="汲古堂集_page17.html">17</a><a href="汲古堂集_page18.html">18</a><a href="汲古堂集_page19.html">19</a><a href="汲古堂集_page20.html">20</a><span class="current-page">21</span><a href="汲古堂集_page22.html">22</a><a href="汲古堂集_page23.html">23</a><a href="汲古堂集_page24.html">24</a><a href="汲古堂集_page25.html">25</a><a href="汲古堂集_page26.html">26</a><span>...</span><a href="汲古堂集_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
