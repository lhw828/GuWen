<!DOCTYPE html>
<html>
<head>
    <meta charset="UTF-8">
    <title>衡庐精舍藏稿 - 第 16 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>衡庐精舍藏稿 - 第 16 页/共 23 页</h1>
    <div class="content">　　钦定四库全书
　　衡庐精舍藏稿巻二十一
　　明　胡直　撰
　　碑
　　勅赐雾中山开化禅寺碑
　　猗兹雾山青霞红崖内嶕峣东峨西岷迤南瓦屋外若周缭巆防防洫幽隩中谽而豂曰彼天眼神觌斯竒内典攸标挺挺腾兰创涉中夏寓锡维侨闵兹支郍鬭剚渐啓若奔捄燎爰肇兰若辟婆罗门若疾沃焦伽防绳鉢圆泽嗣基名胜孔昭普达崛兴欣我盛明来并迢遥恢恢帝度因艿彼法法宇爃岧假乃慈云借乃法雨覃化魅魈翊我礼乐熙我嵗时永无漓浇浩阎浮提緜亿万刼巩我皇朝
　　席文襄公祠堂碑
　　苟有告末世之夫臣者曰若无以技能为也唯休休有容而国家保不笑则鲜不疑之若无以强智闻识为也唯好善而天下优于理不呵则鲜不笑之不知曾子孟子独取而喜焉何哉嗟乎此古今学术政治之繇分也古大臣孰与伊尹伊训曰德无常师主善为师善无常主协于克一后世唯不知一故不能断断无技必骛以强智闻识自己出学者承之至耻一物不知夫既耻已之不知也又乌能舍已师天下之善乎故以司马公元贤至议役法遂不能上下苏氏之言矧其他哉程伯子以为新法之弊吾党当分任其过自匪知一者其孰能言之是故唯知一然后能虚唯虚然后能无我能无我矣然后艮其背不获其身行其庭不见其人然后荒冯河不遐遗朋亡然后闻善言见善行沛然莫之能御然后不矜不代天下莫与争功能此古人有容好善学术政治逺絶后世者不繇兹欤今上龙飞入继大统实凖圣祖兄终弟及之训论者胶议先儒不能虚心观善遂致纷纭嚄唶是非相攻善类一时几尽唯蜀遂宁席文襄公议符祖制为张桂二公録奏仰当皇心简任秩宗乃疏辞再四必不得已然后趍任方趍任闻异议诸臣伏阙被逮乃独上书乞贷宥之既入效姚崇要説十二事其大者曰清心寡欲接见贤臣听纳忠言又言当今急务求贤尤重继因时事疏荐少师杨公一清新建伯王公守仁最后上所修大礼集议繤要虽与前异议者驳论是非然遇人品良者未尝不别白意不欲以言废人也公又因世庙成享劝上仿宋郊覃恩寛异议诸臣以次宥放奏入嘉纳褒荅然竟为执政中止已又疏举吏部尚书罗公钦顺自代当此时异议诸臣大憝张桂与公等张桂亦憝诸臣公独上书力捄诸臣不惮委曲海内才猷称杨公一清学术称罗公钦顺王公守仁此三公者皆天下名贤上选也时方百千忌阻而公不独举之又自以为不逮既特受主知眷礼非常繇前为异议者忿诬繇后为同议者媢忌公惟责躬求退未尝怙恩一诋言者今自有识者观之若公所为其庶几哉休休有容好善优天下者是耶非耶末世之大臣有公之心者众耶寡耶嗟嗟公岂独异人哉方王公谪贵阳始倡圣人之学公首相推信赠之文其言曰君子先立其大不晦其明譬之开广居悬藻鉴物来能容事至能应蕴中为道德发言为文章措躬为事业大至叅天地赞化育而有余又曰朱陆二氏各分门户从陆者谓为禅防从朱者谓为支离道至是一明亦至是一晦观斯言也盖蒸蒸入至一无我之门矣悲哉三代而上非不用技能然先立其大因材自达亦以达人故能恊一若后世颛力技能自骛强智闻识驰精于物理镌功于器数即其所树非不有瑰玮之节轰鍧之绩适足坚人我是非之垒增伯术功利之藩其于至一之道有径庭焉宋仁神间真儒挺出世不能用古今扼腕今公传絶学明大本际遇令皇天纵睿哲学先敬一君臣道协心契诚孚可谓千载一时者矣向使蚤获握枢天假以年将论道经邦明扬巨儒俾野无遗贤可以回三代而跻唐虞讵谓公入朝未几天不慗遗遽骑箕尾此岂人为也哉抑天矣夫既卒皇上亲制祭文曰学得真传德惟一致胡端敏公不妄许可独称公曰断断休休唯善是好又曰近世以来未有及者盖实录云直方为童子乡先达称近世都尊官不喜佞防磬折不以恩怨臧否人唯席元山一人闻之心向徃焉今年春予典学兹邦遂宁令某偕学官弟子员请为公祠且有故乡贤空宇在斗城书院后将特祠焉某曰噫何晚也遂檄邑令修辑肖公像祀之巡台近麓李公重韪其事允议编徭办祀需公季子常德守某冡孙工部主政某枉三百里请为祠碑某曰此予夙志因摘述公大节闗学术政治者着之石以寓其意公名书字文同元山其号其他治行具国史并杨文襄胡端敏文中兹不载
　　道州濓溪先生楼田洞中家庙碑
　　御史大夫汝南赵公某抚楚之二年自鄂渚行部旋移旄钺趋道州谒濓溪先生故里睠家庙觕隘屏在穹岩絶麓下甚非所以妥神而芘嗣也怳然登降得其故址楼田洞中诹所部吏曰是地故笃生大贤其果胜耶所部进曰地故称胜因举直曩谒时眡所胜语符公大恱寻下所部出锾金若干属永郡理官崔君某成之先是直读元欧阳所撰祠记称左龙右豸之胜比承命督楚学坐廹事弗遑躬阅明年自西粤归乃取道谒拜先生里下获寻故址以左龙右豸验则当面南离矣然南面皆丛岭阏塞靡足覩若北眄则前之数里林林竒峯列汉表可瞩州大夫罗君进曰斗向视之北眄审矣是当为右龙左豸其庶几青乌家协直因叹昔之君子或未躬阅而相袭于传闻之淆虽数百载其畴辨焉然则学术之传以久而淆亦何异之有哉独直以去楚辖力莫能复祠故处罗君曰斗也窃愿就之寻即搆庙堂一区防觐行崔君摄守慨然有表章作新之志既奉公檄殚力夙夜与罗君先后増修正堂并列五楹中妥旧像又前辟仪门大门凿沼艺莲以识遗爱右居宗属旁立学舍嵬垣缭之丹垩文之垣之外故有五星墩志载以为孕贤徴表咸封土复焉创始某年某月至某年月竣工二君又捐饩金买旁便腴田若干畆畀先生孙博士君某世守供祀曩见一荒区耳今猝睹言言翼翼膴膴鳞鳞蔚乎阙里之亚观也非独子孙虽逺近学士大夫忻忻奋跃若复瞻仪型骏奔其侧宛有生气而公与二三君崇报夙心其酬矣夫于是二三君暨愽士君戒仲子某季子某将公之意走八百里以庙碑告执笔且欲发先生絶学之槩直从雉髪读先生书将壮浸闻父师训始识先生圣诚之防无欲之功越千百年独接尧舜孔孟之绪与后支末之学指夐今皓首学未就拜辱诸君命益低回不能言虽然言未可易也因撰叙始末纳周氏伯季用复诸君归加之石永诏来者若其故里山川之异迁徙世系之详暨公之德猷二三君之懿政则各有志载者存
　　祭文
　　谒告南岳文
　　某闻人神之职均大以其均有尊贵之性故也自匪圣人徃徃窒于形气弗能以至性为大通是故人之举其职践其尊贵者盖鲜惟神魁然超形象寥然絶覩闻鼓行昆仑之内宰割溟涬之间嘘噏风雷吐吞云雨凝泄寒燠揭日月为烛列山川为宇出王天闗旋转地轴握祸福之柄尸惨舒之令虽以逺近显防之异人物喜恶之殊其无所逃之明矣故能赞功天地撰德生民造命百物沛然而举其职巍然而践其尊贵以视之人则力易而功倍矧惟南岳德秉炎精位正朱明胎孕南纪喷沫两海其灵挟羣山为宗其秩视三公为俪其道自德之圣为賔其能嘘噏吐吞泄凝出入旋转握权尸令沛然而举其职巍然而践其尊贵以视之百神则其力尤易而其功尤倍是故语尽性希圣称崇盛者唯岳神为独擅某无状自前年秉宪湖北欲谒未逮兹者道出衡阳枉奔山麓夕覩月星私多神惠比至五更烈风猛作再经翌日凌雨成雹息辔虚堂心疑形悄屏独自思岂尘鞅未颛欤岂牲币未脩欤岂以予曩政之窳神将力拒之欤虽然今之仕官以王事载驰谒岳容与者众矣匪独予也不可谓弗颛县官告具牲币予以非典祀也不欲烦民不可谓弗脩予曩政虽窳神念宿辖必有隂牖曷忍终拒嗟乎予知之矣予尝自怙其尊贵大通之性犹不免形气覩闻之窒妄谓圣人可学而斯之未信与神均大而未能质之不疑此神所为深隠而蹔却也神之教且彰彰予今请与神约所谓超形气出覩闻者予惟必斯之信必可以质庶几予之举其职践其尊贵冥符幽赞神不予违是亶在予若神于兹日斡祸福于须防回惨舒于猋忽易震风而兴祥云变凌雨而揭皦日诘朝之明升我祝融将翔身寥廓极目衍沐髪东阳举首南极引颈六合之外既以卜神之果非予拒也又以知神亦举其职践其尊贵殊惪造天不神违是亶在神某谨采灵均之兰茝撷湘妃之蘅杜命夷之使策黄鹤之仙奉瓣香以告神之左右惟神夙夜图无忽
　　谢雨文
　　惟神与直并莅兹土廼当首秋浃旬弗雨民来告曰禾之穗者渐堕田之污者已直与文武诸司咸切忧咨方自引咎斋沐躬祈遽际甘霖越日淋漓不后而时不溢而滋民相欢呼曰至哉神德不假呌号覃霈厥施寔豫且慈报谢之典其敢弗饬牲酒既陈神鉴翼翼尚享
　　欧阳母萧太淑人诔文
　　于昔鸿德孰不有先匪伊哲父胎教维甄三迁遐躅千春罕韩国绍之六一肇贤玮兹洪族明德世延旷三百防母相后前猗母之生西华精搆宝婺昌晖皇姥赞厚璿式金相桂芳兰茂磊砢岩翁六一景胄豪不事产鹑裳瓮牖母昔相之德伉志偶少君婉嬺翟氏贞淳敬脩苹藻孝饰椇榛絺绤载绩虽耄犹殷彩翠明珰虽贵罕亲匪母之瘁孰翊翁仁又孰俾翁赋诗酣醇坤德灵含育兹少宰母训之学曰志其大少宰敬持希圣自待迪惟母言兢兢罔怠白首宦名母弟内慨嵗在涒滩翁也长辞母偕八袠噭噭孔悲孝子有懐笃念母耆拟卧林阿奉以逶蛇徴诏自天夷犹且疑母执不可督徃以期曰尔终养孰与以禄矧乃未究曷云终伏吾尚徤饭偕尔北毂少宰弗夺乃脂其轴上国三霜蔑不戬糓帝睠日崇喜且弗告维帝简在将扶皇枢视母食几为国休虞焜煌封典眷意则殊卜相渊龙章已书补天柱地可计居诸祷母百龄朝野一趋倐焉告祲收华委戢容轩朝改灵衣暮袭纯孝擗毁呼天莫及哀彻九干帝闻于邑逝者可悼行者可悒上公庶士同兹阨塞吁嗟母福纯嘏弥臻偕耄伉俪犹逾十春式谷尔伯学渐圣邻亦有叔子随和希珍孙曽蛰蛰琼树石麟凢兹福德韩国莫伦某等谊绾兼玉情均子姓少宰之门昕夕就正母寿祺吉靡晨弗诇闻前之日缉纫维竟兀尔神游聆者疑信天未回遹殱兹女圣登堂閴寂题凑已宫翠帟飞埃锦幰凄风酸心白旐眇泣房栊悲岂一端能不忡癃洒奠晨輼曷罄哀
　　代祭缪进士文
　　于维先生挺髦韶稚钻丘索遨精百氏揺藻飞华夙标瑰丽南斗跃鳞北阙奋翅治安天人期展恢议纯孝结有懐不寐痛思慈堂榆日将坠勃焉舍绂反服初志晨夕潘舆宴林禊泛自视斑裳衮龙讵例彼惽庶草絶裾囓臂名阀虽熿防天傅秽先生巍峩夐超末裔生罄其欢没而残毁庶几昔贤永思弗寘纯懿天毓恬漠自味玮兹明德頽风有禆逺期未伸戢景何易众物新荡贤者曷弃招揺堕彩少微陨嘒某也应乏升邦钦风托契宝厥懿璞浑沦莫刺慨兹龙渊霜光未试过车腹痛缭思莫置缅惟立德芳流百祀彼庸握枢虽髦曷贵先生长归曽史奚媿感旧懐贤薄奠遥致
　　代祭马翰林母太夫人文
　　嗟乎余闻太夫人之讣未尝不摽心絫息蹙然怳然追叹贤母之德痛伤孝子之心也虽然余又未尝不为太夫人慰昔者臯鱼少游四方故以不及母子相欢为痛子路得欢集矣则以不及鼎茵之奉为憾二者虽为人子之至悲然亲之遇不遇亦有命焉自余莅兹土得窃交翰林君知君之为养者甚盛而夫人之遇不可谓不厚始君以名才着江左至片撰只字皆为海内珍慕夫人尝用以解頥矣迄君起甲科翔翰苑人孰不君荣君曰吾岂可一日违膝下遂谢去金马之庭疾返玉华之麓遗弃世俗之交日奉慈闱之座吴越珍技山海竒品圃则板舆溪则画艇少可娱顔靡不戒陈既鲜臯鱼离析之怜又罄子路鼎茵之欣矧夫人冠德名阀惠问昭闳相其夫子伦魁仕成祺寿多祜凡皆备至求之近世寔寡其俪夫人亦可以舍然自慰矣嗟乎余岂独为夫人慰且亦为翰林君慰用驰薄奠敬奉斯忱于惟灵淑庶几有闻
　　代祭大总台屠公文
　　粤昔陶唐分能厘职契教繇形皓髦弗易譬人一身股行肱翼各奏其功乃凝庶绩公生明时长立辨朝逮事今皇实际唐尧爰作副相宪台握杓遂迄其身曷异于繇自公总台有肃其纪外察百寮内赞铨防贬退称扬黒白直指正色立朝众莫敢睨世方鹣蹷公独松栢世方炎热公独氷雪台端风生门罗可设法冠表仪羣绅橛闑其止渊岳其动云雷呉钩剸象秦鉴擢眉国有大议定如灼当众纷呶执义不回弱翁封奏延年法令思谦謇谔方平孤劲以公方之实兼而夐匪帝知深宫保曷命猗公生德出鸿系太宰兆兴斌斌有继丹穴飞鹓洼渥产骥玉干琼基瑰辞玮艺登朝觧褐声蜚已融爰自筮仕受命乗骢威棱崒嵂蚤已称雄简花飞霜笔端凛风持斧江藩鹰扬虎视防扈顔消神奸魄褫郡国藩臬竒绩魁累级邅回乃登卿贰载进司冦帝眷弥力复借法台左右孰识苍佩雄班绛驺夐秩匪公之链始终曷屹人皆幸公重休累吉鼎铉台垣赞机决宻云胡倾阻慗遗弗戚天子震悼羣公泪溢穆穆天子礼宪是崇谥以昭德赠以荣终龙章鳯藻映邦辉宗岂独焜煌贲于宫某等分缀末寮情均戚姓隠甫方严敢不承令循念夙昔徘徊悲哽懐德忆标愤悰各韫北望灵轩莫持纼绋缅惟我公终为世则后代有述终天靡没托辞布心曷究彷佛
　　祭贞穆先生王九逵文
　　于维先生胡可云亡孰缄来讣廹搅我肠始闻则号号诟彼苍既谅犹疑疑益彷徨彼人生质傥荡浮游才佻器狭位溢宠流此侪不延曷疑以愀我忆先生匪若之仇广颡丰颏巨凖长耳其止山屹其行云驶背可负天力可剸兕脩路方驰亡也岂理先生生德淳懿渊澄中年闻道恭嘿而凝触之井井扣之鍧鍧酌江不竭注海不盈才也如防轗轲奚右器也如雄矧未有后志丰位俭德祥命疚维天操权尚滋其寿胡焉贞穆谥于莆阳胡焉灵輼归返家堂张生之音了矣其详彼苍回遹先生果亡予少狂悻髙自摽已貌彼丑庸唾弗以齿先生顾笑欲规复止予观其顔化吝消鄙于时先生强仕年逾名贵长行逊避硕儒廼忘年德降友于余靡日不谈靡谈不俞两上春官同舟合舍庚戌之嵗阅涉春夏礼闱试蹶选部名挂防称年例邑郡是借予曰不然曷审于兹薄书缴绕孰与学师朋怪僮怒先生罔移闻莆之教以圣为鹄以身为倡以志为镞贤愚大小如炎斯浴如饮于河各其腹闽士之庆吾党之悲犹期诲我岂曰长离我于先生骨肉契谊哭未凭棺奠莫躬觯燕台别手遂成永弃已矣勿言期之夣寐
　　蜀归告欧阳文庄公墓文
　　初吾师之薨也不肖某操血为文悲夫以重厚如勃之身驭变化犹龙之气乃不得大斡斯世徒骑箕而疾返于斗维今吾师墓木已拱不肖某犹鞅掌濶絶未能早归伏宿草而洒杯酒回视古人筑独居之事邈乎辽哉即痛以殒其胡为赎不肖某宣力四方逾十年虽于道未有得然自是验知吾师之学灼然可以继尧舜孔孟之真者以出于仁体故也当师之时世之语学髙者溺虚寂而卑者入权术师慨而言曰是皆未见本心唯不忍人之心乃本心也一日不肖某陈述遭风舟颠不动为难师曰既不动而能讨虑捄拯乃难呜呼是乃见尧舜孔孟相传仁体大而天地散而万物逺而千万世之上下四海九州之内外无不相通无不可尽者此也于乎吾师已矣独恨不肖某不能以身发明痛毒何可胜言虽然师之道无先后亦无隠显其致一也不肖某今虽病伏草野犹期晚节要不隳仁体具以上报罔极之德敬用粢体告师之墓惟师至仁尚黙相之
　　初归告先祖父文
　　叨第十稔柄学二霜心欲有为而病适相左时方可效而气未克充今荷皇命以归宁寔借先德之庇小子某敢不钦哉仰承我祖父忠孝一脉虽伏草野弥求无忝谨用清酌庶羞盟告我祖父之明灵
　　呼程后台太仆文
　　呜呼吾兄逝近载矣而某相去不千里尚不驰一奠寓一哀以告兄之灵某疎薄极矣然而痛兄莫某若也某徃实愞弱始遘金邻荷相挈于道当时视兄行若饬气若恬其语道若亲又数年复遘燕台当时兄别有得矣视兄行若达气若徤其语道汪洋不可以畔岸某曰兄进矣已而疑之以书质于兄书之意曰人心有本然不动之体而无以气魄当之有本然无为之用而无以气机承之仁者不忧勇者不惧此本然不动者也若夫身临矢石了无惊怖者虽亦不动特气魄之雄耳故有持美人以悲歌面故君而战悸则雄者馁矣而可以气魄之雄槩认之为不动之体乎孩提知爱及长知敬此本然无为者也若夫好色一接忻爱随生者虽亦无为特气机之顺耳故有对贤妃而敛容覩桑妻而生媿则顺者阻矣而可以气机之顺槩认之为无为之用乎是故本然不动之体不以气为雄馁者也本然无为之用不以气为顺逆者也盖性虽不离于气亦不混于气任气混性去道逺而呜乎某斯言也非独书也迩年兄官仆丞某又以告而兄终未有以明见复也讵谓兄自认其学浸淫病且逝矣而予犹不忍不以斯言告兄之灵也呜乎兄已超形气翔大廓魁然与造物者防兄必有嘿以啓予者矣予独憾不能尽于生前而徒申于死后也故也莫如某痛兄也
　　邹东廓先生诔文
　　于昔姚姒执中啓传文功绍之帝则以宣箕福之敛皇极攸先猗我尼圣独缵其全从心不逾爰在传年大哉斯矩灵承自天浑沦无朕万感灿然裁成辅相维变所迁虽变无方天矩行焉微有低昻祸害孔延肆惟上圣兢兢业业亦惟上贤中庸斯择晚宋之儒惑焉莫得弗揣其本外求物则探索纷纭训故磔裂天啓粤贤独禀灵特曰惟致知匪假推测致其本良匪外物格上遡中极千春一脉寔啓吾邦瑰哲骈昌煌煌邹公登孔之堂绎公韶齿奋防帝傍左马扬班非心所臧致知之学自信而当请事有年醇明坚刚国有大议精白飞章邅廻外服愈挫益扬孤忠硕节日月同光德声义问四裔彰彰起佐青宫沃心孔亟图上圣功施弗遑及嗣教成均士风是植匪惟多士朝绅有立爰及门墙达者匪一感事乞归朝野共慼原公之志六合同室稽公之学位育可必既巻而懐忧道弥力岂同浅夫悻悻自逸大推所学与世共明继絶开来仔肩攸承下逮寒畯上比公卿有扣斯应两端尽倾如彼乔岳不震不腾文梓枯樗鲜弗抽英乂若溟海防瀁弥溋神龙毒鳄悠然并生公庶几哉愽学难名维公道愽约之有主维公智员实方而矩行上庸德言无绮语孝弟之行神明可覩进退之操云汉一羽细行必矜片善是取物俾得理人令所瞻其仪型慢者就度聆其磬咳狂者气阻教脩林闾风加海宇乃当时士趣径骛竒髙者悟性圎觉无迷妄者适情傥防载驰以是自坚蔑视典未及志学纵心委蛇取予进退谩无所持三千三百曰外威仪孔孟盈谈迦周寔师流澌之桓文卑卑祸道之深岂曰支离独赖我公正色自持手揭日月以开羣翳身为砥柱頽澜寔支曰知本良唯致乃尽赫赫帝矩罔念为病全生全归毅焉独任岂谓今兹遂终正命岂孔之学寿筭亦并公无少憾世独弗幸某与令子世谊维夐矧荷公教岂殊子姓倐闻公讣五内崩殒人孰无逝孰无可伤唯公之逝岂闗一方维世于公冀还亮弼尧舜君民宁论召毕终老洛社佥犹望之一朝倾徂天不慗遗斯世何辜斯道何阨公既徃矣魑魅昼列乔岳若骞溟海若竭日月之悬虽明孰揭前年京归走门请谒公面命之仁道是责我今复来谁为我恻我哭无声我痛何烈期与令子共率公教帝矩之训愿言自斆惟公之神无间显幽尚期翊我鉴兹黄流
　　祭罗念庵先师文
　　维嘉靖嵗之乙丑二月十又九日不肖门人胡某寓蜀之彭山县官舍于时闻先师念庵先生之讣设位致哭易七日矣乃敢以香楮牲醴之仪矢心陈辞告灵位前言曰呜呼某自初春寓蜀省客有言先生以去年中秋日弃去闻之皇惧如坠如摧欲言弗忍欲询罔从然而情知先生之逝也果矣盖先生前年书云右臂不仁于夕死可矣为近已而去年六月书又云某固知先生之已跻于全归而又不欲先生之数数语此也孰谓先生亟为永诀捐斯世而归耶呜呼痛矣夫善世者道善道者心自明道象山二先生之后学者仇心以索道辟诸掩目而求天至近世得阳明先生而一明得先生而天下始信今先生即长逝归矣其若斯世之将复蒙蒙何哉呜乎痛矣如小子某少负不覊长益骀宕方壮而耳学也身弃之逾壮从先生游入恱也而出违之既近强年始稍知寻绎十稔以来粗谓从事然两归就正先生两诃之曰是子所谓目长而足短者某闻言廪廪亟欲解组卒业终身而谋归不勇旋成长别自是以后将孰为予诃而予证也天而丧予则丧予矣乃丧予先生予何归哉某又何独为先生痛为斯世悲已耶呜乎生既不能就左右以终至教没又不能啓手足以聆遗音岂某也天厌之甚而先生遽絶之深耶报者云先生临终沐浴冠服端拱而后化葢报者未知其为得先生之心也而某固已嘿覩之矣先生其诚全归者与呜乎某今年去先生之终少十有三年耳以先生之渊懿而不留也况若某者其能久乎使某之学诚以日为年则日且不足矣又安能望先生之全归虽然舍全归无用为生亦无为先生报异时曷从见先生九原无腼面耶呜乎某之斯语心商之七昼夜而后敢告惟先生其终相焉呜乎悲乎松原郁郁桐水汤汤哲人萎弃山川凄凉绎先生之末路虽闭户其皇皇胡灵鸟之不至将令天下仰日而违光睠衡霍之崩頽羌何依以相羊维予心之愤愠横大块其靡藏魂乎乗九干其飘防兮予独覩仪型于秋阳爰矢心以报德瞻昊天之茫茫唯反躬以为归兮或庶几先生之毫芒神灵浩渺无不之兮骖云气以来尝
　　祭军牙六纛文
　　自昔元戎声讨逆命建牙树纛鹍熊交映指挥三军威灵甚盛今承帝防戡兹不靖大兵啓行吉辰协应惟神精光驱电毅气乘风骑青龙而翊白虎握太一而叱丰隆招揺东指直殱元兵不血刃妖穴坐空克谧蜀土用昭我圣皇安民之功爰脩祃祭神其允从
　　祭张南轩先生文
　　自孟氏没而功利之习日倡日锢尧舜孔子仁义之道日以闇蔽汉唐儒者徒知矜其名象涉其藩垣然而功利之入人者未瘳辟之陷泥淖之中虽有强者左倾而右跋有能登其岸者弥寡唯宋濂洛崛兴得千载不传之绪以无欲为宗以天理为极其相继而出者虽见有通塞得有浅深皆知求无欲以复天理总之归于为仁盖皆向徃尧舜孔子之徒然人虽知功利之非亦或有依违其见不知念虑之微少有所为即与粹然无欲皦然天理者不相为矣南轩先生闻道甚早大本卓然先儒葢尝称之至其立教以无所为为义有所为为利然后斯人灼然知一念之有为者无论善恶咸出功利咸非无欲天理之真而天下学道者之趍始从以定是先生之有功于斯道吾不知其与紫阳夫子孰后先而逺近某少喜骀宕长乃闻学然质驳而习深将就而继涣迩知媿奋恨无若先生者为之就正兹者缪执文柄过车遗里髙山仰止载瞻载奠意者以一时对越先生之心一无所为者即无欲天理之真将以此自终以此喻先生之乡士俾皆繇仁义不入功利宁非先生之指先生鉴而牖之可也
　　大益书院祭文
　　具官某敢昭告于宋濂溪周先生之神维神崛兴荆楚之介逺绍邹鲁之传阐无欲之至教啓学圣之真诠心法廸乎来哲身范贲诸西川爰惟兹土嵗祀孔严暨明道程先生伊川程先生和靖尹先生谯先生南轩张先生鹤山魏先生大明敬轩薛先生道林蒋先生或宦逰而徃复或笃生以后先虽古今之殊代寔教泽之同源咸配享于无斁将佑啓乎来贤
　　祭萧晴川姑夫墓文
　　惟公生于熙代醇气未失故能以太朴为使纯素为匹虽世故之多更而迄不知有竒衺之习育于仕门家范弥殷故能以诗书为腴礼让为芬虽先业之克守而终不知有势力之荣不含旧恶不责宿逋众或病其寛也而公则自喜其无尤于世不跋湖山不践公庭众或讥其懦也而公则自安其无累于已求之古人闲家若厐德公之敬履世若李士谦之任公其或庶几哉而无愧是虽谓公为遗民为处士葢今一乡之靡有异喙直不谷辱为公夫人犹子爰自结髪粗谙词章公爱若掌珠防若荆璧惟悸其或伤养若兰芷望若梓惟忻其日扬葢尝举先祖父之薄修以勗其大者又奚啻若世俗之冀以显融而焜煌逮直壮领乡书随复连蹇世或见病公独掉头哂曰若子何虞不晚荣耶以公自负诚若古之氷鉴而直亦冐登一第官中大夫列职宪臣若足以偿公之夙望然学不成身业不禆世颠毛半斑思报未能而公已仙游无有之乡矣兹者幸乞身于林莾懐知已之难忘寻龙洞之奥室采虎峯之幽芳忆仪型于故武裭百结之回肠谒灵丘而洒泣痛欲报而莫将跪酒而陈词拟明鉴之煌煌终何以酬德于九原耶期不腼顔乎斌姥之崇冈
　　奠欧阳蜀南兄文
　　于悲嗟哉兄乎兄乎乃曷为乎遽前予而长徃乃曷为乎遽履兹而中断彼苍苍者既封殖其德矣乃曷为而不能引其年彼人人者既倾诵其懿矣乃曷为而不能衍其算予又曷忍搴帷凭棺燎香洒酒奋予臂也不能把兄之旧裾蹑吾屩也乃复涉兄之防馆兄之顾予爱而且望若属于毛若比于目联则达弗联则弗达不啻若世之所为肉骨予之视兄敬而相倚一为腹心一为药医有则生弗有则弗生不啻若诗之所称埙箎维今之日翳谁之为有此懜懜乃裂吾属毛比目之亲刲吾腹心药石之重予曷繇自达自生竟天壤而抱长痛忆予绾髪操习时义妄猎古辞狂咤雄睨误损髙鉴镌心盟契有伟王生曰尚涵氏暨予三人陈雷自例鼎足交峙车轮互丽始从茶山龙洲相继晨展共书夕眠合被廿年之间有离不季嬉笑骂怒宁知讳忌有亡臧否宁分此彼父同伯叔母成妯娌维妻与子各执分谊于頽波中特树友纪孰使然哉唯兄之义豁达慷慨令人倾肺当此之辰兄出纨绮予孤且凉捉衿不蔽予反嗜狂兄独陈义直谅贞风世孰为俪暨予壮齿折节慕学躬弗逮言屡兴屡落间趍二氏兄心厌薄强仕天牖缪悟愽约兄闻欣欣蹶然而作月书嵗缄期共有获晚复同师坚贞澡濯向道周饥闻过雀跃亦有王生有训岳岳予两君为钥为郭唯兄毅然指瑕纠错翊予恱亲敦予体国小言茧茧重语谔谔是嵗之春予归林壑茶山之刹襟簮复合予察兄志弥励而卓兄订予功若渐有觉追两师门冀共光爚时云暮矣皓可无怍予喜得兄残龄有托繇斯以言兄之于予岂曰友之盖友之上而师之末于悲嗟哉天而丧予则丧予矣前嵗殱吾师今嵗又殱吾友予果曷所依以毕此残龄其为弗达弗生决矣予尝较量以兄之词翰虽文蹀栁李诗闯岑王可几也兄独中敛而不扬其芬以兄之经猷虽小为龚卓大为姚宋可几也兄独坎而未导其乃徒霉迹于黉序局步于江城岂弟被于乡闾孝友范于家庭俾里之人士生而羣颂死而巷哭咸曰善人善人此盖千百中睹兄一人而已天乎懜懜曾不裒益乃不为千百中而延兹一人于悲嗟哉予归未半期而兄以病闻予谓病常也抑有托也孰谓兄竟潦倒浸淫遂遄别而终冥若俾予徒懐万斛而未逮一语若俾予共要千里而未升一程传兄病殷亟呼予名岂兄计此将有云云予念及兹益靡为心今也挈帷胡不闻声呼天大呌秪摧我膺虽然若在他人死则死耳于惟我兄其必炳灵余来哭此岂不聆音维兄髙堂自抱德馨余与二王起居必勤骥子麟孙日长以成久要之约岂独世盟兄姑宁矣无凄以怦倘有来生犹冀长亲于悲嗟哉兄生而期余逰五岳览重溟今兄翺翔太清靡所不之翩然而洙泗渺然而洛濵其将闵余声之噭噭而笑余涕之淋淋者耶
　　祭欧阳干江兄文
　　呜呼呜呼吾兄其果逝与抑非逝与其可逝与抑未可逝欤唯予创闻勃焉震坠既信犹疑既疑且悸疑信之间一欷百泪胡浩浩之回遹仇吾徒之特酷厝万毒以蕴隆莾一朝而陨祸肆之子之遽遗若驹迅而飊促延仓公而舌桥扣华生其骇瞩辰搦笔以摛章已游神于防録岂至宝之易毁抑吾道之竟孤爰雪涕以致询伟孝诚其中纡依慈母之轒輼羌屏独以云徂曰余偶兹竒运适寝瘵而避居徒抚枕以飞血吭欲絶而犹呼将呌天而无从急凭棺之未得増颔顑而侘傺弥菸邑而缭结缅思子之防仪濡夫子之贞则少醇懿而姱脩又益之以博物越既壮而雄飞冠多士以称杰谒南宫而屡剥试中秘以独驰台垣资其文彩同志倚为蓍维訏谟与谠议世食福而弗知旋为郎于都水屡宣力于曹司时瞻云而惝怳寻遄车于孝思世方钦世德而景名才冀豹泽以大厥施何哲人之长萎若济河而摧其巍桅呜呼呜呼人孰无死孰死于亲唯兄之逝实孝之屯世孰无殀贵反于真兄年五八视耄尤珍翳予小子逾冠防宕造谒夫子禀学函丈误题狂简槩语以上退辨于兄粗识如徃阅歴歳年谊孚情鬯既均裘马亦恊饷异胎同心殊宗一尚维予质驳多岐亡羊中年仕官取友四方徃辙徒悔来轩犹僵各成皓矣复合一堂期掎角于脩途补东隅于榆阳方将朝闻以夕死庶不赧夫子之门墙纵侈哆以百车独相保于心铭念尺书之昨飞展宿墨之犹莹何虞子之舍我曽不留信宿之为停乃一语之未诀虽千号其孰聆矧慈母之未归兄岂忍忘于怔营且令予矢力于末路又谁为之啓扄亦孰芘而孰翊恫惟予之俜仃閴登堂而弗暏防诸孤以涕零奋百身以从之亦安能返子于幽軿知醴脯之空荐挈肺肝以敶明灵
　　奠袁生文
　　雩阳袁国用少从先府君学文今嵗万厯甲戌春忽自雩独身访予山中盻予舍不里许移跬之间遽告终矣予创闻骇痛踯躅寻备棺殡之旁便地抵秋厥叔某遣迎其柩归雩予适病不能送江浒情益怆恻乃治牲醴之仪为文将之其词曰
　　悲袁生乎悲袁生乎生昔者被服纨绮仆云从乃兹则鹑衣担簦独行无徒胡丰约之异致也生昔者韶齿蕣华有力如虎乃兹独孱骨愀容死道涂胡死生之变迅也子独不知丰约者幻也幻不以先后执死生者常也常不以迟速避从古今不尠矣奚独子哉然则人之寓世曷丰曷约曷死曷生如曷啬如椿曷赊西昌曷旅雩阳曷家呜呼灵其归矣无滞以嗟
　　同郡防祭雷太母文
　　唯天孙有淑季字瑶姬而明灵睠秭归之壤奥逼埵灶而气蒸出黄牛之神峡溯峨岷而始平将间世其氲崇孕三楚之竒珍驾列星以为轸勅女须而导征既降芬于名阀防婉嬺而居贞厥相攸而获乐逑君子以作盟彼君子之显允偕令德以为行介和祉而祥发爰笃生此岐嶷鳯振辉以鸣汉骥骧首而骋逵庶渊骞而履顺绚贾马以文驰乃飞华而飏藻标瑰丽于彤墀亶执法于爽鸠为律魁而靡缁诞帝眷其洵美曰唯繇兹母仪既褒表以鳯冠又张之以嘉词分大夫唯虎符牧下国其勿辞盍愉养以彻侯鼎五七而前施嗟此邦之湫陋获神君与仁父首露冕以询俗恫地瘠而吏窳袵白胔而肉之登沈溺于澳煦既露湛于嘉禾亦霜清乎狐防外防棠而瞿瞿内承萱以与与矧抱氷以璧仞叠九邑而风鼔合庶草之忻忻靡不归顾腹于太母方伺母之休虞指遐龄于西华之姥胡大命之有极致眡防之遽告既大夫之崩穹亦吾氓之丧昊慨兰茝之收华叹骅驹之梗道诚吾邦之凉岂明贤之寡造呜呼哀哉某等佥饮海而思河咸瞻璞而钦宝睹素旐之翩翻盼榇舟之披缟外为民而洒血中忧思其如捣爰悼逝而怆离跽陈词而荐藻
　　同邑防奠刘军门母太夫人
　　呜呼豫章之材横絶百畆上负青旻下芘千乘而匠石者斵其末枝可栋王阙长河之流深灌地轴经带秦晋润泽中夏而都水者引其支可浮万楫其功德若是烈也而不知其托于灵岳发于名山贞静愽厚之蓄固敷森防瀁者之攸植而攸溢昔者五岭之粤楚闽之交雄虺卯蕃恣睢吞餐虽当事者破斧缺斨不能定也维中丞公开府仗钺布条教间飞尺铁嘘噏尊爼三省坐帖又昔以绣衣操斧巨芘渥波浸被下国不啻豫章长河之烈而不知其出太夫人贞静愽厚之遗泽人之言曰可为众母不可为众母母今太夫人众母之母寔靡惭德矧闻圣善含祥紫金挺淑名族仇德髙阍母仪璿式妇则兰馨近蹀申国遐儗桓君乃中丞公奉乗传于江介萃海错而山珍方衍祉于下方遽掩彩而归真痛宝之坠曜怆天孙之闇明岂中丞之失恃洵吾邦之陨厥亲倘逝者之可赎亦何恤千百乎斯民伫龙章之自天将焜爚于泉扄伟中丞之扬显信振古而耀今呜呼太夫人且逍遥从西华之軿而民士之将迓者又曷庸欷嘘而掩襟某等或叨通家或激舆情悼逝怅离觌旐心崩抒悰写词薄奠聊陈于烁明灵翩焉居歆
　　祭少司马张公母太夫人文
　　猗太夫人武阀焜嶐作嫓名哲轰振儒宗曷言振斯义方教崇毓骥渥北孕鳯河东温温少府循政称雄暨少司马漓水双龙伊昔司马爽鸠发轫时有重人缪操魁柄颐指朝绅从风奔命纷世澒洞寰海氛防英英司马亭亭孤愤飞章熛阙借劒剸侫彼髯且都冠佩峨如听咸缩颈语竞全躯毎恃创至猝闻而愉大哉训词罔替乃初世之颂母女冠丈夫维汉滂母千载同符子戌夜郎母返西粤荏苒十霜国是再揭司马登朝母惪弥赫镇防抚楚脩能濊泽彼谷者畴系母之烈帝曰允哉忠孝一辙简倅枢府安攘是资视母徤否计国安危司马伈伈曷忍倭迟回车觐母封疏自题臣母耄矣将母有期帝意未释母寿遽违我知二难擗踊摧裂捾绅共悼帝闻孔悒猗太夫人上寿屹屹矧维贤嗣芳流靡极矧兹司马归慰且诀纯嘏世稀诚孝天格某也忆自觧褐云司共升司马堂奥道义情忻迩侍楚台饮德滋深今官兹土休戚同襟耳熟圣善日领徽音惭未抠衣拜母阶庭薄奠遥驰于赫来歆
　　祭欧阳鉴翁先生文
　　于维乎翁遽作化人寝于大室令人哀擗如摧如击某也爰自束髪好文负气徬徨冯闳交游纷集所不杂者惟与令子文朝偕尚涵氏少同研笔长共衣裘瑕疵相箴德业相求出王衍防有若丽泽之为俦缘是承接翁之顔采而沃领其风猷谊次骨腑情通戚休诚非一言之可以酬独唯昔者予自蜀归翁已县毂七髙年髪鹤顔玉予随弁绅搆文为祝拜翁元配偕临皓颠融融堂奥祖孙曽日宴賔友倾倒缱绻虽立酬百觥而令仪之不谖窃度翁之遐龄盖有巫咸莫能测算而司命莫能制年亡何某起楚学继辞广臬感先慈之衰孱再驰疏而舍绂获覩翁之风度犹曩而庆翁之年龄及耋拟为翁贺情弥殷而意弥结乃今贺者未几在门而吊者已即及乎庭闑又曷强为之哀些某也忆翁之慈祥性植孝友天畀怆先人之手泽虽耋年而陨涕仁睦三党初终不替守广德佐河间曾有部民夏氏藏金于茗篓翁则立拒峻却有若防刺盖既追崇公断狱之求生而又严伯起四知之尤励两地士民实咸有来暮之歌而翩聮去思之系顷以郎署疏归虽故相推毂而拂衣罔滞迨抵家晋秩已近暮齿犹薾薾而若处女抑抑而逾壮穉或者语及干谒辄赭色掩耳而为之引避盖翁抱德和复謵不餽已外非誉而忘人似矣以故乡衮子衿日相评议不云古之长者则曰今之善士夫以翁之居家当官以逮处乡非啻寡过寔垂典型彼造物者虽假之纯嘏而绥以百龄庶足荅姱脩而慰羣情胡天使难弟文子之溘丧淑配冡孙之继亡翁以一人亢完休毕一门不二三年翁亦病足痿而退养于阘房以粗床敝席为佳趣以劬躬焘后为美讵其食饮起居靡有竒尤乃焱歘乎乗东维骑箕尾而神游乎茫沆某也抚今悼昔又安知涕横之短长于维乎翁人之聚散死生悬诸大钧犹之大壑然注焉而不能满酌焉而不能倾若翁之令德冠乡闾宿名重朝绅天寿八畅其绪业矧又有孙曾云仍衍麟定之振振翁亦何憾而不为长瞑某自闻讣恫哭恨不飞越乃阻哀艰有功缌不吊之例然某与翁父子殊宗一体又讵可以例埓乃奠村醪乃宣积悰知翁之用物而取精丰溯虚泳爽冀必能悯鉴予之沉于维乎翁
　　祭太仆少卿刘仁山文
　　于乎铜爵逸足翠华是肩函牛九鼎弗以烹鲜大器重负自古则然悲嗟我公廼独弗延百年长算短日而捐万里脩途末路顿颠公乎至此岂天弗怜予始闻讣涕泣有摽适也居庐沈疴百绕几为化人从公世表念至必吁谈及生悄公秩仆卿秩若非尠公寿逾艾寿奚为殀所孔悲者匪世之晓维公巨才匪拟常局六飞未驾虚称髙躅试为池沼岂罄渊谷世患无才才莫竟録既録而晚乃至中堕于悲嗟哉匪予也独追惟畴昔盍簪骈毂当斯之时楚材寔繁磊砢廓落惟公轩轩祝融是孕云夣可吞榜则连茹师乃同门情蒙例海学共探源予西公南各天异辕胡期西粤爰追熊轓职业既聮心腑弥结昕逰膏继夜集曈辍身箴是琢民理均切于时觌公如挥巨阙星轺所指霆飐雨泽计耘小丑兵殱巨贼蹇蹇鞠躬防防许国蛮烟毒雾积惫畴知早不登公暮稍陟斯扶揺奋跃竟逺天墀一朝长委如山斯隳方窥牙纛竟塞钟彛天既昧昧世则畴资矧予违世于公厚期公竟已矣百赎已迟公返夜台今已三期挂劒有在絶为谁表墓缄愫病不身驰孰谅予悲公必谅而










　　衡庐精舍藏稿巻二十一
　　钦定四库全书
　　衡庐精舍藏稿巻二十二
　　明　胡直　撰
　　传
　　盛公小传
　　盛公者吴县人也名防天顺间进士授监察御史以直諌谪罗江县令为政廉明务兴利寝害不谁挠吏畏而民信之时邑寇胡元昻啸集称叛昶着檄谕散其党遂缉元恶平之不烦只兵隣邑徳阳寇赵铎者僭称赵王所至屠戮攻成都官军覆陷杀汪都司势叵测罗江故无城昶令引水绕负县田画开四门市中各闭戸藏兵于内约炮响兵出又伏竒兵山隈阳示弱遣迎贼贼入市未半昶率义勇士开戸闻炮声兵突出各横截杀贼贼不相捄山隈伏兵应声夹攻殊死鬬贼大北斩获不记数俘子女财物尽给其民邑赖以完父老泣曰向微盛公吾属鱼肉多矣肖其像今存初昶至邑衙后有庙神素妖左右以例请祀昶弗听至夕有鸡伏神前如钉置然昶曰神敢妖若此促毁之时前令张尚留至夜神梦张令求解张晨语昶昶弗允张夜梦如前张梦语神曰若何不自诉神曰前者乃鬼卒为耳盛公威灵何敢干也其为鬼神惮伏若此昶后陞叙州守而去至今罗江民祀其像于寺嵗不废云胡子曰余校士按罗江访名宦谁氏署邑者报邑自剏无名宦亦未有祠予檄责之而学官导士民以盛公事状上余览之不置盖为之敛容属属然而慕也盛公决策挫贼存无城之邑斯既以竒矣廼能使鬼神惮伏其威徳此何以致哉夫行立则人知念动则神鉴然能矫于行者不能矫于念能逃人非者不能逃鬼讥若盛公事非其素念无颇不可矫而得也岂不亦至难乎余未暇考盛公始末粗传其事将刻置祠中视吾党士及吏兹土者得以览镜焉
　　萧丈人传
　　昔先太父谦斋府君布衣抱当时志方直八九嵗时属望之固逺而直之姑丈人萧晴川君一见与太父意合遂取而馆谷之令从其族彦二冈先生学文先生语曰是子可教丈人辄忻忻解頥辄又属先生教益笃先太父先君继逝直昆弟俜俜疢疾唯丈人相吊问嘉靖癸夘直举于乡丈人迎之大噱生平难酒至是饮辄醉曰吾老矣无希于世吾独念若祖父世修闇弗闻幸显白有地耳久之直连落南宫不荐丈人欵接无倦或诋曰是将为不食泉矣丈人奋激大言曰焉有如此士而终不名世耶退朂直无溺古文辞病进士业丙辰直成进士而丈人已先期捐馆矣隆庆改元直始从蜀臬解文柄归始走哭丈人墓洒杯酒仅仅濡垅上草耳悲哉直去丈人二十年颠毛改矣自顾迂谫内无树于身而外不能毗世不独负丈人且负先太父直何以自偿焉虽然以丈人之隠徳沈行俾终不暴于世则直之罪戾益不贷矣乃为之摭其事以传其传曰
　　萧丈人者讳川字仲号晴川居士邑南溪里人也性醇夷不为攅眉遇人无猜肠少事父防庵公及继母能得欢心兄卒遗二孤抚之尤恩賔客过从随所有尽欢退居时时吟哦不休有绐之者后虽知其绐也无较意贷弗克偿者无过督门无叱咤之声僮奴逆节佯矫以好言谢过辄悠然不加挺事至遽委仗之出肺腑不记其甞逆也丈人族系最逺自宫师尚约公以后缨緌文学士益彬彬称盛丈人毎见秀出者辄喜动眉睫嵗賔兴族士捷者必先见梦兆无不验故族人嵗视丈人梦卜进取丈人好形家学自以其学卜厝防庵公埋葬之具咸已办弗逮弟侄家故住武姥山下山竒胜有龙王洞虎鼻峯丈人嵗时尚羊其间曰吾归骨此地足矣然竟未可仟卒年若干葬某山之原子三伯某季某先卒仲某世其家论曰萧丈人之质行懿度休哉有古含哺之遗韵岂非煦育孝皇帝濊泽太平之盛民者与以视今之人如包瓦砾揉榛棘其疲佚安殆何其相万也嗟哉今之人何不为丈人而为此又曰丈人田畆士耳其爱乐后隽何异世之寳璠璵育兰芷者睢睢然觊望其成犹惧一日毁而萎也彼非有希于世岂亦其天性固然者耶向使丈人居位有力其于当世何如也余故详着其事匪独追感今昔已耳
　　仙门先生小传
　　仙门先生始业举辄工登等竟弗售乃改业奋曰吾岂复挟一经捐大防镌墨义求有司提衡哉乃精读六经博观羣书下逮稗官小说靡不窥治一帙则究骫骳是非善败若击目指掌乃释以是作为文章无不当是非善败者曰吾不为欵言矣读史至盛帝喆臣事踔絶者辄作为传賛以诏于其子伯元仁卿者曰是当仿是不当仿有王学谕者昆山人博物君子也一见大相引重至是而先生门徒履屩不啻百矣先生教人授经先行曰吾贵实不贵华始先生弱冠居约邑人弗知也乡先达郑令尹独敬礼曰是吾老友竟后礼不辍嘉靖乙夘仁卿年十五侍先生馆饶郑令尹相见异之慰喜赋诗期许不浅鲜众乃知郑令尹有逺鉴云仙门者先生故里名也郑令尹见辄呼仙门先生先生让弗居则称仙峯从门人号也郑令尹没先生乃勅仁卿从其子游以明相报既去郑令尹逾十霜语及未甞不追慕嗟咨也先生治家耻纎然性勤约嵗督耕获輙稍赢而性最好施予其姻戚待先生举火者至四五家嫁娶其女男者六七人而先生不歆其徳人亦竟忘徳之然先生犹多量出而配某孺人喜施益甚常时不较有无不设猜疑叩輙倒囊故闾左右感诵孺人泽弥殷也孺人初归时见田不五畆数匮辄解钗簮资先生防学既稍赢先生为父介庵翁上夀致客奉觞匜祝者不后缙绅家然其间多门下士觇知者曰孺人助不尠哉生平薄视荣利忘情得失乡人或以贵富诩也领之兢是与非也必立解之世珍膏壤巍甍绮服玉馔琼榭仙葩姣童骏骠之以相闻也未甞口之而独嗜唫咏又喜闲其赋诗有求闲未得之慨人谓有渊明风既晚益任悃愊极其致则芚愚之为之左右也恬漠之为之酣饫也寥廓之为之行庐日月之为之烛照也罗浮潮海之为之琴瑟烟云泉石之为之角觝意未厌也盖其于世夐矣仁卿既长领乡书浸知问学则独勅曰学在实其辨在义利毋若近学者荏苒恣世讥耳其它与仁卿语者至多世咸莫得知仁卿自叙生平无外师父即师耳万厯甲戌仁卿第进士令泰和禔身刻亷政教纯用仁礼蔚为时冠而世莫不颂先生为教者豫且也已夘三年政成天子下玉书褒封如子官母为太孺人适先生暨太孺人偕年七人称异数云先生姓唐名某字某潮之澄海县人也胡子曰古抱珍之士逃弃尘鞅娱情泉石彼其于世岂崖然絶耶抑无所希而尚有贻耶今夫海人知其防瀁无端涯也而不知出于河河之先又胎于星宿海其贻者逺也黄石鹿门始不欲以名姓落人耳然亟求子房孔明而授以其道者何哉彼其抱而珍者固可以立济天下之具也故其所贻于当时之天下若响应然彼岂它有慕哉然彼挈所抱以贻人亦岂必人人授之苟得一人焉吾事毕矣甚哉一人之难遇也昔之遇于四方或遇于乡遇于家总之皆以立济当时之天下者虽然遇于家者则唯古贤其他鲜闻今仙门先生与仁卿令君盖庶几哉盖庶几哉
　　墓表
　　袁东山先生墓表
　　昔先君抱道未试出授经于防之雩都友其士何公廷仁黄公振之袁公育秀及育秀之从叔东山先生三公皆用学显而先生独隠于医云先生子淳受学先君直幼随侍为同学托馆谷焉先生及今配王夫人眎以儿子直甞见防人称先生医道能生死人四方求诊视者戸外履常盈先生无论戚疏贵贱治之多不问谢贫不能购药者则自与药药之无不早愈者时有竒症众医方缩手傍睨则必叩先生先生为之切脉一过曰是可治是不可治疑不能决者先生色防防焉而不皇食目睢睢焉而不皇寐必究其端崖投之往往亦愈甞在逺乡望见涂中人中暑死者遂停骑视之其目口血脉非人也独其腹尚微温曰是尚可生也因托宿二日治之竟愈讯之其人道饮水腹痛则伏地二日矣其槖资已为人倒去则又与之斗米遣之又甞合丸制膏槩与病者絶不责偿其终身未甞倦也葢先生少业举已就一日感母病遂弃去学医此其心发自仁孝非有所规而为之者故能用志不分业精而竒中又甞居山中遇异人授以神术能呼召风霆役逐鬼疫者甞为邑令及督府祷雨皆应已而雩都视他邑防视他郡皆独受有年之庆邑东五里有巨潭中窈黝俗谓有物毎三年必沈其渡舟死者无筭先生祷潭上旬日雷雨防晦頽山顶石以实其潭夙患遂息直甞视先生义重如山利薄如埃其几席置古经方书多至拂栋前植花药穴小池种鱼数百头休暇非阅视方书则灌畦饲鱼于于栩栩若不知有尘世事者故其精神旁达若此其皆有以非专术也先生名某字某甞隐居东山故以为号先世君贤公自泰和来家雩传几世生端公领乡荐教授蜀中封刑部主事先生大父也父庆云公以贡为上杭司训子淳第丙辰进士今为监察御史先生之始病也属曰汝习谙青乌家其为我相厥宅兆已而郡守林公以官地某方畀侍御君觇之果胜遂以葬焉侍御君既得显者为志铭复以墓道表委诸直直痛思先君与先生均未试今幸侍御君闳绍先生之徳于先生之志当亦无憾矣又念直微时与侍御侍两父如前日今皆忽忽髪渐斑不知何者为两父酬其于述先生之遗行弥有感焉遂含涕撰所覩闻以表诸石
　　处士屠宜庵先生配汪孺人合葬墓表
　　余间阅今之缙绅士有能发言悃幅兢兢为约躬之行大率皆有所兴发不然则其先世喜修者也余于同年中昕夕切劘若三四君子者试发其先世咸然而宁国屠子因得悉其祖宜庵翁行义习吾耳已而屠子祖母汪孺人以今年某月日卒则又过予泣涕请曰昔者羲英先祖方盛年已能倾廪囷赈里中饥既匮竭即又剖资买粟伺有急多寡食之既又匮竭至自嚼草根木实不厌非直不厌也方食即又怃然语吾祖母汪孺人曰吾思某某家絶炊烟久将殍卧填壑也吾与若其奈之何而吾祖母汪孺人亦忍饿节蓄恣吾祖之为义日力先祖生醇厚自童至白不知有公门内行孝友外谦退好急人其天性使然又素谙青乌家为人相埋辄吉意未甞责报至延礼名师教两叔父逮羲英而汪孺人皆賛佐成先祖意然先祖初欲羲英等不隳落士者业非知荣禄位而趋之者今羲英乃得从朝仕末惜不及吾祖犹幸吾祖母汪孺人存今又背弃去矣羲英旦夜莫为心乃者家大人书来以今某年某月将合葬于先祖某山之兆诚得子一言表诸墓斯羲英之为惬顾不小余诺而退曰信哉屠子之贤有以也余因念古今之孕贤昌嗣皆自其隂善徳隠恻天至当上帝生生之心以翁孺人所施则非独今日将世世闳耀其衣徳表于不可穷岂以余言足发者于是为次其言系之羲英举进士为戸曹主事即余所称屠子昕夕相切劘者是也
　　曽秋潭先生墓表
　　予邑南月冈曽氏有砥行之士二其一已用子贵其一则秋潭先生是也先生之行余不暇细举予独举其大者三四事而槩可知也先生少为时文初试有司见有贿合者即怫然弃去闗戸不出尽读其家藏书遂卒志蓬蔂而不自悔父东峰公晚官岭表先生留侍已数年因自念曰大人适暮龄而不忘仕情吾兄弟过也力告公谢去公感其能养遂致以还先生率其昆弟竭力娱意凡八年而公殁一日江行感暴尸惨然命棺瘗之因嵗予贫者棺至终其身而上所居文水溪决旱涸先生首倡乡人建堤数里躬荷锸畚跣行赤日歌咲以劝工方工之成而先生告终乡人哭之曰不有曽公畴或稷我至于今而里得有秋者皆曰曽公恵也先生之行多矣若此三事者余甞较诸今世之士其守人阍戸借誉贾宠者弗怪也而先生则宁谢去而不悔子弟之幸利席赀溷其先声者且有也而先生则宁善养以为安今官至上吏都侯邦者亦尊矣然能不杀人挺下暴虐取者即谓为难其有恩施于暴骸力竭于旱潦者十不可一二人也先生直布衣耳理乱不挂心是非不聒耳乃能为古良有司之事以此而观彼其相去何如也嗟夫古之王者以六行教民行成而上则有族师闾胥书之乡老乡大夫献之天子令内史贰之于是进最于朝退宪于学而殁祭于社上之待者甚殷而下之所自待者其有所凭也矣自后世纯用文辞不稽行谊故虽有贤望由夷行齐曽史者不得书于族闾焉况其他乎今先生之为此又孰为之书曰某行为孝友某行为任恤由前则无族闾乡老内史之録由后则无殿最宪老祭享之荣上无所凭而下无所利而独为之不已者是非所谓杰特之士乎哉先生名某字某自号秋潭逸人卒以嘉靖某年某月日年才六十有一子四人某某治进士业今以某年月日奉先生葬某里某之原见委为墓道表予媿恧所言不能比于族师闾胥故为叙古今之慨俾镵诸石用以答孝子之心
　　南太仆少卿仁山刘公墓表
　　酃县仁山刘公卒于南太仆之官邸其南省寮大司马以下涕洟而诔曰天不吊殱兹贤哉大事畴属楚之荐绅自元相而下咨嗟以唁曰天不吊殱兹贤哉卿士谁则四方同志缙绅以下欷歔以叹曰天不吊殱兹贤哉斯文畴依而孤时举等则犇奉旅榇归卜某年月日葬公某山之原其宗督学刘公为状其事其友少司空连江吴公为铭其圹时举等以予之友公不后二君子也遥请表其墓道而某之始闻讣也哭不置今而表公也奚暇爱言按状称公上世出永新刘楚公沆五世徙茶陵石陂又几世徙中溪后割剏酃县遂称酃县人传至讳崇者以礼经领贡授县令不赴则公曽祖也崇生灏灏生一峯翁泰一峯翁以贡丞嘉善服除补合肥取孟氏母有淑行先是一峯翁梦鹿鸣于堂又征邻梦辄卜产竒已而公生警敏殊羣儿稍长习春秋寻改读易邑令张某者试属对含讥姗公对亦讽令令大惊改容器之十六补博士弟子员督学使者至试辄髙等癸夘举乡书时衡守徳清蔡公有文名独伟公而公名益着丙辰第进士当此时四方赴公车者类多名士公既喜交游而四方士亦多縻公之谦而倾其诚公于是始折节叩圣贤之学从太仆何公防退而究异同于友人罗惟徳邹敬甫耿在伦偕予三四子而识者已觇公干济才乃除公南兵部武选主事歴职方员外郎车驾郎中时大司马克斋李公始未相知已而熟公行事乃独才公公甞以征料奉檄行江西湖广间抵吉州谒罗文恭公北面而禀学焉曰此吾宿志也又之安成谒邹文庄公参订学防然后涣然当于心曰道在是矣往复书问具见文恭集中公官留京几四禩最莫逆连江吴公暇则偕之燕矶牛首间吟啸若遗世然秩满防恩赠封父母如其官寻得擢广东佥事备兵南韶时南韶獞贼负固恣睢民习苦之公按部咨祸胎过在盐禁而猾商遂鼔煽为乱激使然也公不谋众乃单骑突入贼穴谕以吏禁之过今皆贷不兵计自新各獞贼始愕眙继相感泣罗拜听公约束不复乱山寇马五陈伦卢本清等剽掠为患众颇虞之公悉以计擒不战而耘迄无蹀血两广总督南赣军门两吴公偕綉衣使者咸伟公代疏诸朝就陟南韶兵备副使仍理道务公感奋曰诸寇幸夷独黠贼官祖政者智勇双絶为羣冦雄长不殄戢之是翊于诸寇为暴者也乃阳为不问状以懈其防宻令祖政妻舅何某者图之故泄其事于祖政马夫口于是二贼生猜互相格杀部落死者几六百人公曰事可举矣乃上书督府题请大征分兵六哨夹进公督翁源哨追杀祖政于黄峝俘获被虏男妇几千数余党抚化不为穷治羣黎讙呼动地至今翁源与黄峝各省公像树祠祀焉又以英徳邉各贼巢相地増筑外城郁为巨障韶郡故有明经书院公为葺修羣诸生督之课延宿学者一二导以正学昕夕乐育虽兵旅劻勷中意蔼如也公体故癯以是积劳感病遂惄然有归志闻之两台两台与士民固留不可得乃为代请得防蹔还调理疾痊举用寻以前功防钦赉者凡二公既归勅家事勿闗白栖迹祝融天台间复构精舍于鴈峯之麓凿石为洞甞嘿坐其中中丞汝泉赵公问俗湖南造访题曰龙鴈书屋公因称龙鴈山樵云又甞与同郡佥宪易公某南宫士危君某廖君某曾君某举防相为切磨逺近兴者颇众丁卯偕廖君出逰太和山从止一僮遇意防处辄徘徊咏歌以寄独徃之意相继抚楚台若唐岩刘公防溪陈公文川郜公疏荐靡不首公隆庆辛未省台大臣以下应诏咸交口推公于是起补广西副使分廵桂林道公闻报愀然曰吾仍病骨岂堪驱防拟疏乞罢而当事者力止之公不得已戒行防予亦起畆从楚臬擢广西藩叅盖与公同年同门又同治一道喜不自胜时古田甫平尤艰善后抚台殷公独信仗公凢一经公画者辄抵掌称善亟行恐后予亦感公相得咸不忍夷其民也相与撰粤峤俗谕以开其迷谬正其凟乱獞民至今诵焉西粤靖江王府故贪残自失势不能制诸宗室诸宗室中多鸷悍好圉夺齐民挟持有司甚则趣入县廨鎻吏莫敢诃又尝手剑逐方面官走署邸以是益得气不可孰何予至防一宗室殡二尸当分司孔道予入司辄纡径非体而以谋诸公公乃创殡室郭外遣兵卒移其殡殡焉已而公与予出则宗室子妇咸攀号且哗且詈时予已追摄其姻戚拨置者施之桁杨而攀号者覩之始戢退不敢复哗自是凢宗室暴民者各司辄罪姻戚而西粤强宗扫迹矣两台闻之喜曰二君治强宗胜治獞矣时府江分宪员缺公兼署其事公以府江为两广襟喉而各獞凭险出没戕杀官吏劫掠民商有年矣若不请兵大加删戮则两广梗塞祸乱无已宁独古田哉议上三院是之合疏题请大征防东广缺海道副使吏部难其代遂就近以公调补职典夷市凢南夷贾舶贡舰极天下之珍希者萃焉前者虽名人犹有防公立法既蕳又请同藩司官共阅而夷人莫不忻其便服其公焉天子笃念边臣加恩赠一峯翁如其官母为太恭人寻陞公叅政仍兼宪秩理海务公益殚心刻期清海氛巨冦林道干朱良宝依防岛防跳梁势益炽而殷公时为督府公则时时为殷公画策以是朱良宝就擒而林道干遁海外余党解散他如增战舰剏县治设叅将诸所条画殷公悉采纳题请施行且寓书政府属公为已代又以广西府江征勦防闻而抚臣郭公疏曰原任分廵桂林副使刘某倡议请兵锐情讨贼凢诸机宜悉有成画尤宜优叙为用事者劝于是吏部采两省功最陟公南京太仆寺少卿盖蹔假优闲托寄重大之意公至任得见峯王公明宇韩公为寮无不相契许公暇则追先哲欧阳公王阳明先生逰而公方新脱戎马遨神散局足称吏隠乃不谓公拜表入南都宿疾复发医药罔效竟考终太仆行台之邸盖万厯乙亥之十月某日也距其生某年月日得年伍十有七当疾革时公自知不起索笔书贻时举等唯孝友语略不及家南都知厚若少泉汪公合浮万公坪石屠公巽川李公暨王韩二公咸为买棺视敛靡不周备亡何复以广东功蒙恩陞一级而公已不逮矣嗟乎岂不痛哉公孝友出天性教育异母弟不后其子至于与人交不设畛域开口若出肺肝有为出力罔恤其他而友谊之笃遂闻天下居乡恂恂喜利济睦宗敦故无问贤愚又多奬借后进口不臧否人以故人乐为亲食其德者不尠为诸生时受里人侮至入仕未尝口之即加侮者服其量谈学必先事功盖亦曰不如见诸行事之深切着明也生平貌不胜衣至其忧国奉公有万夫莫夺之勇而天下名贤瞩望以为总文武宪万邦者屈指必公孰谓公遽已矣则谓天之不吊非耶自予取友海内大半多楚材而同官合舍久而弥亲者则孰逾公徃公从广西别予之东广辄涕泗横下曰吾安能舍子已而予至东广赴觐北首公又涕下曰予安能舍子嗟嗟予既与世违而所期在公今公也柰何先舍予逝哉予丧所期矣虽然予不两侍公于粤则安知公之硕画伟伐若是详也然则表公之墓则亦孰逾予故为叙次行事最详而不为谰言
　　封监察御史朴庵张公配杨孺人合墓表
　　自昔称义侠貌荣名盖独推闗中焉予同年出闗中者类多竒而予尝砻德砺业下上古今者则韩城张君最亡何张君以监司莅予郡予归自粤谒君君掔予从容谈兹兹有利济当时之忱予曰君其有自来耶君曰予幸濡先大夫身训耳已乃出予友耿侍御所为朴庵公志铭求予阡表意甚笃予因叹公始未有名位而利济若是博也其古称义侠非与按志公讳孟德字天与朴庵其号居韩少梁里之芝川为着姓曾王父樊大父干父莲配秦氏生公乃出后于从父摧公生而隆凖广额炯目方颐耸眉修髯音吐洪鬯创见若神人少坐贫勉为僧然刚敏倜傥不以地局而气盖诸者矣奉所后母王氏难滫瀡遇腆馔不忍置筯因告主人挈以享母而自甘脱粟复乃得肆力农桑又得杨孺人操井臼冶蚕茧勤绩纺揭揭畜畜始能充朝夕而伯仲氏故犹窭公为推食外内无难色伯氏子负贷不能偿公恻然为鬻产代之偿孝友盖天性也又尝为里中折豪暴者伏之里中以是推髙其义有争辄来质平公为之排觧措画曲中人情至倒囊屈体不恤絶不为势家利孔髙下其手以故诉者咸服虽至重辟有不之官府而之公之舍公一口裁罔经官府若奉成案莫复平反如是者凢数十事里中免破产陨命皆公惠也嵗乙卯张君举于乡有司例徴里中麦赡其家公重困里人亟令辞麦自后韩士荐者习其风卒不为韩人病继举进士授绍兴府推官满最貤封公文林郎显里中矣顾尝着短褐阅耕陇畆有时袭锦绮翺翔贵游间又无缩朒态已而君晋为御史声采大着人或以荣公公恬如也公卒之时适张君上御史考诏改封如子官而里人有哭同张君哀者其感深矣予尝见史称郭解能解人纷闗以西延颈愿交然彼特有挟焉耳若公好义利济其天植与故曰义侠然公始教君书则繇杨孺人夙夜督课毎令君读书纺车灯下而公之蒸蒸为义亦多出孺人赞佐力孺人故里中杨公讳某者女也不二年继公卒可不谓存殁伉俪哉子三长某仲某季士佩即君今为江西按察司副使张君先后厝公偕孺人镇北之原其生卒葬日语具今耿侍御及马太史志中兹特载其行谊磊砢著者表之碑后张氏子孙得览镜云




　　衡庐精舍藏稿巻二十二
　　钦定四库全书
　　衡庐精舍藏稿巻二十三
</div>
    <div class="pagination">
<a href="衡庐精舍藏稿_page15.html">上一页</a><span>...</span><a href="衡庐精舍藏稿_page11.html">11</a><a href="衡庐精舍藏稿_page12.html">12</a><a href="衡庐精舍藏稿_page13.html">13</a><a href="衡庐精舍藏稿_page14.html">14</a><a href="衡庐精舍藏稿_page15.html">15</a><span class="current-page">16</span><a href="衡庐精舍藏稿_page17.html">17</a><a href="衡庐精舍藏稿_page18.html">18</a><a href="衡庐精舍藏稿_page19.html">19</a><a href="衡庐精舍藏稿_page20.html">20</a><a href="衡庐精舍藏稿_page21.html">21</a><span>...</span><a href="衡庐精舍藏稿_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
