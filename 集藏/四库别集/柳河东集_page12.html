<!DOCTYPE html>
<html>
<head>
    <meta charset="UTF-8">
    <title>柳河东集 - 第 12 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>柳河东集 - 第 12 页/共 22 页</h1>
    <div class="content">　　与吕恭论墓中石书书【恭一名宗礼尝以监察御史参江南西道军事时韦丹为观察使教人为瓦屋别置南北市营韩昌黎志丹墓备书之今书谓大夫之政良而吾子賛焉又云作东郛改市防去比竹茨草之室正指此也恭后卒公又志其墓具于集韦丹在江南时元和四五年书亦当在此时云】
　　宗元白元生至得弟书甚善诸所称道具之元生又持部中庐父墓者所得石书模其文示余云若将闻于上余故恐而疑焉仆早好观古书家所蓄晋魏时尺牍甚具又二十年来遍观长安贵人好事者所蓄殆无遗焉以是善知书虽未常见名氏望而识其时也又文章之形状古今特异弟之精敏通逹夫岂不究于此今视石文署其年曰永嘉其书则今田野人所作也虽支离其字尤不能近古为其永字等颇効王氏变法皆永嘉所未有辞尤鄙近若今所谓律诗者晋时葢未尝为此声大谬妄矣又言植松乌擢之怪【擢一作催】而掘其土得石尤不经难信或者得无奸为之乎且古之言者藏也壤树之而君子以为议况庐而居者其足尚之哉圣人有制度有法令过则为辟【音壁】故立大中者不尚异教人者欲其诚是故恶夫饰且伪也过制而不除防宜庐于庭而矫于墓者大中之罪人也况又出怪物诡神道以奸大法【奸音干】而因以为利乎夫伪孝以奸利诚仁者不忍摘过恐伤于教也【摘陟革切又他厯切】然使伪可为而利可冒则教益坏若然者勿与知焉可也伏而不出之可也以大夫之政良而吾子賛焉固无阙遗矣作东郛改市防去比竹茨草之室而垍土大木陶甄梓匠之工备孽火不得作化堕窳之俗【窳以主切器空中病也】絶偷浮之源而条桑浴种深耕易耨之力用寛徭啬货均赋之政起其道美矣于斯也虑善善之过而莫之省诚慤之道少损故敢私言之夫以淮济之清有玷焉若秋毫固不为病然而万一离娄子眇然睨之不若无者之快也想黙已其事无出所置书幸甚宗元白
　　与友人论为文书【作之年月未详观其气质当在未谪时作贞元末年文也】
　　古今号文章为难足下知其所以难乎非谓比兴之不足恢拓之不逺鑚砺之不工颇纇之不除也得之为难知之愈难耳茍或得其高朗探其深赜虽有芜败则为日月之蚀也大圭之瑕也曷足伤其明黜其寳哉且自孔氏以来兹道大阐家修人励刓精竭虑者【刓吾官切】几千年矣其间耗费简札役用心神者其可数乎登文章之箓波及后代越不过数十人耳其余谁不欲争裂绮绣互攀日月高视于万物之中雄峙于百代之下乎率皆纵防而不克【纵子勇切臾音勇纵臾奬劝也】踯躅而不进【踯直炙切躅厨玉切】力防势穷【防子六切与同】吞志而没故曰得之为难嗟乎道之显晦幸不幸系焉谈之辩讷升降系焉鉴之颇正好恶系焉交之广狭屈伸系焉则彼卓然自得以奋其间者合乎否乎是未可知也而又荣古虐今者比肩叠迹大抵生则不遇死而垂声者众焉扬雄没而法言大兴马迁生而史记未振彼之二才且犹若是况乎未甚闻著者哉固有文不传于后祀声遂絶于天下者矣故曰知之愈难而为文之士亦多渔猎前作戕贼文史抉其意抽其华置齿牙间遇事蠭起金声玉耀诳聋瞽之人徼一时之声【徼古尧切】虽终沦弃而其夺朱乱雅为害已甚是其所以难也间闻足下欲观仆文章退发囊笥编其芜秽心悸气动交于胷中未知孰胜故久滞而不往也今往仆所着赋颂碑碣文记议论书序之文凡四十八篇合为一通想令治书苍头吟讽之也击辕拊缶必有所择顾鉴视其何如耳还以一字示褒贬焉













　　柳河东集巻三十一
　　钦定四库全书
　　柳河东集巻三十二
　　唐　柳宗元　撰
　　书论政论服饵四首
　　答元饶州论政理书【前有与元饶州论春秋书今复与之论政理且曰辱示政理之説及刘梦得书往复甚善求之刘梦得集亦有答饶州论政理书大率其意皆同韩宣英晔也亦以坐王叔文党贬饶州司马饶州举宣英以代已以前书考之此亦在元和六年后作】
　　奉书辱示以政理之説及刘梦得书往复甚善类非今之长人者之志【长展两切】不唯充赋税养禄秩足巳而已独以庶富且教为大任甚盛甚盛孔子曰吾与囘言终日不违如愚然则防者固难晓必劳申谕乃得悦服用是尚有一疑焉兄所言免贫病者而不益富者税此诚当也【一本无贫字】乗理乱之后固非若此不可不幸乗政之后其可尔耶夫政之大莫若贿赂行而征赋乱茍然则贫者无赀【即移切】以求于吏所谓有贫之实而不得贫之名富者撡其赢【音盈】以市于吏则无富之名而有富之实贫者愈困饿死亡而莫之省富者愈恣横侈泰而无所忌【横去声】兄若所遇如是则将信其故乎是不可惧挠人而终不问也固必问其实问其实则贫者固免而富者固增赋矣安得持一定之论哉若曰止免贫者而富者不问则侥幸者众皆挟重利以邀贫者犹若不免焉若曰检富者惧不得实而不可增焉则贫者亦不得实不可免矣若皆得实而故纵以为不均何哉孔子曰不患寡而患不均不患贫而患不安今富者税益少贫者不免于捃拾【捃音窘】以输县官其为不均大矣非唯此而已必将服役而奴使之多与之田而取半或乃出其一而收其二三主上思人劳苦或减除其税则富者以户独免而贫者以受役率输其二三与半焉是泽不下流而人无所告诉其为不安亦大矣夫如是不一定经界覈名实而姑重改作其可理乎夫富室贫之母也诚不可破壊然使其太幸而役于下则又不可兄云惧富人流为工商浮窳【以主切】葢甚急而不均则有此尔若富者虽益赋而其实输当其十一犹足安其堵虽驱之不肯易也检之愈精则下逾巧诚如兄之言管子亦不欲以民产为征故有杀畜伐木之説今若非市井之征则舍其产而唯丁田之问推以诚质示以恩惠严责吏以法如所陈一社一村之制逓以信相考安有不得实不得其实则一社一村之制亦不可行矣是故乗政必须一定制而后兄之説乃得行焉防之所见及此而已永州以僻隅少知人事兄之所代者谁耶理欤欤理则其説行矣若其也防之説其在可用之数乎因南人来重晓之其他皆善愚不足以议愿同梦得之云者兄通春秋取圣人大中之法以为理饶之理小也不足费其虑无所论刺故独举均赋之事以求往复而除其惑焉不习吏职而强言之宜为长者所笑防然不如是则无以来至当之言葢明而教之君子所以开后学也又闻兄之莅政三日举韩宣英以代已宣英达识多闻而习于事宜当贤者类举今负罪屏弃凡人不敢称道其善又况闻于大君以二千石荐之哉是乃希世防俗果于直道斯古人之所难而兄行之宗元与宣英同罪皆世所背驰者也兄一举而徳皆及焉祁大夫不见叔向今而预知斯举下走之过大矣书虽多言不足导意故止于此不宣宗元再拜
　　与崔饶州论石钟乳书【饶州讳简字子敬先刺连州后移永未上而被罪卒于元和七年公尝为作权厝志集又有祭简文云悍石是饵元精以渝是简卒以钟乳致败也书多作于元和七年以前云】
　　宗元白前以所致石钟乳非良闻子敬所饵与此类又闻子敬时愦闷【愦古对切心乱也】动作宜以为未得其粹美而为麄矿惨悍所中【矿古猛切説文铜铁朴石也惨七感切据文言钟乳麄矿惨悍惨疑当作燥】惧伤子敬醇懿仍习谬误故勤勤以云也再获书辞辱徴引地理证验多过数百言以为土之所出乃良无不可者是将不然夫言土之出者故多良而少不可不谓其咸无不可也草木之生也依于土然即其类也而有居山之隂阳或近水或附石其性移焉又况钟乳直产于石石之精麄踈宻寻尺特异而穴土之上下其土之厚薄石之高下不可知则其依而产者固不一性然由其精宻而出者则油然而清烱然而辉其窍滑以夷其肌亷以防食之使人荣华温柔其气宣流生胃通肠夀善康宁心平意舒其乐愉愉由其麄踈而下者则奔突结澁乍大乍小色如枯骨或类死灰淹顇不发【顇音卒】丛齿积纇重浊顽璞食之使人偃蹇壅鬰泄火生风防喉痒肺幽关不聪心烦喜怒肝举气刚不能和平故君子慎焉取其色之美而不必惟土之信以求其至精凡为此也幸子敬饵之近不至于是故可止御也必若土之出无不可者则东南之竹箭【尔雅东南之美有防稽之竹箭焉】虽旁岐揉曲皆可以贯犀革北山之木虽离奇液防【奇音覊防谟官切庄子以为门户则液防从木谟奔切】空中立枯者皆可以梁百尺之观【古玩切】航千仭之渊冀之北土马之所生凡其大耳短脰拘孪踠跌【脰音豆踠于逺切跌徒结切】薄蹄而曵者皆可以胜百钧驰千里【马生于冀州之地也】雍之块璞皆可以备砥砺【黒水西河为雍州厥贡球琳琅玕注球玉名琅玕石而似珠砥砺即砥砺砮丹】徐之粪壤皆可以封太社【尚书海岱及淮惟徐州厥贡惟土五色注王者封五色土为社建诸侯则各割其方色与之使立社焘以黄土苴以白茅】荆之茅皆可以缩酒【荆及衡阳为荆州包匦菁茅注茅以缩酒】九江之元龟皆可以卜【九江纳锡大龟九江荆州地也】泗滨之石皆可以击【泗濵浮磬泗水名徐州地也】考若是而不大谬者少矣其在人也则鲁之晨饮其羊关毂而輠轮者皆可以为师儒【家语鲁之贩羊有沈犹氏者常朝饮其羊以诈市人】卢之沽名者皆可以为太医【杨子扁鹊卢人也而毉多卢】西子之里恶而矉者【矉音賔】皆可以当侯王【庄子西施病心而矉其里之丑人见而美之归亦捧心而病其里之富人见之坚闭门而不出贫人见之挈妻子去之走】山西之冐没轻儳防贪而忍者皆可以凿凶门制阃外山东之稚騃朴鄙【騃语骇切】力农桑啖枣栗者皆可以谋谟于庙堂之上【谓山西出将山东出相也语见赵充国賛】若是则反伦悖道甚矣何以异于是物哉是故经中言丹砂者以类芙蓉而有光言当归者以类马尾蚕首言人参者以人形黄芩以腐肠附子八角甘遂赤肤类不可悉数若果土宜乃善则云生某所不当又云某者良也又经注曰始兴为上次乃广连则【一有连】不必服正为始兴也今再三为言者唯欲得其英精以固子敬之夀非以知药石角技能也若以服饵不必利已姑务胜人而夸辩博素不望此于子敬其不然明矣故毕其説宗元再拜
　　答周君巢书【书月日而不年然观其书辞谓罪大摈废盖在永州时作】
　　奉二月九日书所以抚教甚具无以加焉丈人用文雅从知已日以惇大府之政甚适东西来者皆曰海上多君子周为倡焉敢再拜称贺宗元以罪大摈废【摈必仭切】居小州与囚徒为朋行则若带纆索【纆音墨一作若带徽纆】处则若关桎梏彳亍而无所趋【彳丑亦切小步也亍丑玉切步止也】拳拘而不能肆槁焉若枿【音孽伐木余也】隤焉若璞【隤徒回切】其形固若是则其中者可得矣然犹未尝肯道神等事今丈人乃盛誉山泽之臞者【臞权俱切瘠也】以为夀且神其道若与尧舜孔子似不相类焉何哉又乃曰饵药可以乆寿将分以见与固小子之所不欲得也尝以君子之道处焉则外愚而内益智外讷而内益辩外柔而内益刚出焉则内外若一而时动以取其宜当而生人之性得以安圣人之道得以光获是而中虽不至耉老其道夀矣今夫山泽之臞于我无有焉视世之乱若理视人之害若利视道之悖若义我夀而生彼夭而死固无能动其肺肝焉昧昧而趋屯屯而居【屯音谆】浩然若有余掘草烹石【掘其月切】以私其筋骨而日以益愚他人莫利已独以愉若是者愈千百年滋所谓夭也又何以为高明之图哉宗元始者讲道不笃以防世显利动获大僇用是奔窜禁锢为世之所诟病【诟古切】凡所设施皆以为戾从而吠者成羣已不能明而况人乎然茍守先圣之道由大中以出虽万受摈弃不更乎其内大都类往时京城西与丈人言者愚不能改亦欲丈人固往时所执推而大之不为方士所惑仕虽未逹无忘生人之患则圣人之道幸甚其必有陈矣不宣宗元再拜
　　与李睦州服气书【愚溪作于元和之五年吴武陵谪来永州在元和之三年今云愚溪之游且及间一日吴武陵先作书云云则此书当在五年后作集又有同吴武陵送李睦州诗序睦州亦永之迁客也】
　　二十六日宗元再拜前四五日与邑中可与游者游愚溪上池西小丘坐柳下酒行甚欢坐者咸望兄不能俱以为兄由服气以来貌加老而心少欢愉不若前去年时既言皆沮然眄睐【上莫见切下洛代切眄睐斜视也】思有以已兄用斯术而未得路间一日濮阳吴武陵最轻健先作书道天地日月黄帝等下及列仙方士皆死状出千余字颇甚快辩伏覩兄貌笑口顺而神不偕来及食时窃睨和糅燥湿【糅女救切杂也】与啖饮多寡犹自若是兄阳徳其言而隂黜其忠也若古之强大诸侯然负固怙力敌至则诺去则肆是不可变之尤者也攻之不得则宜济师今吴子之师已遭诺而退矣愚敢砺鋭擐坚【擐音患】鸣钟鼓以进决于城下惟兄明聴之凡服气之大不可者吴子已悉陈矣悉陈而不变者无他以服气书多美言以为得恒乆大利则又安能弃吾美言大利而从他人之苦言哉今愚甚呐【讷字亦从口】不能多言大凡服气之可不死与不可欤夀欤夭欤康宁欤疾厉欤若是者愚皆不言但以世之两事已所经见者类之以明兄所信书必无可用愚防特尝嗜音见有学操琴者不能得硕师而偶传其谱读其声以布其爪指蚤起则嘐嘐譊譊【嘐大苞切譊馨么切】以逮夜又增以脂烛烛不足则讽而鼓诸席如是十年以为极工出至大都邑操于众人之座则皆大笑曰嘻何清浊之乱而疾舒之乖欤卒大慙而归及年少长则嗜书又见有学书者亦不能得硕师独得国故书伏而攻之其勤若向之为琴者而年又倍焉出曰吾书之工能为若是知书者又大笑曰是形纵而理逆卒为天下弃又大慙而归是二者皆极工而反弃者何哉无所师而徒状其文也其所不能传者卒不可得故虽穷日夜岁纪逾逺而不近也今兄之所以为服气者果谁师耶始者独见兄传得气书于卢遵所伏读三两日遂用之次得气诀于李计所又防取大施行焉是书是诀遵与计皆不能知然则兄之所以学者无硕师矣是与向之两事者无毫末差矣宋人有得遗契者宻数其齿曰吾富可待矣兄之术或者其类是欤兄之不信今使号于天下曰孰为李睦州友者今欲巳睦州气术者左袒不欲者右袒则凡兄之友皆左袒矣则又号曰孰为李睦州客者今欲已睦州气术者左袒不欲者右袒则凡兄之客皆左袒矣则又以是号于兄之宗族皆左袒矣号姻娅则左袒矣入而号之闺门之内子姓亲昵则子姓亲眤皆左袒矣下之号于臧获仆妾则臧获仆妾皆左袒矣出而号于素为将率胥吏者则将率胥吏皆左袒矣则又之天下号曰孰为李睦州雠者今欲已睦州气术者左袒不欲者右袒则兄之雠者皆右袒矣然则利害之源不可知也【一无不字】友者欲乆存其道客者欲乆存其利宗族姻娅欲乆存其戚闺门之内子姓亲昵欲乆存其恩臧获仆妾欲乆存其生将率胥吏欲乆存其势雠欲速去其害兄之为是术凡今天下欲兄乆存者皆惧而欲兄速去者独喜兄而为不巳则是背亲而与雠夫背亲而与雠不及中人者皆知其为大戾而兄安焉固小子之所懔懔也【懔音廪】兄其有意乎卓然自【一有更字】使讐者失望而懔亲者得欲而忭则愚愿椎肥牛撃大豕刲羣羊以为兄饩【许既切】穷陇西之麦殚江南之稻以为兄夀盐东海之水以为咸防敖仓之粟以为酸【防呼蹄切酸味也】极五味之适致五藏之安心恬而志逸貌美而身胖【蒲潘切】醉饱讴歌愉怿防欢流声誉于无穷垂功烈而不刋不亦防哉孰与去味以即淡去乐以即愁悴悴焉肤日皱肌日虗【皱侧救切】守无所师之术尊不可传之书悲所爱而庆所憎徒曰我能坚壁拒境以为强大是岂所谓强而大也哉无任疑惧之甚某再拜




　　栁河东集巻三十二
　　钦定四库全书
　　柳河东集巻三十三
　　唐　柳宗元　撰
　　书四首
　　与杨诲之书【诲之凭之子也凭以元和四年自京兆尹贬临贺尉诲之时随侍在贺州公作説车以遗之书言今日有北人来示将籍田勑按宪宗纪元和五年诏以来年正月借田书在五年十一月永州作明矣谓丈人是举必复大任指凭言也】
　　足下防时未有以异于众童仆未始知足下及至潭州乃见足下气益和业益专端重而少言私心乃喜知舜之陶器不苦窳为信【窳以主切】然而舜之徳可以及土泥而不化其子何哉是又不可信也则足下本有异质而开发之不早耳然开发之要在陶煦【吁句切】然后不失其道则足下亦教谕之至固其进如此也自今者再见足下文益奇艺益工而气质不更于潭州时乃信知其良也中之正不惑于外君子之道也然而显然翘然秉其正以抗于世世必为敌雠何也善人少不善人多故爱足下者少而害足下者多吾固欲其方其中圆其外今为足下作説车可详观之车之説其有益乎行于世也足下所持韩生毛頴传来仆甚奇其书恐世人非之今作数百言知前圣不必罪俳也及贺州所未有者文又三篇此言皆不欲出于世者足下黙观之藏焉无或传焉吾望之至也今日有北人来示将籍田勑是举数十年之坠典必有大恩泽丈人之寃闻于朝今是举也必复大任丑正者莫敢肆其吻矣甚贺甚贺仆罪大不得与于恩泽然其喜不减之足下者何也喜圣朝举数十年坠典太平之路果辟【音辟】则吾之昧昧之罪亦将有时而明也方筑愚溪东南为室耕野田圃堂下以咏至理吾有足乐也足下过今年当侍从北下仆得扫溪上设肴酒以俟趋拜足下发南州当先示仆得与猎夫渔者上下水陆择味以给膳羞虽不得乆亦一时之大愿也过是无可道福来辞行急不可留言不尽所发不具宗元顿首
　　与杨诲之第二书【始复去年十一月书者即前书也説车具别巻诲之以为柔外刚中何取于车之疏我不能剪剪拘拘以同世取荣公极其説以开喻之以前书观之此元和六年作】
　　张操来致足下四月十八日书始复去年十一月书言説车之説及亲戚相知之道是二者吾于足下固具焉不疑又何逾嵗时而乃克也徒亲戚不过欲其勤读书决科求仕不为大过如斯已矣告之而不更则忧忧则思复之复之而又不更则悲悲则怜之何也戚也安有以尧舜孔子所传者而往责焉者哉徒相知则思责以尧舜孔子所传者就其道施于物斯已矣告之而不更则疑疑则思复之复之而又不更则去之何也外也安有以忧悲且怜之志而强役焉者哉吾于足下固具是二道虽百复之亦将不已况一二敢怠于言乎仆之言车也以内可以守外可以行其道今子之説曰柔外刚中子何取于车之疏耶果为车柔外刚中则未必不为车果为人柔外刚中则未必不为恒人夫刚柔无恒位皆宜存乎中有召焉者在外则出应之应之咸宜谓之时中然后得名为君子必曰外恒柔则遭夹谷武子之台及为蹇蹇匪躬以革君心之非庄以莅乎人君子其不克欤中恒刚则当下气怡色济济切切哀矜淑问之事君子其卒病欤吾以为刚柔同体应变若化然后能志乎道也今子之意近是也其号非也内可以守外可以行其道吾以为至矣而子不欲焉是吾所以惕惕然忧且疑也今将申告子以古圣人之道书之言尧曰允恭克让言舜曰温恭允塞禹曰闻善言则拜汤乃改过不恡【与吝同】高宗曰启乃心沃朕心惟此文王小心翼翼日吴不食坐以待旦武王引天下诛纣而代之位其意宜肆而曰予小子不敢荒宁周公践天子之位握髪吐哺孔子曰言忠信行笃敬其弟子言曰夫子温良恭俭让以得之今吾子曰自度不可能也然则自尧舜以下与子果异类耶乐放弛而愁检局虽圣人与子同圣人能求诸中以厉乎已乆则安乐之矣子则肆之其所以异乎圣者在是决也若果以圣与我异类则自尧舜以下皆宜纵目卬鼻【卬五刚切】四手八足鳞毛羽鬛飞走变化然后乃可茍不为是则亦人耳而子举将外之耶若然者圣自圣贤自贤众人自众人咸任其意又何以作言语立道理千百年天下传道之是皆无益于世独遗好事者藻缋文字以矜世取誉圣人不足道也故曰中人以上可以语上唯上智与下愚不移吾以子近上智今其言曰自度不可能也则子果不能为中人以上耶吾之忧且疑者以此凡儒者之所取大莫尚孔子孔子七十而纵心彼其纵之也度不逾矩而后纵之今子年有几自度果能不逾矩乎而遽乐于纵也傅説曰惟狂克念作圣今夫狙猴之处山叫呼跳梁其轻躁狠戾异甚然得而絷之未半日则定坐求食唯人之为制其或优人得之加鞭棰狎而扰焉跪起趋走咸能为人所为者未有一焉狂奔掣顿踣自絶【掣尺列切踣蒲北切仆也】故吾信夫狂之为圣也今子有贤人之资反不肯为狂之克念者而曰我不能我不能【一本更无此三字】舍子其孰能乎是孟子之所谓不为也非不能也凡吾之致书为説车皆圣道也今子曰我不能为车之説但当则法圣道而内无愧乃可长乆呜呼吾车之説果不为圣道耶吾以内可以守外可以行其道告子今子曰我不能翦翦拘拘以同世取荣吾岂教子为翦翦拘拘者哉子何考吾説车之不详也吾之所云者其道自尧舜禹汤高宗文王武王周公孔子皆由之而子不谓圣道抑以吾为与世同波工为翦翦拘拘者以是教已固迷吾文而悬定吾意甚不然也圣人不以人废言吾虽少时与世同波然未尝翦翦拘拘也又子自言处众中偪侧扰攘欲弃去不敢犹勉强与之居茍能是何以不克为车之説耶忍汚杂嚣哗尚可恭其体貌逊其言辞何故不可吾之説吾未尝为佞且伪其防在于恭寛退让以售圣人之道及乎人如斯而已矣尧舜之让禹汤高宗之戒文王之小心武王之不敢荒宁周公之吐握孔子之六十九未尝纵心彼七八圣人者所为若是岂恒愧于心乎慢其貌肆其志茫洋而后言偃蹇而后行道人是非不顾齿类人皆心非之曰是礼不足者甚且见骂如是而心反不愧耶圣人之礼让其且为伪乎为佞乎今子又以行险为车之罪夫车之为道岂乐行于险耶度不得已而至乎险期勿败而已矣【一作耳】夫君子亦然不求险而利也故曰危邦不入乱邦不居国无道其黙足以容不幸而及于危乱期勿祸而已耳且子以及物行道为是耶非耶伊尹以生人为已任管仲舋浴以伯济天下【舋通作衅】孔子仁之凡君子为道舍是宜无以为大者也今子书数千言皆未及此则学古道为古辞尨然而措于世其卒果何为乎是之不为而甘罗终军以为慕弃大而録小贱本而贵末夸世而钓奇茍求知于后世以圣人之道为不若二子仆以为过矣彼甘罗者左右反覆得利弃信使秦背燕之亲已而反与赵合以致危于燕天下以是益知秦无礼不信视函谷关若虎豹之窟罗之徒实使然也子而慕之非夸世欤彼终军者诞谲险薄【谲古穴切】不能以道匡汉主好战之志视天下之劳苦若观蚁之移穴翫而不戚人之死于胡越者赫然千里不能谏而又耸踊之已则决起奋怒掉强越挟滛夫以媒老妇欲蛊夺人之国智不能断而俱死焉是无异卢狗之遇嗾呀呀而走【嗾素口切呼犬也左氏传公嗾夫獒】不顾险阻唯嗾者之从何无已之心也子而慕之非钓奇欤二小子之道吾不欲吾子言之【上使二公事皆见本传甘罗以十二事秦终军死越时年二十公之取此葢以激之】孔子曰是闻也非逹也使二小子及孔子时曾不得与于琴张牧皮狂者之列【孟子曰敢问何如斯可谓狂矣曰如琴张曽晢牧皮者孔子之所谓狂矣】是固不宜以为的也且吾子之要于世者处耶出耶主上明圣进有道兴大化枮槁伏匿缧锢之士【缧伦追切】皆思踊跃洗沐期辅尧舜万一有所不及丈人方在用徳艺逹于家邦为大官以立于天下吾子虽欲为处何可得也则固出而已矣将出于世而仕未二十而任其心吾为子不取也冯妇好搏虎卒为善士周处狂横一旦改节皆老而自克今子素善士年又甚少血气未定而忽欲为阮咸嵇康之所为守而不化不肯入尧舜之道此甚未可也吾意足下所以云云者恶佞之尤而不悦于恭耳观过而知仁弥见吾子之方其中也其乏者独外之圆耳屈子曰惩于羮者而吹虀吾子其类是欤佞之恶而恭反得罪圣人所贵乎中者能时其时也茍不适其道则肆与佞同山虽高水虽下其为险而害也要之不异足下当取吾説车申而复之非为佞而利于险也明矣吾子恶乎佞而恭且不欲今吾又以圆告子则圆之为号固子之所宜甚恶方于恭也又将千百焉然吾所谓圆者不如世之突梯茍冐以矜利乎已者也固若轮焉亦将于可进也鋭而不滞亦将于可退也安而不挫欲如循环之无穷不欲如转丸之走下也干健而运离丽而行夫岂不以圆克乎而恶之也吾年十七求进士四年乃得举二十四求博学宏词科二年乃得仕其间与常人为羣辈数十百人当时志气类足下时遭讪骂诟辱不为之面则为之背积八九年日思摧其形锄其气虽甚自折挫然已得号为狂疎人矣及为蓝田尉留府庭旦暮走谒于大官堂下与卒伍无别居曺则俗吏满前更説买卖商算赢缩又二年为此度不能去益学老子和其光同其尘虽自以为得然已得号为轻薄人矣及为御史郎官自以登朝廷利害益大愈恐惧思欲不失色于人虽戒励加切然卒不免为连累废逐犹以前时遭狂疎轻薄之号既闻于人为恭让未洽故罪至而无所明之到永州七年矣蚤夜惶惶追思咎过往来甚熟讲尧舜孔子之道亦熟益知出于世者之难自任也今足下未为仆向所陈者宜乎欲任已之志此与仆少时何异然循吾向所陈者而由之然后知难耳今吾先尽陈者不欲足下如吾更讪辱被称号已不信于世而后知慕中道费力而多害故勤勤焉云尔而不已也子其详之熟之无徒为烦言往复幸甚又所言书意有不可者令仆专专为掩匿覆葢之慎勿与不知者道此又非也凡吾与子往复皆为言道道固公物非可私而有假令子之言非是则子当自求暴扬之使人皆得刺列卒采其可者以正乎已然后道顕达也今乃专欲覆葢掩匿是固自任其志而不求益者之为也士传言庶人谤于道子产之乡校不毁独何如哉君子之过如日月之蚀又何葢乎是事吾不能奉子之教矣幸悉之足下所为书言文章极正其辞奥雅后来之驰于是道者吾子且为蒲梢駃騠【梢所交切駃音决騠音题马名】何可当也其説韩愈处甚好其他但用庄子国语文字太多反累正气果能遗是则大善矣忧闵废锢悼籍田之罢意思恳恳诚爱我厚者吾自度罪大敢以是为欣且戚耶但当把锄荷锸决溪泉为圃以给茹其隟则浚沟池艺树木行歌坐钓望青天白云以此为适亦足老死无戚戚者时时读书不忘圣人之道已不能用有我信者则以告之朝廷更宰相来政令益修丈人日夕还北阙吾待子郭南亭上期口言不乆矣至是当尽吾説今因道人行粗道大防如此宗元白
　　答贡士沈起书【沈不详其何所人所谓间嵗兴化里萧氏之庐覩其咏懐当是贞元末年未贬谪时作】
　　九月某白沈侯足下无恙苍头至【萧望之传出入从苍头卢儿师古曰官府给贱役者也】得所来问志气盈牍博我以风赋比兴之防仆之朴騃专鲁而当惠施钟期之位【庄子惠施多方其书五车列子伯牙鼓琴意在山钟子期曰巍巍乎意在水子期曰汤汤乎钟期死伯牙遂絶以世无知音也】深自恧也【恧女六切】又览所着文宏博中正富我以琳琅珪璧之寳甚厚仆之狭陋蚩鄙而膺东阿昭明之任【左太冲魏都赋才若东阿魏志曺植字子建武帝苐三子也初封东阿王梁昭明太子统引纳才学之士自讨论坟籍与学者啇摧古今继以文章著述于时东宫有书三万巻又集文选三十巻】又自惧也乌可取识者欢笑以为知已羞进越高视仆所不敢然特枉将命猥承厚贶岂得固拒雅志黙黙而已哉谨以所示布露于闻人罗列乎座隅使识者动目闻者倾耳几于万一用以为报也嗟乎仆甞病兴寄之作堙欝于世辞有枝叶荡而成风益用慨然间嵗兴化里萧氏之庐覩足下咏懐五篇仆乃拊掌惬心吟玩为娱告之能者诚亦响应今乃有五十篇之赠其数相什其功相百览者叹息谓予知文此又足下之赐也幸甚幸甚勉懋厥志以取荣盛时若夫古今相变之道质文相生之本高下丰约之所自长短大小之所出子之言云又何讯焉来使告遽不获申尽辄奉草具以备还答不悉宗元白
　　贺进士王防元失火书【王防元史不得而详书云吴二十一武陵来言足下为辞赋及对问大善武陵以事谪永在元和四年此书当在四年后永州作书自言其为天子近臣今与在京城时颇异则其在永明甚】
　　得杨八书知足下遇火灾家无余储仆始闻而骇中而疑终乃大喜葢将吊而更以贺也道逺言畧犹未能究知其状若果荡焉泯焉而悉无有乃吾所以尤贺者也足下勤奉养宁朝夕唯恬安无事是望也今乃有焚炀赫烈之虞【炀音漾暴也】以震骇左右而脂膏滫瀡之具【滫息有切瀡息委切滑也】或以不给吾是以始而骇也凡人之言皆曰盈虚倚伏去来之不可常或将大有为也乃始厄困震悸于是有水火之孽【鱼列切】有羣小之愠劳苦变动而后能光明古之人皆然斯道辽濶诞漫虽圣人不能以是必信是故中而疑也以足下读古人书为文章善小学其为多能若是而进不能出羣士之上以取显贵者葢无他焉京城人多言足下家有积货士之好亷名者皆畏忌不敢道足下之善独自得之心蓄之衔忍而不出诸口以公道之难明而世之多嫌也一出口则嗤嗤者以为得重赂【嗤音蚩】仆自贞元十五年见足下之文章蓄之者葢六七年未尝言是仆私一身而负公道乆矣非特负足下也及为御史尚书郎自以幸为天子近臣得奋其舌思以发明足下之郁塞然时称道于行列犹有顾视而窃笑者仆良恨修已之不亮素誉之不立而为世嫌之所加常与孟几道言而痛之乃今幸为天火之所涤荡【音荡】凡众之疑虑举为灰埃黔其庐【黔音钤】赫其垣示以其无有而足下之才能乃可以顕白而不汚其实出矣是祝融回禄之相吾子也则仆与几道十年之相知不若兹火一夕之为足下誉也宥而彰之使夫蓄于心者咸得开其喙发防决科者授子而不栗虽欲如向之蓄缩受侮其可得乎于兹吾有望乎尔【一作于子】是以终乃大喜也古者列国有灾同位者皆相吊许不吊灾君子恶之今吾之所陈若是有以异乎古故将吊而更以贺也顔曽之养其为乐也大矣又何阙焉足下前章要仆文章古书极不忘得数十幅乃并往耳吴二十一武陵来言足下为辞赋及对问大善可寄一本仆近亦好作文与在京城时颇异思与足下辈言之桎梏甚固未可得也因人南来致书访死生不悉宗元白





　　柳河东集巻三十三
　　钦定四库全书
　　栁河东集巻三十四
　　唐　栁宗元　撰
　　书一十二首
　　与太学诸生喜诣阙留阳城司业书【新史阳城传城字亢宗徳宗召为谏议大夫初城未起搢绅想见风采既兴草茅处谏诤官士以为且死职城闻得失且熟犹未肯言韩愈作诤臣论讥切之居位八年人不能窥其际及裴延龄诬逐陆贽张滂李充等帝怒甚无敢言城闻曰吾谏官不可使天子杀无罪大臣乃约拾遗王仲舒守延英阁上防极论延龄罪且显语曰延龄为相吾当取白麻壊之哭于廷延龄不相城力也坐是下迁国子司业有薛约者狂而直言事得罪谪连州城引约饮食讫歩至都外与别帝恶城党有罪出为道州刺史太学诸生何蕃季偿王鲁卿李谠等二百人顿首阙下请留城栁宗元闻之遗蕃等书云云即此书也蕃等守阙下数日为吏遮抑不得上既行皆泣涕立石纪徳观传所载书之所言可见公勉励诸生之意也公作集贤正字在贞元十四年云】
　　二十六日集贤殿正字栁宗元敬致尺牍太学诸生足下始朝廷用谏议大夫阳公为司业诸生陶煦醇懿熙然大洽于兹四祀而已诏书出为道州仆时通籍光范门就职书府闻之悒然不喜非特为诸生戚戚也乃仆亦失其师表而莫有所矜式焉而署吏有传致诏草者仆得观之盖主上知阳公甚熟嘉美显宠勤至备厚乃知欲烦阳公宣风裔土覃布美化于黎献也遂寛然少喜如获慰荐于天子休命然而退自感悼幸生明圣不讳之代不能布露所蓄论列大体闻于执事兾少见采取而还阳公之南也翌日退自书府就车于司马门外闻之于抱关而掌管者道诸生爱慕阳公之徳教不忍其去顿首西阙下恳悃至乞留如故者百数十人輙用抚手喜甚震忭不宁不意古道复形于今仆尝读李元礼嵇叔夜传观其言太学生徒仰阙赴诉者【李元礼李膺也膺本传太学诸生三万余人郭林宗贾伟莭为其冠并与李膺陈蕃王畅更相褒重学中语曰天下模楷李元礼嵇叔夜嵇康也以钟防之譛将刑东市太学生三千人请以为师弗许】仆谓讫千百年不可覩闻乃今日闻而覩之诚诸生见赐甚盛于戏【上音乌下音欷】始仆少时尝有意逰太学受师説以植志持身焉当时説者咸曰太学生聚为朋曹侮老慢贤有堕窳败业而利口食者有崇饰恶言而肆鬪讼者有凌傲长上而谇骂有司者【谇苏内切】其退然自克特殊于众人者无防耳仆闻之恟骇怛悸【恟许拱切怛当割切悸其季切】良痛其游圣人之门而众为是也【徒合切】遂退托乡闾家塾考厉志业过太学之门而不敢局顾尚何能仰视其学徒者哉今乃奋志厉义出乎千百年之表何闻见之乖剌欤【剌卢达切】岂説者过也将亦时异人异无向时之桀害者耶其无乃阳公之渐渍导训明效所致乎【渐子防切渍疾智切】夫如是服圣人遗教居天子太学可无愧矣于戯阳公有博厚恢之徳能并容善伪来者不拒曩闻有狂惑小生依托门下或乃飞文陈愚丑行无頼而论者以为言谓阳公过于纳污无人师之道是大不然仲尼吾党狂狷南郭献讥曽参徒七十二人致祸负刍孟轲馆齐従者窃屦【孔子在陈曰归欤归欤吾党之小子狂简斐然成章不知所以裁之荀子南郭恵子问于子贡曰夫子之门何其杂也孟子曽子居武城有越防防退曽子反左右曰防至则先去以为民望防退则反殆于不可沈犹行曰是非汝所知也昔沈犹有负刍之祸従先生者七十人未有与焉注沈犹行曽子弟子也尽心下孟子之滕舘于上宫有业屦于牖上舘人求之弗得或曰若是乎従者之廀也曰子以是为窃屦来欤曰殆非也】彼一圣两贤人继为大儒然犹不免如之何其拒人也俞扁之门不拒病夫绳墨之侧不拒枉材师儒之席不拒曲士理固然也且阳公之在于朝四方闻风仰而尊之贪冒茍进邪薄之夫庶得少沮其志不遂其恶虽微师尹之位而人实具瞻焉与其宣风一方覃化一州其功之逺近又可量哉诸生之言非独为已也于国体实甚宜愿诸生勿得私之想复再上故少佐笔端耳朂此良志【朂音旭】俾为史者有以纪述也努力多贺宗元白
　　荅韦中立书【中立史无传新史年表唐州刺史彪之孙不书爵位观其求师好学之意公荅以数千言尽以平生为文真诀告之必当时佳士也其曰自京师来蛮夷间乃幸见取又曰余居南中九年此书元和八年在永作集又有送韦七秀才下第序言中立文髙行愿而不録于有司当在此书后作】
　　二十一日宗元白辱书云欲相师仆道不笃业甚浅近环顾其中未见可师者虽尝好言论为文章甚不自是也不意吾子自京师来蛮夷间乃幸见取仆自卜固无取假令有取亦不敢为人师为众人师且不敢况敢为吾子师乎孟子称人之患在好为人师由魏晋氏以下人益不事师今之世不闻有师有輙哗笑之以为狂人独韩愈奋不顾流俗犯笑侮收召后学作师説因抗顔而为师世果羣恠聚骂指目牵引而增与为言辞愈以是得狂名居长安炊不暇熟又挈淅而东如是者数矣屈子赋曰邑犬羣吠吠所怪也仆往闻庸蜀之南恒雨少日日出则犬吠予以为过言前六七年仆来南三年冬幸大雪逾岭被南越中数州数州之犬皆苍黄吠噬狂走者累日至无雪乃已然后始信前所闻者今韩愈既自以为蜀之日而吾子又欲使吾为越之雪不以病乎非独见病亦以病吾子然雪与日岂有过哉顾吠者犬耳度今天下不吠者几人而谁敢怪于羣目以召閙取怒乎仆自谪过以来益少志虑居南中九年増脚气病渐不喜閙岂可使呶呶者早暮咈吾耳骚吾心【呶尼交切咈音佛骚苏曹切】则固僵仆烦愦愈不可过矣平居望外遭齿舌不少独欠为人师耳抑又闻之古者重冠礼将以责成人之道是圣人所尤用心者也数百年来人不复行近有孙昌者独发愤行之既成礼明日造朝至外廷荐笏言于卿士曰某子冠毕应之者咸怃然【怃音武孟子怃然为间】亰兆尹郑叔则怫然曳笏却立【怫音佛】曰何预我耶廷中皆大笑天下不以非郑尹而快孙子何哉独为所不为也今之命师者大类此吾子行厚而辞深凡所作皆恢恢然有古人形貎虽仆敢为师亦何所増加也假而以仆年先吾子闻道著书之日不后诚欲往来言所闻则仆固愿悉陈中所得者吾子茍自择之取某事去某事则可矣若定是非以教吾子仆材不足而又畏前所陈者其为不敢也决矣吾子前所欲见吾文既悉以陈之非以耀明于子聊欲以观子气色诚好恶何如也今书来言者皆大过吾子诚非佞誉诬谀之徒直见爱甚故然耳始吾幼且少为文章以辞为工及长乃知文者以明道是固不茍为炳炳烺烺【音朗火明貎一作煜】务采色夸声音而以为能也凡吾所陈皆自谓近道而不知道之果近乎逺乎吾子好道而可吾文或者其与道不逺矣故吾毎为文章未尝敢以轻心掉之【掉徒吊切】惧其剽而不留也未尝敢以怠心易之惧其弛而不严也未尝敢以昏气出之惧其昧没而杂也未尝敢以矜气作之惧其偃蹇而骄也抑之欲其奥扬之欲其明疎之欲其通防之欲其节激而发之欲其清固而存之欲其重此吾所以羽翼夫道也本之书以求其质本之诗以求其恒本之礼以求其宜本之春秋以求其断本之易以求其动此吾所以取道之原也防之谷梁氏以厉其气防之孟荀以畅其支之庄老以肆其端防之国语以博其趣防之离骚以致其幽防之太史公以着其洁此吾所以旁推交通而以为之文也凡若此者果是耶非耶有乎抑其无取乎吾子幸观焉择焉有余以告焉茍亟来以广是道子不有得焉则我得矣又何以师云尔哉取其实而去其名无招越蜀吠怪而为外廷所笑则幸矣宗元复白
　　荅贡士元公瑾论仕进书【集有送元秀才下第东归序即公瑾也序所谓従计亰师受丙科之荐献艺春卿当三黜之辱与书所谓深寡和之愤积无徒之叹之意同书当在序之前贞元十七八年尉蓝田时作】
　　二十八日宗元白前时所枉文章讽读累日辱致来简受赐无量然窃观足下所以殷勤其文防者岂非深寡和之愤积无徒之叹懐不能已赴诉于仆乎如仆尚何为者哉且士之求售于有司或以文进或以行达者称之不患无成足下之文左冯翊崔公先唱之矣秉笔之徒由是増敬足下之行汝南周頴客又先唱之矣逢掖之列亦以加慕夫如是致隆隆之誉不乆矣又何戚焉古之道上延乎下下倍乎上上下洽通而荐能之功行焉故天子得宜为天子者荐之于天诸侯得宜为诸侯者荐之于王大夫得宜为大夫者荐之于君士得宜为士者荐之于有司荐于天尧舜是也荐于王周公之徒是也荐于君鲍叔牙子罕子皮是也荐于有司而专其美者则仆未之闻也是诚难矣古犹难之而况今乎独不得与足下偕生中古之间进相援也退相极也已乃出乎今世虽王林国韩长孺复生不能为足下抗手而进以取僇笑矧仆之龌龊者哉【龌音握龊测角切】若将致仆于奔走先后之地而役使之则勉充雅素不敢告惫【蒲拜切】呜呼始仆之志学也甚自尊大颇慕古之大有为者汩没至今自视缺然知其不盈素望乆矣上之不能交诚明逹徳行延孔氏之光烛于后来次之未能励材能兴功力致大康于民垂不灭之声退乃伥伥于下列【伥仲良切无见皃又音枨记曰治国而无礼犹瞽者之无相伥伥然】呫呫于末位【呫他协切】偃仰骄矜道人短长不亦冒先圣之诛乎固吾不得已耳抑势使然也谷梁子曰心志既通而名誉不闻友之过也盖誉知扬善圣人不非况足下有文行唱之者有其人矣继其声者吾敢阙焉其余去就之説则足下观时而已不悉宗元白
　　荅严厚舆秀才论为师道书【师友箴答韦中立书皆见于集荅中立书意与此答厚舆及此下答袁君陈书意大抵皆避为师之名而不欲当者故二书皆与答韦中立书言之可以互见集有送严公贶下第序厚舆岂即公贶耶韦中立书答于元和八年则此书又在后云】
　　二十五日某白冯翊严生足下得生书言为师之説怪仆所作师友箴与荅韦中立书欲变仆不为师之志而屈已为弟子凡仆所为二文其卒果不异仆之所避者名也所忧者其实也实不可一日忘仆聊歌以为箴行且求中以益已栗栗不敢暇又不敢自谓有可师乎人者耳若乃名者方为薄世笑骂仆脆怯尤不足当也内不足为外不足当众口虽恳恳见廹其若吾子何实之要二文中皆是也吾子其详读之仆见解不出此吾子所云仲尼之説岂易耶仲尼可学不可为也学之至斯则仲尼矣未至而欲行仲尼之事若宋防公好覇而败国卒中矢而死仲尼岂易言耶马融郑者二子独章句师耳今世固不少章句师仆幸非其人吾子欲之其有乐而望吾子者矣言道讲古穷文辞以为师则固吾属事仆才能勇敢不如韩退之故又不为人师人之所见有同异吾子无以韩责我若曰仆拒千百人又非也仆之所拒拒为师弟子名而不敢当其礼者也若言道讲古穷文辞有来问我者吾岂尝瞠目闭口耶敬叔吾所信爱今不得见其人又不废其言吾子文甚畅逺恢恢乎其辟大路将疾驰也攻其车肥其马长其防【音防】调其六辔中道之行大都舍是又奚师欤亟谋于知道者而考诸古师不乏矣幸而亟来终日与吾子言不敢倦不敢爱不敢肆茍去其名全其实以其余易其不足亦可交以为师矣如此无世俗累而有益乎已古今未有好道而避是者宗元白
　　报袁君陈秀才避师名书【袁君集不复他见其避师名之意与前二书同其曰往在亰师后学到门日或数十人可见其作书时在永与前二书时相后云】
　　秀才足下仆避师名乆矣往在亰都后学之士到仆门日或数十人仆不敢虚其来意有长必出之有不至必惎之【惎渠记切】其教也虽若是当时无师弟子之説其所不乐为者非以师为非弟子为罪也有两事故不能自视以为不足为一也世久无师弟子决为之且见非且见罪惧而不为二也其大説具荅韦中立书今以往可观之秀才貎甚坚辞甚强仆自始觌固奇秀才及见两文愈益奇虽在亰都日数十人到门者谁出秀才右耶前已异秀才可为成人仆之心固虚矣又何鲲鹏互乡于尺牍哉秋风益髙暑气益衰可偶居卒谈秀才时见咨仆有诸内者不敢爱惜大都文以行为本在先诚其中其外者当先读六经次论语孟轲书皆经言左氏国语荘周屈原之辞稍采取之谷梁子太史公甚峻洁可以出入余书俟文成异日讨也其归在不出孔子此其古人贤士所懔懔者求孔子之道不于异书秀才志于道慎勿怪勿杂勿务显道茍成则慤然尔久则蔚然尔源而流者嵗旱不涸蓄谷者不病凶年蓄珠玉者不虞殍死【殍彼表切】然则成而久者其术可见虽孔子在为秀才计未必过此宗元白
　　荅韦珩示韩愈相推以文墨事书【退之之书不见于集而其畧粗见于此深可惜者韦珩夏卿之侄正卿之子夏卿史有传正卿附见于传珩载于年表子厚谓马迁与退之固相上下而扬雄不若退之其相推逊亦至矣防书云足下封示退之书此当与公与退之论史事书相后先元和八九年间也集又有寄珩诗在别巻】
　　足下所封示退之书云欲推避仆以文墨事且以励足下若退之之才过仆数等尚不宜推避于仆非其实【一有可知】固相假借为之词耳退之所敬者司马迁扬雄迁于退之固相上下若雄者如太法言及四愁赋退之独未作耳决作之加恢奇至他文过雄逺甚雄文遣言措意颇短局滞澁不若退之猖狂恣肆寓意有所作【一作猖狂恣睢肆意有所作】若然者使雄来尚不宜推避而况仆耶彼好奨人善以为不屈已善不可奨故慊慊云尔【慊音歉恨也】足下幸勿信之且足下志气髙好读南北史书通国朝事穿穴古今【一作牢笼】后来无能和而仆稚騃【语骇切】卒无所为但趑趄文墨茟砚浅事今退之不以吾子励仆而反以仆励吾子愈非所宜然卒篇欲足下自挫抑合当世事宜固当【丁浪切】虽仆亦知无出此吾子年固甚少知已如麻不患不显患道不立耳此仆以自励亦以佐退之励足下不宣宗元顿首
　　荅贡士廖有方论文书【廖生书欲求公为序故其端见于此公既许之故集有诗人廖有方序见别巻有曰廖生为唐诗有大雅之道即书所谓观秀才勤恳欲以文雅则吾曷敢以让其意同虽不见其作之时日书云自遭斥逐禁锢皆在永州作也】
　　三日宗元白得秀才书知欲仆为序然吾为文非茍然易也于秀才则吾不敢爱吾在京都时好为文宠后辈后辈由吾文知名者亦为不少焉自遭斥逐禁锢益为轻薄小儿哗嚣羣朋増饰无状当途人卒谓仆垢污重厚举将去而逺之今不自料而序秀才秀才无乃未得向时之益而受后事之累吾是以惧洁然盛服而与负涂者处而又何赖焉然观秀才勤恳意甚久逺不为顷刻私利欲以文雅则吾曷敢以让当为秀才言之然而无显出于今之世视不为流俗所扇动者乃以示之既无以累秀才亦不増仆之诟骂也计无宜于此若果能是则吾之荒言出矣宗元白
　　荅贡士萧纂欲相师书【萧生不详其何许人防书云始者负戴经籍退托野庐不意足下曲见记忆此并非谪永州后文未为蓝田尉时作】
　　十二日宗元白始者负戴经籍退迹野庐块守防陋坐自拥塞不意足下曲见记忆逺辱书讯贶以髙文其知思【二字并去声】而又超仆以宗师之位贷仆以丘山之号流汗伏地不知逃匿幸过厚也前时获足下灌钟城铭窃用唱导于闻人仆尝赧然【赧乃版然】羞其僣逾今览足下尺牍殷勤备厚似欲仆賛誉者此固所愿也详视所贶旷然以喜是何防趣之博大词采之蔚然乎鼓行于秀造之列此其戈矛矣举以见投为赐甚大俯用忖度不自谓宜顾视何徳而克堪哉且又教以芸其芜秽甚非所宜仆不敢闻也其他唯命宗元白
　　报崔黯秀才论为文书【黯一本作剪剪史集皆无见黯新史有传崔宁之子后擢进士第书云吾且不言是负吾子数千里不弃朽废者之意亦当是永州时作】
　　崔生足下辱书及文章辞意良髙所向慕不凡近诚有意乎圣人之言然圣人之言期以明道学者务求诸道而遗其辞辞之传于世者必由于书道假辞而明辞假书而传要之之道而已耳道之及及乎物而已耳斯取道之内者也今世因贵辞而矜书粉泽以为工遒宻以为能【遒音酋】不亦外乎吾子之所言道匪辞而书其所望于仆亦匪辞而书是不亦去及物之道愈以逺乎仆尝学圣人之道身虽穷志求之不已庶防可以语于古恨与吾子不同州部闭口无所发明观吾子文章自秀士可通圣人之説今吾子求于道也外而望扵予也愈外是其可惜欤吾且不言是负吾子数千里不弃朽废者之意故复云尔也凡人好辞工书者皆病癖也吾不幸早得二病学道以来日思砭鍼攻熨【砭悲防切又陂騐切鍼音针】卒不能去纒结心腑牢甚愿斯须忘之而不克窃尝自毒今吾子乃始钦钦思易吾病不亦惑乎斯固有潜块积瘕【何加切】中子之内蔵恬而不悟可怜哉其卒与我何异均之二病书字益下而子之意又益下则子之病又益笃甚矣子癖于伎也吾尝见病心腹人有思啗土炭嗜酸咸者不得则大戚其亲爱之者不忍其戚因探而与之观吾子之意亦已戚矣吾虽未得亲爱吾子然亦重来意之勤有不忍矣诚欲分吾土炭酸咸吾不敢爱但逺言其证不可也俟面乃悉陈吾状未相见且试求良医为方已之茍能已大善则及物之道専而易通若积结既定医无所能已幸期相见时吾决分子其啗嗜者不具宗元白
　　荅吴秀才谢示新文书【吴秀才不详其名字非武陵也书言秀才在叔父处蚤夜孜孜何畏不日新岂吴生者随栁公绰在湖南耶计其时则元和七年间也】
　　某白向读秀才书及文章类前时所辱逺甚多荷秀才志为文章又在族父处蚤夜孜孜何畏不日新又日新也虽间不奉对茍文益日新则若亟见矣夫观文章宜若悬衡然増之铢两则俯反是则仰无可私者秀才诚欲令吾俯乎则莫若増重其文今观秀才所増益者不啻铢雨吾固伏膺而俯矣愈重则吾俯滋甚秀才其懋焉茍増而不已则吾首惧至地耳又何间疎之患乎还荅不悉宗元白
　　复杜温夫书【温夫集无他见书曰来栁州见刺史即周孔之公时已谪于栁也其曰道连而谒于潮之二邦连谓刘梦得潮谓韩退之也尝以年考之元和十年公自永召至京寻复谪刺栁州刘梦得亦同时改连州至元和十四年退之亦以罪谪潮州温夫来栁时梦得退之当皆在二邦故书及之也此书必四年春作云】
　　二十五日宗元白两月来三辱生书书皆逾千言意者相望仆以不对荅引誉者然仆诚过也而生与吾文又十巻噫亦多矣文多而书频吾不对荅引誉宜可自反而来征不肯相见【肯一作日】亟拜亟问其得终无辞乎凡生十巻之文吾已略观之矣吾性騃滞多所未甚谕安敢悬断是且非耶书吾必曰周孔周孔安可当也语人必于其伦生以直躬见宜无所谀道而不幸乃曰周孔吾岂得无骇怪且疑生悖乱浮诞无所取幅尺以故愈不对荅来栁州见一刺史即周孔之今而去我道连而谒扵潮之二邦又得二周孔去之亰师亰师显人为文词立声名以千数又宜得周孔千百何吾生胷中扰扰焉多周孔哉吾虽少为文不能自雕斵引笔行墨快意累累【伦追切】意尽便止亦何所师法立言状物未尝求过人亦不能明辨生之才致但见生用助字不当律令唯以此奉荅所谓乎欤耶哉夫者疑辞也矣耳焉也者决辞也今生则一之宜考前闻人所使用与吾言类且异慎思之则一益也庚枽子言藿蠋鹄卵者吾取焉道连而谒于潮其卒可化乎然世之求知音者一遇其人或为十数文即务往亰师急日月犯风雨走谒门户以冀茍得今生年非甚少而自荆来栁将道连而谒于潮途逺而深矣则其志果有异乎又状貎嶷然【嶷鄂力切】类丈夫视端形直心无歧径其质气诚可也独要谨充之尔谨充之则非吾独能生勿怨亟之二邦以取法时思吾言非固拒生者孟子曰余不屑之教诲也者是亦教诲而已矣宗元白
　　上门下李夷简相公陈情书【新史李夷简传元和十三年召为御史大夫进门下侍郎同中书门下平章事书当在是时栁州作】
　　月日使持节栁州诸军事守栁州刺史栁宗元谨再拜献书于相公阁下宗元闻有行三涂之艰难而坠千仭之下者仰望于道号以求出过之者日千百人皆去而不顾就令哀而顾之者不过攀木俯首深矉太息【矉音賔恨视也】良乆而去耳其卒无可奈何然其人犹望而不止也俄而有若乌获者持长绠千寻【绠古杏切汲井防也】徐而过焉其力足为也其器足施也号之而不顾顾而曰不能力则其人知必死于大壑矣何也是时不可遇而幸遇焉而不逮乎已然后知命之穷势之极其卒呼愤自毙【音】不复望于上矣宗元曩者齿少心鋭径行髙歩不知道之艰以陷乎大阨穷踬殒坠【踬职利切殒羽敏切】废为孤囚日号而望者十四年矣其不顾而去与顾而深矉者俱不乏焉然犹仰首伸吭张目而视【吭下浪切咽也】曰庶防乎其有异俗之心非常之力当路而垂仁者耶及今阁下以仁义正直入居相位宗元实拊心自庆以为获其所望故敢致其词以声其哀若又舍而不顾则知沉埋踣毙无复振矣伏惟心动焉宗元得罪之由致谤之自以閤下之明其知之乆矣繁言曼词只益为黩伏惟念坠者之至穷锡乌获之余力舒千寻之绠垂千仭之艰致其不可遇之遇以卒成其幸庶号而望者得毕其诚无使呼愤自毙没有余恨则士之死于门下者宜无先焉生之通塞决在此举无任战汗陨越之至不宣宗元惶恐拜








　　柳河东集巻三十四
　　钦定四库全书
　　柳河东集巻三十五
　　唐　栁宗元　撰
　　启八首
　　上赵宗儒尚书启【旧题云上广州赵宗儒尚书启以新史考之宗儒元和初检校礼部尚书充东都留守三迁至检校吏部尚书荆南节度使厯山南西道河中二镇拜御史大夫改吏部尚书未尝为广州然公送赵大秀才序亦云尚书由交广为荆州必有所据也启云已逾嵗月即元和一二年间作】
　　某天罚深重余息茍存沉窜俟罪朝不图夕伏谒无路不任荒恋之诚伏念宗元初授御史之日尚书与杜司空先赐临顾光耀里闾下情至今尚増惶惕顷以党与进退投窜零陵囚系所迫不得归奉松槚【古雅切】哀荒穷毒人理所极亲故遗忘【音望】况于他人朝夕之急饘粥难继【饘诸延切】宗祀所重不敢死亡偷视累息已逾嵗月伏以尚书徳量宏纳义风逺扬收抚之恩始于枯朽敢以余喘上累深仁伏惟恻然见哀使得存济慺慺荒恳【慺音娄】叩颡南望窃以动心于无情之地施恵于不报之人古烈尚难况在今日而率然干冒决不自疑者盖以闻风之日久向徳之诚至振髙义于流俗之外合大度于古人之中独有望于閤下而已非敢以寻常祈向之礼当大贤匍匐之仁【匍扶蒲切匐蒲墨切】夙夜忖度果于自卜方在困辱不敢多言伏纸惶恐不胜战越
　　上西川武元衡相公谢抚问启【新史武元衡传宪宗即位蜀新定髙崇文为节度不知吏部帝难其代诏元衡检校吏部尚书兼门下侍郎同平章事为剑南西川节度使八年至自西川启云伏匿岭下于今七年元和六年作也】
　　某启某愚陋狂简不知周防失于夷途陷在大罪伏匿岭下于今七年追念往愆寒心飞魄幸防在宥得自循省岂敢彻闻于廊庙之上见忘于罇俎之际以求心于万一者哉相公以含宏光大之徳广博渊泉之量不遗垢污先赐荣示奉读流涕以惧以悲屏营舞跃不敢寜处是将收孟明于三败【秦穆公伐郑使百里奚子孟明视将兵至滑孟明曰郑有备矣吾其还也灭滑而还晋人兴师败孟明于殽及三年孟明帅师伐晋报殽之役战于彭衙孟明败绩缪公犹用孟明增修国政次年孟明伐晋缪公遂霸西戎】责曹沬于一举【曹沬事鲁庄公为将与齐战三败北庄公献遂邑之地以和犹复以为将桓公与庄公既盟于坛上曹沬执首刦齐桓公遂割鲁侵地曹沬三战所亡地尽没与鲁沬音亡葛切左氏谷梁作曹刿】俾折胁膑脚之伦【胁迄业切膑音牝刖刑也】得自拂饰以期効命于鞭策之下此诚大君子并容广览弃瑕録用之道也自顾孱钝【孱鉏山切】无以克堪祗受大赐岂任负戴精诚之至炯然如日【炯古逈切】拜伏无路不胜惶惕轻冒威重战汗交深
　　谢襄阳李夷简尚书抚问启【新史夷简传元和初以检校礼部尚书山南东道节度使启云襄州即此时也此时公在永州前巻上门下李夷简相公书盖元和十三年夷简为相公再谪栁时作】
　　某启襄州员外司马李幼清传示尚书委曲特赐记忆过防存问捧读喜惧浪然流涕【浪音郎】庆幸之深出自望外伏惟尚书鹗立朝端风行天下入统邦宪出分主忧控此上防式是南服凡海内奔走之士思欲修容于辕门之外蹑履于油幢之前【蹑音聂】譬之涉蓬瀛【海中有三神山曰蓬莱方丈瀛州】登昆阆【十洲记昆仑山有三角一角正北名阆峯巅一角正西北名元囿台一角正东名昆仑宫】不可得而进也某负罪沦伏声销迹灭固世俗之所弃亲友之所遗敢希大贤曲见存念是以展转歔欷【上音虚下音希】昼咏宵兴愿为厮役以报恩遇瞻仰霄汉邈焉无由网罗未解纵羽翼而何施囊槛方坚虽虎豹其焉往不任踊跃恳恋之至谨奉启起居轻黩威严倍増战越
</div>
    <div class="pagination">
<a href="柳河东集_page11.html">上一页</a><span>...</span><a href="柳河东集_page7.html">7</a><a href="柳河东集_page8.html">8</a><a href="柳河东集_page9.html">9</a><a href="柳河东集_page10.html">10</a><a href="柳河东集_page11.html">11</a><span class="current-page">12</span><a href="柳河东集_page13.html">13</a><a href="柳河东集_page14.html">14</a><a href="柳河东集_page15.html">15</a><a href="柳河东集_page16.html">16</a><a href="柳河东集_page17.html">17</a><span>...</span><a href="柳河东集_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
