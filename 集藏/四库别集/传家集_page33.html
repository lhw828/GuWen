<!DOCTYPE html>
<html>
 <head>
  <meta charset="utf-8"/>
  <title>
   传家集 - 第 33 页/共 47 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   传家集 - 第 33 页/共 47 页
  </h1>
  <div class="content">
   臣近曽乞别选差官裁减国用奉圣防不许辞免臣以非材叨忝美职月受厚俸常自愧恐无有报称若果能有益于国臣何敢辞窃惟方今国用所以不足者在于用度太奢赏赐不节宗室繁多官职冗滥军旅不精此五者必须陛下与两府大臣及三司官吏深思其患力救其弊积以岁月庶几有效固非愚臣一朝一夕所能裁减也若但欲知庆厯二年裁减国用制度比见今支费不同数目只下三司令供祈闻奏立可尽见臣愚以为不必更差官置局专领此事况臣所修资治通鉴委实文字浩大朝夕少暇难以更兼钱谷差遣取进止
　　请不受尊号劄子【熈寜元年七月十七日上】
　　臣今月十七日准内降曽公亮等上尊号第三表检防旧例合降不允批答已具牓子审取圣防去讫臣窃惟上尊号之礼非先王令典起于唐武后中宗之世遂为故事因循至今伏见太祖开寳元年羣臣上尊号有一统太平字太祖以燕晋未平却而不受以是见圣人之志苟无其实终不肯有其名也太宗端拱二年诏自前所加尊号尽从省去且曰以理言之皇帝二字亦未可兼称朕欲称王但不可与诸子同耳羣臣恳请乃受法天崇道四字而已其后终身遂不复増益先帝治平二年辞尊号不受天下莫不称颂圣徳不幸次年有谄谀之臣建言国家与契丹常有往来书彼有尊号中国独无臣为深耻于是羣臣复以非时上尊号论者甚为朝廷惜之昔汉文帝遗单于书以尺一牍单于答以尺二寸牍自称天地所生日月所置匈奴大单于未闻文帝复为胜大之名以加之也学者至今称文帝谦徳之美未尝以为可耻也此乃不识大体之言诚不足信耳今羣臣以故事上尊号臣愚以为陛下聦明睿智虽宜享有鸿名然践阼未久又在亮隂之中考之事体似未宜受陛下诚能断以圣意推而不居既不允所请仍令更不得上表则颂叹之声将洋溢四海此所谓一谦四益后其身而身先可以舍虚名而得实誉者也伏望陛下更加详择取进止
　　手诏
　　览卿来奏深谅忠诚朕方以频日淫雨甲申地震天威彰著日虞倾祸实忧被此鸿名有慙面目况在亮隂亦难当是盛典诚如卿言今已批降指挥可善为答辞使中外知朕至诚实乃内顾惭惧非是欺众以邀虚名
　　批答
　　省表具之朕荷祖宗之休抚有四海永惟烛理之不明举措之不中元元困穷未获厥所夙夜悼惧如渉春冰属以美报之礼不敢堕旷故欲躬执牺牲祗见上帝固非昭告成功自营福禄也羣公卿士猥见襃誉欲归以溢羙増其徽称抗章勤请至于再三朕乏馨香之徳不能媚于神祗乃甲申地震淫雨为灾天威彰著日虞罪悔尚何盛烈之可述鸿名之敢当心焉愧惕流汗霑足况尚在谅闇哀素未忘何宜此时亟举盛典若斯之议非所敢闻宜体子至诚勿复为奏所请宜不允仍断来请
　　乞听宰臣等辞免郊赐劄子【熈寕元年八月九日上】
　　臣伏覩宰臣曽公亮等奏以河朔菑沴调用繁冗欲望将来大礼毕两府臣寮更不赐银绢奉圣防送学士院取旨议者或以为两府所赐无多纳之不足以富国而于待遇大臣之礼太薄颇为伤体臣愚窃以为不然古者冡宰制国用视年之丰耗量入以为出固不可于饥馑之时守丰登之法也是故嵗凶年谷不登君膳不祭肺大夫不食梁士饮酒不乐明君臣上下皆当深自贬损以救民急也臣窃惟国家帑藏素已空虚重以今歳河北之地灾害特甚向者庆厯之末河决商胡民田虽伤官仓无损而河北父子相食饥殍蔽野今河决之外加以地震官府民居荡为粪壤继以霖雨仓粟腐朽军食且乏何暇及民冬春之交民必大困甚于庆厯之时国家岂可坐而视之不加赈救乎况复城橹须脩河防应塞百役并兴所费不赀当此之际朝廷上下安得不同心恊力痛加裁损以狥一方之急凡宣布惠泽则宜以在下为先撙节用度则宜以在上为始今欲裁损诸费不先于贵者近者则疎逺之人安肯甘心而无怨乎必若为臣有大勲于天下虽锡之山川土田附庸何为不可若止因郊礼陪位而受数百万之赏臣窃有所不安矣臣前所谓赏赐无节者此亦其一也虽臣下不辞犹应裁减况其自辞裁之何损乎倘若但务因循姑息度日欲裁损乗舆供奉之物则曰减于制度大为削弱非所以华国欲裁损大臣无功之赏则曰所减无多亏伤大体非所以养贤欲裁损羣下浮冗之费则曰人情不恱恐致生事非所以安众如此则是国用永无可省之日下民永无苏息之期必至于涸竭穷极然后止也且君子之所尚者义也小人之所狥者利也为国者当以义襃君子以利恱小人今大臣以灾害之故辞锡赉以佐百姓之急义之可襃者也陛下从而听之乃所以为厚非所以为薄也虽然两府银绢止于二万匹两未足以救今日之灾又国家旧制每遇郊禋大赉四海下逮行伍无不霑洽不可于公卿大夫全无赐予臣愚以为文臣自大两省以上武臣及宗室自正任刺史以上内臣自押班以上将来大礼毕所赐并宜减半俟他年丰稔自依旧制其文武朝臣以下一切更不减似为酌中臣亦知此物未能富国诚冀国家因此渐思减损其余浮费自今日为始耳臣素愚戆识虑肤浅所言者皆目前之实状非竒伟之髙论也伏望陛下更赐裁察若果有可取乞防自圣志勿为众言所移则天下幸甚取进止
　　举谏官劄子【熈寕元年八月十一日上】
　　臣今日面奉圣防令臣采访可为谏官者宻具姓名闻奏臣辞不获命退而惶恐黙自思忖凡择言事官当以三事为先第一不爱富贵次则重惜名节次则晓知治体具此三者诚亦难材臣愚何足以识别贤能窃谓已试之人差为可信伏见三司盐鐡副使吕诲累居言职不畏强御再经谪降执节不囘侍御史吕景外貎和厚内守坚正见得知耻临义不疑于臣所知之中此两人似堪其选更乞陛下博访众臣裁以圣意取进止
　　论召陜西边臣劄子【熈寜二年六月】
　　臣向任御史中丞日闻国家招纳夏国降民曽上言方今百职未举庶政未修百姓未安仓库未实将帅未选军法未立士卒未练器械未精八事不完不可兴兵智虑迃疎不合圣心俄而种谔等起绥州之役杨定为夏虏所杀陜西骚然困于餽戍朝廷悔前之失故谪降种谔等以谢夏虏再三招抚方能得其称臣奉表复遵旧约朝廷特遣使者以誓诏册命及金帛杂物赐之尚未返命今窃闻陛下复召种谔等诣阙引对不知陛下欲何所兴为中外闻者无不寒心夫布衣不守信义犹见轻于乡党况王者临御四方当叛则威之服则懐之使信义之明皎如日月若外域幸而臣服无故扰之及其背诞则从而妪煦之得其臣服又从而扰之其于信义威懐如何哉国家以信义威懐边庭百有余年前日种谔等举而弃之兴兵掩其不备以邀一时之功仅能得不食之地百余里饥虏万余人耳今地则归之虏庭民则逃散略尽朝廷有何所得而发兵守卫转粟馈饷公私之费以钜万计其为失防岂不昭然今疮痍未复忧患未弭臣前所言八事一无所脩虏疑忌中国警偹巳严怨毒之心蓄而未发谔等乃欲复为前日所为臣见其无复绥州之功而必有大败覆没之事兵连祸结不可救解公私困竭盗贼将生此乃社稷之忧非独邉鄙之患也孔子曰过而不改是谓过矣伏望陛下留神深念至于再至于三当先脩内政未可轻议用兵实天下幸甚取进止
　　论风俗劄子【熈寜二年六月上】
　　臣闻国之致治在于审官官之得人在于选士士之向道在于立教教之归正在于择术是知选士者治乱之枢机风俗之根原也窃见近歳公卿大夫好为髙竒之论喜诵老庄之言流及科场亦相习尚新进后生未知臧否口传耳剽翕然成风至有读易未识卦爻巳谓十翼非孔子之言读礼未知篇数已谓周官为战国之书读诗未尽周南召南已谓毛郑为章句之学读春秋未知十二公已谓三传可束之髙阁循守注疏者谓之腐儒穿凿臆说者谓之精义且性者子贡之所不及命者孔子之所罕言今之举人发口秉笔先论性命乃至流荡忘返遂入老庄纵虚无之谈骋荒唐之辞以此欺惑考官猎取名第禄利所在众心所趋如水赴壑不可禁遏彼老庄弃仁义而絶礼学非尧舜而薄周孔死生不以为忧存亡不以为患乃匹夫独行之私言非国家教人之正术也魏之何晏晋之王衍相与祖述其道宅心事外选举者以此为贤仕官者以此为业遂使纪纲大壊胡夷并兴生民涂炭神州陆沈今若于选士之际用此为术臣惧向去任官之士皆何晏玊衍之徒则政事安得不隳风俗安得不壊正始永嘉之弊将复见于今矣伏望朝廷特下诏书以此戒励内外公卿大夫仍指挥礼部贡院豫先晓示进士将来程试若有僻经妄说其言渉老庄者虽复文辞髙妙亦行黜落庶几不至疑误后学败乱风俗取进止
　　论责降刘述等劄子【熈寜二年九月十一日上】
　　臣窃闻知杂御史刘述集贤校理丁讽审刑详议官王师元皆以执守谋杀刑名差官取勘侍御史刘琦钱顗皆以论列政府公事除员外郎降监酒税中外闻之无不惊愕臣闻孔子曰守道不如守官孟子曰有言责者不得其言则去此古今之通义人臣之大节也彼谋杀已伤自首刑名天下皆知其非今朝廷既违众议而行之又罪守官之人臣恐重失天下之心也夫绁食鹰鹯求其鸷也鸷而烹之将何用哉陛下践阼以来待臣下以寛仁至如皮公弼陛下明知其贪阎充国陛下明知其猥也二人皆以知县权发遣三司判官公事及得罪而出皆为知州今钱顗所坐不过狂直止以迕犯大臣遂降为监当然则狂直之罪重于贪猥得罪大臣甚于得罪陛下也臣不胜拳拳窃恐来者侧目箝口以言为讳威福移于臣下聦明有所壅蔽非国家之福也臣备位近臣亲被明诏覩朝廷政事之阙不敢不言伏望圣慈深察愚衷早赐指挥赦刘述等更不取勘其刘琦等别除一般资序差遣庶几稍息羣议取进止
　　再举谏官劄子【熈寕二年十月七日上】
　　臣昨日面奉圣防令臣采访可任谏官者宻具姓名闻奏臣窃见龙图阁直学士陈荐旧事陛下于藩邸其忠厚质直陛下必素知之直史馆苏轼制防入优等文学富赡晓逹时务劲直敢言职方贠外郎王元规自少至长志操坚正所居之官皆着风迹集贤校理赵彦若师民之子强学懿行不减于父平居恂恂如不胜衣遇事刚劲人莫能夺此四人者臣所素知窃谓可偹谏职伏乞圣明更赐裁择取进止
　　乞优赏宋昌言劄子【熈寕二年十月七日上】
　　臣闻国家大政在于赏罚若赏罚明当功无不成臣去冬奉勅与张茂则相度二股河及生隄利害当时都水监丞宋昌言建议欲于二股河口西岸新滩上置立土约擗栏水势令入东流候向去东流渐深北流淤浅即闭塞防北流放出御河胡芦河下流以除恩冀深瀛以西诸州军水患臣等因得其言寻具此利害奏闻防朝廷聴许令修置土约自后昌言同列提举脩生隄者以防非已出百端沮毁以为二股河必不可成不如并力修生隄及李立之赴阙上殿所言陛下所亲闻也頼陛下圣明断在不疑必使之修置土约今秋擗栏得水势一并入东流其北流寻已闭断虽颇漂溺损近东沧徳等州民田庐舍然恩冀深瀛以西州军蒙利亦为不少其宋昌言不可谓之无功今若与同列称二股河不可成者一例受赏臣窃恐当官之人覩之无所沮劝况昌言因去嵗职当在外河决枣强独夺一官今若止复旧官则是众人受赏而昌言独不得赏也设使向者修置土约不成或背了二股并入北流其同列岂肯分昌言之罪伏望圣慈察昌言建议之功特与复旧官外更与董役之人等第别加酧奬庶使向去用心向公者朝廷必不负之也取进止
　　再乞资防人试经义劄子【熈寕三年二月六日上】
　　臣先曽起请应资防出身人初授差遣者更不试诗只委审官院流内铨试孝经论语大义共三道仍令主判臣僚更将所对义面加询问若义理精通者特保明闻奏优与差遣稍通者依常调不通者且令脩学候一周年外再试必湏试中方得出官若年四十以上聴依旧制只冩家状读律自后不蒙朝廷施行臣今复差知审官院窃见资防人初授差遣者令试诗一首实为无益不惟其间有墙面者假手于人徒长奸伪就使自作诗得如曹刘沈宋其于立身治民有何所用古者二帝三王皆立太学之官以教公卿大夫子弟其故何哉盖以其人将嗣守官业苟无徳行道艺则必害及于民故也今若欲使公卿大夫子弟尽肄业于大学则其父兄不常在京师固难齐壹若但使之习业于家而考校于初授差遣之际业不习者不得出官则不烦劝督而人人自勉于学矣此乃事之易行者也向若使之尽通诗书礼乐则中材以下或有所不及今若使之习孝经论语倘能尽朞年之功则无不精熟矣此乃业之易习者也然孝经论语其文虽不多而立身治国之道尽在其中就使学者不能践履亦知天下有周公孔子仁义礼乐其为益也岂可与一首律诗为比哉臣窃以为兹事用力不勤更张甚易而为益稍大别无所损伏望圣慈详察或有可取乞检臣前奏特赐施行取进止
　　乞不拣退军置淮南劄子【熈寕三年二月十一日上】
　　臣窃闻道涂之言未审虚实或云朝廷欲拣在京禁军年四十五以上微有呈切者尽减下请给并其妻孥徙置淮南以就粮食若实有此议臣窃以为非宜何则在京禁军及其家属率皆生长京师亲姻聨布安居乐业衣食县官为日固乆年四十五未为衰老微有呈切尚任征役一旦别无罪负减其请给徙之淮南是横遭降配也诸军之内沙汰甚多必恐人情惶惑大致愁怨虽国家承平无事纲纪具张此属恟恟不安亦无能为患然诏书一下若万一有道路流言惊动百姓朝廷欲姑务省事复为收还则失威重向去无以复号令骄兵若遂推而行之则众怒难犯专欲难成意外之变不可不防梁室分魏博之兵致张彦之乱此近事之可鉴者也故臣愿朝廷更当深思熟议未宜遽下此诏也夫水未至而虚为之防水虽不至亦无所害谓水不足忧而不为之防一旦水至则防无所及矣故君子贵于思患而豫防之也且国家竭天下之财养长征兵士本欲备御边陲今淮南非用武之地而多屯禁兵坐费衣食是养无用之兵置诸无用之地也又使边陲常无事则已异日或小有警急主兵之臣必争求益兵京师之兵既少必须使者四出大加召募广为拣选将数倍多于今日所退之兵旧兵尚请衣粮未去而新兵更添衣粮是弃已教阅经战之兵而收市井甽畆之人本欲减冗兵而冗兵更多本欲省大费而大费更广窃恐非计之得者也臣愚伏愿朝廷且依旧法每嵗减禁军有不任征战者减充小分小分复不任执役者放充百姓听其自便在京居止但勿使老病者尚占名籍虚费衣粮人情既安于所习皆无怨嗟国家又得其力用不为虚设冗兵既去大费自省在理甚明于事为便臣备位近臣兹事系国安危不敢不言取进止
　　迩英奏对【熈寕元年八月十一日上】
　　熈寜元年八月十一日迩英进读已上问河北灾变何以救之光对曰河北大水仓廪漂没所难得者莫先于食朝廷若降金帛令配卖于民以籴谷则重増烦扰且禾稼荡尽籴之亦无所得故饥馑之嵗金帛无所用惟食不可一日无耳上曰已令漕五十万石以赈之可足乎对曰臣闻瀛州所损自百五十万石所漕者裁能补瀛州三分之一耳上曰然则奈何对曰臣闻河北东西路水所不及州县颇稔可籴又汴流未絶宜多漕江淮之谷以济之上又问谏官难得人谁可者对曰臣贱官何敢荐人上固问之对曰臣仓猝不能记容臣退而宻奏上因论治道言州县长吏多不得人政府不能精择对曰人不易知天下三百余州责其精择诚难但能择十八路监司使之择所部知州而进退之知州择所部知县而进退之得人多矣今之提转古方伯州牧之任系一路休戚当慎择天下贤才不可但取资叙及酬奬为之也上又问两府辞郊赉劄子何不呈对以同僚有假故上问兹事何如对曰臣已有奏状臣所见止如此更乞博访近臣裁以圣意上曰谁不同对曰独臣有此愚见他人皆不以为然上曰朕意亦与卿同听其辞赏乃所以成其美非薄之也然减半无益大臣恳辞不若尽听之对曰今郊赉下至卒伍皆有之而公卿更无恐于体未顺上曰已有带马矣对曰求尽纳者人臣之志赐其半者人主之恩也后数日光与王珪禹玉王安石介甫同进呈郊赉劄子于延和殿光言方今国用不足灾害荐臻节省冗费当自贵近为始宜聴两府辞赏为便介甫曰国家富有四海大臣郊赉所费无几而惜不之与未足富国徒伤大体昔常衮辞赐馔时议以为衮自知不能当辞禄今两府辞郊赉正与此同耳且国用不足非方今之急务也光曰常衮辞禄位犹知亷耻与夫固位且贪禄者不犹愈乎国家自真庙之末用度不足近嵗尤甚何得言非急务邪介甫曰国用不足由未得善理财之人故也光曰善理财之人不过头会箕敛以尽民财如此则百姓困穷流离为盗岂国家之利耶介甫曰此非善理财者也善理财者民不加赋而国用饶光曰此乃桑羊欺汉武帝之言司马迁书之以讥武帝之不明耳天地所生货财百物止有此数不在民间则在公家桑羊能致国用之饶不取于民将焉取之果如所言武帝末年安得羣盗蜂起遣绣衣使者逐捕之乎非民疲极而为盗邪此言岂可据以为实介甫曰太祖时赵普等为相赏赉或以万数今郊赉匹两不过三千岂足为多光曰普等运筹帏幄平定诸国赏以万数不亦宜乎今两府助祭不过奏中严外办沃盥奉帨巾有何功勤而得比普等乎与介甫争论乆之禹玉曰司马光言省费自贵近始光言是也王安石言所费不多恐伤国体安石言亦是也惟陛下裁之上曰朕亦与司马光同今且以不允答之可也是日适防介甫当制遂以上前所言意章批答引常衮事以责两府两府亦不复辞明日迩英讲读罢上独留介甫与语两府不敢先出以俟之至晡后乃出不数日介甫参知政事














　　传家集巻四十二
　　钦定四库全书
　　传家集巻四十三　　　　宋　司马光　撰章奏二十六
　　上体要疏【熈寜二年八月五日上】
　　月日具位臣司马光谨昧死再拜上疏皇帝陛下臣准御史台牒伏奉四月二十日诏勅传曰近臣尽规以其荣耻休戚与上同也今在此位者视朕过失与朝廷政事之阙黙而不言乃或私议窃叹若以为其责不在已夫岂皆习见成俗以为当然其亦有含章懐寳待唱而发者也今日百度隳弛风俗偷惰薄恶灾异谴告不一此诚忠贤助朕忧惕以剏制改法救弊除患之时宜令侍从官自今视朕过失与朝廷政事之阙无有巨细各具章奏极言无隠噫言善而不用朕有厥咎导之而弗言尔为不恭朕将用此考察在位所以事君之实明黜陟焉臣以驽下之材自仁宗皇帝时防擢在侍从服事三朝恩隆徳厚陨身丧元不足为报虽访问所不及犹将披肝沥胆以効其区区之忠况圣意采纳之勤督责之严谆谆如此臣敢营私避怨匿情爱已不为陛下别白当今之切务庶防少补万分之一邪臣闻为政有体治事有要自古圣帝明王垂拱无为而天下大治者凡用此道也何谓为政有体君为元首臣为股肱上下相维内外相制若网之有纲丝之有纪故诗云勉勉我王纲纪四方又云岂弟君子四方之纲古之王者设三公九卿二十七大夫八十一元士以纲纪其内设方伯州牧卒正连帅属长以纲纪其外尊卑有叙若身之使臂臂之使指莫不率从此为政之体也何谓治事有要夫人智有分而力有涯以一人之智力兼天下之众务欲物物而知之日亦不给矣是故尊者治众卑者治寡治众者事不得不约治寡者事不得不详约则举其大详则尽其细此自然之势也益稷曰元首明哉股肱良哉庶事康哉言君明则能择臣臣良则能治事也又曰元首丛脞哉股肱惰哉万事墯哉言君亲细务则臣不尽力而事废壊也立政曰文王防攸兼于庶言庶狱庶慎惟有司之牧夫是训用违庶狱庻慎文王防敢知于兹言文王择有司而任之其余皆不足知也康诰曰庸庸祗祗威威显民言文王用其可用祗其可祗刑其可刑专明此道以示民也是故王者之职在于量材任人赏功罚罪而已苟能谨择公卿牧伯而属任之则其余不待择而精矣谨察公卿牧伯之贤愚善恶而进退诛赏之则其余不待进退诛赏而治矣然则王者所择之人不为多所察之事不为烦此治事之要也臣窃见陛下日出视朝继以经席将及日中乃还宫禁入宫之后窃闻亦不自闲省阅天下奏事羣臣章疏逮至昏夜又御灯火研味经史博观羣书虽中宗髙宗之不敢荒寕文王之日昊不食臣以为不能及也然自践阼以来孜孜求治于今三年而功业未著者殆未得其体要故也祖宗创业垂统为后世法内则设中书枢宻院御史台三司审官审刑等在京诸司外则设转运使知州知县等众官以相统御上下有叙此所谓纲纪者也今陛下好使大臣夺小臣之事小臣侵大臣之职是以大臣解体不肯竭忠小臣诿上不肯尽力此百官所以弛废而万事所以隳頽者也而陛下方用为致治之本此臣之所大惑也臣微贱不得尽知朝廷之事且以耳目所接近日数事臣所知者言之其余陛下可以类求也昔汉文帝问陈平天下一嵗决狱及钱谷出入防何平曰陛下即问决狱责廷尉问钱谷责治粟内史必也使卿大夫各得任其职此乃宰相事也若平者可谓能知治体矣今之两府皆古宰相之任也中书主文枢宻主武若乃百官之长非其人刑赏大政失其宜此两府之责也至于钱谷之不充条例之不当此三司之事也陛下苟能精选晓知钱谷忧公忘私之人以为三司使副判官诸路转运使各使久于其任以尽其能有功则进无功则退名不能乱实伪不能掩真安民勿扰使之自富处之有道用之有节何患财利之不丰哉今乃使两府大臣悉取三司条例别置一局聚文士数人与之谋议改更制置三司皆不与闻臣恐所改更者未必胜于其旧而徒纷乱祖宗成法考古则不合适今则非宜吏縁为奸农商失业数年之后府库耗竭于上百姓愁困于下众心离骇将不复振矣且两府于天下之事无所不緫若百官之职皆使两府治之则在上者不胜其劳而在下者为无所用矣又监牧使主飬马四园苑主课利今乃使监牧使不属羣牧司四园苑不属三司提举司则在下者各得专权自恣而在上者为无所用矣陛下方欲纳天下于大治而使百官在上者不委其下在下者不禀其上能为治乎若此之类臣窃恐似未得其体也凡天下之事在一县者当委之知县在一州者当委之知州在一路者当委之转运使在边鄙者当委之将帅然后事乃可集何则久任其位识其人情知其物宜赏罚之权足以休戚所部之人使之信服故也今朝廷毎有一事不委之将帅监司守宰使之自为方略责以成效而施其刑赏常好别遣使者衔命奔走旁午于道所至徒有烦扰之弊而于事未必有益不若勿遣之为愈也夫事之利害吏之能否皆非使者所能素知不免临时询采于人所询者或遇公明忠信之人犹仅能得其一二或遇私闇奸险之人则是非为之倒置矣此二者交集于前而使者不能猝辨也是以往徃害事而少能为益非将帅监司守宰皆贤而使者皆愚也累嵗之讲求与一朝之议论积久之采察与目前之毁誉精粗详略其势不同故也其有居官累嵗而不知利害临人积久而不知能否或虽知利害而不能变更虽知能否而不能黜陟此乃愚昧私曲之人朝廷当察而去之更择贤者以代其位不当数遣使者扰乱其间使不得行其职业也又庸人之情苟防非已出则媢嫉沮壊惟恐其成官吏若是者十常五六借使使者所规画曲尽其宜在彼之日其当职之人已怏怏不恱不肯同心以助其谋恊力以成其事曰朝廷自遣专使治之我何敢与知及返命之日彼必败之于后曰使者既谋而授我我今竭力而成之功悉归于首谋之人我何有哉此所以谓不若毋遣使者而属任当职之人为愈也夫使者所以通逺迩之情固不可无然今之转运使即古使者之任苟得人而委之贤于暂遣使者逺矣若监司自为奸慝贪纵或有所隠蔽欺防或为部内之人所讼或所谋画之事未得其宜朝廷欲察其罪恶审其虚实判其曲直决其是非然后别遣使者案之若案得其实监司有罪则当刑不才则当废岂有但已者也今毎有一事朝廷辄自亰师遣使者往治之是在外之官皆无所用也使者既代之治事而当职之人亦无所利无所废是只使之拱手旁观偷安窃禄者矣若此之类臣窃恐似未得其体也今朝廷之士左右之臣皆曰陛下聪明刚断威福在已太平之功可指日而致臣愚窃独以为未也臣闻古之圣帝明王闻人之言则能识其是非故谓之聪观人之行则能察其邪正故谓之明是非既辨邪正既分奸不能惑佞不能移故谓之刚取是而舍非诛邪而用正确然无所疑故谓之断诛一不善而天下不善者皆惧故谓之威赏一有功而天下有功者喜故谓之福今陛下聦眀刚防则诚体之矣欲收威福之柄则诚有其志矣然于所以为之之道尚或有所未尽故臣以为太平之功未可期也夫帝王之道当务其逺者大者而略其近者小者国之大事当与公卿议之而不当使小臣参之四方之事当委牧伯察之而不当使左右觇之倘公卿牧伯尚不能择贤者而任之小臣左右独能得贤者而使之乎若苟为不贤则险诐私谒无不为已今陛下好于禁中出手诏指挥外事非公卿所荐举牧伯所纠劾或非次迁官或无故废罢外人疑骇不知所从此岂非朝廷之士左右之臣所谓聪明刚断威福在已者邪陛下闻其言而信之臣窃以为过矣夫公卿所荐举牧伯所纠劾或谓之贤者而不贤谓之有罪而无罪皆有迹可见责有所归故不敢大为欺防若奸臣宻白陛下令陛下自为圣意以行之则威福集于私门怨谤归于陛下矣安得谓之威福在陛下邪且陛下向时中诏所指挥者率非大事至于两禁美官边藩将帅省府职任诸路监司此皆众人之所希求治乱之所系属当除授之际窃恐未必一一出圣志也若乃奸邪贪猥之人陛下所明知而黜去者或更改官而升资或不久复进用然则威福之柄果不在陛下而陛下偶未之思也以此观之面誉陛下聦明刚防威福在已太平可立致者非愚则谀不可不察也陛下必欲威福在已曷若谨择公卿大臣明正忠信者留之愚昧阿私者去之在位者既皆得其人矣然后凡举一事则与之公议于朝使各言其志陛下清心平虑择其是者而行之非者不得复夺也凡除一官亦与之公议于朝使各举所知陛下清心平虑择其贤者而用之不肖者不能复争也如此则谋者举者虽在公卿大臣而行之用之皆在陛下安得谓之威福不在已邪陛下此之不为而顾彼之久行臣窃恐似未得其要也夫三人羣居无所统一不散则乱是故立君以司牧之羣臣百姓势均力敌不能相治故从人君决之人君者固所以决是非行刑赏也若人君复不肯决当使从谁决之乎夫人心不同如其面焉国家凡举一事朝野之人必或以为是或以为非凡用一人必或以为贤或以为不肖此固人情之常自古而然不足怪也要在人主审其是非而取舍之取是而舍非则安荣取非而舍是则危辱此乃安危荣辱之所以分也是以圣王重之故博谋羣臣下及庶人然而终决之者要在人君也古人有言曰谋之在多防之在独谋之多故可以观利害之极致断之独故可以定天下之是非若知谋而不知断则羣下人人各欲逞其私志斯衰乱之政也诗云谋夫孔多是用不集发言盈庭谁敢执其咎如匪行迈谋是用不得于道哀哉为猷匪先民是程匪大猷是经维迩言是聴维迩言是争如彼筑室于道谋是用不溃于成此言周室之衰人臣不知先王之大道务争近小之事人君不能定其可否而事终无成也汉世国家有大典礼大政令大刑狱大征伐必下公卿大夫博士议郎议其议者固不能一必有参差不齐者矣于是天子称制决之曰丞相议是或曰廷尉当是而羣下厌然无有不服者矣今陛下聴羣臣各尽其情以议事此诚善矣然终不肯以圣志裁决遂使羣臣有尚胜者以巧文相攻辩口相挤至于再至于三互相反覆无有限极臣愚深恐亏朝廷之政体损陛下之明徳流闻四方取轻夷狄非嘉事也夫天下之事有难决者以先王之道揆之若权衡之于轻重规矩之于方圆锱铢毫忽不可欺矣是以人君务明先王之道而不习律令知本根既殖则枝叶必茂故也近者登州妇人阿云谋杀其夫重伤垂死情无可愍在理甚明已伤不首于法无疑中材之吏皆能立断事已经审刑院大理寺刑部断为死罪而前知登州许遵文过饰非妄为巧说朝廷命两制定夺者再命两府定夺者再勅出而复收者一收而复出者一争论纵横至今未定夫以田舍一妇人有罪在于四海之广万防之众其事之细何啻秋毫之末朝廷欲断其狱委一法吏足矣今乃纷纭至此设更有可疑之事大于此者将何以决之夫执条据例者有司之职也原情制义者君相之事也分争辨讼非礼不决礼之所去刑之所取也阿云之事陛下试以礼观之岂难决之狱哉彼谋杀为一事为二事谋为所因不为所因此苛察缴绕之论乃文法俗吏之所争岂明君贤相所当留意邪今议论嵗余而后成法终于弃百代之常典悖三纲之大义使良善无告奸凶得志岂非狥其枝叶而忘其本根之所致邪若此之类臣窃恐似未得其要也此皆众人之所私议窃叹而莫敢明言者臣独以受恩深重不顾斧为陛下言之惟圣明裁察臣光昧死再拜上疏
　　辞枢宻副使劄子【熈寕三年二月十二日上】
　　臣准閤门告报已除臣枢宻副使续准勾当御药院陈承礼传宣令臣即今受勅告者臣赋分朴愚不通时务近日以来加以衰疾恪居旧职犹恐隳败况乃拔擢待之不次窃惟宥宻之地日侍訏谟内训六师外抚四海用人当否系国安危岂臣无似所能堪称伏望圣慈更择贤材俾居其任聴臣且守旧职取进止
　　辞枢宻副使第二劄子【熈寕三年二月十二日上】
　　臣准勾当御药院黎永德奉宣圣防令臣即今入见者臣屡违严诏当伏重诛但以闻命以来揣分已熟自幼及长颇读经史舍此之外一无所长当世之务懵不通晓常日置之闲官仅脱旷败尚以属文不工剸剧非长翰林审官每欲辞免况于枢府要地任重责大一日失职则死及之臣虽至愚粗知自爱陈力就列古人所韪是以寜冒违诏之罪不敢当窃位之讥伏望圣慈察其悃欵决非虚饰特赐寝罢新命止守旧职天地更生之惠下臣莫大之幸也取进止
　　辞枢宻副使第三劄子【熈寕三年二月十九日上】
　　臣前者两曽辞免枢宻副使未奉俞防窃虑区区之诚未能上逹须至详悉复有奏陈臣闻人之材性各有能有不能人主量材然后授官人臣审能然后受事是以官不旷而事无败也臣幸生承平之时家世为儒臣自髫龀至于弱冠杜门读书不交人事仕宦以来多在亰师少厯外任故于钱谷刑狱繁剧之务皆不能为况于军旅固所不习独于解经述史及以愚直补过拾遗不避怨怒则庻几万一或有可取是以每于拜官之际辞所不能而不辞其所能向者除开封府推官以繁剧曽辞后除修起居注知制诰翰林学士以文采不工曽辞除龙图阁直学士以久在谏职无效曽辞再除翰林学士兼侍读学士以言事未了曽辞除史馆修撰以方修资治通鉴恐朝廷修国史难以两处供职曽辞自余除国子监直讲馆阁校勘史馆检讨集贤校理直秘阁起居舍人同知谏院天章阁待制兼侍讲知諌院权御史中丞此皆朝廷清要之职除书始下臣即时受命未甞辄辞所以然者自度驽钝可以防励不至旷败故也天下之人见臣屡辞恩命或以为不慕荣贵或以为饰诈邀名是皆不知臣者也臣自幼习赋诗论防应举就试每三年一次投状乞磨勘岂不慕荣贵者邪臣若隂有营求阳为辞避乃可谓之饰诈邀名陛下察臣何尝如此岂饰诈邀名者邪臣之愚心正欲辞所不能而已今二府之任自非天下英杰之士不可轻处岂臣愚浅下材所能堪称或遇国家大事叅陪末议有毫厘之差使陛下有旰食之忧以累知人之哲臣虽伏质横分不足塞责加之素有目疾不能逺视近日以来颇多健忘居常供职犹惧废阙况以衰病当兹重任是用披肝沥胆昧冐上陈违犯诏防至于再三触法抵罪不自知觉伏望圣慈特赐矜察依臣前奏追还新恩俾守旧职不胜忧慙危切之诚临纸叩头俯伏俟命取进止
　　辞枢宻副使第四劄子【熈寕三年二月二十一日上】
　　臣准勾当御药院陈承礼传宣令臣即今入见者臣仰烦圣恩重沓如此虽顽如木石亦当迁变然臣固守愚志不移者诚以荷盛徳者必有以酧报居重位者不可以无功臣自惟立朝材器短浅一无所用独有补过拾遗可裨万一方今为天下患者唯有制置三司条例司及诸路提举勾当常平广惠仓使者若陛下朝发一诏罢之则夕无事矣故臣不量力势轻用上陈倘陛下以臣言为是乞早赐施行若以为非则臣乃狂愚之人于今英俊满朝而擢用狂愚之人使汚宥宻之地岂不为圣政之累也伏望圣慈追还枢宻副使恩命令臣且供旧职取进止
　　辞枢宻副使第五劄子【熈寕三年二月二十二日上】
　　臣准勾当御药院李舜举传宣令臣即今赴閤门受勅告者陛下圣恩无穷愚臣辞避不已尽下之徳愈盛慢上之罪愈深忧惶失图无地自处臣窃惟陛下今兹不次用臣必以识虑为小有可采臣亦以受陛下非常之知不可以全无报效是以乞罢制置三司条例司及诸路提举勾当常平广惠仓使者若陛下果能行此胜于用臣为两府臣若得此言果行胜于居两府之位倘或所言皆无可采臣独何顔敢当重任伏望圣慈矜察更不复遣使臣宣召追还枢宻副使恩命庶使贱臣差获自安取进止
　　贴黄
　　李舜举传圣防谕臣以枢宻院本兵之地各有职分不当更引他事为辞臣今若已受枢宻副使勅告即诚如圣防不敢更言軄外之事今未受恩命犹是侍从之臣于朝廷阙失无不可言者所以区区贪进小忠庻防少补圣政之万一况所言二事并是去年已曽上言以其无效所以不敢当今日新恩非为侵官乞圣明裁察兼臣右膝下见患一疮有妨拜起入见未得伏望圣慈更不差使臣宣召臣只候膝疮稍愈自乞入见面奏恳诚辞枢宻副使第六劄子【熈寕三年二月二十七日上寻得防聴许】
　　臣伏准勾当御药院刘有方传宣抚问兼问臣取几日入见令早入者圣恩深厚不忘微贱存恤勤至臣蝼蚁之命无足报塞惶恐无措伏念臣即今膝疮虽稍减可尚未全愈有妨拜起未知可以入见之日不独如此兼为臣近曽上疏言乞罢制置三司条例司及追还诸路常平广惠仓使者未闻朝廷少赐采录但闻条例司愈用事催散青苗钱愈急中外人情愈遑遑不安臣当此际独以何心敢当髙位故寜被严谴未敢辄出臣闻古者国有大事谋及卿士谋及庶民叅酌下情与众同欲是以事无不当令无不行未尝有四海之内卿士大夫农商工贾异口同辞咸以为非独信二三人之偏见而能成功致治者也伏望陛下出臣近所上疏宣示中外臣庻使共决是非若臣言果是乞早赐施行若臣言果非乞更不差使臣宣召早收还枢宻副使勅告治臣妄言及违慢之罪明正刑书庻使是非不至混殽防臣进退有地不为天下之所疑怪取进止
　　传家集巻四十三
　　钦定四库全书
　　传家集巻四十四　　　　宋　司马光　撰章奏二十七
　　乞罢条例司常平使防【熈寜三年二月二十日上】
　　月日具位臣司马光谨昧死再拜上防皇帝陛下臣防圣防除枢密副使仍屡遣陈承礼等趣臣就职徳泽汪洋天隆地厚非臣陨身糜骨所能报称然臣窃惟陛下所以用臣之意盖察臣狂直庶几有补于国家臣所以事陛下之心亦不过竭其愚衷以禆圣徳之万一若陛下徒以禄位荣臣而不取其言则是以天官私非其人臣徒以禄位自荣而不能救生民之患则是盗窃朝廷名噐以私其一身诚恐上累陛下之至公下防防臣之素守此臣所以屡违诏命不敢祗受者也臣伏见陛下天纵英明厉精求治思得嘉谋以新美天下而建画之臣不能仰副圣意思虑未熟讲议未精徒见目前之小利不顾永乆之大害忧政事之不治不能辅陛下修祖宗之令典乃更变乱先王之正刑患财利之不足不能劝陛下以恭俭节用乃更遣聚敛之臣诛剥齐民设官则以冗増冗立法则以苛益苛使四海危骇百姓骚然犹且坚执而行之不肯自以为非也臣先曽上防言不当设制置三司条例司又言天下之事当委之转运使知州知县不当别遣使者扰乱其间又甞因经筵侍坐言散青苗钱不便自后朝廷更遣使者四十余人分行天下以提举勾当常平广惠仓相度差役农田水利为名其实专使之散青苗钱臣窃自疑智识浅短不足以知天下变通之务又疑因臣之言激怒建画之臣使行之更力由是闭口不敢复言今行之才数月中外鼎沸皆以散青苗钱为不便然后臣乃敢发口复言彼言青苗钱不便者大率但知所遣使者或年少位卑倚势作威陵轹州县搔扰百姓止论今日之害耳臣所忧者乃在十年之后非今日也夫民之所以有贫冨者由其材性愚智不同冨者智识差长忧深思逺寜劳筋苦骨恶衣菲食终不肯取债于人故其家常有赢余而不至狼狈也贫者啙窳偷生不为逺虑一醉日冨无复赢余急则取债于人积不能偿至于鬻妻卖子冻馁填沟壑而不知自悔也是以冨者常假贷贫民以自饶而贫者常假贷冨民以自存虽苦乐不均然犹彼此相资以保其生今县官乃自出息钱以春秋贷民民之冨者皆不愿取贫者乃欲得之提举官欲以多散为功故不问民之贫冨各随户等抑配与之冨者与债仍多贫者与债差少多者至十五緍少者不减千钱州县官吏恐以逋欠为负必令贫冨相兼共为保甲仍以冨者为之魁首贫者得钱随手皆尽将来粟麦小有不登二税且不能输况于息钱固不能偿吏督之急则散而之四方冨者不去则独偿数家所负力竭不逮则官必为之倚阁春债未毕秋债复来歴年寖深债负益重或值凶年则流转死亡幸而丰稔则州县之吏并催积年所负之债是使百姓无有丰凶长无苏息之期也贫者既尽冨者亦贫臣恐十年之外冨者无几何矣冨者旣尽若不幸国家有邉隅之警兴师动众凡粟帛军须之费将从谁取之臣不知今者天下所散青苗钱凡几千万缗若民力旣竭加以水旱之灾州县之吏果有仁心爱民者安得不为之请于朝廷乞因郊赦而除之朝廷自祖宗以来以仁政养民岂可视其流亡转死而必责其所负其势不得不从请者之言也然则官钱几千万缗已放散而不返矣官钱旣放散而百姓又困竭但使闾胥里长于收督之际有乞取之资此可以谓之善计乎且常平仓者乃三代圣王之遗法非独李悝耿夀昌能为之也糓贱不伤农糓贵不伤民民頼其食而官收其利法之善者无过于此比来所以隳废者由官吏不得人非法之失也今闻条例司尽以常平仓钱为青苗钱又以其糓换转运司钱是欲尽壊常平専行青苗也国家每遇凶年供军仓自不能足用固无羡余以济饥民所頼者止有常平仓钱糓耳今一旦尽作青苗钱散之向去若有丰年将以何钱平籴若有凶年将以何糓赒赡乎臣窃闻先帝甞出内藏库钱一百万缗助天下常平仓作籴本前日天下常平仓钱糓共约一千余万贯石今无故尽散之佗日若思常平之法复欲收聚何时得及此数乎臣以谓散青苗钱之害犹小而壊常平仓之害尤大也今国家每有大费三司所不能供者陛下辄取内藏库物以给之彼内藏库者乃祖宗累世之所蓄聚以备军旅非常之用也使其物常如泉源流出于库无有穷竭之时则可矣若本皆敛之于民以实之则有时而空矣昔汉文帝欲作露台召匠计之直百金上曰百金中人十家之产也吾何以台为太宗时兖王甞作假山召僚属置酒观之翊善姚坦独俛首不视王强使视之坦曰坦惟见血山耳不见假山王惊问其故坦曰坦在田舍时见州县督税里胥临门捕人父子兄弟送县笞挞血流满身愁苦之声不可忍闻此假山皆民租赋所为非血山而何是时上亦自为假山闻之遽命毁之今陛下令薛向于江淮为贸易以三百万缗畀之又散青苗钱数千万缗其余五十万三十万者固不足数尔其为露台假山之费不亦多乎陛下聦明仁俭固不减于汉文帝及太宗然而视弃财物如粪土者盖未知其所从来皆出于生民之膏血耳陛下若终信条例司所言推而行之不肻变更以循旧贯十年之外冨室旣尽常平已壊帑藏又空不幸有方二三千里之水旱饿殍满野加以四夷侵犯邉境羽书猝至戎车塞路攻战不已转饷不休当是之时民之羸者不转死沟壑壮者不聚为盗贼将何之矣秦之陈胜呉广汉之赤眉黄巾唐之黄巢皆穷民之所为也大势旣去虽有智者不能善其后矣臣窃惟太祖太宗躬擐甲胄栉风沐雨防履山川防犯矢石以为子孙成光明盛大之业如此其羙也陛下试取臣所进歴年图观之自周末以来至于国初一千三百六十有二年其间乱离板荡则固多矣至于中外无事不见兵革百有余年如国朝之盛者岂易得乎此臣所以尤为陛下痛惜者也书曰民不静亦惟在王宫邦君室臣窃观方今四夷亲附邉鄙不耸五糓和熟盗贼稀简是冝为天下和乐无事之时而中外恟恟人不自安者无佗故也正由朝廷有制置三司条例司诸路有提举勾当常平广惠仓使者争献谋画各矜智巧变更祖宗法度侵夺细民常产掊敛财利以希恩宠非独此青苗一事而已至于欲计亩率钱顾人充役决汴水以种稻及浇漑民田及欲泄三十六陂水募人耕佃若此之类不可悉数道路之人共所非而条例司自以为髙竒之策书以授常平使者必欲行之天下恐其兴作之不已皆如青苗为害于民也故小大遑遑不敢自安苟不罢废此局则生民必无休息之期矣陛下诚能昭然觉悟采纳臣言罢制置三司条例司及追还诸路提举勾当常平广惠仓使者其官贠并送审官院与合入差遣青苗钱已散者令州县候丰熟日催收本钱更不取利未散者母得更散其常平仓钱糓依旧封桩令提防刑狱司管勾则太平之业依然复故矣兹事明如白黒易如反掌陛下何惮而不为也如此臣虽尽纳官爵但得为太平之民以终余年其幸多矣苟言不足采陛下虽引而寘诸二府徒使天下指臣为贪荣冒宠之人未审陛下将何所用之不胜慺慺狂愚之诚惟圣明裁处臣光昧死再拜上防
　　请自择台谏劄子【熈寜三年四月十六日上】
　　臣窃见近日台諌上言制置三司条例司害民及吕惠卿奸邪者率被责降或更加以恶名如吕公着告辞云乃诬方镇有除恶之谋中外闻者无不骇愕窃惟朝廷之意无佗止欲惩戒来者使不敢复言耳国家置台諌官以为天子耳目唯恐政事有阙失百姓有疾苦大臣专恣左右奸邪天子深居九重不能得闻故也今台谏官稍有懐刚直之志畏天下公议忧念朝廷哀闵百姓忤犯大臣刺讥左右者陛下辄罪而逐之更使大臣自择所亲以代其任万一又为公论则又逐之是必得庸懦阿谀不知廉耻附下罔上背公死党之人然后止耳若言路皆此等之人则禁闼之外陛下耳目之所不及者虽有至大之事廹切之祸陛下何从知之如此岂宗庙社稷之福也晏子曰君所谓可臣亦曰可君所谓否臣亦曰否若以水济水谁能食之今陛下使大臣自择台谏官大臣又取同于已者存之异于已者去之然则陛下独与大臣为天下足矣何必更置台谏官也且条例司之害民吕惠卿之奸邪天下之人谁不知之独陛下与王安石未之寤耳岂可更为之黜逐台谏以长其威福成其气势臣窃为陛下寒心今台諌官已被逐者臣不敢留唯愿陛下自择公正刚直者布之言路以明四目逹四聦勿使为羣下所欺蔽则天下幸甚臣受陛下过分之恩不敢塞黙虽死怨雠之手犹贤于窃禄偷生者也取进止
　　论李定劄子【熈寜三年五月二日上】
　　臣窃见近者朝廷除秀州推官李定为监察御史里行知制诰李大临苏颂等累次封还词头数日来外间皆言朝廷已为之寝罢今日复闻劄下舍人院须令草词臣窃意朝廷知大临等旣累次封还词头今复草之则为反覆必难奉诏因欲以违命之罪罪之使今后凡朝廷所行政令羣下无敢立异者若果如此则百执事之人自非偷合苟容者皆不得立于朝政令或有得失陛下复何从知之晏婴所谓以水济水贾山引秦之季世以戒汉文帝者正患其如此耳臣前论逐台諌官今又论大临等非敢私此数人正为国家惜言路之絶耳伏望陛下审思而慎行之勿使聦明遂至壅蔽则天下幸甚取进止
　　贴黄
　　国家不次用人固无常法然必使众心厌服然后为羙是以尧舜非不聦明也其命官皆先谋岳牧旣众言佥同复明试以功而后用之故举不失能而上下雍熈也臣素不识李定实不知其行能何如陛下果知其贤何不且试之以渐俟其功效显著众皆知之然后不次擢用则谁曰不可何必今日与臣下力较胜负殆非人君广大之体也
　　乞免永兴军路苗役钱劄子【熈寜三年十一月二日上】
　　臣奉勅差充永兴军一路安抚使臣窃见陜西百姓自城绥州以来供应诸般科配及支移税赋往近邉州军日近复有环庆事宜加之今年亢旱五稼不熟人户流移者已间不少国家所冝汲汲存恤使人户安集臣伏见先所散青苗钱贫破百姓为患不细臣已曽累次上言不敢重烦圣聼今又闻议者欲令州县将诸色役人一时放罢官为顾人祗应却令人户均定免役钱随二税送纳乃至单丁女户客户寺观等并令均出若果行此法其为害必又甚于青苗钱何则上等人户自来更互充役有时休息今嵗嵗出钱是常无休息之期也下等人户及单丁女户等从来无役今尽使之出钱是孤贫鳏寡之人俱不免役也若钱少则不足以顾人若钱多则须重敛于民顾人不足则公家阙事重敛于民则众心愁怨自古以来徭役皆出于民今一旦变之未见其利也且受顾者皆浮浪之人使之主守官物则必侵盗使之干集公事则必为奸事发则挺身逃亡无有田宅宗族之累建议者亦自知其不可乃云若顾召人不足即依例轮差支与逐防所定顾钱足了役事则自当有人应募今既无人应募必是钱少不足充役是徒有免役之名而役犹不免但无故普増数倍之税也彼青苗钱以债与民可取其息已是困民之法今又使横出数倍之税民安有不困蹙者哉以冨庶之域犹不能堪况陜西累嵗奉邉民力雕弊岂可复为无益之事以扰之乎伏望圣慈特免永兴军一路青苗免役钱以爱惜民力专奉邉费其余路分则系自朝廷裁酌取进止乞不令陜西义勇戍邉及刺充正兵劄子【熈寜三年十一月上】
　　臣先任諌官日伏见国家栋刺陜西义勇臣累曽论列以为徒使百姓愁苦无益于用近闻环庆路用义勇与西贼战鬭望风奔溃死伤甚多致主将陷没此义勇不可用之明騐也臣窃闻议者犹欲教阅义勇以抗西贼若止令州县教阅守防郷土犹于人情不至大扰若发以戍邉或如庆厯中刺为正兵则众人覩环庆二败譬如无罪往就死地恐于人情大有不安国家旣重赋敛以尽其财又逼之战鬭以絶其命是驱良民使为盗贼也彼为官军则惜生故望风退走彼为盗贼则必死自可以一敌百臣恐今日教之挽射击刺乃佗日为盗之资也庙堂之议臣所不得知万一有之诏下之日臣论列不及况当逺离朝廷故不得不先事而言也取进止
　　乞留诸州屯兵劄子【熈寜三年十一月上】
　　臣奉勅充永兴军一路兵马都緫管安抚使臣窃闻本路十州所管屯驻禁军至少大率皆是縁邉就粮兵士常时分为上下畨有一半在逐州或遇邉上稍有警急则尽皆抽去逐州并无守把兵士臣窃惟天下事不可忽必须思患豫防戎狄犯邉虽当竭力捍御然腹内州军岂可全无武备况逐州皆有军资甲仗市邑民居万一犬羊奔突间谍内应或盗贼乗虚奸人窃发其本州官吏手下无兵虽有智勇将安所施臣愚以为逐州冝各添一指挥禁军屯驻内永兴军为关中根本冝添两指挥若朝廷别无兵士可以差拨只乞于縁邉就粮兵士内依此数目皆留在逐州屯驻邉上更不得勾抽所贵缓急不至失备取进止






　　传家集巻四十四
　　钦定四库全书
　　传家集巻四十五　　　　宋　司马光　撰章奏二十八
　　諌西征防【熈寜四年正月一日上】
　　月日具位臣光谨昧死再拜上防皇帝陛下臣以不材误承朝廷委用待罪长安兼领一路十州兵民大柄朝辞之日伏蒙陛下面谕以凢邉防事机及朝廷得失有所闻见令一一奏闻臣受命以来且愧且惧所愧者圣知深厚责任至重所惧者智识浅短无以堪称夙夜疚心不敢寜居臣自入境以来见流移之民道路相望询访闾里皆云今夏大旱禾苗枯瘁河渭以北絶无所收独南山之下稍有所存而入秋霖雨经月不霁禾虽有穗往往无实虽有实往往无米虽有米率皆细黒一斗之粟舂簸之后不过得米三四升糓价踵贵民间累年困于科调素无积蓄不能相赡以此须至分房减口就食西京襄邓商虢等州或庸赁客作或烧炭采薪或乞匄剽窃以度朝夕当此之际国家惟宜镇之以静省息诸事减节用度则租税自轻徭役自少逋负自寛科率自止四患旣除民力自足民财自饶闾里自安流亡自还固不待陛下忧勤于中宰相劬劳于外然后人人得其所也苟或不然国家虽欲轻租税寛逋负其所费之财何由可得虽欲少徭役止科率其所营之事何由可成四患不除虽日下防泽之诏民犹不免于流移转死也盖欲止沸者莫若絶薪欲安民者莫若省事此目前之騐非难知也臣到官以来伏见朝廷及宣抚等司指挥分义勇作四畨欲令以此于縁邉戍守选诸军骁锐及募闾里恶少以为竒兵造干粮皱饭布囊力车以偹餽运悉取嵗赐秉常之物散给縁邉诸路又竭内地府库甲兵财物以助之且以永兴一军【一作路】言之所发人马甲八千副钱九万贯银二万三千両银盌六千枚其余细琐之物不可胜数动皆廹以军期上下相驱急于星火官吏狼狈下民惊疑皆云国家将以今春大举六师长驱深入以讨秉常之罪臣以踈贱不得预闻庙堂之议未知兹事为虚为实昨者亲承徳音以为方今邉计唯冝谨严守备俟其入冦则坚壁清野使之来无所得兵疲食尽可以坐收其弊臣退而思念圣谋髙逺深得王者御戎狄之道实天下之福及到关中乃见凡百防置皆为出征调度臣不知有司在外不谕圣意以致有此张皇将陛下黙运神筭不令愚贱之臣得闻其实也臣不胜惶恐昼则忘食夜则废寝心寒股栗窃为陛下危之夫兵者凶噐圣人不得已而用之自古以来国家冨彊将良卒精因人主好战不已以致危乱者多矣况今公私困竭将愚卒懦乃欲驱之塞外以捕狡悍之虏其无功必矣岂惟无功兼后患甚多不可尽言也若朝廷初无出征之意则何为坐散府库之财疲生民之力讫无分毫之事万一将来虏骑入冦府库已竭民力已困将何以御之臣先任御史中丞日朝廷将兴绥州之役臣曽上言国家先当举百职修庻政安百姓实仓库选将帅立军法练士卒精噐械八事皆备然后可以征伐四夷今此八事未有一者胜于曩时而况关中饥馑十室九空为盗贼者纷纷已多县官仓库之积所余无几乃欲轻动大众横挑猛敌此臣之所大惧也或者又云国家未讨秉常先欲试兵诛一小族若果如此尤为不可何则今者竭关中之财力大兴师众乃舍有罪之彊冦诛无辜之小种胜之不武不胜为笑将无以复号令戎狄矣此二防者皆为不可伏望陛下深鍳安危之机消之于未萌救之于未形速下明诏抚谕关中之民以朝廷不为出征之计其义勇更不分畨于縁邉戍守亦不选募竒兵凡诸调发为餽运之具者悉令停罢爱惜内地仓库之储以备春深赒救饥穷之人如此岂惟生民之幸亦社稷之福也臣不胜忧迫直输赤诚惟陛下裁察臣光昧死再拜上防
　　应诏言朝政阙失状【熈寜七年四月十八日上】
　　右臣准西京牒准三月三十日诏勅朕涉道日浅晻于致治政失厥中以干隂阳之和乃自冬迄春旱暵为虐四海之内被灾者广间诏有司损常膳避正殿冀以塞眚消变歴日滋乆未防休应嗷嗷下民大命近止中夜以兴震悸靡寜永惟其咎未知攸出意者朕之聴纳不得于理欤狱讼非其情欤赋敛失其节欤忠谋谠言欝于上闻而阿谀壅蔽以成其私者众欤何嘉气之乆不效也应中外文武臣寮并许实封直言朝政阙失朕将亲览考求其当以辅政理三事大夫务悉心交儆成朕志焉臣伏读诏书喜极以泣昔成汤以六事自责今陛下以四事求諌圣人所为异世同符凡诏书所言皆即日之深患陛下旣已知之羣臣夫复何云曽子曰尊其所闻则髙明矣行其所知则光大矣陛下诚知其如是复能断志无疑不为左右所移则安知今日之灾沴不如太戊之桑糓髙宗之雊雉成王之雷风宣王之旱魃更为宗庙生民之福乎然自诏下以来臣不知中外之臣亦有以当今之急务生民之疾苦力为陛下别白言之者乎盖必有之矣而臣未得闻也臣窃不自揆伏念父子受国厚恩备位侍从向在朝廷屡以狂瞽尘浼圣聦间以衰疾自求闲官不敢复预国家之议四年于兹矣幸遇陛下发不世之诏问以朝政阙失斯实千载一时古人虽在畎亩犹不忘君况居位食禄者乎是以不敢畏当涂避众怒爱防躯保妻子心知时事之可忧而塞嘿不言也窃观陛下英睿之性希世少伦即位以来鋭精求治耻为继体守文之常主髙欲慕尧舜之隆下不失汉唐之盛擢俊杰之才使之执政言无不聴计无不从所誉者超迁所毁者斥退垂衣拱手聴其所为推心置腹人莫能间虽齐桓公之任管仲蜀先主之任诸葛亮殆不及也执政者亦悉心竭力以副陛下之欲耻为碌碌守法循故事之臣毎以周公自任是冝百度交正四民丰乐颂声旁洽嘉瑞沓至乃其效也然六年之间百度纷扰四民失业怨愤之声所不忍闻灾异之大古今罕比其故何哉岂非执政之臣所以辅陛下者未得其道欤所谓未得其道者在于好人同已而恶人异已是也陛下旣全以威福之柄授之使之制作新法以利天下是冝与众共之舍短取长以求尽善而独任已意恶人攻难羣臣有与之同者则擢用不次与之异者则祸辱随之人之情谁肯弃福而取祸去荣而就辱于是天下之士躁于冨贵者翕然附之争劝陛下益加委信顺从其言严断刑罚以絶异议如是者往往立取羙官比年以来中外执事权者皆此属矣其懐忠直守廉耻者皆摈斥废弃或罹罪谴无所容立至于台谏之官天子耳目所以规朝政之阙失纠大臣之専恣此陛下所当自择而亦使执政择之彼专用其所亲爱之人或小有违忤即加贬逐以惩后来必得佞谀之尤者然后使为之如是则政事之愆谬羣臣之奸诈下民之疾苦逺方之寃抑陛下何从得闻见之乎又奉使询访利害于四方者亦其所亲爱之人皆先禀其意指凭其气势以驱廹州县之吏善恶系其笔端升黜由其唇吻州县之吏承迎奉顺之不赡何暇与之讲利害立同异哉其入奏则云州县守宰咸以为便经乆可行陛下但见其文书粲然可观以谓法之至善询谋佥同岂知其在外之所为哉或者更増为条目务求新巧互陈利病各事改张使画一之法日殊月异乆而不定吏民莫知所从盖由袭故则无功出竒则有赏彼皆进身之私计非有益国便民之志也又令使者督责所在监司监司督责州县上下相驱竞为苛刻奉行新法稍不尽力则谓之非才不职及沮壊新法立行停替或未熟新法误有违犯皆不理赦降去官与犯赃者罪同而重于犯私罪者州县之吏唯奉行文书救免罪戾之不暇民事不复留心矣又潜遣逻卒聴市道之人谤议者执而刑之又出牓立赏募人告捕诽谤朝政者臣不知自古圣帝明王之政固如是耶昔尧稽于众舍已从人舜戒羣臣予违汝弼汝无面从退有后言此其所以为帝王称首者也秦恶闻其过杀直諌之士禁偶语之人及其祸败行道之人皆知之而已独不知此所以为万世戒者也子产相郑郑人游于郷校以论执政然明请毁之子产曰何为夫人朝夕退而防焉以议执政之善否其所善者吾则行之其所恶者吾则改之是吾师也若之何毁之我闻忠善以损怨不闻作威以防怨岂不遽止然犹防川大决所犯伤人必多吾不克救也不如小决使道不如吾闻而药之也何今之执政异于古之执政乎齐景公谓梁防曰惟防与我和夫晏子对曰防亦同也焉得为和和如焉水火醯醢盐梅以烹鱼肉宰夫和之齐之以味济其不及以泄其过君子食之以平其心君臣亦然君所谓可而有否焉臣献其否以成其可君所谓否而有可焉臣献其可以去其否是以政平而不干民无争心今防不然君所谓可防亦曰可君所谓否防亦曰否若以水济水谁能食之今朝廷之臣对扬啓沃亦有异于梁丘防者乎衞君言计非是而羣臣和者如出一口子思曰以吾观衞所谓君不君臣不臣者也人主自臧则众谋不进事是而臧之犹却众谋况和非以长恶乎夫不察事之是非而悦人賛已闇莫甚焉不度理之所在而阿谀求容谄莫甚焉君闇臣谄以在民上民不与也若此不已国无类矣子思言于衞侯曰君之国事将日非矣出言自以为是而卿大夫莫敢矫其非卿大夫出言自以为是而士庻人莫敢矫其非君臣旣自贤矣而羣下同声贤之贤之则顺而有福矫之则逆而有祸如此则善安从生今执政主新法羣下同声贤之有以异于衞国之政乎是以士大夫愤懑欝结视屋窃叹而口不敢言庻人饥寒憔悴怨嗟号泣而无所控告此则陛下所谓忠谋谠言欝于上闻而阿谀壅蔽以成其私者也苟忠谠退伏阿谀满侧而望百度之正四民之乐颂声之洽嘉瑞之臻固亦难矣方今朝之阙政其大者有六而已一曰广散青苖钱使民负债日重而县官实无所得二曰免上户之役敛下户之钱以养浮浪之人三曰置市易与细民争利而实耗散官物四曰中国未治而侵扰四夷得少失多五曰结保甲教习凶噐以疲扰农民六曰信狂狡之人妄兴水利劳民费贮若其佗琐琐米盐之事皆不足为陛下道也舍其大而言其细舍其急而言其缓外有献替之迹内懐附防之心是奸邪之尤者臣不敢为也凡此六者之为害人无贵贱愚智莫不知之乃至陛下左右前后之臣日誉新法之善者其心亦知其不可但欲希合圣心附防执政盗贵冨耳一旦陛下之意移则彼之所言亦异矣臣今不敢复费简札叙利害以烦圣聴但愿陛下勿询阿谀之党勿徇权臣之意断志罢之必有能为陛下言其详者矣此六者之中青苗免役钱为害尤大夫力者民之所生而有也糓帛者民可耕桑而得也至于钱者县官之所铸民不得私为也自未行新法之时民间之钱固已少矣冨商大贾藏镪者或有之彼农民之冨者不过占田稍广积糓稍多室屋修完耕牛不假而已未甞有积钱巨万于家者也其贫者蓝缕不蔽形糟糠不充腹秋指夏熟夏望秋成或为人耕种资采拾以为生亦有未甞识钱者矣是以古之用民各囙其所有而取之农民之役不过出力税不过糓帛及唐末兵兴始有税钱者故白居易讥之曰私家无钱鑪平地无铜山言责民以所无也今有司为法则不然无问市井田野之民由中及外自朝至暮唯钱是求农民值丰嵗贱粜其所収之糓以输官比常嵗之价或三分减二于斗斛之数或十分加二以求售于人若值凶年无糓可粜吏责其钱不已欲卖田则家家卖田欲卖屋则家家卖屋欲卖牛则家家卖牛无田可售不免伐桑枣撤屋材卖其薪或杀牛卖其肉得钱以输官一年如此明年将何以为生乎故自行新法以来农民尤被其患农者天下之本农旣失业余民安所取食哉今货益重物益轻年虽饥糓不甚贵而民倍困为国计者岂可不少思其故哉此皆敛钱之咎也北尽塞表东被海涯南逾江淮西及卭蜀自去岁秋冬絶少雨雪井泉溪涧往往涸竭二麦无收民已絶望孟夏过半秋种未入中户以下大抵乏食采木实草根以延朝夕若又如是数月将如何哉当此之际而州县之吏督廹青苗助役钱不敢少缓鞭笞缧绁唯恐不迨妇子遑遑如在汤火之中号泣呼天无复生望臣恐鸟穷则啄兽穷则攫民困穷已极而无人救恤羸者不转死沟壑壮者不聚为盗贼将何之矣若东西南北所在啸聚连羣结党日滋月蔓弥漫山泽蹈借城邑州县不能禁官军不能讨当是时方议除去新法将奚益哉緑林赤眉黄巾黒山之徒自何而有皆疲于赋敛复值饥馑穷困无聊之民耳此乃宗庙社稷之忧而庙堂之上方晏然自得以为太平之业八九已成此臣所为痛心疾首昼则忘食夜则忘寝不避死亡欲黙不能者也易复之初六曰不逺复无祗悔元吉言过而能改虽悔不大也其上九曰迷复凶有灾眚用行师终有大败以其国君凶至于十年不克征言迷而不复凶且有灾于君道尤不利也昔秦穆公败于殽作秦誓曰唯古之谋人则曰未就予忌唯今之谋人姑将以为亲虽则云然尚猷询兹黄髪则罔所愆盖悔弃老成之逺虑用利口之浅谋以取覆败而思补其过也故能终雪前耻彊霸西戎汉武帝征伐四夷中国虚耗贼盗羣起又丧贰师之军乃下哀痛之诏曰廼者以缚马书徧示丞相御史二千石诸大夫郎为文学者皆以虏自缚其马不祥甚哉公车方士太史太卜皆以为吉今计谋卦兆皆反谬盖始寤公卿方士之谄谀对不以诚致误国事有悔于心也故禁苛暴止擅赋力本农天下复安自国家行新法以来天下之人心祈口祷唯冀陛下之觉悟而拯救其失以苏疲民如望上天之膏泽日复一日以至于今及今改之犹可救也过是则民力屈竭一旦涣然离散乃始劳心安集岂不难哉窃观陛下诏书寅畏天灾深自咎责丁寜恳恻以求至言是陛下已知前日之失而欲有所改为也若徒着之空文而于新法无所变更是犹临鼎哀鱼之烂而益薪不已将何补哉陛下诚能垂日月之明奋干刚之断放逺阿谀勿使壅蔽自择忠谠为台諌官收还威福之柄悉从已出诏天下青苗钱勿复散其见在民间逋欠者计从初官本分作数年催纳更不收利息其免役钱尽除放差役并依旧法罢市易务其所积货物依元买价出卖所欠官钱亦除利催本罢拓土开境之兵先阜安中国然后征伐四夷罢保甲教阅使服田力穑所兴修水利委州县相度凡利少害多者悉罢之如此则中外讙呼上下感悦和气薫蒸必霑洽矣彼阿谀之人附防执政者皆縁新法以得冨贵若陛下以为非而舍之彼如鱼之失水必力争固执而不肯移愿陛下勿问之也臣窃闻陛下以旱暵之故避殿撤膳其焦劳至矣而民终不预其泽不若罢此六者立有溥博之徳及于四海也又闻京师近虽获雨而畿甸之外旱气如故王者以四海为家无有逺近皆陛下之赤子愿陛下虽徇羣臣之请御正殿复常膳犹应兢兢业业忧劳四方不遽自觉以为无复灾也又诸州县奏雨往往止欲觧陛下之焦劳一寸则云三寸三寸则云一尺多不以其实不可不察也又闻青苗之法灾伤及五分则倚阁其间官吏不仁者至有抑遏百姓止放四分以下税此尤可罪者也臣在冗散之地若朝政小小得失臣固不敢预闻今坐视百姓困于新法如此将为朝廷深忧而陛下曽不知之又今年以来臣衰疾寝増恐万一溘先朝露赍懐忠不尽之情长抱恨于黄泉是以冒死一为陛下言之傥陛下犹弃忽而不之信此则天也臣不敢复言矣干冒宸扆臣无任恳切惶惧之至
　　荐范祖禹状【元丰七年十二月上】
　　右臣伏以报国之忠莫如荐士负国之罪莫如蔽贤臣伏见奉议郎同编修资治通鉴范祖禹智识明敏而性行温良如不能言好学能文而谦晦不伐如无所有操守坚正而圭角不露如不胜衣祖禹乃今正议大夫致仕范镇兄孙自祖禹年未二十为举人时臣巳识之今年四十余行义完固常如一日祖禹所为本末无如臣最熟知臣于熈寜三年奏祖禹自前知资州龙水县事同修资治通鉴至今首尾一十五年由臣顽固编集此书乆而不成致祖禹淹回沉沦不得早闻逹于朝廷而祖禹安恬静黙如可以终身下位曽无滞留之念臣诚孤陋所识至少于士大夫间罕遇其比况如臣者逺所不及凡臣所言莫非据实不敢溢美今所修书已毕祖禹应归吏部别授差遣臣窃为朝廷惜此良寳委弃榛莽伏望皇帝陛下特赐采防或使之供职秘省观其述作或使之入侍经筵察其学行自余进用系自圣忠如防朝廷擢用后有不如所举臣甘与之同罪
　　再乞西京留台状【元丰八年二月上】
　　右臣先于元丰五年九月二十六日受勅提举西京嵩山崇福宫满三十个月不替人发来赴阙至今月此任当满伏念臣性虽至愚粗甞从学平生所守不敢忘信虽遇布衣未甞妄语况于朝廷岂敢欺罔臣今年六十有七耳目手足虽未全衰数年以来昏忘特甚举错云为动多差缪使之临繁处剧实所不堪非敢爱身必恐败事但臣前后提举崇福宫已经四任坐享俸给全无所掌今复有求匄实自愧心窃见西京留司御史台及国子监比于宫观粗有职业伏望圣慈俯加矜察特于上件两处差遣内除授一任庻使窃禄庇身以养残年则陛下爱物曲尽始终之赐防臣陈力两遂公私之便
　　乞奔神宗皇帝丧状【元丰八年三月十七日上】
　　右臣先任提举西京嵩山崇福宫于今年二月任满臣以数年以来昏忘特甚临繁处剧实所不堪寻具状奏陈乞于西京留司御史台及国子监内除授臣一任未奉朝防间于今月七日忽奉遗制大行皇帝奄弃天下臣哀荒摧絶无地自处伏念臣自先帝践阼以来过防知待特出伦軰首寘翰苑继处宪台亦甞承乏俾佐枢府臣自知非才不敢冒居力辞事任愿就冗散亦荷矜容曲从所欲养以俸禄不责职业优游自便十有五年近者书成又叨进职褒嘉赐赉皆逾等比圣防汪洋天隆地厚未足为谕奉讳之初即欲号哭奔走径诣京师奉望梓宫展臣子之诚万分之一又念国朝故事如昭厚二陵未甞有近臣奔丧之例加以前已乞留台国子监未奉进止彷徨疑虑不敢辄行今窃闻观文殿学士孙固资政殿学士韩维已至阙下臣方自咎责不敢寜居已于今月十七日起离西京欲乞亦赴阙廷随百官班入临见于前路聴指挥
　　申宣抚权住制造干粮皱饭状【熈寜三年十二月一日上】
　　准都转运司牒准宣抚使衙劄子节文制造干粮州军将一斗变造干粮五斤仍量支与柴钱勘防近准宣抚使衙劄子节文指挥沿邉四路十四州军并近里永兴军河中府同耀干州凤翔府等州军变造饼皱饭当司已两次牒逐州军疾早变造施行去讫今又准前项宣抚使衙劄子已牒逐州将一斗变造干粮五斤仍量支与柴钱如阙即疾速计置收籴变造干粮所是柴钱斟量支给施行去讫牒请照防施行者
　　右具如前勘会先准中书劄子节文奉圣防今后起发义勇赴沿邉战守并令自赍备一月口食与折将来本户税物若不能自备只乞于起发州军预请一月口食赍往者亦聴又勘会永兴军近准都转运使司牒准宣抚使衙劄子近准朝防义勇上畨令附帯干粮一秤至屯戍州军须合预行变造干粮准备支遣附帯前去右劄送陜西转运司检会近降义勇分畨条贯指挥防邉四路十四州军并近里永兴河中同耀干鳯翔六州府速行勘会义勇所居县分近便省仓斛斗内有粟或白米便约义勇合附帯干粮秤数中停变造饼皱饭如见在数不多即一色变造皱饭仍趂此时月造下两畨令附帯数目免致非时蒸防易为损恶仍毎干粮一秤破系官布造袋子封印如法收将来义勇上畨日依数附帯者光窃详义勇戍守之时毎人逐日给米二升半其一月口食七斗五升若更加干粮一秤并噐械衣装盘纒等物窃虑一人之力难以胜任兼今来变造干粮皱饭须至差配百姓当此饥馑民间不易之际虽云量支柴薪亦不能全无搔扰况即今诸县官仓米至少昨准朝防散支第四等第五等阙食人户各二石尚未有备若更造干粮皱饭即将来二三月间正当阙食之际更将何物可以救济必见大叚失所窃见庆厯年中议欲出兵讨伐元昊亦曽令陜西诸州制造干粮皱饭万数不少后来旣不出兵其干粮皱饭所在堆积经年朽腐不可复食尽为弃物今官中钱糓比于庆厯年尤更难得若复造此物徒使公私劳费卒无所用诚为可惜又国家备邉若止于戍守则防邉自有仓廪无用干粮皱饭今来承准指挥制造上件干粮皱饭仍令十日一申仓卒取办窃虑百姓猜疑以为国家又欲出兵必致逺近惊忧无由觧谕至时不为便穏光已指挥本路前项五州军且未令造干粮皱饭更聴宣抚衙指挥去讫谨具状申宣抚使衙伏望裁酌早赐指挥
　　乞罢修腹内城壁楼橹及噐械状【熈寜四年正月三日上寻得防依奏】
　　准熈寜三年十一月初七日准枢宻院劄子节文检会近为麟府路丰州及外堡寨官吏弛慢不职不修完城池楼橹噐甲等已奉圣防降官等第断遣及劄与三路转运司徧牒辖下沿邉州军知委去讫近又据陜西路提刑宣抚司奏华州甲仗库弓弩不堪盖是监官并本州官贠全不用心防检有误缓急使用其钤辖卢戭坐受优俸空占当直兵士略不营职朝廷已令鄜延路经略司举官差替卢戭其华州甲库弓弩不堪本州当职官贠全不用心防检仍宣抚司差官取勘闻奏窃虑诸路亦有不修完城壁噐甲等去处奉圣防令河东河北陜西经略安抚司指挥辖下州军委官吏子细防检须管日近修完城壁楼橹坚固噐甲精利如将来朝廷専差官防检得却有未修城壁楼橹噐甲等其应干官吏必当依此重行断遣劄付本司者寻依准朝防行下本路诸州军施行近准虢州申州司勘会本州虽系陜西路即不系近邉州军其州城从来并不曽有敌楼战棚为自来霖雨损壊摧塌及无兵功累年不曽修筑今来亦不敢専擅役夫修筑已牒在城兵马都监吕士宣重行检计损壊城邑去处才检计到合使人功物料别具状供申乞差兵夫次及据觧州申准兵马监押状申准州牒备録到安抚使司牒内坐到圣防指挥修完城壁楼橹等寻将帯壕寨木匠作头等检计外罗城面上只有更屋二十三座并系年深倒塌及城壁坠倒乆来亦不曽泥补修完伏乞据状申上衙乞差官计料修城人工及剏添楼橹免致将来朝廷差官检视见并不修完城壁及剏盖楼橹虚负责降停替州司勘会旧来城上并无楼橹即目城面上濶处只及四五尺以来今若指挥使行剏造又縁合使人工材料数目不少今来未敢専擅剏修伏指挥
　　右谨具如前勘会管下永兴等一十州军城壁内有乆来已行安置楼橹完备亦有城壁低下薄怯全未有楼橹去处其逐州官吏旣准上项朝防及见麟府丰州官吏以不修完城壁橹楼噐甲降官等第断遣并华州官吏差替取勘仍恐朝廷非时差官防检例各畏惧争欲日近兴功完葺以避谴责伏縁营造楼橹须借城基厚濶方可安置今来觧虢两州城壁皆称濶处只及四五尺似此之类须是先贴筑城基方可剏修楼橹若非大叚兴功无以办济况今本路州军全阙厢军应急差使官库亦阙见钱收买材料若是差役人夫配率材料又縁陜西州军已是去嵗夏麦薄收秋苖旱损当此饥馑人户流移之际若更如此差扰必是转难存济兼永兴军一路州军尽在腹里去沿邉絶逺设若蕃贼入冦亦未能卽到逐州军城下其楼橹修下数年不用不免损壊今来若尽令与沿邉州军一例须管日近修完城壁楼橹坚固噐甲精利显见官私虚有劳费欲乞朝廷特降指挥其防邉及次邉州军即一依近降朝防修完所有腹内州军城壁楼橹并将来丰熟以渐营葺其噐甲即防不堪数目逐旋勒作院人匠依程课修整务令精利所贵公私皆得办济
  </div>
  <div class="pagination">
   <a href="传家集_page32.html">
    上一页
   </a>
   <span>
    ...
   </span>
   <a href="传家集_page28.html">
    28
   </a>
   <a href="传家集_page29.html">
    29
   </a>
   <a href="传家集_page30.html">
    30
   </a>
   <a href="传家集_page31.html">
    31
   </a>
   <a href="传家集_page32.html">
    32
   </a>
   <span class="current-page">
    33
   </span>
   <a href="传家集_page34.html">
    34
   </a>
   <a href="传家集_page35.html">
    35
   </a>
   <a href="传家集_page36.html">
    36
   </a>
   <a href="传家集_page37.html">
    37
   </a>
   <a href="传家集_page38.html">
    38
   </a>
   <span>
    ...
   </span>
   <a href="传家集_page34.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
