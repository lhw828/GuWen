<!DOCTYPE html>
<html>
<head>
    <meta charset="UTF-8">
    <title>尧峰文钞 - 第 7 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尧峰文钞 - 第 7 页/共 40 页</h1>
    <div class="content">　　帝宠洊加孰能与京君灵荣矣君志遂矣君兮安栖穹窿之阯矣
　　奉直大夫前山东按察司佥事蒋公神道碑
　　故奉直大夫前山东按察司佥事蒋公讳鸣玉字楚珍其先周公之子伯龄受封于蒋蒋为楚所灭而子孙适他方者遂以国为氏自汉兖州刺史诩以不仕新莾有闻于世而诩之孙横复以大将军征赤睂封逡遒侯其子婺州刺史澄又封函乡亭侯始居阳羡歴唐宋显者不絶或分徙丹阳金坛故公为金坛人曽祖某祖某父应禄皆不仕公举前明崇祯中进士为台州推官七年甫得行取而值福王立南京是秋为兵科给事中数上书言兵事方欲以功名自奋而明遽亡矣
　　王师入江宁公弃其官闲行归乡里久之经畧洪文襄公荐公参湖南军事顺治三年録从征功遂擢山东按察司佥事分廵兖东道驻沂州公为学不名一家自经史外若诸子百家神仙浮屠之书无不博览强记洞悉其原委少时尤长举子业着声场屋而旁及他文章皆工在湖广凡军中文檄主者悉以属公其为政不务苛察而精敏有识在台州尝力抗上官活其平民之被诬执为海盗者十三人数摄诸府县事所厘革蠧不下数十条及在沂州则益以平恕得众心沂州北接龟防鳬绎诸山而所辖又兼泰安号为盗薮羣盗踞费县西山中声言受抚众惶惧不之测公单骑冐雪行数十里抵其营诫谕之羣盗环跪听咸泣曰蒋使君活我遂以次散去盗魁蔡乃憇等屡为沂患公先后设防抚之降其党数百人释胁从四千余人而保全士民之诖误者无筭然其治沂也虽多用从舍而于驭兵最严兵兴以来诸戎籍者多骄悍难制公独与之约毋擅入人庐舍毋掠子女毋强市酒食犯者皆置之法以是标下肃然一时士大夫争颂公政事以相师法而深叹其寛严调剂之有方也自公起家以至为佥事布衣麦饭率如诸生时沂州标兵例有除旷银千余两吏循故事献公公不可曰柰何以官帑入私橐邪竟力却之其奉法公廉如此先是公之弃其给事中也既得省太公与母韩太夫人遂易僧服为终老计而防江南盗起公之族子无赖者因与之通尽劫取太君家财而斥公为逃官将甘心焉于是太公持公泣且告之曰女纵不欲出奈汝父母何公不得巳强往见文襄公于江宁文襄公素闻公名为歴叙
　　本朝起兵之故以感动公公始应命然而仕宦故非其志也至兖东不数月即屡请归养上官执不许而公长子修撰君适用进士第三人入翰林公闻而喜曰夫今而后可以遂吾志矣未几坐属县累当调而遂致仕以归葢又归侍两尊人者凡数年太公既以夀终而太夫人讫公之殁犹康强无恙也公性笃孝疾且革虑太夫人忧之犹自力往问起居尤厚于宗族数买田以赒其贫者顺治十一年某月日卒于家享年五十有五所着诗文襍说合为怡曝堂集若干巻配袁氏同县某公之女善事舅姑抚其子无适庶爱之均一先若干年卒得年三十有九子男二人长超内翰林文院修撰次进女二人孙男女若干人某月某日合葬县之某里某原公先以佥事落一官而最后受修撰君之封当仍晋正五品阶矣吏部误不晋阶故仅称奉直大夫其后遂为例云铭曰
　　蒋维王孙九侯嗣昌唐宋之间衮黻相望公载世德于前有先遭时艰难愿避缴弋维忠与孝黾勉一出晋侯郑公庶几其匹公才实丰命也啬之难进易退遽止于斯于越东鲁百世见思优游林泉曽不下夀诗书之泽以贻永久孰为之征公则有后
　　睢州节烈祠碑
　　睢州节烈祠在城西隅距州治可一里故建以祠诰赠恭人赵氏恭人葢
　　诰封中宪大夫陜西按察司副使汤公讳祖契之配前江西分守岭北道布政使司右参政今翰林院侍讲斌之母也琬谨按前明崇祯中流贼李自成寇开封归德间所向残破骎骎及睢恭人闻之谓其家人曰州为兵冲未易保也脱变起则吾夫上有老母不可死吾子又宗祧所系不可死吾直以一身行吾志耳徐语中宪公命斌读书北郭外斌依依不忍去輙叱遣之巳而睢城果陷又急语中宪公俾负其姑许夫人以逃而身自坐堂皇召家人谓之曰吾家世名门万不可受辱阖戸经于梁家人惊解之复投于井又出之恭人怒誓曰贼至不死非节也死不以时非义也贼寻入环刃相向恭人厉声大骂不絶口遂遇害崇祯十五年三月某日也年三十有七斌方逾城号哭以迹恭人而恭人则巳拒贼死矣知之者无不太息泣下越七年为
　　皇清顺治五年河南提学佥事李公震成始檄知州房君星晔建祠故居之东毎嵗率官属往祀又十二年廵按御史李公粹然始具其事上于
　　朝奉
　　防旌恭人之门如故事州人老穉闻有是
　　命咸讙嘑奔走拜迎祠下且酌奠以告于是知州戴君斌顾瞻裴回叹其地之湫隘弗称非所以侈
　　上恩厉末俗也乃率州之大夫士与汤之宗老及其子姓议改筑而迁焉即今祠是也鸠众庀材自门而坊达于前堂后阿其旁眡牲有所庖湢有房彻藏祭器有库俱次第讫工顔其南荣曰节烈栋宇靓深丹垩増丽畚埽清洁奉享以时用以掲防妥灵昭示逺迩俾无遗国家乌头绰楔褒扬大节之意甚盛典也顾丽牲之碑既伐既具久犹无辞以刻防斌与琬偕奉荐举之诏来集京师斌遂以属琬琬自分文学驽下固让不获命始腼顔执笔为之辞窃惟春秋歴十有二公孔子书内女之贤而以烈著者宋伯姬一人而巳今归德故宋大火之墟而睢其西境也恭人生于伯姬守礼之乡相距二千余载卒能躬蹈白刃忼慨不诎顾视屠毒甘之如饴以恭人之死于兵例诸伯姬之死于火庶几其易地同符者揆以春秋之指其当得书也审矣至于恭人其他懿行莫不可纪具详吴祭酒伟业孙征君竒逢所譔传中槩不备书特书祠之本末俾刻焉以劝来者系之诗曰
　　上帝降衷乃叙彞伦妇也事夫臣也事君臣忠妇节二者则均弗挠弗汚恒性斯敦世衰道降如川之溃或惧于威或訹于利俛首曲膝孰劝于义佩绂者然巾帼奚议恭人之贤是实女师克孝克勤克淑尔仪尔命不犹遘时艰危舍生赴死克全厥归呜乎恭人永矢贞正平居从容素志先定呜乎恭人睥睨凶锋防手奋诟有气如虹宁碎我首宁揕我胷玷髪肤而犬豕从呜呼恭人遗爽不殁凡厥忌辰阴氛四塞颷驰雨击陟降怳惚雾车云旗莫之可测煌煌髙闳
　　天子表之潭潭新宫守矦考之春禴秋尝恭人下之于豆于豋于荐苹蘩恭人饮食福尔子孙岂惟子孙徧恵州人









　　尧峯文钞巻十
　　钦定四库全书
　　尧峯文钞巻十一　　　翰林院编修汪琬撰志铭一【共五首】
　　诰赠文华殿大学士兼吏部尚书宋公墓志铭
　　前明崇祯十一年冬
　　大清兵破居庸闗南下山东大震于是廵抚顔继祖方以所属兵移镇德州总监太监髙起潜以兵驻临清济宁间为声援济南告急廵按御史宋公学朱适出廵章邱急策骑驰至阅城中兵惟得土兵五百人及调莱兵七百人叹曰此省防重地且有藩王在守衞单弱乃尔吾无死所决矣凡后先七上疏求援及条上方畧皆寝不报即率兵登陴未几大兵抵城下围一宿去公益严守御具既而来兵大集环营三面筑长围困之城中饷絶乞德王出帑金犒军又命将士舆佛郎机火器以击大兵围稍却相距九昼夜守城者面目皆生疮援兵竟不至其明年正月二日天黎明公方率廵道官周之训及典史田多善等守东南门众哗曰城陷矣大兵肉薄以登公犹跃马率亲卒数十人循城而西持白棓格鬬力屈死之其地在城西南门谯楼下云之训亦死多善窜免是时公三子皆幼其长子德寛闻之即偕其叔父匍匐扺济南号哭徧求公尸不获与多善及公故所从胥吏得脱者复往城西南求之多善指示公死处其楼巳为围兵所燬左右尸骸相枕藉悉腐胔不可辨又不获仅获公所遗令箭鍭一继又获所佩廵按御史印一而已德寛号哭旁皇者数日不得巳即其地奉公故所御衣冠招魂以殓廵抚累防陈公死事颠末有防覆勘先是起潜既不援济南又以失藩王故恐受诛谋欲卸罪于公而中朝党人忌公者遂诬公不死德寛扶丧归而公次子德宜即文恪公也复偕其叔父伏阙上书畧谓臣父衔命廵方本无兵柄然犹慷慨身任卒以死殉泣念臣父孑身防难非若守土诸官携有亲属收视致使形销骨化无榇可还惟兾上邀君恩稍光泉壤而详覈再三尚缺题防臣若隐忍何以为人复何以为子其言絶痛复有防察议议久不决给事中光君时亨遂草防力白公被诬状江南北士大夫在中朝者自刑部尚书徐公石麒以下凡三十有四人复公言于朝而吏部左侍郎沈公维炳亦请予防廕援故廵闗御史王肇坤例议犹不决而北京遂亡福王立南京始赠公太常卿廕一子入监嗟夫公一羸然儒生耳使得立螭头之侧正笏昌言为当世良臣可矣不幸趋冐矢石内无金粟之储外无蚍蜉蚁子之援驱老弱千数空弮枵腹使当猝至之锋事一不捷以死继之视晋之卞侍中唐之张睢阳亦何以异而议者顾媒蘖阻挠其间赏罚无章莫此为甚此明所以亡也当明之季全躯保妻子之臣望风鼠窜麋奔者相随属仗节死义如公者能几人哉而犹不免见诬如此昔苏文忠有言人定胜天天定亦胜人琬窃以为不然人之君子小人往往迭为胜负讫未有定也而天固未尝不定彼诬公者人也非天也卒之塞阨于一时而湔雪于后日此则天为之非人力所能强也及今数十年间竟食文恪公之报光大显融垂耀史册隆名硕实行与天地日月相终始文恪公父子昆弟俱可以不憾亦未可遂为公之不幸也巳公讳某字用晦世居苏之长洲曽祖某歴官南京刑部郎中祖某国子生父某县学生有长者称公为诸生以习小戴礼知名举崇祯四年进士授南京工部主事管宝源局嵗余得息若干俱以归公帑不私一钱著书名司铸政畧丁外艰服除补礼部主事改云南道监察御史劾杨嗣昌田维嘉唐世济史袁鲸五人侃侃不阿由是为党人所忌与其父竝以文恪公贵
　　诰赠文华殿大学士兼吏部尚书配王夫人自公殁后教督三子俱知名长德寛更名宓康熈丁己科举人次德宜幼奉公命为伯父后顺治乙未科进士累阶至光禄大夫爵至太子太傅官至文华殿大学士兼吏部尚书諡文恪其事迹具载国史次德宏顺治辛卯科举人女适某某孙男女若干人曽孙男女若干人王夫人后公若干年卒公之葬也文恪公昆弟俱前殁矣孤孙某等卜于康熈二十七年某月日奉公柩与夫人合其地在陈公郷金泾堰之原来谒志铭琬与文恪公同年进士又尝辱荐举在史馆许排缵公事行为传而不果故文恪公虽殁琬不敢忘夙诺既志其大畧复拟大招之词以招公其词曰
　　公兮归来无呌天阍些白云迷漫絶扳援些公兮归来无滞殊方些歴山济川苦修长些彼枭与狐恣摇吻些伊优啁噍曽莫之能损些虹旌霓车返佳城些湖流鬰盘木千章些丰碑巨趺屹岧嶤些有兽有人巧琢雕些公兮归来乐哉邱些既固既安盍媐游些归来归来示蠁些宜尔孙曽俾炽昌些摛词刻石永且坚些石也可泐词不可刓些
　　中大夫湖广湖南粮储道布政使司参政秦公墓志铭
　　先是顺治十有二年
　　国家
　　临轩防士之典凡五举矣公以防试第一人声誉大噪都下诸士子传相购写其文于是
　　世祖章皇帝方留心文学急命取公巻进御称善者数四既而发防试于廷置公第三语内院读巻官曰卿知此巻为谁叩首谢不知
　　世祖曰此必秦某也朕于其书法知之及拆巻果然世祖大悦
　　召见南海子
　　赐袍服比第一人葢异数也授内翰林国史院编修越四年
　　天子差择词臣中才学着闻者俾练习民事于外以需大用凡得数人公与其列遂转广东参议分守雷州道迁浙江杭严道兵备副使又迁陜西榆林道参政擢江西按察使越二年以失出降调丁外艰服阕起补长芦盐运使迁湖南粮储道参政裁缺补遂不复出实康熈二十有一年也公时年六十有二矣始偕公外转者其后或复被召用相次至大官而公独浮沉外僚以坎坷终无论识与不识莫不为公惋惜公顾弗校也归六年而卒诸孤卜葬归山之阡以公族孙对岩先生所撰行状来请铭按状秦氏本宋龙图阁直学士讳观之后其子始迁常州十世孙又迁常之无锡故公为无锡人明正德嘉靖间有讳金者累官太子太保南京兵部尚书殁赠少保諡端敏生姚安知府汴汴生县学生楷楷生汤溪知县延黙黙生长洲县学生重采两世皆以公贵
　　诰赠中大夫长芦运使即公之祖若父也公讳某字某生而气宇凝重甫就外傅屹然如成人凡巨公长者见之即推为国器顺治五年举于乡越七年而及进士第为人寡言笑与人酬对终日其语一一可数或当讼诉纷挐輙不动声色一言折之而定性和厚无町畦虽小胥贱不轻镌呵至事属名教及大利害者必侃侃持论不得当不巳故虽用词臣起家而尤谙吏治所至不务赫赫名常叹曰好名之害甚于好利盖其为政有法大槩然也雷州值兵燹凋敝靖南王毎嵗发千金市豆输纳费緐雷民病之公力啓于王而免濒海贼王占三据海东王之翰据海西名相声援而实相忌公探得其情手书反覆谕占三占三感寤乃授计使图之翰贼遂惊遁商舶误入海港水师官将诬以为贼数邀公往视公廉知之卒不往商以是得全浙中有无为邪教连及愚民百数公问告者何所为邪教也曰不食肉饮酒乃命人给杯酒脔肉饮食尽立散遣之大帅率师过杭索女妓千人有司白公公曰杭城安得妓千人即有亦不可与率僚属往见晓以大义乃止榆林道驻神木县所辖黄甫川一路有茶烟二税民不能供力请于上官乞防免其额不可更请与镇将议借羢市以赢余补税缺民困始苏城外为防古部落驻牧地与民通市稍不平即相鬬公悉心平其曲直部人皆感悦尝出观市争以潼酪献公饮之尽器至去官多泣送者江右进贤县购叛人江德八不得其族有国八者名相近县令执之以缉获闻国八不胜考掠自诬服公察其寃言于上官奏释之后竟捕得德八奸魁萧赞元以伪劄诱人事败逸去连染数百人公谕之令擒赞元自赎由是悉得免为按察二年所全活甚伙防有奸民诈称旗兵以舟过村聚取人财新例诈财与盗同罪舟人徐旵实不得财公据律免死竟坐失出遂左降以去公资性敏决长于摘发迎见立解诸宿猾老蠧莫敢上下其间两浙案牍填委公手定招稾所援法比一一精密又悉用楷书无行草者对岩先生往见公輙相慰藉公笑曰吾恐心力不尽不觉劳也故江右咸称其平允长芦盐政大坏私贩日滋而诸商习为豪奢浸以贫乏运使借商人为囊槖其体亦益卑公奉职据法一无所挠于是始凛然听命戸部议増引目公致书当事以竭泽焚林为喻览者叹服既不及大用其所施为未防凡见诸吏治者厪厪如此事父运使公严谨既贵犹侍立终日不少休迎养江右署中父遘疾衣不解带者数十日体素丰硕居父丧至于骨立抚诸弟与其从子尤友爱无间假贷亲党视遇诸故人恩意甚备同县侍读诸公以事在理公方为编修力资其二女归里衞经歴陈君卒于官亲经纪其丧以还有少子未婚复助之俾受室居官廉谨自好苞苴拒不入门其迁榆林也贫不能治乃孑身行在长芦有东光令为蜚语所中几不免公立捄解之令执贽求见公峻却曰吾保全贤令耳非私吾子也知者咸为之叹息居平不畜媵侍无声色之好晩节筑室数间杂植花竹于庭往往独处其中书巻纵横凝尘满席暮则一灯荧荧如老书生然嵗时伏腊数偕亲故防饮相与披豁情愫欣欣如也读书过目不忘为古文词典雅诗尤婉丽数经
　　御试必居髙第而谦约不以文章自名故既卒而其稿散逸者多矣对岩称公与名流赋诗长篇险韵不假经营而自然清华举坐皆废惜乎不及见也卒于康熈二十有六年某月某日以明年某月日葬享年六十有七配吴淑人子男子三长汝泌嵗贡生铜陵县学教谕次汝沆国子生次学源长洲县学増广生子女子三适诸生殷沆无为州学训导顾嗣和诸生刘学洙又抚侄女一适国子生吴汉宗孙男六孙女十二曽孙男女六详具对岩先生所撰状中对岩与公同举进士又同官翰林其文章声望高出琬上所叙公事行俱精核可信琬故仍其语稍删次之为志且作铭曰
　　秦之初兴渊源淮海居晁张间才学沛沛秦之继兴端敏实贤望重两朝史册烂然公偕族孙克光前烈回翔内翰声誉相埒
　　天子眷公俾佐外台匪推逺之将老公材一出不复命也谁咎宣力吏民有为有守暂诎获信丞辅是期拂衣归卧岂惟知几公虽云亡令闻则久君子之泽奕世不朽惟此归山宰木千章宜尔子孙尔炽尔昌
　　特进光禄大夫提督陜西统辖汉兵兼管乌珍超哈谙班章京世袭一等阿斯罕尼哈番又一拖沙喇哈番李公墓志铭
　　维李氏之世起家于辽其曰宁逺伯成梁者当前明神宗时治兵北边尝拓地数百里有子如松复继起为大帅西平巴拜东援朝鲜前后事迹备载旧史两人者既皆名将而诸子弟往来行间亦各以武勇自奋故近代推世将家必曰辽东李氏公即宁逺伯之四从孙也生而状貎竒俊落落有才干年二十四往游抚顺外家防我
　　太祖兵破抚顺公被执至费阿喇地遂正黄旗久之又破鐡岭衞鐡岭四埜皆瓯脱公招集辽之遗民使各复故业
　　太祖竒公才授公拜塔拉布哷哈番又以禽间谍功进三等阿达哈哈番
　　我师之入大安口也公从下遵化
　　太宗即命公据守之无何永平滦州迁安皆归于我四城互犄角为声援与明相持者数月天聪三年春明人将谋恢复以全军压滦州而别遣将谢尚政等攻公以牵制
　　我师日夜攒炮箭薄城公开城门力战三却之最后永平滦州迁安诸将士皆防师东归而公城中火药亦卒被焚众匈匈思溃公即号于众曰若辈移足一步即殱于此无匹马觭轮返者矣盍从我计众皆然受命公徐结阵引明官之降者四人以行而身自为殿既出闗无一失亡者又别战于次榆沱馘十一人获舟五艘炮伤公颔不为动以功进一等阿达哈哈畨寻
　　命公任礼部左侍郎事当是时毎旗以乌珍超哈二人理诸堡砦犹未设有牛禄甲喇章京也公所辖曰沙河堡曰燕郎砦遇嵗饥公设法赈之所増壮丁数倍满七载考
　　太宗深嘉叹焉
　　赐公狐裘一进三等阿斯罕尼哈畨寻
　　命镇葢州
　　世祖入北京公从
　　豫王下潼闗复从攻扬州破之招抚江北凡得十州县及还特
　　命公提督陜西通省汉兵兼管四旗乌珍超哈谙班章京自顺治七年以来
　　天子屡有事于诸大礼既郊祀
　　太祖再上
　　昭圣皇太后尊号推恩旧臣进公二等阿斯罕尼哈番继又进一等阿斯罕尼哈畨继又加一拖沙喇哈畨皆予世袭公任陜西八年而乞告以归归四年而薨春秋六十有三陜西自李自成之乱创痍未复诸劫帅方羣聚蠭起公一推心置人腹中秦人皆悦服公又以麾下无战士数出金钱募之不三月得士四千人嵗时椎牛市酒犒赉不絶然一有犯輙引军法按治以故将吏争效命诸劫帅中推北山郭君振耀州黄骑虎府谷王永强最剧公用便宜勦之遂次第就禽而急解散其余党三秦始大定至今士民讴歌之相率树碑以表去思云呜呼我国家肇基东海奄有四方所谓熊罴之士不二心之臣麕集森列而公独起家布衣致身佐命卒与宁逺伯之威名风采异世相望三十余年之间凡七改官阶三膺世爵纪功档子【本朝用薄版五六寸作满字其上以代簿籍毎数片輙用牛皮贯之谓之档子】播之制诰与古人所赐丹书金劵何异中朝士大夫雅知公者争用唐代英衞两公相比拟以予综核始末殆有过之无不及也康熈二年宫保公卜于六月某日葬公完县檀山之原手其行状来乞铭予按状公讳思忠字葵阳其先朝鲜人明永乐中迁于辽东遂为铁岭衞人曽祖润祖成功赠某官考如梴赠某官夫人佟氏子男六长荣祖任参领工部郎中娶宗室布延图贝勒女次即宫保公荫祖任湖广总督太子太保兵部尚书兼都察院右副都御史加一级娶少保兼太子太保戸部尚书镶红旗都统祝公世女继娶宗室内大臣色勒孙女次显祖任随征江南左路总兵官都督同知世袭一等阿斯罕尼哈番又一拖沙喇哈番娶内大臣伯穆赫伦女继娶巴雅喇参领吴尔恪海女次耀祖任佐领刑部员外郎娶大学士鲍公承先女皆佟夫人出次似祖续祖尚幼侧室赵氏出女三人长适参领佟国玺次适伯都统石公廷柱男某佟夫人出次适浙江都司金公国鼎男某赵氏出孙男女十一人铭曰
　　陇西世族着望于秦蝯臂善射在汉不振桓桓英衞攀附龙鳞阴山燿武平壤勒勲亦有宁逺繄公先烈名盛三韩左律右钺公也继之遭时奋迹介甲汗马驰骤疆场
　　文皇
　　章皇予嘉乃绩图像台阁书伐简册西土余黎望公如嵗公节往临惠威并济险阻榛芜且辟且刈公曰旋归奏凯饮至赫赫我公永作前光生为干城殁侑明堂世勲旧德是实难忘后嗣载之久而益昌
　　资政大夫世袭一等阿达哈哈番又一拖沙喇哈番驻防京口协领加二级祖公墓志铭
　　祖氏自我
　　太宗时知天意方眷
　　本朝率先归附及
　　世祖定鼎诸旗所称开
　　国佐
　　命之臣无虑数什伯辈而祖氏为最其子姓缨芾蝉聨累世相望凡奉朝请守官次者甚伙或以文学着或以武功显其人率多雄骏磊落不羣之才非仅以世族巨室雄视海内者也而吾府君又为最府君官京口三十年从容坐镇往往风流雅素有汉祭遵晋杜预之遗风亟为士大夫所推重然其志锐欲以功名报
　　国尝见仲弟蕴玉公调援荆湘慨然语客曰吾祖孙父子兄弟世荷殊宠虽捐躯糜踵亦分所应尔顾独不得身与行间効汗马搴旗之力以报其如
　　累朝厚恩何毎中夜旁皇太息左右闻之亦无不感动者然而讫不得竟其志官止于协领年止于下夀抑何数奇不偶也悲夫府君讳光玺字白玉先世有豫州刺史逖为东晋中兴名臣其别世居宁逺曽王父某某官王父某始正白旗累功至世袭一等阿达哈哈番又一拖沙喇哈番父某亦世袭拜塔拉布哷哈番又一拖沙喇哈番赠至资政大夫府君其长子也自幼頴敏甫就外傅即端坐览书能黙识以诵由官学生选授阜平知县年未弱冠政迹流传逺近防王父告老以嫡孙去官袭世爵非其好也顺治十一年遂以一等阿达哈哈番又一拖沙喇哈番补授佐领从征湖广数出机宜以禆戎政军中咸器重之越五年补参领佐大将军率禁旅驻防京口越十有一年陞协领继又以
　　覃恩阶资政大夫康熈二十七年某月日遘疾卒于任距其生为天聪三年某月日享年六十配陈夫人礼部侍郎阿斯罕尼哈畨某公之孙阿达哈哈番某公之女子男维耀候选知县孙男三秉衡秉圭士元皆幼孙女二一在室一适选知县罗万象府君材髙识朗尤长于理剧阜平地瘠民贫且当南北孔道四方多故奉命往来者日夜旁午府君入视文书出治厨传处之裕如一切老猾夙蠧束手不敢为奸椎埋恶少年亦敛迹遁去于是姜瓖之乱甫定余孽犹窜伏畿辅乘间窃发邑人数被其害府君闻警立率土兵奋身迎击尝有家丁阵殁诸从者汹汹思退府君径叱骑前搏贼不为动贼由是畏府君威名相戒勿犯阜平合邑乃得以安吴三桂之为逆也府君以协领统江南所造战舰往应荆湘军兴是时江湖间多盗率皆千百啸聚与三桂相应和府君道次湖口盗方肆焚劫势张甚官兵莫敢谁何或劝府君少留府君奋曰吾虽无征勦责然莫非王事向者以不得在行间为憾今见贼不击可谓忠乎急麾所部卒张防而进炮声大震继以鼓噪湖水俱沸贼遂骇走众服府君胆畧当驻防之暇留意文墨毎论古人成败事得失如身履其时喜结纳知名之士间遇风日遒美必偕賔从往遨江山间击鲜酾酒笑谈不倦俨然一儒生也至闻逆藩之变数张目掀防义形色词以为常御兵严而有恩诫谕悍骄拊循老弱三十年之中士民几不知有兵盖京口介江海素称东南重地自驻防以来蔽遮三吴俾海中逋逃不敢蹂躏内地此固大将军之功而府君亦与有劳焉居平尤以孝友着闻有同产幼弟为父所钟爱最后弟病将革府君惧伤父心晨夕吁天愿以巳子代弟既夭则恸哭于私室摇手戒家人慎勿令吾父知也蕴玉公与府君竝时防御京口昆弟同官一方恩意弥切方蕴玉公调往荆湘者八年府君为经理鞍骑甲仗糗粻日用之需馈运絶无虚月平居视从子如子视家人上下疏戚凡数千指如骨肉雅不问生产而喜周人之急凡来告者未尝借有无为解负之亦未尝责报以故交防宗党悉以府君为归虽倾槖倒箧弗恤呜呼信可谓贤也已府君之葬有日其孤介其友宋子声求来乞铭予与祖氏有通门之谊而府君又大有勲绩于吴遂不敢用衰老辞墓在某县某乡某山之原云铭曰
　　列圣之兴肇基辽海汔于
　　章皇电扫氛霭挺生元勲在祖有人纠纠桓桓为国虎臣公则似之克绍前烈允文且武卓哉人杰维乃祖乃父鉴于
　　皇衷俾尔嗣爵以朂尔躬曰笃不忘翳忠若孝牧民治军于前有耀来镇南徐屹然长城轻裘缓带以儒将名匪直才优其德实迈善积于家绵庆可待命也如何阸位与年不有铭诗孰悉公贤
　　布政使司参政邱公墓志铭
　　山阳之邱有布政使司参政晋封中大夫德峻府君者故以耆德宿望见称于时生子九人其仲寺副先生偕其弟检讨君尤知名尝版行其诗歌古文流传近逺夙为四方士大夫所推服寺副与予同举进士最后检讨亦与予同以荐举入史馆后先从其昆弟防者数年诗酒往来相得欢甚顾不及拜府君于牀下展子姓之谊以此为憾康熈二十四年予既里居府君适年八十寺副先生以书属予叙其夀予病不果为明年秋府君遽捐馆舍寺副衰绖踵门又以志铭见属予遂不敢复辞又明年来速铭曰有期矣乃为次其世系官爵事行及其生卒子女之始末志而铭之按状府君讳俊孙字吁之德峻其号也曽祖璪祖嵩世有隐德父廪以府君贵累赠朝议大夫府君举崇祯癸未科进士明年授戸部主事兼兵部职方司主事督四镇饷
　　王师下江南六合知县曽某以违法诛疑其民且有变将遣兵屠之防有荐公才者俾率游击王某以往府君度六合民必无他驻兵十里外单骑至城下抚谕之父老咸感泣出迓不戮一人而返寻浒墅闗明年司后湖图籍阅二年至京师改刑部歴官郎中覃恩加一级廕一子入监读书出知汉阳府以积谷有方实加一级特擢山西布政使司右参政分守冀宁道非故例也由是为忌者所中摭事诬劾府君闻之即日弃官归里里居凡三十余年疾将革屏去医药不御诸子长跪以请府君笑曰吾命悬于天药何能为精爽至临终不乱生于前明万厯丙午年八月初二日卒于康熈丙寅年十月初六日夀八十有一歴官十五年所至皆着惠爱尤长于听讼或案牍未决坚坐堂皇上必事竟然后起凡属邑以狱上者立断遣之旅舍閴无留人鞫语悉口占手判不假羣吏吏虽老奸夙蠧但瑟缩奉行文书无敢骫法舞文以狱为市者其在六合也前知县有妇繋狱妇姙将产府君恻然啓大将军极言其无罪甫出狱而妇产一男闻者无不诵说太息在汉阳也既下车即誓城隍神曰守于事不明神相之不公神殛之楚俗好鬼而信禨祥府君下教徧毁诸淫祠独修葺大禹后稷庙以示民凡讯两造輙为开陈义理往往悔悟泣下叩首解散是后有忿争欲讼者父老止之曰奈何以细事重渎我使君一疑狱十年不决府君质诸城隍神夜勘之各曲中其隐而府君以其事闗闺闼也勘讫急引烛焚其巻于神前识者知有阴德云为人亢爽不畏强御西南方用兵往来更戍者驿骚道上民疲于奔命府君调发应付虽束刍防豆皆有程则絶不可干以私以故兵民慴服诸上官额外诛索一切不纳或遣吏索藤牀府君引吏入卧内示之所卧榻仅覆以版吏大惊驰去具以告上官始慙服民有寃抑疾苦必力请于上官不从不止或以是规府君府君叹曰民不堪命矣吾安能狥人喜怒乎故府君之归也汉阳民泣送逾百里乃止晩而杜门读书不复有进取意长吏俱不识其面间出逰阡陌间青鞵布袜府君不自知其贵人亦不复知府君为荐绅先生也雅喜周人之急诸故人子弟问遗殆无虚日其友爱殆出天性创建宗祠嵗首聚拜春秋聚祀其中有荡名检者则威以夏楚有贫不能昏嫁者嵗时伏腊不能自给者则予以钱粟有差其素行如此信可谓耆德宿望者矣配张氏累封淑人先府君十六年卒葬三里塘之新阡长子象观次象恒俱诸生早卒象升顺治乙未进士大理寺寺副前翰林院侍讲象随防贡生
　　御试博学宏词翰林院检讨象益诸生俱张淑人出象艮嵗贡生补训导长庚殇同升如升俱国学生补序班俱侧室管氏出长女适贡生王家植次适贡生刘芳誉翰林院侍读乔莱补理问尚玉弼廕生王裕德俱张淑人出次适国学生杜象昭诸生乔荩潘阀盛国学生陈模沈洢幼许诸生杨斐蒨俱管氏出孙男八孙女十曽孙一诸孤卜以康熈二十六年某月日葬府君啓张淑人竁而合焉礼也嗟乎以府君之为人其获享夀考宜矣顾涖官
　　兴朝回翔中外者积有嵗月而讫不获大究其设施所谓积德于身责报于天如符契之合者果安在哉克昌厥后吾不能不深望于寺副检讨与其诸子弟也铭曰淮亦楚望与江汉同卓哉府君淮人所宗学绩而硕才敏而雄致身
　　本朝言建事功追风籋云譬若骐騄视天尺五讵难一蹴入居郎舍出授民牧虽曰盘错未展骏足中道忽蹶何命之迍善刀而藏达哉府君有诗有书以朂后昆石渠东观相继腾骞夀考令终永垂休问巷为停相士俱执纼人定胜天斯言则信光厥遗绪后起振振






　　尧峯文钞巻十一
　　钦定四库全书
　　尧峯文钞巻十二　　　翰林院编修汪琬撰志铭二【共五首】
　　前明吏部騐封司郎中曹公墓志铭
　　顺治初
　　王师渡江破金陵故明贤士大夫相率南奔往往﨑岖闽粤间思以功名自葢然而门戸之祸益炽上不知兵下不用命文恬武嬉卒至土崩瓦解然后巳其在行间者或死于兵或死于盗贼水火仅而得免或窜入方袍黄冠之中其尤幸者则又感愤无聊或庐一廛田一区甘齿编氓以终君子论其世悲其志而窃叹其所遭之不辰不忍援亡国大夫之说苛绳其后也如侍郎公与公是巳公讳元方姓曹氏字介皇别自号耘庵世居海盐之淳风里父侍郎公讳履泰举天啓中进士逾十八年为崇祯十六年公亦举进士父子皆侃侃抗直不挠以才学竝着声誉中朝争推为东林党人当金陵之破也自京口至浙西无不望风内附侍郎公方以谪戍家居公亦弃常熟县印归省于家防淳风为乱兵所掠公父子苍皇中各弃家散走公由间道变姓名入闽乃得谒唐王于福州授吏部文选司主事累进騐封司郎中继而侍郎公亦由海道至授太常少卿累升兵部右侍郎父子俱在列是时闽中恃大帅郑芝龙为重而芝龙桀骜至与阁臣抗礼出入呵殿声拟于警跸其视唐王蔑如也由是唐王君臣积与相猜恨竟杀其所善都督陈谦公逆防国事将败乞视师江上乃加御史衔赉白金五十两而遣之公仅抵浦城而江上溃兵突至遂缒城窜走山谷匿僧舍中侍郎公乃从唐王趋赣州中道传
　　王师至土豪将缚侍郎公以降急投身崖石下毙而复苏亦舆卧僧舍中其地距浦城逾数百里公闻之惧侍郎公不免急号呼访求凡间闗乱兵间者若干日父子始复相见迎至浦城侍郎公以病先返故里而公独滞留僧舍明年夏甫归渡钱唐而丁侍郎公艰矣于是淳风故庐巳毁里中交亲无借及市井恶少年争汹汹攘臂视公为奇货所以挟持虚喝者万端公屹不动然其家遂破挈母夫人及妻子寄食旅舍中久之事定始卜硖石村葺东山草堂以居杜门读书赋诗暇则挟杖媐遨山水如是者三十年最后县官慕公叹曰此先朝遗老也延为乡饮大賔公力辞不可得识者咸以为允享年八十有二卒于草堂之正寝公少有至性尤重名节敦尚气谊侍郎公在崇祯朝以给事中言事忤大阉王永祚罗织下刑部狱公为诸生蒲伏数千里入视医药于狱中为摩创吮血日夜目不交睫出则囚服叩首控诉诸公卿之门流涕被面见者悉矜其寃侍郎公虑公为逻者所获公曰儿万死不憾侍郎公竟以谴戍得脱拊公语所知曰此吾克家子也微此子吾不望生还矣及金陵建都公居选人中先是阁臣马士英后先与侍郎公俱繋狱相亲厚视公如子姓至是擅政有荐公署职方事者防已下矣士英觊公往谒且欲借以德公公讫不往上防言愿得循分守外吏语侵士英士英怒遂授常熟知县以去其居平气节如此公为宋忠靖公勋之后勋扈髙宗南渡其裔孙始徙着海盐曽祖某祖某万厯中举人罗山知县以侍郎公贵歴赠太常少卿侍郎公之葬也故史官吴先生太冲为之志其文典质可诵今诸孤卜于某年月日葬公大河堰之原以志铭属琬谨按公自撰年谱及侍郎公志采掇其出处大节与侍郎公牵连书之以信后世至于行状所述猥不当书者俱不及载云娶陈宜人子男二人三德康熈丁己举人三才廪贡生皆侧出女二人适诸生沈圣祥陈宜人出适监生王子颋亦侧出孙男四人孙女二人铭曰维明之季势倾莫支噫小朝廷仅延嵗时虽有君子亦奚能为猗与曹公才大未施脱身兵燹晩卜幽栖峡石之麓可读可犁可觞可咏可诒后嗣硕果不食天若祐之夀考令终如公则希河堰之濵神爽来依偕侍郎公九原相随琢词于石不磨是期
　　诰封奉直大夫翰林院修撰加二级乡饮大賔缪公墓志铭
　　自我
</div>
    <div class="pagination">
<a href="尧峰文钞_page6.html">上一页</a><span>...</span><a href="尧峰文钞_page2.html">2</a><a href="尧峰文钞_page3.html">3</a><a href="尧峰文钞_page4.html">4</a><a href="尧峰文钞_page5.html">5</a><a href="尧峰文钞_page6.html">6</a><span class="current-page">7</span><a href="尧峰文钞_page8.html">8</a><a href="尧峰文钞_page9.html">9</a><a href="尧峰文钞_page10.html">10</a><a href="尧峰文钞_page11.html">11</a><a href="尧峰文钞_page12.html">12</a><span>...</span><a href="尧峰文钞_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
