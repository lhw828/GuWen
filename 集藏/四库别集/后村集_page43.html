<!DOCTYPE html>
<html>
<head>
    <meta charset="UTF-8">
    <title>后村集 - 第 43 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后村集 - 第 43 页/共 47 页</h1>
    <div class="content">　　诸庙
　　某来南两载迭更庾漕若阃于舶皆尝次摄无劳于国无德于民一笔勾去孰云不宜兹防上恩归奏使事面君省亲臣子至愿望不及此神实福之谨奉瓣香稽首以辞
　　土地
　　某居此期年幸无烖疾得与其孥全璧而返神赐厚矣敢不吿行
　　江东谒学【以下并江东作】
　　某于书少所通解而于司空城旦之书则尤未之读也其何以负荷一道犴狱之寄哉然尝有闻于经矣曰钦恤曰哀怜云者窃意自咎繇至于苏公吕侯相传之心法也某虽不敏请事斯语庶几不为圣门罪人
　　诸庙
　　上不以某为腐生擢领臬事悉其聦明致其忠爱在某不敢不勉若夫使四封之内岁丰而盗息民和而讼少则有非某之所能及者庀事之始敬奉醴币徼福于神
　　三贤祠【顔鲁公　范文正　王梅溪】
　　惟三公之忠大节如日行天有目咸仰至于龃龉于中而不容留落于外而甚安此亦学士大夫之所当法也某仕于是邦瓣香致敬
　　诸庙祈雨
　　去岁一旱至今创痍今兹之旱复丁是时垂成之稼何忍败之孑遗之民何忍馁之神之威灵民所慿依鞭笞雷霆呼吸毕箕化歉为丰特一转机敬奉醴币肃拜以祈
　　社稷神
　　今兹之旱某既请于上帝祷于百神惟句龙弃土谷之祖人民之主也风霆致雨之神也敢不有告乎其下膏泽以沃焦卷某当帅吏民以羞祀事
　　送鸣山
　　逾月苦旱祝史词穷赤日黄埃蕴隆虫虫渉秋乃雨山泽气通青秧白水生意芃芃岂曰人为繄神与龙昔迎今饯敢不敬共龙返于湫神归于宫惟贱有司惓惓愿丰隠忧暂纾大赐未终尚嘉惠之无弃前功
　　送玉渊龙水
　　自威灵之下临帅吏民而严奉始风日之炎赫俄云雷之撼动既旬浃而遂雨果霶霈而澒洞勅仙官而翻瓢辍野史之抱瓮活原隰之槁枯苏田里之疾痛仰潜虬之至神念农扈之尤重返雪液于奫命缁流而讽诵忽瞬息而千里实变化之妙用来无端倪去莫操纵瓣香矫首盖虽送而未尝送也
　　诸庙祈雨
　　骄阳酷烈多稼焦卷将以质明瓣香告防语方脱口油然沛然机缄之妙不自后先神之于民若篪若埙火流之月龟坼之田虽获一溉未保十全继今雨旸永无伏愆风伯魃鬼咸退舍焉兴云于山起龙于渊时膏润之以相丰年垂去之吏不忘拳拳惟尔有神鉴此洁蠲敬告
　　社稷
　　某五日京兆耳然不忍以旱遗此民也敬奉芗币命祝史有祷于尔神也神其兴油云以相旸乌之仁也起蟠鳞以泄膏泽之屯也非特以接续一溉之功亦所以全活洊饥之人也
　　诸庙谢雨
　　某垂去祷雨人哂其迂神独顾歆如鼓应枹甘霔达旦焦巻者苏膴膴原田今饴昔荼坐使愁叹转为歌呼神功昭昭汝忘之乎巵酒不腆神必我孚
　　社稷
　　旱而祷国之典也祷而雨神之功也神之爱吏民如此吏民于报本之礼敢不敬共
　　辞夫子庙
　　某以诸生廉一道上不能将明天子之德意下不能消弭吾民之愁叹视圣门使于四方而不辱君命有媿多矣防恩锡召敬诣学宫稽首以辞
　　三贤堂
　　某少慕先贤之风晚使番君之国民益悴州益贫求所以推上恩而广遗爱者未之能也盖今之时视肃代间既异视庆厯淳熈亦大异有愧于三君子多矣解印遂行不敢不吿
　　诸庙
　　某兹土司臬俯仰岁余民虽贫而粗安田虽瘠亦中熟使某倘不获罪于田里而去者诚神之赐也谨奉瓣香以吿
　　土地
　　某逺宦多畏荷神之祐获与其孥全璧而去不恋三宿浮屠则然未能忘情宁不惓惓
　　焚黄祝文
　　寳庆乙酉【通奉大夫】
　　先君之没十有三年不肖皇皇行路万里始忝朝籍而赠先君三品乌呼所谓显扬其亲者如此可谓防矣虽然国恩也君命也先君之教也不敢不吿
　　绍定戊子【正奉大夫】
　　今上初郊诏加先君一秩明年不肖克庄试邑秩满始奉纶命归白松楸夫君恩未易报先训未易承也敢不惧哉
　　绍定辛卯【宣奉大夫】
　　去秋天子有事于明堂加惠溥率无间幽隠克庄虽触罪奉祠犹得以追荣先君乌虖防极之恩不可报已往之过不可追方来之善犹可勉也惟忠惟孝可答君父敢奉将命以告
　　绍定癸巳【银青】
　　乃者明堙礼成祭泽优渥小大之臣皆得以荣其亲于是先君复进两秩夫官至二品其仪与物亦稍异矣岂非圣主之隆恩先君之盛德乎克庄等敬奉所谓晕锦网袋者白之松楸
　　嘉熈丁酉【特进】
　　去秋禋祀先君以三子陞朝进秩二等明年冬克庄免官还里克逊怀诏过家克刚方忝邑寄命下共奉制书白于墓下自官制行而特进为丞相官宠光之萃门户极其厚矣忠孝以报君父可不勉乎
　　嘉熈已亥【少保】
　　亚保古之三今之一品仕而致身于此者几何人哉没而絫官至此者又几何人哉惟朝廷之优恩与门户之积庆敬奉纶言白之松楸
　　淳祐癸卯【少师】
　　国家于祭泽无所靳于赠典有所止师臣极品不可以复加矣然音容之隔一世矣宰上之木参天矣诸或仕或止燎黄者七始拜今命宠光之隆异岁月之久长虽荣也亦所以为惧也惟忠惟孝盍各勉旃
　　淳祐已酉【齐国】
　　去秋禋霈吾母自魏封齐纶言及门已不及见呜呼若子若孙谓迎锦诰拜于膝下安知乃奉宻章燎于原头耶逝者有知必歆君命呜呼痛哉
　　端平乙未【安人】
　　日者国有庆典内外命妇序进有差而君早夭独不见及兹以祭泽始霑再命夫死生契濶人世之至痛也存没哀荣朝廷之异恩也日吉时良燎黄于阡君其敬共以答休宠
　　淳祐癸卯【宜人】
　　属者禋祀上有异恩加惠羣臣及其妻息强甫忝初补宜人加三命于是西楼宰木已拱呜呼白日长夜之诀余固已沈恨于一生矣昭天漏泉之泽君得无少慰于九原哉
　　淳祐已酉【恭人】
　　顷侍旃厦礼记彻章叨奉纶言进秩元士虽不旋踵去国然祭泽之行无间中外明甫登膴仕恭人加封爵呜呼父子夫妇防被国恩如此将何以为报哉敢告













　　后村集卷三十六
　　钦定四库全书
　　后村集卷三十七　　　　宋　刘克庄　撰墓志铭
　　赵仲白墓志铭
　　仲白讳庚夫宗室颍川郡王之后曽大夫某知鄂州大父某父某始为闽人仲白少玉立风度如仙书一览黙记尽卷不脱一字为文章神速两试礼部不中第用取应补官久之不调畿漕辟嘉兴府海盐县酒务府公王舍人介檄权青龙镇势家或为大商地匿税钜万仲白捕治之急势家诬诉于外台下吏锻链成其罪坐停官王舍人抗论力争于朝不报仲白既废杜门苦学贯穿百氏特邃于老易喜纬书坐一榻下筹布蓍不已以为世道隆替人事成败皆系乎数从方氏受水丹心独神其术谈禅尤高朋友莫能诘难其平生志业无所泄一寓之诗丛藁如山和平冲淡之语可咀而味愤懑悲壮之词可愕而怒流离颠沛之作可怨而泣也防中朝有知仲白前事寃者得复元官于是淮蜀交辟而仲白死矣仲白性不妄交与潘柽赵师秀论诗曽极论参同契辄暗合遇贵公张防广座命题众宾方嚬呻营度仲白已飞笔满轴神色自得盖其所挟高未尝蕲压人而每出人上故爱仲白者寖少严而忌之者众矣仲白家贫不屑治生乌帽唐衣自号山中翁所居隙地才丈许而花竹水石之翫皆备古梅一株终日吟啸其下其归自海盐也新脱酷吏手行李荡失妻子奔踣蓝缕犹以两夫舁一鹤自随晩客京城闻鹤死惋惜不食赋诗甚哀其情致风味如此呜呼斯人不可复见矣予观昔之文人若相如李白世称薄命然所为文亲防天子赏识给札捧砚之事极一时之荣焉近世林逋魏野皆以匹夫名字流入禁中数下诏书征聘仲白才追昔人防开熈嘉定间天下多事三边用武君相所急多才健功名之士而山林特起之礼其废已久由是仲白阨穷终身其文不达于天子徒为闲人退士衲僧羽客诵咏叹息之具而已仲白卒于嘉定已卯二月壬戌年四十七十一月庚申葬于城西七里甘露山配顾氏国子博士杞女有高才与仲白如宾友男时愿女二人时愿哭谓予子幸铭吾先人念昔与仲白游二十年尝约岁晩入山读书仲白弃予而夭行而无所诣也疑而无所订也瑕而莫予攻也怠而莫予鞭也呜呼悲夫仲白既明数前知死日访其友寺丞方公信孺求棺及死方公捐美槚殓之仲白诗最多自删取五百首所着有周易老子注山中客语青裳集予早知仲白顾今学退才尽铭其墓有愧色至于拊其家教其行其文字于世方公责也铭曰万山四围君藏于斯所埋者骨不埋者诗后千百年陵谷或夷读君集者必封崇之
　　林沅州墓志铭
　　公讳埏字仲成其先固始人八世祖著作平迁福清曽祖讳伯材三举进士不第祖讳格特奏名为建州司理参军赠通议大夫父讳遹元符进士第四人事髙宗皇帝再为中书舍人终龙图阁直学士赠少师母硕人范氏赠齐国夫人所生母刘氏赠恭人公以父遗恩授承□郎监绍兴府税漳浦县丞亲年髙求监南岳庙歴福建路提举司干办公事待江南西路转运司主管文字阙丁刘恭人忧知潮阳县除提领户部犒赏所知沅州秩满乞闲主管云台观改冲佑观积阶至奉直大夫爵开国男庆元丙辰八月十日卒年六十九县境大湖山之原累赠正奉大夫公早失父母兄刻苦自励事所生母尽孝抚教侄恩谊至笃为小官数守职争是非不肯屈理以狥势潮阳时有防造战舰州不出一钱符县白科公为书条其不便守怒诃责愈峻公藏州符不行束担欲去会诏寝其事潮州常赋外有身丁船头盐钱民困苦取公以樽节赢财代百姓两年丁盐之输酒所时长官欲以利献公奋然曰诸库方吿匮乃以酒本钱为羡余是不为明日计乎遂不果献尝议欲以诸库分诸郡而罢提领一司后因陛对复言之沅逼蛮徭公之治以恩信为主而守备亦不废民夷晏然诸台上其治行公力求祠归不复出矣公清谨严恪外和内刚居家莅官皆可师法人莫敢干以私终其身未尝有求于人自中年即倦仕进及三子中第喜曰可以遂吾志矣盖食云台冲佑之禄凢八年故人有气力者欲相推引竟莫能致病革犹整襟危坐语家人曰吾平生无它恨独挂冠不蚤尔其止足无羡坚凝有守亦得之天性非强勉然也配宜人卓氏孝慈勤俭闺阃肃和诲子尤严先公三年卒赠硕人子男四人璟终从事郎知靖安县瓌今为朝奉郎主管鸿禧观瑑朝奉大夫主管崇禧观同登甲辰第琮终通直郎知海丰县女三人长适朝奉郎通判临江君郑元清次适进士陈自立次适宣教郎知光泽县潘梅孙男九人公庆文林郎新监镇江府大军仓门公永公奕迪功郎将乐县主簿公遇公衮公选公益公凯公泰孙女二人长适文林郎刘克庄次适进士郑元善曽孙男女十三人初中书公为南渡名臣登侍从帅方面贵显矣及卒田庐萧然几不足自存公以童奋发门户偾而复起衣冠日盛遂为大族然恬靖廉约之风累世不变所居县之石塘言家法者皆宗石塘林氏云公殁二十有八年嘉定癸未克庄始志其墓而为铭曰仕以蚤退为贤家以仅足为丰以此诒后以此治功庶几于疏仲翁邴曼容之风乎大湖之阡谡谡万松夸夫过之必有怍容丘夷谷堙斯铭无穷
　　叔母方宜人坎志【代作】
　　先母宜人方氏都官五世孙嫁时先君故贫曽祖母祖母尚亡恙伯叔父姑妯娌皆聚庐合防先君素重气义仕所得禄赐奉亲赡族外不私一黍虽器服急用有以空乏吿者辄推予之先母未甞少屑意更自课麻枲箱筥之事敝饰薄味见者不识为士大夫妻也既嫠居益勤生葺家昼作夜息寒暑无休时僮汲婢纺左右无惰人伏腊祠祭庆吊昏娶中外无废礼盖先君之绪业赖以存其依以生诸孙大者丱小者抱人谓先母忧劳癯瘁极矣而康愉寿祉之报未艾也嘉定元年三月壬辰以疾终于寝年六十呜呼天于厚薄修短之理何如耶将其不肖天固夺之亟耶明年三月甲申合祔于先君石室墓原因泣血书岁月于坎
　　林程乡墓志铭
　　繇九牧而下世居澄渚至尚书公徙齐谿呜呼林氏之望于莆久矣君讳沅字伯东赠正议大夫讳良翰之曽孙吏部尚书讳大鼐之孙朝请郎知宾州讳寳俭之子以宾州遗恩入仕歴廉之法掾广之监仓用荐者循从事郎纲赏循儒林郎知梅州程乡县嘉定玺赦循承直郎卒年五十八君少嗜学与君同砚席者多擢第君独不偶为人坦夷外若无异同而内自重不茍合初筮丁母庄夫人忧廉守使谓曰掾更旬日书第二考吾为掾周旋印歴可乎君泣曰怀欺不忠匿丧不孝敢辞焉盐仓膏腴闻天下仕者贫往富归以为常君取俸外钱别储之比去以输公帑外台惊曰廉吏也交荐之治程乡尤有声蠲役钱八千缗石壁寨奸民叶八聚众贩盐剽掠先时提刑捕逐不能得君设重赏禽送径畧府枭首者三人境内清矣浮桥坏公辍俸营之占者曰九良星在焉不可君笑曰有是哉竟其役遂属疾不起柩归邑人哭送乌虖占者之言然耶君偶自死耶昔邾子卜迁史曰利于民不利于君邾子曰茍利于民之利也迁之五月邾文公卒君子曰知命君亦以民为重身为轻而不惑于吉防祸福之説使遇圣贤必录之矣君前配赵氏南恩守师谠之女继谢氏肇庆府教授时之女一男庆老前来乞铭余祖母令人君之姑也当尚书盛时齐谿园池甲一郡今朱门乔木俨然无恙而耆旧凋落尽矣不特兴替荣悴之可悲也铭曰癸未十月君卒明年十月君窆辛酉维日甲庚维山濑谿之原宾州之阡葬书曰然其继必蕃
　　方武成墓志铭
　　嘉定壬午冬莆田寳谟方公卒配叶母林不幸继卒明年君自官下来奔丧盛暑营三窆距家可三十里余一日裹饭往劳役夫见君苦痁疥呻吟原头余曰君羸瘠已甚即暍死奈泉下何君犹自力封圹而返疾遂不瘉以八月朔卒君名左钺字武成开敏有胆智丱角拔广东漕解寳谟公使淮东兵骤起君窄衣习刀槊善驰射益熟塞地事谈兵寳谟公既废不用益自放山水间捜竒抉幽匹马如飞君策蹇驴随其后以登临啸咏为乐短褐髙帽风格散朗见者皆曰真方孚若子也玺赦君伯父守梧持其表入贺补官授德庆府司法参军殁时年二十五娶尚书易公祓女一子肖鸾余游君父子间久尚未知君能诗及瀑上精舍成稍从余论质余未尝深剖君亦不详扣也既而怒长突起语出竒崛如海鹘天一奋千里朋游皆披靡退舍矣叶公适尝曰此郎句法天成殆鬼神送与耶赵公汝谈亦云武成诗如数十年用功者其见重如此初寳谟公有劳于国暂斥且复用君尤俶傥疎隽平居厌绮丽而嗜蓝缕弃安逸而习粗澁固异于袴襦子弟矣而天并夺之上而国失才臣也下而家丧钜子也哀哉甲申六月壬申易氏袝葬君于安田洋祖母林夫人之墓曽祖宪阳江令祖崧卿京西转运父信孺寳谟公也铭曰吾闻竒伟之士常在世间太白曼卿不死而仙信斯言也峭壁之上悬瀑之下安知吾武成者不追云逐月来往而盘桓耶不然若斯人者岂其奄奄而遂尽于九泉耶悲夫
　　閤皁山道士杨固卿墓志铭
　　固卿杨氏名介如丰城县梅仙乡人父名广母徐氏幼入閤皁山为道士寳庆元年卒年六十八南园之麓固卿学通伦类道书外禅宗方伎之説皆探骨髓听者竦动开禧间薄游边画策不售归山不复出拾堕薪煮三脚铁铛或遗衣履皆不受尝主清江相堂观一日诸文士集观中倡酬视固卿一黄冠师蓬鬂垢衣寘之坐隅甚易之句至固卿朗吟曰酒量春吞海诗肩夜耸山坐皆骇伏有诗百余号隠居集固卿无徒嗣弟伯椿侄至质同学道山中至质厚余请铭其藏余观固卿介洁髙逺冻饿自守乐而不改殆黔娄原宪之伦惜其异学殊説诡世絶物仅与弥明同传而已铭曰穷不求吟不忧归兹丘
　　卓推官墓志铭
　　初艾轩林公有重名学子云集门下髙弟甚众君居其间最幼诸老生往往避席十五拔乡解于斯时也君志气畧如孙策下江东时然南宫累战不利及奉绍熈癸丑廷对四十余矣盖流落州县又四十年年八十四以绍定已丑二月某日卒乌乎命也夫命也夫君卓氏讳先字进之其先自扶风徙闽居于莆曽祖某祖某父某从政郎妣太安人郑氏君文髙而气直据经是古以此屡摈场屋居官廉靖自守无老人日莫途逺之态为龙溪县主簿岁旱疫君施药多所全活太守傅公伯成悯雨须发为白檄君祷灵着庙返命雨至父老诣郡谢傅公曰此主簿雨也为永庆军节度推官郡倚以治太守欲畀京削君曰吾素无荣望故心平而气和一开其端方寸扰扰自此始矣辞焉为増城县丞常可否邑事长官赖以寡过逾四考不得代经畧使辟新防令君曰吾老矣落南忘返它日何以见鲁衞之士复辞焉用省罢法去为建宁军节度推官亢旱松溪政和建阳浦城四邑仰食下流客米至是府禁米舟出城公争曰四邑独非建民乎太守史公弥坚不以为忤益重之然君倦游归矣岁晚里居食岳祠之禄贫无甔石客至必命酒歌声出金石遇空无时留客清谈乃去中更祝融回禄之厄图史器服皆尽人疑君不堪君亦不改其度夫人黄氏贤而好施先君二十年卒嘉定甲申君以夫人祔于兴教里芹山先茔右为寿圹四子用光次用讳早世次用卨后叔父允次用龙一女适赵时倘用光等以某年某月某日举君之柩合使来谒铭昔子贡问乡人皆好之何如子曰不如乡人之善者好之君自重寡合而崇禧陈侯宓闽清郑令君爚皆称君不容口陈郑一乡善士也孟子曰观逺臣以其所为主君初筮为傅公所知傅公后贵显终身敬君不衰傅公一代端人也乌虖君可以铭矣抑余有感焉世常谓才与名相须位与年不相待君有贾生终童之才而少不策名有公孙丞相贡大夫之年而晚不得位然则君自处虽无恨尚论人物者不能不为君恨也铭曰吁嗟君少崛竒既期頥不惰衰亷自持吟自怡吁嗟天理难推巢见焚藁无遗今不铭后孰知
　　臞庵敖先生墓志铭
　　敖先生讳陶孙字器之福州福清县人曽祖某祖某父某赠承事郎母陈氏孺人少贫以学自奋尝游于潮潮人争执弟子礼淳熈庚子乡荐第一律赋传海内为式下第客吴中吴士从者云集钜家名族率虚讲席竞迎致已而入太学中庆元已未第主通州海门县簿教授漳州辟酒所干官改广东转运司主管文字用荐者改秩佥书平海军节度判官防公事兼南外宗正簿上登极转奉议郎赐绯鱼袋管华州西岳庙台疏镌一秩寳庆三年十一月丁亥卒年七十四先生内负摩云冲斗之气而外自蟠屈寖趋平夷然长身厐眉轩昂惊俗与人交际机疎语简知者以为质不知者以为亢惟漳牧赵公汝譡畨禺帅杨公长孺尤爱敬赵诗律髙无对垒者独先生与倡詶杨性峻或面防僚吏见先生必改容始不乐往温陵州檄迫之行竟谒吿去常平使者雅闻先生名行部至州怪先生已归因上言敖某可予祠矣先生起寒苦渉忧患明练世务歴官多可书而谈者但目以名儒自有载籍以来悉记览乱籖丛帙披研钞纂竒字奥义穿抉呈露凡文皆有气骨可行世传逺而天下独诵其诗朱文公在经筵以耆艾难立讲除外祠先生送篇有曰当年灵寿杖止合扶孔光赵丞相谪死先生为甲寅行以哀之语不渉权臣也或为律诗托先生以行京尹承望风防急逮捕先生防服变姓名去当是时也先生少壮忠愤号鸣于都邑众大之区几不免矣卒幸免既退既老占毕于寂寞无人之滨金璧易求先生之只字半句难致然先生诗名益重托先生以行者益众而江湖集出焉防有诏毁集先生卒不免呜呼前世以言语得罪者多矣种豆观桃往哲深戒至本朝列圣好文怜才骚人雅士往往以文墨受知简斋放翁诗尝騐矣先生之诗主乎忠孝不主乎刺讥送朱哀赵之作于情性义理之正顾藏藁不轻出真诗未为先生之福而赝诗每为先生之祸呜呼悲夫先生奉亲孝拊弟有恩义娶昆山沈氏夫妇相庄如宾室无妾媵躬执炊防其清苦如此晚稍有俸钱即故山筑屋一区买田百畆有诗文若干篇未诠次沈夫人先三年卒祔东臯先茔子农师以绍定二年四月庚申奉先生合书来速铭先生蚤游学四方所交类当世闻人白首还乡辈行将尽名理几熄深居罕出客至从户内摇手谢絶之新学晩生少觌其面至疑先生眉宇有异独喜与太学博士李君韶监南岳林君公遇还往若余者亦先生所素厚者也铭曰议郎之秩华山之庙既啬于少复夺之耄卓哉臞翁畴昔自号揭之碑顔以配贞曜
　　方子黙墓志铭
　　淳熈庚戌主司选补太学士以礼义亷耻为四维命题莆田方君子黙奏赋第一自京师达岭海操笔之士髧髦之童莫不诵习摹拟望君如天人声律遂擅天下祭酒司业每以得君为荣然礼部亦以失君为媿嘉定戊辰始用庚子乡举恩奉大对擢冠第二等辟楚州盐城尉泰州海安镇所至上官皆惊曰平生闻方子黙尚在州县乎争荐之佥书平海军节度判官防公事兼南外宗簿复佥书镇南军节度判官防公事负塲屋盛名白首筮仕勤民忧职不以雅士胜流自居盐城兵饥制置使下令赈济州议半粜君乞全济以檄行淮阴寳应二县初置局县市君曰县户三万市四十尔析局为七遐僻霑惠为冢十余区以瘗暴骸在全真公德秀为守李君方子为僚泉人贤真公又贤二幕君常言灭门刺史破家县令此衰世事古人惟曰恺悌君子民之父母而已真公击节其宾主间议论风防如此在洪秫价偶平酒吏献策令秋输以秫代苖君曰秫贵秔贱常也今俾权输后为永例矣滕公强恕矍然罢之先是官令城中盐肆各出镪易楮盐侩魏彬请括责南昌新建口岸三十处盐肆如城中法君曰口岸异城市小贩非钜贾镪将安出卒罢括责始君改秩以格不得入县既佐二府又以格不得入倅故真公每以仕晩用少为君恨焉君号一世宿儒而兢畏挹损特甚于他人与童子言必诚必敬性清俭敝裘故褐终身不易至居官则秋毫不茍取将去海安举例劵九千缗归之有司盐使吴囦叹伏晚节倦游两奉丛祠积阶朝散郎赐绯鱼袋年七十二绍定元年十二月初八日以疾终于家君讳阜鸣曽祖伯通擢进士第为兵曹参军祖子保献书释褐终漳浦尉父秉白赠散大夫所谓草堂先生者也草堂当阜陵时外台以孝廉荐传家惟书数厨君既仕累俸金买祀田事兄如父拊侄如子旬浃一会族党勺羮杯饭常剖而食娶田安人先六年卒墓于城西龟纹峯之阳子棫太学生次贞孙次淮孙将以明年十月某日奉柩合棫哭求铭余先君子与君同研席君于众儿中顾余独异余为建阳令废学久矣君自江右归方留钱十万市坊书呜呼余壮而惰君老而勤可媿也夫然受教四十余年情谊素笃记江东之先友传襄阳之耆旧固后死者之责不容辞也铭曰谓才学不足以身兮或英妙而奋飞谓科目果足以得士兮或华皓而栖迟七秩非天兮外郎非卑其学山海兮所试髪丝呜呼后人兮征此埋辞
　　孺人郑氏墓志铭
　　故海阳陈令君讳坦之配孺人郑氏以绍定元年二月六日卒五十一岁明年三月丁酉合葬于令君之墓子男二人珽修职郎新吉州太和县主簿琯将仕郎孙男一人渥将仕郎女五人长适文林郎潮州录事叅军赵汝腴次适修职郎新监临安府排岸兼修船场公事梁均余在室孺人讳懿柔少习经传至释老诸书皆口诵心记多识故家事以元枢之女嫔相国之孙门盛族大而能尽敬极孝尊于已者严之卑于已者慈之内外无间言有妇道焉令君殁孺人作冢舍灵岩山之东闭门自誓闺阃肃然有妻道焉课男以弦诵训女以箴史其持家以俭为主然伏腊冠婚率礼无违有母道焉珽泣谓余子辱与吾先人游今吾母将盍铭乎余惟孺人席华腴之势而无骄侈之累履变故之地而有洁白之操余敬述其大槩于志若夫两家爵里世系在史氏不复着也铭曰孺人母汪端明之女率我家法作彼妇矩
　　韶州翁源县令从政王君墓志铭
　　余友王必成字宗可俊人也有场屋声六上春官不中第终于宁德令其弟自成字志可吉人也未几复终于翁源令里巷嗟惜翁源君将塟时来乞铭余曰铭必有据也子之先人官薄而事轶恶乎铭时袖书一卷载君世出言行无毫粟漏失余览之愀然曰是可铭矣按君之先自泉徙莆曽祖某祖某赠朝议大夫父某朝议大夫知常德府君以父任为徽州黟尉比去邑无盗为南劔理掾俗狠刑繁君至剖谳无滞再考狱空州人以为异事治翁源先教化患邑少儒捐俸葺学以倡励之立墟市行保甲通商弭盗瘴俗苏息不幸半载病卒秩止从政郎年五十三嘉定十四年八月二十日也后八年绍定二年十月二日葬于塘基井山之原前夫人方氏先祔祖茔与君同山异陇今夫人林氏三子嘉早卒次时次鼎鼐为叔父后三女长适戴守中次适蔡若公次未行君朴茂寡言笑居官尤不喜游饮僚友皆曰王君在座殊令人不乐尉有获盗上州者君鞫其狱尉托郡僚怀黄金为饷君大惊谢絶之尉怼曰理掾却吾金败吾赏矣狱上尉论赏如格初徽守赵卿希逺劔守朱公端常尝以大小状荐君君自不汲故莫有继荐者或为移书求职司君寘架上书生尘卒不取观时所记君遗事类如此又曰吾父平生无它廉退二字而已夫不受金不覔举仕之常事非卓行也揭常事为卓行乌虖世变为之也若君之所自守岂非浇薄之祥瑞叔季之亷退欤然而荣途华轨梦想絶企先畴旧庐尺寸不増老选调位不足达志殁岭表禄不足返丧乌虖亷退为之也铭曰吾尝游君兄弟之间长君彬彬少君谦谦然宁得无一名之遂翁源有终身之淹嗟夫畀不肖者常丰予善人者常廉莫致诘于范昧庶有光于幽潜
　　亡室墓志铭
　　福清林氏自南渡百年号礼法家君曽祖遹龙图阁直学士祖珽知沅州父瑑今为朝请大夫直秘阁为余妻十九年余宦不遂江湖岭海行路万里君不以逺近不必俱尝覆舟嵩滩十口从死获生吿身槖装漂失且尽余方窘挠君夷然如平时又尝泛滩江柁折舟漩危在瞬息君亦无怖容余平居之日多君节缩营薪水未尝叹不足即有禄米君奉养服用一不改旧盖其俭至惜一钱然于遗则抽簮脱珥无所吝其仁至不呵叱奴婢然家务剧易粗细不戒而集余歴官行已退休之念常勇于进为淡泊之味毎醲于酣畅者君佐之也余调建阳令君已胃弱恶食抵官且愈矣复感风痹神色逾好不类病人余垂满君苦脾泄饵岁丹黄芽百粒不止既亟父老芗炬环匝县门膜拜所谓佛者为君祈安既逝邑人相吊如丧亲戚既讣乡之贤士大夫皆唁余曰孝敬慈顺可为内则者今亡矣君讳节封孺人生于庚戌十一月十七日殁于戊子七月初六年三十九明年小祥之翌日壬申于寿溪西刘之源男曰昌既冠曰升女曰靖曰蘩升与二女皆夭庶生一男一女尚幼初秘阁公与黄宜人夫妇贤闻一时君清约似父淑媛肖母归予之年黄宜人卒又三年舅侍郎卒执丧毁瘠泣慕终身事姑太硕人恭谨处妯娌柔顺待族戚有恩义故自返柩至封坎六亲之哭者皆哀而秘阁公与吾母之悲愤伤痛过时而未平焉君有至性忠孝大指皆暗与吾徒合往年北兵大入余当从主帅督战君适患悬呻吟聒邻壁余犹豫未发君曰妇病小挠兵败大耻若之何以小妨大也余愧其言即日渡江临絶尚惓惓姑父又以昌属余不忍诀余曰鳏余身拊而子不使君有遗恨也君颔之而瞑及是为双圹复为冢舍以读书休息而今而后可以终身俟命矣乃纳石藏中而铭曰黔娄于陵仲子之妻逺矣世之妇人鲜不以富贵利达望夫子也君则异是以亷退为耆好以义命为限止也然彼健而此废彼寿而此天者则又何理也嗟嗟如君行路之所哀况恩谊与伦纪也夫既无获于彼则宜有传于此也呜呼悲夫



</div>
    <div class="pagination">
<a href="后村集_page42.html">上一页</a><span>...</span><a href="后村集_page38.html">38</a><a href="后村集_page39.html">39</a><a href="后村集_page40.html">40</a><a href="后村集_page41.html">41</a><a href="后村集_page42.html">42</a><span class="current-page">43</span><a href="后村集_page44.html">44</a><a href="后村集_page45.html">45</a><a href="后村集_page46.html">46</a><a href="后村集_page47.html">47</a><a href="后村集_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
