<!DOCTYPE html>
<html>
<head>
    <meta charset="UTF-8">
    <title>絜斋集 - 第 5 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>絜斋集 - 第 5 页/共 18 页</h1>
    <div class="content">夫严守御之备募骁勇之兵国事果济矣乎曰未也兵力虽强寡助则弱主将虽贤孤立则危自古如是者多矣毛寳之戍邾城也以旁无应援而败张巡之守睢阳也以援兵不至而覆夫寳巡非不智且勇也婴孤城捍强寇其力固不敌也今夫手足相为用则其身安邻里交相助则其家可保矧天下事莫难乎兵而可以无援乎沿边劲卒分屯要害宜若壮矣然利害不相同左右不相关首尾不相副声势不相接则亦何以御方来之寇非寇不可御也独以一军当之是以难尔昔元佑初范纯仁经略环庆建请诸路修横烽之法贼兵侵犯则并举横烽传报邻路且乞委经略司选策应兵马将副使臣分为二番戒谕士卒整缮器械凡军行不可阙之物平时一一备具常为猝行之计纔见横烽立相赴应伟哉斯言其常山蛇势乎击其首则尾至击其尾则首至击其中则首尾俱至纯仁深知兵略得乃父仲淹之传故切于事情如此今遗法俱在晓然可行凡封畛相接者皆明乎患难相助之说则虽有强寇莫能肆毒矣李崇刺兖州患其土多盗村置一楼楼皆有鼓盗之发也次第击之俄顷之间声布百里守其险要靡不擒获此横烽之近似者犹立见效况其大者乎古人有言曰同舟遇风呉越相救以此发明人心使之恊力无间今之急务也公朝急图之 

论军阵 

横烽之说既言之矣请复以古阵法明之五人为伍伍有长积而为两为卒为旅为师为军总万二千五百人兵亦众矣等级相承职愈尊则隶焉者愈众倡而率之若身使臂若臂使指井然有条虽繁不紊故曰治众如治寡分数定也分数既定交相为用虽变化无方而体统常定故曰纷纷纭纭斗乱而法不乱浑潭沌沌形圆而不可败诸葛亮妙达斯理制为八阵以后为前以前为后四头八尾触处为首敌冲其中首尾俱救此古法也布阵如此谁能克之此所以既擒孟获纵使更战而七纵七擒也渭南之役司马懿久与相持而不敢战盖知其不可败也史称懿常遣兵掎亮之后颇有杀获是其小小者而其大势实未尝动也夫兵至于不可败则无敌于天下战至不可败则退焉而不可追亮没而师还懿尝蹑之矣杨仪反旗鸣鼓而懿不敢追盖知其不可追也深乎深乎其神于用兵者乎马隆得之凉州之役树机能以众万计或乘险以邀其前或设伏以截其后自谓谋无遗策矣隆依八阵法作偏箱车且战且前竒谋间发卒以全胜此则孔明之故智也唐太宗自称吾击弱敌尝突出其背反攻之以是必胜可谓难能矣然其所遇者脃敌尔若以八阵法御之前可得而突后可得而攻哉是故莫精于古法莫全于古法善用兵者当以是为本不本诸古而率意以战者是谓浪战其胜者幸尔张巡用兵不依古法然其言曰吾止使兵识将意将识士情驱之而往若臂使指即古法也有志于当世者其精讲之哉 

论训习 

有兵而不教与无兵同教之而不精与不教同夫人未有不可教者怯者可使勇弱者可使强况天姿强勇者乎孙武之教妇人也约束既明申令既熟斩二队长而能于俄顷之间使深宫之女左右前后跪起皆应规矩绳墨马燧节度河东以骑士单弱悉召牧马厮养教之数月皆为精骑人岂有不可教者哉古人知其然也搜苗狝狩四时之间未尝不教目熟于旌旗耳熟于金鼓手熟于器械足熟于驰骤坐作进退无所不熟被铠甲不知其为重蹈险阻不知其为危教使然也虽然教之而无以激厉之则如勿教而已矣今国家所恃者大军也虽曰教之而激厉之术阙焉不讲州郡亦然禁旅厢卒名之曰教而无所激厉犹不教也凡人之情孰不趋利大军财用固自有余为主帅者视其技艺之精月以一二千缗钱赉之岁不过一二万计州郡财用亦非甚乏为郡将者视其技艺之精月以数百缗予之岁不过数千缗计厥费未为广也而能使所在卒伍皆为精兵岂非国家之大利耶尝观李牧为赵守边日击数牛飨士以岁计之不胜其费矣而无所靳惜盖振作士气义所当然况当技艺既精而无以旌别之可乎虽然善其艺者末也善其心者本也古人教人岂徒取其能而已哉迪以忠孝勉以信诚赳赳武夫足为腹心羣驺诸御皆知礼义是则可贵焉尔泰誓曰受有臣亿万惟亿万心予有臣三千惟一心教戒之久此心纯一人人可仗此王者之师也谁得而敌之呜呼今为军帅为郡将者盍亦究心于此乎 

论民兵 

养兵之费蠧财甚矣而不得不养者惟民无以卫而国无以立也呜呼盍亦求夫财用不耗而自足以卫民立国者乎古者兵出于民战攻守御之具尽在于人事耒耜者其行马蒺藜也马牛车舆者其营垒蔽橹也锄耰其矛戟也蓑薜簦笠其甲胄干盾也镬铚斧锯杵臼其攻城器械也此太公对武王语也推此类具言之且曰田里相伍其约束符信也里有吏官有长其将帅也岂非兵民为一之良法美意欤择其可教者而教之军旅之事一人学战教成十人十人学战教成百人自百而千自千而万虽至于百万可也何患其无精兵耶今日沿边郡邑有弓弩手有山水寨有义勇有保捷皆民之能为兵者也生长边陲体力坚悍固已有可用之实矣矧复有杰然于中者世目之曰土豪声焰所加靡然从之皆为部曲诚心以待之恩礼以结之平居减其租税临事给以资装岂有不为吾用者哉周亚夫之伐七国也得剧孟喜曰呉楚举大事而不求剧孟吾知其无能为也孟一侠士尔呉楚失之而轻亚夫得之而重众中之杰非他人匹也然则今日之土豪可不加厚哉厚之者不过数人而从之者不胜其众荀卿所谓若挈裘领诎五指而顿之顺者不可胜数得处事之要矣因其徒众教之武艺区别其能否而劝沮加焉皆精卒也昔李抱真籍民为兵免其租徭足为农人之利给以弓矢不为私家之费习射于农隙则不妨田功赏罚于都试则有以惩劝而三丁选一合于成周其民可任之数比及三年得精兵二万不费廪给雄视山东呜呼安得如斯人者而办斯事乎 

论军法 

司马法曰国容不入军军容不入国国容入军则民徳弱军容入国则民徳废旨哉寛严异用随所宜施不可以相杂也军旅尚严不严则法不立何者兵死地也人情谁不贪生而畏死畏死之心重则徇义之念轻危机迫之有走而已尔古人深虑焉故严为之法使人心晓然皆知进犹可以求生退必不免受戮虽白刃如林矢石如雨无敢却者法使然也夏商誓师敢有不恭孥戮加焉周人大阅斩牲以左右徇阵曰不用命者斩之其严如是盖不如是则士不用命无以取胜矣自昔盛时以严为尚岂非军容固当尔耶今所在云屯兵非不众而大军骄惰缓急难仗意者主将不严之故欤主将之所以不严得非掊克之过欤虚籍之多欤奸弊日滋而无以服其心欤夫如是故不得不寛寛弛之久驱之战阵谁肯尽力且夫债帅之弊其来久矣至更化而后革方其选用之初固无所事日月寖久每患失之苞苴之交结犹曩时之债帅也交结犹故则掊克亦然上虐其下下慢其上虽欲以法齐之其可得乎拔本塞源痛革斯弊所望于公朝也夫军情无常畏将则不畏敌畏敌则不畏将古之为将者受命则忘其家临阵则忘其亲援桴鼓则忘其身令发之日坐者涕沾襟卧者涕交颐将军有死之心士卒无生之意故畏将而不畏敌人百其勇所向有功今之人心古之人心也为将帅者诚能立法自其身始则三军之士亦将畏将而不畏敌矣史称卫青勇于当敌常为士卒先霍去病常以壮士先其大军夫以元戎之主不顾患难以身先之其谁敢不效死兹其所以为名将也夫 

论将帅 

孙膑策庞涓夜至马陵既而果至李光弼料高晖李百越降于雍希颢既而果降英材絶识洞照物情出于常人智虑之表宜其成功之超卓也李牧收民人入堡以谲匈奴周亚夫坚壁不战以挫呉楚养威持重迎机而发其兵家之所谓始如处女敌人开戸后如脱兔敌不及拒者耶韩信有举燕赵击齐絶楚粮道会于荥阳之请诸葛亮有跨荆益保碞阻抚和戎越结好孙权之言宏规逺略不愆于素非小才小智之所及赵充国以不战而屈人兵而罕开自降羊祜修徳信以怀呉人而陆抗心服雍容不迫有古人之风焉呜呼必若是而后可以为将矣虽然此等人物岂常有哉必不得已舍其所短取其所长亦足以集事功矣夫人固有决不可用者反复难信跋扈不恭虽终身弃之亦不为过其或偶有差失而材智过人者其可终废乎且孟明尝为晋擒矣李广尝为敌擒矣然且不废况未至于见擒者乎邓禹之师尝衂于赤眉矣郭子仪之师尝溃于相州矣然且宥之况未至丧师者乎美玉有瑕未害其为寳良马或踶未害其为骏人才难得正不可以一眚之故而遂废之也且夫将帅取其才能不必责以亷谨故兵法有所谓使贪者国初委任诸将得其道矣自西边用兵有以公使钱得罪者法令既宻故武功不逮可戒哉小亷曲谨之人虽不闻显过而其实难用材器磊落之士虽不修细行而可与有为今日之势亦云急矣为将帅者正当度越拘挛收拾才俊为腹心爪牙之用昔赵奢为将奉饭而进之者以百数所友者以千数待士如此供亿之费可知矣今诸将能循此轨辙岂不甚善然供亿既烦则支费必广毋以三尺绳之庻乎其可也何承矩筑塘贮水大兴屯田因以设险为戎马之限厥功伟矣然辄改诏书罪之大者也先朝念其有功且优容之此鼓舞豪杰之机括也岂非今日所当取则者乎 

论重镇 

自古善为国者必有可以凭借之地亦必有可以凭借之人故众建诸侯而有方伯连帅者焉宏材硕徳岿然为一时之望侯国视为准则王室赖以安强故古人注意焉今之帅阃古方伯也都会之地俱为重镇然当边事方殷之时就诸镇中有尤重者焉不知皆胜其任乎抑犹有物望未孚者乎夫重镇若巨室然生理备具取之不乏可以传之子孙是谓家计立规模植根本足以弼成丕基岂非家计之大者耶昔者高帝征战于外而得萧何焉为家计于关中光武亦征战于外而得寇恂焉为家计于河内是二臣者其谋虑深长其经理周宻凡国所急者物物咸具故二君赖之以成帝业今吾所凭借者果何如哉敌有将亡之形而犹敢以虚声加我我有可乗之机而犹未能以重兵压之是何也则以内求诸己未能无慊也然则若何而可曰选用真贤付之阃寄而植立其所谓家计者斯得之矣孰为真贤曰朝野之间翕然同称无有异辞是谓公论所归斯真贤也今之诸镇固欲得如斯人者矣而犹虑其未然故愿公朝更加察焉选择人物分处要地尊其位重其禄假之以权财赋皆得自用官属皆得自辟展布四体惟所欲为人所难办之事次第而举然后中国有所凭借矣虽崛起方张者犹将畏之况垂亡之国乎昔者晋室南渡方伯之任莫重于荆徐荆州为国西门刺史常督七八州独为雄盛故祸变虽作未几复安实赖于重镇焉由是观之择真贤据都会岂非今日之要务哉 

杂着 

权大安军杨震仲谥节毅谥议 

议曰生死天下之常理忠义人臣之大闲有志之士宁杀其身毋容幸免者不敢以常理而越大闲也虽然死有易有难亦视时之严与寛何如其严也稍失臣节必诛无赦等死死节为愈故趋死也易其寛也有罪未必诛忍耻贪生亦可以徼幸故就死也难呜呼不以寛严贰其心大义所在视死如归者其惟烈丈夫乎杨公震仲始以兴元倅权知大安军逆曦檄还兴元且使来见见固不可去之其可乎我朝法令至寛洁身而去不从叛逆朝廷必将矜而宥之公心固知之矣独念兴元之还贼欲仗我而逐其帅帅可逐乎我一失节人必效之郡县皆为贼守而蜀非国家有矣节可屈乎节苟不屈此身虽死犹不死也屈节辱身苟活于世复何面目见士大夫乎且人所以异于禽兽者此心之良尔昧于君臣之义而斵丧其良心则与禽兽奚别孔子曰志士仁人无求生以害仁有杀身以成仁孟子曰生亦我所欲所欲有甚于生者故不为苟得也死亦我所恶所恶有甚于死者故患有所不避也圣贤立论其严如此后之为臣者其可干名犯义而自弃于小人之域乎其可舍顺从逆以自全其区区之身乎此公之所以死也太常定谥能固所守曰节强而有断曰毅可谓无忝矣自公之死大义着明人心兴起勃勃乎其不可遏扫除妖氛清我西土第其功者以手翦逆臣为首而君子谓公首倡大义功不在诛逆者之下此奉常定谥之本旨也兹不敢违谨议 

读管子 

管子非一人之笔亦非一时之书莫知谁所为以其言毛嫱西施呉王好劎推之当是春秋末年又持满定倾不为人客等语亦种蠡所尊用也其时固有师传而汉初学者讲习尤着贾谊晁错以为经本故司马迁谓读管氏书详哉其言之也篇目次第最齐整此乃汉世行书至成哀间向歆论定羣籍古文日盛学者虽疑信未明而管氏申韩由此稍绌矣然自昔相承直云此是齐桓管仲相与谋议唯喏之辞余每惜晋人集诸葛亮事而今不存使管子施设果传于世浅识之士既不能至周孔之津涯随其才分亦足与立则管仲所亲尝经纪者岂不为之标指哉惟夫山林处士妄意窥测借以自名王术始变而后世信之转相疏剔幽蹊曲径遂与道絶而此书方为申韩之先驱鞅斯之初觉民罹其祸而不蒙其福也哀哉 

张鲁川字说 

庐陵张君名洙求字于余敬字之曰鲁川且告之曰子之名乃吾夫子教育英才之地也以天纵之圣统盟斯道俾万世之下人心着明三纲五常不泯不坠者其惟夫子乎斯名不絶于口则斯道不忘于心又重之以斯字人以是而称子入乎耳着乎心夫子之道将终其身而弗之忘矣孟子曰乃所愿则学孔子也孔子之谓集大成言此心此道无一毫之差至中至正至大至精万世学者之准的也有志于此则日进日新莫之能御矣子其勉之 

呉晦夫字说 

呉生炎求字于余余字之曰晦夫中庸曰君子之道闇然而日章小人之道的然而日亡旨哉斯言古人为已工夫至精至宻至深至实无愧乎此心而已晦夫其勉之 

郑徳源字说 

友人郑君名清之求字于余敬字之曰徳源夫水至清也而所以清者源也源之始发莫或汨之何尝有不清哉惟人亦然纯粹不杂天之所与也万善皆由是出故谓之源源微而难明一毫有差非其源矣惟至精者能察之蚤夜以思不得弗措所以求其源也幸而得之兢兢业业无敢放逸所以养其源也三才同源养而无害则与天地相似苟为无源虽以善为之其违道逺矣乡原似忠信似亷洁而不可入尧舜之道杨墨似仁似义而卒蹈于无父无君之域源哉源哉可不精讲而实得之哉乍见孺子将入于井而人皆有怵惕恻隠之心箪食豆羮弗得则死而不屑于蹴尔之与非有所计虑于其间也由中而发不期而应此天机之自然也立身之源于是乎在流而不息孰能御之徳源可不笃志于此哉 

书赠傅正夫 

学以自得为贵学不自得犹不学也今观论语一书多六经之所未尝言而孟氏一书又多论语之所未尝言大圣大贤岂故求异于人哉得于心发于言亦不自知其为异也夫是之为自得之学呜呼此理微矣自象山既殁之后而自得之学始大兴于慈湖其初虽有得于象山而日用其力超然独见开明人心大有功于后学可不谓自得乎虽然慈湖之学慈湖所自有也学于慈湖者当如之何蚤夜以思求所以心通黙识者改过迁善日进不止必将大有所发挥岂必一一蹑其迹哉如是则可谓善学矣正夫固有志于斯者某故因以告之 

书赠张伯常 

口传耳受虽多奚为发愤力行弗得弗措过虽微而必改善虽小而必为立志贵乎恢张保徳务在兢业毫发有疑不可谓学纯明不贰斯之谓盛 

书赠呉定夫 

南城呉定夫布衣芒履走天下欲遍识当世贤者所赍一布囊其囊用八尺布缩缝之其末衡缝之虚其中以便出纳权其轻重长短中分于肩上丁亥年来金坛访余与王去非今年春去非奉命守昭武时昭武盗方炽而去非行速亲旧不及偕亦无与偕者定夫时到中都慨然曰王君事不辞难君臣之义也我辈独无朋友之义乎即肩布囊卧起随之饮食必亲尝乃进凡去非平日亲旧知定夫在焉心乃安呜呼定夫岂直知朋友之义而已哉今夫士大夫义不胜利公不胜私惟知剥民脂膏以自封靡一旦闻金革之事则心摇胆战口出寒液虽驱之且不前盗贼之敢于陆梁其端由之若王君去非虽未敢以克乱全才自许而其至公血诚上通于天目前未见其比使盗贼而禽兽其心则已若犹人也能不为去非感乎定夫知其审矣故奋然而行岂特知有朋友之义而已哉方定夫访余时余馆之社仓凡仓前居民之贫者多受惠有一人操舟失业且丐矣定夫探囊出钱买舟与之今数口获全而舟固在余以其用之轻疑其所赍者厚不复察既去乃知匮矣欲周之不及去踰年有见之婺源者倾囊惟得所见诸贤像盖定夫每见一人则宻属画工图之他皆无取其嗜好如此余欲方之古人未见其的因寄以白苎一端聊赋二十八字戏且谢之寄我南中布一个布钱还出布囊中长房定有神仙术可解倾囊赏战功 

书赠蒋宰 

康诰曰今民将在祗遹乃文考绍闻衣徳言往敷求于殷先哲王用保乂民汝丕逺惟商耉成人宅心知训别求闻由古先哲王用康保民弘于天若徳裕乃身不废在王命君子之道无所不取则智益明徳益崇以临其民则恢然有余裕矣求之不广用之易竭无以深得乎民心又岂能为俊伟光明之事业乎周公之称康叔曰未其有若汝封之心朕心朕徳惟乃知则康叔之贤有大过人者矣君临其国不过百里封畛若是其狭也可不劳而治而委曲告戒必欲其无所不取非独一端而止以商周为未足而又及于古先哲王则所求者愈广矣土不过同而唐虞是则毋乃割鸡而用牛刀乎曰兹所以为古治之盛也今为县令者丰财而已尔巧谄而已尔徒为一身计而未尝为吾民计有谈古人之盛美者则鄙笑以为迂而岂能有所取法乎乡君子蒋君伯见处衰俗之中而慨然有复古之心闻嘉言善行求之如不及百里之民其将均被其泽乎其之官也踵门告别某敬书以赠之 



絜斋集卷八宋袁燮撰 

序 

繁昌乡饮序 

孟子曰规矩方员之至也圣人人伦之至也莫尊于圣人不可复加矣然不过于人伦之中全之尽之非能外是而加毫末也其言之的如此徐行后长者谓之弟疾行先长者谓之不弟行之疾徐跬歩之差尔而弟与不弟是非异涂尧舜桀跖之所由分也岂可谓细事哉古者乡饮酒之礼六十者坐五十者立笾豆之多寡皆视其齿其别有四严于长幼之辨如此风教所关故也而俗吏以为不急而忽之而废之可乎吾友南仲宗室之秀也名善潼有志斯道为宰繁昌举行乡饮于学仿古者宾主介僎三宾众宾之制三揖三逊献酬修爵之仪而参以今礼济济乎其可观秩秩乎其可则周旋其间者悌顺恭逊之美油然而生世俗桀骜之习泯焉不作而司正扬觯又语以忠于君孝于亲睦于闺门比于乡党者其为化民成俗之助不既多乎昔子游弦歌武城其言曰君子学道则爱人小人学道则易使也南仲之意端在于此余是以嘉之 

象山先生文集序 

天有北辰而众星拱焉地有泰岳而众山宗焉人有师表而后学归焉象山先生其学之北辰泰岳欤自始知学讲求大道弗得弗措久而寖明又久而大明此心此理贯通融会美在其中不劳外索揭诸当时曰学问之要得其本心而已心之本真未尝不善有不善者非其初然也孟子尝言之矣乡为身死而不受今为宫室之美妻妾之奉所识穷乏得我而为之此之谓失其本心其言昭晰如是而学者未能深信谓道为隠而不知其着谓道为邈而不知其近求之愈过道愈湮郁至先生始大发之如指迷涂如药久病迷者悟病者愈不越于日用之间而本心在是矣学者亲承师训向也跂望圣贤若千万里之隔今乃知与我同本培之溉之皆足以敷荣茂遂岂不深可庆哉呜呼先生之惠后学宏矣先生之言悉由中出上而起沃君心下而切磨同志又下而开晓黎庶及其它杂然著述皆此心也儒释之所以分义利之所由别剖析至精如辨白黒遏俗学之横流援天下于既溺吾道之统盟不在兹乎燮识先生于行都亲博约者屡矣或竟日以至夜分未尝见其有昬怠之色表里清明神采照映得诸观感鄙吝已消矧复警策之言字字切已欤先生之殁余二十年遗言炳炳精神犹在敬而观之心神俱肃若亲炙然临汝尝刊行矣尚多缺略先生之子持之伯微裒而益之合二十卷刊于仓司流布寖广书满天下而精神亦无不徧言近而指逺虽使古人复生莫之能易呜呼兹其所以为后学师表欤先生讳九渊字子静抚州金溪人也尝讲学于象山学者尊之为象山先生云嘉定五年九月戊申门人四明袁燮谨书 

浮光战守録序 

自古论兵家之胜负者系乎算之多与寡而已然算之多寡有甚相辽絶者有相去无几者赵括之疎也而遇白起陈余之迂也而遇韩信不待两军交锋而胜负已分矣曹孟徳一世之雄而败于周瑜杜曾勇冠三军而败于周访夫曹与杜岂可谓无算一时智虑有所不若则不能制敌而敌制之譬诸奕焉举棊一差斯不胜其耦矣是故用兵为最难兵死地岂可以易言哉昔者夫子尝曰我战则克而答子路三军之问则曰临事而惧好谋而成此其计虑之精深堤防之严宻无复遗策矣以天纵之将圣犹不敢忽如是况他人乎今观浮光战守録太守柴侯以寡敌众而三年之间战则必克守则必固威名赫然震耀当世或者精深而严宻亦有非常人所能窥测者欤夫战而无谋谓之浪战守而无策谓之徒守柴侯之所为岂仓猝举事侥幸于一掷哉诚心为国不顾一身之利害君子观其忠兼通羣书周知兵家之机要君子观其略出奇无穷有似乎即墨之守君子观其智战于城外取则于昆阳之师君子观其勇合是四者何事不集而又能勤于求助王君辛名将也安昌之役突入敌帐枭统军首可谓胆勇矣而与之恊力及其它才俊鼔之舞之颉颃争奋共图勲业皆得牵联登载于此吴志有之曰同舟涉海一事不牢俱受其败浮光之战守真无一事之不牢者欤此余所以三复是録而深嘉之 

送右史将漕江左序 

起居真舍人以精博之学端方之操立螭坳进谠言蹇蹇谔谔作时砥柱搢绅倚以为重海内想望风采呜呼可谓正人也已边事方殷将漕江左欲豫为战舰之备朝家委寄之意亦不轻矣而一时公论皆深惜其去盖汲直在朝淮南寝谋忠鲠之士精神折冲国势所赖以安强也其可逺去乎虽然前朝旧事凡欲畀以大任者皆先歴河北都漕等官盖欲其谙事宜积雅望也今之选用无亦是意乎起居正色敢言知有吾君而不知有吾身知有宗社生灵而不知有吾家视此身之进退不啻如浮云之去来未尝以他念杂之玉壶寒冰表里洞彻此则起居之本心非由外至者也昔者伯禹治水八年于外过门而不入子泣而弗顾夫片时之顷一至其家似未害也而有所不暇此圣人之心所以精一也中庸曰天地之道可一言而尽也其为物不贰则其生物不测大雅曰上帝临汝无贰尔心维此大本不必他求卓然不贰万善咸具古人所以兢兢业业不敢稍懈者惧其或贰也起居常秉兹心造次不舍惟正涂是遵惟公家是念力持斯世将有望焉诗不云乎靡不有初鲜克有终终之实难起居其思之 

题跋 

跋丁未御书 

君臣父子人之大伦也君父蒙尘于外而臣子恬然坐视弗救岂复有人心哉靖康之祸惨矣公卿大臣平居献佞贡谀临难奉头鼠窜宗巴倾危曾莫之恤延康尚书何公独能忠义奋发纠合同盟倡大义于天下圣心简在宠以奎画其后归诸御府而别録之以寳蔵于家尚书之志念深矣昔穆王命君牙曰惟乃祖乃父世笃忠贞服劳王家孟子亦称故国非乔木之谓世臣之谓也尚书忠义如此后嗣子孙诚能续而不絶斯足以世其家矣呜呼其伟矣夫 

跋宣和六年御制赐沈晦 

国朝取士之盛是年为最盖承平既久俊秀云集徽皇圣度兼容纤芥之善网罗不遗殿庐考阅将军别有旨以御前特试者参入五等凡七十余人非故事也或者圣意自有所在耶沈公晦万言正对为天下第一既而致身侍从直道进退蔚为名臣其曾孙临川法曹燧示臣以闻喜宴所赐御诗既见当时宠光之盛矣而复以乃祖奏议一巨编俾臣观之忠鲠深切皆足以感格君心兴起世道臣益知徽祖所以简拔真才盖不専取夫象数之学呜呼伟哉 

跋云巢王公续雅 

云巢王公名卿之子也嗜古书有美才而恬于荣利凡世俗所乐者不入于心而岩壑奇絶之趣斯须不忘也胷襟如此发而为诗清新俊逸出乎尘垢之外理当然尔传曰不知其人视其友紫微于湖张公一代之杰也而与云巢为莫逆交更唱迭和则云巢之髙致可知矣余来临汝始识云巢之二子皆修谨守家法一日示予以先大夫续雅一编予敬观之皆超轶絶尘语也秋山诗云朝来倚危栏爽气真可咽此非吃烟火食人所能道者二子盍面山筑小亭名之曰咽爽以无忘先君子之雅趣乎 

</div>
    <div class="pagination">
<a href="絜斋集_page4.html">上一页</a><a href="絜斋集.html">1</a><a href="絜斋集_page2.html">2</a><a href="絜斋集_page3.html">3</a><a href="絜斋集_page4.html">4</a><span class="current-page">5</span><a href="絜斋集_page6.html">6</a><a href="絜斋集_page7.html">7</a><a href="絜斋集_page8.html">8</a><a href="絜斋集_page9.html">9</a><a href="絜斋集_page10.html">10</a><span>...</span><a href="絜斋集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
