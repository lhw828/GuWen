<!DOCTYPE html>
<html>
<head>
    <meta charset="UTF-8">
    <title>少谷集 - 第 28 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>少谷集 - 第 28 页/共 34 页</h1>
    <div class="content">　　又
　　亡室宅兆颇温燠啓封暖气如炊饭来春当邀吾弟采秀一行毋曰风波阻艰山岭峻絶也夔州以还之稿真相信乎然纯驳不一须择之耳厓老近有书云畅月廷试来春决归甚喜墓志奉去吾弟一鉴倘如意当以数幅分诸友但首二行镌不佳


　　少谷集巻十九
　　钦定四库全书
　　少谷集巻二十
　　明　郑善夫　撰
　　书四
　　与梁日孚
　　别后凢数寄书再不得吾兄消息杜门索居无他念虑一则日望太平使吾辈山林之下得以稳睡一则恐离羣日久学业就荒矣闻应石门已南归近亦有书来知吾子居京师亦颇持独兴怀兴怀又闻白浦在西江与虞佐少有言白浦执言忠良防事古今多少贤达秪为区区血气所驱使害了一生此事果尔不敢为白浦长也近况如何关河许逺音问稀阔不识继此再得如往时否也苦心相闻不尽所欲语
　　答思道
　　西湖别后得嘉兴手札宦况今如何或出或处或久或速君子惟其是而安耳方今政治更始正吾辈行志时节先甲后甲理乱绪干父蛊端在诸贤得时最难时难得而易失时非髙爵厚禄之云也古人往往寜蓬累而行者谓何际遇难也今天下百务极矣生民之苦未有甚于此时者矣事极而反常数也今海内豪杰之士皆有弹冠之志欲行其学但不忍辱其身矣吾兄珍重珍重善夫日来无他喜好近结草堂于湖曲日对田叟牧竪谈村鄙中事仕进之念已索然无余所余者望治矣面晤末由临风怅惜
　　答平厓
　　海滨杜门屡得动定甚欲吾子同隐今皇帝道化维新吾辈草茆荒僻莫不有茹连之志何者行义达道本吾儒性分内事吾辈羇縻廪禄相率引去者非好为孤洁之行也苦于上下不交也致君尧舜今其时乎时不可失天下第一等事莫譲与他人做去孔子三月无君则皇皇其志非以求富贵利达也万万自此坚忍其志伯子云一命之士茍存心爱物于人必有所济百司庶职莫不有经济存焉勿曰吾未当其位未得尽行其所学也善夫病苦弥年烟霞之疾未瘳徒有耿耿耳拭目以竢同志者不备
　　答倪小野
　　善夫啓曲江使人至李公衡至两拜书兼以公衡口所称述慰慰以南雄之小以吾兄为之非是了公家事便为称职也况今圣明在上切切求太平太平事业何所始何所终四时之气自一心而推之万方之政自一郡而大之是已吾兄珍重珍重善夫自抵家削迹荒村与野老无别近哭先皇帝一进城耳又家食朝饘暮粥饮水甚甘也家孥辈不知吾辈安身处觉其局促劳苦耳夫子云邦有道贫且贱焉耻也士君子欲自爱其身不为枉尺直寻则亦安往而辞贫贱焉劳兄逺念漫及心事天下将太平吾辈耕岩钓海何适不乐秋末天台诸友欲往少谷遂为罗浮之行非漫説也
　　答道夫
　　价来承惠草堂赀此时正窘促甚为得力曲江新政甚有精神喜慰喜慰吾兄知刚柔内外之道乎孔子云礼以行之孙以出之外柔内刚刚柔相济而不相胜者万事之所以成也况一邑乎莅事贵精勤又贵简静精勤而不简静则羣小易欺简静而不精勤则众务多废二者贵相须而不可偏有者也近闻吾兄甚精勤恐未必简静简静最难事必须学力学力非穷经博古词章记诵之云也吾兄幼时曾熟读大学与中庸今但举二首篇细思而力行之是耳方今圣天子求治甚切吾辈幸丁其时在外则尧舜其民百里虽小最近民者也非求大学问安有大事业吾兄郑重善夫自废弥年矣古人幼学壮行上有圣君故不忍枉己以出也不然作尧舜巢由歌诵太平如何明嵗过罗浮经曲江欲作太山孙明复乞俸钱耳添丁之信如何悬念悬念七月五日善夫顿首
　　答戴宗道考功
　　近拜三月四日手书教爱良深所喻放浪山水间以有限之嵗月供无穷之耳目意思大好再三把玩以为药石也走年来于山水之兴不觉顿减非有所长进而恐丧志者想亦精气短少自然有不逮然也自渡江即闻孙太初之死一往呉兴稍致死生交谊再又与应黄二子有夙诺遂过天台与居月余而后竟趋武夷摩挲数日慨然有卜居之志实非为山水濡滞也今者易寒暑杜门荒村兀坐一室而已近哭先皇帝始一至城当路了不知有仆也今圣天子在上贤士幽侧以次彚征而不肖贫贱如此耻也但人处淡泊内视平平耳吾兄司人物衡鉴圣天子如此求治而吾闽尚苦酷吏柰何昔孝庙时有君而无臣至今为恨非无臣也位不当人人不当位上下颇也善夫徒有其志山林无预愿以此为足下献
　　答朱守中侍御
　　计兄是行必得防阳明必大有所得致知之説大好数年同志所讲明所用力岂外得此物但旧説杂沓于胸臆不能脱然笃信而力行之也凡人挟其所有语之以所无则惑守其故常语之以所异非惟惑也且羣然而议之耳善夫比归惟杜门温习旧得静中时时防绎始觉得此心大是难捉防的物方见古人下死工夫处孔门由赐而下人物未可轻议也阳明先生立此大功业今又遭值圣明善夫日聴其大行不加意思以为法程末由侍履门下心欿如也素翁隐志甚坚山斋已在行松厓伯固想当膺命而赴草野薄劣贫贱惟甘日惟祝吾君圣寿万年以致雍熈之治矣所以答兄之知如此而已奉晤何时想忆极切
　　答蔡廷彛
　　九月朔杭邸相聚惜无几时念贤甥器识良可逺到妙年便试此大邑适承頽敝之后又正是盘错时节今之所谓逺到者能文章取声名作好官取荣贵已焉矣今看文章与贵权毕竟于心身上何所禆益惟吾甥试思之繁剧劳苦要须有简静者为之主一如明镜何曽不鉴物鉴而不留则身自不劳矣人能常清净天地悉皆归况宰一邑乎学问只有一源无夷险静閙无中夏无夷蛮无穷约无宦达若説忙里废工夫然则闲时用甚工夫孔门学问是个仁仁是个爱今为民父母爱便是本中间抑强扶弱兴利除害大宪大辟皆自爱上推去勿作徳念勿作功念此便是学问今之为吏者多行其意气意气莅事能有几时意气重在名则狥名重在利则舍名而狥利意气者害真之本也是以君子贵知学惟吾甥珍重善夫力薄躬行徒有空言敬为吾甥尽之如何病中草草
　　答林茂贞
　　近拜名篇教言珍重林下讽咏真意何日忘之善夫杜门已无复仕进之念才微命薄虽退处闲废尚恐不获死所何幸今者再睹天日故虽穷约得为太平遗逸万分俱足矣近林克相书报吾茂贞中兴一防切中时政若一一依据而行真足以复黄虞之治足验吾兄所养之大索居离羣时事多不及闻諌草幸寄下一纸以慰岑寂至望至望吾兄日用更作何功夫廷尉事得稍行所学否古人夷险静閙皆致力之地也善夫比来精力觉得疲顿累鞭策不起日用惊惧过此时节便是衰頽之境也有警语万无惜以次相闻慰慰伯固兄行草草未尽
　　与呉徳翼欧阳崇道论恤典事宜
　　读嘉靖维新録窃想新天子仁圣痛念海内久罹毒苦而曰自今与民更始所以収天下之心者何物财者民之心也曰十五年以前尽行蠲免又曰已徴在官者准作下年该纳之数又曰嘉靖元年以十分为率俱减五分伏玩恤典是三年之内赦民财赋者半也何者十五年全免十六年全徴元年减半此恤典正意也全免之中有已徴者若不准作下年全徴之数未免是狡猾者称幸也葢以十五年民知有赦故狡猾之徒或徴而不纳或纳而不全或三分或七分今将十五年随其已纳多寡兑入下年全徴之数纳三分者徴其七分纳七分者徴其三分使其十五十六二年皆如元年民受五分之惠方称至意乃今当事者或以十四年以前俱有已徴与逋负者将准作下年该纳之数一一置弗论殊不知十四年以前民安知有赦夏楚之下其有逋负者岂得已哉庙议此甚有斟酌但曰已徴在官本指十五年也却不明言十五年准作下年之数本指十六年也又不明言十六年此盖一时言不尽意处致使当事者疑似迁就不即将顺其美近者全徴之命或者上伤圣天子之仁下伤万民之心乎且仆闻之君子贵从厚有此圣天子在上切切求治正吾辈行志达道时节纵有圣意未及处就如长孺之发粟亦得而行之况恤典显然如是乃以文法疑似之际反使民重困乎若以处置军储为计二年之内尚有五分之徴倘以诸色已徴未解者奏补亦何不可只据一项掣过余盐嵗可八九千以补军储亦何不得窃以全徴之意岂不以进贵之变乎进贵之变其防未全在军储向与见素公反覆极论致乱之由有数端焉必不得已而去于斯二者何先曰去食食尽去而民不乱其本谓何若以三月失粮便足致乱则三边健儿当先变矣三边之卒至有三年无食云何不变况八闽军士征战日少且有生涯若处置得宜虽逋之十年保无变也今但谈虎变色而不探其致乱之本仆恐全徴之事举行不但伤万民之心也昔孝庙朝有君无臣忧世者伤之今天子仁圣正頼诸贤翊赞将顺共成雍熈之治千载一时也首先一事便使朝廷失信于天下仆恐有志之士不能无致憾如孝庙时也仆自还山已分填委沟壑何幸复睹明世有所见闻敢不为知己者尽之倘赐采行不胜幸甚
　　与欧阳崇道
　　徴粮事宜使君处置甚停当十六年今竟全徴乎下民汹汹又闻十五年以前蠲除者今欲悉徴之果尔善夫有蹈东海死矣如朝廷天下何士君子穷居读圣贤书便説欲兼济天下及既得志为冨贵所乘便诿之曰时不可为今上有圣天子大赉四海吾辈时命既得何为而不获一无所诿乃故为怫戾以行其血气柰何柰何使君何等人品何等力量部下之民皆使君儿女也阳城政拙至今照耀人耳目大丈夫当立名万古眼前得失不足视也非托至知不敢如此直率幸亮之里役事近闻奸宄往往渔猎吓钱此事恐须册定后靣定庶杜此水利呈敬再上
　　答欧阳崇道
　　手教云云使君为百姓之心极盛矣县家诚不知使君至意知人任使最难今百姓戴使君真过是父母故爱之无不至虑之无不深每使君行一好事惟恐其不胜复恐其未终竟以去也真切真切并图水利二事防行县俱未发出万乞利导之倘有来言不便者皆私意也秋粮事百姓未得明降日受县杖并犹豫如有所待又以十五年全纳者十六年分一纳在官倘准下年之数决无退还之理公议作何处分使君曷不掲一榜明开縁由以喻之民惟待使君一言仆不欺也怀安虽稍完民其无如矣使君试闻其怨怼之声何如今之能官古之何如也饶舌饶舌
　　与宗道
　　客夏拜篇翰情谊深厚至今在心膂旋有报书山林况味大槩具陈矣世道向明贤人君子以次在位喜慰何可言善夫自揣不肖寔未足为世用独守愚拙甚安也或者又以善夫尚挂名仕籍遭值圣明乃似进非进似退非退经年闭门不无疑于终南之捷者善夫立脚未稳亦不能不动心于或者之云今自度既非用世物料只是求一明白使得一意山林读书谈学教授弟子名教内当做事尚多功名事业莫须有宿縁在善夫觉得无此分命也惟执事实知之何以教我瞻伫瞻伫郑鹿门刘函山正欲作书素翁行廹不及也致此意至愿至愿
　　与平厓
　　未入道以前连得词翰迩来所养益深矣继得上执政书一一切中兴漏略处此后经纶可占也久不见报近送素翁至西禅得阅新政数大事人恒言山林草野之士尝过忧易曰履霜坚氷至春秋防微杜渐谨之于始诗靡不有初鲜克有终古圣人之意深矣深矣善夫江湖邱壑望治之念如执热者欲濯清风极真极切茍得小康虽终身为逸民死甚乐也素翁行当又为世道一卜吾兄身居言责凢平日所讲明所欲言请先举其大者要者不特职分内事三十是立脚田地四十是不惑田地七尺之躯寸寸是可爱惜者既不为利害所轧此外无足虑者万万为天下珍重切望切望素翁行迫匆匆寄嘱不及起居
　　与欧阳崇道
　　善夫啓西禅幸再挹尊范江湖耿耿所欲言未得从容尽为知已者一发愧负愧负水利事深欲留念曩时向执事陈説此事只为一郡民便熟计执事防能信而行之也不意一落县家遂如石沈水就仆一里再三陈愬竟不得遣官一视遂使执事美政顿成虚文矣今赍上批结一纸求览若如此发行执事以为行得否也仆亦知郡邑公务实繁视此等事真若迂逺不切时务然召信臣守南阳民呼为召父史只称其劝农桑开沟渎起堤阏晦翁提举浙东歴穷山长谷钩访民隐首治四明黄岩泾堰以为民本盖民无食詨讦盗贼皆自此起究竟此事虽今之迂逺实古之切务也仆诚不以今之能吏待执事猥辱知待遂首有此献又私计晦翁是举请给公帑动数万贯今此又百姓自为特假上人威权以齐一其力耳较前欵若易易也一落县家反若是之难目今暇时已过农务将起想成罢休矣水利与并图二事本是深耕薄敛表徳王政至要也近闻并图事亦委之县家径申仆恐又成画饼矣行此等事下民虽云至愿至便然安习困苦寜是坐以待毙实不知出脱之方只在在上者指其迷而利导之譬如黄口赤子困疴瘵但知啼号而已岂能理防其病源所在而求以捄疗之耶今愿执事视部下百姓即如赤子一般看聴其啼号之声充其恻隐之心则所以按其病而投其药者自不能已矣药之不愈顾且日夜旁皇遍求明剂决不坐待其毙也此实七情之正中发出性分内事也仆自病归无所与于世事乃有刍荛之论恳迫于执事寔以执事志行相同自量言之必犹出诸执事之心也隔面忉忉不胜勤绻万惟终鉴在部下幸甚
　　三与平厓
　　素翁行后再发一啓专为素翁议庙号事大臣以道事君不合则去素翁一出只以成事不合以去天下其谓何若不合而不去自处其谓何今世道虽有太平之望然天下人心望治之机譬如只力挽防车之轮才转动依然复故处也且看近来一二事识者已占其未然矣大抵天下事多是吾辈自坏三代以还其人才气数乃县絶如此可叹可叹厓老近来有建白否治天下有本议天下事有要今上圣明要在亲贤士养徳性经筵进讲亦不在多言只把大学中庸诚意诚身上着实开説务在躬行要见二帝三王盛徳大业皆由此进日养夕息自然充拓光大圣徳一固凢百机务自此中推出决无悖谬矣凢人气质不大相逺今世学术不明槩用其气质变小人为君子变君子为小人只是个风之化公看刘瑾时多少才隽皆受变一畨孝庙朝亦即是此人才非天又别生一畨人也此岂不是风之化厓老在言路要只去其太甚者微瑕寸朽值此圣明要皆可化为忠以赎前过如何如何走蠢拙无比近来意向在行止之间元无拘着饮水食粥中不恶也顺报便人去迫信笔云云百惟为道自爱
　　答湛甘泉
　　近拜韶州手翰并大学中庸测古小学训规连日披诵吾兄之冲养深矣善夫无大器局天机甚浅窃有志于是气力卑弱而举千钧未见其胜者幸借师友夹持至此今又去之穷海之滨闭门静求尚觉或存或亡日用惊惕实未能伏得此心安帖乃今始知圣学之若是艰也向与应黄二子期到西樵后二子不果来闽自拟是春独往今又不果矣近得宗贤与守中书备述阳明先生有玊成至意实切抠趋但以出处未甚分明故迟迟矣大祗是向道之念未有如好好色恶恶臭之真也素翁正月离省下闻中途尚有辞本尊翰今附去人早晩想聚京师也叔贤近况若何敬问百惟为道自爱不宣
　　答石龙
　　自东阳一书后再不得消息前素翁去匆卒草草数字相闻而已不知何时到京师吏曺以何地相处尔今上冲年百无玩好一味恭黙诚尧舜之资也今日所防者知学之臣以讲明古帝王执中之传使圣徳日新月盛然后可以责成唐虞之治耳今日四方徴召多是邱林冲养君子今日所阙又非寻常百执事如先生者直宜处以论思之地勿泥常格更得一二元臣鼓动其间使举朝皆相信附使有道君子得安其位行其志积之嵗年不患先王至治不见于今日也素翁去意却欲徐徐或者多以为君命召不俟驾窃想素翁意思正以近世大臣去就太轻故所就亦多茍且故坚卧而强起强起而濡滞者且审人生注用之果如何耳此老若当轴直是要干古人事业实大难得甘泉兄过韶有手书并诸新得见寄连日阅过尽多啓发处此时想聚论京师有不一处幸与商量务归大同至慰至慰南洲兄起否久不相闻矣前领东阳至意平日所学何事得时行志吾辈一大心事然君子盖有自处者走不为自便也未面竢再详
　　与应南洲兄
　　久阙声问矣闻石龙竹江俱已就道甘泉此时亦已抵京不知兄何日出门也先朝废置者率已登用诸贤一时同朝实太平之一大机防也窃以兴致太平自有先后缓急之序要须识得小贞大贞之理自古君子在位能有几时往往为喜名好事者将好机防失却兄见林茂贞应诏一本否议论得极正大处置得极缜宻但其言语太峻急无涵蓄后来遂生出许多支节不相下气只就君子一边便不能得其同心共济矣吾党最患是分党相治则凢乗间而伺吾之隙者何所不至此事稍觉转动良可深虑兄其体念之近得甘泉兄训规大学中庸测分折条件觉得窒塞费气力相见幸与明辩之善夫识浅近答书未敢论也
　　上孙九峰大司徒
　　善夫癸酉秋获送道斾南归旋以疾去之海上侍履无由每瞻嵩南九峰郁郁而朝廷之柱石在焉自我公去国十年而十年内之风物气象何如也今上圣明应运御天而我公实起而辅之是今日圣君贤相一时同潜于襄汉之表今日飞龙在天而应之者固冝有九二见龙之大人也于乎不图汉唐宋而后复见尧舜为君臯夔为臣而同廷合席也苍生世道何其大幸哉公之一出一处实朝廷安危之系天下治乱之凖也信非以一节自止者可比方其万一也今日斡转元化整齐纲纪非公其谁也先朝之甚矣今者其后甲三日也一动移间就可黄虞其天下使万物各得其所愿良在此一大机防中万万不可失也善夫踈凢迂拙自知当龃龉一世谬充我公昔日药笼中下品在教养徐议之列铭深肺膂奉违十载中间稍出为先人赠典随众获罪以不死余躯复解去草野荒落竟不能时达其私情隆想天人愧负门下多矣遭际明时正好执鞭为大君子御又以病居不得聆謦欬于万一情其谓何昔温公谓元城先生曰知所以相荐否曰获从公游旧矣曰非也光居闲足下时节问讯不絶光位政府足下独无书此光所以相荐也善夫于公视元城于温公迹实相反敢自避其斧钺之诛哉顾自原其望台之私实无间显晦希旷之迹有难以言语自文者因呉徳翼之便敬此布下悃伏望益为天下加爱不宣
　　答杨叔亨
　　宗道至始得吾叔亨动定云各系公事亦不频相见日来切磋何人词之学视往日较不动意否恨团聚日浅猥辱相与至意实未有毫分禆益愧负可言容色音问之阔又将三载矣善夫此归只为求所以立者闲居静守追其病痛所在日用应接为所障碍处甚多不见长进计今犬马之齿去四五十直咫尺间耳因念入仕将廿载分内事未有一件成就此身负陶铸多矣周勤可所附来书是今日到拜教拜教前寄去口义多出一时应答不足观近稍看过尽有未更定处累欲抄去求吾叔亨评改且未能述而自归以后无有从讲者未曽上纸大抵四子六籍只是一致但寻得源头分晓万轴破竹矣口义原不为著述第使聴者备不忘耳大学明徳中庸性道教作何理防若苦去书本上搜求该博一旦年力衰莫却于何处安泊易理今颇见得几分比旧説较濶大未敢谓防然是如此行将与吾叔亨面论之春秋元是举业上工夫今幸已不记忆大叚彷佛得圣人意思未暇攻矣象山语録大槩在鸣寃録今人学象山如鸣寃之名可作口实耳古圣贤立言只是发明这一件事若读书得法更不消许多朱子精义象山广大俱不外此学者只管较量朱陆同异恐反被异端揶揄也呉徳翼去促草率布此徳敷克相俱无书幸引贱名
　　与思道
　　自去夏拜缄后续奉三状不知尽得达否仓卒为别又是几畨物耳日月如流吾二人者皆是四十左右不知更有四十年于世更得几畨离合也学问未成事业未建善夫此身愧负于君父朋友多矣今虽处防地毕竟吾辈平生所讲明何事及时致用自是明体者所不忍失善夫庸劣迂拙兄实知之其平生自揣实不敢过望其所以自待亦不忍自薄得一僻邑而治之鞭策驽蹇日不越百里容或有济顾此官阶似非可下而出宰者当此圣明善夫顾矫而为髙耶近士夫中多劝善夫可速出善夫私念出处决不可轻穷达防自有命前此仆仆道途旅进旅退于君亲未补毫分而身心所失奚止寻丈倘不我録顾当安诸命焉已矣惟兄其教之呉徳翼谓必致书山东灯下草草
　　答欧阳崇道
　　承下问求民安瘼之念蔼然可掬以公之贤明进无似于忘形之地善夫顾忍隐情惜已自同寒蝉耶坊里事据善夫耳目所及尽见公溥寄报职役人户者改正甚多百姓至愚而至神孶孶求奸反受其棼看来百姓尽为恩威所囿转移之速而不忍欺不敢欺者又在于掲日月之外也慰慰其首报未尽者又闻开自新之路其一二未平者又闻开自直之门可谓尽其情平其政矣但镂版一事善夫敢尽其愚人情彼此势均収除之际于升合计便宜自有许多难处处里里如此草册甚至有抄旧管者非其缓急得已之罪也聴审间第不失以正对耳若一一刻定百姓十年受其县拏势必至于更易更易一多公忍尽诛之耶其法只在于部省府县四册一时俱了则自无矣鄙见如此望惟髙明更裁之山林迂腐恐不足以窥公妙用未敢便以为是也
　　答王应时
　　承手教绻绻至意深悉别后动定执事行益髙学益邃而取善益广善夫不及也天下多故则小人攻君子及稍无事则君子自相攻天下事最患是分党既已分党决无有相成于是非之同以共济天下者是国家之大疚也执事其念之善夫久居荒寂日思海内故人人各有长皆是善夫师表追忆教言恨不得缩地未止是闻足音而喜也出山尚未有期奉晤无时幸为道自爱以慰遐念
　　答张昆仑
　　平厓归领教言且询动止吾子以宏博之才加以恒嵩河汉之助宏大幽邃无不有之矣善夫入山日深矣何日得与吾子共谈天地古今之变以究出世之论也马江二子复得合并知吾予甚乐也梦泽竟遭此摧抑过刚则折吾辈亦当自尤也闻拥车者通州足以见梦泽之素矣闽浙之行莫是谩语否待待太初槀奉去此走批防者此刻出之徽人徽人好事而畏祸多将原题易以已名又将渉时事者削去可恨可恨今此尽行涂去更有浔阳歌十首在汪希周处取入之烦再删过看与鄙意同否至望所惠书甚佳拜贶拜贶
　　上阳明先生
　　善夫防天不弃癸酉嵗得假毘陵之谒猥承至教柰以天质凢下无有其地因循嵗年幸再私淑诸人稍知向道是虽未及先生之门然窃念先生之恩信与生我者同死不忘也第恨立志不坚时作时辍比来业不加修病不加少恐一旦即死与草木同朽不及终志门下不无负无涯之憾矣去秋拟出门再沮于大病至今未复区区抠趋寸忱未有一日放下也子莘往敬布下意万兾不弃絶于门下不胜幸甚
　　答张起溟
　　适作书寄去程丞且至彼此相念一而已矣读教札悉公已造髙明地位生此天地得为人为男子复备此聪明不求实作用以了此生良负覆载学问无处非致力之地所谓厌喧就寂避繁入简去冨贵以乐贫贱舍山林以混市朝凢有意必皆非也公根器大佳求所以安身立命处甚无难事辞章技能奚啻笱屣也善夫资禀驳杂鞭策不起无以答知已秋冬不免一出随世迁就非其志也承委作尊翁寿文于公有爱哉善夫自永感后不忍作此项文字今敬为樗翁传如何文思蹇澁亦须旬月可办当有以复也未尽
　　与朱白浦
　　近闻兄出视齐鲁嵗里一啓恐不及矣平厓此行与兄同地凢百敷张自身而推者日与讲明沛然中正矣喜慰喜慰善夫自得杭州书旋得南洲石龙二椷承三兄诲掖深恩何可喻之去秋满拟吊枫山即谒阳明柰疟疾纒纠至仲冬百病增剧今五阅月矣尚面无人色精神血气不及往时多矣近与平厓订约异日过鲁谒孔林当移兄为防以罄所未言功名之论最其后者闻子积子谦小野皆坐诎其有以取之耶惜哉惜哉寓岊上布此不尽
　　与陈天游方伯
　　善夫寡劣幽塞行不逮志百无及于人人谬承君子过与不在遐斥之别乃不获领光霁于謦欬之下以增未能岂所谓入山舍玊入海而不探珠耶良愧良愧善夫自去冬病厄至今形骸尽死所余者残喘耳功名事恐非樵牧之徒可以幸取近防有劝驾之命中赐过杨反身自观岂胜皇汗且自揆才力实不堪事事兼以平生数竒百病相代自分得稳卧于圣明之世数年以死万念俱足矣善夫何徳以承君子之辱昔陈仲举荐徐穉穉虽不出感念深矣病未愈莫拜堂下敬以状致悃唯察其所存幸甚
　　答季明徳
　　春间得见怀之作备闻起居缅惟草堂促席话言常在怀抱也此时官理想得行所学学官一而已近见时禁所指将有绍兴庆元之忧人心世事乃如此谅真见道君子必不为所变也此道在天地更有何同异诸君子莫是血气异之也血气愈用去道愈逺矣可叹可叹善夫自冬徂夏纯在病中今虽去体然尫惫甚矣余情甚长竢相见日尽之未一一
　　答魏子才
　　近南海李令书来始访取得手教并三训防服玩不去手敬拜嘉言承发示三端其提掇之意深矣深矣善夫谫劣少不闻至教沉溷文字伏匿空虚者殆十许年中頼朋友相丽稍因此中有末见然志不坚忍依违汩没又将十许年今髪已种种矣自视实未有毫分植立好善不如好好色恶恶不如恶恶臭即是无实知见故无此真好恶日用夹杂者又何限日唯惊惕将终为小人之归矣此不敢自欺不敢欺人承谆谆至意实未有以答君子之辱也鹤峰在此颇获相观抠侍何时天向肃惟君子体之不宣
　　与应南洲
　　春间得越中二手教继得显仁济上种痘事近又得二兄宦迹皆好音也善夫入秋病稍去体然神思大减眼就花齿半揺动百年未中而衰飒如此不肖可言耶白下之命于病躯散才甚称且得以暇日求吾斯未信处窃自慰也石龙兄此时想履任相聚之喜良莫可喻兄在京师近况如何阅邸报气象甚见逼促今日须得一二元老休休有容兼収并蓄化小人为君子勿太黒白使此辈不自安渐渐整顿将去或有可望士大夫谁非可用之材今日用人只是不当位故俱不得其効处欲言甚多相见在何时劳心忉忉
　　与林平厓
　　宗文知未回平厓序容另寄林廷光嵗里到徐未敢前进今复送家小回世事可知走踪迹只在江湖之间矣












　　少谷集巻二十
　　钦定四库全书
　　少谷集巻二十一
　　明　郑善夫　撰
　　论著【一】
　　易论
　　伏羲仰观象于天俯观法于地中观人物真见得阳是实阴是虚故阳一画中实隂二画中虚乃见得天有日月之类是阳画中自有阴阳地有山川之类是阴画中亦自有阴阳日月山川之中复自有阴阳阴阳相生八卦成象衍为六十四卦天下万有之理毕而无余矣夫君子以趋吉避凶防微杜渐易其圣人至教也故曰君子用之小人勿用如姤之时五阳在上一阴在下小人虽微将盛之机也然其道未成其势易剪时则必去之而后已杜其渐也至于二阴在下其恶已遂其势已成在君子则有遁遁之时不可为也犹可去也至于三阴在下天地不交否之时君子将何逃乎亦惟守死善道完其志以竢命于天矣盖圣人可完名则完其名可完身则完其身遇否则完其志而已如一阴在上五阳在下小人尊而无权君子盛而有助剪之易易矣五王不去武三思自为杌上之肉盖不明于易之义矣尧舜最善用易尧舜尽圣人之权者也自羲黄以来相传至尧舜物极必反之时也故丹朱商均皆不肖焉尧能祈天永命即禅之舜舜复能祈天永命即禅之禹以济其否是分明夺天地造化而反之正者也故曰圣人赞天地之化育世道治常少乱常多谓何阳只一阴便有二五行之清气本少浊气本多今看一世天地山川之气生贤才能有几何顾是困知勉行成功则一人只是不学大抵是禀得精粹之人絶少也静则观其象而玩其辞象乾象也辞元亨利贞也动则观其变而玩其占变变干也占元亨利贞也
　　邵子曰至哉文王之易其得天地之用乎故乾坤交而泰坎离交而旣济也干生于子坤生于午坎终于寅离终于申应天之时也置干于西北退坤于西南长子用事而长女代母坎离得位而兊艮为耦应地之方也震艮坎三男乃坤求干各得一阳而成本皆坤体故多阴兊离巽三女乃干求坤各得一阴而成本皆干体故多阳
　　干下交坤于子坤上交干于午是各反其所繇生也故再变为后天卦则干退西北坤退西南不用震代父始事而发生于东方巽代母继事而长养于东南也东者离之本位繇上而交坎于西再变为后天则退得干位西者坎之本位繇下而交离于东再变为后天则退得坤位而少女兑少男艮为耦繇先天而后天此文王之易所以得天地之用也
　　干父也坤母也震长男也巽长女也坎中男也离中女也艮少男也兊少女也先天主干父后天主震子统天莫如干父主宰莫如长子羲文作易惟一阴阳也

　　河图之数一六二七三八四九五十相承者阴仪阳仪太极也主顺行相生一六水生三八木三八木生二七火二七火生中央五十土五十土生四九金四九金生六一水
　　洛书之数中五者参天两地也戴九履一左三右七者阳数居四正也二四为肩六八为足者阴数居四隅也主逆行相尅一六水尅二七火二七火尅四九金四九金尅三八木三八木尅中央五十土五十土尅一六水
</div>
    <div class="pagination">
<a href="少谷集_page27.html">上一页</a><span>...</span><a href="少谷集_page23.html">23</a><a href="少谷集_page24.html">24</a><a href="少谷集_page25.html">25</a><a href="少谷集_page26.html">26</a><a href="少谷集_page27.html">27</a><span class="current-page">28</span><a href="少谷集_page29.html">29</a><a href="少谷集_page30.html">30</a><a href="少谷集_page31.html">31</a><a href="少谷集_page32.html">32</a><a href="少谷集_page33.html">33</a><span>...</span><a href="少谷集_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
