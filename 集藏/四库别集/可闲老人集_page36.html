<!DOCTYPE html>
<html>
<head>
    <meta charset="UTF-8">
    <title>可闲老人集 - 第 36 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>可闲老人集 - 第 36 页/共 43 页</h1>
    <div class="content">
　　与金冕言诗

　　天然秋水出芙蓉，造物何言与用工？风雅遗音自鸣凤，齐梁余习尽雕虫。性情敦厚思方到，句法雍容律始同。沈宋后来俱作者，几何人辨四声中？

　　桑梓图，为徐复初参政赋

　　望中烟树是黄州，城绕江波总旧游。桑梓能忘丘垄念，夔龙分属庙堂留。牛山云树依然在，鱼水家声尚可求。他日赐环当有报，题诗却寄鳯池头。

　　寄陈允中佥事

　　得放还家休便休，更无褒贬到春秋。景公死日有千驷，晏子相齐惟一裘。朱绂既能从尔去，黄金不必为孙谋。何人得似归来鹤？见彼累累土几丘？

　　樵云诗，为李文彬参政赋

　　赤手樵云直至今，此云已献九重深。万方允副从龙望，五色长懐捧日心。上接炉烟通御气，淡笼宫树合春阴。自调玉烛归玄造，非雾非烟何处寻？

　　题崔纯一处士遗像

　　处士于今旧勿论，通家三世见甥孙。钟情更为何人恸？出涕方惊老眼昏。南坞髙坟深宿草，东床佳婿见清门。丹青有笔开生面，底用名香为返魂？

　　耕乐诗，为许起宗大父髙士赋

　　人生不仕即归田，夏屋渠渠艮渚边。僮指计佣将五百，墙桑成树过三千。食前甘旨惟孙子，门外轩车总俊贤。隐去更无城府迹，鹿门髙致后千年。

　　采药径，为方德远医士赋

　　药径香风作阵来，日扶长镢为徘徊。緑怜地锦经春在，红觉山丹冒雨开。本草有名俱用识，仙岩可采不须栽。寻常踏破苍苔处，多是门生种杏回。

　　送张经歴之叙州

　　别酒无嫌醉似泥，叙州又过洞庭西。云涛浩渺连三峡，井邑凋残接五溪。雪岭侵天无雁到，枫林蔽日有猿啼。凭谁唤醒王褒梦？除是陈苍碧野鸡。

　　题奎方舟讲师影堂

　　火风假合作天亲，垂老空门哭故人。四句偈留辞世法，一龛灯照坐禅身。收来舎利藏生玉，散到天花照烂银。铭塔祗应徐博士，备知僧行刻坚珉。

　　命酒征歌送余壻，时伯庸酒间赋赠董景明、董彦祯诸亲还遂昌

　　髙堂尽意乐今宵，未可樽前自寂寥。锦瑟年华青冉冉，银河秋思碧迢迢。红于灯下看偏好，黄向眉间喜未销。明日早潮随去棹，到家应及鹊成桥。

　　次韵张郎过大明湖诗

　　湖上荷花五月凉，水心亭馆昼收香。狂来借手传鹦鹉，俊发教人唱鳯凰。零落翠盘风雨后，凄凉歌扇水云傍。凋残雁下休惆怅，看取咸阳与洛阳。

　　题莫景行茅道士棣华碑赋

　　茅家兄弟学仙迟，不见春风长紫芝。桃熟海山还有日，鹤归人世更无期。游魂渺渺知何在？荒塜垒垒尽可疑。惟有夕阳如旧日，照人来读棣华碑。

　　寄张来仪征士

　　九江人。湖州寓客张征士，珍重风前咏落梅。锦瑟可容弹别调，白头只合付深杯。安期枣在神人去，曼倩桃空阿母回。看取汉家汾水上，年年惟有雁飞来。

　　杏轩，为倪伯温赋

　　别屋轩窗绚彩霞，董仙曾以杏为家。邦人为种几多树？春雨毎开千万花。门外清阴遗世泽，酒边丹实赏年华。烦君爱惜题诗壁，莫遣轻尘上碧纱。

　　琴鹤幽居图

　　幽居琴鹤以怡情，童子何知预我清？羽翼如传两阶舞，徽弦为和九皋鸣。山林在昔多迂士，画史何人有重名？好托丹青留后日，莫忘清献旧家声。

　　林泉读书图（王叔明画。）

　　髙情自爱乐林泉，华屋藏修度岁年。书简韦编曾几絶？砚盘鐡造亦磨穿。牙籖揷架封芸叶，银烛临窗散蜡烟。黄鹤山樵如得意，丹青为作画图传。

　　大雪留饮沈晋卿家

　　有客相知感叹频，白头似与雪相亲。钟情好语既莫逆，快意深杯忘几廵？老至欲求餐玉法，病来不厌散花人。从他柳絮因风起，帘幙轻寒不似春。

　　春梦轩，为江西按察司书吏张永年赠别

　　百年妄引几曾停？看取池塘草又生。蝶戏落花真自适，莺啼深院欲谁惊？卢郎此去应如愿，宋玉从来最有情。一枕好风吹酒觉，不愁春梦不分明。

　　戏赠杨维桢儒司（尝自称杨夫子，故云。）

　　懒散情懐是索居，非关故草絶交书。空谋赤壁一斗酒，不寄云间双鲤鱼。近日西河疑子夏，几时汉武问相如？文章固是雕虫事，请教何人力有余？

　　题端古堂，为陆敏赋

　　女娲錬余五色石，藏在端溪成紫霞。天遣六丁神琢砚，梦中一夜笔生花。品题犹是宣和刻，文具今归陆敏家。未觉曲江居士老，尚能记事墨涂鸦。

　　题僧超然林石滩水图

　　公事赋诗纪行役，超然着笔良苦心。匡庐哀湍走大壑，洞庭橘叶辞空林。品题六印文章在，流落三朝岁月深。博雅不烦为鉴定，人间过目尽知音。

　　题海滨渌绕轩

　　绵邈人家海上村，潮头过处与开门。远山对面如小画，渌水绕轩清不浑。天阔烟云迷去鹤，时来风雨起游鲲。槎回定泊阑干外，坐挹雄风倒大尊。

　　次韵吴子立湖州船中诗

　　一种湖州罨画船，碧波倒浸晚霞天。故人总是三生后，风景何如十载前？远树白云横暮岭，淡烟黄菊满秋田。吴郎似为才情恼，费却银钩几幅笺？

　　谢张别驾惠雪笺

　　承惠薛涛三百幅，甚惭何以报琼瑶？开缄只恐为云去，入手生愁向日消。难用侯门裁刺帖，祇应仙洞写云谣。知君解绶初归隐，丛桂辞成未敢招。

　　百丈泉，为及以中长老赋

　　道人手挽银河水，泻作空山百丈余。当画大声喧醉枕，长年倒影浸禅居。玉虹挂石看不灭，红叶乘流画却如。陆羽茶经知此味，可能日给到吾庐？
</div>
    <div class="pagination">
<a href="可闲老人集_page35.html">上一页</a><span>...</span><a href="可闲老人集_page31.html">31</a><a href="可闲老人集_page32.html">32</a><a href="可闲老人集_page33.html">33</a><a href="可闲老人集_page34.html">34</a><a href="可闲老人集_page35.html">35</a><span class="current-page">36</span><a href="可闲老人集_page37.html">37</a><a href="可闲老人集_page38.html">38</a><a href="可闲老人集_page39.html">39</a><a href="可闲老人集_page40.html">40</a><a href="可闲老人集_page41.html">41</a><span>...</span><a href="可闲老人集_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
