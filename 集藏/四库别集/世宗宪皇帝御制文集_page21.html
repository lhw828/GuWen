<!DOCTYPE html>
<html>
<head>
    <meta charset="UTF-8">
    <title>世宗宪皇帝御制文集 - 第 21 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>世宗宪皇帝御制文集 - 第 21 页/共 35 页</h1>
    <div class="content">　　神功黙相灵贶丕彰绣甸防庥庆百嘉之畅遂金瓯巩固乐四气之调和谨告
　　明太祖并十三陵祭文
　　国家善政覃敷鸿恩徧浃而殊礼更施于胜国优秩特加于后人废絶之祀复兴妥侑之灵有托隆规锡庆奕禩承休仰惟
　　圣祖仁皇帝至徳同天深仁溥地万几之暇睠念前猷谓有
　　明太祖创业维勤宅心克广经文纬武英略盖于九州酌古凖今制作隆于一代逮于继世虽无暴虐之君爰及末年每值灾荒之运因贼徒之蠭起致国祚之潜移我朝戡定寰区屡加恩泽禁樵苏而设防诣
　　陵寝以荐馨然而胄裔寖微春秋阙祀
　　皇情感恻每眷遗徽
　　宸翰留贻将行旷典朕上承
　　先志命考宗支以
　　明太祖第十三子代简王之后
　　恩赐阿思哈尼哈番朱廷之嫡孙朱之琏授为一等侯列五等之班备三恪之典俾传世爵以奉烝尝载焕仪章用申祭告于戯崇阶厚禄我国家特沛夫殊恩濡露降霜
　　帝子孙永承其禋祀尚其歆格鉴此荣施
　　贤良祠祭文
　　功铭钟鼎尚书垂元祀之文徳冠岩廊周礼着大烝之典盖旗常载绩本臣子之素懐而俎豆荐馨乃朝廷之崇报几筵斯设牲醴攸陈尔和硕怡贤亲王望重亲贤萃灵川岳忠诚体国树当代之羽仪精白一心作羣僚之模范尔大学士公图海等当烈祖肇基创造朝多佐命之英逮
　　皇考膺歴绵长时盛宣猷之彦驱除暴乱定疆防于域中震耀声灵收版图于海外内则台星卿月奏亮工熈绩之勲外则锡钺授麾赞阜物安民之化或寛为度喻江海之包涵或清白持躬比冰霜之皎洁或纯勤宣力夙夜靡愆或慎宻居心始终一节朕追思前迹聿考遗徽特涣纶音用咨廷议允谐公论爰卜良辰既祠宇之告成序官阶而列次将以表扬既徃沛酬庸褒徳之恩激劝将来励懐古钦风之志于戯名传史牒美茂迹之长昭礼重明禋想英灵之如在奠兹芬苾尚克歆承
　　和硕怡亲王初次祭文
　　业成翊赞资藩翰之懿亲化致升平赖股肱之良弼而况劳绩独髙于朝宁徳位俱隆勲庸迥越于简编亲贤备美既忘身以尽瘁深悼徃而伤懐惟王为
　　皇考圣祖仁皇帝之子朕之亲弟也天与恪诚性成忠孝凛晨昏之
　　圣训谨奉步趋尽臣子之良规仰防
　　慈爱当朕鸿基之初绍命王总理之是膺矢白日以勿欺竭恭勤而匪懈刚方卓立镇静于纷繁之时悃愊自将赞襄于宻勿之地是用益加委任俾展谟猷理军务之机宜管度支之出纳督领周庐之环衞兴修畿甸之营田而王体朕心为巳心视国事如家事总宫府之钜细经画咸周殚夙夜之公忠施为悉当至于民生吏治察利弊而极力敷陈吉士荩臣辨贞邪而多方保防是用周知旁烛幽隐得以上闻决防定谋肤功于焉迅奏佐治安之大计致熈皥之淳风凡歴八年有如一日忠敬而兼之诚直勤慎而加以亷明朕尝表之以示褒王实当兹而不愧功在社稷洵中外所共知名勒鼎钟亘古今而罕匹斯乃迓庥
　　列祖笃生硕辅于皇家荷庆
　　上天诞降宗亲于泰运寛厚仁慈之度宜其延享遐年和平正直之懐足以祗承多福岂期证渐致沉绵尚力疾以入庭每思觐谒迨养疴而移地惟恐闻知朕萦系弗忘焦忧莫释商量医药恨疗救之无方黙祷神祗叹精防之靡感虽流芬耀烈非闗夀算之短长而一徳同心宁解肝肠之凄怆丰功伟绩合配享于
　　庙廷懿徳鸿声更光垂于史牒亲临朱邸怅望繐帷方颁优恤之恩纶特荐芳筵于初祭于戯眷腹心之宻寄精爽常存念手足之至情音容已隔濡毫纪行书百幅以难宣酾酒抒哀泪千行而不竭王其鉴格尚克歆承
　　和硕怡贤亲王祭文
　　呜呼哀哉贤弟仙逝倐已阅三载矣音容俨然遂隔幽明思念纒绵与时俱积从前奠醊悉循国家之典制而为文祭告亦多授意摛词今则葬期巳届挥泪含痛自制祭章亲率宫眷及诸弟子侄辈以家人之礼致奠攒庐至情无文直抒胸臆惟贤弟听之忆昔幼龄趋侍庭闱晨夕聚处比长遵奉
　　皇考之命授弟算学日事讨论每岁塞外扈从形影相依贤弟克尽恭兄之道朕兄深笃友弟之情天伦至乐宛如昨日事也朕兄临御之初实赖贤弟为腹心股肱之寄贤弟秉忠诚之至性展翊赞之嘉谟凡有闗于吏治民生国政军计者无不悉心筹画慎宻敷陈务期海宇乂安苍生被泽即宫中府中事无钜细亦莫不措置咸宜经营悉当自古史册所传良弼懿亲一心一徳者畴能兴贤弟比伦乎贤弟之徳备矣功宏矣不亟为表扬以传永久朕兄之心其能安乎纵极力表扬而于贤弟之丹诚伟绩又岂足云报乎呜呼修短之不齐者数也生死之难忘者情也得贤弟而中道弃捐朕兄之徳凉也赖朕兄而遗徽表着贤弟之福厚也今者朕兄以念弟之深痛弟之切大显其勲名尊崇其典礼凡经理于身后者无不殚竭其心思而贤弟生也荣死也哀名既不朽夀且无疆贤弟之福不已全乎假令克享大年后朕而逝即朕之孝子顺孙善体朕心亦未必能洞悉贤弟数十年之心迹如今日朕之经理周详罔有遗憾然则贤弟洵有全福而朕之懐忧抱恫失所依毗其福不及贤弟逺矣朕兄数年以来追慕
　　皇考
　　皇妣明发有懐凄怆曷极今贤弟又舍我而仙逝矣既抱终天之恨更増同气之悲含酸茹叹其何能自巳耶贤弟忠爱之悃朕兄所深知况万几在御决不肯过自悲伤以贻九京之隐痛惟有敬念
　　皇考付托之重深体贤弟辅弼之忱于当日忠谠箴规之言比时未曽见诸施行者必追忆而悉践之力图政治之有成以不负
　　皇考不负贤弟庶几在天之灵为之欣慰而黙相庇佑焉呜呼援笔写心肆筵馈奠哀衷满纸泪酒盈觞贤弟其领受之呜呼哀哉
　　诔
　　和硕怡亲王诔【并序】
　　雍正八年五月初四日和硕怡亲王以疾薨于位春秋四十有五呜呼哀哉维我弟贤王夙承
　　皇考圣祖仁皇帝懿训陶镕徳器谙练谟猷以忠诚正直之心沉毅坚刚之力寛厚和平之量精明豁达之才辅翼朕躬勤劳王事宫府一体上下同心万几之协赞匪轻八载之恪恭如一国尊良弼谊切懿亲斯固上帝之庇佑家
　　皇考之保安宗社黙佑我贤王以宣伟烈永佐升平而眉夀蕃禧自将申锡于无疆者也讵意谋猷方壮倚赖殊殷累月沉疴一朝薨逝悼股肱之莫寄怅肺腑而难言友爱之情纒绵曷巳呜呼去岁冬闻王有疾心焉忧之选医视药祝祷神只日夕徬徨廹兾痊可廼王则时觐庭轩时移逺墅恐病状之宣露致心绪之牵萦力疾上言多方安慰迨王言旋京邸朕以祈雨还宫闻王疾笃命驾临视王知之脱然仙逝盖不欲以永诀伤朕懐焉呜呼王于生死存亡之顷惟知有君而不知有身王之心至是安矣朕将何以为情哉王之薨也王公卿尹僚吏弁卒钦王之徳望佩王之教泽感王之恩施者罔不惊悼仓皇涕泗相告谓王为国柱石为世楷模失我贤王我将安仰及至发引之辰徒行而送者万计贵贱老穉匍匐呼号呜呼王之生也人肃然敬殁也人惨然悲非王之贤何以致此然而王之美徳懿行不乐人知人亦无从而知即朕知王之深亦言之而莫能罄也雍正四年朕尝书额赐王曰忠敬诚直勤慎廉明八字之褒无溢词有遗美焉王纯孝之性徴于髫龀凛遵慈诲谨度饬躬以故荣遇有加始终勿替朕御极之初命王总理国政屹然静镇众莫能挠盖王识力迥越仁智兼优敏决而黙运小心严明而善持大体其领度支也赋式维均出纳有节其营水利也心劳树艺绩底平成其于吏治则惠民者兴旷职者去见闻所及钜细敷陈其于人才则不弃微长弗苛小过鉴别悉当培植良多至于严督禁旅宻运军机转饷筹邉更徴武略王少称神勇留意兵戎帷幄运筹计周万里以故年来征讨重赖其能呜呼王之厚徳丰功昭然天壤而王之造膝吁请大有造于国家者中外臣民无由通晓及今而不言美将湮焉朕心何忍维王诚心爱国好善施仁防端正之贤藩保忠勇之良佐蠲浮徴而永纾民力补帑而不事追赔宿逋子裔亦予矜全细过羣僚悉还旧秩凡此皆王之一片公心平时谠论为熙朝植良善为盛世沛恩膏而宻勿之请命宣忠其为功于寰宇者不诚大且逺哉稽之周礼司勲有曰凡有功者书于太常祭于大烝然则太庙之飨配以有功固酬徳报勲之典也如我怡亲王之纯孝纯忠以光辅鸿业则为
　　皇考之令子大猷大防以底定丕基则为
　　列祖之防臣几筵分配永显殊庸集议于朝佥云允协王固建不朽之盛烈称宇宙之全人矣呜呼仪文具备悲悼徒増加谥崇封聊申隐痛朕上念
　　九庙付托之身下纳百僚劝慰之语亦复深自节抑未敢过情惟是徳心之契昆弟之亲实有迥异于寻常者情极而悲时难自遏不得已仿古昔哀诔之体备述令徳揽泪成篇俾千万世子孙臣庶周知遗烈追慕贤藩其词曰
　　天昌鸿祚国仰元臣兴朝笃庆睦族敦伦友恭之轨史牒炳麟缵承大统倚毗懿亲伟矣贤宗厥惟淑弟手足相依腹心攸系壎箎克谐盐梅互剂爱以亲生心由天契朕懐干惕凛若冰渊树旌振铎饥渇求贤疑丞辅弼疏附后先顾兹上爵孰秉中权于维我王位崇徳备三光丽霄五岳镇地纬武经文懐仁抱义总摄之司惟王弗愧王心精白如日皎然王性果决如玉弥坚精思独运巨力能肩鞠躬尽瘁于兹八年八年星霜九重宵旰班集晨墀牍陈夕案一字无欺片言善断不惮辛勤良劳翊赞心膂协应形影追随时都时俞时警时咨临轩俯听趋殿书思雍雍式好肃肃其仪朝宁家庭千秋万岁骨肉深恩永懐勿替寸晷未离何堪长逝异地犹悲奚容隔世呜呼哀哉人生不朽曰徳与功徳臻盛大功极穹窿气充天表神满寰中夀民夀国龄享奚穷维王大忠可贯金石维王深仁代宣雨泽扶翼天枢滋培国脉百链之金无瑕之璧其忠维何本乎至诚心在社稷屏絶私营其仁维何原于好生惠施朝野不市虗名胸有钧衡身为屏翰邦之九赋黙抒成算国之六师奬勤警玩调燮咸宜经纶兼贯明农治地率吏安民有闻必奏罄意而陈懐抱氷雪气煦阳春化被黎庶徳徧臣邻赤诚之佐保以百口青海之师纾其掣肘衞国者心廻天者手咎且弗辞防于何有朕沛大泽实允王言为王造福庆衍璿源偶与王语汗若泉奔稽首辞谢曰天子恩公忠如彼仁厚若此甫申钟灵旦奭嫓美元化方调瑞徴旋起何意亨衢遽羁修轨茂勲赫奕显秩崚嶒望垂惇史飨配大烝礼因徳备谥以功増
　　庙庭礼典王克歆承峩峩赐茔神筮叶吉屹屹丰碑烺燿星日赤舄衮衣永安灵宅云马风车出游象阙呜呼哀哉徳动天鉴庆象昭彰吉人举事瑞现云光善孚众志仰戴难忘万声合恸奠醊凄怆生荣死哀于斯已极惟朕深情辗转胸臆恭顺之容依依若即忠谠之言歴歴堪忆繐帷亲奠莫解幽忧素服匝月未释深愁鹡鸰声婉棠棣花稠交晖园近云物先秋王有良嗣朕其训诲王有殊勲朕其纪载仰荷皇图宁不自爱抑情纪哀传流亿代呜呼哀哉


　　世宗宪皇帝御制文集巻二十
　　钦定四库全书
　　世宗宪皇帝御制文集巻二十一
　　诗【雍邸集】
　　春园读书
　　一片芳菲上苑东昼长人坐落花风蒙茸细草侵阶緑浓艶夭桃映阁红香惹逰蜂窥几席晴薰舞蝶傍帘栊韶光脉脉春如海讽咏芸编兴不穷
　　山池晩步
　　夕阳斜映緑波清闲傍长桥步屧行山静鹿过衔瑞草溪平鱼泳趂飞英蒙蒙岚气侵衣润款款香风扑面轻徙倚景光天欲暮凌虚楼阁帯霞明
　　咏自鸣钟
　　巧制符天律隂阳一弹包弦轮旋宻运鍼表恰相交晷刻毫无爽晨昏定不淆应时清响报疑是有人敲
　　春日泛舟
　　兰舟宛转浪纹平一櫂容与荡晩晴上苑深春芳草緑
　　西山落照逺峰明长空鸦返千林暝絶塞鸿归万里情缥缈中流凭览胜始知仙境有蓬瀛
　　夜坐
　　独坐幽园里牕开竹影斜稀闻更转漏但听野鸣蛙活活泉流玉溶溶月照沙悠然怡静境把巻待烹茶
　　春暮登楼
　　坐惜芳华晩登楼独举觞眼看春色暮行踏落花香藻宻鱼堪隐林深鸟易藏凭栏无限思新月逗清光
　　月夜对落花有感
　　落花满径月朦胧夜静闲吟料峭风烟外钟声来院落天边桂影入帘栊萋萋芳草春将去冉冉韶光酒莫空新緑成隂红紫减清和天气正冲融
　　月下独酌
　　春月娟娟映水清一斟一酌听泉声微风暗拂花枝动防防残红扑酒罂
　　春院小饮
　　春深红紫映楼台槛外风香花尽开东海玉盘看乍涌恰逢童子抱尊来
　　雨霁
　　节届清和春未赊防山不厌半云遮微风扇暖蒸新雨为我催开后院花
　　暮春
　　春暮饶佳景闲行踏碧苔落花浮水面戯蝶舞墙隈风拂兰丛暖隂移竹影囘流光将入夏更有牡丹开
　　立夏
　　熏风吹水緑于苔羲驭徐催朱夏来隄畔龙鳞皴古栢庭前兎目绽新槐
　　畅春园药花开作
　　首夏清和殿阁开园中景物足徘徊翩翾紫燕衔泥去睍睕黄莺过水来槐影初圆当永昼桐隂渐引上层台更怜芍药临风好香袭书帷锦作堆
　　花间小饮
　　长夏初临芍药开薫风拂席送香来仙姿绰约翻红袖月影婆娑照緑杯
　　晓晴
　　晓起浮日色明苔防滋碧露光莹绕堦防树看花发对岸一声听鸟鸣泼剌逰鱼翻浪急低徊舞蝶傍帘轻春云漠漠寒偏峭黙乞天公十日晴
　　宫中直宿作
　　寳殿烛煇煌承恩宿未央御炉香不烬宫漏滴初长堦砌移花影罘罳透月光太平无一事常愿奉
　　君王
　　夏日读书
　　夏日书斋静荷风拂槛来芬芳盈几席翠帙帯香开
　　早行
　　早行晴野树如烟日出东山映绣鞯寂寂荒村临水际翩翩飞鸟向云边空蒙朝露侵衣润艶冶闲花入目妍扈从
　　銮舆承
　　色笑欣随豹尾快扬鞭
　　江边书屋
　　湍响听泷泷帘开对大江园幽人迹少把巻倚南
　　晩登海河楼
　　晩景登楼望波涵夕照明观澜清俗虑倚槛动诗情孤鹜冲霞去扁舟向海行悠然尘境逺惟听棹歌声
　　题友人园
　　茒堂气象幽墙角绕清流雨霁西山近风来北牖秋踈檐看皓月轻舫逐浮鸥即景陈杯斚心期好自由赐观金莲花
　　异种遥从塞外传香台曽为捧金仙檀心吐艶薫风里钿朶含芳积翠边月殿桂飘难比瑞秋篱菊绽不同妍移来御砌増佳翫千叶休夸太液莲
　　友人书屋
　　羡君潇洒致如仙心逺何妨地更偏雨洗岚光青入牖风揺竹影緑当筵
　　雨牕
　　茅檐飞细雨爽气乍侵人移榻临牕坐诗懐自觉新
　　热河园中避暑
　　别业遥连上苑边承恩避暑兴怡然兰舟晓泛清波里荷盖擎珠颗颗圆
　　夏日泛舟
</div>
    <div class="pagination">
<a href="世宗宪皇帝御制文集_page20.html">上一页</a><span>...</span><a href="世宗宪皇帝御制文集_page16.html">16</a><a href="世宗宪皇帝御制文集_page17.html">17</a><a href="世宗宪皇帝御制文集_page18.html">18</a><a href="世宗宪皇帝御制文集_page19.html">19</a><a href="世宗宪皇帝御制文集_page20.html">20</a><span class="current-page">21</span><a href="世宗宪皇帝御制文集_page22.html">22</a><a href="世宗宪皇帝御制文集_page23.html">23</a><a href="世宗宪皇帝御制文集_page24.html">24</a><a href="世宗宪皇帝御制文集_page25.html">25</a><a href="世宗宪皇帝御制文集_page26.html">26</a><span>...</span><a href="世宗宪皇帝御制文集_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
