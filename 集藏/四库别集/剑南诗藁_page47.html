<!DOCTYPE html>
<html>
<head>
    <meta charset="UTF-8">
    <title>剑南诗藁 - 第 47 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>剑南诗藁 - 第 47 页/共 193 页</h1>
    <div class="content">　　寒食清明数日中西园春事又匆匆梅花自避新桃李不为髙楼一笛风
　　夜泛西湖示桑甥世昌
　　嗟我客上都忽已见暮春骑马出闇门眯眼吹红尘西湖商贾区山僧多市人谁令汚泉石只合加冠巾黄冠更可憎状与屠沽邻齁齁酒肉气吾辈何由亲少须一哄散境寂鸥自驯举手邀素月移舟采青苹钟从南山来殷殷浮烟津鹤髪隐者欤长乐収钓緍畏冷不竟夕恨此老病身明发复扰扰吾诗其絶麟
　　小舟过御园
　　圣主忧民罢露台春风别苑畵常开尽除曼衍鱼龙戏不禁刍荛雉兔来水鸟避人横翠霭宫花经雨委苍苔残年自喜身强健又作清都梦一回
　　又
　　水殿西头起砌台緑杨閙处杏花开箫韶本与人同乐羽卫才闻岁一来鹢首波生涵藻荇金铺雨后上莓苔逺臣侍宴应无日目断尧云到晚回
　　自眞珠园泛舟至孤山
　　呼船径截鸭头波岸帻闲登玛瑙坡管未嫌惊鹭起尘埃无奈汚花何宦情不到渔蓑底诗兴偏于野寺多明日一藤龙井去谁知伴我醉行歌
　　眞珠园雨中作
　　清晨得小雨凭阁意欣然一埽羣儿迹稍稀游女舩烟波蘸山脚湿翠到阑边坐诵空蒙句予怀玉局仙
　　还家
　　富贵元须早致身白头岂复市朝人数声鹎鵊呼残梦一架酴醿送晚春叠嶂出云明客眼澄江涨雨濯京尘逢人枉道哦诗瘦下语今年尚未亲
　　又
　　天津桥上醉骑驴一锦囊诗一束书作客况当多病后还家已过暮春初泥深村巷人谁顾草满园畦手自鉏不为衰迟思屏迹此心元向利名疎
　　初归偶到近村戏书
　　雨过一村暗风回百草香刺船过古埭倚杖立新塘醉觉乾坤大闲知日月长暮归诗满巻虽老尚能狂
　　题跨湖桥下酒家
　　湖水绿于染野花红欲燃春当三月半狂胜十年前小店开新酒平桥上畵船翩翩幸强健不必愧华顚
　　春游至樊江戏示坐客
　　江头萧萧春色暮栁隂游鱼饱飞絮芼羮箭笋美如玉点豉丝莼滑萦筯银鞍乌帽寻春客朱户青旗沽酒处浮生细看才几时一笑自应忘百虑绿杯到手不肯尽宝带照地身何与酴醿烂漫我欲狂茗艼还家君勿遽
　　暮春
　　顦顇都门白髪新归来一振客衣尘啼鸎妒梦频催晓飞絮钟情独殿春湖上风光犹淡沱尊前怀抱颇清真诗成絶恨知心少自写吴牋寄故人
　　天华寺前遇县令过避之入寺僧皆昼睡
　　堕絮飞花掠钓舩天华寺下赏春妍县多官府鸣驺过僧少樷林避客眠出网长鱼犹鱍鱍争泥新燕欲翩翩典衣剰买旗亭醉已过旗亭六十年
　　偶得海错侑酒戏作
　　判无神药斸清冥放筯那憎海物腥满贮醇醪渍黄甲密封小瓮饷红丁从来一饱忘南北此去千钟任醉醒添雪更知凭茗椀山童敲臼隔窓听
　　雨晴游香山
　　雨打酴醿夜未拆一晴栁岸先飘雪我揺画檝镜湖中碧水青天两竒絶长歌缥缈云不动横笛清悲竹将裂悠然起舞影零乱卓尔四顾心激烈好山可隐轻舍去故人已贵长乖隔肺渴生尘防酒兴眼晕成花作书厄平生所期无一遂独有旷快相除折夜归灯火閙湖边淡淡西南一钩月
　　春游絶句
　　一百五日春郊行三十六溪春水生千秋观里逢急雨射的峯前看晩晴【自秦望山而北合三十六溪水为若耶溪】
　　夜行玉笥樵风之间宿龙瑞
　　野店谿桥供晩饷吟边醉里弄春风马行缺月黄昏后钟下乱山空翠中名宦不辞成寂寂岁时惟恨去怱怱颇闻禹穴遗书在安得髙人与细穷
　　闻傅氏庄紫笑花开急棹小舟观之
　　日长无奈清愁处醉里来寻紫笑香漫道闲人无一事逢春也似蜜蜂忙
　　游法云寺观彝老新葺小园
　　古寺朱扉傍水开髙僧笑语共徘徊隂隂曲径人稀到一一名花手自栽竹笕引泉滋药垅风炉篝火试茶杯此行自喜非生客二百年间六世来【五世祖太保公舍园地建寺】
　　咸韲十韵
　　九月十月屋瓦霜家人共畏畦蔬黄小甖大瓮盛涤濯青菘緑韭谨蓄藏天气初寒手诀妙吴盐正白山泉香挟书旁观稺子喜洗刀竭作厨人忙园丁无事卧曝日弃叶狼籍堆空廊泥为缄封糠作火守护不敢非时尝人生各自有贵贱百花开时促髙宴刘伶病酲相如渴长鱼大肉何由荐冻韲此际价千金不数狐泉槐叶麫摩挲便腹一欣然作歌聊续氷壶传
　　长门怨
　　未央宫中花月夕歌舞称觞天咫尺从来所恃独君王一日谗兴谁为直咫尺之天今万里空在长安一城里春风时送箫韶声独掩罗巾泪如洗泪如洗兮天不知此生再见应无期不如南粤匈奴使航海梯山有到时
　　遣兴
　　莫羡朝回带万钉吾曹要可草堂灵风来弱栁揺官绿云破竒峯涌帝青听尽啼鸎春欲去惊回梦蝶醉初醒从教俗眼憎疎放行矣桐江酹客星
　　晨坐道室有感
　　一钵青精便有余世间万事总成疎手挥上乌栖曲口诵岩间鸟迹书丹气初升勤沐浴芝房未熟饱耘锄碧霄腾举人人事莫恋汚渠与臭帑
　　昼卧
　　忽忽见春尽徂年那更还香生帐里雾书积枕边山凌厉心犹壮沈緜气已孱千秋有管葛看镜汗吾颜
　　雨晴
　　久雨作我病今朝身顿轻花房避初旭帘影弄新晴漉酒纶巾折听琴拄杖横翛然又终日未觉负平生
　　宿石防山下
　　巻地东风吹钓船石防重到又经年放翁夜半酒初解落月啣山闻杜防
　　又
　　系船禹庙醉如泥投宿渔家月向低湿翠扑人浓可掬始知身在石防西
　　小雨泛镜湖
　　吾州清絶冠三吴天写云山万幅图龙化庙梁飞白雨鹤収仙箭下青芜菱歌嫋嫋遥相畣烟树昏昏淡欲无端办一船多贮酒敢辞送老向南湖【镜湖一名南湖】
　　小憩村舍
　　藤梢维艇子烟际觅人家小妇篸新麦羣童摘晩茶溪云易成雨崖树少开花聊寄平生快青鞵到若耶
　　平水
　　水悍溪桥败沙頽野径移年华入诗巻心事付笻枝雨霁鹁鸠喜春归鶗鴂知客庖消底物麦饭荐莼丝
　　初夏山中
　　又报东皇促驾归醉中阙赋送春诗佛缾是处见红药僧榻有时闻子规野客欵门聊倒屣谿潭照影一轩眉年光佳处惟初夏儿女纷纷讵得知
　　雨后
　　础润还成雨云収旋作晴岩花分日发林笋逐番生笔砚行常具轩窓晩更明尘埃幸不到那得废诗情
　　云门溪上独歩
　　山路聨翩十日隂晩晴喜得幽寻残红犹有数枝在涨緑真成一倍深泉响佩环鸣闇壑月明珠璧散疎林归来寂寞钟初动羞向孤灯説壮心
　　云门过何山
　　漠漠稻满陂蒙蒙雨霑衣林花落更新磎鸟止复飞我作山中行十日未拟归思酒过野店念茶叩僧扉眠枕松下石适意无诃讥心广体自舒泰然不肉肥念昔在官涂万事与愿违逢人无一欣对食或累欷低回三十年竟不饱蕨薇空将书五车自诳腹十围余日犹几何可复贪尘鞿賸拾柏子香闭门观昨非
　　明觉院
　　细路蟠青壁层轩倚碧空天香下尘世僧起云中藤络将颓石松号不断风尤怜扶杖处直下数飞鸿自云门至上灶欲游一二僧庵以雨不果
　　道逺晨炊米风和昼减衣花残孔官庙苔满葛仙矶欲寻僧话先判秉炬归山昏又成雨心事固多违
　　自上灶过陶山
　　宿雨初収见夕阳纵横流水入陂塘蚕家忌客门门闭茶户供官处处忙绿树村边停醉帽紫藤架底倚胡床不因萧散遗尘事那觉人间白日长
　　四月
　　四月江南暑尚防虚堂初换葛衣时嬾陪陌上雍容骑且对窓间腷膊棊糁径落花犹片片拂云新竹已离离年来病肺疎杯酌应接风光赖有诗
　　初夏闲居即事
　　门巷萧萧日正长方牀曲几傲羲皇轻风忽起杨花閙清露初晞药草香对奕两奁飞黑白雠书千巻杂朱黄穿帘语燕能从我分尔湖边一夏凉
　　夜汲
　　酒渴起夜汲月白天正青铜瓶响寒泉闻之心自醒井边双梧桐映月影离离上有独栖鹊细爪握髙枝我欲畵团扇良工不可求三叹拊庭楯浩然风露秋
　　排闷
　　老去知心少流尘锁断尊空问字酒囊罄作碑钱扫叶供朝防和泥补漏船胸中元浩浩白眼望青天
　　初夏夜赋
　　好景入新夏幽人卧弊庐廊腰得风远树罅见星疎门掩鸦栖后钟鸣月上初青灯尚堪近起了读残书
　　新霁城南舟中夜兴
　　身是江湖不系船雨余随处一翛然浮云尽敛出青嶂孤月徐升行碧天収网渔歌移别浦隔城墖影落前川明朝闲就平洲饮巾履追凉又一年
　　泊舟
　　蘸岸烟波檥畵船幅巾萧散饯流年两行杨栁吹晴雪只着啼鸎未着蝉
　　又
　　湖水无风镜面平巉巉倒影万峰青放翁眼界便疎豁过尽芦村泊蓼汀
　　饮伯山家因留宿
　　小醉悠然不作酲断云飞尽却成晴月生檐外见帘影风下城头闻角声岸帻莎庭便髪冷酌泉桐井觉魂清鸡号忽报明星上梦破虚皇白玉京
　　夜泛蜻蜓浦
　　四顾水无际三更月未生偶成揺檝去不减御风行烟浦渔歌断芦洲鬼火明还家人已睡小立叩柴荆
　　晨起看山饮酒
　　爱山入骨髓嗜酒在膏肓跌宕风烟外歌呼麯蘖傍虚窓天柱晓【书堂正见天柱峯】小瓮槖泉香【家酿今年试用岐下槖泉麯法】垂老叨微禄斋居静不忙
　　枕上偶赋
　　初夏暑犹薄纱防怯夜深孤萤入窓罅斜月下墙隂静养观书眼穷悲济世心吾衰亦乆矣徂岁苦骎骎
　　自咏
　　射的山前一老樵此生何敢辱旌招缪缘学道肱三折不遇知音尾半焦去蠧区区慙啄木附髙矫矫鄙凌霄但令穷死心无媿也胜鸣珂事早朝
　　题亝壁
　　二十余年此结茒园公谿父日论交风翻半浦乱荷背雨放一林新笋梢隔叶晩鸎啼谷口唼花雏鸭聚塘坳出门行罢还无事借得丹经手自抄
</div>
    <div class="pagination">
<a href="剑南诗藁_page46.html">上一页</a><span>...</span><a href="剑南诗藁_page42.html">42</a><a href="剑南诗藁_page43.html">43</a><a href="剑南诗藁_page44.html">44</a><a href="剑南诗藁_page45.html">45</a><a href="剑南诗藁_page46.html">46</a><span class="current-page">47</span><a href="剑南诗藁_page48.html">48</a><a href="剑南诗藁_page49.html">49</a><a href="剑南诗藁_page50.html">50</a><a href="剑南诗藁_page51.html">51</a><a href="剑南诗藁_page52.html">52</a><span>...</span><a href="剑南诗藁_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
