<!DOCTYPE html>
<html>
<head>
    <meta charset="UTF-8">
    <title>空同集 - 第 88 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>空同集 - 第 88 页/共 102 页</h1>
    <div class="content">
君之潜亦足谓之心者矣郑生又曰往姚源贼寇郡君以备御之策于郡守策良可措之行若是使鲍君由潜而昭体易之义俟时而庸岂不有大可观者而今老矣惜哉君尝出粟赈饥有章服之赐今为乡饮宾云 

华池杂记 

华池古乐蟠县也故城州华池东天子沟夫人洞并故城川蒙恬斩山堙谷处也今驰道存焉稍东则阳周城也牡丹园华池城东北太和观牡丹园西张将军墓华池城北边路将军名吉宋范仲淹卒也以节死赠将军详见郡志兴阳洞华池西崖也不窋陵庆阳东山传介子墓西山范仲淹宅今为府库范纯仁遗栋今为府仪门过木鹅池庆阳城凿通河处临川阁鹅池上宋蒋之奇建今废威武楼庆阳非城楼也宋建公刘庙在庆阳其两壁画周三十七王云李子曰余如华池在弘治乙卯年焉居盖三年云从子游者尉氏左国玑庆阳高尚志暨其弟尚德华池王祜 

游辉县杂记 

李梦阳曰诗云泌之洋洋可以乐饥子当正德戊辰值春仲之交而游于辉县于是览苏门之山降观于卫源乃登盘山至侯赵之川遂览于三湖返焉李子登苏门之山扣石而歌歌曰泉水活活北之流矣有女苏春采彼薇矣山雪修阻暮予何之矣歌竟长啸响应林谷时人莫测也苏门山古□□□焉著者魏阮籍晋孙登宋孝之才邵雍元许衡姚枢耳然诸皆有祠祠之独籍不祠也苏门有九峯山亦奇绝然其上无泉侯赵川亦无川可恨也太行山至苏门也峯万余数森森若排剑北走中有三峯独奇而三寺各当一奇有一泉绕之流乃其泉数里触大石辄入地故不至侯赵川李子曰予观三湖险矣盖虎豹之窟而魑魅所宅也西踞壶关之巍北跨陵川之危东扼林虑上党有盗贼怕数百骑来则彀弓弩持刀出没林阻岩谷间号曰青羊白戈云而盘山路石岈岈嶃嶃行若登天然过此豁然旷川而四面皆山焉所谓侯赵川也盖若桃源焉三湖有巨竹蓊茂登山西望亭亭缘崖而绿者竹也中湖则有石镜半矢见耳而默莹能鉴天日山河人物焉岂不异哉中湖寺赵宋号太平兴国寺而习汤阴县南北湖寺则今人创之耳边寺硗田以千数然故栎橡磈磊区耳于是寺僧招流人垦之租其人率斩茅菅阻巗崦为聚落烟火袅袅相杂也其流人若妇并为寺僧使乃其妇则于边寺泉任载水予自南湖还也乃见两三妇置桶巗滴下而偎坐下然青羊白戈过其聚落聚落人辄饮食之得无害青羊白戈感其余食数亦辄赠遗之为常焉辉县产鱼稻然其人多病瘿阶予行者二人一曰冯贵二曰左国玉左国玉予内弟也内弟生不识山前出阳武行望见山喜以为云已知其山也益又喜跃马行懊不即至山李子曰余游苏门盖得于山川土俗之别云于是作游苏门记 

述征集后记 

李子曰余以正德三年五月十七日絷而北行至秋八月八日乃赦之出云其始行也人人参息奔匿而谓必死也独我兄曰我从我内弟国玉曰我与从二人者触暑昼夜行饥渴草莾风沙中诗云每有良朋况也永叹岂不信哉岂不信哉初大梁周生为余筮得履虎尾不咥人亨及既下狱事势愈急矣中外讻讻自危会早　朝有匿名之书又御史张彧等枷之长安左门会又都给事中许天锡　朝出伏彧枷哭归而自缢死予不谓其能不死也易真前知哉 

国相寺重修记 

国相寺繁台前寺也台三寺后曰白云中曰天清塔断而中立有鹳巢其上戞戞鸣按梦华录繁台寺一耳亦不言其地之盛尝问之老长曰寺一耳而三其教中教之讲僧玉色褊衫后教之禅深褐褊衫前教瑜伽浅褐褊衫而寺遂三后有白云阁于是号白云寺中有天清殿于是号天清寺前有国相门于是号国相寺寺分势孤时迁世殊于是崇者颓而下者芜僧阘教汗席师恶徒于是树石盗亡损破鸟鼠秽之往来羊猪寺非若能主矣又国初铲王气塔七级去其四崩啮幽窟狐狸魑魅昏啸阴啼僧席未暖业逃去而善彬者国相僧也乃奋然兴曰寺时世废邪僧废之邪于是守一清修年七十余步诣戒坛受戒持之于是寺得不上平者彬之力也汴地以水湮故诸古迹茫然荡然独斯台归然存峻峙可游游者挈醪榼载唫笔花晨月夕雪驴风马无不扣彬之门者斯足知彬也正德间彬葺其寺殿暨伽蓝阁山门锺楼僧房等而睢阳卫百户赵越等实助之湼塑其像设按旧碑寺宋太平兴国二年建今洪武初僧古峯者新之相去四百余年迨彬又百五十年余矣而空同山人为之记 

宗老会记【缺】 

诚孝堂记 

歙人鲍灿为其母吮疽已而疽愈人以为孝将暴其事于官鲍君泣止之曰夫安有为母吮疽而求名者耶江西刘编修闻而义之曰是可以为诚于孝矣于是名其堂为诚孝之堂着为记鲍君则又泣止之曰是奚足为孝耶而以名吾堂竟辞不受鲍君既卒有三子长曰光宇次曰光祖季曰光辅相聚哭而谋曰往予常忿吾父有首善之行而卒莫之闻也夫闭而不暴者孝之忘也必举而旌之者官之事也故君子之扬人善也不以其自闭而弗行不以其炫而苟与同何也阐其实则观者易化此风励之道也今官司计不出此徒使吾父幽幽而弗彰含章而丧亡且夫悖莫大于是忘孝罪莫重于泯亲父行不闻时予三人之辜于是光宇使二弟相继如京师暴其事于官乞旌其间闾官曰法孝子死不旌卒不行二子则彷徨于路衢行且泣诵说其父事行路为之洒涕归相聚哭又谋曰夫不可强争者法也可以义起者礼也缘礼以伸屈援义以附情庶几名实有征父行不泯于将来于是始葺其故堂而仍厥前名曰诚孝云其婚姻家有曰郑庚者尚德人也见三子能成其父志而窃大幸喜至大梁告我以颠末请记予惊讶曰异哉刘子之名人之堂也夫孝犹有不诚者耶孔子曰父子之亲天性也今世俗率喜务名故其性鲜附实即如刲股庐墓甞粪吮疽此何等事今人为之大抵欲彰其孝名夫急名鲜实行务外多诡心今既欲彰其孝名矣则所谓天性者安在乎及幸而致名辄日夜望旌其门闾显者图进用庶人华厥身有如鲍孝子吮疽而疽愈反自闭其事者乎又有如鲍子人以嘉名名其堂力辞不受者乎若是即以诚孝名其堂奚不可耶而俗人不领解辄相妬不见容私毛举过失沮坏其嘉懿曰此于法不得旌者也岂不大可诧耶郑子又曰鲍氏先有鲍寿孙以孝闻载在宋史人呼其所居里为慈孝里予曰诗云孝子不匮永锡尔类今观鲍孝子吮疽又观三子能成其父志非其先有遗烈哉 



【卷第四十八】 

【记一十一篇】石淙精舍记浩然堂记 优游堂记 敬遗堂记 河上草堂记翛然台记 需于堂记 观风亭记 广信狱记 后记 惧问记 



空同集卷第四十八 北郡李梦阳撰 　记一十一篇 

石淙精舍记 

昔周子起濂溪之上倡明其学天下宗焉其后自濂溪徙庐山遂名庐山之溪曰濂溪名其堂曰濂溪之堂今天下之学宗我师杨公而公亦自安宁石淙渡徙镇江于是筑精舍丁卯桥名曰石淙精舍嗟乎事固有偶同者非谓是哉愚往观眉山苏氏爱阳羡山欲徙之盖卒不返眉山今其墓在郏鄏之间曰小峩眉者是也愚谓其特文章士不足法及观周子自濂溪徙庐山则又讶曰兹非有道者为邪盖天壤间物无常主自吾之所自出言濂溪也眉山也石淙也固吾土也自天坏间物言吾安往而不得主邪嗟呼古今人用心岂异哉愚不佞少幸从公游以故得窃闻石淙焉石淙有虎丘之丘曹溪之溪螳蜋之川自昆明池来者奔流千里其地崩湍激石雨厓菰苇交合水汨汨循其间泠然金石之音故曰石淙石淙视二子故土吾不知其孰愈乃若丁卯桥负山带江据东南之会上游之地其泉石岩壑之佳要不在庐山阳羡下也阳羡姑置勿论且庐山其志奚为者邪顾卒幽抑不见于世今公际　明天子拔茹向用功着边徼显名四夷利泽在社稷天下其还也登桥据水厓坐石矶不一再吟啸去矣故金焦大江之云不能夺京洛之尘而甘露鹤林之情不能已龙沙鴈塞之行也虽然君子岂以此易彼哉故孔子曰乐则行之忧则违之夫庐山岂固濂溪意邪愚不佞徒及公之门力不足浚流扬波南瞻石淙特望洋耳是何敢言记 

浩然堂记 

浩然而塞于天地之间者气也人孰无之然存之者寡焉其见也则系乎时时有幸不幸也士有是气常苦抑而不伸焉鼓之而使之伸则又系乎上之人焉虽然其几微矣几微则风神风神则沨沨溶溶被物而物不自知江西以忠义推士尚矣推者以文山文山为最文山之后则有练子宁黄子成焉夫二人者其祸烈矣乃其后则又有刘公球锺公同相继而起亦谓之风非邪　文皇帝尝曰使练子宁等在朕固当用之呜呼　帝之德至矣岂欲鼓天下之气而虑其有弗伸邪不然何闻其风者之兴之勃也夫忠孝常变一也有不一者系乎时者也苟时矣即不幸犹幸也故曰其见也系乎时反是则人矣非气之罪也知风之自与时偕行炴乎事业炳乎文章沛乎与天地流行呜呼微斯人其孰当之哉此所谓浩然之气也地予至金川顾瞻练公故里既立祠祠之刊其遗文以布又名其祠之后堂曰浩然堂记焉 

优游堂记 

张生之还滇也复过大梁之墟而见北郡李子李子问曰生何志张生曰含也愿为古之优游者尔然业名吾堂矣李子闻之蹙然而叹曰噫含乎噫含乎张生曰先生何叹也谓含遏精以探赜邪守艺以俟庸邪艰关险阻身屈而气振与优游者殊邪谓骅骝既羁世网终婴之邪抑桂菊秋荣惜其后时而贞也李子曰上世居逸中世民逸民逸则贤隐贤隐则官旷官旷则君劳是故先王之治天下也立贤备矣然犹惧其遗也于是弓旌有招蒲轮有迎夫然后贤者各以其位故采菽之章曰优哉游哉亦是戾矣言君之获臣也臣获则君逸故卷阿之章曰优游尔休矣臣或弗合去则君追之还故白驹之章曰慎尔优游斯何也于文优以足训游以适称优游者自如之名而逸之义也使人自逸则君无与官故曰慎尔优游夫合也沙而达名于　朝发与衣白竟优游以自高斯空谷逍遥之计非尔公尔佚之招也予是以叹张生曰含闻之得之不得有命孔子何人也然犹曰优哉游哉聊以卒岁含奚足云 

敬遗堂记 

余姚史氏起敬遗之堂奉其王父或享宾焉宾乃言曰嗟贵宏堂奚斯名也史君曰窃闻之君子无不敬也敬身为大夫身者亲之遗也立模乃曷敢弗之敬也是故言也弗之敢苟也行也弗之敢惰也业弗敢荒宦弗敢怠不敢狎小不敢忘大凡此以广敬也故不敬无遗无遗无身矣是故立模之于身也曷乃敢弗敬也宾曰嗟贵宏身若是大乎史君曰身也者自他人视之固眇然者也自吾视吾身与天地始终乌得而不大也夫自形之化也即有始以遗之吾盖不知几亿万年矣自吾而后之又不知几亿万年而终是身者与天地始终者也乌得而不大又乌得而不敬也北郡李子曰史君盖早孤者云然予闻其王父育之长训之成乃其人鲜兄弟焉亿万年之遗当其身所谓如线者也其故其身也视他人为大而其遗也弗敢弗敬也故其堂名之曰敬遗堂焉 

河上草堂记 

正德二年闰月予自京师返河上筑草堂而居其地古大梁之墟今日康王城是也濒河河故常来今其地填淤高河不来人稍稍治坟墓葺庐舍矣始蓄牛马树树木始有井落道路之界然四面皆荐奔其地宜柽杨宿麦予兄故垦田数十百区树柳以千数环堂皆柳也登堂见大堤及城中塔背隐隐见河帆堂下莳橊竹菊葡萄槿椒牡丹并诸杂草物而予日弹琴咏歌其中出则披苍榛登丘场坐断岸而歌有二三子从二三子进曰岸崭崭岑岩其下遗涡瀺瀺非河之故冲邪非所谓鱼鳖鼋鼍窟邪夫子奚取而堂又何乐焉予曰以为吾爱吾身孰与堂彼曰不如身子以为天地与吾身孰久曰天地久予曰天地不能知其不终穷予何能知吾身予不能知吾身顾安知吾堂予前不知地为鱼鳖鼋鼍窟又安知后之不为鱼鳖鼋鼍窟且小子休矣 

翛然台记 

草堂之东筑台高二丈余所登台四望云冉冉在桑榆盖千里外见也人心不夭游则视圹壄崇原大泽天地日月星辰霜露朝夕烟霞之变寒暑草木往来荣枯皆与已不干涉视圹野崇原大泽天地日月星辰霜露朝夕烟霞之变寒暑草木往来荣枯诚与已二涉于是触予目者罔不乐也台贵高高则达达则无所不见予台不高望之千里外见地使然也无所不见则其乐充满其乐充满则翛然矣庄周曰翛然而往翛然而来于是命台曰翛然之台予观屈原放逐江滨非与圹壄崇原大泽天地日月星辰霜露不干涉非不知朝夕烟霞之变寒暑草木往来崇枯之情而怕戚戚忧斯人殆未天游乎抑宗臣当如是邪为台记 

需于堂记 

草堂之南筑瓦堂庐旅名曰需于堂草堂作于春三月翛然台秋七月是堂则冬十一月作更四时厥乃备有湏于堂故曰需于堂予观需五爻需于郊沙泥血酒食遐近异势险易异用安厉别矣而其义皆需故曰需湏也予居更四时厥乃备而是堂最后成窃谓有合于需故曰需于予堂在大梁北郊厥河往来之墟有沙泥之虞不可不戒能需庶几获四之出五之吉故名堂曰需于人情躁动则罔攸利躁动莫如战曹操临战安闲若罔攸战故胜此其人不足言而需之义同也是故君子需于学逊需于德涵泳需于时进退需于命终厥躬予又窃比名吾堂虽然四者何有于我哉 

观风亭记 

亭在风穴之山迥峻峭削环千里而孤者也形拓势积灵秀出没登之目豁神讯志摇襟扩嘉靖七年夏监察御史谭子廵而历汝而游于亭乃俛仰而叹曰嗟美哉山河弗改世代迁矣吾其观哉以问分守伍君曰天地既中风雨时会卜洛定郏表方测景吾观其时谭子曰美哉是古今之慨也以问分廵王君曰冠嵩带汝伊阙我朝沃野广麓樵猎树艺吾观其土谭子曰美哉是利用之思也二君于是避席而请曰敢问先生何观也谭子曰谽谺窈如噫如喷如嘘如吾观其风曰风者何也谭子不答它日二君遇空同子述其事空同子曰美哉观各得其职矣虽然风其大乎夫天下之气必有为之先者而鼓之则莫神于风故飔飔乎莫知所从沨沨乎莫知其被溜溜乎莫知其终也其德巽故其入深其几微故入物而物不自知其行疾徐故其入不齐其变也乖和殊故物有瘠腴纯驳性随之矣性发情逸淳浇是效而俗随之矣俗沿习成美恶相安而政随之矣是故先王知风之神也于是节八音以行八风然患其乖也于是使陈诗观焉诗者风之所由形也故观其诗以知其政观其政以知其俗观其俗以知其性观其性以知其风于是彰美而瘅恶湔浇而培淳廸纯以铲其驳而后化可行也夫监察者固举刺之要臣以风为观者也然登其亭履其穴而后叹何也天下未有不触而动者也触以动叹叩而不答臣之要也得其职矣职神于风故称大焉虽然二君不小矣昔者文王之化行也不自汝坟始乎今之汝固古之汝汝之土犹古之土也昔者风之南也蔽芾甘棠咏爱也守之行也野有死麕歌严也廵之政也监察临之二君行之何患乎非时故曰斯民也三代之所以直道而行也二君曰美哉空同子之言风也请诸监察以名其亭刻之坚石谭子名缵蓬溪人伍君名全安福人参政也王君名洙台人按察佥事 

广信狱记 

李子寓南康府卧病待罪勘官大理卿燕忠奏畧曰请驻广信府勘以避嫌又曰请转委浙江副使郑阳参议叚敏为勘官又曰臣观事连年靡结者非惟勘官罪寔提人卷难耳提人卷难以有司畏李某夫李某特一提学副使耳有司宁得罪于抚按守廵诸官而听李某者以其善讦人私也臣行提人卷或不至请提究两司首领官甚则参堂上官　上皆许焉胡云闻之谓刘峻曰事靡结也果提人卷难乎刘峻曰殆非然焉峻甞见勘淮王之奏矣一成而解江御史江御史弗了也再成而解陈总制陈总制弗了也曰留作江御史当头三成于御史李矣然会任廵抚任廵抚又弗肯了也斯提人卷果难乎胡云曰彼谓先生善讦也然欤刘峻曰殆非然焉夫讦人者人固亦讦之矣曷行欤夫先生之劾江御史也争士气也刘知府者黜巨姧为匹夫伸辜也然　勑谕载焉又死者诸生焉夫郑布政者彼自干王府取之也人孰无争论先生与郑争而衣十弗之行也亦大矣曷讦欤胡云曰夫云侍先生盖见其令无不行也亦谓之动摇山岳矣所至贪吏有望风解印绶者兹何欤刘峻曰兹必有令其所不令威之不在威古人之所谓风而易之所谓应欤不然峻见苦刑而威者即折脊拉齿糜胫断腂相续而毙于庭而衣十草之能令也先生官于兹三易秋矣闻有兹否乎李子舟行将至贵溪门人叶朴筮得剥六五贯鱼以宫人宠旡不利朴迎告李子曰先生顺焉李子曰夫子安敢不顺哉夫言官之所排也尊言官者所必排矣谁非予忌者言先入者生也犯慈四怒予安敢不顺哉即不顺其谁公我李子至广信将见燕卿燕卿使人觇李子来见马乎与乎李子知之则步见燕卿是日广信五学师生业先集迎李子拥之行步入城见燕卿暴阶下燕卿以李子来见迟也而怒骂之曰汝本聪明好人前刘瑾之难无用识不识烕壮焉而今顾为此为天下士夫唾骂邪唾骂者秪以汝操上人之心要便宜耳若独不闻老子术邪退一着是已据案团弄手而且骂且教且诮且笑李子不敢对而惟请隔狱燕卿曰此仍是便宜心而竟令系诸同狱李子出将诣两勘官而五学生业先诣两勘官跪诸门两勘官曰第令一生入于是叶朴入跪白曰数百年正气锺于令而仅见我先生二先生为正气必有扶也两公不答而心不以为然于是五学生诣燕卿亦以扶正气请而燕卿者笑谓之曰子诚齐人也夫李某不过以文章冐时名耳彼岂好人哉彼老子术犹未之知而矧其它乎叶朴对曰李之为非身非家也众恶之必察焉燕卿笑指朴曰这秀才异日作官必効李某者燕卿起立谓诸生曰夫我此来谓李某必震惕不遑安心悔惧改也今渠来见我独迟而仪度□徐徐夫人之畏天者以雷霆耳　朝廷者天也我大法司者雷霆也雷霆临于其上而渠犹徐徐五学生不敢对而出李褎谓叶朴曰诸公不知我先生柰何叶朴曰彼谓先生实有送门子造伪章诸件耳审而诸件者当自殊矣翌日季子造两勘官审而果无送门子造伪章事叶朴曰此谓天定胜人也人闻之无问识不识咸庆焉曰有天有天而燕卿侍李子则顾反严日伺察其所往来捕师生来狱候李子者而诸来狱候它人者则顾不之禁也两勘官亦日诮骂李子见诸生稍不惴惴望尘拜也则曰李某坏尽士风矣两勘官诣学会生裴近者肥而鼓腹遇之而立其旁两勘官目之大怒曰甚哉李某令诸生侮我也故鼓其腹而又立我旁翌日诸生诣两勘官谢两勘官又复大骂李子恨不遂杀之也叶朴还贵溪闻两勘官勘事亵衣酣酒坐堂上而诸方面官长跪阶下事弗令自辩也问辩之亦不听朴闻之谓詹彛曰奉天令者非敢亵天也书曰钦哉钦哉敬能诚诚则明两人者无亦亵天欤詹彛曰夫既罪称囚矣兹宜至焉且先意已主听辩曷施乎叶朴曰朴甞读范滂传矣王甫者阉人也然犹听滂焉而为之愍然改容也而今如此哉于乎今如此哉 

后记 

广信狱成诸所谤乎子咸白之矣会有赦至李子坐而有忧色通判刘懋入而问曰先生奚忧也前无赦谤木白也懋见先生油然而煦煦若无与然今诸幸白之矣而赦会又至乃顾有忧色何也李子蹙然若有所荅已讷然止刘懋出语袁衡袁衡曰先生之忧以是非倒植乎公道绝不复见于天下欤夫衡也抄送伪章者也而今也坐衡以捏之也斯其一焉已刘懋曰何谓也袁衡曰夫伪章者衡于石城十一将军第抄之也然衡又非亲致先生而托书吏朱灿者致之也后先生令教官叶泰挈衡住启王王甞召十一将军与衡质而知将军家人王贵者抄致将军也而今硬坐衡曰奚不以白勘官也曰勘官不客衡白也而顾教衡曰汝但云初李某与江御史讦奏行总制陈勘也李某每向诸生说观陈似有偏江之意奈何衡与李素恩义辄就捏江劾陈之章送李观看意在激怒陈而李遂送陈观之也斯勘官郑阳教之也曰云云者何曰实江之奏词焉耳刘懋曰嘻冤哉有是焉先生宪臣而以人命赫诈事使懋径拘军校例也而今坐非例也而懋也未始造监拘也亦非戍时而竟皆以坐懋也懋冠带奉察院文焉今坐懋以冠带斯亦实淮王之奏词焉耳陆镇曰冤哉镇也卧碑生员令家人代告今告者陆宽也而以坐镇也夫占官地成化二十三年间事时镇数岁耳而以坐镇镇娶妾有媒礼焉而今离异镇妾被诬镇娶妾逼焉赫焉耳而勘官者硬加镇以强也冤哉镇也彼赫诈致死人命者又奚弗之问也传廷臣曰吁讵惟汝哉先生奉江御史者何者非实也乃今咸使之虚而江与吴奏先生者奚又咸实也吁讵惟汝哉汝第不击先生耳诚击先生汝胡罹之冤且更骧于法李华问乎徐珙曰奏江御史者实也而虚之法乎徐珙曰夫对言官者当若是焉矣曰淮王奏者虚也而实之法乎徐珙曰夫尊王者当若是焉矣曰华闻之奏一言一事弗实者得以诈坐也吴奏先生者一言一事尽实乎而不以诈坐曰尊为言官击人者当若是焉矣李华曰夫法者守一以御万者也是故贤也弗敢越焉愚也弗敢蔑焉靡以贵挠罔以势移仇不敢加昵不敢私低昂轻重如衡之付物夫然后称法焉而后可冤平也是故郡邑有冤乎之监司监司不职平之御史御史平之上之大理故大理者平天下之冤者也故称廷尉平焉任情而尊夫人也夫奚有于法徐珙曰嘻子胡见之晚矣谚曰循智保身审时致位子又乌知彼不别贤愚而务存体统哉李华曰华闻之百司奉职而天下治故务体统者安上而睦下斯相之事　别贤愚者进黜以劝惩斯铨部之司也守一以平天下之冤者廷尉之职也是故视厥重轻低昂焉付之已矣而容心焉容心则不中不中则私私则不平且诚如子言则贤者杀人可不抵命而贱者不肖者为贵者贤者杀之则不问邪有是理哉徐珙曰昨勘官郑阳勘刘乔陷死李苒事推案呌曰如此无行止生员死则死耳乃坐知府哉观此则法者真以别贤愚为心矣二子争论不能决来质李子李子曰嗟诸生腐哉迂哉传有之君行令臣行意又曰法以情用嗟诸生吁哉腐哉若即能飞黄附骥亦先见先见者流耳岂能致身卿宰哉虽然予有尤焉行宾中和积诚未孚风之生也必穴焉空诸生乃舍我弗责而顾暇諐訾人邪正德八年秋八月给事中王爌有章言此事是年十二月燕卿至广信府明年正月廿八日李子至广信就狱是年三月事完 

惧问记 

李子曰夫予于今而始知惧也袁衡曰衡闻之君子不惧李子曰衡是惟不知惧焉尔袁衡出遇李华而告之故李华曰夫惧动心者谓也往张刘之事先生不啻批逆鳞捋虎须矣兹言惧必有以吾将问之李华入问曰华闻之欺理者灭天罔公者无法灭天无法是曰大乱民乱身士夫乱家大臣乱国有诸李子曰然有之李华曰华甞惧投足之地鲜也以兹焉李华出以语袁衡衡不达李华曰子不见勘官勘事乎私之出焉怒之入焉锺粟程伯二生者勘文不载也何以提为锺何以出程何以入锺提而不勘乃笞而监之厥意为何夫程伯之事总司鞠焉廵按者允焉以坐先生无故番焉兹谓有天乎无天则无法无法者乱行乱于清明之世华自兹不复知投足之地矣袁衡曰若是则奚止于是哀佐刘贤同人命也而皆非所勘也佐不勘而贤则勘县丞府判同委拘人判以李则罪而丞以江则否夫衡也自兹亦安往乎李华曰夫大道之行天下为公叔李之世钩织起焉于乎甚哉先生之惧殆非获已欤作惧问记 



【卷第四十九】 

【序一十篇】刻战国策序刻贾子序 刻诸葛孔明文集序 陈思王集序刻阮嗣宗诗序 刻陆谢诗序刻陶渊明集序 刻朱子实纪序 白鹿洞志序端本策序 



空同集卷第四十九 北郡李梦阳撰 　序一十篇 

刻战国策序 

嘉靖二年秋七月河南省刻其战国策成或问战国　畔经离道之书也然而天下传焉后世述焉何也李子曰策有四尚尚一足传传斯述矣况四乎四者何也录往者迹其事考世者证其变攻文者模其辞好谋者袭其智袭智者谲模辞者巧证变者会迹事者该是故述者尚之君子斥焉斥者何也以此之经则畔揆之道则离也自秦籍之焚也三代之迹芜矣是策也国列政具巨旿细昈人详物业采之足以备史资之足以弘识记之博洽谈之奇佹故曰迹事者该而其为书也立从横倡捭阖势利啖轧谗诳倾夺无复廉耻是非之心今观其时如群儿一饼争获自矜于乎先王之礼乐刑政至是乎蔑矣故曰证变者会遂使仁义晦塞横议胶固申韩为哲仪秦是师狙诈者理其绪揣摩者窃其矩陷挤者矢见其险谬诐者程其欺故曰袭智者谲文叔有言高下相求阳纵阴闭其情隐其辞妙是策也有竟日之难辩而一言之遂白者是以文卿墨儒服其意渊躭其体简转者法其宛蹄者祖其透盖言巧也故曰模辞者巧李子曰予读战国策而知经之难明也经不明则道不行何则巧以贼拙谲以妨直时变世悲伤往忧来夫俗成于尚士坏于缘尚者乐其同缘者惮其改传者安于习述者狃于袭虽知其非骎骎入之矣佛老其类也或问周何以有战国也李子曰文祸之也先王以礼之必文也制辞焉出乎迩加乎远通乎其事达诸其政广之天下益矣于是重辞焉流之春秋号曰辞令其末也弊巧谲相射遂为战国曰读其书者诚文焉可矣不骎骎入之乎李子曰嗟予曷知哉予曷知哉返古之道者忠焉质焉或可矣是年也监察御史澶州王君会按河南则谓李子曰史之义得失列刻其策以观来者曾氏所谓因以为戒者也 

刻贾子序 

贾子者贾谊新书也奚称贾子子之也贾子贾子作乎类贾子之言者作也汉兴谊文最高古然谊陈说治理善据事实识要奥一一可措之行盖管晏之焉故曰谊练达国体云谊文高古最者太史公业裁之入史记矣后人或摭其创草及他篇简论说不忍遂捐弃于是类之称书焉如过秦论太史公业裁入之矣褚先生又取其余附之后今为三篇云亦有一事一义而篇二三者或二篇而杂之一如治安策搀截无复绪理可寻乃其宏识巨议故皎皎如日星如江河地中不得掩没之矣此书宋淳熙间甞刻潭州淳佑间又刊修焉时已称舛缺及刻本失士夫家转抄一切出吏手吏苦其烦也辄任减落其字句久之眩或踰行窜其字句重复讹之士夫者又靡之校也故其书愈舛缺不可读弘治间都进士穆得此书于乐平乔公刻之京师已复有翻刻者顾仍舛缺也予今刻则畧校之矣然卒莫之质补之也麟甲凤毛仅存见于世者此耳幸邪悲邪贾子十卷共五十八篇内亡其三篇 

刻诸葛孔明文集序 

诸葛孔明文集六卷凡七十六篇将权之北狄五十篇世布之矣称将苑一曰心书武德之阴察二十六篇则增者尔称文集云阎子兵备信阳也刻其集布焉或问阎子曰集奚而刻也阎子曰吾方有兵事曰以兵事乎曰以兵法曰以兵法乎曰以兵道曰以兵道乎曰以其出诸葛氏曰诚以是也子习焉由焉已矣奚刻而布也阎子曰夫吾恶夫巳而不人者也李子闻之曰大哉阎子可谓无我者矣然谓是书出诸葛氏则非矣阎子遇李子问曰是书也奚不诸葛氏出也李子曰窃闻之善道者不剿说以袭名善言者不附同以着见是故老不归孔儒不畜墨名法异旨王不述霸是书仁义诈力共条则诚伪淆矣汤武桓丈并称则王霸交矣引经括史道流是证则饾饤昭矣出入黄老申韩则授受驳矣繁简异制文体乱矣兵详政畧立意涣矣是故是书也其事杂其法该其道混是剿说而附同者为也故曰非诸葛氏出也阎子曰兵变事也用无定形汉贼不两立耕者杂于渭滨善矣不曰袭荆州之孤勒益州之降乎人必汤武则龙颜不汉日表不唐矣李子曰兵无定形道有常体故谈汤武者羞桓文慕桓文者鄙孙吴何也汤武者仁义之兵也顺天应人者也桓文者节制之兵也假之自利者也孙吴者诡诈之兵也施之昏慢之国而后可者也夫是书也三者备矣故称杂焉杂则事轇称该焉该则法互称混焉混则道乱故日是剿说而附同者为也且奖蒙进吴赞羽德曹谓备为蜀先主云云斯言也果亮口出哉阎子曰内经假于黄岐然术者莫之能离左氏疑于丘明而学士罔舍其辞是书也习而由之即用以措事因心以探法观我以制道无于世不可也氏不氏暇论哉 
</div>
    <div class="pagination">
<a href="空同集_page87.html">上一页</a><span>...</span><a href="空同集_page83.html">83</a><a href="空同集_page84.html">84</a><a href="空同集_page85.html">85</a><a href="空同集_page86.html">86</a><a href="空同集_page87.html">87</a><span class="current-page">88</span><a href="空同集_page89.html">89</a><a href="空同集_page90.html">90</a><a href="空同集_page91.html">91</a><a href="空同集_page92.html">92</a><a href="空同集_page93.html">93</a><span>...</span><a href="空同集_page89.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
