<!DOCTYPE html>
<html>
<head>
    <meta charset="UTF-8">
    <title>弇州四部稿 - 第 273 页/共 296 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州四部稿 - 第 273 页/共 296 页</h1>
    <div class="content">　　文部
　　画防
　　仇英九歌图
　　仇实父图九歌凡九章章各有徴仲待诏书余所见数本皆阙礼魂而此则并国殇去之其仪从人物都不详仅云中君有少云气河伯持杖御一龙山鬼乗赤豹乃类虎而已山鬼殊窈窕令人消魂其他种种有生气待诏意似草草而笔势泛澜可爱余尝谓屈子偶歌此以下神后人各自出意摹写其緐简工拙之不同冝也此巻笔虽简而意足视他本不啻胜之因识于尾
　　题仇实父临西园雅集图后
　　余尝见杨东里先生所题西园雅集图乃临李检法伯时笔有崇山絶壑云林泉石之致与此图畧不同此图仅一古桧一恠石一立壁捉笔书者为子瞻学士从傍喜观者王晋卿按巻对竚者蔡天启倚树睨者李端叔彼图则有张文潜而无端叔此图据方石画渊明归去来辞者即伯时握麈尾观者苏子由握蕉扇者黄鲁直抚肩立者晁旡咎捉石者张文潜按膝者郑靖老彼图有端叔而无靖老益以陈无已若摘阮之陈碧虚与听阮之秦少游説法之圆通大士与听法之刘巨济题壁之米元章与傍观之王仲至则所同也彼图有名姬二曰云英春莺而此皆削之杨先生又云曾见刘松年临本无文潜端叔无咎噐物小异而僧梵隆赵千里亦尝摹之此图吾吴郡仇英实父临千里本也余窃谓诸公踪迹不恒聚大梁其文雅风流之盛未必尽在此一时葢晋卿合其所与游长者而图之诸公又各以其意而传写之以故不无抵牾耳实父视千里大有出蓝之妙其运笔古雅彷佛长康探微元祐诸君子人人有国士风一展巻间觉金谷冨家儿形秽因为之识尾
　　题海天落照图后
　　海天落照图相传小李将军昭道作宣和秘藏不知何年为常熟刘以则所収转落吴城汤氏嘉靖中有郡守不欲言其名以分冝子大符意迫得之汤见消息非常乃延仇英实父别室摹一本将欲为米颠狡狯而为怨家所发守怒甚将致叵测汤不获已因割陈缉熈等三诗于仇本后而出真迹邀所善彭孔嘉辈置酒泣别摩挲三日而后归守守以归大符大符家名画近千巻皆出其下寻坐法籍入天府隆庆初一中贵携出不甚爱赏其位下小珰窃之时朱忠僖领缇骑宻以重赀购中贵诘责甚急小珰惧而投诸火此癸酉秋事也余自燕中闻之拾遗人相与慨叹妙迹永絶今年春归息弇园汤氏偶以仇本见售为惊喜不论直収之按宣和画谱称昭道有落照海岸二图不言所谓海天落照者其图之有御题有瘦金瓢印与否亦无从辨证第覩此临迹之妙乃尔因以想见隆凖公之惊世也实父十指如叶玉人即临本亦何必减逸少宣示信本兰亭哉老人馋眼今日饱矣为题其后
　　送沈禹文画册
　　此册前有壮游鸣盛四字为许初元复玉筯篆画凡十有六帧皆绢素文待诏徴仲五仇英实父二陆治叔平一陆师道子傅一谢时臣思忠二文嘉休承一钱谷叔宝二陈括子正二其副叶则宋经笺各有唐诗一聫皆待诏书书体兼真行草篆古法有峄山受禅二王渤海鲁郡怀素眉山双井襄阳翩翩鸾翥凤舞画则全仿诗意为之俱秀逸有深致而文仇尤自超着不让马李叔文二则周天球公瑕彭年孔嘉所譔楚楚小楷孔嘉尤更精絶诗十有二则子傅及其弟安道陆粲浚明顾奉金用徐伯虬许闰张凤翼休承元复叔平文伯仁顾云龙皇甫昉子循各又分古诗语题之虽河梁之美少输前哲而临池之迹独擅一时内伯虬故廸功昌谷子也浚明不能工书又不好作近体然代者大是佳手金用不办此十指攷其笔踪殆是妇作用妇规摩履吉声名大噪或谓出蓝后又有王谷祥禄之及陆芝二章则皆赠别之什而诗题之阙者二矣册为沈大谟禹文北上谒选作禹文翩翩佳公子时方盛年善词翰裘马醪肉问遗文士不絶故于其行也合吴中名笔出所长以赠之禹文得太常簿参两督府迁肇庆守竟以好客故产尽削寄死为若敖之馁乆矣余偶得此册念与禹文同时者俞仲蔚刘子威因各乞一诗以补二题之阙不两日仲蔚物故余乃为足成之所谓柳条花气聫也偶有钱生者叔宝子来防摩娑乆之曰此二诗吾犹见之即待诏及其子彭也画尚有待诏一帧今以休承一帧代之其叔宝一帧亦续补盖有窃而襍入他册者故也此册中人仅有一二存欲归之沈氏则已无守者因识而藏之异日别録一通焚禹文墓所以薄酹侑可也
　　陆包山写生巻
　　画家写生右徐熈易元吉而小左黄氏父子政在天真人巧间耳宣和主稍能斟酌之明兴独吾吴沈啓南入熈室而唐伯虎于黄氏有出蓝之美陈复甫后出以意为之髙者几无色下者遂脱胎矣叔平此巻卉草果蓏之属四十二种种有天趣而不至出骊黄外庻几能斟酌者印文甚古雅而署字不类岂所蛇足也耶漫题不觉满帋
　　再题游太湖图记
　　余以癸酉游太湖游之明年而陆丈为余图图成之二年而余果避言还里过陆丈时已病矣犹津津谈明年当为公防太和以嫓太湖作天下大观亡何竟捐舘今年仲蔚过我弇州园出此册摩娑乆之偶有宋纸二畨属小楷书余记于后仲蔚楷法尤遒媺髙处在欧柳间余文不足以当三絶然施之太湖粗亦不俗而陆丈竟不能践八十二之约以成我太和观则可叹也
　　文伯仁溪山自适巻
　　东南佳山水太湖之抱于三吴者最号清远然大较山不胜水自富阳而溯新安之黄山白岳尤竒峻然往往水不能胜山五峰文伯仁家吴中足以穷水之胜矣而犹未快乃因游新安遂尽擥其竒而发之于丹青余近得一寓目真若坐篮轝翠防间使人应接不暇区区山隂道上行乌足以当之哉此君秽而好骂坐不知胸中何以富此一叚丘壑也
　　文文水画
　　余从吴氏得诸名士手书诗王中丞履约二纸太学履吉四纸王吏部禄之袁提学永之各二纸皆有画配而缺其一画不著名氏欵识疑以为文待诏徴仲葢吴氏为待诏外家故也乃以示待诏子休承摩娑叹息审为渠五十七年前笔诸君皆已物故乆矣为补其缺而防于后内酌酒桂林一帧其所新补也当是时休承尚少而苍老细润不减家尊真可谓画家羲献矣老来精神伎俩声实攷据事事埒之四君子词翰与画亦足三絶故识而留之山房
　　画南北二词后
　　题柳窥青眼相传国初人作可谓曲尽张绪风流至马致远百嵗光隂有感激超旷之致而音响节奏又自工絶元人推以为词中第一殆非虚也其词既别南北而复分其早春暮秋景地乃谒钱叔宝作图而周公瑕复以正行二体书之风日清美于文漪堂呼三雅佐展巻亦不辱矣惜未有雪儿以红牙句拍唱耳
　　题画防真记巻
　　撰防真记者元微之演曲为西厢记者王实夫续草桥梦以后者关汉卿此巻八分题頞者文彭小楷书记周天球録曲者周及彭年俞允文王逢年张凤翼潘德元王复亨顾承忠管稚圭张复吾弟亦得一纸画者钱谷尤求辨张生即微之者赵德麟録者王廷璧千古风流艺文吴中一时翰墨能事尽此矣防真记谓崔氏有所适而不言归郑恒西厢记则谓许郑恒而卒归张生后有耕地得崔莺莺墓志者其夫真郑恒也或以嵗月攷之亦不甚合合不合所不暇论第令老夫偶展阅之掀髯一笑如坐春风中万卉过眼何预蒲团事耶为题于后
　　天文地理搃图
　　吾州有陶翁存仁者年七十余始得天文地理方圆二图摹之其后复増摹两畿诸省十五纸海外三纸字皆蝇头而精工有楷法界画细若游丝极可爱此翁后至八十余尚能月作两本供桂玉资今已矣攷之浑仪图经亦不尽合以备故事可也
　　李郡写旅獒图
　　李郡出所画旅獒图索题内大酋之状防瓌竒饰装瑰异与诸小畨之恠丑么且俱能戢骜桀为戚施种种情性得之第所谓旅獒者大犬也见孔氏传防甚明又左氏公嗾夫獒焉杜预注亦云猛犬也今乃画作一緑狻猊大约如近代所贡者然不作黄色若佛书所称青狮则尾大于斗又其种乆已絶不闻作贡郡五指如悬槌少加问学亦何必减萧世诚职贡阎立夲王防耶为题于后以朂之
　　题莫廷韩画郊居扇
　　廷韩此画种种郊居风致视休文赋不啻过之其赠孟孺标格亦絶相类而云东公乃疑其意以为二君皆非此中物至欲与之分半席者谢防舆日作王大将军长史然恒自谓一丘一壑而顾长康亦桓南郡客颇能画防舆于丘壑间人亦许之夫士相赏有迹外趣耳令仆果赴河南尹何必减履道里主人也季秋望后一日解嘲题
　　莫廷韩竹扇巻
　　箑面画竹便是两重清真境廷韩聚十名笔巻而藏之虽不能出入怀防作泠泠天籁箧笥中别有一种潇湘界矣珍重珍重
　　题小桃源图
　　余所见桃花源图如赵伯绣文徴仲陆叔平诗如陶元亮王摩诘皆令人神爽飞越如身游其间独至武陵求所谓真桃源而不可得岂陵谷沧桑之説果尔耶异日扁舟醉此桃花下三日足矣因题一诗以为张本
　　又题画池上篇后
　　读公庐山草堂记末云弟妹婚嫁毕司马秩满则必左手引妻子右手抱琴书终老于斯以成就我平生之志清泉白石实闻斯言然公记成未几而刺忠州郎礼部司内外制连典剧郡入贰司冦而庐山之诺竟虚非此池上一篇何縁能防诳语业第公以太子賔客进少傅尚书分司致仕二十余年中尝尹河南者三嵗余顾髙逸之胜芬人齿舌至于今不衰春日与元驭四十余即谢礼部侍郎翰林学士归以一黄冠偃息蓬茅中余亦弃弇山园泉石之胜从之贺季真八十余始以礼部侍郎集贤学士乞黄冠得鉴湖之一曲唐史乃传之隠逸何也古人事多不可解
　　陈提学藏百马图
　　余尝见赵魏公天闲五马图金羁玉勒徙倚流苏线下四紫衫奚官极意秣刷噫贵则贵矣孰与此所图百马骄嘶逸逐于平沙大荒之为适也第龙鬐凤臆往往有之而权竒之兰筋不露当是葡萄宫苜蓿过饱而肥耶今五单于解辫长平冠军方髙咏栢梁无所事粟汝歌丰颂瑞之后旦夕东封五色云锦庻几有攸頼哉陈君相士之九方歅也必能别而曹骊黄牝牡之外第不审谁无负千金价
　　尤子求画关将军四事图
　　关将军庙成客有请图廊壁者余谓公以勇烈冠一时则无如白马先登馘顔良首樊城破曹氏七军僇厐德降于禁以勋猷垂身后则无如七日役神鬼建玉泉寺为荆州第一刹驱风雨剪蚩尤俾河中盐政复故夫白马樊城之迹人人能言之后二事稍秘按天台智者以隋开皇十二年至当阳上金龙池月夜有具王者威仪二人一长而美髯丰表一少而秀发长者前致辞曰予关某也彼某子平也汉末分扰事不果愿死有余烈叨王此山敢问大德圣师何枉神足智者曰欲建立道塲耳神曰愿愍我愚特垂摄受此去一舍山如覆舩厥土深嘉吾二人当为力建一刹供护佛法愿师安禅七日以须其成师既出定湫潭万尺化为平陆栋宇焕丽巧夺人目神即受五戒智者具书晋王广上其事锡以佳名而公遂为此寺伽蓝神矣智者所谓肉身菩萨也宋正和中解州解池盐至期而败课輙不登帝召虚静张真人询之曰此蚩尤神暴也帝曰谁能胜之曰臣以委直日关帅可也寻解州奏大风霆偃巨木已而霁则池水平若镜盐复课矣帝召虚静而劳之曰关帅可得见乎曰可俄而见大身遂充廷帝惧拈一崇宁钱投之曰以为信明当勑拜崇宁真君也两藏所记当不谬而史志俱遗之岂用夫子不语怪神例耶按黄帝经序曰皇帝杀蚩尤其血化为卤今之解池是也又真定有蚩尤塜七所每当祭蚩尤其日白气贯天则蚩尤之主盐池葢数千年犹在耳公固义勇使不受天台戒作玉泉功德纵不令堕蚩尤道其去阿脩【阙】　　也尤子求善丹青闻余语而绘公四事于绢素以献子求之所能貌者桓桓紏紏之气与指防跳荡分身百应之神竒而已公所为功与其志不得也因敬为拈出之始貌公者皆赤面赤马而先师所见者则晳而微酡马亦纯白故子求特因之
　　李郡画渭桥图
　　唐文皇渭桥一盟虽神算无遗亦是大不得已事非李药师隂山【阙】鬬雪之何异城下此图承传颇乆然往往仅作挂幅而李士牧独能创为长巻且其叙六师之整暇靖肃大得萧萧马呜悠悠斾旌意而玁狁之输琛委賮蒲伏戚施其尊中国之体至矣第颉利方拥百万众跳梁近甸未必恭逊乃尔史葢多饰辞讳辞耳又文皇虬须猬张神采逼人此后小酌之勿作清穆垂裳观也
　　李郡画美女图
　　李士牧手貌美女自西施以至红绡凡六十人虽人仅一身而絇履执并其标格情性得之可谓工且详矣苐中间二吴品仙品不当与媵伎并列而郑防南威丽姢夜来玉奴丽华碧玉紫云李娃霍小玉之类却更不可遗也翔风房老是緑珠前軰不当作小婢装当更商之长夏倚病展此图何异维摩天女苐色尘虽不縁影而哓哓数语似输一筹
　　题海峯巻后
　　海峯巻为乡前軰金同文先生别号有祝希哲署题希哲又与唐伯虎各为一诗而手书之先生之子学正元龄分训吴兴时与文休承同舍复乞休承补图遂足三絶吾州故濵海然有海而无山学正翩翩仙骨请与共竢之数千百年后焉知巨鳌不失足使阆风蓬莱翻来此作一段实话耶
　　陈道复牡丹
　　陈复甫作墨夲牡丹甚得徐熈野逸之趣记宋有去非先生者作墨梅絶句至今艺林以为与梅传神复甫岂其苖裔耶何无声之诗与无色之画两相契也
　　为徐太仆爌题马鞍山图
　　余后先游马鞍山得古近体五首远者二十五年近亦二十年矣嗣是凡四游皆邦君见邀于车马行色中不及搦管今于岩泉太仆公处覩此图不觉恍然若梦既而命书此诗则又赧然自愧得无为山灵所笑以不复唱渭城耶异时丘壑之日长当与公摄衣登絶顶尽取唐人句和之又恐有华山约束不获如愿柰何姑识此以俟
　　为章仲玉题保竹巻
　　人云竹祖孙不相见今章氏园不易主而王父所手植宁有存理章之儁简甫乃能徴蔡九逵文徴仲许伯诚袁永之黄勉之王禄之以文词纪其事而王文恪太傅胡孝思中丞为大书署顾文休承复图之寘之三尺箧中葢三歴祀而淇园秀色犹若新也仲玉善保之夫岂直祖孙一相见而已
　　题洛中九老图
　　右洛中九老黄鹄图以遗余者鹄南阳人依武昌吴明卿以居貌寝甚年二十余而能曲尽老人傀俄婆娑态余因戯与约更二十年貌我置其间得否九老中独香山居士小解事人或谓海山仙宫有居士一院居士不首肯曰归即应归兠率天吾意颇与之合审尔当貌我作十三嵗儿骑黄犊吹笛三生石傍也
　　长江万里图【有王蒙识非】
　　余旧有黄子乆长江万里图又于一友人处见夏珪所图皆极微茫庵霭黏天无际之势而不能一一辨所自然皆自武昌泛洞庭沿江陵而上趣峡口入蜀乃足称万里此图则自武昌溯汉江绕故郢度襄樊抵太和山而止葢喆匠朝真即舟次所得而貌之者也即无论是否黄鹤山樵其结构演染有不合者鲜矣余自癸酉嵗以楚臬出京口抵武昌又于武昌入汉诣郢陵丙子解郧镇登太和下襄江诣郢陵按之皆歴歴在目眦独自采石而上九江蕲黄之间江山秀发不可指数而此却寥寥因志于后以俟黄鹤之徒补之
　　题殳生画
　　语云天廐万匹皆吾师此古人匠心之妙也然自荆关李范北苑巨然而下皆有承传小加化裁耳迩来白石翁衡山待诏亦然至于仇实父则鲜所不摹拟然而人巧极矣吾乆不踏足吴阊门乃闻有称殳质甫者以为叔宝休承入室上足今览其盘礴斋笔信有出蓝之美所恨不能舍蹊迳而上之昔人论诗羚羊挂角无迹可寻噫嘻岂惟诗而已哉殳生其勉之
　　钱舜举画水僊防
　　钱舜举在胜国以丹青名一时几与吴兴鴈行而卉草尤自超骎骎度骅骝前矣此巻水僊为华氏世藏零乱中有绰约迎风承露种种姿态百出葢舜举得意笔也后有欵识而失之华生以为恨乞余题尾噫待欵识而后真浅之乎真矣
　　周之冕花卉后
　　胜国以来写卉草者无如吾吴郡而吴郡自沈啓南之后无如陈道复陆叔平然道复妙而不真叔平真而不妙周之冕似能兼撮二子之长特以嗜酒落魄如李邈卓不甚为世重耳日坐弇园与花事周旋此巻遂来争胜聊题数语不觉芳英烂熳笔端
　　题倪驾部胜游画册
　　宗少文好山水爱远游西陟荆巫南登衡岳欲怀尚平之志不遂晚归江陵叹曰老疾俱至名山恐难徧覩凡所游履皆图之于室谓人曰鼓琴动操欲令众山皆响故自贤哲髙风丹青佳话昨晤倪驾部霖冲出其所图二大册则凡平生宦辙所经繇都邑之钜丽山川之名胜皆在焉而俾余宫洗王廷尉詹吏部亡弟太常各书其旧作于副简且曰少文处而吾尚出彼故不得以羣方为几席而吾亦不得专一室为卧游虽然少文之杖屦仅楚服耳而吾之辙向固已倍蓰之吾之游未巳而图亦未巳也我故当胜余谓驾部膂力方刚经营四方子宁一凿坏老父而已耶且彼能以一室而収楚服之全子乃能以一箧笥而収彼之为图者又数十楹宁但胜彼苐俟子之功成而后为少文子之箧笥中当作舆地图矣余异日欲帧书一诗必腕指且痛姑于此塞白焉
　　题张复画二十景
　　隆万间吾吴中丹青一派断矣所见无逾张复元春者于荆关范郭马夏黄倪无所不有而能自运其生趣于蹊迳之外吾尝谓其功力不及仇实父天真过之今年长夏为吾画此二十帧擕行梁溪道中尘思为之若浣因据景各成一絶句题其副楮复画貌山水得其神余诗貌复画仅得其肖似更输一筹也杨公伯谦游艺之好比余更深因割以贻之倘于机务小暇时间一展翫庻几防龙席间不尽荒箕颍色耳公其以为何如















　　弇州续稿巻一百七十
　　钦定四库全书
　　弇州续稿巻一百七十一
　　明　王世贞　撰
　　文部
　　佛经画防
　　王摩诘罗汉后
　　摩诘丹青之妙出入吴李间别造逸品而又精心奉竺干教以故所貌罗汉至多余旧覩一夲乃演教图有御押是宣和殿藏物此则其散在人间者虽剥蚀之余神采尚自焕发足令波旬合掌龙女献供下视贯休梵隆辈蛇神牛鬼奚啻霄壤矣
　　李伯时十六罗汉
　　余所覩贯休画十六应真以险怪时眼梵隆则潇洒饶意态然未有如李公麟检法此图之精者其木石帷几麄细异笔僧雏老少后妃婆罗门侍胡山神服装异状然不作离车相诸俊比丘翛然有尘外度剧是合作防尾吴兴赵肃书真得承防家风吴郡刘珏佥宪颇称伯仲沈周先生则居然双井云仍矣此李应祯太仆家藏物不知何縁落德州张氏手复归我楚弓之失得何足论也
　　善财参观世音三十二变石本后
　　右画善财童子参观世音大士凡三十二幅皆石本云是李龙眠居士笔不可知然法相端严体势绰约窈窕非龙眠不能办也帧帧各缀一偈无论工拙是当行语依稀妙喜幻住家风攷之华严本经善财所接大善智识五十三员独文殊弥勒为至而观世音仅补陀一见耳龙女化佛亦自文殊成之不知何縁防入观世音法门而龙眠为之图此开士又以偈为之赞且善财之始见世尊年固十二及参诸方得道已百二十所谓童子者以童真不坏也即文殊亦然今作六七嵗儿状大谬虽然此图权也华严亦权也以权显实即得以实破权即不得余将为下一转语云道宣覩此努目而诉之薄伽梵薄伽梵曰钝根阿师且置菩提逹磨闻之曰且喜没交渉
　　画西方十六观经
　　余既感鸾法师受菩提流支西方十六观俾故人尤子求效丹青之士而子求之子道恒能楷书仍为我系经文于后字体径寸颇遒劲可观防阅藏至阿阇世王经与元驭学士相对扼腕不平其事而僧修礼辨十惑论果有权文学者谓频婆罗贤王也应救而不救之阿阇世逆子也不应救而救之为世尊失政之大而修礼则谓观经有云频婆娑罗幽闭置于七重室内自然増进成阿那舍阿那舍者名为不【阙】生欲界阿阇心生悔热遍体生疮经云若不随顺耆婆语者来月七日堕阿鼻狱详夫幽愤而陞上果虽外凶而内吉防日而超下界虽名死而实生救之即翻损任之即自益至若身疮而心热罔知廻向之路业深而报近将坠泥犁之城救之即为益任之即为损斯即观其所应救救之以为益察其所应舍舍之以为利而曰应救而不救之不应救而救之圣心虽防知之何陋矣然定报受之而不易明业之难犯也重罪悔之而以轻明行之可革也今父子咸进于道何顚不扶贤愚并从于化何来不劝按此荅既不明究所以强为解事全属遁辞何以示训窃详频婆娑罗于毘富罗山射猎无故杀一五通仙致被誓于未来世必报此命又阇世王已于毘婆尸佛初发阿耨多罗之心则阇世此生杀父之罪固重于山海而夙根之善与受寃之深亦有可言者佛若救频婆娑罗而生之则此债终无了期故授之佛经使成阿那舍果以酬其贤而听其幽死了彼寃对不为异世之累至于救阇世王疾却有深意葢佛法有救生无杀生阇世罪虽重佛不能为诛也其人既旧发菩提且受寃苦虽染恶疾命夲不当絶也人王法王相倚成化人而不仁疾之已甚则彼肆其无所顾借之恶而滥僇释种破灭佛教其祸有不胜言者故因而利导之俾之去恶从善以敷畅大化不为厉梗然则阿阇世之不死其夲寿也所以得尽夲寿者余福也攷之夲经明言略受地狱之苦然而出为帝释为轮王以至成佛夫为帝释轮王成佛此权语也其云地狱实语也夫地狱之寿有定数有与诸天齐寿者有穷刼者何得言略受也言略受亦权语也攷之观经月光大臣云刼初至今恶王贪位而弑父者万八千人则彼中视为恒事佛虽示戒西人未必遽遵急于救时而缓于立训葢亦佛道当然耳第有可恨者毘富罗山五通仙既发讐报深誓又非多生眷属何以不为他人而必为王子以陷弑父大僇耶此必有任其咎者然而于佛无与也
　　画观弥勒上生经
　　汪仲淹乞余为其妇作志铭而以观弥勒上生经为币经首有释迦授记慈尊圣防图及兠率陀天内院三图皆瑰丽侈贵之观而经笔亦方整下题有燕山张继者当是宣英时名手也计当复有下生经而不可得按弥勒者梵音本梅防丽耶此云慈氏也慈氏之初发心在释迦前以一进一退故释迦超六劫而先证菩提攷法华经日月灯明佛时文殊以妙光菩萨为上足弟子作七佛师而文殊八百弟子中有求名菩萨贪着利养虽复读诵众经而不通利多所遗失是为弥勒而弥勒亦自称心重世名好游族姓至然灯佛出现于世乃得成无上妙圆识心三昧识性流出无量如来而释迦于是时仅一献花布髪之男子耳此其为前后辈可证也第然灯佛见释迦即授记作佛而弥勒又歴诸无央佛逾七佛至释迦而始授记夫释迦之精进在然灯佛前不应始献花布髪其精进在然灯佛后则不应先弥勒而授记也弥勒紫金身十六丈而释迦仅丈六尺弥勒寿八万四千嵗而释迦仅八十嵗弥勒行化之地东西长四十万里南北广三十二万里王国鸡头末城周围四百八十里而释迦所化仅五天竺诸胡地周不过十万余里净饭所都与王舍所栖其城不过四十余里而已弥勒之地若琉璃镜平无丘陵坎窞人无夭札病疠战鬬而释迦皆返之所谓五浊恶世也夫以释迦之縁果功德俱若不能如弥勒然法华化城喻品乃谓大通智胜始成佛而释迦与弥勒阿閦十六世尊亲为之子净脩梵行智慧明了其事在往过去无量无边不可思议阿僧祗劫前兹时不知弥勒发心与否寿量品则谓释迦成佛以来无量无边百千万亿那由他劫葢示菩萨行于歴劫以显再成耳而徧攷大藏弥勒皆无之疑本未成佛至当来世而后成也释迦正报身为千丈毘卢遮那于色究竟天成佛释迦仅亿身之一身耳而弥勒则未闻他有报身也释迦二辅文殊普贤皆古佛现菩萨身以示无两大耳而弥勒之辅无着未登十地天亲甫脱二乗去二大士恐殊有间也初地学人既不能作德光论师径登兠率揖弥勒而叩之又不能尽扫此无益之疑而拘拘于一阶半级宁不为宗门老宿所笑聊识于此以志余陋
　　渡海阿罗汉像
　　摹龙眠居士李伯时渡海阿罗汉像一巻一力士负戈而立若卫法者诸阿罗汉出没烟雾波浪中然各有所持乗笻而虎者横锡而狮者龙而握其角者手香罏而立三足蟾者共一槎者其一操如意一操葫芦吐云气袅袅不絶端坐五色云者卓锡而立背若首尾若龙而不角足差短者立一蔡者指端出云云际双鹤盘旋者二少髠无有所践而波没趾者一负笻一捧经而皆矫盼鹤不已者骑大鲤鲤防髯而哆口者立大蛎若石手一鉢飞锡前引者老厐眉眉垂至肩项衲而五水神拥之者肩笻笻挂一羽扇而践巨袱者立于者前现小二堵波有白毫相合掌而礼之者立蕉扇手一贝叶者立五色兠罗云者合掌而掌端之气佛刹从中现者侍者小沙弥四皆轻行无碍葢始抵龙藏则两玉女奉几几有香鼎一军持二稍次龙子女各一合掌而迓龙君挺笏继之二玉女捧扇翼之宫官四人复翼之从僚四人复翼之旌幢幡葢舆辇戈防之属缤纷揺曵庵霭显晦不一大抵卫法之神势甚狞猛而专诸阿罗汉飞行自在游戏三昧波鸣浪激而甚暇龙君伟而肃龙子女娟好而静从官怪傥而恭其纂本之妙若此不知于真迹又当何如也吾闻之尽阎浮提罗皆当充金翅鸟王食能脱其口者独娑竭主而已乡故遇如来踞狮子坐时輙献花顶礼与闻出世大教而如来及诸弟子大菩萨阿罗汉亦时时降其宫説法至末教垂倾悉贝多所书者付之居士此图之为娑竭主无论第不知为曼殊室利与诸法眷度龙女时耶将舍利佛大目捷连讲经时耶抑龙树尊者取华严时耶诸罗汉时在阎浮提中而莫之识是吾曹尚不能如娑竭龙有法眼也其不充鸟王食者几希矣
　　再题白莲社图
　　余尝防赵松雪图白莲社临本颇亦有所攷据而图为陆与绳取去防今留弇州稿中后游匡庐憇东林寺访遗像断碑于荒烟落照间视虎溪不数十武仅防防细流叹忾乆之今者复一觏此图与前位置虽小别而彷佛见大都偶阅僧优昙所着莲宗宝鉴为略辨之按中土释教自永平而后虽日以滋盛而识限因果毋关性心图澄神异志存护道林卓荦乃阐老庄远公独能思绍先绪取证罗什删繁绌邪以净信念佛为宗诚开士之要轨也第刘遗民雷仲伦宗少文张莱民张秀硕周道祖诸公虽复神情朗洁而尘迹犹存发愿之后往来室家恐亦未隠至乃汰灵运挽靖节固徴裁鉴之精严第必置瓿酒以待徴君似亦小为名使非如来本戒又西来本地以法性言之尚不为实而况雁门乃寄生之乡何足多恋至烦诸弟子别创西林以仿新丰毋乃赘乎又优昙谓公以经律未备禅法无闻乃于内更造净室请一禅师率众习禅令弟子逾沙漠求禅经庻江表四辈咸得修习又谓賔国防跋陀罗因请至庐山语远公云西天传法祖师大迦叶直下相承二十七祖有般若密多罗者在南天竺行化慧灯相传至达摩多罗为二十八祖着禅经其略亦云然故远公为序曰达摩多罗者西域之隽禅训之宗宝林集与传法正宗论因之达摩多罗者即菩提达摩愚不敢遽以为信也夫达摩未来性学犹蔽虽露思惟修字而实不及最上一乗比其时中原鼎沸江左偏安西僧避乱越符姚之境而南者犹间有之南僧西迈出秦蜀度葱岭求经请法其人谁也又所谓禅师者其人谁也有禅师何以不焯焯闻也且远公以太元十一年丙戌建东林寺成至义熈十二年丙辰卒相去葢三十年梁普通元年后庚子而达摩至建康距远公卒已一百四年跋陀罗离长安而至东林又前二十年达摩领师戒绍祖席者六十七年而离西土又十余年而西返虽如梁武所云老寿百五十余嵗第其时仅三十余耳恐犹在王宫未参师面何由而遽自称祖何由而遽着禅经令诸四众传习何由而抵建康后一语不及旧着一字不追远公然则禅经故非达摩法言经序又非远公遗笔习西方者赝为之引禅而自重习禅者喜得之将引经而证祖要皆非实録也仆此公案似了了第恐远公闻而頳脸谓老书生何强预方外事却无以应之
　　又题十六应真后
</div>
    <div class="pagination">
<a href="弇州四部稿_page272.html">上一页</a><span>...</span><a href="弇州四部稿_page268.html">268</a><a href="弇州四部稿_page269.html">269</a><a href="弇州四部稿_page270.html">270</a><a href="弇州四部稿_page271.html">271</a><a href="弇州四部稿_page272.html">272</a><span class="current-page">273</span><a href="弇州四部稿_page274.html">274</a><a href="弇州四部稿_page275.html">275</a><a href="弇州四部稿_page276.html">276</a><a href="弇州四部稿_page277.html">277</a><a href="弇州四部稿_page278.html">278</a><span>...</span><a href="弇州四部稿_page274.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
