<!DOCTYPE html>
<html>
<head>
    <meta charset="UTF-8">
    <title>清江诗集清江文集 - 第 5 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清江诗集清江文集 - 第 5 页/共 22 页</h1>
    <div class="content">　　白纻衣鲜紫骝马清明酌酒梨花下马蹄一去不复来梨花又见清明开城南城北多新墓日落啼鸦满髙树有酒谁浇千嵗魂子孙尽发濠州住主人更劝金叵罗阿蛮起舞玲珑歌生前不饮君如何
　　虀瓮吟
　　清江老人腹空洞白首谈经耻无用酒酣入水问河神乞我黄虀三百瓮平生不羡将军腹氷壶先生真我族山妻日晏具朝餐露叶霜根甘胜肉君不见海上巨族如公侯诏书夜遣官兵收
　　耕乐吟二首
　　南邨北邨喧仆姑一雨已苏百草枯青稻如云不见涂木龙三伏闲在隅桃源之乐人间无阿翁哺离妻饷夫生来不作章句儒但拟百斛量明珠东家击鲜大作社西家酒熟携满觚诏书昨日五门下天子尽赐今年租近天不必城南杜范蠡湖头一茅宇生陇上已离离豆长南山少荒土出门岂识卿相尊对客何忧子孙鲁嵗祈五风十日雨上无飞蝗下无虎四海从今尽中国作歌且为歌洪武但存父子与君臣风俗当如结绳古余避地千金圩屡游殳史两山酒酣兴发赋诗一首惜山中无赏音者姑録以自娱云【附考史山即殳山东峰】
　　神人夜割蓬莱股苍然尚作青狮舞殳基得道此飞腾烟火千家自成坞前年盗起官军下存者如星才四五我来欲置读书牀出入未愁穿猛虎山寒月黑无人声夹道长松作风雨佩环何日归公主泉下铜棺閟千古石仆麒麟罢官守林宿防鸮闻鬼语苦耽胜槩惜残年共説当时悲老父锦绣池台已零落田翁八十锄新土伤哉土俗尊巫觋伏腊荒祠沸箫鼓祠旁凿井深不枯云气随龙有时吐试上崔嵬望沃洲直将培塿齐天姥春前野桃浑欲放雪尽黄精亦堪煮兴来起挟李长庚重载琵琶防玉女
　　海翁謡
　　海翁随白鸥白鸥亦不惊千金散如土身与白鸥轻问翁甲子翁但笑人间岂识安期生祖龙一别阜乡晚已见六鼇脊腐三山倾天空潮落夜如水月色下照珠宫明麻姑到家急泛埽桃核酌酒为劝王方平
　　壬子春二月既望桑君子材招余重游殳山遂燕陆景逺氏来青堂与者丁一鹤董祖南景逺父子及余季子翺一觞一咏不啻兰亭之防也酒半移尊公主墓侧而董海翁亦至子材遂大醉卧石上不能起命两童掖之登舟余与众客至东山兴尽而返因赋以纪其事云【附考宋孝宗公主乾道二年葬于殳山】
　　老夫一月不见山山癖无医殊未瘳野桃作花已烂熳故人约我山中游日车出海风雨收千岩万壑清如秋帝子何年上天去黄鸟歴歴鸣相求来青堂上坐终日饮酒况得公荣流金刀割鲜气颇壮白日下地仍相留酒酣长歌动左右诗成落笔蟠银钩平生快意在一适放浪岂知公与侯玉台王母自千劫海屋老人今几筹青春无价须秉烛明朝花落令人愁
　　题徐复初参政骢马圗
　　靑骢万里来安西五花满身玉削蹄将军大雪骑出塞风鬃未洗龙城泥何人落笔通造化天上房星降中夜朱衣老奚惊有神不独开元数曹霸漠南漠北千帐空将军赐爵论邉功此马岂与凡马同解鞍落日从逺放黄金台高春草丰
　　吴山人诗【并序】
　　西江吴山人者读书缀文尤通地理书刘贵道葬兄之无后者山人乃指范萧峰地既固且安遂葬之以十金报山人却不顾曰但得天下名士一诗足矣因持巻求余赋贵道今由起居注出佥浙江按察司
　　吴山人读书不作章句儒西上玉笥观匡庐寻龙经在神莫閟金盌玉杯何处无负土哀哀者刘氏兄死无儿惟有弟山人为卜范萧峰水抱山回土田美紫荆一荣复一枯冈头日落啼老乌百金报吴笑不顾一诗价重防明珠君不见孙生熟能供客客指黄花洞前域山空白鹤今有村白鹤南飞杳无迹
　　胡防雪猎圗为徐复初赋
　　太古天骄宅幽朔平沙四面无城郭生儿岂识种禾黍走狗呼鹰共为乐北风颾颾大雪湿越堑淩冈马蹄急弓开满月不虚发赤豹熊号且立日暮两狼归挂鞍燕支劝酒左右弹一时快意良不恶金刀割鲜行玉盘君不见汉家天子猎四海塞下将军归奏凯青邱云梦何足夸猛虎长鲸肉俱醢
　　十月三日过梧桐泾时官籍濮彦仁宅妾庞氏唐氏自经感而赋之【附考桐乡县志泾在邑东即濮川所通处昔有鳯栖其树故名】
　　天寒水清石齿齿杏叶初黄豆花紫舞榭歌台不见人头白乌啼月明里当时豪侠倾五侯一荣一枯八十秋緑珠亦解死金谷草露作泪无时流
　　奉化李公复祖母沈氏年二十生子七月而寡既长沈为娶兄之女为妇生二子亦寡长即公达次公复二母今皆已老号防节堂为赋【列朝诗误作张司丞羽】
　　凤髓鸾胶难续防龙破镜再难圎阿婆二十已守节新妇哭夫方少年大儿娇啼母心苦小儿十月安知父破窗风雨来早秋夜绩灯前共相语山头松柏摧为薪山前翁仲亦成尘红顔憔悴垂白髪生死不慙泉下人
　　郭忠恕出峡图
　　巫峡何危哉夹拱如龙门禹治九州不得到此峡口水作雷霆奔问汝江中人几日三巴去峩嵋五月销古雪灎滪堆深虎须怒巫峡之险安可攀胡为吴樯楚柁日日来往乎其间高堂中有如花顔银屏翠箔青春闲涉此万里道经年犹未还黄金不买死直欲高南山汝舟非龙汝非虎鼋鼍出没馋蛟舞前者已脱后者号江神无情天又雨石巉岩兮利刃攒一叶宛转行千盘覩此魂魄悸岂待杜宇夜呌声酸安得凿之尽平土万古不识风波苦
　　送迮士霖归天台
　　赤城云起神仙家千树万树蟠桃花十二楼台起花外石城水长通胡麻当时刘郎亦草草出山却忆山中好莫信丹邱日月长玉人已共桃花老山空水流云自飞刘郎看花须早归
　　送车定夫赴莱芜簿
　　空青丹砂世所竒乌喙昌阳亦皆用赤城车子玉峰孙年过四十犹未贡南宫昨日献文词百族纷纷见孤凤一官初试莱芜邑古人今人差伯仲釜中有鱼晨不爨案上无萤夜犹诵尚思论道程朱后玉峰先生最该综一编大学正全书子复传之四方共平生河神虀百瓮岂望为郎食官俸迢迢北上不可迟十月黄河雪先冻老夫买酒无一钱作诗直比琅玕送
　　徐给事山水歌【并序】
　　给事中徐以文善山水尝为礼部贠外张惟中作层峦叠嶂圗惟中求予题诗于上予久置箧中竟为好事者持去乃赋长歌以复之
　　吴门故人徐给事一水一山称絶艺浓毫燥墨随意成位置非难在神气大山积銕青巑岏小山伏起蛟龙蟠水有百道喷薄之飞湍宛然坐我明星玉女下五月六月松声寒荆闗笔法自竒古未数畵师杨契丹仙家楼台十二防饮煮胡麻须可餐采药何人入少室读书有客居王官我游白下未得去五更出门雪满鞍虚空翠黛不复览一日剪向髙堂看员外张公尚文采身住南宫志沧海李白已死今无诗巻示老夫増慷慨近来好事复持去梦觉烟霞竟安在白鹤夜怨清悲山中春老归何时写我平生有声畵偿君太古无声诗
　　精卫愤【并序】
　　定海漕戸夏文徳元至大四年夏运粟赴京师其子永庆侍行抵河间海津镇文徳堕水永庆奋身入水中挽父衣出波面柁工提防钩其衣得不死永庆浮沉洪涛力弗支而溺时年二十一太史危素为传余读而悲之为赋精卫愤
　　乍登太行莫涉沧海水天吴九首马一角白浪崩山飓风起精卫万古长衔寃无人为汝笺天门孝子亦何辜死挂扶桑根愿衔西山石朝飞暮飞折两翼西山石尽海不极月黑珠宫閟魂魄防魄不归思何已乍登太行莫涉沧海水
　　张继善寄桃源圗
　　张生寄我桃源圗桃源有路归何日高堂坐见武陵溪犬吠鸡鸣犹髣髴云气挟山山欲行山穷水濶桃花明仙家只在流水外世上无人知姓名一日花间问渔者山河百二如崩瓦赤帝西来祖龙死复见同槽有三马太康去秦六百秋子孙生长不知忧商顔黄绮亦何事白发出侍东宫游龙争虎战俱寂寞絶境空存已非昨种桃何必指秦人春到花开又花落
　　凤凰台懐古【附考在江宁府治西南二里杏花邨中宋元嘉时凤皇集于此山筑台山椒以表瑞】
　　凤凰台前山色古鳯凰已去今平土雕甍绣柱非昔时月白连营宿貔虎登高四顾何壮哉金陵形势自天开酒星不见李太白何人与倾三百杯拒霜花红秋草緑尚想英雄起相逐山河万古一金瓯宫殿中天开玉烛元嘉之事安足谈琅琊法尧终可慙葱葱佳气今复见黄旗紫盖天东南当罏小姬字桃叶笑我重来发如雪相逢莫惜千金裘五夜吹箫醉明月
　　云中烈妇行【并序】
　　武州守云中张奉先妻华氏年甫筓有古贤妇风时舅没姑老事之尽礼宗族称之生子亨亨娶镏均祥女颇涉书史至正戍申秋闰七月蕃将竹贞为乱寇掠云中妇姑匿复壁间为游卒所得驱廹以前华氏厉声谓卒曰我张奉先妻也驱我安之必死于是复谓妇曰汝年少将若何妇曰尝闻忠臣烈女之事已审宁就辱乎姑曰欲经无索欲刎无刃妇曰贼可激而怒也遂大骂不絶卒怒杀华氏镏不为动声气益厉又杀之姑年四十有五妇年二十有一余闻而壮之作烈妇行
　　出门何匆匆姑行妇乃从萧条百里外但见旌旗红东家破柱索珠玉西家夫死无人哭鳯凰中道忽相失豺虎满城谁敢触仰天天高局地无泉白刃如雪马屯塞川乍可玉碎宁能瓦全旁人还共悲妾死犹生年云中之英雪峰万仞同崭然
　　题倪云林木石
　　东海倪迂十年别昨日朱顔今白髪作诗作畵犹未休酒后挥豪见三絶緑江白屋知几家参天古木僵龙蛇苍皮半死或埀瘿赤叶未脱都成花我知用心亦独苦众史庸奴焉足数英华已剥余本根老气尚存氷雪古
　　毛女辞二解
　　山叶为衣防足赤何年入山不火食宫中歌舞犹能忆犹能忆空徘徊白日晚阿房灰
　　凤皇钗脱乌云亸红药花鲜还自把朝朝暮暮南山下南山下千万年不采药能神仙
　　题山水四景
　　雨前雨后花满川春光浩荡殊可怜山人日高眠不起劝酒提壶落红里
　　青林五月不知暑玉女晒衣中夜雨客至清谈酒更添白杨梅熟荐吴盐
　　田家酒熟当早归天气渐凉催授衣一夜西风破霜蕊芳菲不共芙蓉死
　　天云漠漠四野低大山小山玉笋齐春还何处寻消息花发枝南与枝北
　　洪武八年三月奉防分教中都生自龙江至临淮凡十日为赋长謡以纪山川风景云【附考龙江驿在江宁仪凤门临淮县属凤阳】
　　三月金陵别匆匆催夜发无处不伤春杨花半江雪海水忽成潮奔流亦西廻行人渡江去何日金陵来可爱焦山孤直对妙高防天遣神鼇戴拳石青莲一朶龙宫开雨足南风生五两楚柁吴樯竞来往海门雁阵入云飞甓社鲎帆迎月上信宿过淮隂不见淮隂祠将军竟为儿女诈空忆钓鱼城下时行行泗州近防有铁佛古水妃泉下伏犹疑作雷雨平生不出戸焉知天下竒前瞻凤阳城宫殿起参差两都未足论天啓万年基四方此防同车马填九逵苦酒能寛忧酌酒日赋诗逺游颇快意白髪羞成丝怅望芳草緑秖合归樵牧明年上防当乞身葛洪井西镜湖曲
　　桃核杯歌【并序】
　　铁崖杨先生桃核杯歌序称元初邱长生醉卧三日不起世祖之时方醒曰臣侍西王母燕食臣桃一枚因出手中核裂为二杯一以献上一留长春宫余窃怪之而江南野史纪蜀道士王回尝进桃核杯于其主云得之陈希夷所或者假之为邱长生事乎而先生未之考也道家虚诞亦不足论特爱其诗有神珠脱胎日月破鬼斧凿窍乾坤开之语可谓巧于咏物者矣因赓一首而主于王回为言葢以传载有所据云
　　度朔之山有桃屈蟠千里兮结子轮囷大如瓮天上惟闻方朔偷人间不许刘郎种何年阿母燕云防食桃戱作鸳鸯杯道士王回献阙下缺月夜堕青天来玉杯未辨新垣诈学士银杯一时化安知别有蓬莱物百斛葡萄向君泻鸾歌鳯舞在君前酌此可以求神仙山中看花试挟防窈窕一醒一醉三千年
　　题华山圗
　　太华五千仞石色青如苔崭然表四极肇自鸿防开河流破石雷霆激父老空谈巨灵迹山寒五月疑清秋鸟飞不过仙掌侧我欲上从羽客云防间銕锁高悬犹可攀千叶池莲食之久不死明星玉女相往还相往还人间万劫才一息峰头大笑惊下方日落咸阳秋草碧
　　赠乗槎客
　　六月淮南不知暑闭门日日风和雨乘槎仙客何处来把酒张灯连夜语酒酣示我搘机石曾到天河见河鼔人间倐忽三千秋弱水三枯海鼇腐吴争越战空陈迹山绕钱唐作龙虎柳外楼台十万户太平重自南朝数吴娘玉面胜梨花解向尊前胡旋舞乐极哀来泪相续城郭秋深半禾黍故宫树老啼寒鸦山月无情照今古白首相看亦偶然忘形何必论宾主天为酒星地酒仙麒麟将相皆黄土约我他年一櫂归西湖烟浪从渔父
　　李将军歌
　　汉家李广旧无防年少提兵飞渡江黄石素书心已授龙文赤鼎手能扛不作诸生自辛苦千金结客轻如土朝呼野外黄头鹘夜杀山中雪毛虎天子诏书开四夸五年出塞事征西三冬氷雪皴人肉万里闗山碎马蹄今日相看凤阳道绣袍换酒情偏好虎符金印来未迟銕砚毛锥吾已老豪侠平生感慨多尊前击劒起高歌定知班固文章在为勒燕然示不磨
　　题董源寒林重汀圗【并序】
　　余客云间邵公筠谷所暇日观畵西清庵而董源寒林重汀为第一筠谷出入必寘之左右未尝舎去累求余题而未暇也后十年至中都其子麟携以过成均曰先人尝言必得先生竒文章与此圗争苍古可也敢重请焉于是赋诗一首谨书于左惜筠谷既没而不及见之岂胜今昔之感哉
　　天下畵师无董源学者纷纷工水石云山万里出巴陵白首淮南见真迹乱石平坡浄无土松根裂石蟠龙虎偃葢千年饱雪霜深林六月藏风雨江上邨墟何处入浮空逺黛蛾眉湿渔人日暮各已归小舟如鳬落潮急我昔西清尝看畵南唐此本千金价坐移絶境在云间月出霜啼后夜薄游未挂吴淞帆令我一夕思江南安得买田筑室幽絶境开窗日月分晴岚
　　题赵子昻松石修篁圗
　　白髪王孙老蓟门逢人只説山中趣酒酣落笔有天机写作隂厓百年树一株偃蹇龙虵影绕屋风声三伏冷流脂入地成虎魄死骨经雷缩人瘿森森竹石俱苍然一日坐我天姥前王孙跨鹤归何年山空月明啼杜防
　　太行山謡送靳用中归潞州
　　太行之山包燕跨晋兮防地千仞谁能逾天何不铲羊肠九折坂使人万古方驾而长驱山寒六月积氷雪穷猿怪鸟左右时相呼故人玉女泉头居北上岂不愁﨑岖朔风吹沙不见涂青天茫茫飞鸟孤我歌短歌倾酒壶勿言太行险人间之险何时无
　　次韵答王蕴徳纪善雨中见寄
　　老夫三月不出门懒性有如嵇叔夜圣明遇物先采擢枯槁于时亦沾洒病驹只合中野弃寒雀宁思上林下印常不启信官闲书亦慵躭从客假淮南六月如早秋未脱吴绫颇相讶白雨三更沧海立黄河一道青天泻池翻红艶落莲衣石长緑文成藻借姑恶时鸣父老忧鬼车夜过儿童怕空懐南巷人相逺岂有东家马堪借百钱沽酒愧缾空斗粟如珠抱衾卖已慙不作子虚赋尚托端居广文舎隐几南窗亦自高驱车九陌知谁暇识字终非扬子愽题诗误许曹刘亚但觅丹砂苦未成久知白髪那能化两峰絶境可诛茅何处良田足甘蔗赤城仙子玉符孙防璧今倾鳯台价楚筵设醴未应忘齐门鼓瑟空遭骂时看新学气如虹病送残年肉销胯投劾终当去石门日斜田父茅檐话
　　日苦短辞九章
　　日苦短夜何长蟋蟀悲鸣在北堂白露下河汉明【叶】黄姑织女东西望抚云和荐清觞同心胡为各一方麟有趾凤有章苍姬感之国乃昌世之微佞为良铅刀一割拒干将悦巧辞隳大防蟾蜍食桂痈毙桑圣去鲁轲游梁道既枘凿徒伥伥昔少壮今老苍朝荣暮歇同舜英【叶】胡不归阻异乡孰假以翼令高翔
　　题海山秋晓便面
　　巫子门前吹飓风一杯瀛海白浮空周回已呑赤县小浩荡直与天河通方壶员峤不可见弱水便在三韩东无人鞭石为梁跨万里下拾明月龙王宫金鸡三呌呼客梦日车夜衮波涛红楼居之人起相顾白玉窗户光曈曈我愿羲和停六龙岂不能长悬照下土朝东暮西使人成老翁至今累累野悲英雄六龙为我驻光彩千古万古游无穷
　　孤松圗
　　峩眉古松寒不死曾见仙人三洗髓霜摧雨剥雷震余千尺老蛟鳞甲紫城南桃花千万株乱后一株今亦无长身独立何偃蹇正直自是神明扶
　　游冶亭
　　仙宫有山如虎蹲石古不洗泥沙痕山头冶亭久寂寞日夜云烟相吐呑我来登山恐无路雨过新緑如云屯觧衣亭上坐盘礴身同野鹤初离樊攒青叠翠起相向揷天喜有钟山尊蟠龙之势欲飞舞起伏高下何蜿蜿大江西来赴碧海腥风五月吹江豚东南形胜此第一儗问六代英雄魂珠帘羽帐俱已燔荒基草合鸱乌喧百年死树剥鳞甲秋声夜作波涛奔嵯峨更爱北山秀霞气晓射扶桑暾周颙何处草堂闭往往月落闻惊猿山穷水尽见平野人家彷佛淮南邨莫愁艇子不复系桃叶渡口愁黄昏可怜今古竟何事区区王谢犹争墩向来海内俱腥臊圣主匹马开中原黄旗紫葢今始见青春一气回乾坤重游京国非少壮耆老如星今几存金鞭走马白下门呉姬坐调诸王孙一时光彩动左右岂意零落悲蓬根方今幸乐太平日衰朽自荷皇天恩平生英气独未尽赋诗尚敌曹刘垣长干买酒唤李白江风山月须吾论
　　题淮南张叔厚九歌图
　　紫宫太乙中煌煌佐以五帝环其旁道存无为乐且康丰隆儵忽周八荒鬼搴大纛蛟螭黄上台司命中文昌斟酌元气调隂阳福我以徳滛必殃下招帝子隔潇湘苍梧九防山苍苍跧乌三足升扶桑天门洞开夜已明神人瞠目须髯张长弓白羽射天狼水仙胡为宅龙堂九河既阻不可方鼋鼍出没波汤汤山中之人白日藏天隂雨湿啼幽篁兠鍪战士身尽创魂魄欲归道路长吹箫击鼓歌巫阳酌以桂酒陈椒浆神兮不来何渺茫










　　清江诗集巻五
　　钦定四库全书
　　清江诗集巻六　　　　　　明　贝琼　撰五言律诗
　　临平道中二首【附考属仁和县】
　　落日临平路连山尽向南水声黄鹤寺云气白龙潭防乱今谁在幽竒昔屡探湖边楼阁废高柳与天参西施采莲处所歴己皆非雁度轻隂去人冲暝色归甲兵随地满烟火隔林微頼有杯中物愁来为尔挥
　　夜坐
　　黄昏畏虎出须使戸常闗鸟雀林间噪渔樵海上还云深骠骑庙月照凤凰山防乱吾何适飘飘独厚顔
　　壬寅夏五月廿四日对雨
　　出门仍苦雨岂复辨朝曛白日不照地青山都入云江鸥元自湿杜宇岂堪闻喜有张公子相过共校文
　　题映雪斋
</div>
    <div class="pagination">
<a href="清江诗集清江文集_page4.html">上一页</a><a href="清江诗集清江文集.html">1</a><a href="清江诗集清江文集_page2.html">2</a><a href="清江诗集清江文集_page3.html">3</a><a href="清江诗集清江文集_page4.html">4</a><span class="current-page">5</span><a href="清江诗集清江文集_page6.html">6</a><a href="清江诗集清江文集_page7.html">7</a><a href="清江诗集清江文集_page8.html">8</a><a href="清江诗集清江文集_page9.html">9</a><a href="清江诗集清江文集_page10.html">10</a><span>...</span><a href="清江诗集清江文集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
