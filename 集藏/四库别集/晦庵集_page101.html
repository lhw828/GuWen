<!DOCTYPE html>
<html>
<head>
    <meta charset="UTF-8">
    <title>晦庵集 - 第 101 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晦庵集 - 第 101 页/共 166 页</h1>
    <div class="content">　　此説近之然乃知此而又不免为前段之支蔓穿凿何耶【然乃一本作然既】
　　易有取两卦象以为法者有取卦名之义而思所以处之者有取二义而思所以处之者
　　亦不必如此笼罩
　　易疏论连山归藏一以为伏羲黄帝之书一以为夏商之书未知孰是
　　无所考当阙之
　　论上下二经为文王所分果可信否
　　亦不必论
　　论六十四卦重于伏羲果否
　　此不可考或耒耜市井已取重卦之象则疑伏羲已重卦或者又谓此十三卦皆云葢取则亦疑词未必因见此卦而制此物也今无所考只説得到此以上当且阙之但既有八卦则六十四卦已在其中此则不可不知耳
　　答林正卿
　　所示易疑恐规模未是葢读书之法须是从头至尾逐句玩味看上字时如不知有下字看前句时如不知有后句看得都通透了又却从头看此一段令其首尾通贯然方其看此段时亦不知有后段也如此渐进庶几心与理防自然浃洽非惟防得圣贤言语意脉不差且是自己分上身心义理日见纯熟若只如此匆匆检阅一过便可随意穿凿排布硬説则不唯错防了经意于已分上亦有何干涉耶且如看此幅纸书都不行头直下看至行尾便只作旁行横读将去成何文理可试以此思之其得失亦不难见也
　　答林正卿
　　季通云亡凡在同志无不痛伤然人生要必有死迟速逺近亦何足较闻其临行却甚了了区处付属皆有条理亦足强人意也所示中庸疑义畧此条析奉报大率朋友看文字多有浅迫之病浅则于其文义多所不尽迫故于其文理亦或不暇周悉兼义理精微纵横错综各有意脉今人多是见得一边便欲就此执定尽废他説此乃古人所谓执德不者非但读书为然也要须识破此病随事省察庶几可以深造而自得也
　　答曹元可
　　示喻为学之意仰见造诣之深不胜叹仰然尝闻之为学之实固在践履茍徒知而不行诚与不学无异然欲行而未明于理则所践履者又未知其果何事也故大学之道虽以诚意正心为本而必以格物致知为先所谓格物致知亦曰穷尽物理使吾之知识无不精切而至到耳夫天下之物莫不有理而其精蕴则已具于圣贤之书故必由是以求之然欲其简而易知约而易守则莫若大学论语中庸孟子之篇也是以顷年尝刻四古经于临漳而复刻此四书以先后其説又畧述鄙意以附书后区区于此所以望于当世之友朋者葢已切矣归来只有数本皆为知识持去不得纳呈然彼间相去不逺自可致之不难也读之有得复以见教千万之望
　　答李巽卿
　　所喻进学处事之意省察警惧固当如此然头绪太多却成纷扰但将圣贤之书小立程课熟读深思反复玩味以栽培浇灌自有长进处不必如此闲计度也
　　答程次卿
　　示喻存心之説此固为学之本然来喻又有所谓有是事必有是理者不知又何从而察之耶若如所谓当应事然后思是事之理当接物然后思是物之理则恐思之不豫而无所及若豫讲之则又防于所谓出位而思念虑纷扰之病窃意用力之久必有説以处此矣幸明告我得以反复之
　　答龚惟微
　　闻进学不倦之意甚幸甚幸但春秋之説向日亦尝有意而病于经文之大畧诸説之太烦且其前后抵牾非一是以不敢妄为必通之计而姑少缓之然今老矣竟亦未敢再读也来喻以为他处皆可执其一説以为据独即位之説为难通愚恐其所执之説未必圣人之真意而非独即位之説为无据也若只欲为塲屋计则姑取其近似而不害理者用之若欲真实为学则不若即他书之易知者而求之庶明白而不差也
　　答龚伯着
　　示喻以门户之故不免两用其心于道全未有得此今日士子之通患但穷达有命非可力求若其有之当不待求而自至如其无之求亦奚益惟道义在我人皆有之而求无不得今乃以彼而易此其于利害之筭可谓舛矣愿以此而反思之庶乎其有决也
　　答汪叔耕
　　十月二十三日熹扣首啓叔耕茂材郷友辱书并示诗文论説甚富三复不置足以见乡道之勤卫道之切而所以用力于词章者又若是其博而笃也顾惟衰晚于道既无所闻不足以堪见予之意而少日粗亲笔研终不能窥作者藩篱且自觉其初无补于身世遂用絶意弃去不为今数十年矣又无以知所论之中失而上下其説也然私窃计之乡道之勤卫道之切不若求其所谓道者而修之于已之为本用力于文词不若穷经观史以求义理而措诸事业之为实也葢人有是身则其秉彛之则初不在外与其乡往于人熟若反求诸已与其以口舌驰説而欲其得行于世孰若得之于已而一听其用舎于天耶至于文章一小伎耳以言乎迩则不足以治已以言乎逺则无以及人是亦何所与于人心之存亡世道之隆替而校其利害勤恳反复至于连篇累牍而不厌耶足下志尚髙逺才气明决过人逺甚而所以学者未足以副其天资之美熹窃惜之又念其所以见予之厚而不忍忘也不敢不尽其愚足下试一思之果能舍其旧而新是图则其操存探讨之方固自有次第矣请继今以言人还姑此为报向寒千万以时为亲自爱不宣熹再拜
　　答汪叔耕
　　来书所论向来为学次第足以见立志之髙矣然杂然进之而不由其序譬如以枵然之腹入酒食之肆见其肥羮大胾饼饵脍脯杂然于前遂欲左挐右攫尽纳于口快嚼而亟吞之岂不撑肠拄腹而果然一饱哉然未尝一知其味则不知向之所食者果何物也今承来喻将欲损其逐末玩华之习而加反本务实之功则善矣然所论周程传授次第恐亦有未易言者而以太极图为有单传宻付之三昧则又近世学者背形逐影指妄为真之弊也夫道在目前初无隠蔽而众人沈溺胶扰不自知觉是以圣人因其所见道体之实发之言语文字之间以开悟天下与来世其言丁宁反复明白切至惟恐人之不解了也岂有故为不尽之言以愚学者之耳目必俟其单传宻付而后可以得之哉但患学者未尝虚心静虑优柔反覆以味其立言之意而妄以已意轻为之説是以不知其味而妄意乎言外之别传耳不欺论中所谈儒佛同异得失似亦未得其要至论所以求乎儒者之学而以平其出入之息者参之又有忘心忘形非寐非寤虚白清镜火珠静月每现輙变之説则有大不可晓者不知儒者之学自六经孔孟以来何尝有是説而吾子何所授受而服行之哉所以求之者如是之杂无怪乎愈求而愈不得也而反自谓将从主静持敬应事接物以求之则有没世而不能达者是岂应事接物主静持敬之罪哉如此不已不唯求之不得而已愚恐其必将有狂易丧心之患窃为吾子忧之不敢不以告也幸且置此而即圣贤之言平易明白之处虚心平气熟玩而躬行之玩之深则理自明行之笃则力自进持之以久亹亹而上达焉则道体精微之妙圣贤亲切之传不待单传宻付而已了然心目之间矣其他所论亦尽有合商量处未暇悉陈然根本若正则此等枝叶亦不待辨而明矣史论却胜他书然姑少后之而先其本则其所至又当不止此也大学章句一本附往古人为学规模及今日用力次第尽在此矣幸试详之勿以为老生常谈而忽之也
　　答李元翰
　　元翰前日説得尽近似今看所示又説开了葢前日所説尤非实见故把捉不定又防走作尔如前日云存得此心即便是仁此句甚好但下面説合于心者行之不合于心者勿为又説从义上去了不干仁事矣今所写来者乃先存得此心一句便只説合于心为之【云云】却是全説不符也今且只以孟子仁人心也义人路也两句看来便见仁义之别葢仁是此心之德才存得此心即无不仁如説克己复礼亦只是要得私欲去后此心常存尔未説到行处也才説合于心者【云云】则便侵过义人路底界分矣然义之所以能行却是仁之用处故学者须是此心常存方能审度事理如其不然则方寸之间自无主宰亦不复能审度可否而行所当行矣此孔门之学所以必以求仁为先葢此万事之原万事之本且要先识认得先存养得方有下手立脚处尔其他所论未稳者多但先看此一节久之自见得也
　　答陈与叔【梦良】
　　弟子职音韵
　　此非大义所系不暇深考
　　梦良窃意弟子职一章自先生施教弟子是则以下似言学莫先于立教【云云】自志无虚邪以下又详言其学之之功如此【云云】
　　此説得之然亦本无奥义不必如此之详也
　　梦良窃意弟子职一章论教学之方其所以敬亲事长从师受业与夫洒扫应对进退之要皆括乎是自二章至末十二章又分明条具其节目之详由早至夜周旋从事葢为纎悉其四章弟子馔馈注馈谓选具在食葢馔乃训具食馈训进食恐馈者是进具在之食疑进字误作选字未审如何又饭是为卒注既饭而食则卒义未能通五章三饮二斗注三饭必毁二斗及左执虚豆斗是何器毁义如何左执虚豆欲何用六章拚前枚祭枚字何训何用物搜敛所祭置之何地八章叶适已叶义如何【叶是箕舌此句即曲礼所谓以箕自乡者也】章措摠之法注摠设烛之束类今时何物【此段中小字先生批】
　　此数条多所未详但贰是周礼再贰一贰之贰葢必所食已尽而增益之也故执虚挟匕视其不足者而贰之但豆中有物而谓之虚此不可晓尔
　　大学明明德新民皆欲止于至善而传之一章结语止言自明而二章结语乃言无所不用其极
　　二章兼明自新新民之事故通结之下章又自正解止于至善之意初不相妨也
　　胡子知言曰天下莫大于心患在不能推之尔莫久于性患在不能顺之尔莫成于命患在不能信之尔不能推故人物内外不能一也不能顺故死生昼夜不能通也不能信故富贵贫贱不能安也先生尝以延平先生读正防书语示梦良此后五峯胡子书竟未敢看然此段语已尝熟诵自见得説心着大字推字性着久字顺字命着成字信字为有理恐大亦是与天地同体之意久只是常而不变之意成只是一定不易之意否
　　此段好但防出两处理防不得
　　子在川上曰逝者如斯夫不舍昼夜程子曰自汉以来儒者皆不识此义此见圣人之心纯亦不已也纯亦不已乃天德也有天德便可语王道其要只在谨独窃意其要在谨独莫是工夫无间断否
　　川流不息天运也纯亦不已圣人之心也谨独所以为不已学者之事也
　　夫仁者已欲立而立人已欲达而达人能近取譬可谓仁之方也已集注以上一截説仁之体下一截説仁之术而程子于此二截乃合而言曰欲令如是观仁可以得仁之体
　　程子合而言之上下句似不相应不若分作两截看然惟其仁者之心如此故求仁之术必如此也
　　答陈与叔
　　所示疑义各已批凿附回幸更思之且于义理上留心制度名物少缓亦不妨也
　　答方履之
　　杜门读书谢去场屋自计已决夫复何言逖闻髙风第剧叹尚但所谓难者过之不复致疑此则泛泛悠悠恐不得力目前虽似无事向后无归宿处茫然如未始学者则恐不免却有多事之累也平生见朋旧间好资质而似此者多矣私心尝窃深叹惜之故不愿贤者之为之也因便寓书并此奉晓幸试思之以为如何也
　　答方若水【壬】
　　龙岩之行若问得实使无罪者不以寃死而有罪者无所逃刑此非细事也静退之説亦甚善但今亦未是教人求退只是要得依本分识廉耻不敢自自鬻以求知求进耳然亦须是读书穷理使方寸之间洞见此理知得不求只是本分求着便是罪过不惟不可有求之之迹亦不可萌求之之心不惟不得説着求字亦不可説着不求字方是真能自守不求人知也
　　答方子实【芹之】
　　昨者经由幸获一见别又数月岂胜驰情令叔来承书获审比日秋冷德履佳胜为慰熹比幸粗遣无足言长泰令兄幸得同事相去不逺亦时相见也跋语殊犯不韪更勤刻画为愧益深耳示喻主敬之説先贤之意葢以学者不知持守身心散漫无縁见得义理分明故欲其先且习为端庄整肃不致放肆怠惰庶几心定而理明耳程子无适之适训之训往而读如字论语无适之适训专训主而读如的其音义皆不同不当以此而明彼细考之可见程子之云只是持守得定不驰骛走作之意耳持守得定而不驰骛走作即是主一主一即是敬只是展转相解非无适之外别有主一主一之外又别有敬也
　　答何巨元【进之】
　　杜门读书固为可乐而入居学校又可推以及人想贤者于此亦不惮应接之烦也示喻人物之説未知康节之意果如何但如来喻以隂阳分之似亦有理大抵先天图自复至干为阳自姤至坤为隂隂阳所主既有淑慝之分则人物所禀亦不能无纯駮之辨也手探足蹑出于一时之谬説无足深论当时但以姤在上而复在下故以手足言之耳四端之説若以体用言之则体为首而用为末若自其发处而言则发之初为首而发之终为未二説亦不相妨熟玩之可见也匆匆奉报幸更思之有所未安复以见喻幸甚
　　答程成甫
　　熹服膺二先生之教有年矣虽幸得诵其诗读其书然犹以未得识其子孙为恨兹乃辱书欣感无量且承叙述世次行治之详使得闻之又叹大贤之后中间流落不偶至于如此甚者遂至沦陷隔絶而无闻独幸贤者于此乃能守其门户而不失其问学之传犹足以自慰也今郡博士又能屈致以为学校之重其所以望于贤者岂不欲其服先生之服诵先生之言行先生之行以警动其学者而勉励之哉荷意之勤敢申其説以致区区之意惟左右者念之
　　答窦文卿
　　辱书知进学不倦之意甚善甚善但自以不能致疑便谓贤于辨论而不能行者似有临深为髙不求进益之病亦未免为自画也彼以空言生辨我以实见致疑自不相妨固不当以似彼为嫌而倦于探讨亦不当一槩视彼皆为空言而逆料其全无实见也顔子以能问不能以多问寡曷尝敢是已非人而自安于不进之地哉程先生説于不疑处有疑方是长进此不可不深念也知日诵四书时时省察此意甚善但不知何故都无所疑恐只是从头读过不曾逐段思索玩味所以不见疑处若果如此则不若且看一书逐段思索反复玩味俟其毕而别换一书之为愈也近思録説得近世学问规模病痛亲切更能兼看亦佳也公谨未及附书相见烦致意渠从吕东莱读左传宜其于人情物态见得曲折今乃如此不解事何耶德章似亦不安其官颇有责上责下而中自恕之意皆是学问不用力处吾辈观此真当痛自警省实下工夫也
　　答窦文卿
　　为学之要只在着实操存宻切体认自已身心上理防切忌轻自表襮引惹外人辨论枉费酬应分却向里工夫
　　答窦文卿
　　示喻问学之难岂独今日吾党但当日加持守省察之功而不废讲诵讨论之业专以古人之为已者为师而深以今人之为人者为戒则庶乎其无负平生之志矣
　　答窦文卿
　　夫为妻丧未或已而未除服当时祭否不当祭则已若祭则宜何服
　　恐不当祭熹家则废四时正祭而犹存节祠只用深衣凉衫之属亦以义起无正礼可考也节祠见韩魏公祭式
　　未葬不当祭时或遇先忌又不知当祭否若祭则又何服
　　忌者丧之余祭似无嫌然正寝已设几筵即无祭处恐亦可暂停也
　　凡题主男子妇人无官称者宜何书
　　伊川主式已详言之可考也
　　夫在妻之神主宜何书何人奉祀若用夫则题嫔某氏神主旁注夫某祀否夫祭妻而云奉祀莫太尊否
　　旁注施于所尊以下则不必书也
　　古者父在子为母期夫为妻期其练祥禫之祭皆同今制夫为妻服与古同而子为母齐衰三年则夫为妻大祥之日乃子为母小祥之祭矣至于子为母大祥及禫夫已无服其祭当如何恐只是夫为祭主其辞曰夫某为子某荐其祥事如曾子问宗子为介子之礼不识可否
　　今礼几筵必三年而除则小祥大祥之祭皆夫主之但小祥之后夫即释服大祥之祭夫亦恐须素服【如吊服可也】以祭但改其祝词亦不必言为子而祭也
　　父在母没父既除期之丧子尚为母服其见父之时当以何服
　　此于礼无文但问丧有父在不杖之説可更检疏议参订之
　　子之所生母死不知题主当何称祭于何所祔于何所
　　今法五服年月篇中母字下注云谓生已者则但谓之母矣若避嫡母则止称亡母而不称妣以别之可也【伊川先生云祭于私室】
　　礼记曰妾母不世祭于子祭于孙止又曰妾祔于妾祖姑既不世祭至后日子孙有妾母又安有妾祖姑之可祔耶不知合祭几世而止
　　此条未详旧读亦每疑之更询考也
　　妾母若世祭其孙异日祭妾祖母宜何称自称云何
　　世祭与否未可知若祭则称之为祖母而自称孙无疑矣
　　答李公晦
　　所喻数条苏氏逺虑之説只是譬喻未必专以地言谋道一章若取旧説则二语为复出矣兼又有以学求禄之嫌恐不若今文协而义精也知及仁守之説则是但此亦泛言如云知之非艰行之惟艰古之圣贤亦未尝无此戒也恕之示义亦佳先儒训诂直是不草草也正思所言览之令人感叹偶其乡人有在此者当转致其家也至之一族被扰非常极可念渠近日讲论尽精细但前日忿不思难生此辠端累及无辜为可恨耳闻其敌近日遣人四出捕缉至有来此登门寻覔者惜不及知不得收防送官耳近日章徐皇甫黄商伯四章各出何人之手幸宻批示
　　答李公晦
　　墓铭前已为令叔言之矣若无此虑岂敢辞也子约之亡深可痛悼不知诸公能因此事恻然于中尽还诸迁客否如其不然舂陵之请适足为祸亦尚未见复之当即作书以力止其行耳近日苏子曰【日字疑】任德翁文字当已见之宜春之诟至今未知此近事之鉴也
　　答李公晦
　　所喻四説往嵗在彼固皆闻之只是欠却明理其説如东坡所谓不以火防终不明耳説诗近修得国风数巻旧本且未须出甚善
　　答李处谦
　　昨辱逺访深以不获一见为恨及得所留书而读之益知贤者之有志庆阀之多才又重以为喜也大抵为学当以存主为先而致知力行亦不可以偏废纵使已有一长未可遂恃以轻彼而长其骄吝克伐之私况其有无之实又初未可定乎凡日用间知此一病而欲去之则即此欲去之心便是能去之乐但当坚守常自警觉不必妄意推求必欲舍此拙法而必求妙解也
　　答刘复之
　　衰朽益甚思与朋友反复讲论而外事纷扰不能如愿如复之者又相去之逺不得早晩相见为恨然此事全在当人自家着力虽日亲师友亦须自做功夫不令间断方有入处得个入处却随时游心自不相妨虽应科举亦自不为科举所累也
　　答杨子顺【履正】
　　示喻具悉古人之学虽不传于天下而道未尝不在于人心但世之业儒者既大为利禄所决溃于其前而文词组丽之习见闻掇拾之工又日夜有以渗泄之于其后使其心不复自知道之在是是以虽欲慕其名而勉为之然其所安终在彼而不在此也及其求之而茫然如捕风繋影之不可得则曰此亦口耳之习耳吾将求其躬行力践之实而为之殊不知学虽以躬行力践为极然未有不由讲学穷理而后至今恶人言仁言恕言西铭言太极者之纷纷而吾乃不能一出其思虑以致察焉是恶人説河而甘自渴死也岂不误哉承许枉临尚须面论【纷纷一本作纷纭】
　　答杨子顺
　　来书所论为学大意似已得之但贤者本自防説説得相似却不为难只恐体之未实即此所説皆是空言不济事耳又以后书孟子之説考之即前书所谓讲明义理以为涵养培植之地者似若未精此处尚且未精则其本领工夫恐未免亦类此也孟子所云必有事焉乃承上文集义而言语脉通贯即无敬字意思来厯但反覆读之便自见得不假注释矣明道之语却是借此四句移在敬字上説非解此章文义不若伊川先生之説为得本文之意然其解正字即是助长则亦未安记得一处説正之之甚遂至于助长此语却差近然犹有所未尽也若看得本文语脉分明而详考集注以究其曲折子细识认见得孟子当时立意造语无一字无来厯不用穿凿附防枉费心力而转无交涉矣来书所云孟子不肯措恁説欲学者体认此处吃紧工夫又云学者才要修身正心便是助长告子释氏之学皆坐此尔又云但嫌于迂曲其文以从注释此皆非是而第二条为尤甚请更详之也
　　答杨子顺
　　所喻数条皆善如克己复礼工夫只是如此着实用力久之自然见效若只如此做闲话説过则不济事矣天下归仁亦是畧以其效言之非是便能使天下皆知吾之仁也但言若能如此则虽天下之大亦无异词耳人称不称固非已之所急但其效自必至如此食而饱饮而醉亦固然之理也云天下皆归吾仁之中即是太作意説得张皇了仁义礼智是性之四德四端乃其发处乃所谓情也孟子论性而曰乃若其情则可以为善正指其发处以明其本体之有是耳非直指四端为性也钟磬有特悬者有扁悬者其特悬者器大而声宏杂奏于八音之间则丝竹之音皆为所掩而不可聴故但于起调毕曲之时撃其本律之悬以为作止之节其扁悬者则声器皆小故可以杂奏于八音之间而不相凌也不知今世所谓大乐者其制如何但以理推之意古者当如此耳魂气之説近之但便谓魂为知则又未可大抵气中自有个精灵底物即所谓魂耳正名一义乃可与权者之事今以常情论之决不能合不若且置勿论而于君臣父子大伦之正深致察焉则亦不待他求而其轻重取舍之间当自知所处矣【此亦食肉之马肝不须深论也】至于书中所説则狷忿之外加以猜防意思殊觉鄙陋此是气质本不髙明寛广又为学日浅未有得力处所以不免如此今且未论其他只夫子乗桴之叹独许子路之能从而子路闻之果以为喜且看此等处圣贤气象是如何世间许多纷纷扰扰如百千蚊蚋鼓发狂閙何尝入得他胸次耶若此等处放不下更説甚克已复礼直是无交涉也至之粗疎不如子顺细宻然此等处却似打得过正好相切磋也仪礼此间所编已畧定便遽未暇详报亦恨贤者未能勇于自拔不能一来共加刋订耳
　　答杨子顺
　　谓一隂一阳之谓道已涉形器五性为形而下者恐皆未然隂阳固是形而下者然所以一隂一阳者乃理也形而上者也五事固是形而下者然五常之性则理也形而上者也试更思之即可见矣
　　答杨子顺
</div>
    <div class="pagination">
<a href="晦庵集_page100.html">上一页</a><span>...</span><a href="晦庵集_page96.html">96</a><a href="晦庵集_page97.html">97</a><a href="晦庵集_page98.html">98</a><a href="晦庵集_page99.html">99</a><a href="晦庵集_page100.html">100</a><span class="current-page">101</span><a href="晦庵集_page102.html">102</a><a href="晦庵集_page103.html">103</a><a href="晦庵集_page104.html">104</a><a href="晦庵集_page105.html">105</a><a href="晦庵集_page106.html">106</a><span>...</span><a href="晦庵集_page102.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
