<!DOCTYPE html>
<html>
<head>
    <meta charset="UTF-8">
    <title>陶学士集 - 第 84 页/共 98 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陶学士集 - 第 84 页/共 98 页</h1>
    <div class="content">　　旁批：㈠苶，音涅，疲倦也。

　　㈡传，《荀子宥坐》：“芷兰生于深林，非以无人而不芳”。《孔子家语在厄》：“芝兰生于深林，不以无人而不芳”。

　　㈢停云，陶潜《停云》序：“停云，思亲友也”。

　　

　　送林景山序

　　守令六事其一曰常平得法，郡邑建仓置属，以府曹俸久者充，优减其考，由是林景山与兹选焉。景山旌徳人，貌古而言直。自新安迁姑孰，须鬓斑斑，趋跄黄堂，引经援律，商订政务，列侯纳其忠。性爱攻诗，或闲隙，或纷遽，吟哦常弗辍。徃来衢市，襟帽伟雅，宛有老儒仪度，人莫知其为吏。及调常平，乃不以冷寂为嫌，欣然受委，将以展敛散周恤之策，使官有偹，而民有恃，其志亦不群矣。

　　夫常平之名始于汉五鳯间耿寿昌㈠之请。谷贱増价而籴，以利农。谷贵减价而粜，以利民。及观管仲相桓公，通轻重之权，谓岁有歉穣，故谷有贵贱。民有余则轻之，人君敛之以其轻。民不足则重之，人君散之以其重。轻重敛散以时，则大贾蓄家不得豪夺吾民矣。令县州里受公钱，皆籍粟入。李悝为魏文侯作尽地力之教，谓籴甚贵伤民，甚贱伤农。善平籴者，必观岁上中下而籴之，使价平而止。小饥则发小熟之敛，中饥则发中熟之敛，大饥则发大熟之敛。或遇水旱，籴不贵而人不散，行有余而补不足。齐魏用二子术，国皆富强。耿中丞之议盖本诸此也。

　　然成周养民之制，县都有委积，仓廪有分颁，振荒恤灾，具载礼典。圣人立法，先事豫防，俾岁虽凶而常丰，民虽贫而常足。则管李之见，又岂无所本哉？昔耿说甫出，萧望之非之，元帝时诸侯多言可罢，《后汉》语曰：“外有利民之名，内实侵刻百姓，置之不便”㈡，岂常平独可施于邉郡，而不可通行于天下欤？抑亦可以通行而治之者不得其法欤？今制既曰常平得法，为守令者可不加意欤？

　　景山居其职，要不可不知其法也。今籴本示增直之文，输戸罹倍偿之扰。贮之久则腐而味变，曝之干则耗而数亏。待哺者未沾恵于勺龠，而中产者已不胜其配抑矣。景山徃尽乃心，变通有方，师成周养民之制，而采管、李、寿昌之所长，使国家实利，异时下及困穷，而不徒以粉饰治具。庶几成守令之最功，是则余之所期也。

　　旁批：㈠耿寿昌，《汉书食货志》：“耿寿昌白令边郡皆筑仓，以谷贱时增其价而籴，以利农谷，贵时减其价而粜，以赡贫民，名曰常平仓”。

　　㈡引《后汉书卷三十八张法滕冯度杨列传》语。

　　

　　送刘秀才序

　　唐虞三代之世，皋夔稷契伊傅周召㈠浑然全才，为时辅佐。道徳勲业，标凖万世，未甞有儒与吏之名也。《周官》谓儒以道得民，吏以治得民，二者并立，然犹相济为用。秦不师古，弃诗书，事刀笔吏，始坑儒，而反胜焉。汉之时习章句者为儒，攻法律者为吏，判为两涂。纯任吏而用其长，故有萧曹丙魏㈡之能。不纯任儒而用其短，故有贡薛韦匡㈢之偏，世不察此，槩谓儒不吏若，岂刑名贤于六经欤？宋儒者设经义治事，斋人才之兴，骎骎逼古，吏本于儒也审矣。国朝混一，治虽尚吏，世祖号称儒教大宗师，则崇儒尤重可知。今职簿书，佐官府者，通谓之吏。先朝诏旨若曰：“秀才、生员愿为吏者，俾为之”。窃论秀才为文行英茂者言，生贠但廪业于学校者尔。文行英茂者必将异于人，生贠初学，何敢攀而伍之？然擢吏恒于生贠，而名秀才者不得与，似非明诏初意，此亦吏弊不谙大体之一也。

　　刘秀才者，甞训导南轩书院，继为太平泮庠训导。宪轺临部，命郡府辟为吏，则与生贠者殊矣。所谓儒术饰吏事者，非独见于古也。余故表而出之，且示取吏于儒，不专求之生贠也。

　　旁批：㈠皋夔稷契伊傅周召，皋陶、夔、稷、契、伊尹、傅说、周公旦，召公奭。

　　㈡萧曹丙魏，萧何，曹参，丙吉，魏相。

　　㈢贡薛韦匡，《容斋续笔》：“《汉书元帝纪》赞：贡、薛、韦、匡迭为宰相。谓贡禹、薛广德、韦元成、匡衡也，四人皆握娖自好，当优柔不断之朝，无所规救”。

　　

　　●钦定四库全书陶学士集巻十四（明）陶安 撰

　　

　　○序

　　送黄文敬长岱山序

　　天下之都邑京师为大，天下之川泽海为最大，北至于京师，东南观于海，皆雄竒之逰。或无因而徃，则想慕而不可亲，憾于心者有矣。

　　江淛贡士黄文敬去年会试中书，今年赴官海上，余故喜其有行也。文敬居芜湖，自少有能文声。端厚专勤，藴徳不伐，弟子盈门，礼法森整，邑大夫乐称而争重焉。及领荐乡闱，羣情庆惬。以其气清神臞，不闲于跋渉，风雪万里，将有难色。乃慨然长徃，旅食燕山。不特与四方豪俊角一日之长，而九重之巍严，万国之朝觐，凡可娱心耀目者，无物不偹。志虽弗合而归，其识则广矣。

　　行省授岱山书院山长。岱为海岛，隶四明，渺然波涛之黒，蔚然林薄之翳，精舍数椽，命官任教，将以文明被于幽遐。文敬越大洋登讲席，吐其剩余，化渐卉服㈠，无金谷尘鲠于懐，彷徉凭览，挹暾光于未晨，睇神州于无际。且有珍鱻美错之饶，鹾商货舶之富，可泛视为海之穷裔哉。又得徃来郡城，文学儒流，星聮壑聚，日交接以资见闻。至于飞翰驱辞，尤足耸撼辕门大府，以流誉于时。逰之雄竒者，兼得之矣。

　　余与文敬为同郡人，前后俱以《易》贡，为同道，复同选为浙东教职，在斯文素为同心。明年春，承乏越上，则文敬进修之功益倍。傥思夙昔相与之至，尚肯为余一来乎。

　　旁批：㈠卉服，《书禹贡》：“岛夷卉服”。孔颖达疏：“舍人曰：凡百草一名卉。知卉服是草服，葛越也。葛越，南方布名，用葛为之”。书或作鸟夷卉服。

　　

　　送司狱易元允序

　　国家立法忠厚，丽禁典者固不贷其辜，亦未甞不闵其命，曲全有生之理于天地间也。圜土㈠桎梏之设尚矣。饥有廪，疾有医，建狱官以掌视，不惟要系无逸泄之虞，且俾矜抚。或平反而得其情，法之忠厚如此，尤贵得忠厚之人，以行其法尔。

　　易君元允、瑞之，世儒。甞以簿书赞治于宪府藩阃，受太平路司狱。人或以君之才猷，使得佐郡宰邑，则恵泽可以及民，狱官之任若不足以淹岁月也。是不然，夫恤刑好生之徳，自唐虞三代而降，虽以汉唐盛时犹有愧焉。今朝廷刑罚务于寛平，故狱官所系，视以为重。太平囹圄寂然，比者饥岁，加以兵兴，累执之徒不能无矣。每郡府之推谳，宪轺之审録，莫不嘉君能官，岂非忠厚之人哉。嗟夫，民有讼则陷于狱也，无讼则狱无设可也。使长民者理之有方，导之有素，孰不汲汲焉迁善而逺罪，讼何由生？君秩满，将有长民之责，尚其以无讼之本，反求诸身哉。

　　旁批：㈠圜土，《周礼地官比长》：“若无授无节，则唯圜土内之”。郑玄注：“圜土者，狱城也”。

　　

　　送采石山长濮友文序

　　江南山水雄丽之区，以采石称。楼观亭祠，皆据胜境。跨髙冥，俯清泠，可以纵心目之娱览。临流而廛，室宇巍华，货贸充溢，民业酤醸，多致殷富。宜有书院阐教敦俗，庶俾其人不至荒于逰逸，怠于骄奢也。

　　书院创自淮阳献武王保定张帅㈠。地当四达之衢，徃来者陆则车骑，水则舟航，过而瞻礼尤众焉。至正己丑岁，余客升，与番易许栗夫，于御史家闻有谈米石书院山长之美者，因叩姓名，则知为濮君友文，中山人也。御史叹曰：“安得与斯人接辞哉”？明年濮君来升，御史见而倾倒。余与许亦在坐，此识濮君之由也。又明年余归太平，望采石几一舍，虽相遇不获，而相知不浅。及壬辰孟春，满代矣。君在官复没产，曰：“三江渡岁赋水利，供祭祀，修完庙学”，乃塑献武像，祠以报功。自喜钱谷少而出纳不烦，得以诗酒彷徉于山水间，与天地清气酬酢物表，亦教官之髙致也。况能以阐教敦俗为务，儒家子弟尊其师道，徳艺是习。虽欲游逸骄奢，宁不警省于心哉。君文献之族，才识老成，衣冠言动有故家风度。尝歴江宁武康教谕，升今官，将由是表仪侯泮，教行千里之郡，其绩业有加于此，从可知也。

　　旁批：㈠淮阳献武王保定张帅，元将张宏范。

　　

　　送浮屠慧师序

　　始吾见逰方之外者，入空寂，出伦理，与吾道不类也。既而行南北，歴名山巨刹，时与释子接。或博辩多闻，或静黙有觉，或记阅能文章，皆知仁义中正之旨。至其祝厘于上，有君臣之分焉。不忘所自出，有父子之亲焉。羣居怡怡，规讽以善，有兄弟之情，朋友之谊焉。则既与吾道类。而又严敬其师，勤劳不懈。一得所传，心领膺服，终身不悖。而吾党反难能也。

　　从吾游者崔生子元，义兴人也。来姑孰寓光孝禅寺，寺僧慧师日岩乃其乡人，因生过余。目其威仪，则服行戒律者也。耳其言论，则习闻圣人之道者也。其学以无为为宗，以不二为法，以去死生为向方，以实相具足为归宿。吾知其有可尚者。未几崔生请曰：“慧有母在堂，其授业之师亦居义兴，而敬师之礼甚至。岁时省视，徃来以为常。今又将去，以其平日好与文士游，故赋诗为赠，愿先生序之”。

　　嗟乎，天道不外乎人理，佛氏功行之修，无择于巨细。况孝敬之心不衰，则其天者全矣。吾喜其与吾道类，且有吾党之难能者，安得不与之言哉。

　　

　　送教谕彭景先序

　　江东文物番㈠为盛。仆两入京，见南士官馆阁翰监，或负才学，旅逰栖栖。以至宾贡春官，番人居多。比叨禄金陵，见仕郡邑，掌校庠者，复多番人。时景先彭君受当涂文学，自番赴官，便道过余，一见如素识。言论英发，理富机敏，知其学有本原。信宿辞去。余既叹不获与君久相从游，然独喜吾邑得贤教官。今年夏代归，私庆日被薫涵。君寻满秩，会方新而别已迫，固不得不鞅鞅于懐也。

　　曩柄臣奏废科举，三台二十二宪司上疏请复，不得命。御史及各道宪节以文艺试士，为教官。时南北学者无阶取仕，与选则荣炫如擢大科，老战场屋者咸乐就试。君以御史举，名占髙等。及来莅职，堂掲诲语，敦厚儒习，俾知所尚，逢掖㈡敬从。学素无帑庾，缺禄给晨夕，君介守冲澹，无茍得意。部使者及郡监守知而嘉叹，分泮廪充俸，着为定令。有禄遂自君始。其尽心学务，勤若理家。庙宇斋庐，葺治完美。创亭官墙，在地幽景旷。俯仰山水，相忘于物外。颜以“乐山水亭”，而理致髙逺矣。

　　仆已慕番盛文物，而君复若是，尤有光于斯文哉。今朝廷屈羣策以绥万方，使在位効力者如君不少旷瘝，则臣职修而王化洽，而君之才有可嘉矣。其去也，贵公俊士，群饯溪郭，俾仆叙其事如右。

　　旁批：㈠番，番阳。

　　㈡逢掖，《礼记儒行》：“丘少居鲁，衣逢掖之衣”。逢掖或作逄掖，儒服也。

</div>
    <div class="pagination">
<a href="陶学士集_page83.html">上一页</a><span>...</span><a href="陶学士集_page79.html">79</a><a href="陶学士集_page80.html">80</a><a href="陶学士集_page81.html">81</a><a href="陶学士集_page82.html">82</a><a href="陶学士集_page83.html">83</a><span class="current-page">84</span><a href="陶学士集_page85.html">85</a><a href="陶学士集_page86.html">86</a><a href="陶学士集_page87.html">87</a><a href="陶学士集_page88.html">88</a><a href="陶学士集_page89.html">89</a><span>...</span><a href="陶学士集_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
