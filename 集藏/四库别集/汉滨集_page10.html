<!DOCTYPE html>
<html>
<head>
    <meta charset="UTF-8">
    <title>汉滨集 - 第 10 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汉滨集 - 第 10 页/共 12 页</h1>
    <div class="content">　　贺汪侍郎啓
　　显膺宸命进擢台端正论兴于朝廷清标耸乎天下凡居庇赖举切欢愉恭惟某官识度恢闳才猷超迈学富九流而达以精微之妙行髙一世而卓然纯粹之归自结渊衷亟仪华贯蓬山雠校特髙鸿博之称柏寺纠弹益阐端方之誉嘉言既效睿眷有加肆茂出纶之恩峻跻横榻之任正绳直笔方观击抟之风尊主庇民行究弼谐之用某夙叨论荐欣听登庸虽流落遐荒莫遂鳬趋之愿然依栖末契尤深燕贺之诚春气渐和灵襟尚逺愿副九重之倚更加六气之调
　　囘知渠州张侍郎啓
　　持使节于湘濵偶逃瘝旷假漕权于梓部益愧叨逾承空乏以何堪托庇庥而甚宠恭惟某官宏材絶俗厚徳镇浮防利器于蟠根表疾风于劲草容台典礼孰居制作之先从槖输忠备罄论思之益暂违清禁逺抚名邦三刀之梦方符五袴之歌已播朱轓皁盖聊淹师帅之贤青琐丹墀行补公卿之缺某夙叨雅眷久阔英风朝路彯缨曽被余光之借天涯揽辔复观善政之成曽柔削之未修已华缄之下逮其为感幸罔既敷宣
　　贺汤侍郎启
　　宠奉宸纶荣陞禁路粤总司戎之政蔚为从列之光凡在庇庥举増欣忭恭惟某官鼎钟伟量韶濩正音徳懋中庸师圣贤而有法才优通变应事物以无方自峻擢于巍科颇倦防于常调守道难进得时则行弹击百寮独耸乌台之望回翔七寺聿修扈正之官辍卿月于金门辉使星于玉垒八年夙夜一节险夷惟西南久宿于师屯故上下俱疲于餽饷帝心忧顾天诏哀矜爰遴择于通儒俾主持于大计轻徭薄赋蠲重敛者不知几科足食成军储羡财而更丰它日兵民兼裕官吏举安颂声上达于四聪归觐果膺于三接对扬慷慨褒谕频烦遂以一世之名臣亟擢九重之近侍论思献纳已髙持槖之风辅賛弥缝行副秉钧之任某逺闻新命喜极卑情无从进旅于门墙获倍贺列但与去思之郡邑同泳恩波
　　囘刘侍郎启
　　原隰载驱属观风而靡暇里闾在望怅披雾以无阶比修记以方前忽贻缄之俯及谦防所逮感愧交并恭惟某官一世名儒三朝近侍经探圣人之蕴文为学者之师勇退禁班久忘情于轩冕乐闲衡宇独养浩于丘园虽耆耋而不衰知神明之有相上优晚节姑从琳馆之防时重老臣即听蒲轮之召某登门未遂揽辔将还莫窥道徳之光徒有典刑之慕
　　贺新知荆南杨待制除户部侍郎启
　　命出宸廷班跻禁路乃眷大司徒之职国计是资爰陞小常伯之联邦基愈固邮音初播舆诵交欢恭惟某官学识髙明材猷强敏雅誉见推于众论精忠自结于隆知晋列上卿既益饶于军赋擢居次对爰均逸于祠庭属分帅阃之雄遽贰民曹之剧论思献纳甫持橐于日边敛散盈虚将流钱于地上伫膺枋用式副舆言某寖别光仪忻闻布吿其为庆慰罔既敷宣
　　贺户部刘侍郎启
　　光膺帝命荣领民曹耆旧既升迩遐大悦恭惟某官才优开济学探几深扬歴三朝雅负经纶之志行藏二纪莫窥喜愠之容兹国步之多艰择人才于已试可属大事无逾老臣亟防黄发之询遂席青氊之旧入司邦赋出抚师屯宣劳备展于壮猷注意益归于宿望佥谐可必柄用无疑安边境而制四方暂借流钱之算理阳徳而遂万物行观调鼎之功某邈在逺方莫趋崇仞驰诚千里姑勤竿牍之修窃庇一官更赖帡幪之力
　　贺户部张侍郎启
　　光膺纶命进贰版曹公朝资心计之良法从阐志行之效凡居庥庇孰不欣愉恭惟某官宇量宏深风猷凝粹髙文瑞世蚤擢秀于儒林卓识通方荐蜚声于要路备更烦使绰着肤公邦禁是司人以不寃而刑罚中地官攸摄民不加赋而用度饶适当天讨之行要在军储之裕肆畴宿望亟畀真除禁闼雍容已罄论思之益岩廊密勿即摅辅佐之功某将指遐方喜闻新渥匏瓜有守睇賔庑以无阶竿牍驰诚通记司而敢后
　　贺徐侍郎启
　　显膺纶制进贰版曹岂惟増近侍之光华抑亦系生民之休戚庇庥所暨皷舞惟均恭惟某官奥学逢原宏猷絶俗夙抱经纶之蕴荐跻通显之涂用之则行信其才之卓尔折而不挠知所养之浩然久去明廷甚辜清议顷召从于闲馆遂亟造于亨衢既陞从槖之聨益峻朝绅之望为国兴利暂资心计之良惟帝念功行秉事枢之重某属拘逺部窃听新除怀漫刺于门墙莫伸庆谒达空函于几格徒切欢悰
　　贺赵侍郎启
　　光膺宸命峻陟禁班擢由玉牒之英全付版曹之政除音初播佥论允谐恭惟某官一代伟人五陵间气素养楩柟之用出为梁栋之须东平居家为善最乐河间好古得书至多迹其躬寒素之风固已富经纶之蕴轺车屡驾久扬肤使之声幕府既开益倚长城之重召从淮浦独领地官雅明足国之方深轸富民之虑变通有术取予咸宜制邦计之盈虚方资长算参庙谟之宻勿行奉明纶某夙仰风猷未窥符采典遐方之餽饷焉称使令托大厦于帡幪庶逃瘝旷
　　贺汪侍郎启
　　光膺帝綍进贰天官既法从之得贤觉儒林之増气凡居庥庇孰不忻愉恭惟某官学贯六经文追两汉才出万夫之上身兼数器之长独步妙龄伟五千字掞庭之对后凋雅操安二十年去国之穷虽嵗华方彊仕之秋而徳望比老成之旧载趣召节益简宸衷遂陞禁省之崇峻总铨衡之秩众恨淹回之已甚咸欣汩没之初伸轩陛雍容正赖论思之益岩廊宻勿行摅辅佐之功某久濶髙风忽闻新命门阑在逺干賔谒以无阶竿牍驰驱通记曹而敢后
　　贺张都督启
　　宠冠机廷宏开督府既辍中台之旧用陞亚傅之崇朝野耸闻华戎胥悦惟将相之用舎系国家之重轻注意允谐成功可必唐登裴度果收藩镇之权晋用谢安坐折淮淝之冦正人既召公道聿彰恭惟某官学贯乾坤忠输庙社早际风云之防重披日月之光徳盛勲髙佩四十载安危之寄恩深泽厚倾千万夫怀附之心出处百罹险夷一节逢勲华之揖譲资稷契之赞襄亟延间世之贤来展济时之畧宣威障塞承制边关隠若长城折遐冲而有裕伟然巨器降大任以何辞基宻命于紫枢假专征于黄钺运筹决胜暂烦近弼之一行列鼎调元即看中书之三入某夙蒙奬借兹听襃迁遥睇崇墉莫展殷勤之贺恭裁短削敢稽骩骳之诚
　　贺陈参政启
　　光膺命綍擢秉政机四方耸闻万口同庆窃以聪明之主或旷世莫值其臣贤哲之人有终身不获其位自昔所叹相逢甚难当上圣之励精操至权而御下爰得风云之佐仰符梦卜之求事非偶然功可立待恭惟某官气雄百辟名重三朝堂堂表特立之规凛凛守后凋之操稽山啸傲挹外监之髙标江左招徕踵太常之旧徳粤陞法从益茂英猷奋巨力以回天竭孤忠而贯日刋修史牒启沃经帏徧仪禁路之华妙极儒林之选既论思之见效宜倚注之弥深以三十年难进之资应五百载非常之运遂膺图任入预弼谐人期致主之秋帝恨用公之晚必将讲明宪度复列圣之宏规寝息兵刑毕真儒之能事尽摅素志以阐洪猷茂凝钟鼎之勲嗣正钧衡之拜某逺将使指窃听宸纶大厦斯成喜究梓人之用余光可借宁忧绩女之贫寒律方严台堦正邈愿加调于鼎食用下荅于岩瞻
　　知温州谢宰相启
　　分帅阃于三山许辞重寄移守符于孤屿载冒优恩顾惭衰朽之踪倍费维持之赐伏念某艰穷滋甚疲苶奚堪知涯分之已逾惧祸灾之叵测残年多病嗟药石之何功只影自怜吊糟糠之不淑心既凋于忧患力难勉于亊为仰干从欲之仁曲遂便私之请投闲置散未容奉香火于殊庭辞尊居卑犹俾宣诏条于名郡获伸志愿实赖敷陈此盖恭遇某官徳业皋防机谋伊管收贤材以凝庶绩笃故旧以变浇风有奋庸熈载之能已冠帝臣之选无养生送死之憾首防王道之施方托余庥庶逃大戾更借陶钧之运早酬田里之归
　　湖州到任谢宰相启
　　职亲地禁非不遇时意广才疎自难安迹分辅郡顾忧之托系内朝供奉之班望过所期感深而叹伏念某蚤縁薄技冒处周行偶脱簿书之劳寖污台阁之选平生狷介进身耻蹈于它岐半世蹉跎得谤皆繇于非意防真人之抚运陪多士以充廷误简渊衷首跻法从执羁靮殆逾于千里掌丝纶几阅于五年毎进俚辞辄污清览展转屡经于戎马推排遂直于禁林虽荷眷知实忧颠仆方欲谢归而埽轨乃防差择以为州风际船囘怅又违于蓬岛日边人至幸未逺于长安兹盖伏遇某官阁下徳当天心勲在王室道合圣人之用舍身为天下之安危猥怜簪橐之余尝接茵冯之末姑捐民社俾奉诏条惟苕霅之奥区本晋唐之名郡当干戈之际岿然独存非师帅之贤何以善后而某素非详练见谓重迟况丁多事之时岂任守藩之责第当陈力不敢爱身赐金爵于颍川知难企及挂衣冠于神武终冀矜从
　　徽州到任谢宰相启
　　比者误膺明诏擢领偏城地接行朝盖今日股肱之郡世联编籍乃平生父母之邦起废恩深叨荣愧甚伏念某一从去国十见周星投迹异州谁复过门而问字疲精断简徒知仰屋以著书敢图三锡之余仍假一麾之便遵涂浃日入境班春城郭重来疑千载去家之鹤交游半在或一时同队之鱼退省惘然曷为臻此惟蟠木离竒之成器由大钧坱圠以无垠兹盖伏遇某官阁下间出真儒中兴名相坐筹帷幄收四方人物之英端委庙堂复万里舆图之旧俯怜衰朽久事退藏爰力挽于江湖俾再临于民社寻童子钓逰之处虽就榛芜望先人丘墓之墟已寛梦寐幸土思之粗慰宜民瘼之深求敢不专务拊循仰分忧顾褰帷问俗姑荣衣锦之归上印还家终冀挥金之乐
　　泉州到任谢宰相启
　　兹者恭承诏綍擢领藩条深行闽徼之山川几同叱驭初见粤人之风俗敢废褰帷小器易穷大钧难报伏念某昨从词馆防假州麾方幸余年自足桑榆之乐乃临本郡日虞瓜李之嫌不胜丘壑之情冀返江湖之上屡叩阍而有请嗟襆被以无从敢图误恩更予名郡虽云龚胜治姑使于拨烦正恐西华材不能于为大兹盖伏遇某官阁下受天间气为世元勲吉甫之宪万邦资兼文武裴度之师百辟身系安危俯怜迟暮之孤踪曽是禁严之旧物特捐重寄用诡成功上虎节于山城换鱼书于海服矧今临治自昔要冲既先人逰宦之乡亦贱子始生之地访六十年之父老恍若前身佩二千石之印章敢期今日誓扶衰病诞布隆寛务令俗去于鄙夷不使民生于愁叹追成父志仰报君恩
　　宣州到任谢宰相启
　　钧播一麾仅逾旬嵗辙环万里复返中州繇遐陬而移守辅藩縁衰病而归荣故里生成至此糜陨以之伏念某平进孤踪倦逰晩节少陪英俊闚大观之图书老侍禁严执建炎之羁絏虽久收于朝迹亦频玷于诏除十奉丝纶五分符竹比治海濒之剧不堪风土之殊亟上封章愿还印绂拜散人之号心已向于江湖分凋郡之忧思复叨于民社既容卧治仍获生还此盖伏遇某官阁下社稷元勲庙堂真宰伊尹得圣人之任留侯为帝者之师主张吾道之权衡分别斯文之泾渭俯怜猥薄尝共艰难新建武之官仪不图前见数贞元之朝士今已无多记存靡间于濶疎调防曲从于安便付之近地慰此頺龄况今所领之州自昔焉依之地承泮水贰车之乏歴三朝两纪之余因久吏而长子孙幸尝谙习见髙年而问风俗敢忘拊循
　　除郡谢宣抚开府启
　　注安危之意有严制阃之雄布寛大之条猥预殿邦之重伏念某仕厯三朝年逾八十虽残年奄奄待尽田庐而一心惓惓尚存帝室孰是急流勇退践角巾东路之言惟有去后见思咏华屋西州之句盖驺侏儒亡益而不任事若支离疏有疾而不受功徒费十束之薪空索一囊之粟故应辞仕讵敢妨功不图轸簪履故物之遗犹进冒爵齿达尊之宠兹盖伏遇某官两京循吏三国名臣虎观论经鼇扉视草寓大学士图书之直听东诸侯鼓角之雄猥以庸虚适相先后比还禁路复厠英躔虽龙猪异闾已不侔而虎鼠同宫亦何间图齐云之像固难并韦郎白傅之贤凝燕寝之香犹堪伫枚叟邹生之召
　　代贺范检正啓
　　光奉宸纶纠司省闼除音诞布公论佥谐恭惟某官徳粹圭璋学吞云梦怀济世之良具挺许国之精忠公西束带而立朝尤长専对孟博登车而揽辔绰有余风方持节而载驱忽赐环而趋召顾惟东西二台之设实总中外万防之繁奏报纵横文书填委必得详明之士俾跻厘正之官果被旁求式当遴简鸾台凤阁既宻辅于台司金马玉堂即进登于法从某属居官次阻造賔闳僻守边城遥托千间之庇涣扬大号欣聆一札之传凉气初囘冲襟尚逺更愿保绥之谨益膺宠渥之臻
　　代贺孟郡王帅绍兴启
　　恳辞政路出镇藩维孤棘叙陞峻班联于亚傅斋坛显拜专节制于旧封恭惟某官以不世之才遇非常之运用兼文武地极亲贤持橐禁林早称国器视仪揆路益耸岩瞻丹书盟异姓之王大纛建中军之帅入参婉画出殿大邦艰难百为夷险一意罄送徃事居之节协息民继好之图遂秉鸿枢宻扶皇极方隂修于内政以坐折于遐冲帷幄谋谟得辅赞弥缝之道庙堂出处达盈虚消息之机圣意确留雅怀莫夺虽权分二陜周公罔惮于居东而望重两河裴度岂容于在外伫颁纶綍即政钧衡寒律方严台符尚逺愿益调于茵鼎用永辅于宗祧
　　代范元作谢除福建漕上宰相啓
　　贰漕台于湘外蔑效微劳假使节于闽中猥叨旧物方黜幽之是惧岂因任以宜防已试无闻冒荣有腼窃以宣九重之徳意选任惟精掌一路之利源事权尤重乃眷八郡之境宻邻二淛之郊昔号奥区今称近部即山制茗贡包最盛于清朝并海鬻盐禁独寛于逺俗兼行数职亶谓剧司必擅强明练达之资乃付敛散弛张之柄如某者疲驽奚取踸踔数竒诗礼粗传虽袭箕裘之绪简编克励竟辜场屋之功甫涉通津即膺重寄登车揽辔徒内愧于家风挽粟飞刍曽莫禆于国赋幸真儒之宅揆罄绵宇以销兵已臻嵗计之丰弗虑军兴之乏属更戍获对枫宸适四牡以劳还忽皇华之临遣王畿渐近举头如在于日边官次非遥屈指俄周于嵗律防宦可希于尺寸居贫亟得于斗升侥幸若斯生成知自兹盖恭遇某官道包宇宙名塞天渊许身稷契之间致主成康之上制礼作乐坐观美化之行任贤使能毕尽羣材之用载惟草芥亦荷陶镕重念某早以夤縁猥承顾盼望房相昻霄之质实出幼年怀孔门附翼之心预期他日虽更契濶毎辱记怜顽金屡入于洪鑪大匠终收于小木人尔人尔几干造化之私使乎使乎曷副咨诹之责某敢不益坚晚节更勉初心问雅俗以周爰誓将宣力报洪恩而得所敢惮捐躯
　　代贺新明州潘舎人启
　　光膺明命起镇便藩拥斾之官载勤于徒御涓辰视事已见于吏民凡在观曕孰不慰抃恭惟某官学穷渊奥识洞几微忠言结圣主之知正色落奸谀之胆三仕无喜莫窥令尹之心万钟何加独养孟轲之气揆古无惭于益友居今最号于名臣暂违表着之间殊咈缙绅之论遂从琳馆假以朱轓俾临海道之要冲聿壮朝廷之屛蔽顾威声之夙播必治行之累彰处汲黯于淮阳实资重望对贾生于宣室伫启嘉猷某叨领守符宻依荫樾所以承流宣化深愧非才并其有邦厥隣庶防余润
　　代贺王舎人启
　　光膺中制分判西垣联九重侍从之班极一代词章之选士流歆宠国体増华恭惟某官道学精微天资孝友氷壶比操炯迎风寒露之珍珠璧其文真明月夜光之寳十年出处一节险夷信直道而不囘励孤忠而自结致宸衷之简记首邦献以招徕玉陛书言金华劝讲汩没伸于一日飞腾竦于百僚粤自螭坳径跻凤阁方庶政更张之日繄一人总揽之公凡进退于人材当推明于圣意使训辞所发如云汉之昭囘则号令之行有风雷之鼓舞自非火笔曷布洪猷果升不试之才遂正久虚之席论思献纳已髙持槖之风辅赞弥缝行任秉钧之寄某特叨异奬尤快新除一佛见前喜初闻于出世双鱼致逺敢申问于加餐秋暑尚繁禁涂多暇愿谨保绥之节益承注倚之心
　　代范季思上台守胡端明启
　　几年慕用长怀执御之私奕世从逰夙讲通家之好敢修竿牍自列门墙愿眀晞骥之心庶惬登龙之幸地连云水海接沧溟仰惟钧逸之余绰有分忧之暇名臣所至必政化以流行盛徳攸居宜羣灵之黙佑恭惟某官术优经济学造精微大策髙文擅词宗于一代宏才伟器推王佐于三朝青钱连掇于殊科华贯亟观于濶步纶掖资代言之美琐闱还批勅之风忠嘉罄常伯之聨翰墨妙承明之直聿虚近辅庸待真贤遽辞持槖之劳遄被剖符之寄考功而试萧傅少慰圣心作相而倚晋公行孚民望某备员岩邑絶迹台闳瞻棨防以无因托帡幪而有赖载惟仲氏宿缀清班方其当轴之时实有帡肩之分俛仰已成于陈迹死生乃见于交情谅兴宿草之悲不改寒松之操忝故人之稚弟未拜泰山之容借冨女之余光愿希当路之力
　　代贺越帅周子武启
　　光膺明命起殿辅藩怀印绶以载途拥旌麾而就镇凡居临照举积欣愉恭惟某官学洞经纶材全康济优防守道素髙恬退之声岂弟宜民夙擅循良之誉既结知于圣主遂亟践于要津嵗律载同维持三院台纲聿振耸动百僚身暂去于朝廷忠不忘于王室惟山阴之重地实浙左之大藩紫盖黄旗尝防诸侯之狩碧幢红斾端居连帅之雄自非一世之忠嘉曷称七州之屛翰果膺妙简式副具瞻玉帐宏开聊挹鉴湖之胜锋车趣觐行参銮殿之华某久愿登龙兹叨分虎万间广厦幸逺赖于庇庥千里专城阻亲承于约束
　　代贺丞相除左仆射启
　　国播大号敷告外廷时推真儒登庸上衮益茂九重之眷具严八表之曕窃以人主之职无它惟论一相冡宰之司至重实总百僚任不专则不足以尽良弼之才位不极则不足以崇宗臣之体仰圣神之抚运穷礼貌以敬贤自非希世之英曷称羣公之冠恭惟某官际天伟度惊代宏才道徳过于古人声名震乎絶域不清不浊量吞千顷之波至大至刚勇夺三军之帅再跻揆路独秉化枢凛然山岳之弗摇炳若蓍之先见镇兹雅俗息胥动之浮言折彼遐冲挫方兴之彊敌定庙谟于帷幄还兵柄于朝廷收汉家总揽之权蔑唐室骄彊之患威仪整肃始知皇帝之尊庚甲昭明毕闻天子之诏绅緌耸若介胄帖然亟章已试之才遂正久虚之席显秩肆颁于异数新封改锡于巨邦聿隆勲业之褒备焕典章之盛倚裴中立足以破贼方仰副于宸衷酬李文饶恨于无官当益承于帝宠嗣观丕绩永底泰和某逺把州麾阻趋相府感恩私而结恋聆册命以増愉微物何知夙赖洪钧之播余生所托尤欣广厦之成
　　代宰相生日囘韩枢宻启
　　户外桑蓬追记始生之日鉴中蒲栁益惊渐老之姿岂谓某官曲轸眷怀特贻缄翰申之善颂有荣华衮之词夀以多仪更厚白纻之贶
　　代王守上枢宻张郡王启
　　专城冒宠久代匮于江津易地偷安复承流于山郡拜恩良厚受任惟惭伏念某蕞尔谫材枵焉晚学羞抗尘而走俗盍去故而取新褊浅何堪夙起林庐之兴超逾已甚尚分民社之忧顷守当涂实居属部方边尘之肆侮覩幕府之徂征外患滋深羣情大骇上慿威徳下镇危疑迄臻凯奏之旋仅免军兴之乏艰难备歴旷弛居多非仰赖于恩私固莫迯于谴戮继露亲嫌之请载防朝命之颁舍控扼之要区就清闲之偏垒凡兹侥幸实出吹嘘兹盖恭遇某官略迈孙呉功齐方虎昭精忠于白日格盛烈于苍穹出振天声有是遒之四国入谋王体无不获之一夫致使衰迟亦叨委寄某敢不抚绥氓庶遵守诏条既尽事君之忠毕酬知己之遇策勲第赏倘弗废于微劳碎首捐躯讵敢忘于大造
　　代梁尚书除知温州谢宰相啓
　　殊庭窃食方退托于乡闾便郡分忧忽起膺于民社恳辞莫获就任惟惭某滥竭凡材亶逢兴运紫禁早尘于从槖朱轓歴典于名城绩无毫发之可称恩比丘山而更重当上圣规恢之日实羣臣奋发之秋毎励疲驽过防鞭策偶縁抱疾亟请奉祠粤嵗律之未周已使符之再假技止此耳本乏牧人御众之长行或使之复辍问舍求田之计扁舟径往衡宇匪遥既谙风土之宜且免道路之役遂私至此图报若何此盖伏遇某官盛徳格天元勲盖世毕尽人才之用仰观帝业之隆顾簪屦之甚微出甄陶而最久念故旧无大故曽莫忍于弃捐谓宴安不可怀庸载加于委寄记怜益厚终始弗渝某敢不勉布皇恩勤思善治洪钧所播已深坱圠之功夏屋斯成尚赖帡幪之庇
　　代范相家谢婚启
　　夹辅同心爰考赐盟之旧通婚继好愿谐合姓之欢倘惠徼福于前人冝重问名于初日伏承令妹夙渐闻见已髙风絮之才某侄粗有性灵可授籯金之训敢因媒妁用缔姻聨衰门岂李郑崔卢顾华胄非吾偶也羣从有封胡羯末俾小儿得我师焉辄效鄙诚伫承嘉命
　　代徐守通婚启
　　有室有家庶惟男女之愿相求相应盖縁声气之同辄忘非偶之嫌用谨及时之义某男某磨礲儒业粗承弓冶之传令侄女渐渍徳风实表闺门之秀既通媒氏许结姻聨合卺共牢已谐于吉卜俪皮束帛敢效于微诚







　　钦定四库全书
　　汉滨集巻十四　　　　　宋　王之望　撰防
　　汉光武晋穆帝御戎是非策
　　用兵者必知彼己之强弱然后可以定攻守之计知我之可以战而不知敌之不可与战则在兵法为不知其所攻知敌之可与战而不知我之不可以战则在兵法为不知其所守夫不知攻守之计者小而用之一军大而用之一国又大而用之天下未有不败者也古之王者不幸而与敌国相持必审乎此以为制御之术外敌强而中国弱则能下之中国强而外敌弱则能服之外敌中国俱弱则自守而已盖外国之人尊尚勇力便习骑射生长于戎阵之间然贪残而不知亷耻无亲爱以相固无礼义以相维故骤强而易衰方其盛彊虽圣王在上犹被其患侵轶纵暴其锋不可当及其既衰则内相攻残而中国坐制其弊此其势然也譬犹勇悍之夫疾呼奋臂以张其威怒诚不可与之校及其气衰力竭疲惫而偃仆则三尺童子可制其命呜呼有国者能审乎此则可与议中外强弱之形势矣请因此以论古今之变昔光武乗王莽之乱中国疲敝匈奴之宼嵗嵗不絶其后饥疫并兴自相分争臧宫马武之徒抚剑抵掌志驰于伊吾之北然是时漠北虽衰汉亦新复彊弱之势未有所分也故光武以为漠北尚彊传闻失实不如姑息吾民此其知彼己也审矣至显宗时承平既久辟土益广黎民嵗増而匈奴内侵边城尽闭于是纳耿秉之议而诸将扬兵于漠北矣然则耿秉诸将所以建功者以汉于中兴之初能固守其文徳也晋穆帝时石季龙死北方大乱士民襁负而来归议者以为中原指期可复然是时石氏虽亡晋亦不振强弱之势未有所分也故蔡谟独谓所亲曰敌灭诚为大庆然恐更为朝廷之忧此其知彼己也审矣其后殷浩进据洛阳桓温战于林渚皆无功而反然则殷浩桓温所以致败者以晋当中微之际欲力争于武功也夫汉晋之成败相去絶逺惟在乎知彼知己审与不审之间将欲制御敌国可不察夫强弱之分哉国家遭金人之祸一纪于此矣搢绅之儒介胄之士相与议论于朝野之间者或谓前此用兵皆我自败而敌不足畏者有之或谓金人之彊振古无比而我不可图者有之二者胥失也夫契丹与中国抗衡埀二百年圣明之君忠智之臣朝谋夕虑思有以屈之迄不得志西夏习战数有武功方其盛时北抗契丹南寇中国我师百万聚于陜西而救死扶伤之不暇亦桀黠之雄也然而金人起东北不二十年举契丹臣西夏遂悉从引弓之国长驱于中原国家败于河东又败于京师又败于陜西又败于淮扬岂特我之不能哉盖亦其至彊也观其行师治众之力料敌制胜之谋举无遗防略不世出加以噐械之利形势之便兼中国之所长而有之愚谓汉唐全盛之时得韩白不世之将犹未能轻此敌也况今日乎虽然以为不可图者盖亦不察矣尝料金人之众本不当吾一大郡以女真之师刼契丹而用之以契丹之师刼燕人而用之以至诸国之属从者皆非心服力刼之而已而契丹燕人懐其父兄骨肉之雠怨之切骨部族既异人各有心其势岂能久邪加以耶律氏之旧臣徃徃当权用事皆有兴复社稷之心以为南北罢兵则金人守胜而无事英雄无所用武故使穷兵黩武以外敝其众因乗风尘之变庶几于得骋焉盖其势有类苻坚者坚之盛时擒姚襄破慕容暐皆释其亲而用之其征江南王猛苻融深以为諌独姚苌慕容垂劝成之及淝水一败埀苌之徒果乗间飞扬卒灭苻氏金人之事殆将类此矧得中国玉帛子女以乱其志虑上有惑志下有争心外无彊敌内多功臣士马疲于战鬬仇雠聚于心腹不过数年内变必起我以全制其后可以万全此兵家所谓其彊易弱者也何不可图之有哉图之之术奈何亦乗其变而已知其未有变也则法光武之言而固守文徳何虑于贻后日之患乎知其有变也则违蔡谟之论而力争武功何疑于致朝廷之忧乎虽然方匈奴之分固有变之可乗矣而光武犹以为非时者盖以中原初定民力未任于征役也方季龙之死固有变之可乗矣而蔡谟犹忧于致患者盖以公卿之间人才不足以办此也诚能畜养民力搜选人才以待敌人之变则若窦宪之勒燕然可也耿秉诸将之功何足道哉虽若刘裕之平关中可也殷浩桓温之败何足忧哉而执事乃使承学之士权轻重之势度可否之时斟酌其宜施于今者顾愚不敏何足以权大事乎尝闻古之英雄之主欲求非常之功者必有规模先定于中若事之成否则有非人力所能致者矣句践之报吴是骄其敌而已昭王之图齐是俟其衅而已骄敌而敌可骄俟衅而衅可乗天也孙权称臣于魏受其封爵至欲乞身交州以保余年亦所以骄其敌也昭烈跨有荆益保其岩阻天下有变则欲下宛洛而出秦川亦所以俟其衅也骄敌而不骄俟衅而无衅亦天也传曰圣人非生时时至而弗失使孙权昭烈而图句践燕昭之功则覆亡之不暇尚何燕越而能保哉愚愿国家修四君之术以俟二国之变规模一定勿为浮议所揺其济与否视天之如何吾不敢取必焉可也然执事之言曰上天悔祸敌国相残呜呼天意固有在矣
　　论
　　六艺折中于夫子论
　　圣人之所垂法于后世者书也后世之所取法于圣人者亦书也圣人忧后世也深故书之为説详后世信圣人也笃故书之为教明昔吾夫子以将圣之道不用于时乃述六艺包罗天地总括万类若小若大罔有不该凡道有所难知事有所可疑必明辨昭晰防其至当使天下得吾説而求之虽数千百嵗之后犹有可考正焉而后世之人亦能慕其道而归尊之将有为也将有行也必循之以为行据之以为辞以求合乎大中至正之道然则夫子之述六艺所以断天下之疑而后世之言六艺者盖将求夫子之所谓至当者而已矣太史公赞夫子曰自天子王侯中国言六艺者折中于夫子请因其意而申之夫子生于三代之盛时六艺其果作乎曰夫子不生于衰周六艺决不作也何以言之三代盛时法度彰礼乐着风俗醇一教化宣明上之朝廷之所设施下之闺门之所渐染莫匪六艺之所载也当是时家识君臣父子之经人知善恶邪正之辨大道之行昭若日月则诗不必删书不必序易不必系礼乐不必脩定春秋不必笔削可也周室既衰王道残缺至于幽厉之后小雅尽废板荡之诗作天下日入于乱君焉不知其所以为君臣焉不知其所以为臣为人父者不知其所以为父为人子者不知其所以为子虽有好善之心而不知善之为善以陷于恶虽有守正之意而不知正之为正以入于邪纷纷焉莫之取正也六艺不作天下何所折中乎夫子忧之于是序书则断尧典论诗则首周南法舜之舞缀周之礼因鲁史而修春秋述易道而作十翼其术道徳仁义其法礼乐刑政其人尧舜禹汤文武周公自天子至于庶人其修身齐家正国治天下之道粲焉大备为人君者于是而习焉则得其所以为君之义为人臣者于是而习焉则得其所以为臣之义父焉而得其所以为父子焉而得其所以为子如是而为善如是而为恶善恶有所考焉如是而为正如是而为邪邪正有所考焉如方圆之有规矩也如曲直之有绳墨也如轻重之有权衡也别嫌疑明是非定犹豫使天下之人操之以为验稽之以为决皆得以防其至当则圣人之所以垂法于后世后世之所以取法于圣人者尽在是矣传曰为人君父而不知春秋必蒙首恶之名为人臣子而不知春秋必陷诛死之罪六经之道其用皆同而春秋特其切于事者耳夫不通六艺之义至于君不君臣不臣父不父子不子其实皆以为善然为之不知其义无以考正其是非而遂陷于天下之大恶此圣人之忧后世所以不得不深而后世之信圣人所以不得不笃欤故史迁上叙天子下举王侯大及于中国之人以折中六艺之功归于夫子其意以为中国所以有君臣上下之伦各得其当而不乱者以有夫子为之折中也韩子有言如古之无圣人人之类灭久矣虽求为狉獉之俗且不可得况中国乎今夫易载天地隂阳之变刚柔动静之材者也夫子不系易吉凶之应何从而折中乎诗述治乱得失达于喜怒而形于咏歌者也夫子不删诗美刺之义何从而折中乎书纪帝王之言动夫子不序书古今之变何从而折中乎春秋正贤不肖之褒贬夫子不修春秋善恶之辨何从而折中乎夫易诗书春秋始于伏羲之画卦终于鲁史之获麟其来尚矣一经孔子之手其书遂定以与天下后世为仁义之指南道徳之蓍龟何其盛也至于礼也乐也秦火之后孔子之书遂亡故礼乐之论至今纷然无所定则六艺之折中于夫子从可知矣传曰圣人之辞可为也使人信之不可为也呜呼此夫子之所以为圣者欤虽然六艺所述大中至正之道也炳而易见要而易守故后世得以折中焉其后书分为二诗分为四春秋分为五易有数家之传夫子之意益以不明天下始惑于趣舍之方而不知其所适从故王通愤之以为九师兴而易道微三传作而春秋散诗失于齐鲁书残于古今其论是矣然通不能即夫子之书以求其至当而更自为续经曽不知天下之所以尊六艺者以折中于夫子也而通乃自为之天下其肯归于正乎扬雄以好书而不要诸仲尼为书肆好説而不见诸仲尼为説铃请以是为通辈折中
　　萧何论
　　作史者记人之言必有以文之后人感其文而因以失其实者有矣萧何未央之事是已传称何修未央宫上见其壮丽甚怒谓何曰天下匈匈劳苦数歳成败未可知是何治宫室过度也何曰天下方未定故可因以就宫室且天子以四海为家非壮丽无以重威且无令后世有以加也议者非之以何为不知所务呜呼如何之贤岂导其君于侈靡益后嗣以宫室者哉以为帝室皇居所以观示万国今虽草创后必有所増加与其侈于子孙不若高帝之自为也是时民出于战国秦项之后习于劳苦之余用之虽勤无所归怨若天下已定人皆自宁不可以复动矣且民尝覩阿房离宫穷极奢丽则未央之制虽稍过度未必以为侈也若宫室既备人知茍美之可安则不可以复营矣故萧何于此稍加壮丽使子孙数十百年之内无所增益以休息斯民若宫室卑陋不足以隆上国之观高帝居之何所不可易世之后奸臣有以发其口少主得以启其心土木一兴其祸有不可胜言者所以高帝闻何之言而説也故曰无令后世有以加也史称文帝在位宫室苑囿无所増加虽帝恭俭出于天资然其不作灵台必曰朕奉先帝宫室常恐羞之何以台为则未必不以高帝所营固已壮丽不必有所加也由是言之恵吕文景四世百年天下承平而无宫室之役者岂非萧何之虑乎及武帝之世何之所营敝矣于是大兴土木天下为之骚动然汉之基业已固故役虽苦而民不揺向使武帝之役起于惠吕文景之间则天下几何而不乱哉议者以武帝之侈为萧何启之而不知惠吕文景之不为者未必非萧何之力也传称何买田宅必于穷僻防为家不治垣屋曰后世贤师吾俭不贤无为势家所夺何之治家为国预为后世计大率如此岂其俭于家而侈于国乎岂治家则欲子孙师其俭为国则以壮丽胜子孙乎此必不然者况崇大宫室以为淫侈之观使后世无以加庸人皆知其不可而高帝闻之何所悟而説也然则观史者能不以文害辞则庶几矣
　　樊哙论
　　西汉之兴其大功臣虽出于刀笔之吏贩缯屠狗之人然皆一时豪杰王佐之才非遭逢际防徼幸而成功者也史于萧何曹参既以为一代宗臣而以周勃为汉伊周虽后世之论亦莫不然至于樊将军不过以武勇为称与郦商灌滕之徒等耳以余观之哙盖萧曹之伦出周勃之右非郦商灌滕之徒所可望也高帝初入咸阳欲止宫休舍哙谏以为不可乃封秦重寳宫室府库还军覇上呜呼此沛公之所以得天下汉祚之所以长久者也是时沛公君臣志得意满无复逺虑诸将争走金帛财物之府惟恐己取之不多上令之有所不能禁也寜有谏其主者贤如萧何不过能收律令图书耳独樊将军首发其端留侯因而推之高帝遂悟三秦之民翕然皆愿以为君王沛公之徳结于民心闻于天下向使高帝入关居秦宫室收其子女玉帛而有之则无以异秦项之为而鸿门之厄亦何説以释曺无伤之谮寛项羽之怒安危成败之机间不容发微樊将军则沛公之事去矣且沛公以布衣起盗贼中转战连年一旦得彊秦全盛之业自非上智谁不欲少快其心而哙乃谏止之使无秋毫之犯是以汤武望沛公也不亦责难于其君乎夫被坚执锐攻城野战以却敌而争利者武夫之所能为也若乃见利而不动临机而敢谏纳其君于尧舜虑社稷于久逺此搢绅儒者之所难而哙乃能之岂非所谓豪杰之士王佐之才乎方沛公之入关也盖未有取天下之心不过曰吾与诸侯约当王关中耳后为项羽所迁失意鬰鬰始欲争天下使沛公即得关中而王之未必有此意也夫沛公欲王关中既已得关中矣留而居之何所不可而哙乃云云是哙之意不止于王关中而已也是哙先沛公与羣臣有取天下之志也故范增谓项羽曰沛公在山东时贪财好色今闻入关珍寳无所取妇女无所幸此其志不小然则樊哙之諌行敌人固已畏忌有识者固已归心矣不几乎一言而兴邦乎惜乎迁固为哙立传只载其鸿门诮项羽排闼悟高帝等事武夫之所能为者至于入关之谏则不大书特书其语而徒附高纪与张良之传中使其造汉之忠闇然不彰而天下惟以武勇称樊将军陆士衡作汉高功臣赞拾摭旧史殊无发明彼固不足道欧阳文忠公作舞阳侯庙记亦不及此盖未之思邪独扬子云云天下有事非萧曹子房平勃樊霍则不能安子云之意固不以郦商灌滕之徒待哙也岂非有见于此乎故聊为发之
　　近世社稷之臣如何论
　　论社稷臣者多矣有以主在与在主亡与亡为社稷臣者有以招之不来麾之不去为社稷臣者有以堂堂之节折而不挠为社稷臣者然皆莫如孟子之言曰有社稷臣者以安社稷为悦者也盖豪杰非常之士立乎人之本朝以天下之安危自任既有其志又有其功斯可以为社稷之臣若夫扬雄之论则责名太高而取人或滥不容无议也或问雄近世社稷之臣曰若张子房之智陈平之无悮绛侯勃之果霍将军之勇可谓社稷之臣矣尝试论之西汉之时社稷有三变高祖之既衰也吕后之恩日益疎戚姬之宠日益固如意以爱而欲立孝惠以仁而将废当是时也子房有功高后之初没也刘氏微弱诸吕擅朝内握兵柄以为彊外阿藩国以为重当是时也平勃有功孝昭方防上官有逆乱之谋宣帝未立昌邑有淫昏之行当是时也霍光有功扬雄以社稷臣称四子者盖谓是耳观高帝创业之初相业如萧何战功如曹参雄不曰社稷臣而称子房则知以其正嫡庶之位而存恵帝也高后孝文之际守节如王陵质直如申屠雄不曰社稷臣而称平勃则知以其靖吕氏之难而立太宗也孝宣中兴丙魏有声雄不曰社稷臣而称霍光则知以其当废兴之运堂堂乎忠拥昭而立宣也方高帝欲易太子以叔孙之极谏而不听以周昌之彊直而不回可谓固矣及留侯以计来四隠者于商山高祖一见为之慷慨悲歌而割其肌肤之爱向使惠帝果废如意果立高帝万歳后老臣宿将北面而亊孺子则刘氏之社稷未可知也非子房之智其谁存之禄产之变祸起腹心计迫事穷势不两立吕氏不灭刘氏不安周勃左袒一呼而刘吕之雌雄遂决向使太尉不入北军得徐为之谋则刘氏之社稷未可知也非绛侯之果其谁存之上官之乱根株徧于朝廷昌邑之立罪恶过于桀纣安危之机间不容发光以寡制众以臣放君行之不疑卒安天下向使上官不戮昌邑不废奸臣乱主得逞其心则刘氏之社稷未可知也非霍将军之勇其谁存之稽二三子之徳虽未得如古之所谓成人然乗时遇变奋其智勇神器将坠徐起而正之卒能措社稷于泰山之安亦可以无訾矣而扬雄过为高论责之以礼乐之懿曽不知此乃盛徳之事非所以称社稷臣也假如太子之将废吕氏之方盛上官之祸未除昌邑之君未放虽有礼乐君子从容揖逊乎其间亦何补于社稷哉若夫陈平之佐高祖定天下设六竒计出其君于艰难险阨之中不可谓无功至于吕氏之乱平实启之得免于戮幸矣方高后欲王诸吕必问汉大臣则犹有所畏焉平若乗吕后畏逼之心挟王陵廷争之助而拒之以高帝盟誓之言则诸吕必不王也奈何懐保身之谋开变乱之渐既已使王陵颠沛吕后放恣矣乃始以定社稷安刘氏而借其口岂真有志于社稷者哉盖平有不世之谋有无穷之智有应变之机而无大节不可夺之义向非周勃之忠朴刘章之英锐则艰难仓卒之际其无悮不足恃也昔袁盎责周勃不早去吕氏非社稷臣夫在高后时陈平相也周勃将也平则有罪勃何咎焉以盎之所以责勃者责平可也高祖尝曰陈平智有余然难独任安刘氏者必勃也然则高帝之心固以社稷寄周勃而至于陈平不能无疑则平之为人可知矣夫智如子房果如绛侯勇如霍将军其功大矣特以礼乐未备未得纯为社稷臣陈平为身谋以社稷假人顾以一时之功而遽获预乎三子之列故曰雄责名太高而取人或滥也虽然雄之言礼乐者为其人之不若伊周也其人虽异其功则同何害为社稷之臣哉雄之取陈平者为其功之有类周勃也其功虽类其志则殊安能为社稷之臣哉昔武帝于汲黯尝笑其戅矣尝诮其不学矣至论其人必曰社稷臣公孙倪寛之徒号称儒雅不得与焉则知子房辈虽礼乐未备不害为社稷臣也武后欲立三思羣臣无不从独狄梁公以死争后叹其忠亦曰社稷臣李勣许敬宗之徒有徳于己不闻以是称之则知陈平之立诸吕不得为社稷臣也呜呼乱于名实儒者之大患雄于子房周勃霍光则乱于名于陈平则乱于实名实既乱乌足以知人哉必欲论社稷之臣则考四人之行事而折衷于孟子可也
　　晁错论
　　天下之事曷尝不可为其所以每至于祸败而不救者非事固然为之不知其数耳为之不知其数以至于祸败而因以为事固不可为则亦不察矣昔晁错患诸侯彊大建议削地以尊京师于是七国俱反指错以为名汉遂诛错以谢议者皆寃错之防以为吴楚之事错固已前知之削之则反疾而祸小不削则反迟而祸大呜呼七国之反汉之不亡幸耳祸尚有更大者邪于此有削而不敢反反亦不能为祸者错顾不知则其死亦宜矣盖天下之势彊弱异形则攻取有先后先攻小以图大者弱国之形也先攻大以令小者彊国之形也先小后大则敌脆而力有所并先大后小则威加而交不得合髙帝与楚相距荥阳成臯间知项氏方彊而不可独取乃收赵魏从燕齐兼诸国而攻之故楚虽彊而卒破其后韩彭英布王地数千里高帝知其祸之且起而念诸侯之不可一朝去也而韩信最彊则先取之彭越又彊则又取之最后英布以疑惧反则亦孤立而无应矣向使高帝不审先后并诛三雄而韩信率黥彭以起则天下非汉有也夫惟彊者破于众人未疑之间而交无所合弱者疑于众彊已破之后而事无所及此所以三雄之地虽半天下而终不能以病汉也景帝之世山东之国凡十有八而吴阻江负海其地最大怨望不朝其罪最深铸山煑海招纳叛亡其谋最久景帝初立宜姑加恵藩臣濶略细故使睦我而无反侧心然后首议削吴彼削之出于不意则事有所不及谋既而势益弱则谋有所不敢发就使果发亦无以动揺诸侯一区区之吴何能为哉吴既削而天下定矣此所谓削而不敢反反亦不能为祸者也错固不然方且纷然更定律令以侵刻诸侯为己功先削赵又削楚又削胶西然后乃议削吴诸侯人人自危皆有怨怒不服之心故刘濞一呼天下皆应吴未及削而祸结矣然则错之谋实驱之尚何寃哉昔齐桓公欲尊王室管仲先使之存亡继絶而厚诸侯之礼然后南征彊楚责包茅之不入楚服而覇功遂成齐列国也为之有数而其效犹见如此况西汉全盛之时乎孟子谓鲁方五百里王者作则必损之又谓今之诸侯取民犹盗王者不尽诛也由是言之使孟子得志于战国之时其彊大者犹可稍削然亦不至于尽诛诸侯而错直为此纷纷亦虑之不熟哉夫谋事一未成而为天下所指至以其族借仇雠之手为万世笑可不哀哉或曰贾谊于文帝陈众建诸侯之策主父偃因之汉遂封及支庶诸侯不削而自弱错独不为此乎曰文帝之世诸侯之子弟鲜矣谊乃欲建以为国空而置之然则必悟其将弱已矣与割地何异哉彼推恩之令必武帝之世而后可行也非所以责晁错也
　　赞
　　黄侍御葆光畵赞
　　俨然正色风宪之余气恬以平循吏之徒我询邦人万口交誉不及见公征诸畵图
　　孙威敏处州郡庠三贤畵赞
　　维威敏公人中之龙谠言将略声动华戎瓌姿伟然可想遗风兹维名臣拜者肃恭
　　记
　　増修防州学记
　　防居闽浙之郊地偏而土瘠视他郡为陋前世闻人鲜焉百年以来衣冠盛于东南名儒钜公磊磊相望三歳诏下以进士试有司者无虑数千人取甲乙走声名于时踵相接也虽其溪山秀絶精华磅礴之气实钟乎人物然閟于古而发于今岂适然也哉殆由近世承流宣化时得其人克敦学校之风以作成而劝励之也唐以前尚矣自邺侯李繁新夫子庙养士其中韩文公文之于碑杜牧之书其碑隂防州之学闻天下五代割据废彻扫地宋兴至康定中孙威敏公首请于朝创立黉舍在邺侯故址之东南一里而近其制加侈焉士始喟然兴于学其后或因或革不可槩考要以一时二千石之贤否而为其盛衰宣和中盗起睦州隳于兵火故侍御史黄公葆光乗残剽掇拾之余更造今学殿堂环庑斋庖翼外总为屋九十间有竒而缺其三分之一后来者欲有所加顾力不给则熟视罢去歴二十年当绍兴壬戌天子垂意儒术诏诸郡葺学宫而华阳王公禔属守是州公达于政理以良能称当世其为郡如津人之操舟纵横曲折心谙手习弗遽弗留暇而必济故承上之命敏有余力通守陈公大节君子儒也实佐佑之越来相视孰弊宜理孰阙宜増条其所宜用下之六邑六邑之长皆善士乐闻其役而劝趣之秋九月丁未丽水至起教授防于讲堂之东辛丑缙云青田至起执事位中门之左己酉松阳遂昌至起斋于殿廊之右斤筑云集耻陋矜先于新既成亦旧是饬端倾除腐暗昧载彰周邦向风多士滋至乃増弟子员益本钱百万出廪米以赡给之生徒欣绘公像而祠焉俄解印绶去而毘陵徐公汲实来公老于儒学早以徳行经术为后学师表其治民如圃者之蓺木根深本防养以风雨勿震勿挠用观其天庶几于教化视事之始即诣泮宫周览舍宇问兴造之本末曰七尺之躯风骨之贵贱视其面目千里之地人材之盛衰占乎庠序今学之门絶居西偏面势不端襟抱缺恐不利乎学者盍从而新之诸生合辞而进曰噫前人病此久矣而其地旧错民居营求百方靳不可得王公易而获之方迁是图去弗及举用有遗恨留钱二十万以备其费曰后有贤者成吾志焉其有待于公也于是龙泉之材适至乃规屋七楹为南北向属之两庑辟三门其间所须而未具者一瓦一钉一椽市以其直无扰于民经始于十月之乙酉而成于季冬之甲申宏正显敞里外轩新栋聨宇匝其气弗漏山迎水赴天置神设他日车马从人靡限降登旁径殿门中贯讲舍喧哄杂蹂人用弗严及门斯成始有阃阈明年元日公率僚吏谒拜圣师下车鞠躬屏骑从于大门外俨俨秩秩至者肃然父老嗟叹谓自有此学门庭几更而气象可观莫与今比吾邦殆其兴乎请书其事俾后人知所从来尝闻古之诸侯天子命之教然后为学直患不得为耳曷尝得为而不为也后世师帅不贤则主徳不宣恩泽不流虽有天子之命鲜或能奉承之幸此邦继有贤侯以克绍前烈布宣上之徳泽惟恐弗逮遂济厥功可书也已书不书于二公何有虽然使天下郡守皆如二公之贤则圣主之徳可以覃乎无外使此邦之后来者能继二公之迹则国家之泽可以埀于无穷诚不可使无传也于是乎书绍兴十三年二月九日记
　　拄笏轩记
　　鄱阳方彦国老主青田簿数月治防事之侧为轩以揖溪山之胜名之曰拄笏书来属余为我记之余惟贤人君子方未遇时汩汩庸俗之中其高标逸气不受埋没徃徃傲睨于穷山逺水以自适焉东晋士大夫浮虚相高此风特盛谢安石蕴济时之具出入将相而东山之志犹不少衰尝登冶城悠然遐想有超世之心王右军讥之然右军一不得意于懐祖遂自誓弃官穷登临之娱以废君臣之义则其所失又过于安石诸儿效之放旷益甚而子猷尤号不羁居官落魄不事其事拄笏防山邈焉絶俗世以为无用之散材处之于功名礼法之外惜其迈徃之气亦有过人者若折节于圣人之中道岂不为天下之竒才哉国老故天官侍郎公之子风流人物卓尔不羣自未冠时已与计偕其文学才猷能业其家方当世用非为慕东晋诸君子者顾懐抱利噐未有所发敛迹尘埃中无以自拔故聊抗志山水之间观其妙年能自标致如此则胸中之竒必有翘然而自负者使他时遇合以平日之所操持施之有用之地肯碌碌而已乎如宋广平之却揖以沮奸禇河南之叩头而纳谏段太尉之挺身以击贼追其风节尚能无愧古人必不至作王坦之临事颠倒为后世笑也国老其勉之
　　防泉龙堂小记
　　荆门为邦依泉而立饮濯烹餁咸仰以生下流灌溉功利尤博唐人题咏目为防泉而今所封实恵泉或曰北为恵南为防防今防而恵特丰恵泉故有亭绘龙扃鐍严閟兵火之后结茅故基久益隳陋神弗顾歆日就湮秽绍兴庚午冬余始至官览之慨然明年春军城大火载葺民居以其工力之余稍加疎汰出其瓦甓榛壌积如丘阜如鼻去窒如眼去翳源流益滋池用净澈夏苦旱暵筑坛其傍而祷焉牲血未凝而雨又明年春起皇华之馆正洗心之堂于是部民甘懋请新泉上之亭而甃治之夏四月戊子落成坚壮雅洁还承平之旧观庶几九渊之灵有所慿依以恵泽斯民秋复不雨祷之乂应歳则荐稔呜呼此邦之人戴善利侯之徳其可以怠十月望军守防阳王某书
　　潼川修城堤三桥记碑隂
　　绍兴丙子秋九月余以转运判官行部至梓登牛头峰以望江山秀絶形胜雄伟而雉堞頽圮莽为丘墟以问左右皆曰自癸酉大水之后陵夷至今民力凋残未之能复居人不宁偷过朝夕常惴惴焉恐涨潦之复至也时太守鄱阳张杞南卿余故人也方校类试之士于成都不及见则招其子大夀而语之为我白而翁郛郭如此其何以为邦盍图之库有某钱庾有某粟以具版筑费后得南卿书欣然即事起工东北隅属于南门经始季冬至明年四月而罢偶其家不幸以病死者二人冬十月南卿又卒于官而宪车贾直清茂徳亦以七月下世或追咎土功干犯禁忌所致会余防恩移节宪台十有一月至治所且摄府事有诏发廪以赈旱饥凡羸瘠之民靡不霑上之泽以免于沟壑而梓俗尚气其农家之少壮者虽糟糠不继犹耻就给于官于是上府倅李鄩防用度之出入裁节冗滥掇拾遗余以兴修城之役髙其庸募民俾食其力民欢趋之自南门而西至于北门又缮捍水长隄补隍岸之缺起石桥于三门之外其详见于今碑将举事或曰公其鉴张侯之祸姑止若何余曰南卿之举我实启之其死适与事会我若畏祸而辍是危人而自求全也幽明之间得无负乎吉凶命也卒为之阅四月而三役成灾厉不作邦人以安余与僚属俱无恙梓之士大夫刻石以记其成余以为是无足记者而余发端卒事之本末则不可以无述因书之碑隂初宣和间之修是城也见于亷访使者王总之奏为工三十八万九千五百有竒县私附益者不与焉梓去边徼逺承平无事而创为楼橹一百七十余区一路告病既成自转运副使提防刑狱下至督役执事之人増秩有差十邑各有分地歳歳葺之至靖康乃止公私之费不可计父老具能道之余今并书于此非伐一时事以暴前人之失盖欲后之君子知张皇欺罔害民以徼进获福无几遗愧无穷不可以不戒戊寅八月十二日
　　云山台记
　　潼川宪治之正寝卑庳湫闇歳久滋敝更癸酉大水之后气益隂湿居之多疾绍兴丁丑秋八月余自本路转运判官移节而来易其旧而新之凡百所须一不以烦吾民时郪有以滛鬼诳俗者方鸠木为鬼庙乃没而入之官后圃有澄清堂颇闳壮而不适用亦命彻之于是寝材始具八十日而告成澄清既隳故基岿然因聚其土而崇之为台其高二寻广二丈二尺冠小亭其上翼以栏楯经始季冬成于明年之孟夏余与客升焉问客曰杜子美有梓州台上诗台安在哉客曰台亡久矣抑公为此可以补此邦之阙矣遂摘杜诗警句之二言以名之曰云山台客曰昔楚子游兰台之宫有风飒然披襟而快之宋玉赋雄风以讽今子居高明处台榭遗暑湿于云霄之上进风凉于山谷之间诚亦快矣独不念薅耘畎亩者有泥涂暴露之勤乎偪侧闾阎者有温暍烦寃之苦乎郡县之狱有淹系于缧絏者乎村落之氓有追胥于道路者乎使民不时有役于官而不释者乎听讼不决有留于庭而不去者乎吾圣天子悯农功寛力役下踈决之诏虽身居九重未尝一日忘民子为部使者逍遥台上轶溽暑而延清风若不能上宣主泽下求民瘼则登临之际得无愧于骚人之所赋耶余再拜谢客曰是吾心也然则斯台之作虽取名于杜陵之诗而实寓意于兰台之赋以自警也后之君子知我罪我其在于斯乎绍兴戊寅七月望日记
</div>
    <div class="pagination">
<a href="汉滨集_page9.html">上一页</a><span>...</span><a href="汉滨集_page5.html">5</a><a href="汉滨集_page6.html">6</a><a href="汉滨集_page7.html">7</a><a href="汉滨集_page8.html">8</a><a href="汉滨集_page9.html">9</a><span class="current-page">10</span><a href="汉滨集_page11.html">11</a><a href="汉滨集_page12.html">12</a><a href="汉滨集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
