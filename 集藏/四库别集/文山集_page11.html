<!DOCTYPE html>
<html>
<head>
    <meta charset="UTF-8">
    <title>文山集 - 第 11 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文山集 - 第 11 页/共 34 页</h1>
    <div class="content">　　某顷风颿回薄自湖入江目穿髙牙恨臂不羽一棹从湓浦来五云绚烂照映清越对桑落而饮故人之酒击中流而闻夜觉之鸡至今使人意气激昻借力下风饱我蒲腹乃以丙寅视篆茇舍下尘埃抖擞末繇面谢军将扣门斜封三道突入眼角台餽便蕃绨袍之私何以持报共惟某官闗洛耆俊韩范声名防井钺旗联寳奎之错落江淮草木被玉节之昭回吟啸庾楼梅花喷薄老熊当道貉子不敢越一步夷犹岸帻蠡管莫涯方面咏不敢辞圭锡以须勒此堂堂燕然石在某漫浪出山落身枵瓠问官官靡问吏吏荒而民气则愦愦未醒丝棼莫理如之何其淑后也明公恵念畴昔肘后丹诀其肯为某爱邪临风切切亟拂吏坌具酬潦约嵗晩寒骄愿言金玉体府寿此宗庙社稷之身宣岂无骫骳者三肃以请
　　某去年在宣州一江上下幸甚数数相闻然所甚恨者过湖口时不能转江西四十里拜屏下共登琵琶亭以庶几英豪之下风也未几召去又未几汰归一出一处为天下笑知心千里外当亦谓何某比者伏审晋承宻防升直渊图诏玺申褒锋车交趣共惟驩庆某官闗西遗老江表伟人﨑岖诸葛之兵间气吞河渭偃蹇元规之坐处目尽江淮天方祚宋襄戍解严公归本朝坐帷幄老成谋国处置得宜使奸雄伐谋兵端不开将社稷实受其福某纬小心一饭三祷屏伏深山幸不见弃于君子専使逺来持书问劳将意孔厚猿鹤为惊区区心拜髙谊而杜门龊龊未知所以为报也九江未除人想当宁急贤应不俟代某嘉与海内延颈大用倘得衣被余光遂为太平幸民公赐大矣江空如许执笔茫然相望一方精神驰往
　　回潘检阅
　　某伏以嵗华晼晩春事权舆共惟某官镂玉晶荧凝旒简注神之相之台动止万福某浓熏鹊尾酬敬腆施曩从集英殿门吾榜得人以执事重海台沙合云月相辉至今斗牛犹有光气顾山林僻左系鴈悠悠天际碧云明发不寐千里眉目忽照宛陵为之跫然以喜钦以某官敛昆仑以为神气卷溟渤以为波涛玉质金相宛乎无自之色泉清松茂浩然有难进之风乃今防石室之秘藏为籕书而出色视周六典作宋一经南丰以史学称进裁大典安定非他人比宜在经筵某鹤梦正臞起废出坎循墙弗获被命于征郡枵然虚真山凋水瘵处也敏手爬梳犹惧不蔇况不颖之尤者乎不规而颂非所敢望于同年也禀酬崖约宁不嗣音愿言努力明徳对扬王休有昭亭委戒其敢不肃
　　回钟编校尧俞【字君俞号方岩】
　　某晓汲冻清以贽万一之谢首干穹勺某两年山中风月晃朗望太乙光气九霄吾书无翰不能时一飞到梅花月影忽疑是君而米家第二帖至矣施稠报眇自省歃如尊执事以黼黻云汉之胸试金玉典坟之手驾轻就重拾级升髙此逢掖之至荣而搢绅之交羡曽子固晋裁大典为史学优胡康【阙】宜在经筵非他人比某鹤梦正寒大化驱之出自湖涉江风防回薄四十程乃抵宣山凋水瘵眇兮愁予敏手爬梳犹惧不蔇况不颖之尤者乎髙明局外之见何以教之满砚冰澌濡毫如帚尚规嗣音以写缱绻
　　回吴制帅华【号恕斋】
　　某林惭涧愧贸贸此来幸甚在玉节照临之末九华山下蹉跌望尘拜手双鱼分隔云汉敢图下士盛心超越昭代襄报郑重閟位貌于不有方惊喜未定间五云宠灵自玉麟堂翩然贲之所施所防非敌已以下所可得道徳之味流注翰墨使人之意也消恕斋先生允文允武之才有体有用之学以王谢之衣冠而接风流于江左以朱程之讲贯而窥阃奥于鲁东顾今吏道便熟袂帷成云崇诗书而抑刀笔坐俎豆而行甲兵鐡壁东南公其天人也耶经制西事当在朝廷锡命师中不如归衮某敢诵所闻某生也晩于一世封胡羯未之胜幸甚皆得下拜而于恕斋识独早眷尤厚癸亥之望神皋戊辰之陪紫□又其后来事也今则以列郡而事崇垣何敢仰缀宿昔食芹之美岂无是心非所得僭讵谓台餽骈罗光照下国自上而施之足以为徳某敢不三肃使人恭承嘉贶若夫以往复为礼则谊之所不敢出也谨三熏三沐只酧主书干渎清严临风愧悚
　　回宣州洪倅
　　某驰想芝山屹立如鸾坡凤阁代有英妙不自意天恵宛陵朱绂斯皇乃肯共堂下探梅清致亭亭云月邀我敬山不后不先未有如斯之巧者也伏惟执事日光玉洁之襟绳直凖平之度车坚御良之材真所谓乔木百围秀色干霄望清都太微之垣维尺有咫课丹岘缇屏之最当阶而升胡尚绾于绯鱼来同看于黄鹤意者康沂之歌愈出愈伟有相之道实畀之以药石枵然郡政之阙者乎思昔颍水霄立其间而正献以贤行佐理至今谈者犹桥舌不下某于乡之典刑无能为役而吾执事则真其人也前茅在道旗旄舒舒愿疾其驱降此未见至于乗珠委贶郑甚于先施觉光气烱烱冲贯斗牛矣惧弗敢当亟钟鼎而归于瑶华之侧区区甫此涤篆排冗占酧崖畧是恧


　　文山集巻六
　　钦定四库全书
　　文山集巻七
　　宋　文天祥　撰
　　书
　　回吴直阁【履斋之子】
　　某少之时闻东南二石笋玉立九霄陵阳苍苍实为緑野午桥佳处鸾鹤神清缥缈何许老成逺矣尚有典型仰惟某官扬休山立之韵日光玉洁之襟文献堂堂代有英妙未既见只神爽一方某卧青原山中驱驰良倦上恩俾郡越在鸣珂循走彷徨连符趣赴不量此来未知所以淑后乔木婆娑五云绚画尚祈薤诲俾就玉成某逺奉瑶音缄贶骈锦先施倒置曽是为容既什袭巾衍辄钟鼎以归太乙之府望履非遥临风毣毣
　　与游提刑汶
　　某以良月之望举棹东下江空见底乃章贡源头诸水怒长未几光焰五朶与空同云俱来往颿顺风航波澜之澎湃洒石钟之清越宠灵张王迄抵双溪子月丙寅俯只贱役瓣香西望敬谢所蒙明公巻其十二峯之神气轩轩磊磊照耀东南以宰相才学宰相事天下久望其为家氊出色辔丝周道肯复倭迟恵露瀼瀼江之民幸矣如溥寰何防有温纶四辈驰下某不善为斵得郡复枵至之日视官官靡视吏吏荒民气愦愦如也爬剔棼丝顾气力所至终觉五技易穷肘后神竒不敢以望之他人惟故山松菊衣被防云亦已过数矧兹陇蜀徼恵未涯微畴昔不及此相望二千里外明月此心恳恳侧厘挂一漏万惟青阳将动绨緑光华式金式玉以副前祷此岂无骫辱戒为荣
　　与赵知郡孟藡【号菊山】
　　某顷从南浦亭边抖擞般函道所蒙荷且矫首于太乙之府穹林宴坐缥缈绛霄江涂漫漫劳我宵栩执事以玉雪界之精神临睨八极朝阆风夕圃识者犹窃迟之锦衣照道紫淦横舟荡漾栁风嘘吸竹露涧阿乐矣如颙颙望嵗者何建章夜半尺一堂堂画省红云着公髙处惟日望之某不善为斵得郡复枵以子月丙寅视篆昭亭下视官官靡视吏吏荒洗垢爬痒亦曰视吾气力所至然山凋水瘵非刀圭可疗肘后神竒恵徼大福某不敢以望他人也焚防瀹雪西乡奉书以谢以祈鼎珍履絇愿言金防玉持对扬王休临风悁结
　　贺前人得盱守
　　某昨在宣州拜书亡何客携琳琅来京师欣浣如对匆匆去国不成报襄归里以来杜门深念又无从嗣音为谢徒有清梦夜绕金峯忽读邸状欣审丹凤扬纶银菟拥镇八百国封爵莫如同姓之亲二千石起家共赞惟良之牧先声载道阖竟为春伏深欢抃钦以某官景纬光华仙潢清润淮南桂树了无贵介之风李白桃园绰有神仙之韵轩陛宜当于三锡辕和肯涖于十同睠惟东盱实介南服红泉碧涧髣髴丹丘白玉紫烟参差綉陌聊商羊于朱绂供衎燕于清香大宗维翰价人维藩丕动袴之喜九卿执羔三公执璧言观衮舄之归某辱在眷知助喜百倍既不能振翎刷喙从燕雀来谨奉书寄便申庆迓兵当已在道不知开藩涓卜何日某尚当屡贺不一贺临风驰泝
　　与赵监丞淇【号平逺】
　　某乃嵗之秋缇骑来山中岳翠苍寒琳琅照映章不成报内有欿然宁不嗣音僻左之以世道如许风起云飞中夜人物之思为此耿耿上念井络丹诏起家峡月栈云先声浩荡葢有望木牛流马再立武侯之事业又壁窥万一意必与南山洎予秀诸公上下云龙共此光明俊伟之举缩手袖间临睨天半此其大本领大经纶政不易涯之野水横舟苍虬缥缈山君川后日有疏附即日恭惟台万福某渔隈半席自分小休误渥自天俾寻庾谢旧盟意此是抆拭笭箵之陋耳三辟弗可乃以阳月之望束书出山涉重湖越大江整整四十日抵戍以是月丙寅只贱事凋城败屋枵然大瓠耳搔首踟蹰望洋气缩维宣距邺仅隔一云东望熏香奉尺书起处恵徼药石立我沈痼梅花晴昊拄笏神驰
　　慰前人
　　某昔读檀弓文子之丧既除丧而后越人来吊其居使之然也伏惟先太傅大丞相冀国公之丧既有日矣地不千里不能往吊一介奉礼今也而后能来死罪死罪呜呼皇天祚宋国有元老数百年宗社之灵长千万里风寒之险要蛟龙在渊虎豹在山屹然长城为此突兀天乎不使憗遗遽夺之去主上震悼倾动朝野伏想生平翘馆之英俊旧日麾下之将士与夫二边之百姓四塞之英豪见碑而泪望城而悲者不能已已矧夫家门之竒祸父子之至情攀擗奈何呜呼痛哉某生也晩当公佩天下安危分不得勇往执鞭今而追恨则已无及独念袖有瓣香归依平生亦既不克为公寿惟有为天下恸哭敢西望灵輀挥泪百拜而献之公而可作尚其我许呜呼悲哉亲丧所自尽也抑先王制礼之意是有节文士君子为孝之道在于显扬伏惟执事重致意焉即日孝履支持某顿首奉状起居临纸哽塞
　　回安福赵宰与【号勿斋】
　　某追记畴昔同到蓬莱慈恩之题杏园之宴吾以故不与焉然同年之情岂以四海九州为藐然哉王孙乃龙种世有籋云鳞今不遡紫清上岧嶤顾得百里之地而君之帘隂昼寂千室鸣实邻吾父母国人诵子产今其时乎某私独念今天下岂有可为之县县不可为而可为者人如君者以可而临不可于是知材具之超常流百倍矣长书下贻然春华溜若清风与我之厚昭仞至情多言不足以殚谢意也某守郡无补误渥为郎缩缩循墙行且归里当观棠隂以与邦人共谈政化之媺亟推吏尘具报记室揆诸来施不敏流汗
　　比一马二僮日在泉石深处闻山外尘埃亦颇作恶坐对浮云亦开口笑不自已耳君解墨绶去意红光紫气冉冉帝侧乃犹庐陵客琅画至前矍然起仰黄柑红柚二美并贶杏苑论情我之懐矣冬江霜涸万里安流目送征鸿知有顺防天际如驶伏楮拳拳中书不中书复字芜纇并希锡察
　　回宁国交代孟兵部之缙
　　某去国之前一二日宣州弛征之命下某既为桐乡百姓顿足起舞即拜书望双谿叠障为贤主人贺吾辈读书临民正为今日行志凡此者各尽其分固非相与为赐也既汰斥归里即闭门不与人事山巅水涯翛然独往而使者忽持五云来君子之有情于人也既劳问之将以厚礼复申其绸缪焉某诚不自知其何以得此也宣人歌舞贤侯之徳教冠冕像设祝广成千二百年令公二十四考葢人心之天也某何人斯偶以一日出位言语乃得因见大夫以自附于去思之义某徳微以堪回首碧落山川鬼神犹有余愧宣败壊至矣弛之则期防散绳之则抚字亏公折回蚁封从容不迫期年而变古语不诬方今论选表无出颍川右者曷不均俾执事枢某一饭三祷使者之归也谨东望重柭身心致敬陵峯堂下有日延见父老尚愿道山林不忘之私与其所以不敢当之意进之惟命退之惟命某临书不胜拳拳
　　回宁国陈节推容
　　去年阙下拜书稍得数数未几闻捧檄校文不知陶铸何处人物某自是即汰斥去闭门深山遂无复鳞鸿一日之便忽使者来山中欣得妙帖见示小録方知昨日衡鉴所向近想归舟荡彭蠡吾知心正在香炉峯白云下耳宣之弛征执事首从臾之幸而集事仅足了吾辈之责非相与为赐也书来乃知宣人以此为多祠之以识其不忘之意怵惕于孺子之入井岂为内交要誉设抑桐乡父老此意亦能使人感激耳宣为郡凋剧极力扶持幕画间想见劳苦盘错紏结以试利器天下事正有赖于方来耳某前冬一出去秋一归进退行藏惟其所遇而无心焉今则奉亲课子弹琴读书流水青山悠然独往不烦故人江云渭树之思也史记见贶家藏本皆不及尚当朝夕以称所防明善録一部谩侑归笺临墨驰泝之至
　　与吴提刑观
　　某顷待罪阙下薄奉函书襆被来归嗣音杳邈上下人物感念世道未尝不于门墙拳拳也某比者伏读邸报欣审玉陛出纶綉衣移节夜醉长沙晓行湘水已着平反风酣章贡日丽崆峒更烦轻熟江湖相望原隰増辉某官宣慈而恵和髙明而正直义丰授受孔孟氏之渊源江左声名王谢家之门第蚤立登于阊阖遄坐厌于蓬莱竹马相呼春生襦袴星轺所至雨卧桁杨兹洊捧于英函乃肯临于梓部刺史故人按事饮酒情法相当忠臣孝子畏道驱车君亲交尽靡需席暖已趣诏温某杜门深山去城郭甚逺而于太和差近初谓旦夕使艎泝贑石而前可于快阁上下迎一拜忽传英荡小驻青原某揆之始望则蹉跌矣瞻睇行台辄易奉状代叙燕雀之万一若夫扬清激浊洗寃泽物闾阎欣欣无所患苦使屏退之踪亦得从畎亩以自放适是则某之所自贺者也临纸切切
　　与湖南陈提举合【号中山】
　　某犹记乙丑之夏从江西提干得往来行书江濶云空年光如水每懐世道上下人物未尝不中夜耿耿某兹者恭审奉少府节驾常平车衡岳连云逺挹海山之秀天囷丽汉近垂楚分之光原隰春深旌旗风动伏惟欢庆某前年与公同除郎去年与公同除节不才安得追附名胜自分却立下风犹幸时论不磨得公辈落落防错使民物吐气国庶几耳相望千里北斗在天何时执鞭写此忡惙
　　回林学士希逸【号竹溪】
　　某夙有幸获与介弟为寅恭因之有以询居处著作之万一不戚戚得丧而言语文章足以诏今传后竹溪先生何憾哉一日之赫赫者多矣千载而赫赫者几人为一日计者无千载也决矣云云
　　回贑守李宗丞雷应【号楼峰】
　　某偃薄林阿不虞使者之涉吾竟也乃自空同来顾我猿鹤米家书画光怪满山此岂四海九州同年无情者邪仆家青原深处实与君侯黄童白叟接畛而处自下车以来但见年谷独登鼪鼯屏息不需数月报政赫然兹岂独千里能事环君侯四境鸡鸣犬吠昼夜相闻实共受赐仆也弹琴读书于其间其赐多矣敢图髙谊厚镇抚之委贶盈箱非所当得睇瞻霄立顿首知归吾乡宰邑于使天之下者三人焉其一为陈行夫若罗子逺蔡济甫皆曲江齐盟者奉令承教必有可观庐陵一歉异于常年田里憔悴不堪举目惟章贡素无籴事而得嵗又偏乡人颠顿者往往相率而趍治国民食闗系茍可通融兼爱秦晋公之恵也谨复书空山白云无足持报薄言采藻临风如驰
　　回交代湖南宪新除湖北漕李宗丞
　　某既専鳞幅奉起居犹有腹心不嫌裔擘某屏卧寛闲无复山外想公朝念其流落畀节起家使之继明公印绶之后闻命怃然不知所为堂有重谖葢年耄矣湘行且千里舟车迎侍不堪颠顿是以恳悃丐祠冀便私养天髙听邈促防旦颁叱驭回车进退维谷将从鹤髪而来耶则非养志将又以香火请耶是何为者而为是渎也谋之乃心禀之亲老旦夕姑以防甘属弟辈单车将指以明不敢自弃于明时而复以不得将母重告之造命俟驱驰数旬即乞身以归为臣子稍尽已分耳某于门墙知己论交非一日天又开之以奉令承教之机是其与四海九州之同年其有情益倍伦等诚不图解后及此古之君子其为人也谋之必忠爱其人也惟恐其不入于徳故敢亹亹陈出处之槩惟执事啓诲而图利之言不尽意临风如驰
　　与江西黄提刑震
　　某幸托年盟夙依防部窃迹万山底衣被末光饮坠露餐落英粗安半菽公之余也久疎晤写满目春云一水盈盈遡詹河汉某兹者共审出纶凤阙移节虎城春信初传立变桁杨之旧天光下照重瞻礼乐之新依然故部之江山籍甚先庚之号令伏惟驩庆某官刚不吐而柔不茹寛有防而爱有威发为文章正谐韶濩劲沮金石凛然节槩光垂虹蜺声扬紫微早分颍川二千石之符就秉天囷十三星之节据案叱吏笑比黄河清开门赈饥功过中书考上久简孟博登车之志公遂为胜之持斧之行春风遍地而狴犴虚夜月当天而鼪鼯伏载驰载驱维骐维骆靡惮周咨来游来歌如圭如璋言观肆觐某避影杜门久矣不作山外想不图元防之日上恩覃及流落畀相谳于珠玉之侧虎防同器猿鹤笑人云云
　　回林司业应炎
　　某梦想巍巍堂堂于朝花院栁间追随犹昨日事也玉烟劒气轇轕峥嵘杳然在碧云崔嵬之外江月流水实照沄沄某官以冰轮金井之心胸发黼黻火龙之光焰而又慥慥乎言行皦皦乎进退若汲长孺若陆敬舆若庆厯元祐诸贤充公之为表里庶几其无愧领防斯文旗翼元命天下以此望公者殆人人同愿玉立以需之某自归来乎山中俯仰半菽不复得与四方书牍从事比从户曹黄文得诲函草木同味玉雪照心欣怿之余感慨系之某踸踔之踪何可为者大化驱之一节误落湘云避走陈情俞防竟閟单车徊徨且此首涂行复求返吾屠羊而已天一方重此悬泝専容陆续贡敬
　　回信丰罗宰子逺【名椅号涧谷】
　　某去年闻双鳬南上落落空山不如燕雀之为有情也大化驱人作江东客数月爬梳枵瓠未见端倪防误恩召环洿班过当亡何狼狈而去葢疎阔以来居多道路之日出处乖方滋可为笑杜门息影中髙情厚镇抚之専介持书劳苦临风驰感可人天一方信丰山水邑见谓读书松竹昼影满帘着吟人其中所谓予方有公事此岂钱谷吏比耶勿需终更西清有诏璧弟何为者赴新昌且百日商蚷驰河未知攸济恵徼如天之福寡过多取数矣贑瑞皆佳邑蔼蔼吉人鼎立空同真一时之盛当路或令举所知某幸甚有以借手薄言修布小附芹心非敢谓报倚笔詹泝
　　某腊前函书往来庶几契阔之意年光冉冉惊见双璧葢曽兄季囦専纪纲实来仰惟同年长者所以恵绥荒寒皆可感也某云卧深山世意落落一起一仆非人为之上天葢髙匪怒伊教敬威念咎安得不力执事昔为之助喜今亦有以救其不逮乎敢请季囦值儒者之穷执事以气类遇合所以位置之者宠甚万间寒士公将溥其施于一时所谓兆足以行矣某为之敛袵新年喜雨灯前报命驰想一方临纸悁悁
　　回罗子逺就贺除京
　　某俯仰歳年甚知闻间顷知巻斾来归衣锦有烂且趣舍人装于于然东矣亟欲擘笺所思云頽鹤倦不可拈拾竟堕梦寐外时一动寥廓想江边鸥鹭为之怅然忽得手书贲我空谷华衮流离辟易久之共审帝阙出纶天京司辖姑养簉鸳之望伫传峩豸之音伏惟驩庆明公契古胸襟吞云梦者八九外物琐琐迟速何心积之厚发之宇宙间华轨清贯将次第而取之以其时考之则过矣某风雨深山避影却走乃元防之日公朝以一节起其流落回首三湘惊心蕉梦请香火防更趣行亲以逺役为惮进退维谷莫甚此时旦夕黾勉拜命姑单骑之戍驰驱数旬乞身归卧緜上同年有情不隔四海九州之逺毋金玉尔音冀一语以自壮拂拭过情非所敢当也占对梗槩尚猷嗣笺
　　某一之日既端拜敬谢芳题并报信丰簿摄雩之槩二之日谨遣介驰诸席间寅奉起居不敢繁叙首祈委鉴某昨歳入湘后堕身徽纆中詹泝宇下阔焉嗣音继闻趣戒朝装荣司京某念欲笺悦贺厦以申风云发轫之庆一春屑屑行路浸堕因循既抵空同后潼川赵同年来为县实在河阳旧桃李处鸿沙指爪犹记东西所以告新者甚厚因得切谂脩门近况大带深衣长身玉立道徳福泽方来而未艾也吾乡诸老行辈落落岿然灵光惟今涧谷先生依星辰傍日月一日骑麟翳凤朝阆风夕圃势正顺耳某衯隂杏集素辱心期慕王阳之回车学毛义之捧檄得郡山深俯仰半菽君师天地之造知己锡类之余也惟是求牧力緜未知攸淑回首蔽芾我爱桐乡岂无一言益其故人并寄父老因风东向顿首以请
　　与汪安抚立信【号紫源】
　　某仰惟旷度絶人不作边幅仆安得以书生刀尺从事髙明幸察之某昨者为髙安受容受察于玉斧之下公不以众人畜我我实徳公未几公去之而仆亦以忧患连年卧山中踪迹跋防未足为知心道也抚念江流人物如此未尝不中夜耿耿某兹者伏审扬纶九陛建纛三湘人无异辞国有生气共惟庆惬钦以某官名髙九牧气葢羣公江左管夷吾足系英雄之望军中范老子能寒寇贼之心往者金汤中流忠绩简在上方以南事为虑诏公方面隠然长城一代数人百年几见公不得不力纪勳旂常归衮廊庙自此等而上之某退在渔樵未忘纬闻公此来为世道击节偶逢黄君强立长沙使介率然上状仰闯贺床强立名至道某昨尝荐至馆下强立每谓公以意气动人能使人不爱其躯其感激知己可见今兹适在冀府从诸公游公不以生客视强立强立奉笔墨以佐大阃岂直一日之长而已慿笔僭越向风如驰
　　回前人
　　某望五云多处以驽劣下乗幸甚自托于礼乐之下风既奉俪函布亲牍修大阃府之敬乃不我后先使者衔命即之于深山中翰墨陆离光动蔀屋拜而后敢读读已而亟拜居今天下论人物一方一曲之士随世以就功名谓之无益于成败之数可也当大方面建大将旗鼓使国有龙虎马不敢南向其周公瑾祖士稚之流乎天子召拜枢近修劳还故事少府旦出节付以西北烦公办此金戈凯驰归衮庙堂作太平六典四海以此望公亦公志也某少也驱驰尝有意事功鸡鸣奋发壮懐固在然而亦少衰矣被防行湘颠倒绣衣岂堪重着惟宿昔于门墙辱知己厚恵徼宇下恃此敢来适三月移卜先茔有山间之役受印之期尚在夏五窃闻四辈在道车马有行色天殆啬其一见之机乎何为屡得之而屡失之也追忆前年自直庐汰归公以书存问推许不薄海内时流得此于名公者正恐无几今承奬翰益佩巻巻江涛然事防何极何时执鞭写此倾葢某临风无任驰泝之至
　　与胡都承颖【号石壁】
　　某已端具俪椟敬籖房心之精微敢嗣陈之某于当代知名夙有取履结韈之愿寄书梅外尝写我心逺道报襄如见顔色伏自牙纛巻零雨而还鴈阔湘深驰泝寥廓伏惟以任重道逺为心以难进易退为节巍巍堂堂卓然佩安危而系轻重乃今圣哲驰骛上心焦然金城图意师表微公孰与于斯追锋在道不俟驾行矣某家畏垒山下麋鹿之与羣而猿狖之为曹也公朝起其流落山衣易绣旧梦恍然一节走趍幸在通徳里九转宠灵亹亹肘后某行当扫门以请拜状梗槩临风巻巻某一节出山指碧云崔嵬八风吹不动处知为神龙卧洛所也前者幸甚脱屦堂下进瞻芒寒适子之馆授子之粲胸中经纶之竒倾倒敷露中夜慷慨音落九霄使人惊且喜今而后知宇宙间未尝无刘徳辈某持以去岣嵝襟袖尚有万丈光此殆未可与俗人言也某以疎决故一苇下长沙初约先拜见而后往帅垣下偶有牵制稍违息壤之旧今兹回棹潭濵将由便道单车负荆门屏之外辄遣一介先道其私幸豫戒猿鹤勿以俗驾为拒率然驰控倚卜面叙
　　慰饶州胡通判【石壁之侄】
　　某兹者不图先令叔某官石壁先生遽捐里馆风驰上征哲人云亡邦国殄瘁执事者骨肉至恸为国受吊抚孤大谊定力如山足可以对岳云之崔嵬矣顾惟某落落后出辱二阮之知乃在一日之间老仙用意慷慨与之上下今古抚念人物袖中瓣香仅仅拈出一再老仙所以命之者更在度外爨桐之音方希而化人之裾已不可追矣出声恸哭悲不自持谨裒缀壹郁赋为奠词往者如生尚为我恻惟一赐宣燎岂胜感涕之至
　　与安抚李大卿芾【号肯斋】
　　某已専具俪椟申敬记室私心梗槩不嫌裔襞某辱知爱门墙非一日之故风流云散一别如雨毎一念此神爽飞驰江湖一云本不甚相隔彼此出处解后参差至阔絶乃尔仆之罪多矣明公当世人物巻韬山林四方颙颙望其一出方时多艰纬忘食然见王茂者固以为江左有管夷吾某有计日以俟锋车耳某避影深山久不作驰骛想公朝念其流落畀节起家释緜上耒而于征未知所以淑后幸甚区区走趍实在中台之里十年契阔一旦逢迎岂命物者开其亲炙之机而惠顾之乎如闻闭门谢客雅意絶尘然待故人固自有情猿鹤必不我拒相望寖近凝泝如驰
　　回永州杨守履顺【巨源之后】
　　某尚论一世人物紫朱其绶唱呵车尘若是者骈肩矣求其忠义贯日月处汉贼危疑之间临大节而不可夺至于杀贼奴取累累金印此事付度外岂不凛凛大丈夫哉父老讲传百年间吾见先太师一人而已某官钟岷峨之秀嗣彛鼎之勲忠臣之门天人之所共祐国士之器君相之所柬知石崖齐天唐中兴颂功处也公来其间宁不感慨今蜀道难蜀道难公收拾羣人手挥天戈一节之还从甘棠刻第二颂旂常濯濯光于前闻人某何幸身亲见之归隠空山望湘云千里不图使者遽涉吾竟仰惟明公主张斯文经始棘院以相龙飞兴贤之盛大张门顔使某也得执事从君侯所以厚我不同他人小人虽无能为役乌乎敢辞贡院二字僭易奉上进之退之惟命未谐握手往来心声庶几古道之槩临纸拳拳
　　回林侍郎卿孙【号云屋在台时】
　　某从望阙山矫首五云多处寖疎起居长沙少府傅仙恵书并缴贶琳琅之翰仰惟缁衣宛娈古道顔色为之歆拜傅仙不肯望然而来以书先订出处此意亦颇谨重已遣礼聘之且告以初筮如九层台基须令坚壮可耐静以待次不失雅道未知傅仙何所向若其来访敢不惟命戒之共
　　回前知衡州杨秘监文仲
　　某已端饬俪椟致敬心之精微不嫌裔擘首祈垂烱某于足下非敢以气类诡流俗之踪尚想畴昔载色载笑相遇不同他人至今厯厯在梦时方孔艰荆吴多垒坐庙朝筹帷幄折冲俎豆正张赵韩范之事业湘水以西勤劳一障天子曰归借径斯文本色俾执事枢叹见之晩某闭闗念咎不复作驰骛想公朝出节误及荒濵回顾黔驴曷对湘鴈趣命且攽单车于役稍尽君亲之谊即寻香火之縁衡云照人垂执鞭弭乃上天笙鹤不复顾鸡犬矣所恃襟期有素且未忘甘棠则其居中庇之诲之某与蒸湘之人均利赖焉昂首庆云伏楮耿切
　　与刘尚书黻
　　某夜拜文昌朝驰函敬感激亹亹不嫌裔擘首祈穹采某庚午待罪底班望英躔万丈于丝纶阁天章润色衣被青黄隽永味言称于天下曰知己归伏山阿分霄壤絶不敢以世俗书尺主进吏熏香宣夜北斗以南共惟某官文章稷言而谟器度商彛而周鼎陶镕帝皇轇轕造化烛六合荡八垠吾道之福布濩流衍翠幄青琐之从容文劒紫荷之凌厉由八座而间两社使天下再见希文稚圭之风流某嘉与人士旦旦稽首某瓠落之踪一意返哺梦寐不到山外公朝未忍捐弃抆拭而起之复令效湘节牛马走烟霄流眄不进不止葢畴昔之盛心未□也某始以私养丐闲廪天髙听邈且趣之再奉明命以趍一之日甫履回鴈布宣徳意唯谨湘人尚力抵气味俗轻生苏息而调服之既竭吾力焉垂天之云覆焘其上讫济我后某为之夙夜愿言因谢有祈临风悁结
　　与陈察院文龙【号如心】
　　某夙在眷知屡牋契阔杓粲奎明经纬碧落晓夕詹驰伏惟执事以光明俊伟之胸负法家拂士之望凤鸣朝阳万物吐气氊厦宻勿熈明日新陆贽处中汲黯居禁精神强而本根充外难不足平也上方属以经济俾执事枢某歴落之踪岂堪使事公朝不忍终弃尽出嘘扬始以私计不使迎侍冒干闲廪趣防且攽单车于役以五月一日受印司存既见父老具宣上徳意然凶猾相挺山凋水瘵扶持调习庶几一日非晩且再陈情为归养计侯谁在矣张仲孝友俪语循比借手不足以当劒首之一吷临楮无任
　　某辄有禀渎某昔者以臬败由书生本色只当在斯文一边不应以刑狱为职故凡寛厚恻怛处人皆由之而不知其有不可以诎令甲者则哗然以为过当所处非其位故也自后诸公速有论列皆不实知其人不过以前疏润色而为之辞某常愿一日有以自见于天下使知吾所谓衡气机者而未易遂也今年复除宪实不愿就丐祠不遂鋭欲再请又念起自废闲岂当童渎已甚故且黾勉驱驰亦谓姑以平平处之可也既入竟乃知湖南风俗大不然某若以身事惩创靡然风采惧无以肃一路观听又坐失职故初至不免见之榜掲谨録本以达台览夫如此初未尝有严厉之事特示之以警戒之意葢于职分不得不然然才作此差遗便是恶滋味两日刷具一路狱案数目甚多莫非劫掠啸聚等事他时审覆既圆皆不容付之轻典某且独奈何哉某此来不及侍亲处此亦大不安俟疎决后惟有乞身归养所恃知已肝胆相照临书不惮倾倒念其久要其必有以教之向风巻巻之至
　　与邓校勘林
　　某顷繇春中走赫蹏闯辇下知上彻五云阁久矣一节奔走行役旷焉嗣音矫首河汉盈盈一水某蒙赖如天之庇以孟夏八日辞膝下五月朔吉受印于衡阳初见吏民既宣上徳意退坐棘木尘中与徽纆相尔汝为之焉江去湖不甚相逺始者殊不谂其风气之悉至此始知尚力抵气以血人为嬉九城一波莫障其澜某以为怒之而不教非古祥刑意也见诸榜掲严而不为残楚人亦颇为动悟其肯綮中也然某以书生为之非其本色不谅者众此十年所以有申韩之谤以至于今日是安得而忘吹虀之想乎且重闱以老不得就养单车徬徨云舎切切旦夕疎决后且即丐还屠羊使叱驭回车于君亲两不为失此其所以谢夙昔君子之教而庶几乎年盟之盛心也厚徳锡类某恵徼福于宇下葢方新焉偶逢便武亟诇起居且叙其所以跛躄驰驱者遥对清切临楮泝詹
　　与陈直院维善【名合号中山】
　　某隃睇紫霄寅致俪椟心之精微敢嗣陈之某昨承鹊袍出使驲骑归班尝领庐山下所赐手书光气垂虹下照空谷抚歳年而如雨恍河汉之一水也中山先生文运斤而成风气振防而奔电元龙湖海突兀宇宙支架明堂曲折万丈光芒纬国典华帝制天下固以为未也大明奎璧晋执事枢使士者颙颙歌仲淹弼一防一卨某落落青山自返吾哺公朝未忍捐弃畀之一节使与衡鴈相周遭草木吾味一引手冯翼之端出缁好某始以私计求闲廪圣恩閟俞且趣之载道遂以朔日见吏民宣徳意然楚俗尚力抵气杀人为嬉抚存而调习之未易为力明公宿昔褰帷棠隂如屋五云纬霄影落衡杜某为之夙夜愿言因谢有祈临风依遡
　　某顷侍亲抵郡辄持尺素専贡紫清懐今雨之绸缪望下风而慷慨也璧弟来京师拜夫子之门黄河泰华天下钜丽之观璧也所遇多矣今天下称文章大手笔落落可数平园西山诸老之风流散在三光五岳间日月磅礴河汉经纬吾紫微公实当之南州之士仆将帅以听某读书涉猎笔墨空疎方青山萧然水上之风犹若意防一行作吏此事便废间于故牍中掇拾亲亲长长之説见于行事迩来千里民气觉稍洽和书生不知向方能终不迂阔于事否昔人云未识意先感水火流燥记吾味久矣教思无穷勿替引之某岂胜惓惓
　　与曽县尉先之【字孟参】
　　某自前拜书后回首鴈峰不胜拳拳水口吴权寨来及承手书备见缱绻故旧之意百单二歳之姥孟参发扬之安序表章之真足以为衡阳一段佳话某六月朔日祖母初度亦及与一城老者相周旋人生七十古来稀是以自七十为始千数百名中其最髙者为九十六延此母于堂进趍语言殊觉不衰惜未有过百者乡间有罗提干存叟祖母去歳满一百歳某尝偕朋友十余人往拜之当时有诗歌成轴今年又百单一矣此是大家诸孙皆儒者提干登科有福有寿又非衡妪比刘守却未知某旦夕亦当为文以白之贑斗絶与湘问久相隔适有自建昌来者云五月二日廖恕斋过建昌知五月末主人到台观上矣司存事首尾闗系无如孟参在恕斋必不能相舍安序权事半年添此繁剧想一旦释重负甚以为喜某于贺恕斋书中已备道孟参一段人将争出我门下此自无説但愿足下敛以静钝守以亷朴一如平日则天下之竒材青云之逺业也贑事稍简亲老以下俱平安亶出云庇但有疲于竿牍以一人之寡应四方之多觉甚苦之乡人相过者随分处之亦不至甚相炒中间只一榜禁假托大者归之台小者听之县或以为得体贑只有出甲一项未易杜絶今春此辈在广闻某新上皆急于归就保伍乗其畏向之机近日未免先事谕晓度今冬可得安靖湘中既获诸渠魁后想道州一带已无事湘乡诸处敓攘之风当是久已帖息兹因専介信笔倾倒薄芹并渎向风如驰
　　与曽架阁
　　某旷不奉状者累月杜门山居无由四方上下以相从于顾眄咳唾之末驰仰中得防李文复卿廉知起居之详甚慰子曰茍患失之无所不至百千年间天地不位万物不育推寻其咎常于患失之私基之阁下出其浩然之蓄积与当世之大人论成败争曲直言不合艴然竟去荣途引于前祸机怵于后而毅然不变由阁下自处则本心内事也自惴惴持固者观之则岂不患此失哉欧公所谓我辈中人敬叹敬叹因复卿归并介以有请先通判托孤于先侍郎先侍郎以其责归之架阁事至重也执事不以某弟为不颖使昏名门讲好以来涉四年矣中间嵗月虽多机防甚少以故告成吉礼犹切迟之独至今日则造物若有巧于其间者执事当驱驰江淮而某赴阙就道执事巻风云藏林壑而某恰亦肮脏来归两家初意诚不期有此暇也某方寻香火之縁自分闲散而执事气宇葢诸公名声动中朝扶揺九霄匪蚤伊莫则川驶月流舟飞岸奔非复有此之暇执事终先子之托而某了同气之责今其时乎区区肺肝已具告之复卿并疏其事冀以闗彻幸执事终恵之
　　囘吉守王提举佖【号敬岩】
　　某僻居林薄间望旌麾所涖逺在霄汉道徳朝望蔚乎辉光可仰而不可亲是其分也乃蒙宠戒令有闻教之便忻快何如入冬暄寒相薄适有采薪之忧莫醻隆厚滋负皇恐谨具状谢他容防谒并叙区区
　　与庐陵龚知县日升【号竹乡】
　　自螺水而东望西山庐阜与三江五湖如拱揖知蜿蟺扶舆有名胜宅其间相去蓬弱良觌差池北斗芒耀徒耿耿心目尔不自意桑梓幸防牛刀大手姑为此试共惟明和介洁之誉此邑不占已孚跂予望之艰难之秋得君子之政与拜焘覆之贶涤篆云俶未能躬闯贺庭谨具劄子代布忱悃非晩当图禀谢不敏
　　与贑县许权县
　　惟庐陵与安成为比郡山川同在吉志今兹遂得自附于乡党之末幸甚休甚某往者于诸公间得闻政事一二有司敬谨莫重于狱后世茍简几以民命为戏濓溪为小官不肯杀人以奉其上东坡谓今人争减半年磨勘虽杀人亦为之圣贤愚不肖之用心其异如此颇传廉明与同州推官事前后照映辱在同里与切増气铜章墨绶贲止空同一同风化姑此相属奏最匪伊腾太清凌扶摇钱公之步武也某畴昔学技曽于名门子侄畧有相知者独絇履末光未有下拜之日其如倾企何适陈文成甫来以为托身桃李之国辄拜此以识惓惓陈文并乞公庇也率然上状未繇参侍仍冀自爱不赀之寳以须逺至
　　贺刘敬徳补入太学【名钦号絜矩】
　　兹审捷来南浦声振西雍才名三十年説屠龙之老手冠带亿万计快走马之脩程儒荣有开士论称服共惟驩庆某相期半生闻榜折屐无繇造庆谨奉颛函芝楮二百千敬为犒捷之助不腆皇恐临风驰泝
　　贺钟有谦补入太学【名山甫】
　　兹审冰闱献艺璧水蜚声月旦评中説八义之老手朝云飞处艶三合之修名【下同】
　　与周徳甫【为季弟从弟聘】
　　某比者牵率朝从一相过两日夜陪接议论之末极慰翘企独恨去之匆匆未遑属餍耳中间妄欲以二弟相累陶冶荷不鄙弃许之以相周旋甚幸甚休邻敌相交则有盟市道相质则有劵吾徒相与一诺已足政不在要约区区也然君子义以为质礼以行之莘郊之币际可而幡然虽虞人之微非其招不往非义无以将礼非礼无以昭义交际之道不以节文将之终必有况为弟子择师乎此书之所以不敢废也嵗礼之数息壤在前无俟赘述官楮一百贯颛人送上以少将聘致之敬告幸麾顿小弟差劣不可大脱钤束灯前后早赐垂访乃所愿望观徳听教行有日矣尚及倾倒其余


</div>
    <div class="pagination">
<a href="文山集_page10.html">上一页</a><span>...</span><a href="文山集_page6.html">6</a><a href="文山集_page7.html">7</a><a href="文山集_page8.html">8</a><a href="文山集_page9.html">9</a><a href="文山集_page10.html">10</a><span class="current-page">11</span><a href="文山集_page12.html">12</a><a href="文山集_page13.html">13</a><a href="文山集_page14.html">14</a><a href="文山集_page15.html">15</a><a href="文山集_page16.html">16</a><span>...</span><a href="文山集_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
