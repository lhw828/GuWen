<!DOCTYPE html>
<html>
<head>
    <meta charset="UTF-8">
    <title>弇州续稿 - 第 117 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 117 页/共 228 页</h1>
    <div class="content">　　楚有王梦泽先生廷陈者当正徳中成进士髙第读中秘书以伉直故卒废死余为郎时先生尚在念不获侍门墙独得其诗若文习之以为快归呉有秇苑巵言纪其儁语侠气颇称于人人而未能定其品晩节宦游金陵而先生之孙颍州太守追伊重梓其集于郡而俾余序之余故尝通楚梼杌诸家言窃谓春秋之季其主筚路篮缕以启山林其民魋结左袵日寻于干戈岂复暇问觚管之业而时已有倚相伍举者出而综坟典娴辞命厥后屈左徒氏遂以骚辞开百世宗而宋玉唐勒景差之徒相与绍明之及秦汉而后小有显者亦不能与东西两京之彦埓至唐而仅有襄阳杜氏孟氏杜氏之业差为宏博与屈氏分途而偕不朽若文史论建可称述者抑又鲜矣明兴百五十年而始有先生先生甫弱冠天才横溢飞声秇林超宋乗而上之步武开元大厯以与六代接文则自西京而下之亦不失六代其尤雅隽者书牍大小数十言言子长少卿也诗无所不工丽而五言更长城矣先生既以直废死不得珥簮荷管为县官司述作之柄继先生者三太史俱以愽大竒伟称雄馆阁间然有韵之辞视先生不啻径廷也后先生三十年而先生之乡人则呉明卿氏先生有专诣而明卿取兼能若今周元孚邹孚如诸君子交辔而驰康庄焉能舎先生赤帜哉嗟乎衡泰嵾二岳七泽三湘山若增而嶐嵸水若辟而灏溔者其为先生辈耶非耶余文芜不能当先生虽然颍州以为前茅而余且私其骥尾矣
　　
　　梅季豹居诸集序
　　
　　弇山人曰余少年时称诗葢以盛唐为鹄云已而不能无疑于五言古及李于鳞氏之论曰唐无古诗而有其古诗则洒然悟矣进而求之三谢之整丽渊明之闲雅以为无加焉及读何仲黙氏之书曰诗盛于陶谢而亦亡于陶谢则窃恠其语之过葢又进之而上为三曹又进之而上为苏李枚蔡然后知何氏之语不为过也四言则国风而后絶矣骚则左徒神而赋则文园圣葢并轨于康庄而分镳于广莫本不异也厥后以铺张驰骋相竞所谓记繁而志寡者班张而下咸有之以故赋之用日广而骚遂屈斯义也徐昌谷之谈秇胡元瑞之诗薮能称之而献吉与仲黙间能为之今天下之操觚者不少矣徃徃乐近体之易入耳而轻得名洋洋乎靡所不条贯至于歌行之类则艰习之何论五言古若骚赋风雅与之谈未有不思卧者矣戊子冬为有举宣城梅季豹者曰是夫也能不为近体人也已而季豹来谒今年冬则出一编所谓居诸集者见示则皆骚赋四五言古诗余乃以暇卒业焉大叹诧曰世故有人哉若季豹之为骚赋于左徒文园时时取财而别具悲慨婉冶之态五言于汉魏时离时合而其合者并其气度色泽得之惟四言不能窥风雅藩要之梁陈而后絶影矣使季豹袭古衣冠而不为金陵市客而访我于弇中吾且以为千载人焉敢以季豹目之故慨然为序其集集曰居诸者葢犹有待也季豹志也若其篇攻字琢为季豹忠臣者则有其宗人台祚在
　　
　　弇州续稿巻五十五
　　
　　●钦定四库全书
　　
　　弇州续稿卷五十六
　　
　　（明）王世贞 撰
　　
　　○文部
　　
　　△记
　　
　　太仓州重修儒学记
　　
　　太仓之学故寄卫自弘治丙辰始建州而卫学归于州者八十三年于今矣释菜之宫独岿然一鲁灵光而诸讲堂诵舍以至博士退食之所多摧圮剥落风雨割其隅霜露降其席博士师弟子鞠于草莽而不能时授受谋所新之者欲请于御史诸台而不果会州守张君朔望朝夫子宫喟然而叹曰是乌足以烦诸御史台即不榖沗为其州大夫而忍于其子弟之学者乃首捐其赎锾之槖以畀诸能吏陶瓦斩木甓堲榱杗之资不浃日而办不移月而焕然一新于是博士师弟子胡先生辈相率而诣余请一言以侈大张君徳意而申相儆俾示永永余不敏窃谓古之所以造士于学者莫盛于三代庠序校之为名人伦之为实典谟雅颂卦爻之为诵缟收端哻鞞绅綦偪琮璜琚瑀之为佩服而逶迤周旋咏歌击拊之为容声诸学士大夫类能举之而学之弊亦莫盛于后世师之所以诲与弟子之所以学者束缚于经生之制甚而至于训故之凡亦不能守而巧为徘调以苟狥之伸吟占毕以希异时之青紫目若望羊心摇摇若悬旌一得志而随弁髦之矣毋论其精神之所注寓即不知礼乐射御书数为何物将何取于学也学士大夫类亦能訾之而余顾窃有疑焉夫逺不能举二代即周之盛时曰成康而其所造以贻昭穆之季者不闻修周召之业以协和万邦抚来四夷而周召暨吕毕诸圣人或贵自王室或贱自渔钓亦非有得之于青衿誉髦之选者何也犹未也以吾夫子之圣而七十子皆负异资而为之依宜其处者皆圣嗣出者皆王佐而性与天道自颜曾之外寥寥不数闻大则国相小则家臣业已见其能于公私之朝而所就不过足兵裕民之微绪而已西河济南之徒厪厪守一经之疑似而不能息处士之横议赖孟氏而始振之至学校之设不肖者若原氏之乡士欲毁之以纾议而贤者则东京之儁以名相使激而贻忧于社稷数千年之后忽起而濂洛关闽再起而左广东越或以超旷之识抉千圣之真传或以精微之力祈千古之疑翳此其人徃徃家庭父师之所讲求而其大要乃自得之心而已夫岂一学宫之力虽然即境以探真由器以悟道虽洒扫应对可通礼乐而穷神化况于本经术而训故之世之人苟有能縁此而自得者即成周之所以造亦末也葢学成而张君署其堂之后楹曰振徳而余推其指于自得如此君名博字子约山阴人举乙丑进士自户科左给事中谪累迁吾州守其于民能富而教之胡先生名大雅诸博士某某于法得附书
　　
　　休宁县重修文庙儒学记
　　
　　自三代以降天下有学而无祀所谓庠序校以至泮宫辟雍之类诸博士弟子以岁时讲修诗书礼乐射御之文极而至于邦国大夫于此听政受馘而吾夫子肇明六经之道如日丽天天下则而仪之为天下君者追而显之然至读鲁相晨庙碑则吾夫子之乡其祀器典守尚有所未备何况其它哉自是而后吾夫子之祀事日益举而古之所谓学者乃不尽丽于其宫是故天下多有祀而无学至宋而稍稍合之休宁僻在万山中其始蓁蓁然安其为朴至宋而稍通于爼豆之事人材乗之以出霞蒸猋奋为世黼黻然而宋之所建与元及我明之所修其学宫俱隘陋弗称又属岁月久亡所不倾圮于是邑之贤士大夫侍御胡君辈居恒窃叹以休宁于东南最称岩邑其户口之繁庻居室之宏媺不在三呉下行贾偏于郡国而廪筴之藏悉以麾之梵苑丛林而亡所靳顾于吾夫子之宫与儒学乃若任其废而弗为之所且吾侪幸而得与闻斯道以备世用乏而本之弗思人其谓我何属郡太守徐君司理舒君以行部至其邦顾瞻之际慨然兴忾时邑令陈侯仰承而身任之捐月奉若干缗以倡诸吏民渐有应者于是谋之胡君总其凡而博士弟子凡三金为世泽为有声为人龙及汪廷诰佐之胡君谓不榖之治蒲也有成模矣侍御何君乡进士程君辈闻而先之邑士民汪大光辈继之其镪自家帑以至于公相属也其土石甓木自郊关以至丙舍相属也木取其伟长者石取其贞润者甓取其坚致者于是有重建曰大成殿曰启圣祠曰尊经阁曰敬一箴碑亭曰二程祠曰三博士斋曰诸弟子读书舍取更新也有改建曰明伦堂曰儒学门曰文会堂曰朱子祠曰名宦乡贤祠取徙地也有创建曰成洁门曰省牲所曰神厨曰报功祠曰遗教祠曰鲁源亭曰寿云门曰文昌阁曰居业门故所无也其地辟五之一宫室拓三之一创亦如之自是休宁之庙学蔚然称巨丽观甲于郡国而胡君乃与诸君具其事介币于余友乡进士詹君而以记请余窃意之庙学成而邑大夫师弟子与其吏民舍菜而登庙宫之陛有不俨然而若吾夫子临之在上者乎退而讲于明伦之堂有不悚然而若君臣父子长幼夫妇朋友之接于目而警于志者乎又退而登尊经之阁集文会之堂肄乎读书之舍有不油然而与诗书易春秋礼乐之教相融浃而无间者乎及其出义路辞礼门行稍逺则稍怠甚或锥刀之息属乎手而求念生睚眦之忿交于目而忮心作问其向之所谓俨然悚然油然者忽然而失之矣其所以忽然而失者则其俨然悚然油然者暂然而得之非真际也且夫是庙宫与学之废久矣其新之也木资之人也土石资之人也甓资之人也然一念之欲新而同志者来不浃月而材具不浃岁而庙宫与学成夫人心偶翳之耳非尽废也五伦足之心六经足之心而吾夫子足之心苟欲新之不再念而来不浃时而具成矣而程子而邑之所称以为其后者也朱子其所自称以为而邑产者也今其学具在即简烦小异其大指有不本之心者哉庙宫与学之新以迹教而徳之新不以迹教余故稍次其语以纪成事而示夫同志者徐君名成位楚竟陵人舒君名邦儒芝城人陈侯名正谟闽南平人胡君名宥何君名其贤程君名廷策詹君名景鳯皆邑人
　　
　　太平府修城记
　　
　　太平古金陵支邑也后稍进为郡与金陵俱倚天堑而固自金陵之为帝者都而太平之人民田土兵卫不能当其十之一然寔据其上游为之储胥御圉而制其命如古所谓左冯翊者当天下之割而且合北不得太平不可以窥金陵南不得太平金陵不可以守夫以太平之重若此而自明兴二百余年以来守土者安于平治之形而不暇省其城低庳使弱者慿二寻之衿不必羽而登也所甓仅表而毋及里陿不容轨土恶善溃不必淫霖而隳也万厯辛壬间莆田林侯来为守恤民隐搜吏弊兴士风诸所以称塞守状良悉顾以时周行睥睨间而忧之谓卒有不虞如柙椟何即不谷狃前人苟简及瓜以俟后之君子彼复狃我将县官何所赖焉而会治兵使者程公按部来与林侯筴合乃上侯议督抚中丞孙公江防中丞吕公巡按侍御陈公得报可为具疏闻之上下大司马大司徒议报可下中丞侍御已复下程公程公下侯所与倅陈某当涂令杨某规度所増筑为堞者三千七百六十而赢其崇二丈三赤而赢里坦之崇一丈六赤而赢厚一丈七赤而赢周遭为丈一千六百六十而赢所改饰为丽谯者五为津关者三为戍庐者三百而赢计直为中金一万七千七百九十而缩谋之帑不足则请诸郡减卒直八千四百四十余金为之干不足则陈公以千金益之程公再以千金益之孙公以五百金益之又不足林侯与杨令复率赎锾千金益之又不足则为勇爵赐级以劝郡人某某凡三千余金益之林侯乃率厉其属与士卒分功于版筑间葢不阅岁而城成以书属余俾纪其事余故尝臆史所称请城洛阳与大梁者或以天子之守守在四夷诸侯之守守在四邻为说而讥其示人弱窃以为不然夫地利不如人和虽贤者记之然至夫子之系易未尝不曰王公设险以守其国未已而又曰重门击柝以待暴客葢取诸豫夫以大圣人而当取卦尚象时夫岂有暴客之足虞而制为重门击柝彼所以待衰预变之计周且逺也故曰需有衣袽终日戒又曰其亡其亡系于苞桑若世宗朝宁不亦重熙累洽哉一旦岛冦卒起而大江以南佳丽之地其无城者城而庳且薄者悉其子女玉帛以餧冦三里之垣苟不至隤老弱荷担而立乗髙下瞰贼目饱气尽而走耳城之不可以已也如是今幸台察监司诸大夫与林侯合筴而固太平不至大损县官帑虽曰齐民之力而善用之说以先民民忘其劳咸相率赴事不岁而成百世之伟功且因以为金陵上游卫其事岂浅小哉虽然所谓有形险也无形之险在黔首心林侯固已饶得之矣请以是风倅令及后之君子毋忽诸则永永有赖哉
　　
　　兰溪县治厅壁记
　　
　　吾里中张侯新之治兰溪未改火而剪除其民之败羣者乃均田赋清狴谳以与之更始而治事之舍日就圮上雨旁风靡所葢护诸吏惴惴负庑壁而从事案牍拮据鸟鼠共之何以讥诃阑入张侯叹曰是犹可旦夕支及其拉然剨然而鼎创之费则叵量吾奈何避其名而贻叵量之费于后君子请诸郡得赎锾之羡与口缗百金而节缩其腹推赢禄佐之民献其力工师毋敢匿寸阴以戊寅之冬仲立趾明年之仲夏而告成事厅广六丈四赤深不及广者二丈四赤髙之为丈者三而加丈之为赤者五左尉幕右锾库总之若干楹吏庑以次益杗易栋其规制大约不甚浮于昔而増完壮焉未几张侯以外艰归而豫章喻侯均用故尚书郎出佐藩幕再移而代为政居而甚安之乃捐书币请于王子曰令今苟免于僇人葢有余警云而敢即安于此虽然令骤居焉而不虞夫拉然剨然也夫不虞夫拉然剨然者日而夕饭而兴以颛精其思于吏治夫不虞夫拉然剨然者而不至勤用父老之力于土木则皆张侯赐也吾子其宠灵之一言以毋忘侯不佞曰善夫居者之安而追作者之劳甚厚道哉虽然喻侯今实居之夫兰溪浙东最岩邑也其延袤四百里而竒其户口十六万七百而竒是居也四百里之所取风而十六万人之所籍而孳育者也侯晨而坐堂皇少选而听政夕而憇覩其巍乎崇髙者得无有逺于百里之叹乎夏共其税赋于兹廛野之槖得无忧于尽乎两造实繁强者嚚嚚嚣嚣弱者得无忧于不尽乎单赤得无尚失职乎学校之气得无犹有微阻乎一言善而应一言沃而违侯其慎之哉若夫洞岩峙东兰阴峙西南住为南白石为北争出其朗爽秀拔之资以助侯燕喜稍与邑之二三君子鼓琴歌薫修宓氏之政而大之此则侯之终事也于是不佞之王父司马公去令垂一百年而吏民讴思之若新喻侯曰子之一言寔徼王父大惠不佞亦曰二君子也继王父而三夫谁曰不宜是为记
　　
　　移建京圌营公署记
　　
　　京圌总者故京口要害地也其先以一副帅临之所部卫十五水陆师余万久之革而会岛冦起议置将将秩自副帅杀而为把总置兵兵募士二千舟百七寻又裁为募士三百余益以邑卒百五十余其后稍益以募士三百六十余通为兵八百最后始定京圌总以八百人画地上髙资下安港所任汛警百五十里而遥而割镇江卫属之京圌总始稍稍成军矣顾其名驻圌山而署实在京口故都指挥朱君以荐来治总事未几叹曰圌山踞江汛以不时至而我髙枕而安重城之内即缓急何以达即达矣何渠能应之且将不控要害而士卒不丽将其何以军于是上书兵备使者王公请移京口署于圌山兵丽之而他所上数事其要者在汰老弱革冒食练行阵明赏罚兵备使者下郡守令议谓朱君所请良是使者以闻督抚中氶宋公江防中丞王公诸台御史郭公陈公王公房公俱报可而独王公慨然谓是总也其移署筴甚长而訾短遂捐军饷金五百以授丹徒尉杨泮俾卜地于圌山之左大港不给而代王公者胡公及诸台御史郡守令复捐金二百以益之其又不给而朱君倡其三哨之将吏士卒捐廪奉金若干以益之葢不踰季而将有署署有门有庑有堂有寝卒有营室而所辟练地以辟民舎丘垄稍移之江口其费复朱君与吏士任之既成朱君来谒余请纪其事于石余窃谓倭事暴起人出其筴以为备列戍置垒相望于江海之澨而大农少府之钱粟昼夜辇而委输于军一旦事定诸少年握筹算而较之饷日以减卒日以耗戍垒日以颓废其将日渐省而其存者知有移于内地以自便而已上下交相狎以幸而岁汛之不警几得以迁或代去今朱君独能毋传舍其官又不即安于内地而愿以其身当余皇出没冲王公又不忘危于安而宽其出纳使朱君获信志焉其贤矣哉朱君虽所部八百人与一卫之畸卒拊循而振之钲鼓啸呼江波立起势若万人斥逻相应于百五十里间游徼之所旁及盬盐亡命椎埋之徒鼠窜而不敢发则是署效也且为毋负王公矣鸱枭之诗户牖绸缪六四之需衣袽终日古人之深虑逺顾若此后而居是署者览斯记者时时念之则又为毋负朱君哉王公名篆今为左副都御史楚之夷陵人朱君名先今以游击将军行总事呉郡人
　　
　　纯节祠记
　　
　　昙阳子之女于学士公也葢尝字徐生矣十七而遘上真稍稍启道要徐生之父叅议公且委禽焉而生骤病物故昙阳子知之蓬跣三日哭出其槖则有成制缟服草履御之以见学士曰儿托体大人不获为徐生死当为生称未亡人学士亡以难而昙阳子故不食至是益不食者六岁所昙阳子业为徐生守然当学道而上真故试之以徐生之状与辞加媺腆焉而昙阳子确不移意者再而道遂成昙阳子之道成则请于学士曰愿得一酹徐生墓既酹乃曰吾止此不归矣家大小强之不可得则以一毡坐丙舍之中庭左暑雨不徙足毋论昼夜其又三月昙阳子乃辞众立化化之前一夕复请于学士酹生墓既酹谓学士曰吾受上真命遗魄有所用之不获已从徐生蓐蝼蚁柰何葢昙阳子犹两髻云至是刃其髻之右授学士为我属徐公祔生窆可也其明日为庚辰之秋九月九日其又四月而叅议公发徐生之窆改塟于墓之震方去故地数十武而遥以昙阳子之髻祔焉堂凡五楹中肖像为昙阳子示有尊也左室之偏为徐生主而昙阳子配焉示有亲也祠成而叅议公署之曰纯节而属世贞记之夫昙阳子之为徳备矣于生死离矣顾斤斤焉取人道之一端而标之者何居徐志也夫何以称徐志也为徐氏始终故徐以家人礼祠之也曰纯节者何居节者竹之徳也纯者丝之徳也今夫竹自寸萌而纵之而寻丈以至于凌霄汉得节而裁然后劲丝自寸缕而衡之以至邉幅色不杂而后得称为纯其在于人亦然故节者所以御滋也纯者所以澄节也甚矣节之不易言纯也天下之成为妇而殉其夫者二其恒以生殉而不恒以死殉此其志烈氷霜而贯金石夫孰得而议其后然以百一较之恒者容或深于情而不恒者容或激于变情故有所不能已而变故有所不可已以是言纯纯得无间哉昙阳子未成妇者也生不识徐生状何所牵于情学士为之父何所虞于变第谓人道当如是耳而矢不食之誓以附于祝宗之祈死而竟不死当其道之成能使徐生出幽途受天趣将何有于身之殉然其意若曰吾知所以为徐氏者而已吾用是始必用是终而然后庻几亡愧哉今夫上真者得他心通者也夫岂待试而后知昙阳子欲以见昙阳子纯也生殉而不以情死殉而不以变至哉昙阳子之纯于节也始昙阳子尝筑室于郭之内以奉上真而署曰恬澹学士公司之今祠郭之外叅议公司之君子谓维世之教斯纯节甚盛蔑以加矣出世之旨则有恬澹在昙阳子他事详大传中徐生讳景韶有文行十八而夭叅议公名廷祼以需调归学士公王氏名锡爵佐大宗伯无几以省觐归夫二君子者景昙阳子之道而趣之将毕身者也
　　
　　开太仓州朝阳关记
　　
　　王公以燕见诸生而问所宜兴者诸生刘大伦等对曰州故有娄江云自西而南而东达于海据三方而抱吾州以为形势海潮之至者日夜各得一焉其东入东关而西其西入西关而东以胥会于黉宫之左而后退诸刍粟货币之寓于舟者亦从而入以共吾州吏民其东关尤号称利便而先年有警于海者谓其近之故累甓而塞之水折而南而西争门以进其气盛于金虎之方是以荐绅绌而介胄时胜其刍粟货币束于一窦而不得达是以物直踊而担夫重其门于东者毋所受生气是以其民萧索而不舒所进不过襁负是以生理薄而坐困窃以为复东水关便王公瞿然而聴曰固也吾且行相地焉谓自故东关而稍南之踰一里许可穴也谓其方曰巽方从生气也关东西丈有二尺髙加寻之三以通舟而已其关之外则自濠而东芦福泾以达半泾而始得大河为丈者亦六百余关之内则自濠而西转樊村合致河塘而始得故河为丈者杀其四十直因之畆力因之直皆从民便也仅十五日而工毕王公詧度势尤以为东少庳不能与西敌乃崇钟楼以俯瞰之钟声发则百雉而内外无不闻者于是东郊之氓转输无迂道左闾之氓化居无负戴而纡衿拖绅之士见若以为拾芥青紫已讙称讴谣之不足则从诸博士某等介而请记于某以示永永某窃以春秋之义凡工役而义所不当举者书重者书非时者书今王公所通一关耳乗民隙而用之力不能一旅时不过岁三十之一而何以书也为其从民愿也百年之利在是矣葢工甫毕而天子以公四履之地水当有所宣泄下玺书趣浚治之夫公不难四郡一州十七邑而难此一衣带水也虽然兹非其小试也耶公诸兴革功徳于国家斯民甚大其为钟楼意甚逺皆不书书其所请者曰开朝阳关记公名叔杲字阳徳永嘉人以大叅行兵事
　　
　　复周玉崖公赐墓田记
　　
　　嘉靖辛夘南京刑部右侍郎玉崖周公卒于位时公秩三品未及考而天子念其贤特赐祭有司为治塟塟公之二十六年为隆庆丁夘而给事御史以故名臣当旌者具公事状上天子复为之超赠左都御史而其年巡抚林公润下邑司礼公墓邑司言公墓田为畆者四十而赢秋赋为石者十六而赢官今不优蠲之而孳孶焉责半菽滞穗于松槚丙舎之地非所以妥贤者魄而标士大夫观也因具故少宰叶文庄公太常魏文简公例以请林公是之许以他羡赋补着为令于是公之孙邦柱者感天子后先徳意林公之能奉行于公之所遇愈逺而愈隆也谒不佞为文树之石以垂永永不佞窃谓古先圣王之政莫大于礼贤而厚终以故式闾表墓首施之于胜国之臣而不为骤及徳之衰于厚终且鲜矣何乃能追逺也周公在正徳中批鳞抗颜以与权幸搏中县官所甚讳迁谪万里而不悔于时称为直臣更化之后雍容歴藩臬进台省抚字与扬激相剂于时称为良臣公之所谓良臣者虽夺于年未尽究而计其为直臣时缇帅尾之悍侯扼之其不委骨于瘴烟丛箐之间者几希即所望能过一首丘而竟自迁人起通显其殁也人主为治窀穸而不以烦其家其既塟而久也悉蠲其墓之赋而不以累其后人夫以一枯骨而荣施之若此其追逺当又何如也吾闻夫古之治冡茔者汉莫重于长平烈侯青冠军景桓侯去病博陆宣成侯光唐莫重于英国忠武公绩陪位象武温明之制几与乗舆埒然未几而失其族即不尽赭而鞠为茂草若敖之馁因之周公非藉汗马劳官犹在亚列而所赐墓地赖天子徳意林公及诸有司之奉行易世而子孙能保之呜呼休哉君子谓邦柱可嘉也其能守也毋愧于周之冡孙矣
　　
　　陆氏放生湖悠然亭记
　　
　　悠然亭者其址据湖之最胜处湖故陆大夫公有也当陆大夫公日与其子司空与绳学宪与培辈舎而弗渔而时时以所遇之鳞介毋论巨细即赎而放之故其湖曰当湖一曰放生亭之北为沙盆渚其上有塔峙焉傍为塔院翼之陆大夫公所营也渚东北为放鱼矶夷于水贵易也余尝以通家子一再侍陆大夫公及公殁而游于与绳最后登兹亭而寓目焉其隅湖奠南而全湖枕于北粘天无岸日月得之澄鲜■〈火旬〉烂窣堵遏云时吐光恠万堞止坤丹谯若霞圜桥西南蜿蜒垂虹慿栏放歌天籁和之意甚怿也既而叩与绳所以名亭之故则取子产之校人语夫校人不能得鱼事而能得鱼理其始舍之而圉圉焉纵之洋洋焉悠然而逝即古今善状鱼者莫兹语若也然而鱼之所谓悠然者与人异方其失水而困于网罟也束缚之急鳞鬛尽挫第能觉其苦而不知有砧盎之虞及其获水而圉圉而洋洋而悠然者形也非心也葢至于悠然而俄顷之所谓苦者失之矣人之就网罟也庾绁攻其外而愁忧攻其内及其甫就解而前念后念交戟之贤者内追咎而思改不贤者追咎人而思报欲求所谓食息之悠然者竟不可得也故曰鱼相忘于江湖易而人相忘于道术难也与绳曰不然吾之所以名在放生夫放生之名池久矣唐宋之世州郡在在有之以祈人主福而责额数期日其十五死馁而四饫于渔子之腹能生致者十之一耳环而堤之一旦人主之法废而耐水者徒手而取盈是以生理发杀机也夫不取不放梁武之所以见屈于北使也今吾则不然遇而赎赎而放唯不聴戕贼之耳而不为之限量我悠然而忘鱼放也鱼之悠然而忘为我放也是相忘也且我何知福余乃曰有是哉吾子之近道也虽然吾子能为竺乹先生言独不见夫娑竭之鱼长四十余万里两目若日月游戏于无央之海天下之言快者莫加焉而古先生曰此夙世业也欲脱解之其道无繇耳然则为子之湖而鱼者其业耶其非业耶业而生者悠然耶将灭者悠然耶与绳听然而咲曰我非鱼不知鱼之悠然子非我安知我之不知鱼之悠然请志之楣以俟河伯过而诘之
　　
　　梦游记
　　
　　五月九日夜四鼓梦有僧过访语次曰去观而西则华严庵也能闲一游乎问所以名庵曰普贤经行道场也后有岭石若青羊岭故又曰青羊观玉局老公像在焉俄而御一小篮舆挟两奚童西若沿长堤者其南皆麦田黄云被垄隐隐见城堞行可二里折而北得一桥其髙下瞰人屋而以砖砌之傍皆大榆栁桥下流水■〈车巛〉■〈车巛〉余意已乐之又数十武则若街市颇坦陀而行人甚稀山门翼然前所过僧出迓曰公来矣入门左方有若严道场者梵呗磬铎声振耳拾级而上至前殿已又拾级而上至后殿殿不甚髙大亦稍敝而皆扃鐍不可开庭际古槐寿藤虬龙屈蟠苍翠映罨右庑得一窦而入僧曰此禅房也室宇髙下鳞接然不甚整次乃复循阶伛偻而上最后呀然门忽开目境若辟而新者葢殿据山而趾其后壁数丈外临絶壑壁之后中一洞庭石二斧劈二锦川翼之庳者亦可三丈许色皆葚紫文理密致皮骨皴■〈疒豕〉可恠壑之南为岭中断左右嶷然青石望之羊也逼而视之则不类以顾他石诡瑰千状有若据狮者若斗虎者若牛下饮者若猿猱者其上皆髯松文栢其髙造天岭之北则平湖万顷一碧阴云解驳日脚下漏为金银琉璃者不可胜计鳬鸥鹳鹤鸳鸯鸂鶒之类散布砂碛烂若舒锦余顾僧曰此为何兰若何墬耶吾所知于里者海宁隆福淮云三刹若衙院耳夫吾生五十有七年矣而不知有此何也僧咲曰公自有之公自不知耳虽然姑为我作一记送余至山门而别乃醒余生平所游太和之南岩五龙诸宫洞庭之资庆包山长圻钱塘之昭庆藕花洲诸寺其胜埒者当时歴歴真境第不转首而失之追数若一梦然然则夜之所梦其果真耶其非真耶今梦而真昔真而梦异耶不异耶既以称庵又称观老子之于普贤有诤耶无诤耶吾皆不能为之辨而又何记为虽然吾既已许是僧矣姑以梦语了梦事
　　
　　弇州续稿巻五十六
　　
　　●钦定四库全书
　　
　　弇州续稿卷五十七
　　
　　（明）王世贞 撰
　　
　　○文部
　　
　　△记
　　
　　相国养斋严公读书堂记
　　
　　太子太保吏部尚书武英殿大学士常熟严公尝读书于虞山之北麓云而会公去诸生久其书屋渐以废独遗趾存而公之执戚萧君者感公恩而葺之为堂五楹以庋公之所读书而竢公之子孙来游者其进而三楹祠故言子游其又进而三楹祠故虞仲雍葢吾夫子之所后先推许以当逸民文学选而公之平生服膺而愿学者也堂既据山之胜恠石攒岏而贽目清泉■〈氵虢〉■〈氵虢〉而荐耳修竹茂树中外暎带其苍然之色与石会而鉴然之音与泉会即公杖屦一再过亦为之欣然忘返而萧君谓不可无述乃属余记之以示永永余不佞窃谓公之服膺而愿学者既无如二子然虞仲之时当未有所谓书而其所佩习不过太王肇基之训而长我勾呉至奕世而尚未能革断发文身之俗仅以一恻怛之让而使天下后世晓然而推通于君臣父子兄弟之际有余味焉子游北学中国得夫子以为之依归而置其科于文学顾其推而用之于武城者其迹仅在于弦歌武城而精微则归之道以为君子小人之所俱不能外然则二子之为书大约可知也严公于书虽无所不读顾其好既尝在二子及其业成而用词科入中秘以寅恭佐人主格天下之化者十余年而宰铨柄叅化机其奬进士类必捐遗金之被裘公行不由径非公事不造庭之澹台子羽而一时之格心真若化阳鱎而神龟削虎翼而麟趾者然天下甫能窥公书之用而公内不胜其让归其职于天子而奉二尊人以安于乡过者若以为华胥为畏垒而不知其太和至顺之俗去言子之前而虞仲之后无几也吾闻之世宗朝诸以礼乐遇人主至辅相者自爱其稽古之力而必侈其微时之所占毕之地而以书院请天子亦为之嘉异而章表之然徃徃不及身而遂冺后之人至欲迹其地而不可得者有矣严公之读书堂公不自名而一书生名之上不以藉人主之宠灵下不以烦县官之版筑与闾左肩臂之力徒以未剪之茨非刻之桷而嵬然与虞仲言子鼎峙而称三不朽焉于戏盛哉是举也夫岂惟公之名与堂俱永永即不佞与萧君亦藉之永永矣公字敏卿尝署其居曰养斋天下不敢以字称而称之曰养斋先生
　　
　　怀徳堂记
　　
　　怀徳祠者何祠故谏议平湖冯公者也公举进士拜行人奉使便便有侨肹风寻入谏省论糺中贵大臣直声动天下出而一领望州再宰岩邑所至号为神君而中厄于忌者竟挂冠归公享寿七十（阙）自成进士迨捐馆垂四十六年然为徳于州邑以岁数之不过十之一二而为徳于其乡则十且八九以故甫公殁之踰月而诸生沈维镜等若而人请于令愿祠公于乡贤三老徐燮等若而人约正方桂等若而人里赋长潘钿等若而人塘长陆卿等若而人市人周栗等若而人乡人孙昊等若而人邻邑人朱寅等若而人复相率请于令愿特为祠以报公令刘君异之为再核其事咸信乃下教特祠祠公三老等则又相率请于令谓自黄发而至髫儿齿而至龀者畴不食公徳而以烦有司之帑愿得一切共财力从事而会公之子大叅敏功太学生敏效闻之谓以先君子徳而食报则可以先君子徳而使诸父老昆季勤财力而从事则不可于是议祠地地取之家别业之趾议祠祠为堂三楹楼三楹其门室左施药而右施茶咸取之家帑议春秋祠与茶药费咸取之冯氏之肆税而官民不与焉于是三老等则又大悲喜谓名为报公而我曹不获一供财力何冯公之善用徳而二子之善用报也则又相率请于令刘君命其祠曰怀徳而属不佞记其事不佞公门下士也不敢以椎不文辞窃读三老等所上事大略云公居恒谓家居不计倪不可以饶不饶不可以伸志夫人富而仁义附焉故自其罢官而具少奉羡即以收弃田而治之皆成上腴又以其田入益斥置傍畞已又以其法教邑中畊者已又以其为州邑时赋三则及助徭法语守令行之亡何邑田皆骤贵于是公喜曰吾可以为徳矣其首施则伯仲子姓有四时衣帛廪饩之供诸习儒者教之农者田之贾者訾之稍次施则五服之族属其更次施则五服之亲属其衣帛廪饩之供逓杀而吉凶缓急靡不于我取之其最后施则邑之老者疾者无子者不能棺者叩之即响应而又推其余饶筑城当睥睨者数十雉城成而岛冦絶不复窥修通都之土石堰十五石桥三十二浚陈塘为里二十七筑义塜以藂讨贼之殇骨而封之又以其暇旌节义赡孝友假典礼佐有司之权葢环公居者可十万户其大半食公惠其自罢官至捐馆三十四年如一日矣吾闻之昔贤美前王之不忘而推其实第不过亲贤乐利之被于君子小人而已今谏议公所为徳仅仅一乡邑然为之人者尽于前所云之二端而亲贤乐利其被泽者迄今未已也夫安能遂忘公夫以樊君云之工治生与赈赡不责报解讼焚券得公之近似而天之报之通侯者累世然未闻其仕宦善状朱仲卿之殁思托祠于桐乡而不敢望其乡以乡之所被徳浅也公守吾太仓不再阅岁去今可三纪而士民今且议祠公公殆兼君云仲卿而有之矣于乎贤哉公讳汝弼累官至扬州郡丞又以敏功贵封臬副而其大节着于谏议故特称冯谏议云今刘君名士瑷安福人有政声
　　
　　呉邑令宋阳山遗爱祠记
　　
　　当宋公之自呉令入为御史也而呉人为之碑以表去思其辞为故吏部郎谷祥其又十五年而公以抗直忤世数起数踬而呉人益思之为之祠以春秋祀其记为故少叅廷祼二公皆彬彬质文君子不轻为然可者也其又五载所而呉人益思之谋饰其词而问记于世贞会公有新命以中丞节来抚江南而呉则其宇下邑乃逡巡弗果曰是于格戾且未可以辱我公闻而久之公迁为南廷尉以去于是其父老相率而请于搢绅先生曰吾侪小人即一食息而无非公赐乃能竟忘公惟是诸君子笃亲贤之思何所藉以不朽顾谓世贞盍伸前诺世贞窃臆公为令在嘉靖中其时国家未有宫室之事与南北备倭夷费乡民坐仰南畆而修公家之岁额以为恒然至一摄长赋则立瘠贫者破庐产徙箸鬻子而犹不给窜跳相属即稍饶而孱者雠视其田田益贱畆不能售数镮直公顜析其故久乃得之曰吾能为若主于是计赋区区率百畆抽其五畆以助长赋者邑区凡三十六得公田万三千畆而公又为之正疆界择主佃谨出纳诸赋以重轻差次受助自呉邑行之久益称便而旁大邑亦稍稍规抚公成法江南之不为公田者无几以故公去令而县官有三殿役南备倭北备狄一切以军兴从事大农少府水衡将作之使猬集而有司尚能以下中之农支梧其间吾民亦重去其土间者一少苏之畆日以贵数倍其旧矣公为吏务宽平襁褓小民而治而至有所掊击非胥魁即上豪弊罔山积一阅立扫度后先令呉者困公私冗亡暇寝溲而公间则为诸生讲说经术治道慷慨节概贤豪之风征召文士为词酒游雍容甚都呉山之间焕如其色矣士民之所以交思而不忘有以也吾闻之朱仲卿为北海太守治行第一入领大农称贤九卿然居平自谓异日子孙奉尝我不如桐乡民问其官则一啬夫佐令平赋讼者耳岂非亲民之惠爱深于公卿大夫之名迹故耶呉士民业已及公而生祠之久而益思新之公亦安能不有意吾呉若仲卿也夫以世贞之辞岂能隃前二公即以不轻为然可足嗣耶于是公之旧属兵使者王君异其言而请勒诸石公名仪望字望之永丰人尝举进士为御史再长佐大理出治学政兵事最后抚江南有古名臣风
　　
　　整饬兵备右叅政旸谷王公生祠记
　　
　　王公既用给事言得调去而诸属城之搢绅大夫追思讴謡之总若千万言亡何而幕府之佐吏将校与士民合而肖公之像于州钟阁之室其将校复以私钱祀公于二卫之共壤又久之而戍主鲁君等复各以其私钱为祀以肖公像而春秋祀之又念事久逺更代易亡佚相率而谒余文以昭公之惠于永永余谓诸君诚长者不倍徳顾王公所为徳于若何状试言之而试聴之诸君曰唯唯否否夫王公非以为吾曹徳吾曹非以王公之徳徳吾曹而后报之凡吾所以徳王公为三呉储胥徳也当公之至而倭警稍稀则见以为无剥肤其民狎敌而畏兵费三事大夫嚣然谓省兵则省食节缩之说与懈废相表里而公独忧之后先请于台凡十五事俱报可夫王公非能不为省也乃不欲徒省其大要组练省而益精可以师余皇省而益坚可以涛烽堠亭障之类省而要害益脊可以如率然饷省而益逮时可以如果然夫能使士饱如果然者何也军储之有仓豪右黔猾毎借以匿赋兵不时给给不半蔽而自公之得台请一一从漕计告完士且不枵腹矣故曰如果然也何以要害脊而如率然也公所部自金山而北至圌山袤八百里缓急不相及公摄柘林青村之戍与金山合而军川沙南汇宝山之戍与呉淞合而军刘河之戍与大兵合而军孟河江阴之戍与杨舍合而军公又移杨舎将于江阴移苏松将于金山移金山将于刘河移刘河将于崇明无警则分有警则合击首尾应击尾首应故曰如率然也何以余皇省而可以涛也夫福苍船者为名美也薄而不能逺公所治沙船必厚郭坚柁崇樯重橹而别制三翼之轻舸以左右之其哨至于千里而不虞溃故曰可以涛也何以组练省而可以师也公卒虽不多溪子少府射二百步之外淬药机火之锐又在三百步之外类皆括蔽革抉剑盾之士跿跔科头贯颐■〈口犮〉芮者始收之又时而鼓舞之葢甲戌之役一战而倭悉授首矣故曰可以师也余复谓诸君王公徳尽是乎曰乌可尽也公诘盗而盗发辄露其捷若神至相率避徙它地去督漕而为机发以致水三百里之涸立浸而漕艘以五日济堡宝山则不阅岁而城成屹然东南巨障渎孟河则不踰月而河广隐然则别漕孔道公所为徳于文武吏民非一吾曹被者若夏畦之偏泽而所窥者若巨岳之隅胜耳夫焉敢以为公尽也余乃曰善哉言也虽然以诸君不私徳于王公则可以王公无徳于诸君则不可余里居获时侍公公恒言今一切以居平法待诸校虽州邑之佐能以气凌之而出其上白简之所弹射公移之所刺按日夜鬼伺鸷击而不休即诸校苟负材气者安能淟涊抑首甘为下也其淟涊抑首甘为下者安能一见材也千里而奔踶者安能逃于寸目之纲也夫居平而一切裁之缓急而欲收其死力难哉以故王公强力而欲信诸君之长而掩覆其短它文吏之公为陵而私为中者公力绌之至阶谤讟而不恤夫王公固不以为诸君徳宁为无徳而已耶诸君乃瞿然曰有是哉虽然吾曹之祀公终始为三呉储胥徳而已余乃又曰善哉言也夫不背徳厚也不私徳公也祀以报之像以征之文以永之详哉诸君之为王公也公名叔杲字阳徳温之永嘉人鲁君名邦（阙）君名（阙）俱行都指挥事为戍主
　　
　　金山建叅政陈公去思祠记
　　
　　始陈公之去淮安守而视益部学也其士民相率尸而祝之曰公庻几有以终惠我而公自益部（阙）省叅政督漕事所治广于郡十之九而分省淮安如故其士民大喜过望而公所以袵席之者非一苐用漕故徙治瓜州其日复得十之九瓜州之（阙）也亡守令受束约与邮传共亿前使者不胜其寂寂岁一再省视而已公独徙治之即鲑菜不以烦市人岁省费约千金而别勒商舶毋繇它江道必取镇镇遂称岩饶冠南北而公暇则延诸生秀才谈说经术课文义彬彬异于畴曩瓜州俯大江咫而近金山踞其中公时时泛轻刀摄齐陟山顶之毘卢阁南望而覩千艘首艥艥上咤曰雄哉已而曰是黔首脂也得无朘乎北顾而千艘尾相衔而上咤曰雄哉已而曰是天子所以资羣辟六师者也得无后时以贻简书谪乎顾诸所以佐大僚筴国储给而民不告痡乃西矫首盻连山郁郁云气中巴蜀三楚之颿樯自万里挟落照而来东则海门滉漾黏天无际日月之所吐浴意甚乐之顾谓诸生黄明昌曰此何必减岘首吾不拟巨平怆将如吾何葢未几而公以父臬副公忧归瓜州之父老孺子不胜公之思谋所以祠之而明昌曰廛也湫而嚣是不以辱公貌夫瓜州之观江江之观金山金山之观毘卢阁阁故公所憇而兴诧者也其稍上为悬崖方丈之地为室而貌公宁独吾镇之父老孺子时时寓香火即客之善吏者善词笔者善为名者游而一瞻依焉将毋盻蠁公乎哉葢祠成而谒余记其事余素辱公知又尝一再登毘卢阁窃谓公徳于淮北甚深且巨今仅以蕞尔瓜州续而称之以蕞尔祠而报之公雨露一勺而已诸士民毋亦斗酒一豚蹄而谢满车之瓯窭也虽然若士民既日思公天子方重公急公异日服除必开府开府必在江南北而肺腑喉咽之寄以岁时行部陟兹阁而觏公像怳乎不知谁我将以为瞿昙先生之自忉利而下覩旃檀也耶公名文烛字玉叔沔阳人明昌少能脱诸生颖自幸于公公间语吾识若不下王中丞之于魏懋权若能作懋权国士雠耶以故感而倡祠公王中丞者不佞世贞也
　　
　　青浦屠侯去思记
　　
　　屠长卿既成进士而所草骚赋诗歌之类驰骋搢绅间亡抗衡者或谓汉有长卿司马氏与长卿不为两耶长卿曰我故不啻两当司马吮豪时我则且脱藁矣众乃复称长卿敏而欲难以所不习繇选人得颍上今颍上攰邑也其民贫而吏拙长卿一摇笔而理解再见颜色而摄吏若神明民之慕爱之若赤子之恋乳哺而不忍失也长卿所为文章益富刺史上计（阙）而松乃有青浦者名为岩而新其田乃割华亭上海之会多下中错又多交关匿赋而其民又益以嘉定昆山之二垂有徭讼相率而互为逋薮前令仅三人两以不振去而其贤者亦仅孳孳奉公牍而已不能有所振刷长卿既以才调其邑豪相戒匿而窥长卿之张置长卿故为一切长者甫至大霖雨诸堤且就溃长卿朝夕蔬食袒跣祷晴而间行民间使益土石于堤以捍之手褁缗镪劳其勤者而囊粟以资匮者又为文责数神且愿以身当岁读者为酸鼻是夕霆震雨亦为霁而民间诸堤皆坚好比秋诸比邑灾独青浦不受灾而台使者大兴水利当农时悉僝赴河长卿持之曰治河以利农也而先夺其时何以称利召三老率而子弟就锄耰有我在毋患也葢农毕而河事亦就绪复议大均田长卿谓青浦苦赋重而田瘠诸赋浮田者三之二称者仅一而田浮赋者无几我将为民减赋耶将为县官益赋也自是青浦赋不复益使者亦不能以格绳之邑故有田非不毛而农不任畊相率徙避他所田几类瓯脱长卿捐俸以倡诸豪使各贷匄贫农稍稍归复矣又树营室各城门之虩而居诸鳏独者其又老疾不能自爨始归养济院而以时食之质库有敝衣不售长卿为雠薄贾而收之亦归养济院而又有余衣则给狱囚之裸露者曰藉令彼当死法死耳我不忍其生冻馁也广文王老者廉以病卒黉舍长卿哭之割半岁俸以赙他寮佐罢官不能归无不资长卿槖而长卿又折节文士徃徃有所馈赠如某子甲辈踞上坐而责美酒梁肉供我彼临卭令何若长卿唯唯谨然不以毫发累邑人故长卿之居令垂四载而俸十九入公家与待客用相半居所以奉太夫人一簋肉一簋鱼羮退与其妇对厌藜藿而已最后当上计吏以故事进悉却弗视所赍持不能数十金而客及吏民送者至苏而长卿不忍其诚悉分予之别从他郡侠借贷乃得发部使者累以卓异闻始擢礼部仪制主事于是青浦之父老在野者曰得屠侯我且得饱而不闻胥侩之号呼以恐我在邑者曰得屠侯我不日耳椎朴声即间耳之而无称寃不平者吏及三伯曰事屠侯无他苦苦贫然至今不遘核按而荐绅先生则谓屠侯仁心为质备有礼乐廉惠特其小者乃谋为之树碑以志去思太学潘载甫出应曰善我任碑而侯所最重客曰徐孟孺彭钦之曹重甫其所最才而寃为出竒以拔之者曰诸生郁孟野相率状侯绩而谒余请记余谓诸君子之隲长卿若何曰吾故重屠侯才乃者知其有才而不尽用之为难夫使屠侯尽用之将必有钩巨出没之算耳聴目视口辨手挥之敏以耸动羣聴使可称说吾今乃司之十固不发二三耳此所以为难也余曰子知长卿之不尽用其才难不知其不尽用于今之时更难也且夫子不闻汉武宣之际霍子孟用事以持法刻深为能魏丞相继之而加察故赵张尹葢之徒勇于取循吏迹而失其意而所谓中牟密县之効未展见今者长卿之令青浦时宁直子孟时也天下靡不窥测政府方寸赋敛之取盈刑罚之取重簿书期会之取速鸷击毛举之政成而循吏接踵不知其于国家元气何如也长卿之所为尽在闾阎单赤而已苟可以得上知而不必为可以得上怒而不必不为有所中忌而不必沮有所中讥而不必避此长卿之所以为长卿也当长卿之治颍上而以书自通余累数千言遂定交既来青浦复从王元驭先生游人或谓长卿毋近名乎长卿曰吾知吾好而已何知名已而有快王先生及余于政府者语且及长卿人又谓名得无损乎长卿曰吾知吾好如故耳何知损于是乃益称长卿贤谓以密中牟祠而祠司马文园不亦洋洋哉长卿闻之复夷然曰吾得事元驭之家昙阳子以一切皆赘吾何知三君长卿名隆别号赤水所著书成曰由拳集余记草于甲申之春而诺于癸未腊月时犹未谢笔砚也
　　
　　朝列大夫前怀逺令信阳何公生祠记
　　
　　葢何公之去怀逺令而丞徳安郡也实嘉靖末云公去无何而邑士民讴思之不已则立碑以纪其绩久之而其思又不已则相率构祠以祀之方是时何公里居无恙也既构祠而其士民从学官博士弟子请于台使者邵公胡公曰在职而立祠若碑者有禁何令故里居非在职者也征其所讴思则后令教之为记也邑人泰安守枪乡进士良之为叙也乡进士猷生之为问对也尚书郎秉阳之为诗十也金吾擢别驾夔纶太学桂等之为诗百也田父里妇之为谣三也葢彬彬然兼质文矣于是士民复言曰不腆怀逺下邑赋也徃者四鄙不胜求相率而徙去空其地若瓯脱然何令至始招徕之稍稍还集为精心恤其隐而补其不足岁时劝课农桑劳劳抶惰吁两两澍扑蝗蝗灭民帑复稍稍实矣以秋报辇输庭为裁其缓急而先后之输毕当受役复裁其缓急而先后之诸粟米力役之征以次办治而不告困乃新学宫而优其弟子曰是选于民者也则又优其搢绅而礼之曰是选于士者也俗故偷乃为礼教严规条相戒饬曰所望于大夫士以先吾民而风之者也萑苻犹不时警乎耳令威则销兵为畊耒矣籯金居闲者哗乎耳令廉不待望车门而却矣何令之为怀逺也且五载部使以卓异旌累上而累报闻最后得丞徳安亡不以令髙第当入备谏察不则亦郎署丞于格少次不当乃何令怡然自如也丞未几飘然致其事归絶口不名功夫何令不名怀逺功怀逺之士民胡可以不名何令功也于是邵公胡公曰然则捐赎锾小资之毋尽劳吾人葢邵公满而崔公为代会报祠成崔公布书币使使渡江谓得不佞言以文丽牲之石昭何公永永余不识何公然尝识公之父大复公文大复公以行谊风概称弘徳间其文遂能振六代之凡而成正始何公故少孤当尽读父书否耶何清惠尔雅之用章章如此也窃谓三代以上立徳与功言为一而五臣十乱各以其业显非有父兄师友之素其合而为一固先天之盛萃之乃孔子之诸弟子虽产周末日得至圣以为之依当亦无下三代而由求不能通文学游夏不能通政术者何也说者以为非不尽通也谓各据其所重而言之也令大复公不蚤天亦何下颜闵其关中之政庻几见一斑矣何公之以政术显也据所重也吾惧世之以文苑循吏狭何公父子也故论著于此若何公之所繇祠见前矣何公有子曰学士洛文大史洛书方修其大父业重朝廷夫大复公不尽食徳而以贻何公何公又不尽食徳而以贻二子然当其所自致声则自享之以此示怀逺之士民于伏腊之日读之庻有以慰哉何公名立别号小坡汝之信阳人以乡进士来邵公名某胡公名某崔公名某俱以进士来
　　
　　重建言公祠记
　　
</div>
    <div class="pagination">
<a href="弇州续稿_page116.html">上一页</a><span>...</span><a href="弇州续稿_page112.html">112</a><a href="弇州续稿_page113.html">113</a><a href="弇州续稿_page114.html">114</a><a href="弇州续稿_page115.html">115</a><a href="弇州续稿_page116.html">116</a><span class="current-page">117</span><a href="弇州续稿_page118.html">118</a><a href="弇州续稿_page119.html">119</a><a href="弇州续稿_page120.html">120</a><a href="弇州续稿_page121.html">121</a><a href="弇州续稿_page122.html">122</a><span>...</span><a href="弇州续稿_page118.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
