<!DOCTYPE html>
<html>
<head>
    <meta charset="UTF-8">
    <title>曝书亭集 - 第 69 页/共 79 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>曝书亭集 - 第 69 页/共 79 页</h1>
    <div class="content">　　资政殿学士宁国饶虎臣伯武【景定元年】
　　端明殿学士金华厉文翁【阙】
　　观文殿大学士溧水吴潜毅夫
　　资政殿学士嘉兴沈炎若晦【二年】
　　端明殿学士闽许应龙恭甫
　　端明殿学士都昌江万里子逺【咸淳十年再任】资政殿大学士醴陵皮龙荣起霖【三年】
　　观文殿学士金华马光祖庄父【咸淳五年再任】资政殿学士睂州杨栋元极
　　观文殿大学士天水赵与□德渊
　　资政殿学士潼川姚希得逢原【咸淳二年】
　　观文殿大学士叙州程公许季与
　　资政殿大学士溧水吴渊道父
　　观文殿大学士乐平马廷鸾翔仲【八年】
　　余既作记具书南渡后提举姓氏爵里百一十四人犹未锓诸壁也嵗在戊子冬览李弥逊竹谿集有翟汝文落致仕提举临安府洞霄宫制弥逊行词中云其还神武之衣冠勉奉洞霄之香火宋史虽不书不可没其名矣汝文执政仅三月以伉直忤秦桧殿庭相争至斥桧乃金人之奸细赵甡中兴遗史载之宰相例以殿阁学士予祠题曰显谟阁学士史没其文取汝文靖康原职书之也彞尊又识













　　曝书亭集卷六十五
　　钦定四库全书
　　曝书亭集巻六十六
　　翰林院检讨朱彞尊撰
　　记【二】
　　尚书杜公疆理记
　　皇帝受寳命一十九年海波不扬金门厦门以次列戍于时总督福建军务都御史臣啓圣上言今投诚之众率前迁徙界外之民勒归农则无田可给势将复去为盗莫若以界外田地按籍给还并弛海禁收鱼盐之利给军食疏下廷臣议佥持不可二十二年夏靖海将军臣琅克彭湖岛秋台湾平防书至
　　皇帝嘉悦解衣赐琅并制诗褎美焉诞诹吉日告祀孝陵冬十月戊寅
　　皇帝若曰海壖之弗靖权画地以民迁民之荡析朕防伤于心久矣兹海澨永清界外田亩宜给还耕垡咨汝工部侍郎世鉴副都御史呀思哈偕往江浙吏部侍郎臻内阁学士石柱偕往闽粤钦防其善体朕意定军之制图民之艰于是杜公拜
　　命出是月己丑发京师明年正月逾大庾岭
　　皇帝申命进公工部尚书公乃诹日展界自钦州之防城始遵海以东歴府七州三县二十九衞六所一十七巡检司一十六台城堡砦二十一给还民地二万八千一百九十二顷复业丁口三万一千三百定悬军之营二十八而广东之疆理复矣自福宁州西分水关始遵海以东歴府四州一县二十四衞四所五巡检司三关城镇砦五十五给还民地二万一千一十八顷复业丁口四万八百定悬军之营三十三而福建之疆理复矣是役也公往还岭海舟车之跋涉不啻三万里蛮烟瘴雨毒雾之交侵蛇蛟之屡舞公与傔仆六七卧起油幕虎触其藩不慑鬼啸于林不惊佥谓公之大勇贲莫及行则射麋以为粻缝蕉以被体安于恶衣食而不求温饱忘一身之辛劬劳来安集俾氓反其宅商趂其墟苗秀于田水归于壑牛宫豕圏鸡栖鸭防各得其所甫终歳告成于
　　阙下公虽不自言功而功已盖于南国矣当周盛时召康公以重臣克亲民事诗人怀之曰昔先王受命有如召公日辟国百里其后穆公继之诗人又咏之曰式辟四方彻我疆土于疆于理至于南海夫以二公奏绩于先后者公以一人兼之宜为
　　至尊注意而六卿掌其四也公既归田考终特未邀易名之典尊公之里人也虑公巡视本末未上诸国史因追忆闻于公者麁举大纲作记焉
　　包山蔡氏宗祠记
　　包山蔡氏其始祖源宋秘书郎从高宗南渡居杭州子维孟奉母徙呉与弟继孟分宅居洞庭号东西蔡而西房子姓尤蕃衍自维孟十二传为乌程儒学训导旭中永乐庚子乡试土人为建遗庆坊陈检讨继作记称其好义乐善有世徳旭弟升昭皆善诗呉人徐庸采入湖海耆英集升孙羽仕为翰林孔目诗家称之曰林屋先生羽从弟范号曲岩王尚书世贞赠诗云家在五湖人世外身安六帝太平中者是已叙其族则五支计其传则二十一世善不必施四海而积于一乡仕不必登九列而受一命再命学不必博通七略四部授诸弟子而各守一经家有私集者二十有三人呉中自范氏外论氏族之蕃世徳之乆莫蔡氏若也于是有撰宗谱以奠世系者有置田以供祭祀者而秘书十八世孙某于缥缈峰之阳建立宗祠中为堂五楹连以屋二十间旁有楼可逺眺望三歳而后落成走书币请予作记予惟古祀先之礼自祢而祖自祖而推之及始祖此王者报本追逺之义也而诸侯之支子为卿大夫或自他国来者俱谓之别子起自民庶致位卿大夫者亦从别子之义得立为宗宗得立祠以饮食之礼亲兄弟宗族穷者收养之不知学者收而教之则自王者通于庶人王政之存于今教民亲睦宗祠其本务矣包山在太湖中不与城府接无邮传辕马之扰春秋享祀牲酒靡阙里逺而能仁俗俭而可乆予老矣惜未克谒祠下纪之以文匪独美蔡氏之能合其族庶防三呉之士族闻者兴起焉
　　履素先生祠堂记
　　先王之敎民匪直乡遂大夫闾师党正之职也凡仕而已者归教其里没则祀之瞽宗汉晋经师设黉堂缮精舍至于宋府州县学外分建书院择耆儒为山长或与博士弟子争多焉明初山长废而书院尚存讲学者得以专席其后朋党盛而学术殊时文工而经义晦科名重进取亟而力田孝弟无人必借乡有善士导以亲亲敬长之节离经辨志之方故夫师逸而功倍化民成俗而有司莫知斯则儒者之效矣曩予泊舟匠门闻岸有读书声询之则顺治甲午乡贡进士张先生曾余之学舍后四十年获交先生之叔子大受大受识达而才敏洽闻周见自举于乡名日盛弟子著录者数百人席砚不能容则广其宅斋曰拙斋亭曰读书之亭轩曰活碧之轩又于衡宇之阳筑堂曰孝亷之船不忘厥考所自也逾年负笈者益众爰拓地于水南立轩于桥下轩东曰潮生阁用纪落成之候阁东建祠奉栗主以祀先生焉于时巡抚都御史商丘宋公过而题其扁曰履素里之父老佥曰先生居家以孝友遇人以诚持己以介士之百行备焉宜有私諡易名乆矣宋公所题则公也非私也今而后吾党合以是称先生于是携榼酒陈百果爇瓣香长幼胥拜祠下大受请于予曰是不可无记因书其本木于壁先生讳庆孙先世嘉定人徙郡治县学生讳慎徳之子嵗贡生讳应文之孙福建按察司副使讳情之曽孙遗书有尚书集要侣蛩斋集
　　真赏楼记
　　平山之堂既成越明年中书舍人汪君季甪拓堂后地为楼五楹设栗主以祀欧阳永叔刘仲原父苏子瞻诸君子名曰真赏之楼盖取诸永叔寄仲原父诗中语也君既为文勒堂隅识落成之嵗月请予作斯楼记于是楼成又逾年矣方山隂金公将知扬州府事实期予适馆既而予不果徃及闻堂成之日四方知名士会者百人多予旧好咸赋诗纪其事顾予独客二千里外不获与私心窃悔且憾回忆曩时客扬州登堂之故址草深数尺求颓垣断砌所在不能辨识忾然长謡谓兹堂之胜殆不可复覩曽几何时而晴阑画槛忽涌三城之表且有飞楼峙其后既感废兴之相寻复叹贤者之必有其助也当永叔筑堂时特出一时兴会所寄然春风杨柳盖别久而不忘子瞻三过其下怅仙翁之不见至题词快哉亭尚吟思此堂未已即永叔亦感仲原父能留其游赏之地赋诗逺寄是当时诸君子未尝一日忘兹堂可知已肇祀焉庶其冯依而不去者与堂之废自世人视为游观之所可以有无守是邦者或不为葺治至于日圮理固然也试登是楼见永叔以下凡官此土有泽于民者皆得置主以祀后之君子必能师金公之遗意克修前贤之迹则是斯楼成而平山之堂始可厯久不废足以见汪君之用意深且逺也予虽不获观堂落成与诸名士赋诗之末犹幸勒名楼下附汪君之文并传于后亦可以勿憾矣夫
　　万栁堂记
　　度隙地广三十畆为园京城东南隅聚土以为山不必帖以石也捎沟以为池不必甃以甎也短垣以缭之骑者可望即其中境转而益深园无杂树迤逦下上皆栁故其堂曰万栁之堂今文华殿大学士益都冯公取元野云亷公防游旧地以名之也古大臣秉国政往往治园囿于都下盖身任天下之重则虑无不周虑周则劳劳则宜有以佚之缓其心葆其力以应事机之无穷非仅资游览燕嬉之适而已方元之初亷公定陇蜀还进拜中书平章政事赐宅一区暇同卢赵诸君子出郊置酒所谓万栁堂者故老相传在今丰台左右当其饮酣赋诗命歌者进骤雨新荷之曲风流儒雅百世之下犹想见之今公弼谐盛际谋谟内賛坐致太平其勲业与亷公等然亷公宣抚陇蜀荆南威望着于方隅而公泽洽天下亷公在廷日少公自翰苑登政府立朝且三十年亷公畏讥忧谗而公一徳孚于上下所遇之隆有过于昔贤者要之勤学好士孜孜恒若不及则异代同揆宜其旷世有契于心也彞尊客山东时道经临朐观乎熏治之源清泉白沙沦涟侧坎之下丛竹百万询之则公之别业循阶以登径之翳者当辟石之戴土者当剔亭之圮者当葺公辍不治顾専力于是则以冶源公所独乐而京师与天下人同其乐也入其门门者勿禁升其堂堂焉者勿问庶防物我俱忘者与堂成后适四方人士应召至京师公倾心下交贫者为致馆病馈以药防者赙以金一时抒情述徳咸歌诗颂公难老又虑公舍斯堂而请归里也争赋咏公前期公乐之而不去彞尊椎鄙无文独未获游公之门其为斯堂记者譬犹山禽楚雀啁啾翠隂之交公之聼之未必不欣然悦于耳焉
　　池北书库记
　　池北书库者今少詹事新城王先生聚书之室也新城王氏门望甲齐东先世遗书不少矣然兵火后散佚者半先生自始仕迄今目耕肘书借观辄録其副每以月之朔望翫慈仁寺日中集奉钱所入悉以购书盖三十年而书库尚未充也自唐以前书多藏之于官刘歆之七略郑黙荀朂之中经新簿其后四部七録代有消长民间所藏赐书之外无多焉耳自雕本盛行而书籍易得民间镂版未贡天府者且十之九由是官书反不若民间之多古之拥万卷者自诩比南面百城今则操一囊金入江浙之市万巻可立致然自博览者观之若无所覩也夫宋元雕本日就泯灭幸而仅存于水火劫夺之余借钞本流传顾士之勤于钞冩百人之中一二人而已习举子业者诵四子书治一经不过四五十卷可立取科第而贾人牟利亦惟近乎举子业者是求非是则不顾至以覆醤裹面糊蚕箔古之人竭心力为之者今人全不之惜任其湮没此士君子防伤于心而先生书库之设藏之惟恐不亟也尊经乱先世之遗书莫有存者及壮糊口四方经过都市残编防帙至典衣予直积之二十年矣以验藏书家目録则仅有其十之二三焉然未尝无出于藏书家目録之外者譬之于海九川四渎无不趋焉而滮池瀱汋之水聚而勿涸乌见之饮啄鱼得之泳游亦可自乐其乐而忘其身世之穷焉明年归矣将寻先生之书库借钞所未有者奉先生之命遂为先生记之
　　传经堂记
　　经之学温其故则新义愈出觧之而其蕴不穷古之士惟经术是务士能通经始可友天下士而富贵利达非所论也经学莫盛于汉一经説至百余万言大师众至千余人然班孟坚讥之谓禄利之路然至韦贤父子以经术相时人语曰遗子黄金满籝不如一经盖亦慕其名位通显云尔扬子云有言大人之学为道也小人之学为利也传经者须以发策决科是何异孔子读而仪秦行者与仁和卓火传氏立宗祠于舍东榜其堂曰传经奉祖考之遗书教授子弟又乐与朋友讲习东南之士以为伦魁焉卓氏居塘西门才特盛以经学闻者五世然试多不利或荐于乡矣而试于礼部辄下第或于省中试矣仅列副榜是岂卓氏于经术反未工与由其所学者非专事发策决科而务合乎古之学者故也堂之成且二十年吉凶欢戚歌哭于斯者匪一火传心力交瘁克守其先人之绪诵读勿辍诚有人所未易及者而火传为作传经堂记
　　愿学堂记
　　户部郎新安程君视公筑堂于宅之右其地爽以垲开帘而山翠入过雨而涧泉分观者咸曰君当补官堂将成席未防而仕于
　　朝焉君乃名之曰愿学属其兄子道原请记于予予思儒者言学率本乎孔子孔子五十以学易韦编三截铁摘三折漆书三灭若是其勤也君年适五十矣姑与言易可乎八卦相错其别六十有四象言君子之徳五十有三皆以为学者劝也合之礼记以言离经辨志则以同而异也以言敬业乐羣则果行育徳自彊不息也以言博习亲师则多识前言往行虚以受人也以言论学取友则朋友讲习见善则迁有过则改也以言知类通达彊立而不反则类族辨物自昭明徳立不易方也夫然安其学而亲其师乐其友而信其道时行则行教思无穷容保民无彊也时止则止思不出其位不可荣以禄也孟子之愿学孔子者此也君早仕为郎所谓官先事者业试之而效矣乃所愿岂非志为先与古之亲师取友莫若郑康成游学周秦之都往来幽并兖豫之域然后反乎北海程伯子十五六时问学周元公慨然有求道之志未知其要泛滥于诸家出入于老释者防十年返求诸六经而后得之噫其难也已今君居新安新安之俗人守程朱之学不出家而前言往行多识之而不穷以今知古以近知逺以所见知所不见古病其劳者君处其逸居是堂也寒暑相催而嵗成焉足以决进退之机悟损益之义安有愿乎其外者防予老矣盖尝终始于学然勤苦而难成内自反而益见其不足窃喜君之同所愿也在履之初曰素履往无咎象有之素履之往独行愿也顾人有愿而不获遂者君独行之又何咎之有
　　乐俭堂记
　　太原刘炳请名其所居之堂予名之曰乐俭而为文记之曰俭之为徳匪直以撙节日用饮食而已君子将收其放心必自此始夫象犀琛贝绡纨锦绮台池仆御之盛人咸慕而趋焉及危机既触纷华尽去悔尤随之往往退而防其所处未有百年不易者然后知俭之能乆惟其可乆而乐存焉盖我既闲其侈心天下无不足之境食之糠而充然置之膏脂而不润宜其无戚戚之容而乐于中者有不能自已者已太原唐叔之遗墟也俭唐风也请为子歌唐蟋蟀之诗曰蟋蟀在堂嵗聿其暮今我不乐日月其除忧时之易去思行乐之方也既而曰无已太康又曰好乐无荒因为乐之一言申诫至再则仍未尝乐也其二章曰职思其外其思可谓深矣犹未免蹶蹶也其三章曰职思其忧夫至于思其忧则其可忧者已去而袛见其可乐焉夫然后曰良士休休也此乐俭之説也今太原之俗所不足者非俭也俭而能乐者鲜矣知其乐者子试以予言告之
　　道珍堂记
　　康熙三十有六年冬太守广宁黄公来知嘉兴府事入郛则瓦砾塞乎渠及堂涂则榛艿接于径爰与邦人士谋思营葺而疏瀹之念民力未遑也明年夏案无留牍黠者畏懦者怀公乃庀材鸠工先治其廨斵榩垩镘子来恐后于是彞尊方居长水之南池中芙蕖一花并蔕红衣绽绿房垂缃螺实以公嘉绩之所召也以奉公公适诹是日立柱础架杗廇遂贻书请名其堂兼纪之石且归德于
　　天子肃清邉徼祯祥是致彞尊欲以不文辞非礼也敢窃自幸生于尧舜之世获覩
　　圣德神功靡逺勿届又有贤太守拊循闾防于焉咏歌太平烛于玊烛饮于醴泉畅于永风芙蕖虽小草曹植赋之则曰览百卉之英茂无斯华之独灵傅亮赋之则曰考庶卉之珍丽实緫美于芙蕖而江淹之辞则又进焉而曰一为道珍二为世瑞至于并蔕则尤代所罕覩故魏收志灵征令禽竒兽嘉谷靡不登载而斯独无之益见致之匪易也稽之至元嘉禾志郡治防事后有清香堂宋知秀州俞淛更扁曰敬信节爱盖理防据子城之内而轩其后为穿堂为后堂其来久矣堂之废且百年鲜克有治之者迨公至而始考旧址复新之吁今之守土者屏賔客省谘度则见以为能矣公府之不饰则见以为亷矣虽然儒者之为政则有道焉居之必广也莅之必庄也芜者治之塞者通之废者举之道存焉矣堂之建讵足为公重而政事之暇豫多士庶民之胥附僚属吏之交孚于此觇公治术之先务焉宜其始建而珍果适应其瑞也
　　天子之徳亦我公之徳也公既命我请以道珍名堂可乎公曰可哉遂为文以纪落成之嵗月纳之于壁用示后之君子公名某字某康熙癸夘举人
　　十二砚斋记
　　中书舍人江都汪君季甪僦宅宣武门之右穷巷萧然饎防不继君久病卧梦入广庭得石砚一十二枚寤而作歌其友和之君因名其斋俾秀水朱尊作记记曰聚五方之人于京师各有所营昼之云为夜形诸梦寐寤而询之其可告人者寡矣古昔盛时以牛羊之牧其梦可献于天子其降也得位梦棺得钱梦秽仅自喻于心已焉举平生无不可以告人而梦寐则有难言者吾未见其可也君子之学贵夫内得于心而不外玩夫物罗十二石于前不见其多无之不见其不足君岂惑于是与顾一身之盈虚消息通于天地感于事物盖所好者存虽梦有难遽忘者恱之故言之而长言之歌且和之至以名其室焉列御防曰西极有人不食不衣以梦中所为者为实十二砚之有斋斋之有记君子以为无不可也
　　匏斋记
　　匏之为物其叶苦其蔓弱其形呺然非若瓠可以燔可以菹世遂以无用目之然制为器可以象天地虗其中可以受物截之则蠡洼之则樽以为笙大者巢小者和挈竽而吹则为众音之长匏非无用也审矣当其秋霜既降呺然者坚水出其前略彴之不施防防之不设掲者涉者厉者泝洄上者泝游下者潜行而泳者正絶流而乱者咸濡首灭顶是惧试腰以浮诸水则虽江湖可以无没其有济于人为功甚钜今刑部主事德州谢君方山取以名其斋焉君质直好学所为歌诗无懦响金清玉振若笙竽之恱耳悉中法度饮酒百觚不醉君之所以自托非以是与虽然殆有济物之思焉夫二尺四寸之律取象于坎民之陷于法也如溺于渊覆育者虚其中以服念则深者可以绠出漏者可以袽塞譬置匏于河随所溺而拯之车有时而溓舟有时而覆充匏之用无过涉之患而有共济之功则凡经义之纷纶賔坐之论说得之一室而施之万事者何莫非君之匏也于是其友秀水朱彞尊释匏之义广之作记书诸壁
　　秀埜堂记
　　长洲顾侠君筑堂于宅之北闾丘坊之南导以回廊穿以径垒石为山望之平逺也捎沟为池即之蕴沦也登者免攀陟之劳居者无尘之患晓则竹鸡鸣焉昼则佛桑放焉于是插架以储书叉竿以立画置酒以娱賔客极朋友晜弟之乐暇取元一代之诗甄综之得百家焉业布之通都矣侠君乃梦有客愉愉有客瞿瞿一一十十容色则殊或俛而拜或立而盱觉而曰是其为元人之徒与将林有遗材而渊有遗珠与乃借钞于藏书者复得百家焉未已也博观乎书画旁搜乎碑碣真文梵夹靡勿考稽又不下百家而元人之诗乃大备矣予留吴下数过君之堂侠君请于予作记思夫园林丘壑之美恒为有力者所占通賔客者盖寡所狎或匪其人明童妙妓充于前平头长鬛之奴奔走左右舞歌既阕荆棘生焉惟学人才士著作之地往往长留天壤间若文选之楼尔雅之台是已吴多名园然芜没者何限而沧浪之亭乐圃之居玉山之堂耕渔之轩至今名存不废则以当日有敬业乐羣之助留题尚存也侠君筑斯堂媕羣雅将自元而宋而唐而南北朝而汉悉取以论定焉吾姑记于壁用示海内之诵元诗者
　　六浮阁记
　　六浮阁在查山之阳具区浸其右六浮者一曰长浮二曰白浮三曰篛浮四曰苎浮五曰茅浮六曰箭浮其崇卑小大形殊或断或续迤逦隈隩之外方阁之未成也嘉定李流芳长蘅过而乐之思以十千钱构草阁踞梅林之上写图以告其友兼题长句觊其经营而终不果也后八十年长洲张翁买此山始为建阁且治生圹背阜面湖周树石楠栝柏以为籓阁峙其南当春梅放拓西牎俯视繁花百万若密雪之被原隰游人诧胜絶焉未几翁没翁子士俊从而补葺之有径有堂有庖有湢于是四方名士牵拂相招来会歳在辛巳二月己未朔予登是阁覩渔帆出没浦树清疎山鸟拂帘鸣旦暮爱之不忍去遂留信宿士俊以记为请将刻之坐隅予惟三命之说术者恒以动人然儒生不以为非盖夭夀通塞莫不有命焉至于山水之縁尤未易得处乎阛阓有终身不知丘壑之趣者翁生居吴北郭即元时师子林而井椁于山得无后艰之幽宅且建阁以表其胜则李君所愿而不获遂者翁克有之士俊善继其志冀扬翁名于百世是翁之享于天者孔厚不可谓时命之不达也翁讳某字某自号松园老人其行义详今礼部尚书同里韩公菼所为志铭及处士睢州田君兰芳墓表
　　西陂记
　　宋之故城其门名见于载记者阳也卢也防也桐也横也桑林也垤泽也垤泽云者垤以言阏伯之丘泽睢水也其地有蒲鱼萑苇之利渔有村蟹有舍商丘宋公怀童时钓游之所思筑圃于是以其在郭之西名曰西陂顾未遑经始先定池馆之目曰渌波村曰钓家曰纬萧草堂曰和松庵曰芰梁曰放鸭亭各系以诗都人士属而和焉图之横幅者王山人翚也乆而公之怀故土益甚则命禹鸿胪之鼎写照作西陂鱼麦图取元结诗句冀归老于江湖记之以文者卲上舍长蘅也公巡抚江南久简以驭吏俭以示民
　　天子嘉其清徳
　　藻舟所及每见益亲嵗在昭阳协洽
　　驻跸江天寺公入见请曰昔宋臣范成大居呉之石湖臣尝履其地见淳熙十五年赐书刋石尚存臣家有西陂别墅敢乞
　　御书二字赐臣不令石湖胜迹独存千古
　　天子笑而书之今嵗旃防作噩
　　天子复书鱼麦堂以赐至是公拜
　　宸翰先后难悉数矣公乃命子弟立石西陂之上属其友秀水朱彞尊纪之思夫爵位之崇高林泉之逸豫人生恒不能兼致惟石湖一老入而参知政事退而偃息范村女挈菜篮儿修鸡栅种斜桥之杨栁播乐府于村田此姜防谱越调以介夀号曰石湖仙也今
　　天子称公治迹不去口顾十四年所而迟迟未膺内召岂非以江南重地代公者实难其人与抑闻之公尝引年以请矣
　　天子给以禁苑葡萄一本曰是果结实然后请老今赐果之园马乳且垂垂于架公念
　　主恩愈渥不敢上陈近复申以
　　天语双雕于堂柱曰儿孙歌舞诗书内乡党优游礼让中则仍未尝许公之归也公虽欲舍政事之贤劳享西陂鱼麦之乐利愿岂得遽遂乎虎丘之山可以对月沧浪之亭可以赋诗吾且随中吴父老期公游衍于斯焉若夫西陂之胜姑听公之乡党优游礼让中可矣
　　五舫记
　　利济莫若舟小者为艖为艓为防为艒防为舴艋大者为舸为艅艎为艂艭为舶为艑为艞为艡为艛艇也者小而长也艜也者长而薄也狭而长者谓之艨短者谓之艟短而广者谓之亦谓之舠深者谓之防亦谓之防小而深者舼亦谓之也其制则有椳有柁有舳有舻有艢有板曰覆牎曰牀以荐物曰笭突上下重牀曰舰重室曰飞庐其具则橹也浆也桡也篙也笮也戨也橹柔倍之以梢篙折辅之以戙笮弱引之以百丈崩沙怪石恶浪之喧豗盘涡之撇防盖有一夫之力不能挽一船者求其济夫岂易哉思古之人取诸涣以制舟楫顾易之卦言利渉大川者六而无片言取象于舟则终以乗船为危非安栖之具也虽然大江以南百谷所会内隩而外隈葭菼竹树之交敷苹藻之溶漾隄梁之逶迤非舟无以领其胜而又无风波之虞有燕嬉之乐则惟舫为宜溧阳狄亿立人以庶常吉士请假还里造五舫于洮湖或以载花或以燕客可以合可以分有琴有书有歌有酒短箫长篴往来容与于郊园望之者不啻水仙也今夫至静者地然曩尝留燕齐云朔之间六遇地震思之至今犹悸是则安危亦何定之有推之以理其人安其心安则其境亦安矣苟心不得其正而入于邪陷于险未有不蹈危机者安危视人所择尔藏身万人之海放情百斛之舟孰危孰安立人之自处也审矣于是秀水朱彞尊为之作记时康熙三十有八年阳月之望也
　　倦圃图记
　　倦圃距嘉兴府治西南一里在范蠡湖之濵宋管内劝农使岳珂倦翁尝留此著书所谓金陀坊是已地故有废园户部侍郎曹先生洁躬治之以为别业聚文史其中暇则与賔客浮觞乐饮其以倦圃名者盖取倦翁之字以自寄予尝数游焉乐之而不能去于怀也歳癸卯先生左迁山西按察副使治大同逾明年予谒先生于塞上时方九月层氷在川积雪照耀岩谷弥望千里勾萌尽枯无方寸之木相与语及倦圃山泉之深沉鱼鸟之游泳蔬果花药之蓊郁情景歴歴如目前事先生抱膝低徊者久之嗟夫故乡之乐人之梦寐在焉以予暂游者犹不能释于怀况先生之寝处笑语其中者哉先生之门人周君月如工绘事为先生图之为景二十于是三人各系以诗先生复命予记其事予尝览前代园亭山水之胜往往借人以传又必图绘之工而后传之可乆若王维之辋川顾瑛之玉山百世而下观其画图不独想见两人之髙而其所与游如丘为裴迪崔兴宗下至袁华于立卢熊郯韶之徒览者亦希慕之不已然则图绘之作顾可少哉今先生方欲任天下之重援斯民于饥溺虽欲遗章组之荣息影江湖之上以遂其所好盖难防矣是倦圃之所有山泉鱼鸟蔬果花药之乐先生且不得而私而予与周君翻得借圃之图以传为可乐也周君名之恒山东临清人尝为江西参政罢官后遂移家江浦云
　　看竹图记
　　宁都魏叔子与予定交江都时歳在辛亥明年予将返秀水钱塘戴苍为画烟雨归耕图叔子适至题其巻于是叔子亦返金精之山苍为传写作看竹图俾予作记予性癖好竹甲申后避兵田舍凡十余徙必择有竹之地以居其后客游大同邉障苦寒乃艺苇以代竹既而留山东见冶源修竹数百万狂喜不忍去归买宅长水上曰竹垞叔子过予言金精之峰十有二其一曰翠微易堂在其上梧桐桃李橘柚皆植独竹不生种之自叔子始近乃连冈下上无非竹者盖予两人嗜好适同也珍木之产由两叶至寻尺歳久而林始成又或萎于霜或厄于闰若夫竹苟防其本则末乃直上匪特有君子之守而已其勃然兴起突怒无畏类夫豪杰之士拔泥涂而立加万夫之上叔子居易堂读书且二十年天下无知叔子者一旦乗扁舟下吴越海内论文者交推其能若竹之解于箨而骤干夫烟霄也文章之为道亦犹种竹然务去其陈根疏而壅之其生也柯叶必异然则叔子毋徒恃其已学者而可矣
　　芷闾记
　　宗人琪从予学所居道南舂同杵臼饮同井兼珍以养母集众说以通经断金伐木以求友而又乐善不倦为鬻于路诛茅编竹以栖饿人自我得琪庶几同其臭味焉芷闾者琪读书之舍也予既书扁且为文记诸壁记曰芷小草也名义不着于诗尔雅内则以茝佩悦仅见之小戴记而已说文解字无芷文盖与茝同义申之曰楚谓之蓠晋谓之虈齐谓之茝而玉篇诠药字云芷叶即虈也当知音虽有四其义则一矣屈平楚辞篇二十五言虈暨药者各一言芷暨茝者各五言江蓠者三由其志洁行芳斯取喻必及焉尔乎荀况有云兰槐之根是为芷其渐之滫君子不近庶人不服质非不美也所渐者然也琪年方壮不自恃其质之美乐与友朋相切劘虚己以下之是以见善则迁有过则改得敬业乐羣之助而无芳臭杂糅之患宜其有取夫芷以自托也闾居堂五之一纵横十余步坐客可六七人插架数百巻分列左右置酒肴以娱賔客为诗歌以道性情与夫羣雅之论说百氏之览观胥于是焉则凡谢其朝华而啓其夕秀何独非芷之义与诗不云乎维其有之是以似之未有有之而不似者也琪亦庶乎可以自信已

　　曝书亭集巻六十六
　　钦定四库全书
　　曝书亭集巻六十七
　　翰林院检讨朱尊撰
　　记【三】
　　天津衞稽古寺重修藏经阁记
　　佛之书入于中国其初四十二章耳其后盛于姚秦炽于梁大备于唐代兴日繁几与儒者之书相等缙绅学士靡然舍己所学从之而其徒复侈大其事鸠土木以为之宫饰朱丹为之桷诵焉则有拜跪坐起之容梵焉则有抑扬髙下之节而又縚绳以袭之钟鼓以宣之其所以崇奉之者靡不至自孝定皇后笃信其教命中使颁经藏于梵刹其徒犹虑未广更梵夹为篇籍自是经藏薄海内外所在多有呜呼使遇汉明梁武又可知矣天津卫属京畿之冲城之西门有稽古寺藏经之阁峙焉地近海多风飞沙晦冥歳未久阁圮浮屠含光者新之予檥舟道此登焉夕阳在衣风铃铮然翔鸟上下为之目旷心怡含光语予曰凡吾材之所需井税之入升盎之储积之累年始成焉惮阁之頽而经藏将失也今缙绅学士诵法周孔其于六经百氏之书旧闻放失往往置勿问而府州县学或倾废不治不有媿于佛氏之徒也哉浮屠之言虽非圣人所与而能崇奉其教以兴废自任若含光者殆亦圣人之徒之所进也遂为文以记之
　　大悲院记
　　孔子殁百氏之学兴其最盛者杨朱墨翟治墨氏之学者至分为三其师说之不传岂非孟氏辟之也与浮屠之言近乎墨者也墨之教摩顶放踵利天下为之而独于治丧也以薄为其道为浮屠者术主乎慈其始去父母昆弟捐妻子而不顾讵非忍哉昔孔子不遇于时驰驱四方若微生畆接舆荷蒉之徒交讪其后而曰吾非斯人之徒与而谁与痛哉其言也盖吾观于佛独善彼所称观世音菩萨者推其愿所至欲尽斯人而登之善其去孔氏之防不远而大悲菩萨者彼所谓观世音之化身也其手目之数多至八万四千目必有所运手必有所执俾匠人一一肖之佛氏之教则然禅人世髙结茅天津之衢夏以水冬以茗果施往来之人而予友曹君实司武备兹土捐俸钱继之程工庀材筑室三楹题曰大悲禅院而请记于予嗟夫举斯世之人其可恻然悲者众矣惟泯于无所睹闻则已试游目而观其迷途陷溺目不能周手不能援者何限此菩萨之以大悲名也而况圣人之心哉曹君勇而好文驭兵以严而养民也惠殆所谓可使治赋者也夫浮图之言儒者疾之以其无预于世天下饥溺而不思所以救也世髙用其师之说独以大悲菩萨自托则岂尽无意于斯人者哉宜曹君之乐其人而信其道也
</div>
    <div class="pagination">
<a href="曝书亭集_page68.html">上一页</a><span>...</span><a href="曝书亭集_page64.html">64</a><a href="曝书亭集_page65.html">65</a><a href="曝书亭集_page66.html">66</a><a href="曝书亭集_page67.html">67</a><a href="曝书亭集_page68.html">68</a><span class="current-page">69</span><a href="曝书亭集_page70.html">70</a><a href="曝书亭集_page71.html">71</a><a href="曝书亭集_page72.html">72</a><a href="曝书亭集_page73.html">73</a><a href="曝书亭集_page74.html">74</a><span>...</span><a href="曝书亭集_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
