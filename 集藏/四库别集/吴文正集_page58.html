<!DOCTYPE html>
<html>
<head>
    <meta charset="UTF-8">
    <title>吴文正集 - 第 58 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴文正集 - 第 58 页/共 58 页</h1>
    <div class="content">　　至顺元年庚午【天厯至顺皆元文宗朝】
　　伯子文以廕授官【先是郡县以公归老无复出意举文承廕授奉议大夫同知桞州路总管府事】叔子京以侍飬授官【故事儒臣吿老许官一子侍飬】答王参政问
　　二年辛未
　　答危素问八月冡妇曽氏卒【制大功服】十一月孙畣卒【居母丧毁瘠卒公惜其颖敏哭之痛】
　　三年壬申【此后为顺帝初年先没又三十六年元亡】
　　留郡学【子京迎飬公服所制冠端以谒先圣先师】礼记纂言成
　　元统元年癸酉
　　迁母夫人游氏于里之鲁歩东边祔父左丞公墓左六月甲子感暑得疾【公感疾服药数日小愈逾旬颇安医者请退公曰吾往时病退体即清和今证已去而体气若在病中时殆未愈也庚辰复作辛巳公命孙当曰吾疾异于常时矣召学者曽仁曰生死常事可须使吾子孙知之共手胸前正卧不动者数日乙酉挥药不进水毕暝目不语里中人是夕见一大星陨于屋之东北隅】丙戌薨年八十有五【卒时神思泰然而逝戊子小殓袭用端己丑大殓用绞衿】事闻诏加赠资徳大夫江西等处行中书省左丞上防军追封临川郡公諡曰文正【谥法经天纬地曰文内外宾服曰正】
　　行状
　　曽祖大徳妣张氏祖铎赠中奉大夫淮东道宣慰使防军追封临川郡公妣谢氏追封临川郡夫人考枢赠资善大夫湖广等处行中书省左丞上防军追封临川郡公妣游氏追封临川郡夫人先生讳澄字防清晚称伯清姓呉氏其先自豫章之丰城迁居崇仁七世祖周生二子玑将乡兵留太平州璿生始居咸口里公之髙祖矣自是以来世治进士业先生以宋淳祐九年己酉正月十有九日生前一夕乡父老见有异气防其家后有望气者言华盖临川两山之间当有异人出两山之间所谓咸口里也三嵗颖异日发宣慰公抱置膝上教之古诗随口成诵五嵗就外傅日受千余言诵之数过即记不忘母夫人忧其过勤夜节膏油之焚常母寝复续火读书达旦不敢令母氏知也七嵗论语孟子五经皆成诵能着律赋九嵗乡邑课试每中前列十嵗始得朱子大学等书而读之恍然知为学之要日诵大学二十过如是者三年次第读论语孟子中庸専勤亦如之昼诵夜惟弗达弗措十三嵗大肆力于羣书家贫常从鬻书者借读既而还之鬻书者曰子尽读之乎先生曰试举以问我鬻者每问一篇輙终其巻鬻者遂献其书十四嵗丱角赴郡学补试郡之前軰儒者皆惊其文十五嵗知厌科举之业而用力圣贤之学见朱子训子帖有勤谨二字如得面命而服行之作勤谨二箴又作敬铭有曰把捉于中精神心术检束于外形骸肌骨又作和铭极言周子程伯子气象以自勉常自言曰读敬铭如临严师如在灵祠百妄俱消不觉足之重手之防读和铭心神怡旷万境俱融熙熙然不知手之舞足之蹈也其后又作顔冉铭理一箴自新铭自修铭消人欲铭长天理铭克己铭悔过铭矫轻铭警惰铭等节节警防践履之功于斯可见矣是嵗宣慰公赴乡试先生侍行时郡守迎新安徽庵程先生若庸以朱子之学教授郡之临汝书院徽庵盖从双峰饶氏游先生因乡人谒之徽庵未出而外斋有揭帖片纸满壁皆徽庵特见以语学者之说先生一览而尽之及见先生从容进问曰如先生壁间之书以大学为髙明正大之学然则小学乃卑小浅陋之学乎若此者数条徽庵曰吾处此久矣未有如子能问者吾有子曰仔复族子槱之与子年相若可同学为友槱之者旴江程文宪公文海钜夫旧名也自是常往来徽庵之门徽庵深知之而同堂之人弗尽知也咸淳元年冬左丞公侍宣慰公之疾久而小间宣慰公谓左丞曰吾察此孙昼夜服勤连月不懈而精神有余此大器也可善教之盖宣慰自襁褓知爱先生间形于言而亲戚乡里以为有誉孙之癖矣十有二月宣慰公捐舘丧葬凡役先生考古礼禀于左丞而行之十九嵗着説曰道之大原出于天圣神继之尧舜而上道之元也尧舜而下其亨也洙泗鲁邹其利也濓洛闗闽其贞也分而言之上古则羲皇其元尧舜其亨乎禹汤其利文武周公其贞乎中古之綂仲尼其元顔曾其亨子思其利孟子其贞乎近古之统周子其元也程张其亨也朱子其利也孰谓今日之贞乎未之有也然则可以终无所归哉盖有不可得而辞者矣又尝与人书曰天生豪杰之士不数也夫所谓豪杰之士度越一世而超出等夷也战国之时孔子徒党尽矣充塞仁义若杨墨之徒又滔滔也而孟子生乎其时独愿学孔子而卒其传当斯时也旷古一人而已眞豪杰之士哉孟子没千有余年溺于俗儒之陋习滛于老佛之异教无一豪杰之士生于其间至于周程张邵一时迭出非豪杰其孰能与于斯乎又百年而朱子集数子之大成则中兴之豪杰也以绍朱子之统自任者果有其人乎澄之龆齓时惟大父家庭之训是闻以时文见知于人未闻道也及知圣贤之学而未知能学也于是以豪杰自期以进于圣贤之学而又欲推之以尧舜其君民而后已实用其力于斯豁然似有所见坦然知其易行而力小任重固未敢自以为是而自料所见愈于人矣是时先生方弱冠而有志自任如此其后先生尝识此二文之后曰其见多未定之见其言多有病之言然不忍弃去録而藏之则晚年所进自此可攷矣六年庚午应抚州乡举以第二十八名荐明年试礼部下第归而纂次旧作谓之私録时宋亡之证已见先生以其道教授乡里尝作草屋数间而题其牖曰抱膝梁父吟浩歌出师表程文宪公知其意题之曰草庐学者称之曰草庐先生嵗乙亥皇元至元十二嵗也抚州内附传檄乐安乐安丞蜀人黄酉卿不署状去之穷谷不免寒饿犹招先生教其子先生从之十四年亡宋丞相文天祥起兵庐陵郡多应之傍近防起先生奉亲避地弗宁厥居乡贡进士郑松竒士也迎先生隠居布水谷后人以其处为眞隠观十八年纂次诸经注释孝经章句成十九年较定易书诗春秋修正仪礼小戴大戴记二十年自布水还居草庐二十一年五月左丞公捐馆二十三年程文宪公奉诏起遗逸于江南至抚州强起先生以母老辞程公曰不欲仕可也燕冀中原可无一观乎母夫人喜其行与程公同如京师既至程公犹荐先生不令其知先生觉其意力以母老辞二十四年归朝廷老成及宋之遗士在者皆感激赋诗饯之故宋宗室赵文敏公孟頫方召为兵部郎官独书朱子与刘屏山所和诗三章以遗之一时风致识者叹之二十五年程文宪公言于朝曰呉澄不愿仕而所定易书诗春秋仪礼大小戴记得圣贤之防可以教国子传之天下有防江西行省遣官缮録以进郡县以时敦礼元贞元年八月游豫章西山宪幕长郝文仲明迎先生入城学易时南北学者日众清河元文敏公明善时行省掾以文学自负常屈其坐人见先生问春秋大义数十条皆领防至语之理学有所未契先生使读程氏遗书近思録文敏素读是书至是始知反覆玩味他日见先生曰先生之学程子之学也愿为弟子授业终其身城中居官之人及诸生皆愿闻先生一言请先生至郡学先生为説修已以敬一章指画口授反覆万余言聼者千百人有常用力于斯者多所感发三年董忠宣公士选任江西行省左丞因文敏得见先生于馆塾以为平生所见士未有徳容辞气援据经传如先生者大徳元年拜行防御史中丞入奏事首以先生为荐及在枢府又荐之一日议事中书起立谓丞相曰士选所荐呉澄经明行修大受之器论道经邦可助治国平章军国重事博果宻曰枢宻质实所荐天下士也丞相逮事世祖亲见用人之道平章许文正公髙弟之得其传者是以知董忠宣之言授应奉翰林文字豋仕佐郎同知制诰兼国史院编修官诏有司敦遣忠宣又以手书招之先生答书云朝廷用人之不次公卿荐人之不私布衣之授特知防特防如此近世以来所希有也虽木石犹当思所以报称而况于人乎然夫子劝漆雕开仕对以吾斯之未能信而夫子説之者深以开之可仕不可仕开知之而夫子未知之也閤下之举古大臣之事澄敢不以古贤人之所以自处者自勉继以邵子之诗曰幸逢尧舜为眞主且放巢由作外臣澄虽不敏愿自附于前贤成之者在閤下矣有司敦廹久之先生为一至京师而代者上矣方冬寒沍京师学者奉先生而问学焉七年春中丞犹抗章论朝廷失待士之礼先生归至扬州时宪使赵公道及寓公竹公玠卢公挚贾公钧赵公英詹公士龙元公明善等先后留先生身率子弟诸生受业明年八月除将仕郎江西等处儒学副提举九月校定邵子之书十年十月之官十一年正月朔以疾辞去留清都观与门人论及老子庄子太等书之本防因证其讹伪而着其説至大元年除从仕郎国子丞朝命行省敦遣二年六月到官先是世祖皇帝初命许文正公自中书出为祭酒文正始以所得朱子小学躬尊信之以训授弟子继之者多其门人犹能守其法久而寖失其旧先生既至深悯学者之日就乎荒唐而徒从事于利诱也思有以作新之于是六馆诸生知所趋向先生旦秉烛堂上诸生以次授业昼趋堂后寓舎则执经者随而请问先生恳恳循循其言明白痛切因其才质之髙下闻见之浅深而开导诱掖之使其刻意研穷以防精防之蕴反身克治以践乎进脩之实讲论不倦每至夜分寒暑不废于是一时游观之彦虽不列在弟子员者亦皆有所观感而兴起矣时朝廷循习寛厚好功名者奏立尚书省改更纷然新执政铸钱货变钞法以为功欲得先生助已而恐其不可致有士请致先生先生卧病门生家不可致乃归绐其人曰老儒不善骑堕马折臂矣四年武皇賔天仁宗即位尚书省罢先生陞司业侍御史刘公赓拜集贤学士兼国子祭酒召诸生语之曰朝廷徒以吾旧人自防臣迁以重国学司业大儒吾犹有所质问师不易得时不可失诸生勉之皇庆元年正月先生买舟通州既行而后移文告其去监学官愕然贵防之士伥伥失所依有流涕者数十人追至河上恳留不从朝廷亦遣人追留或尼不行盖先生尝为学者言朱子道问学工夫多陆子静却以尊徳性为主问学不本于徳性则其弊偏于语言训释之末果如陆子静所言矣今学者当以尊徳性为本庻几得之议者遂以先生为陆学非许氏尊信朱子之义然为之辞耳初亦莫知朱陆之为何如也延祐三年先生深入宜黄山中五峯僧舍以居六越月修易纂言四年江西行省请考乡试先生出经问曰孟子道性善尧舜至于涂人一耳而论语曰性相近何也同官或怪其易先生曰于此有眞知则言不差江西贡士二十二人而答此问不差者先生以为才得三四巻耳五年春除集贤直学士特陞奉议大夫遣集贤脩撰虞集奉诏召先生于家行至仪眞病作不复行渡江谒金陵门人王进徳家新书塾所至学者云集居数月修书纂言六年十月泝江州寓濓溪书院十一月率诸生拜周元公之墓是年北方学者为多明年还临川从之者皆北人至治二年易纂言成三年英宗即位东平王拜珠为丞相励精为治黜陟臧否朝廷赫然超拜先生为翰林学士知制诰同脩国史阶太中大夫遣直省舍人刘布哷奚奉诏召先生于家使者致君相之意甚笃先生拜命即行五月至京师六月入院时诏学士散直集善书者粉黄金写浮图藏经有防自上都来使丞相苏苏诏先生为之序先生曰主上写经之意为国为民甚重事也但追荐冥福臣所未知葢释氏因果利益之説人所喜闻至言轮廻之事彼之髙者且不谈其意止谓为善之人死则上通髙明其极品则与日月齐光为恶之人死则下沦汚秽其极下则与沙虫同类其徒遂为超生荐拔之説以蛊惑世人今列圣之神上同日月何待子孙荐拔且国初以来凡写经追荐之事不知其几若超拔未効是无佛法矣若超拔已効是诬其祖矣譔为文辞不可以示后世左丞曰上命也先生请俟驾还奏之防上崩不及奏而止泰定元年朝廷用江浙行省左丞赵简言开经筵进讲平章蔡国张公珪领之以经学属之先生先生言温而气和经防敷畅得古人劝讲之体廷中骤见文物之盛而先生首当其任来者法焉在至治末诏作太庙议者习见同堂异室之制新庙作十二室未及迁奉而国有大故有司疑于昭穆之次故命集议焉先生曰世祖皇帝混一天下率攷古制而行之古者天子七庙庙各为宫太祖庙居中左三庙为昭右三庙为穆昭穆神主各以次递迁其庙之中颇如今中书省六部对列省部之设亦仿金宋之典官府尚从前代典故岂有宗庙之叙次而不攷古之典故可乎七月有防国史院脩英宗实録时汉人承防缺先生总其事分局纂修既毕先生有归志中书左丞奉防赐宴史院致勉留之意宴毕命小车出城朝士追送于齐化门外诸生送至通州中书闻亟命官具驿舟追至杨村不及而还是年先生七十有七嵗十一月至豫章延祐经理民田时激变贑之宁都中外骚动事定诏蠲虚増之税惟江西有郡县舞文之吏以减削则例为名増税三万余石者不得免至治初又行包银为害益甚先生在朝数言于执政者泰定改元中书防议便民之事先生始以二事为言诏书始免包银且命体覆减削之名而蠲除其税有司因循未行至是值宣抚在江西其副齐公履谦尝与同官成均相敬如师友先生力以吿之乃督宪司即为除豁十二月抵家中书言呉澄国之名儒朝之旧徳年髙而归不忍重劳之宜有所褒异有诏加授资善大夫赐钞五千贯金织丈锦二皆有副初先生与张蔡公同年告老其再相也力荐起先生防蔡公又去而士大夫多传其辞云钦承明诏肇起经筵考论前经讲明正道实国家之令典其所关系非细务也而珪以家世之旧愚戅之诚备位宰臣首当劝讲及觧机务仍俾専官自念世备戎行所谓明经实惭寡陋况通译之难讲明有限积诚未至不能感格惟愿老成之进庻几陈闭之心切以周尚父授丹书之戒汉申公赴蒲轮之招皆以期頥为国羽翼葢有乞言之礼必于养老之时非徒外饰虚文实以谘询治道翰林学士呉澄心正而量逺气充而神和博考于事物之赜而达乎圣贤之蕴致察于践履之防而极乎神化之妙正学眞传深造自得实与末俗盗名欺世者霄壤不同粤自布衣一再収召超擢学士有识君子不以为过前当讲明剀切温润完厚康健聪明经学之师当代寡二虽防防赐存抚为礼甚优然合召还资其学问良非小补未几复举以自代曰制诰国史二事所以成一王之大经为万世之昭宪比于效一官分一职者重轻不侔若止因循冒昩常人孰不可为当职世从军旅厯仕省防文章本非所长志虑耗于劳勚深思逭责其在荐贤翰林学士呉澄学通天人行足师表书事得笔削之法代言近典诰之文盖其所造甚深文学亦其余事目今两朝实録未经呈进累朝嘉言善行多合纪録载事修辞全资学识又有辽金宋史先朝累有圣防纂修旷日引年未覩成效使前代之得失无闻圣朝之著述不见恐贻后悔君子耻之然非博洽明通孰克成此本官虽曰年近八十其实耳聪目明心清力赡今不使身任其事后必追悔无及近防朝廷差官优赐存问礼意诚厚然后使当承防之任总裁方可成就所合举以自代允协舆论天厯元年春秋纂言成二年易纂言外翼成逰先生之门南北之士前后无虑千百人门人元明善言尝闻先生论及门之士先生怅然曰吾闻郡多俊秀宜有可望者三年其第三子京为抚州路儒学教授迎先生至城府学者无不得见焉进而教之靡间晨夕虽偶病少间未尝辍其问答居久之则又问明善曰得毋有未见者乎后数日部使者郡守请先生观新瞧楼先生赋诗一章懐王丞相陆子静以示学者遂登车归其乡矣四年礼记纂言成六月先生寝疾病逾旬屏药医使门人告子孙治后事拱手正身而卧乙酉夜有大星陨其舍东北隅丙戌日正午神气泰然而薨年八十有五嵗以端敛娶余氏追封临川郡夫人子男五文廕奉议大夫同知桞州路总管府事后先生一年卒衮先卒京以奉养先生特授抚州路儒学教授禀亶孙男十一当蕃畣防防奋里畀畟畧界畣防蚤世孙女五适谭观曽文熊铃袁镇黄盅曽孙男四亼全仚仑女二呜呼孟子殁千五百年而周子出河南两程子为得其传时则有若张子精思以致其道其逈出千古则又有邵子焉邵子之学既无传而张子殁门人往往卒业于程氏程门学者笃信师説各有所奋力以张皇斯道奈何世运衰防民生寡祐而乱亡随之矣悲夫斯道之南豫章延平髙明纯洁又得朱子而属之百有余年间师弟子之言折无复遗憾求之于书葢所谓集大成者时则有若陆子静氏超然有得于孟子先立乎其大者之防其于斯文互有发明学者于焉可以见其全体大用之盛而二家门人区区异同相胜之浅见葢无足论也朱子以来又将百年为其学者毫分缕柝日以增盛曽不足少救俗学利欲之祸而宋遂亡矣先生之生炎运垂息自其龆齓特异常人得断简于众遗发新知于卓识盛年英迈自任以天下斯文之重葢不可御也摧折穷困壮志莫遂艰难避地垂十数年其所以致于圣贤之道者日就月将矣厯观近代进学之勇其孰能过之南北未一许文正公先得朱子之书于邉境伏读而深信之持其説以事世祖皇帝而儒者之道不废许公实启之是以世祖以来不爱名爵以起天下之处士虽所学所造各有以自见其质诸圣贤而不悖俟乎百世而不惑论者尚慊然也先生自布衣用大臣荐出处久速道义以之三命益隆遽至内相之贵稽其立朝之日未尝有三年淹也施教成均师道尊重劝讲内廷诚意深逺与大议论大事虽可槩见而无悠久浃洽之功者非人之所能为也然而先生生八十有五年耳聪目明以终其身得以其学肆于圣经贤传以辨前儒之惑以成一家之言天下后世之学者可以探索玩味于无穷矣其于易学之五十余年其大防宗乎周邵而义理则本诸程传其校定用东莱吕氏之本而修正其缺衍缪误其纂言则纂古人今人之言有合于己之所自得者大槩因朱子象古之説而益广其精防若项安世玩辞等説则因之益致其洁静至于自得之妙有非学者所能遽知而通其类例以求之者则在外翼外翼十二篇曰卦统曰卦对曰卦变曰卦主曰变卦曰互卦曰象例曰占例曰辞例曰变例曰易原曰易派书校定以伏生所传自为一巻不以所谓古文者杂之春秋纂言葢取近代儒者特见之明以破往昔诸家传注穿凿之陋决以己意而折之使人知圣笔有一代之法而是经无不通之例既采摭羣言各丽于经又用赵氏纂例之法分所异合所同纂为总例七篇曰天道曰人纪曰嘉礼曰宾礼曰军礼曰凶礼曰吉礼例之纲七例之目八十有八凡春秋之例礼失者书出于礼则入于法故曰刑书也事实辞文善恶毕见圣人何容心哉葢浑浑如天道焉所谓例学者以此而求圣经云耳仪礼存者十七篇先生补逸经八篇者投壶奔丧取之小戴记公冠诸侯迁庙诸侯衅庙取之大戴记中霤禘于太庙王居明堂诸篇名见郑氏注而其文则甚畧矣有传十篇冠义昏义士相见义乡饮酒义乡射义燕义大射义皆取之小戴记大射义乃自乡射义而分者聘义公食大夫义则用清江刘氏所补朝事义则取诸大戴记以备觐义而所谓礼记纂言者既取诸义附于经又别大学中庸别为一书其存者凡三十六篇通礼九防礼十一祭礼四通论十二篇次先后稍变于旧就篇之中科分栉剔以类相从俾其上下文意聨属章之大防标识于左其篇章文句秩然有伦先后始终至为精宻先王之遗制圣贤之格言千有余年其亡阙仅存而可攷者既表而出之各有所附而其纠纷固泥于専门名家之手者一旦各有条理无复余蕴矣孝经章句最所蚤定而外传十巻亡矣其余皆存也诗则以为朱氏传得其七八其有余论则门人传其言未及集録周子程子之书既定于朱子之手而张子邵子之书先生始为校定次第正其讹缺张子书挈东西铭于篇首而正防次之又以邵子为孔子以来一人而已盖其于邵子之学深有所防悟也先生之博通妙契有未易言者门人众多浩不可遏各以其所欲而求之各以其所能而受之盖不齐也乃着学基一篇使知徳性之当尊着学统一篇使知问学之当道所谓穷乡晚进无良师友而有志于学者循此而学之庻乎其不差矣又有老子庄子太经乐律八阵图郭璞葬书等説卓见精识去世俗浅陋之説逺甚而先生支余之学盖不止此其进学之涂辙首见于私録二巻而心术之精防文集具可考见平日议论门人各有纪述识者有所择焉呜呼先生往矣其可得而见者经学文字之传于世者也至若厉如秋霜煦若春日论説如江河之渊源沾溉若雨云之敷布亲切者如剑之就砺薫陶者如饮之得醇望之而心服即之而气融比之求于言语文字之防者其感化疾矣不幸天不憗遗文星下坠后死者不得有与于声光然而自昔贤者所可见于后世者亦赖此而已矣呜呼天乎集之先君子长先生四嵗有交友之谊自防侍侧以聆其绪余晚仕于朝尝从先生之后归田之日先生已去世数月葢深叹其有不可得闻者窃叙所知之万一以吿方来之学者谨缮写上之国史太常使君子有所考观焉谨状
　　列传
　　呉澄字防清抚州崇仁人髙祖晔初居咸口里当华盖临川二山间望气者徐觉言其地当出异人澄生前一夕乡父老见异气防其家邻媪复梦有物蜿蜒防其舎旁池中旦以告人而澄生三嵗頴悟日发教之古诗随口成诵五嵗日受千余言夜读书至旦母忧其过勤节膏火不多与母寝燃火复诵习九嵗从羣弟子试乡校每中前列既长于经传皆习通之知用力圣贤之学尝举进士不中至元十三年民初附盗贼所在蜂起乐安郑松招澄居布水谷乃着孝经章句校定易书诗春秋仪礼及大小戴记御史程钜夫奉诏求贤江南起澄至京师未几以母老辞归钜夫请置澄所著书于国子监以资学者朝廷命有司即其家録上元贞初防龙兴按察司经厯郝文迎至郡学日聼讲诵其问答凡数千言行省掾元明善以文学自负尝问澄易诗书春秋奥义叹曰与呉先生言如探渊海遂执弟子礼终其身左丞董士选延之于家亲执馈食曰呉先生天下士也既入朝荐有道擢应奉翰林文字有司敦劝久之乃至而代者已到官澄即日南归未几除江西儒学副提举居三月以疾去官至大元年召为国子监丞先是许文正公衡为祭酒始以朱子小学等书授弟子久之渐失其旧澄至旦燃烛坐堂上诸生以次受业日昃退燕居之室执经问难者接踵而至澄各因其材质反覆训诱之每至夜分虽寒暑不易也皇庆元年陞司业用程纯公学校奏疏胡文定公六学教法朱文公学校贡举私议约之为教法四条一曰经学二曰行实三曰文艺四曰治事未及行又尝为学者言朱子于道问学之功居多而陆子静以尊徳性为主问学不本于徳性则其弊必偏于言语训释之末故学必以徳性为本庶几得之议者遂以澄为陆氏之学非许氏尊信朱子本意然亦莫知朱陆之为何如也澄一夕谢去诸生有不谒告而从之南者俄拜集贤直学士特授奉议大夫俾乗驿至京师次眞州疾作不果行英宗即位超迁翰林学士进阶太中大夫先是有防集善书者粉黄金为泥写浮屠藏经帝在上都使左丞苏苏诏澄为序澄曰主上写经为民祈福甚盛举也若用以追荐臣所未知葢福田利益人所乐闻而轮回之事彼习其学者犹或不言不过谓为善之人死则上通髙明其极品则与日月齐光为恶之人死则下沦污浊其极下则与沙虫同类其徒遂为荐拔之説以惑世人今列圣之神上同日月何庸荐拔且国初以来凡写经追荐不知几举若未効是无佛法矣若已効是诬祖也撰为文辞不可以示后世拟自上还奏之防帝崩而止泰定元年初开经筵首命澄与平章政事张珪国子祭酒邓文原为讲官在至治末诏作太庙议者习见同堂异室之制乃作十二室未及迁奉而国有大故有司疑于昭穆之次命集议之澄议曰世祖混一天下悉攷古制而行之古者天子七庙庙各为宫太祖居中左三庙为昭右三庙为穆昭穆神主各以次第迁其庙之宫颇如今之中书六部夫省部之设亦仿金宋岂以宗庙次序而不攷古乎有司急于行事竟如旧次云时澄已有去志防脩英宗实録命总其事居数月实録成未上即移疾不出中书左丞许思敬奉防赐宴国史院仍致朝廷勉留之意宴罢即出城登舟去中书闻之遣官驿追不及而还言于帝曰呉澄国之名儒朝之旧徳今请老而归不忍重劳之宜有所褒异诏加资善大夫仍以金织文绮及钞五千贯赐之澄身若不胜衣正坐拱手气融神迈畣问亹亹使人涣若氷释弱冠时尝着説曰道之大原出于天神圣继之尧舜而上道之元也尧舜而下其亨也洙泗鲁邹其利也濓洛关闽其贞也分而言之上古则羲皇其元尧舜其亨禹汤其利文武周公其贞乎中古之统仲尼其元顔曽其亨乎子思孟子其贞近古之统周子其元程张其亨也朱子其利也孰为今日之贞乎未之有也然则可以终无所归哉其蚤以斯文自任如此故出登朝署归于家与郡邑之所经由士大夫皆迎请执业而四方之士不惮数千里蹑屩负笈来学山中者常不下千数百人少暇即著书至将终犹不置也于易书春秋礼记各有纂言尽破传注穿凿以发其蕴条归纪叙精明简洁卓然成一家言作学基学统二篇使人知学之本与为学之叙尤有得于邵子之学校定皇极经世书又校定老子庄子太经乐律及八阵图郭璞葬书初澄所居草屋数间程钜夫题曰草庐故学者称之为草庐先生天厯三年朝廷以澄耆老特命次子京为抚州教授以便奉飬明年六月得疾有大星坠其舍东北澄卒年八十五赠江西行省左丞上防军追封临川郡公諡文正长子文终同知桞州路总管府事京终翰林国史院典籍官孙当自有传
　　圹记
　　有元翰林学士呉公讳澄字伯清居抚州路崇仁县祖铎赠中奉大夫淮东道宣慰使防军追封临川郡公妣谢氏追封临川郡夫人考枢赠资善大夫湖广等处行中书省左丞上防军追封临川郡公妣防氏追封临川郡夫人公生宋淳祐九年己酉正月十有九日中咸淳九年乡贡进士举皇元大徳四年以处士起授应奉翰林文字登仕佐郎同知制诰兼国史院编修官未上八年除将仕郎江西等处儒学副提举至官三月以疾辞去至大元年擢从仕郎国子监丞二年六月到官四年就陞国子司业转文林郎公欲更学制与僚友论不合皇庆元年正月去官延祐五年进集贤直学士超转奉议大夫奉诏行至仪眞病作而归至治三年超拜翰林学士知制诰同修国史阶太中大夫奉诏遣直省舎人特召于家五月至官秋闻南坡之变即有归志以寒沍舟不可行泰定元年春开经筵诏公独当其任明年二月有防修英宗实録时承防缺公总其事八月书成即归三年特诏加授资善大夫赐钞五千贯金织纹锦二皆有副上表辞谢上不允至顺四年六月丙戌薨于正寝至正五年赠江西等处行中书省左丞上防军封临川郡公諡文正子男五文衮京禀亶文奉议大夫同知桞州路总管府事后公一嵗卒京将仕佐郎翰林国史院典籍官孙男十二当蕃防奋里畀畟畧界罍累当翰林脩撰徴事郎同知制诰兼国史院编脩官孙女八曽孙男九亼全仚仑仝钰銈防铿曽孙女七孙男一炫孙女一以至正七年七月初九日己酉葬县之礼贤乡太平里谨志于圹云
　　神道碑【揭傒斯奉诏撰】
　　皇元受命天防真儒北有许衡南有呉澄所以恢宏至道润色鸿业有以知斯文未丧景运方兴也然金亡四十三年宋始随之许公居王畿之内一时用事皆金遗老得早以圣贤之学佐圣天子开万世无穷之基故其用也呉公僻在江南居阽危之中及天下既定又二十六年始以大臣荐强起而用之则年已五十余矣虽事上之日晚而得以圣贤之学为四方学者之依归为圣天子致明道敷教之实故其及也深上既命词臣欧阳诔许公之行于石复以呉先生之述诏臣傒斯臣材质驽下于学问无一堪可讵足以窥涯涘塞明诏然国家盛典敢不钦承谨按前奎章阁侍书学士虞集状公讳澄字伯清抚之崇仁人曽大父大徳大父铎皇赠中奉大夫淮东宣慰使防军追封临川郡公父讳枢皇赠资善大夫湖广等处行中书省左丞上防军追封临川郡公祖妣谢氏妣游氏追封临川郡夫人世有积徳为儒家其所居咸口里在华葢临川二山之间丰城徐觉者善望气尝过而指曰必有异人出焉已而生公之前一夕里中人梦有神物蜿蜒防公所居明日生公三嵗能诵歌诗数百篇五嵗出就外傅日受千余言三四过即记不忘夜诵常至达旦七嵗能黙诵五经十嵗知为学之本大肆力于朱子诸书犹以大学为入道之门必日诵二十过如是者三年十五遂以圣人之学自任作勤谨二箴敬和二铭十六拜程若庸先生友程文宪公钜夫十九作自新自脩消人欲长天理克己悔过矫轻警惰诸铭以自防励二十举进士明年下第又三年宋亡天下为元是为至元十三年而政教未舒民疑未附乃与乐安郑松隠居布水谷作孝经章句校定易书诗春秋仪礼大小戴记二十一年遭父丧凡治丧悉从古制乡里皆化行之服除程文宪公以南防侍御史奉诏求贤江南强起公以故旧俱至京师而不受其荐居数月以母老辞去程公既不能屈公又言所校诸书宜置国子监以资学者朝廷下行省行省下有司即其家尽録上之元贞初至豫章宪幕长郝文公迎馆郡庠朝夕聼讲有所问答原理数千言省属元文敏公明善以学自命问易诗书春秋叹曰与呉先生言如探渊海终身执弟子礼董忠宣公士选时为行省左丞迎至家亲执馈食曰呉先生天下士董公由南防御史中丞入佥枢宻院事荐有道东平文贞王博理宻曰董公不妄举方议行用之防迁御史中丞寻以疾薨不果用五年又以董公为中丞乃授应奉翰林文字豋仕郎同知制诰国史院编修官比至已有代执手遮留不去中山王张达河西张恒軰皆从受业焉八年秋除将仕郎江西儒学副提举明年待次家居校定邵子书始推其书上接伏羲文王周公孔子之传明年冬始就官居三月即免去校定老子庄子太至大元年以从仕郎国子监丞召脩许文正公之教日讲于公夕讲于次寒暑不懈仁宗即位进司业乃损益程淳公学校奏疏胡文定公大学教法朱文公学校贡举司议为教四条一曰经学二曰行实三曰文艺四曰治事未及施行为同列所嫉一夕竟去六馆诸生怅怅如失父母者有不谒告从之而南者居数年然后归归皆取髙科为名士集贤以祭酒召公中书不可延祐初賔兴之诏行四年再校议江西而诏集贤修撰虞集乗传山中起为集贤直学士特加奉议大夫明年秋行至仪眞以疾谢遣使者就金陵过九江拜周元公墓而归北方学徒数十人皆从之至家留不去英宗即位郓忠宪王拜珠为丞相进贤屏恶天下风动至治三年春遣中书直省舍人防江西省臣就家起拜翰林学士知制诰同脩国史进阶太中大夫以五月至京师时驾在上都寻有南坡之变明年春治任将归众皆恳留为大行实録计防朝廷以江淛行省左丞赵简言请开经筵以公及平章政事张蔡公珪国子祭酒邓文原为讲官每进讲必三四过乃已泰定二年闰月脩英宗实録八月书成未及上进即称疾中书知有去志即院具宴举留宴毕乗小车出城委牒而去中书闻之即以驿舟追至杨村不及而返明年诏遣使赐楮币五千缗金织叚文二进阶资善大夫公上表辞所赐物四方学者日益众公虽疾必强起教之又衣食之故学者多至卒业而后去元统元年六月防疾乙酉夜有大星陨其舍东北隅明日日中遂薨年八十五以端敛及治丧一用公所定家礼赠江西行省左丞上防军追封临川郡公諡文正妻余氏追封临川郡夫人子男五文以泽授奉议大夫同知桞州路总管府事后公一年卒衮先卒京以便飬特授抚州路儒学教授禀亶孙男十当蕃畣防防奋里畀畟畧当国子助教畣防早世女五谭观曽文熊铃黄盅其壻也曽孙男四亼全仚仑孙女二臣窃惟我国家自太祖皇帝至于宪宗凡厯四朝五十余载天下犹未一法度犹未张圣人之学犹未明世祖皇帝以天纵之圣继统纂业豪杰并用羣儒四归武定文承化被万国何其盛欤至若眞儒之用时则有若许文正公由朱子之言圣人之学列位防辅施教国子是以天启昌明之运也乃若呉公研磨六经疏涤百氏纲明目张如禹之治水虽不获任君之政而著书立言师表百世又岂一材一艺所得并哉其学之源则见于易诗书春秋礼记诸纂言其学之序则见于学统学基诸书而深造极诣犹莫尚于邵子其所著书文章皆行于世公隠居时有草屋数间程文宪公过而署其牖曰草庐故号草庐先生其葬以元丁亥其墓在县之礼贤乡地名左桥陈顿坑其铭曰
　　天地之大六籍载焉帝王之尊六籍位焉六籍之道无内无外六籍之义有顕有晦匪伊求之道何由明匪伊明之道何由行昔岂弗求求或未至昔岂弗明明或犹蔽天监六籍生此哲人抉防阐幽志气如神其言汪汪其书洋洋其学之方其国之光天下儒师国中通贵永配孔庭以式百世










　　呉文正集附録
</div>
    <div class="pagination">
<a href="吴文正集_page57.html">上一页</a><span>...</span><a href="吴文正集_page53.html">53</a><a href="吴文正集_page54.html">54</a><a href="吴文正集_page55.html">55</a><a href="吴文正集_page56.html">56</a><a href="吴文正集_page57.html">57</a><span class="current-page">58</span>
    </div>
    <div class="pagination"><a href="index.html">返回目录</a></div>
</body>
</html>
