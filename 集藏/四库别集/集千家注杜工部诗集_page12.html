<!DOCTYPE html>
<html>
<head>
    <meta charset="UTF-8">
    <title>集千家注杜工部诗集 - 第 12 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>集千家注杜工部诗集 - 第 12 页/共 29 页</h1>
    <div class="content">　　元年建巳月官有王司直马惊折左臂骨折面如墨驽骀漫染泥何不避雨色劝君休叹恨未必不为福【赵曰淮南子云塞上翁马亡入胡人皆吊之曰何知非福居数月其马引胡骏马而归人皆贺之曰何知非祸及家富马良其子好骑堕而折髀人又吊之曰何知非福居一年胡人大入丁壮战死者十九其子独以跛故父子得获相保】
　　水槛遣心二首【鹤曰公所居草堂有水槛集有水槛诗云茅轩驾巨浪是也】
　　去郭轩楹敞无村眺望賖澄江平少岸幽树晩多花细雨鱼儿出微风燕子斜城中十万户此地两三家蜀天常夜雨江槛已朝晴叶润林塘宻衣干枕席清不堪祗老病何得尚浮名浅把涓涓酒深凭送此生【结细润有味○尹曰蜀中雅州常多隂雨号曰漏天】
　　屏迹二首
　　用拙存吾道幽居近物情桑麻深雨露燕雀半生成【字字匀称】村鼓时时急渔舟个个轻【此两句语无深趣而乱离奔走自叹多累诵之可伤】杖藜从白首心迹喜双清【罗大经鹤林玉露云杜陵诗桑麻深雨露燕雀半生成后山诗辍耕扶日月起废极吹嘘或谓虚实不类殊不知生为造成为化吹为隂嘘为阳气势力量与雨露日月字正相配也】
　　晩起家何事无营地转幽竹光团野色【画外意】舎影漾江流失学从儿懒长贫任妇愁百年浑得醉一月不梳头【赵曰一月不梳头暗使嵇康絶交书云头面常一月十五日不洗也】
　　絶句四首
　　堂西长笋别开门堑北行椒却背村【宛曲有趣】梅熟许同朱老吃松髙拟对阮生论【公自注朱阮劔外相知○赵曰行椒盖成行者】
　　欲作鱼梁云覆湍因惊四月雨声寒青溪先有蛟龙窟竹石如山不敢安【洙曰覆一作复去声赵曰鱼梁乃劈竹积石横截中流以取鱼而溪下有蛟龙窟故未敢安也】
　　两个黄鹂鸣翠栁一行白鹭上青天牕含西岭千秋雪门泊东吴万里船【此千秋万里是甚气槩非茍也○洙曰西岭即西山也冬夏常积雪鹤曰公在浣花未尝不系舟也赵曰公之志每欲南下今言所泊东门之船乃欲徃东呉万里之船也漫臾诗话云诗中有拙句不失为竒作若退之逸诗云偶在城南土骨堆共倾春酒两三杯子美诗云两个黄鹂鸣翠栁一行白惊上青天是也】
　　药条药甲润青青色过棕亭入草亭苖满空山慙取誉根居隙地怯成形
　　大麦行
　　大麦干枯小麦黄妇女行泣夫走藏东至集壁西梁洋问谁腰鎌胡与羌岂无蜀兵三千人部领辛苦江山长安得如鸟有羽翅托身白云还故乡【梦弼曰黄童謡云小麦青青大麦枯谁当获者妇与姑丈夫何在西击胡毎句中函问荅之词公是诗句法盖原于此鹤曰按集壁梁洋四州属山南道又按是年羌浑奴剌冦梁洋等州吐蕃防成都此正言吐蕃羌浑奴剌之乱也师曰时杜鸿渐以蜀兵三千遏贼充突江山险澁士卒至有介胃生虮虱而不得休息故云部领辛苦江山长也】
　　严公仲夏枉驾草堂兼携酒馔得寒字
　　竹里行厨洗玉盘花邉立马簇金鞍非关使者徴求急自识将军礼数寛百年地僻柴门逈五月江深草阁寒【清健朴野】看弄渔舟移白日老农何有罄交欢
　　即事【鹤曰为舞者作】
　　百寳装腰带真珠络臂鞲笑时花近眼舞罢锦纒头【洙曰鞲臂衣也以防左右手于事便也见汉马后纪注锦缠头以赏歌舞者开元时王元寳赏防宾客元寳冨于财而无文采亲友问昨日髙防有何佳谈元寳望屋良乆曰但费绵缠头耳】
　　少年行
　　马上谁家白面郎临堦下马坐人床不通姓字麤豪甚指防银缾索酒尝【寜可取此公少年行毎四句止然巳不为少○鹤曰床谓胡床之类也】
　　严公防宴同咏蜀道画图得空字
　　日临公馆静画列地图雄劔阁星桥北松州雪岭东华夷山不断呉蜀水相通【开辟古今在言外画不足言矣】兴与烟霞防清樽幸不空【梦弼曰劒阁蜀劒门阁道也星桥在成都李氷守郡植栢七上应斗魁七星松州在蜀雪岭冬夏积雪即西山也】
　　大雨【鹤曰按是年公有説旱上严武云今蜀自十月不雨抵建夘非雩之时奈乆旱何麦者百姓之本百役自出况冬麦黄枯春种不茂公诚能暂辍诸务防决囚徒使囹圄一空必甘雨大降但沴气消则和气应矣】
　　西蜀冬不雪春农尚嗷嗷上天回哀眷朱夏云郁陶执热乃沸鼎纎絺成緼袍风雷飒万里霈泽施蓬蒿敢辞茅苇漏已喜黍豆髙三日无行人二江声怒号流恶邑里清矧兹逺江臯荒庭步鹳鹤隠几望波涛沉疴聚药饵顿忘所进劳则知润物功可以贷不毛隂色静垅亩劝耕自官曹四邻出耒耜何必吾家操【希曰寰宇记秦李氷穿二江于成都城中皆可行舟今谓内江外江是也蜀都赋云带二江之双流故成都有双流县赵曰左传汾浍流其恶今言大雨流出秽恶邑里为之清洁也又公以沉疴而得雨凉于是顿忘进药之劳矣赵曰言雨润之功虽不毛之地亦假贷而生也】
　　溪涨
　　当时浣花桥溪水才尺余白石明可把水中有行车秋夏忽泛溢岂唯入吾庐蛟龙亦狼狈况是鳖与鱼兹晨已半落归路跬步踈马嘶未敢动前有深填淤青青屋东麻散乱床上书不意逺山雨夜来复何如我游都市间晩憇必村墟乃知乆行客终日思其居【赵曰狼与狈本二兽名半其体相附而行茍失其一则无据矣故仓皇失据者谓之狼狈跬音丘弭切举一足也荀子云不积跬步无以致千里田曰汉沟洫志注填淤谓壅泥也】
　　寄髙适【鹤曰是年四月代宗即位髙适官于蜀召还】
　　楚隔乾坤逺难招病客魂诗名唯我共世事与谁论北阙更新主南星落故园定知相见日烂漫倒芳樽奉送严公入朝十韵【梦弼曰是年四月代宗即位召严武还朝寳应元年秋自成都徃绵州至梓州所作】
　　鼎湖瞻望逺象阙宪章新四海犹多难中原忆旧臣与时安反侧自昔有经纶感激张天步从容静塞尘南图回羽翮北极捧星辰漏鼓还思昼宫鸎罢啭春空留玉帐术愁杀锦城人阁道通丹地江潭隠白苹此生那老蜀不死防归秦公若登台辅临危莫爱身【赵曰前汉郊祀志黄帝采首山铜铸鼎于荆山下鼎既成有龙垂胡髯下迎黄帝帝骑龙以上天故后世因名其处曰鼎湖鹤曰此言肃宗晏驾也梦弼曰周礼县治象之法于象魏故阙或谓之象阙或谓之魏阙南史何曰阙者谓之象魏象者法也魏者当涂而髙大貌也鹤曰此言代宗践阼法度日新也梦弼曰光武纪令反侧子自安赵曰唐艺文志有玉帐经一巻盖兵书也梦弼曰汉典职仪以丹漆地故称丹墀三山老人语録子美送严武还朝诗公若登台辅临危莫爱身是劝以仗节死义也】
　　送严侍郎到绵州同登杜使君江楼宴得心字【梦弼曰是年秋武赴召束上公送之别于巴西】
　　野兴每难尽江楼延赏心归朝送使节落景惜登临稍稍烟集渚微微风动襟重船依浅瀬轻鸟度层隂槛峻背幽谷牕虚交茂林灯光散逺近月彩静髙深城拥朝来客天横醉后参【落落有豪气】穷途衰谢意苦调短长吟此防共能几诸孙贤至今【公自注杜使君乃宗人也】不劳朱户闭自待白河沈【师曰城拥朝来客言满城拥送严公早间之来也参西方之宿蜀在西以江楼之髙逼于参星也赵曰白河谓银河也师曰不劳闭户生待白河之沈谓天将曙也】
　　酬别杜二　　　　　　　　　严　武
　　独逄尧典日再覩汉官时未效风霜劲空慙雨露私夜钟清万户曙漏拂千旗并向殊庭谒俱承别馆追斗城怜旧路涡水惜归期峯树还相伴江云更对垂试回沧海棹莫妬敬亭诗秪是书应寄无忘酒共持但令心事在未肯鬓毛衰最怅巴山里清猿恼梦思【武自注昔防秦关今别巴岭○梦弼曰书昔在帝尧将逊帝位于虞舜作尧典盖引此谓代宗践阼也十道志长安故城形南似南斗北似北斗魏文帝至谯兄弟涡水驻马书鞭以赋敬亭在宣城谢朓敬亭诗云此山百里合沓云齐独鹤朝唳饥鼯夜啼行虽纡组得践幽栖】
　　奉济驿重送严公四韵【鹤曰奉济驿在绵州】
　　逺送从此别青山空复情几时杯重把昨夜月同行【余情别恨坐想慨然】列郡讴歌惜三朝出入荣江村独归处寂寞养残生【感知已之辞○洙曰严武厯明皇肃宗朝今代宗即位赴召是三朝也】
　　送梓州李使君之任【公自注故陈拾遗射洪人也篇末有云洙曰拾遗陈子昂当为县令段简収系忧愤死狱中射洪梓州之属县也】
　　借甚黄丞相能名自颍川近看除刺史还喜得吾贤五马何时到双鱼防早传老思笻竹杖冬要锦衾眠不作临岐恨唯听举最先火云挥汗日山驿醒心泉遇害陈公殒于今蜀道怜君行射洪县为我一潸然【洙曰汉黄覇为颍川太守治为天下第一后代丙吉为丞相赵曰汉官仪太守五马盖天子六马而诸侯五马也古乐府客从逺方来遗我双鲤鱼呼儿烹鲤鱼中有尺素书笻竹与锦皆蜀中所出公从李使君求此二物也洙曰京房传举最当迁徙以课最被举】
　　苦战行
　　苦战身死马将军自云伏波之子孙干戈未定失壮士使我叹恨伤精魂去年江南讨狂贼临江把臂难再得别时孤云今不飞时独看云泪横臆【鹤曰马将军疑是谓马巴州也公别马巴州亦尝云功业终归马伏波矣盖去年段子璋反防遂州緜州意马巴州领兵防攻之为子璋所胜死于遂州故是诗云去年江南讨狂贼以遂在涪江之南也又后篇去秋行云遂州城中汉节在遂州城外巴人稀以此知其为马巴州而作】
　　去秋行
　　去秋涪江木落时臂枪走马谁家儿到今不知白骨处部曲有去皆无归遂州城中汉节在遂州城外巴人稀战场寃魂每夜哭空令野营猛士悲
　　观打鱼歌
　　绵州江水之东津鲂鱼鱍鱍色胜银渔人漾舟沈大网截江一拥数百鳞众鱼常才尽却弃赤鲤腾出如有神【赋得事外】潜龙无声老蛟怒回风飒飒吹沙尘饔子左右挥霜刀鲙飞金盘白雪髙徐州秃尾不足忆汉隂槎头逺遁逃鲂鱼肥美知第一既饱驩娯亦萧瑟君不见朝来割素鬐咫尺波涛永相失【脩可曰陆玑防鲂鱼广而薄肌肥甜而少肉细鳞之美者也洙曰陶隠居本草鲤最为鱼中之王形既可爱又能神变乃至飞越山湖所以琴髙乗之秃尾槎头皆鱼名洙曰汉中鳊鱼肥美襄阳禁捕遂以槎断水因谓之槎头缩项编】
　　又观打鱼
　　苍江渔子清晨集设网提纲万鱼急能者操舟疾若风撑突波涛挺义入小鱼脱漏不可纪半死半生犹戢戢大鱼伤损皆垂头屈强泥沙有时立东津观鱼已再来主人罢鲙还倾杯日暮蛟龙改窟穴山根鳣鲔随云雷干戈兵革鬬未巳凤凰麒麟安在哉吾徒胡为纵此乐暴殄天物圣所哀【两篇皆主爱物此篇赋得又自在末意不如萧瑟沉着○定功曰庄子津人之操舟若神潘安仁西征赋垂饵出入挺义徃来郑曰屈改作倔渠勿切梦弼曰崔豹古今注鲤之大者曰鳣鳣之大者曰鲔广雅曰鲔仲春从河西上得过龙门化为龙否则防额而还张平子赋王鲔岫居盖鲔居山岫间而能变化故有山根风雷之句也洙曰春秋繁露曰恩及虫鱼则麒麟至孝经援神契曰徳至鸟兽则凤凰翔希曰书暴殄天物害虐烝民用此以喻取鱼之虐也】











　　集千家注杜工部诗集巻八
　　钦定四库全书
　　集千家注杜工部诗集巻九
　　越王楼歌【洙曰越王太宗之子贞也中宗时为绵州刺史尝创楼于江濵鹤曰按新旧史越王贞未尝刺绵州且显庆亦非中宗年号乃高宗年号今详诗末君王旧迹之句意是中宗或睿宗曾受此封及刺此州盖史失书也】
　　绵州州府何磊落显庆年中越王作孤城西北起髙楼碧瓦朱甍照城郭楼下长江百丈清山头落日半轮明君王旧迹今人赏转见千秋万古情
　　海棕行【郑曰棕字以意逆之当作子冬切赵曰海棠记载李赘皇公云花木以海为名者悉从海上来鹤曰唐子西游治平院诗云江边胜事略寻遍不见海棕髙入云注云即老杜所谓东津者据此则公馆海棕皆在涪江之东津也】
　　左绵公馆清江濆海棕一株髙入云龙鳞犀甲相错落苍棱白皮十抱文自是众木乱纷纷海棕焉知身出羣【感慨情全可叹】移栽北辰不可得时有西域胡僧识【结更落落○师曰绵州涪水所经涪居其古绵居其左故曰左绵蜀都赋于东则左绵巴中鹤曰北辰以喻京师帝居言欲移其种于京师而不可得也汉武帝穿昆明池池底皆黒灰问东方朔朔曰不知可问西域胡法兰法兰盖博物者也公以当时不识其为何物故及之】
　　姜楚公画角鹰歌【梦弼曰名画记姜皎善画鹰鸟宗在藩邸皎为尚衣奉御有先识之明宗即位累官太常卿封楚国公】
　　楚公画鹰鹰戴角杀气森森到幽朔观者贪愁掣臂飞画师不是无心学此鹰写眞在左绵却嗟眞骨遂虚传梁间燕雀休惊怕亦未抟空上九天【自负愈髙】
　　宗武生日【鹤曰宗武小名骥子公之子也时公送严公至緜旋有徐知道之乱因入梓州而家在成都也】
　　小子何时见髙秋此日生自从都邑语巳伴老夫名诗是吾家事人传世上情熟精文选理休覔防衣轻凋瘵筵初秩欹斜坐不成流霞分片片涓滴就徐倾【瑞溪集云文选者文章之祖也自两汉而下至魏晋宋齐文之精粹者萃而成编子羙大率宋法文选摭其英华旁罗曲探咀嚼为我语故又用以训其子焉及唐文弊尚文选大过李卫公德裕云吾家不蓄文选此盖有激而言也梦弼曰抱朴子项曼卿修道山中自言至天上游紫府遇仙人以流霞一杯饮之輙不饥渴】
　　光禄坂行【梦弼曰光禄坂在梓州铜山县】
　　山行落日下絶壁西望千山万山赤树枝有鸟乱鸣时暝色无人独归客马惊不忧深谷坠草动只怕长弓射安得更似开元中道路即今多拥隔【洙曰一云开元年郑棨传信记云开元初宗励精理道天下大治安西诸国悉更为郡县行者不赍粮上犹惕厉未已鲍曰按崔寜传寳应初蜀乱山贼乘险道路不通与此诗合】
　　悲秋
　　凉风动万里羣盗尚纵横家逺传书日秋来为客情愁窥髙鸟过老逐众人行始欲投三峡何由见两京【鹤曰羣盗尚纵横盖指当时时史朝义与吐蕃之乱未巳】
　　客夜
　　客睡何曽着秋天不肯明入帘残月影髙枕逺江声【几言动尽静静中动意皆谬见傥合境趣自无不有耳】计拙无衣食途穷仗友生老妻书数纸应悉未归情【希曰叶挺尝云客睡何曾着秋天不肯明工在不肯字入帘一作卷帘】
　　客亭
　　秋窻犹曙色木落更天风日出寒山外江流宿雾中圣朝无弃物老病已成翁多少残生事飘零任转蓬戏题寄上汉中王三首【公自注时王在梓州初至断酒不饮篇中有戏鹤曰汉中王名瑀让皇之子汝阳王之弟按本传肃宗诏収羣臣马助战瑀与魏少游持不可帝怒贬蓬州长史】
　　西汉亲王子成都老客星百年双白鬓一别五秋萤忍断杯中物祗看座右铭不能随皁盖自醉逐浮萍【赵曰客星用严子陵事乃公自喻也梦弼曰陶潜诗日进杯中物洙曰雀瑗有座右铭赵曰皁盖指汉中王也汉二千石朱轓皁盖鹤曰按史云汉中王贬蓬州长史长史别驾也而公是诗云不能随皁盖及奉汉中王手札诗云剖符来蜀道皆太守事疑史误当是贬蓬州刺史也】
　　策杖时能出王门异昔游巳知嗟不起未许醉相留蜀酒浓无敌江鱼羙可求终思一酩酊浄扫鴈池头【师曰嗟不起言汉中王以酒而得病也郑曰西京杂记梁孝王苑有鴈池赵曰天后时诸卿大夫晦日宴髙文学林亭各赋诗高矫诗云驾言寻鳯侣乘欢俯鴈池则前此素有鴈池之名随地可以泛指为鴈池矣】
　　羣盗无归路衰顔防逺方尚怜诗警策犹忆酒顚狂鲁卫弥尊重徐陈略防亡【鲁卫对偶然贵介之盛賔客之感意度之羙典刑森然其自叙亦壮哉】空余枚叟在【徐陈以下复着枚叟但取称意而巳】应念早升堂【刍云语云鲁卫之政兄弟也汉中王与兄建俱领重镇洙曰魏文帝与王粲书云徐陈应刘一时俱逝何数年之间零落略尽赵曰谢惠连雪赋梁王游于兔园乃置防酒命賔友召邹生延枚叟此乃公以枚叟自喻也】赠韦赞善别【鹤曰按唐志东宫官左赞善大夫五人掌传令讽过失赞礼仪又按韦赞善当是韦见素之后也】
　　扶病送君发自怜犹不归祗应尽客泪复作掩荆扉江汉故人少音书从此稀徃还二十载岁晚寸心违
　　九日登梓州城
　　伊昔黄花酒如今白髪翁追欢筋力异望逺岁时同弟妹悲歌里朝廷醉眼中兵戈与关塞此日意无穷【鹤曰兵戈与关塞此日意无穷盖指史朝义之乱未巳而西域党项又入寇也】
　　九日奉寄严大夫【梦弼曰公九日在梓州登临时严武还朝尚在蜀栈道中也】
　　九日应愁思经时冒险艰不眠持汉节何路出巴山小驿香醪嫩重岩细菊斑遥知簇鞍马廻首白云间
　　巴岭答杜二见忆　　　　　　　严　武
　　卧向巴山落月时两乡千里梦相思可但歩兵偏爱酒也知光禄最能诗江头赤叶枫愁客篱外黄花菊对谁防马望君非一度冷猿秋鴈不胜悲【洙曰晋阮籍闻歩兵防营人善醸有贮酒三百斛乃求为步兵校尉宋谢庄字希逸善属文仕至光禄大夫】
　　题武禅师屋壁【梦弼曰按梓州有武县】
　　何年顾虎头满壁画沧洲赤日石林气青天江海流锡飞常近鹤杯渡不惊鸥似得庐山路眞随惠逺游【修可曰顾恺之小字虎头尤善丹肯图写特妙赵曰世説载顾恺之尝为虎头将军旧注以为僧相误矣复斋谩录云子□诗何年顾虎头濡壁画瀛洲灜字乃沧字故王介甫云画史虽非顾虎头遝能满壁画沧洲子羙又有山水障歌云闻君扫却赤县图乗兴遣画沧洲趣乃沧字无疑也田曰阙经载舒州濳山岩竒絶而山麓尤胜志公与白鹤道人欲之同谋于梁武帝帝以二人悉具灵道俾各以物识其地得者居之道人云某以鹤止处为记志公云某以卓锡处为记已而鹤先飞去至麓将止忽闻空中锡飞声志公之锡遂卓于山麓道人不怿然以前言不可食遂各以所议之处筑室焉洙曰髙僧传杯渡者不知其名姓常乘木杯渡河因名焉赵曰不惊鸥乃列子海上之人有好鸥鸟者每从之游借用此意沈曰晋陶渊明与惠逺游从在庐山结白莲社赵曰公言壁间所画似是庐山路可以寻访惠逺之游也】
　　翫月呈汉中王
　　夜深露气清江月满江城浮客转危坐归舟应独行关山同一照乌鹊自多惊欲得淮王术风吹晕巳生【梦弼曰以淮南王比汉中王也淮南子画随灰而月晕缺注云以芦草灰随牖下月光令圜画缺其一面则月晕亦缺于上也郑曰晕正问切日月旁气希曰照或作防尝见善本如此故东玻有一防明月之词】
　　相从行赠严二别驾
　　我行入东川十歩一回首成都乱罢气萧索浣花草堂亦何有梓州豪俊大者谁本州从事知名乆把臂开樽饮我酒酒酣击剑蛟龙吼乌帽拂尘青螺粟紫衣将炙绯衣走铜盘烧蜡光吐日夜如何其初促膝黄昏始扣主人门谁谓俄顷胶在漆万事尽付形骸外百年未见欢娱毕神倾意豁眞佳士乆客多忧今愈疾髙视乾坤又可愁一躯交态同悠悠垂老遇君未恨晩似君须向古人求【师曰梓州属东川严二乃梓州人为梓州别驾梦弼曰时徐知道反八月伏诛而剑南大乱也鹤曰于定国条州大小为设吏员治中别驾诸郡从事秩六百石又续通典云唐以堂吏朱俭为华州别驾给事郎萧效驳曰别驾古为治中从事与刺史别乗则别驾称从事其来尚矣梦弼曰青螺粟帽之纹也言舞剑时袖拂帽纹之尘也紫衣绯衣指言当时执事者也赵曰后汉雷义与陈重为友时人语曰胶漆自谓坚不如雷与陈逄原曰翟公云一贫一富乃知交态悠悠泛交也此谓视乾坤之内虽大而相知者皆泛泛尔洙曰魏志刘先主曰若元龙文武胆志当求之于古耳晋武帝问王戎曰夷甫当世谁比戎曰未见其比当从古人中求耳】
　　严氏溪放歌
　　天下兵马未尽销岂免沟壑常漂漂剑南岁月不可度边头公卿仍独骄费心姑息是一役肥肉大酒徒相要【肥肉大酒徒相要其愤憾不平语特未悉】呜呼古人巳粪土独觉志士甘渔樵况我飘转无定所终日慽慽忍羁旅秋宿霜溪素月髙喜得与子长夜语东游西还力实倦从此将身更何许知子松根长茯苓迟暮有意来同煑【赵曰边头公卿谓居边之守臣也独骄谓有跋扈之意也其费心姑息特一役耳何补于事哉礼记细人之爱人也以姑息吕氏春秋曰肥肉厚洒务以自强】
　　述古三首
　　赤骥顿长缨非无万里姿悲鸣泪至地为问驭者谁凤凰从天来何意复髙飞竹花不结实念子忍朝饥古来君臣合可以物理推贤人识定分进退固其宜【梦弼曰列子周穆王八骏曰赤骥陆机赴洛诗顿辔倚嵩岩李善注顿犹舍也战国策夫骥之服盐车而上太行漉汗洒地白汗交流中阪迁延负辕而不能上伯乐遭之下车攀而哭之觧纻衣以之骥于是俛而喷仰而鸣者何也彼见伯乐之知己也韩诗外传黄帝即位凤乃蔽日而至止帝东园集帝桐树食帝竹实】
　　市人日中集于利竞锥刀置膏烈火上哀哀自煎熬农人望岁稔相率除蓬蒿所务谷为本邪赢无乃劳舜举十六相身尊道何髙秦时任商鞅法令如牛毛【洙曰易曰中为市梦弼曰左传锥刀之末将尽争之阮籍咏怀诗膏火自煎熬赵曰张衡西京赋商贾百族禆贩夫妇鬻良杂苦蚩边鄙何必昏于作劳邪赢优而足恃注云邪伪也欺伪之事自余赢丰饶足恃也洙曰左传昔髙阳氏有才子八人天下之人谓之八恺髙辛氏有才子八人天下之人谓之八元此十六族也尧不能举而舜举之天下如一同心戴舜以为天子以其举十六相故也商君传卫之庶公子名鞅姓公孙相秦十年封之商于十五邑号为商君商君天资刻薄少防变秦法令宗室贵戚多怨望者告商君欲反遂灭商君之家唐子西语録云舜举十六相身尊道何髙秦时任商鞅法令如牛毛其于治道防矣】
　　汉光得天下祚永固有开岂惟髙祖圣功自萧曹来经纶中兴业何代无长才吾慕冦邓勲济时信良哉耿贾亦宗臣羽翼共徘徊休运终四百图画在云台【师曰礼云国之将兴有开必先汉光武中兴使国祚永长实自髙祖有开其先也虽然髙祖之圣亦以得萧何曹参辅賛之功光武中兴亦由冦恂邓禹耿弇贾复率相与经纶牧复土宇及功成名遂光武不任以吏事俾之各遂朝请善得御功臣之术是以汉运终四百余年而二十八将得绘像于南宫云台也肃宗中兴是亦光武之比奈何诸将邀功养冦其与冦邓耿贾軰逺矣是诗子羙盖伤肃宗无驾驭英豪之策也】
　　秋尽【鹤曰是年秋公自梓州归成都迎家冬再徃梓州】
　　秋尽东行且未廻茅斋寄在少城隈篱边老却陶潜菊江上徒逢袁绍杯雪岭独看西日落劒门犹阻北人来不辞万里长为客怀抱何时得好开【鹤曰成都大城西有少城洙曰典略云刘松袁绍在河朔于三伏之际酣饮避署号为河朔饮】
　　野望
　　金华山北涪水西仲冬风日始凄凄山连越嶲蟠三蜀水散巴渝下五溪【自然壮丽】独鹤不知何事舞饥乌似欲向人啼射洪春酒寒仍緑目极伤神谁为携【赵曰金华山涪水皆属梓州射洪县希曰唐志嶲州属越嶲郡有越水嶲水三蜀初秦置蜀郡汉髙祖置广汉郡武帝又分置犍为郡故后人谓之三蜀郑曰嶲悉委切巴渝二州名希曰通与黔中谓之五溪注云酉辰巫武沅等溪也】冬到金华山观因得故拾遗陈公学堂遗迹【梦弼曰按本传陈子昻字伯玉梓州射洪人少读书于金华山尤善属文唐兴文章承徐庚余风子昻始变雅正初为感遇诗二十八章王适见之曰是必为海内文宗初举进士武后时擢麟台正字迁右拾遗觧官归县令叚简贪暴闻其富欲害之捕送狱中忧愤死大厯中东川节度使季叔明为立旌徳碑于梓州而学堂至今犹存】
</div>
    <div class="pagination">
<a href="集千家注杜工部诗集_page11.html">上一页</a><span>...</span><a href="集千家注杜工部诗集_page7.html">7</a><a href="集千家注杜工部诗集_page8.html">8</a><a href="集千家注杜工部诗集_page9.html">9</a><a href="集千家注杜工部诗集_page10.html">10</a><a href="集千家注杜工部诗集_page11.html">11</a><span class="current-page">12</span><a href="集千家注杜工部诗集_page13.html">13</a><a href="集千家注杜工部诗集_page14.html">14</a><a href="集千家注杜工部诗集_page15.html">15</a><a href="集千家注杜工部诗集_page16.html">16</a><a href="集千家注杜工部诗集_page17.html">17</a><span>...</span><a href="集千家注杜工部诗集_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
