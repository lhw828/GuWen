<!DOCTYPE html>
<html>
<head>
    <meta charset="UTF-8">
    <title>篁墩文集 - 第 26 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>篁墩文集 - 第 26 页/共 162 页</h1>
    <div class="content">
　　○序

　　赠福建按察副使胡公序

　　淛江按察副使临江胡公希仁以服阕至京师陛见不数日而有闽宪之命将陛辞矣监察御史陈君叔振合闽之仕于朝者饯之以古者行必有言以赠乃因词林旧谊来属之余初胡公以景泰甲戌进士授户科给事中最以文学鸣两佥宪于广东一副宪于淛江皆奉玺书提学有声今兹之闽也乃始莅提刑之任焉由是士夫间有以释教养之劳而获考讯之权为公喜者余窃以为不然经律之不相能于世也久矣吏之诋儒者曰专经而迂儒之诋吏者曰任法而俗皆非也淑人之心以求治与刑人之身以弼教其泽恒均二者盖相为用而经者本也经明而余无所难理者矣士君子安可轻此而有取于彼哉余尝道淛江见胡公廸士之勤律士之严阅士之公心爱重其人以为由淛窥之则广人之所感慕可知矣然则胡公教成于两藩十余年化行不啻数千里经生学子之出而授政于中外者彬彬焉斯不亦难乎为之难若是则乌有本立而末之不举者乎闽自常衮兴学人知向方而宋之南渡也子朱子产于其邦政教之说所以继絶学开至治者随其力之所及而为之必效也遗言昭晰可举而行胡公亦既讲之数矣矧加之通练之才英发之气推平生之学以副圣天子之明命使闽人被政教之泽而士君子収儒吏之儁功不在兹行也哉余于胡公尝获交徃同议论知其人盖深于经律者故窃以解提学之难而得提刑之易为公喜也于是乎言

　　赠钱挥使序

　　成化十九年冬五军大将伏阙言天下武臣子集京师者请大阅之如令诏遣中外文武近臣徃监莅之得隽者若干人大同中屯卫指挥钱铎警时预焉凡与警时有亲好者相率请余赠之一言警时之内余之从弟也爱莫助之亦乌能靳不一言惟国朝之制武臣得世官然自诸卫以上都司都府官虽尊而不克世卫自使以下诸部属虽克世而非崇阶若服金紫食万户之禄而世不失尊者惟卫使为然官及卫使官亦美矣世官之功在洪武为开国在永乐为靖难其出于近代非一途惟开国者上佐髙庙却戎敌以清中原万世之功也功预开国功亦儁矣世官之传或一再或止其身至于削秩投荒者比比也有传其子若孙五世世其官若禄百有余年非其祖考积庆何以致之庆至累世庆亦儁矣官之美功之儁庆之弘斯三者皆世之所难也而钱氏则庶几乎钱之先鳯阳临淮人自永寜府君以乡人子仗剑从髙庙渡江起虎贲幢主累官明威将军佥指挥事南收吴楚闽粤北战山西辽东畧地摧坚所向有功而卒于闽葬懿文园特禄其长子于锦衣亲军未几继逝而弟代之改大同中屯永乐初移戍河间从文庙北狩卒于军而子代之子老而孙代之即警时之父也警时年未三十而袭先世之美官承先世之隽功享先世之弘庆又褎然得隽于天子阅武之场如此宜诸君子歆艳之而思有以张大之也虽然今之号武臣子者坐有先禄为着令其弊多骄人恃其先劳可自逭其弊多玩法负其先殖以从事于声色其弊多虐下斯三者皆有家之大忌也而武臣子恒甘心焉寡学故也古者文武无二道俎豆櫜鞬动必相资非若后世之恝然两途不相能也警时为人外和易而内亷隅喜读书严于奉法无纨绮之习乐从贤士夫游伈伈若诸生先少保尚书襄毅公暨仲父沈阳使君咸爱重之兹之还任也振祖烈报国恩知三难之不易获而三忌之不可少徇也益进修于问学而不与凡子伍以无负馆甥之心与诸君子之厚望语位语功必有大焉者矣警时朂哉以无忘于斯言

　　赠南京太仆少卿唐君序

　　迩者圣天子以北人假息塞下数勤邉吏以动京师诏发兵击之而国马以时平多耗于是下令修马政而两京太仆适以少卿员阙闻有诏吏部推择一二臣名以上俟亲擢焉于是尚寳丞河间唐君章受简命之南京士夫交庆以为得人有啧啧于傍者曰唐君起家经术取进士歴礼科都给事中职封驳者十余年以才以能佐台省长藩臬无弗宜者乃转丞尚寳屈为郎者数年拔滞而通奋迹以兴足自慰矣乎余曰不然唐君岂遽以职之大小为戚欣者哉南京实祖宗定鼎之地兵备不可一日阙而马者兵之本也圣天子不惜左右近侍之臣俾徃任夫攻驹考牧之事岂直以君劳而姑以厚禄慰之者哉起废坠于积久之余振事功于维新之日此圣意所望于臣下者唐君其知之矣古者问国君之富数马以对而大司马以马名官诚以马之増耗而兵势之强弱国计之丰匮系焉其重如此今两京太仆之臣终岁勤勤奔走四出非不求举其官而马不加多何哉上临之以姑息下应之以文具虽天下之事常然而马政又其甚焉者尔虽然恭俭惟徳无载尔伪此有官者之法守也如有能恭以奉职俭以律已上下一于诚而不敢欺且肆焉天下之事可从以理而况马政乎迹是观之马政之举不举亦存乎其人尔唐君辨博警敏于天下事固尝论谏于廷又亲见圣天子赫然诘戎兵以扬大烈兹之徃也固将佐其长倡其属善于其职如唐贞观开元之盛以副一时之慎选与士夫之厚望斯非君之可庆者与若夫贰九卿于留都服金紫安坐以食中大夫之禄虽君之荣而非所以慰君也君勉之南京太仆治江北滁州盖出髙庙所亲定谓其地沃衍宜马故不与在京诸司相属先尚书襄毅公天顺中尝莅之其后余省觐南归亦道滁过太仆治所望琅琊之深秀勺醸泉之甘冽探醉翁醒心诸遗迹之佳胜立马道傍徘徊不能去者久之盖至今徃来于心犹一日也唐君于余家同乡进同年又素为先公所器爱名位所极将先后之而未可量也余故因其同寅诸君子之请序其事以赠盖于上之所以用君与君所得于人余所望于君者三致意焉

　　赠冯君克逺知建安县诗序

　　冯君克逺世家徽之绩溪少以俊秀为儒学生业尚书有功盖一乡之谈经者莫或尚之然以是经赴南畿秋试輙不利最后以贡入太学始克以成化甲午举于京闱赴礼部试又辄不利乃就吏部铨以甲辰夏廷授知建安县事以去初君不利于两试而退修于家也以其经授之徒盖不数年而举于乡者六人举进士于廷者三人其余待捷者又若干人故君之罢试也多以大器晩成之说为君留者其入铨也又多以不与府佐州正之列为君惜者君不色动曰是有命焉吾知安之尔由是君子知君之所业久所得必精且深盖不独淑其身及其徒而又将推之以泽民也与夫君子之学成已成物而已成已难成物益不易而君则知志乎此矣矧建安在闽中为壮县有先正徽国文公之寓宅在焉而君又徽产也淳朴而靖恭硕大而疏通诵其诗读其书仰其遗风而施令于其邦其所志将不伸于公乎传曰守令者民之师帅帅所以长民师所以教人阙一不可也以君之资而加之经术施诸其徒者既如此兹之徃也均赋以厚民生兴道以善民俗岁时俎豆进趋于乡先正之庭而无愧焉则成已成物之效益大于前而名之兴位之进不卜可知矣虽然君知命人也因其业而究其成岂役志于名位者哉独以三百篇风雅之间所望乎其人者非誉闻之淑则宠禄之光也岂不谓名者实之宾而位者徳之章乎君学徒胡进士光方裒诸君子饯别之诗以余同郡人以序请故輙道君之出处与君之志而致逺大之望焉亦将使后之人乐君之政成而相与取验于发轫之初者于是乎有考也

　　赠崔君廷佩判归徳州序

　　我髙庙制报功之典文荫武袭着于令甲泽厚而礼均将俾世守焉其后令格莫知所从起窃意当文庙渡江后有司者不能以时建请之过与成化初始下建请者议廷臣三品以上许一子入太学如例授官自盐山王忠肃公而下三十六人圣明仁厚思还旧制以励羣臣预者感激闻者兴起戴恩图报之心惟恐或后岂非一时之盛与盖于今十有八年矣广宗崔庄敏公嗣子珂始获廷授判归徳州事珂字廷佩在众中特醇谨无纨绮之习种学绩文屡入秋试弗偶庄敏公训育之甚勤公位冢宰总百官于两京兼赞留务责重望隆不得顾其私于是综家政应宾客廷佩惟所命而不失公之捐馆也奉襄事无违礼又翼成其弟璇请于上得中书舎人之禄以守公祀孝友清白之风求诸大臣元老之后若庄敏公者岂不鲜哉归徳开封支郡也领县五有卫兵杂处其间地大事殷号称难理判之上有守有贰其下也有幕有属又时临之以藩臬大府之臣仰承俯御而中处之必有道焉廷佩平日所得于父师者必熟宜无待余言者然余闻之礼以莅官不敬为非孝则廷佩于此宜必有所从入乎夫公徃矣公之盛徳所暴白于天下后世者庄敏尔庄以律己而弗肆焉体之立也敏以应事而弗滞焉用之行也二者不可偏废也大用之则大成小用之则小成亦不可诿之为难能也廷佩勉之下不坠故家文献之传上以答圣天子优崇耆俊勲贤之典且使公卿家得相视其贤否为劝戒此余之望也若官之内外职之崇庳岂君子所足计哉先襄毅公典兵于两京实与庄敏公同时又先后领留务交莫逆余弟敏徳入太学复于廷佩同斋馆聨砚席通家之好非一日也故于其别有爱莫助之之叹特序以赠之

　　文昌坊程氏族谱序

　　文昌坊程氏族谱一帙为巻者九为图者二十有二为诗若文附见者凡若干篇故湖口令叔武之所编今儒学生昭之所续而儒士弁之所参订者也江南程氏莫盛新安新安之程实出广平又上出安定安定之得姓以周大司马程伯休父广平之着望以赵忠诚君婴迨新安则晋本郡太守元谭以其政显陈将军忠壮公灵洗以其勲显姓益昌族益蕃而望益有闻于天下其详则具于宋都官祁之世谱休寜为新安属邑程视他姓为多市道之间村落之交若栉比然皆程氏而居文昌坊者其一焉考其谱谓忠壮十六世孙秔周显徳中为东宻岩将捍休寜有功定居临溪四世孙秦宋宣和中避方腊之乱迁泰塘子康建炎初知泗州尝续都官谱中失于兵燹泗州三世孙克明生炜炜再世生应护通谱于歙宗人丞相文清公此则叔武所据以为编者炜弟烜生可绩迁麋村可绩四世孙叔恩元至正末避红巾之乱又迁五都湖村叔恩生二子以安以善始定居文昌坊以安二子长志逺次宗逺始以尚义得官子孙复多游庠序间此盖昭所据以为续者二谱参订出于弁而■〈氵义〉口宗儒隠预讨论焉要自以为核矣志逺子五人宗逺子四人皆淳谨有立志思亢其宗盖不踰时而良产华构将甲于一邑昭之兄景厚尝及见先尚书襄毅公公甚嘉之故其昆季于余甚厚间以此谱相属而为礼甚恭以勤则为之序曰谱之于人大矣然岂独以昭门阀博昏宦以夸世俗如魏晋隋唐之际之所为哉明昭穆以崇孝敬广恩义则虽无谱也奚患焉使有谱而本之不立则虽贤圣之后人且贱之亦何贵乎谱谱固不可无亦不可恃也昭兄弟知谱之足贵矣而不求所以大斯谱者可乎哉读为良儒耕为良农出游而为良贾力其本焉弗怠使昭穆以明孝敬以崇恩义以广则文昌坊之族将以徳善名其家岂徒见重于文字之间而已余不肖亦幸出忠壮后尝会诸房作统宗谱刋布之惜此帙晩出不及会以遡其原而要其归又因以念新安之程如文昌坊者计尚有之顾宗法不行于世莫能尽其亲踈离合之由益可嘅也

　　王同守赠行诗序

　　成化甲辰秋朝廷有事于北邉议者请发畿内山东河南之粟以济师各责其上佐一人董之而同知广平府事王君原常实预是行原常董其所部诸县之粟凡若干石亲跨马属櫜鞬谨其茇次而抚其劳瘁出居庸以逹龙门又走大同致命于大司徒青神余公惟时余公方受诏督诸路兵得专阃以便宜从事而戎装所需莫良于陜择知兵者一人徃办之而原常世居熈河为大司马戆庵先生之子又特有是行焉过京师告别于所还徃得诗若干章而余为之序曰若原常之行可谓壮哉矣夫古者文武一道而士之有文事武备者其常也中世以来始称横槊赋诗下马草露布者为难得盖士之龊龊者不足语此而号儒者亦讳言兵士之失职久矣原常以精悍出羣之姿加以倜傥用世之才济以家庭三礼发身之学所养既弘所阅既熟故一出而以书生集难办之事以有司成佐军之功超乎等夷而无忝于为士者如此诸君子壮其为人播之声诗以为行李之华而备离筵歌吹之奏宜哉虽然董军储于北邉预有贤劳以禆国计者臣道也治戎装于关西便途归觐以寿双亲者子道也二者兼尽则忠孝之端也士之大节不可一日而不求所以充焉者也戆庵先生以三朝元老还政家居正色昌言闻者兴起况其爱子得于耳濡目染者有素亦何藉于人言兹行也喜于暂会而乐之必深念其遄归而诲之益切原常敬受而加勉焉壮岁功名当不止此则是诗亦不可以不序而留以取验于异时也先尚书襄毅公于戆庵先生为同寅交相孚而不比故通家之好余得以兄事原常而原常壮哉之志则余瞠乎莫知其所从矣

　　赠周君徳中同知苏州府诗序

　　初成化乙酉之秋安阳周君徳中举河南乡试第一人京师传诵其程试之文而叹曰中州竒才也然徳中数竒弗偶凡七上礼部退而好修不懈久之年几可以服官政矣门生子弟多举于乡试于廷矣甲辰之夏乃入吏部铨复举铨试第一人尚书以下覆其文而叹曰制科遗才也奏授同知苏州府以行于是荐绅能言之士善徳中者分韵赋诗以饯而余为之序曰士之负卓越不羣之才见用于时者其自待必重而君子亦必有以嘉予之燕之以饮食赠之以车马而或贻之以声诗其礼勤其意周然饮食以适口也车马以佚身也其予之也浅诗也者所以作其气而感其心也其予之也深此三百篇多赠行之什学者诵法之至今而莫之敢废也今天下东南大藩莫如淛大郡莫如苏国家财赋所自出而苏以一郡敌淛之一藩剧可知矣徳中一发解于乡士再擢冠于选人其才亦可谓卓越不羣者矣以卓越不羣之才佐财赋最剧之郡位相值而力相当其举错之权出内之等利病之策所以厌人心纾民力而大有为于句吴之区以増辉于古循良之传不有日哉矧其家食之日长而学益精出宦之日迟而事益练其自待之重久矣亦何俟乎人言然君子成人之美者爱莫助之则礼勤意周而予之深者非诗亦莫能致之也况诸公之诗或颂焉或规焉亦安知其词之温醇意之忠厚不有脱凡近而上得古诗人之风旨可传者乎徳中为故鸿胪卿拙逸先生之子江西左布政使徳明之弟今驸马都尉徳章之兄门第之华文献之盛甲于一时然贵而不矜富而不侈皆士之常不敢以是取足于徳中也故不着

　　赠宋君廷贵知泰安县序

　　太学生宋君廷贵于国宾王公司言有乡曲之雅公因聘主其塾训其胤子焉余数过王公识其人盖君名在吏部铨籍甚久将注官矣然君念有母八十在堂毎对人语及之必与涕俱一旦束行李告所知将徃省于故乡或沮之不可行且有日而吏部忽得请拣府佐县正其法甚严君裒然在选中廷授知秦安县事以行闻者啧啧曰舎宦鞅而急亲闱若宋君者孝矣哉天不负之命与事会不徒一慰倚门之情而遂司百里之民社为母荣得七品之禄食为母养计君之为心视毛义之喜殆有甚焉然使宋君前期而行则人必为君后时而悔于是王公叹异而嘉乐之请余序其事以赠噫忠者孝之推也而郁之久者发必宏君诚孝矣又所业者三百篇之经上秋试十有一科不利于有司而学益充授之以政宜其逹矣而余窃有所进焉者今关中剧旱民饥荐兴庙堂盖不能无西顾之忧勉哉宋君促驾以徃拯秦安之人于沟壑之中而措之袵席之上为诸邑先以无负遴选之公昭宿学之成答故人之厚望不在兹行欤谅矣忠孝之相为用而士不可以偏废也先是有着令勲戚大臣必进修于太学宋君尝与恭顺侯者聨砚席诸公亦相率友宋君而礼之故饯君以酒赠君以言王公倡之而诸公悉附名其后云

　　封奉直大夫知蓟州汪先生七十寿诗序

　　汪氏在新安六邑最盛率祖唐越公华而越公实始居绩溪之登源故登源之汪尤盛曰裕清先生者仁厚人也以儒医鸣其乡尝用荐为绩溪医学官以奉其父甚谨父安其养年九十有二及见五世孙无恙在堂而先生亦今年七十矣先生训育其子孙甚力诸子曰溥起乡进士守蓟州曰滢起进士尹玉山诸孙曰度继举于乡而先生亦受诰命封奉直大夫如溥官矣奉耄耋之亲于堂见曾玄之孙于家而又迭享牲鼎之养于官显受纶綍之命于朝有一于此皆世之大庆而获备于裕清先生之身亦可谓难矣颂声不作其何以昭世徳而风乡人于是其婣友上林苑丞程君京辈告诸搢绅播诸咏歌将寄寿先生而谓诗必有序以见作者之意爰属之余余闻宣圣论寿必归诸仁易赞家庆必本于积善盖不易之理也汪先生始以医起家寿其亲及其身推之以活其乡党宗族甚众其仁之施善之积不已厚乎而又两子竞爽为国家司民命于大郡名邑之间仁声淑闻足以最考功之书膺宣室之召语善与仁益又大焉则宜其寿开于先者将底于期頥几于人瑞而迓续敬承其后者殆不可量也哉先生诞辰在岁之九月二十有二日张筵于庭长幼咸集称庆之际命童子歌诸公之诗以侑觞吾知先生心益休体益康禄养恩封与寿俱进乡之人顾瞻咨嗟又必以为仁人长者其所获如是有景仰企慕之心则此诗于尚齿好徳之劝不既多乎余尝过绩溪访登源拜越公之庙而裵徊于丘垄亭榭之隅崇山复岭秀拔环峙大溪水经其前盘廽百折而后出窃以为地灵所锺必有异人况盛徳之后实家于此庶几见之以为快乎盖今得汪氏而后知人境之足以相当也是为序

　　户部郎中官君挽诗序

　　平度官君汝清与余同治尚书就天顺壬午之试君魁山东余亦缪魁畿北盖相闻而未相识也既举进士成化初先妇翁太师李文逹公卒君以工部主事受命徃治葬于南阳始识君而未悉其人也戊戌岁大侵君以户部主事奉玺书赈河间余亦得请省觐还新安乘传而南适与之遇见君规画举措不遗余力所活数万人心窃异之既又访余公馆聴君言弭灾六事凿凿可行其一论水患尤切云河间界滹沱中堡二水地最下有九河故道疏其委以入于卫河河道久而淤为腴田则民据之或举而归之贵近勲戚之家知利而不知害也由是水无所泄加以霖潦则四溃浸淫以壊民田岁以为常诚使水有所归则岁入当倍且疏浚视赈贷其费不啻什一而议者或病于难集盖世之乐因循而惮兴作者常多也余家中世自新安寓河间尝考图籍询故老按形势得其说而莫可语者闻君言为之惊喜曰吾人自是其有瘳乎君亟草奏言于朝而议者果以为难事竟沮然畿北人感君纾国之心裕民之策口之不置而有遗憾焉余既遭先少保襄毅公之丧与君契阔甚久癸邜夏始上京师道诹君出处则已进郎中再奉玺书督储于蓟其所建白益多声望益振余方觊其再见相与倾倒而君不幸已矣呜呼悲夫世固未始乏才而求夫好古之学经世之务可以备将来大用之选若君者盖屈指可数奈何其年之弗永才之弗究而余亦安能不为世道之惜也哉君捐馆时年四十有一有弟曰贤亦学于乡长子曰熈载方为儒学生能收君之遗文状君之遗行又告哀于所还徃得挽诗若干章奉以视余余既悼君之早世又幸君有佳子弟足以引其有余不尽之泽而益长也序而归之俯仰今昔有不胜其泫然者矣

　　赠叶君茂卿通判广平府序

　　成化甲辰冬十月叶君茂卿得入吏部铨廷授通判广平府事凡同出新安而寓京师者相与荣之又从而饯之俾余有言以重君余于君交久势不可以无说乃谂于众曰世率以地南北异宜人驯悍异性治之所施者寛猛异法若君之行何如哉君生江南眇然一儒者筮仕而佐大郡于北方将孰不以为难乎余则曰否夫难者势也而有不难者存理也学足以明理则举措之间无施不可其何有胶于一偏而不相能者哉广平古晋赵之境号漳河间一都会风气刚劲士多义侠若程杵之忠亷蔺之烈望诸君之风槩清河崔氏之孝友遗风习俗千载犹新而例以北方为难驯欲一切以猛从事亦乌可哉君学道三礼于王制之详民志之辨皆已素定又数屈于礼部齿益健学益邃人情世态阅歴之益多兹之徃也将大展其所藴佐其长率其属绥迪其士人地之北犹南也民之悍可驯也寛猛相济而政无不成也矧君以歙人莅广平皆帝都辅郡何南北之不相通被仁义礼乐之泽最先何驯悍之不相化政令之颁建白之上朝发夕至何寛猛之不相为用而私忧豫计之哉窃有所告于君者比岁以来暵荒民饥江以北为甚广平其一焉虽圣天子忧勤屡有明诏问民所疾苦而有司奉行力不力恒均也若是者将谁之责欤夫建官以为民也民不被其泽而安居以享禄食循资以待迁擢儒者之耻也君学术老成宦途云始举而措之将必有出乎常情者哉愿与乡人共拭目焉

　　赠平江伯陈公还镇诗序

　　平江伯合肥陈公志坚将漕运兵十余岁矣岁一朝京师以为常乃成化甲辰冬上书乞解印就第优诏不许于是节钺还镇有期凡搢绅内交于公者咸赋诗赠之推余为序惟我朝文庙徙都北京国计悉仰于东南特遣文武重臣建牙淮水之阳以经制之而公之曾大父恭襄公首膺是任论者以为中兴计臣第一人其大功盟于册府其遗爱存乎庙食者不替益隆也公以元勲世胄起而继之兵强食足为诸镇之冠而又识逹政体每有建白利病之策昌言于朝以是主上嘉其忠勤慰谕勉留而搢绅懐忧国爱士之心不能已于言者如此余窃观召虎征淮南之夷而周人有江汉之思李愬平淮右之贼而唐人有方城之雅传之后世以为美谈今国家承平两淮晏然非叔季可比虽连丁岁侵得公坐镇其地拯之辑之不遗余力休兵恤士以收足国裕民之功视虎与愬殆无愧焉矧江汉之诗必举公奭方城之雅亦颂西平视公之于恭襄又将以济美并称于百代之上盛矣哉世臣之足为国重有如是者然则诸搢绅之作虽比之江汉之诗方城之雅亦何让哉公少承其父庄敏公之训喜问学隆师亲友迨今不衰每士夫道淮必礼接之或就而问政有古儒将之风故人乐与之言而余交公尤稔辄为道所以作者之意虽然出入均劳盛世所以优大臣也公之劳于外也久矣上下之属望于公者厚矣不日召还留卫天子建封侯之业以増辉于家乘史册之间诸搢绅嘉予之者又将不止乎此协声律被管弦以鸣国家之盛岂特公一身之荣而已

　　怡云钱翁六十寿序

　　先民之寿大率以百二十岁为期六十则寿之始也出而仕于朝五十服官政六十则指使处而饮于学五十者立六十者坐示将以渐而致其隆焉盖先王所以优六十之人如此而况子之于亲乎当喜惧之交而致夫耄耋期頥之祝固情之不能已邪无锡有怡云钱翁者本呉越武肃王之裔自其祖父伯叔以来世以尚义闻至翁益笃于孝友尽父之丧隆母之养推让田宅以与两弟而又屡矜其不立三抚其遗孤虽已产藉是以日朘而不恤也方且延师以诲子捐粟以济饥辑其先世遗文为袭庆编以传世而翁亦年六十矣于是翁三子因余所善户部赵梦麟主事以请曰愿有言焉以为翁寿余不及识翁而得观其所谓袭庆编者又及识翁之从子所谓鸿胪君楷者知翁上显其宗祊而下成其子姓不遗余力盖孝友人也语不云乎孝弟也者其为仁之本与仁则寿矣翁虽不仕而以尚义恩授承事郎又以徳善重其乡乡之为介为宾且自兹始迹是观之其心休其体豫由六十而底于上寿不庶几乎虽然蘧伯玉行年六十而六十化进徳之功不以老而倦也岂惟六十哉莱子年七十而孺慕申公伏生皆年八九十而传经张苍年百余为汉计臣多著述古之人年弥髙徳弥劭者如此翁思古之人益策其所未至而不强其所不能使年与徳俱进祝以渐而致隆将有不一之书余言则其兆也翁名会字孟津别号怡云始生在嗣岁之元旦后八日其配长洲徐氏少翁十岁贤而偕老三子曰本相干皆孝谨克世其家云

　　吕母太夫人寿序

　　走少以童子执洒扫之役于嘉禾吕文懿公先生之门先生以清徳正学辅英宗退而执经以授今天子盖蚤莫汲汲毕力于公而弗顾其私凡区画家政一出于太夫人徐氏太夫人淑慎之姿贞静之徳贤明之行可方古人盖一时卿大夫家率自以为弗如也走获与及门之士从公子今主客郎中秉之以歳时升堂拜舞为寿太夫人推爱子之心以及诸生由是诸生自幸为得所依庇率事先生如父事太夫人如母迨今几三十年而先生不可作久矣太夫人居嘉禾故第无恙在堂而春秋亦六十余矣及门之士或显或隠多以星散而走于秉之得侍同朝笃世讲焉虽无复向时展敬修谒之勤而此心盖未始一日忘慈煦之泽也成化己亥春走自新安河亲还朝过淛始获拜太夫人于堂癸邜夏复自新安起复而来又获拜焉凡再见而太夫人体益强徳益劭内政益修而明僮仆益恪而严盖不以老而怠其家者如此然独念秉之不置曰庶几王事有间乎其遂迎我我将从之抚诸孙以为乐乎人以是知太夫人之慈走之至三月秉之果以太夫人故力请檄而南将便道奉板舆北上遂天伦之私而不废乃公人以是又知秉之之孝夫慈与孝皆出于天而性于人顺之则为福斁之则为盭若太夫人之慈歆其子之孝而有不获福焉者寡矣吾知其心之廓如身之胖如将寿之隆如不可以言赞也走之先尚书襄毅公于先生为同年母夫人于太夫人有娣姒之义方迎养于京闻秉之之行喜不可遏知二母之相见有日而获伸其私也輙先序其事以贻之请为归寿之献

　　骢马行春诗序

　　成化乙巳春监察御史姑苏奚公克新奉命出按于南畿搢绅大夫作骢马行春图赋诗赠之而以序属余余窃观国朝着令每岁必遣宪臣分行天下以饬吏事恤民隠其责最重而在南北两畿者为尤甚盖畿内郡县地逼而事殷地逼则毁誉易逹事殷则举措不遑诚非一藩省逺外之地可比奚公少以明经领天顺已邜乡书久之举成化壬辰进士有起家之学筮仕知青州乐安县凡三年有及民之政受荐而入为御史尝奉勅理盐法于河东又奉勅综邉务于居庸诸路有奏最之绩兹之徃也固将有所罢行而适于缓急之宜有所纠荐而明于贤不肖之察使七郡之吏民畏而怀之非议不兴而废政毕举如是则亦何责任之重之足虑哉昔桓典为御史时人有行行止避之谣盖予之也鲍宣为司隶时人有三入再入之歌盖期之也今送公之诗多出名卿才士之口予之深期之逺亦皆本于善善之公可以附古风人之义而传者行台瀞深职事有暇时取而讽之固将惕然思有以副之而莫能已乎不日还朝风裁益増而名益振天子益宠嘉之将有进擢之命以比迹于桓鲍且有征于是诗俾一时号良宪臣者曰有奚公焉岂不韪哉

　　赠守御沧州正千户赵良玉诗序

　　沧州为河间支郡古燕齐孔道而其境东极于海擅鱼盐之利盗出不时盖尝宿重兵委将吏号横海军节度使国朝既一海内于沧州罢兵置牧专莅其民民相安而莫相恃者余百年矣成化乙未朝廷始用议者言徙河间卫一军于沧州号守御千户所以渐复前代之旧有牧以养有兵以卫民有所恃以无恐而益安盖修废之良策经始之逺图也维时武进赵君恂以正千户将其兵以行至则画疆界立营垒开屯田而建牙于州中不遗余力以成伟观庶几一时良武弁乎而间以劳役得未疾久之弗瘳乃遣其子瑛请代于朝许之瑛字良玉余季父之壻也其为人通颕而识事谨愿而好文余尝器之而爱莫助之也青宫直讲之暇为请于同官得诗十章以华其行且序而告之曰守御之官诚美矣顾知夫朝廷所以不惮征调之烦规措之费者何哉凡以为民耳夫兵民一体势若辅车政扞则上之毁生情否则下之怨兴而亦何有于守御之设哉如使莅民者曰兵所以卫民也吾民不可以不劳典兵者曰民所以养兵也吾兵不可以不戢如此则情相孚政相济而为沧人之庆也大矣良玉自曽大父以来预有开国靖难之功载于册书而其父又以老成膺选择首事于沧州者也良玉继之而年甚壮志甚勇他日不有以迈前烈拓后效以答世将之宠而无忘于搢绅大夫与进之盛心是岂所望于馆甥者哉然则良玉亦安肯取足于是而不加勉与

　　张氏世美集序

　　涪人有云庵张先生者以易名家尝魁正统辛酉乡荐有捷髙科取显仕之地而先生念失其父也早独頼母守节训之成欣然就乙榜以去又援就禄之令而得蜀之广安学正自署其堂曰荣养虀盐之乐不必锺鼎也既而亲终改陜西华州九年升山东济南教授凡三主师席门生多列官中外而先生亦年才五十一耳毅然引疾西归或署其堂曰恬退盖先生之出也可以励禄养之子其去也可以励患失之臣岂非一时忠孝人哉今兵科都给事中本谦其长子也本谦世其经举成化丙戌进士官琐闼久之受貤封之宠且得请归觐于涪维时张氏子弟以输粟赈饥而为义官者三人以执经入学而为儒生者四五人或署其堂曰恩荣而先生未尝以喜本谦奉玺书核邉廪于湖广贵州两藩袪宿弊杜私谒竟为哗者所诬讼谪判陜西耀州将署其堂曰遂休而先生未尝以戚盖先生饬其躬以淑诸人而施诸其家有如此者本谦惧弗克承之将取四堂所得名公记序诗歌类为巨编刻梓以传或者为题曰张氏世美集间以序属余久无以应也会本谦上疏伸雪荷特恩进今官而母讣又适至则是编之托余岂可以无说哉惟古人号世济其美者盖有之矣而美之小者不足言若忠孝则美之大者然亦必不以外至者为戚欣而后能之若云庵先生殆有见于斯乎先生通经学古且闻道于至人徃徃有脱屣世尘之意宜其芥视轩冕进退从容而先立乎其大者如此朂哉本谦尚以平日所闻于家庭者充大而光扬之使功名焯焯于盛时上报天子知遇而下昭先生之徳于无穷他日所以世其美者将比迹古人而无愧当世名流所以嘉予之者亦宁止乎是哉先生名玄字成功封兵科给事中云庵其别号本谦名善吉余同榜进士云

　　赠知婺源县事董君序

　　知婺源县事董君惟和既受命将之官而婺源之仕者大理评事汪君守贞合一郡之人在京师者徃饯之而以赠言托余余亦素相还徃其何言之赠而为有益于董君哉虽然则尝闻之矣为政者必悉其土地人物而后可与言治不悉其土地人物而惟吾意之所如其治之有成者鲜矣徽之为郡也领县六而婺源独于前代尝为州五岭奠之其峻极天水之东出者为淛源西出者入鄱湖山川相带风气孔完其土地沃矣忠贤之臣史不絶书节孝之坊门巷相望而子朱子之阙里岿然中处道徳之泽万世一时其人物伟矣夫惟其土地之沃则有所资给而民易足其人物之伟则有所渐被而民易化使为县者知其然易足者安之而弗朘易化者导之而弗尼如是而吾治之弗成者亦鲜矣董之先盖淛之鄞人永乐初方占籍北京鄞山水之胜甲东南计与婺等而君又喜问学负才力从礼部尚书箐斋周公游周公器之中成化辛邜乡举举进士凡五不偶年益壮学益成阅歴益多且熟筮仕而得婺源其治之有余地也可必矣董君行哉履其山川而考其题名前代之为县有去思与人所弗录者为谁奠于先正之堂而服其遗书求夫为令者之所当勉与所当惩者何在切问近思而无待于外求则其举错之宜好恶之审事上抚下之节必有可观以无愧于为士其较夫走阡陌翻案牍而役精神于仆仆之间者相去逺矣窃诵所闻以答诸搢绅致之董君以为少益而终聴之则庶几婺人之庆也哉

　　赠麻城县丞张君序

　　故华盖殿大学士赠太师南阳李文逹公中子锦衣户侯士敬尝求塾师而未得以语国宾易水王公司言王公怃然曰吾友太学生成都张君孟诚其人也哉士敬即日礼于其庐而致诸赐第之塾中以教其二子镛铨焉张君学颛而行驯二子者受教惟谨士敬之兄曰尚寳公士钦每语而器之曰此殆蜀才之遗者乎久之当上吏部遂以成化乙巳春廷选为湖广麻城县丞士敬过余曰子独可无一言以惠张君之行哉惟不佞执经文逹公之门且托有姻好凡所以爱厚君者盖与士敬同顾夫平日饮燕过从之间有会必俱服官行已之方亦畧倾倒矣又何俟乎离觞缱绻之际而后有所譊譊哉虽然士敬之请坚矣则亦无已而为之说曰子之欲得良师与民之欲得良吏一也是故师不良而子无所成者一家之忧也吏不良而民无所仰者一邑之仇也出处仕学之道乌有二乎哉夫丞佐令者也过则有犯分之嫌不及则有旷官之议而麻城又故楚之剧县境多秀民尤长于春秋非其人政之公行之亷求有能足乎一县之望者鲜哉张君之大父子英以布衣被征为蜀府寳贤堂训读父宗器以乡进士歴官同知河东转运司然则君得诸家庭深且久矣处为良师出为良吏以弗坠其先烈有余地矣余言不足以辅君君行哉不自足而益求尽夫在我者固君子之志也欤

　　赠监察御史汪府君孺人江氏挽诗序

　　新安诸汪共祖唐越国公其居婺源浯村者在国初有春坊司直蓉峰先生号最盛诸汪皆莫之及江氏祖梁宗室云梁亡避地更姓今不能复而独署其族曰萧江以自别于土著所居曰江湾皆硕宗也汪府君宗煴出浯村六岁丧母十岁丧父能自立以不坠其先而振其后配江氏出江湾又能佐其夫拓其田宅而训成其家人贤翁姥也府君卒年七十有二江氏卒年六十有七当升平之世而偕老获全归之乐其生也府君赠文林郎监察御史江氏赠孺人受天子之宠命于身后足以发潜徳昭令名其终也长子奎举进士职风宪出按于两淮七闽皆有声尝抗疏论天下事不以利害动闻者壮之余三子坦圻坤亦相与承其父兄之志力善而无弗肖者长妇为太师徽国文公世孙诸妇亦皆出良家其后也府君夫妇之丧告哀于逺迩逺迩之人无不衋伤有奠有挽聨编累帙上足以劝人之亲下足以励人之子其徳之征也夫其生于硕宗动有师法而无过举故其累行之贤由一身以及一家名一乡至于如此而人言之可征者固不可无述也不佞获与今御史君同年进士有交承之谊盖尝过江湾入浯村望其山水之胜而敬吊府君夫妇之贤读其哀诗窃有感焉故因其请而不辞有说以告来者尚徳之义也

　　篁墩文集巻二十四

 

　　●钦定四库全书

　　篁墩文集巻二十五

　　（明）程敏政 撰

　　○序

　　赠都督李公承恩展墓西还诗序
</div>
    <div class="pagination">
<a href="篁墩文集_page25.html">上一页</a><span>...</span><a href="篁墩文集_page21.html">21</a><a href="篁墩文集_page22.html">22</a><a href="篁墩文集_page23.html">23</a><a href="篁墩文集_page24.html">24</a><a href="篁墩文集_page25.html">25</a><span class="current-page">26</span><a href="篁墩文集_page27.html">27</a><a href="篁墩文集_page28.html">28</a><a href="篁墩文集_page29.html">29</a><a href="篁墩文集_page30.html">30</a><a href="篁墩文集_page31.html">31</a><span>...</span><a href="篁墩文集_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
