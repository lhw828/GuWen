<!DOCTYPE html>
<html>
<head>
    <meta charset="UTF-8">
    <title>震川先生集 - 第 25 页/共 69 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>震川先生集 - 第 25 页/共 69 页</h1>
    <div class="content">
　　夫富贵寿三者，天地庞厚之气之所积也。其来也，恒参差而不齐。而人之值之也，虽一家之中，父子兄弟之亲，血脉气息之相属，可以言语教戒而同者，而唯是三者为不可期。有厚于富而薄于贵与寿，有厚于贵而薄于富与寿，有厚于寿而薄于富与贵，有厚于富与贵而薄于寿，有厚于富与寿而薄于贵，有厚于贵与寿而薄于富，有聚焉，有散焉，有平均以等授焉。时其平均也，而或富或贫，或贵或贱，或寿或不寿；时其散也，而皆贫皆贱皆不寿；时其聚也，而皆贵皆富皆寿。此造化之微，倏忽迁徙，以此鼓舞人世。而世乃以有心者窥之，憧憧焉疑其既往，而意其方来。此余之所未喻也。 

　　若吾昆顾氏之盛，殆所谓时其聚者邪？自大宗伯以文章魁天下，将跻台鼎，其余横金衣绯者，尚二三人。昆之言贵者，必曰顾氏。甲第连埒，宗亲子弟被服华绮，千人聚食。昆之言富者，必曰顾氏。自桂轩先生以耆年为乡邦之望，其后寿考，世有其人。昆之言寿者，亦必曰顾氏。今南岩先生以桂轩之孙，宗伯从子，少膺乡荐，甫倅南昌，飘然赋归来之辞，不谓之不贵；优游于亭馆花木之间，不谓之不富；安居暇食，不亲药饵；不习导引，不谓之不寿。夫是三者，所谓不可期也。而聚于一家，又聚于一人之身，斯亦难矣。 

　　余未尝通介绍于先生，然尝闻其贤，而私心识之。间独窃叹，以为先生藉家世之盛，而又三者参会。夫人子之于亲，苟唯布褐菽水以为养，虽有颜渊之仁，曾参之志，亦当不能无缺然之意。有如先生者，乃夫人所愿于其亲，而不可得者也。于是可以寿矣。 

　　今年先生寿七十。邑学诸生咸往为贺，俾余叙之。余惟桂轩先生与高大父为延龄会，世通姻好。高大父寿八十五，作高玄嘉庆堂，大宗伯实为之记。则余于先生之文，亦何可辞也？ 

　　同州通判许半斋寿序 

　　予居乡无事，好从长老问邑中族姓。能世其家业，传子孙至六七世者，殆不能十数。世其家业传子孙绵延不绝，又能光大之者，十无三四焉。 

　　若许氏之世，吾能言之。自其先讳庆赐者，从嘉定稍徙至昆山，实生文衡；文衡之子曰德芳。比再世以勤啬致富，而子弟皆知修学好礼。其子鹏远，以赈饥出粟，授承事郎。而从子鸿高，由太学上舍历官平定州同知。承事生思耐翁，为京所吏目。而同州君则思耐翁之子也。亦自上舍选倅名州，致政家居。久之，而其子伯云以进士释褐为分直令。方着声迹，有远大之期。盖自国初至于今，许氏之居于乡者，其名可数。耕有田，艺有圃，居有屋庐，其老者，乡里社会，饮酒伏腊，未尝不在。享承平之福者垂百年，而得大发于伯云。所谓能世其家业，光而大之者非耶？ 

　　同州君为人倜傥，善自娱戏。官古冯翊、西华之地，然不能为吏绳束。一旦拂衣归，从布衣野老，陆博投壶，拥女子，鼓琴鸣瑟，酣宴竟日。自伯云不为官时，常自乐也。然今之时，与许氏之上世异矣。使伯云不为官，宁能使其亲保有其乐耶？同州君虽善自娱，非其子之为官，宁终能有以自乐耶？乡人是以为君荣，而以伯云为能养志也。 

　　嘉靖丙辰月日，为君之诞辰，盖甲子一周矣。时伯云自分直入觐。予与同县之士试于南宫者若而人，与伯云俱会于阙下。比觐罢还，而伯云亦以便道归省。众谓予不可无纪，而沈成甫、戴与政来致其请。予谓吾等方从君有乡社之乐，而伯云回首有白云之感；既为之贺，因称养志之义以慰之云。 

　　龚裕州寿序 

　　孔子曰：「仁者寿。」夫仁者岂能必寿哉？以其能静而得寿之理也。人生百年，以区区之形，日与外物为角。夫苟役役然驰骋眩骛于富贵之途，以其所轻累其所重，若是者虽至黄耇，其道促矣。夫苟不役役然驰骋眩骛于富贵之涂，以其所轻累其所重，若是者虽不至黄耇，其道长矣。 

　　龚先生受命守裕州，有大夫之秩，家富田宅，有封侯之奉，银朱黼缋之华，未始异于世，而得园、绮之高焉。温淳甘膬，脭醲肥厚之养，未始异于世，而得松、乔之适焉。环湖而居，鱼鸟上下，田夫野老，歌呼而笑傲，当郡邑喧嚣之间，而得武陵桃源之趣焉。先生其不役役者欤？君子之论人取其近，先生其得仁者静而寿之理欤？ 

　　予之内弟温甫，与先生世通姻好，来请予文为祝。予尝论今世有所谓寿文者，非古之制。不过谓生于世几何耳耳，奚以文为？至论先生，乃可以着之于文而为寿者也。书以归之。 

　　徐封君七十寿序 

　　余往来嘉定，与其贤者游，而识子言。于是时固已奇其文，每言之于人。因遂识东楼翁，慷慨乐易人也。已而子言举京兆，计偕北上，翁实携之以行。余时遇于彭城，遂于僦车共茵而载，历齐、鲁、燕、赵二千余里，走风雪尘埃中，欢然忘其行役之疲。余盖察知翁父子有福德，享富贵者也。 

　　其后子言登第，以天官属直内阁；寻改大宗伯属，领祠事。余至京师，每见，辄叹其议论之进。是时天子隆郊祀之礼，子言殆所谓侍祠神语，能究观方士祠官之说者矣。至语及其职事，未尝不有志于古之守道以守官者也。而东楼翁居家，日治园圃亭榭，与士大夫饮酒为乐。子言间迎至京师，则诸公贵人日来欢宴，退而莫不叹翁之贤，而又称其有子。已又得诰命推封，既贵显矣。然子言在部曹，郁有清望，议者以为兰台秘阁之选。顷以外补为郡，莫不惜之！会东楼翁方七十，子言将之荆州，过家上寿。以余游其父子间相知之素，属使为序。 

　　夫予知子言有不释然于此行者矣。然以方刚之年，出粉署为二千石，得归荣其亲，于人子之愿，殆未易得也。吴中士大大登朝者，不为不盛，然能迨禄养，少矣；已迨禄养而至大官，益少。今惟长洲钱工部德征，位至九列，海虞严学士敏卿为馆阁，而二公之亲，皆康强无恙，得封如其子之官，此不独吴中所无，而世亦未之多见。今以子言之年与其才望，名位岂在二公之后？余以是知东楼翁之福禄盖未艾也。子言能自驰骋于文辞，其于江山故宅，云雨荒台之间，必能追踪屈、宋而上之，为南陔、白华之篇，以抒其仁孝之心。余之朽拙，何能为役？猥以斯序见属，愧而不敢辞云。 

　　葛封君六十寿序 

　　古之君子，仕则违亲，处则违君，二者常患于不能兼。韩退之言，欧阳詹舍其父母朝夕之养，至于京师，将有所得以为父母荣；虽其父母之心亦然。詹虽不离于其侧，其志不乐也；詹在京师，虽离于其侧，其志乐也。至王介甫，则又以为禄与位，庸夫鄙人之所待以为荣也。贤者道弸于中而襮之以艺，无禄与位以为父母寿，而父母之心亦喜无量。二公之言各有所重，而不免于偏。使为子者，有所得以归荣其父母而无离忧，具道艺之美，而有禄与位以为父母寿，岂非夫人之愿欤？虽然，二公者，盖致恨于彼之不能得者，则亦姑以此使之自慰焉耳！ 

　　葛君理卿，辞其亲试京师。有司奇其文，欲置之第一，遂举进士上第。所谓弸于中而襮于外者矣。国家之制，进士释褐，观政诸曹，其禄秩比七品，可谓有禄与位矣。君在京师逾年，赐告还家，日侍其亲，可谓有所得而无离忧者矣。君之尊人虚潜翁，少在陇亩，淳朴无外慕，于荣势非数数然者，一旦得之，亦不以为有所加；独喜其子之在侧，而以为乐也。以是知二公之言，特有所激而发，使遇虚潜翁父子，其于为人父母与为人子之情，必能极口道之矣。 

　　君登丙辰进士，以明年四月来归。至某月日，为翁诞辰，翁于是年六十有三。友人赵君元和、张君子忠辈若干人，皆往岁与君同试南宫者也。荣君之还。征余文为虚潜翁寿。余谓如翁者，韩退之、王介甫之所欲之而不能得者也。是可以贺矣。 

　　柳州计先生寿序 

　　吾乡范文穆公称湘南江山奇胜，为天下第一。时公帅广右，已而移镇之蜀，有睠睠不忍去之意。而柳子厚刺柳州，乃作囚山赋，观其辞，殆不能以一日居者。范公大帅，名位尊显，其心诚乐于此。而子厚特以谪徙久不得召，有挹郁无聊之志，宜其为言如是。然其于此邦之山水不薄矣。其序近治可游者，殆不下于桂山。而所谓灵山拔地，林立四野，自峤南达于海上，可以想见。韩子称衡湘南为进士者，皆以柳子为师，其承子厚指授为文，悉有法度。由是言之，柳之山水不待子厚而显，而其人才之出，自子厚始也。 

　　今天下文治休明，皇风遐被。楚、粤之间，来任中朝者，柳州尤盛；又非若子厚之时之比，其为山川愈益增重。惜乎，柳、范二公不及今见之也。柳州计君坤亨，以乙榜进士来教昆山。学者向仰之余，间从问其山水之奇胜。益信二公之言，至今若身履其地而获观游焉。君父靖川先生，以乡进士调倅潮阳。未及上最，即挂冠归其乡。构一亭，日吟咏其中。而孝友清节，为柳人所称。余不知先生之亭，于所谓东亭者何如？而想其凭空拒江，众山横环，海霞岛雾，倏忽万变者如一日也。 

　　嘉靖癸亥孟冬，适先生降生之辰，进士君忽起岭云衡鴈之感。诸生某某为之遥致祝寿之词，而求序于余。余文乏芬芳馨香之气，万里致之于子厚所适之地，不无愧云。【此文钱宗伯汰之，今仍存。】 

　　宁封君八十寿序 

　　凡同举于乡，及同举于南宫者，皆有兄弟之好。其喜而为之相庆固宜。况为其亲者，则犹吾亲也；推敬老之义，夫人皆近于亲，而况于为吾兄弟之亲乎？嘉靖乙丑，天下士对策于皇极殿前。同赐第者三百九十有四人，而广德宁钶大受之尊府，于是年年八十。诸同年会于大受之邸，遥致其祝。盖吾同榜之为其亲寿者，自大受之尊府始。 

　　今制，举于乡与进士，未及一等耳，而世以进士为荣；未第于南宫，儽然犹诸生也。不特人之情为然，虽其父母之情亦然。大受之尊府翁，于前是科，以其数试不第，亦已厌其为举子矣。临行，戒之就选。是年大受落第，而铨部颇通乞请，大受不欲也。复以举子还。翁殊不喜，曰：「吾春秋高，汝虽不为进士，且得一官，乌纱角带以归，吾即瞑目。但见子之为官，不以子为举子也；即他日为进士，吾瞑目后，但知子为举子，不知子为进士也。」大受受教，局蹐不知所为。 

　　今年大受登第，而翁适及耄年，可谓能见子之为进士矣。以翁之情如此，则大受所以自欣慰者何如？诸同年之所以为贺者，其容已乎？翁天性孝友，倜傥有大略，乡里敬服之。有纷争者，就之一言而决，退莫不帖然。尝为大第，毁于火，又为之，加大。亦非世之没溺于名利者。即其欲子之为官，盖其为人风概如此。因为序之，使之持至广德以为翁寿，翁又见诸进士为翁寿而喜也。 

　　白庵程翁八十寿序新安程君，少而客于吴，吴之士大夫，皆喜与之游。都太仆先生爱其淳朴，题其所居曰白庵。君在吴既久，吴人益信爱之，无贵贱称白庵云。今年八十，其子永絺、永约，孙应春，迎君还荪田，将聚族而为君寿。壻吴君某曰：「吾翁千里而归，不得文以行，非所以将顺翁之意。则黄山、灵岭亦笑我矣。」于是谒予请所以为寿之辞。 

　　古者四民异业，至于后世，而士与农、商常相混。今新安多大族，而其地在山谷之间，无平原旷野可为耕田。故虽士大夫之家，皆以畜贾游于四方。倚顿之盐，鸟倮之畜，竹木之饶，珠玑、犀象、王月毒瑁、果布之珍，下至卖桨贩脂之业，天下都会所在，连屋列肆，乘坚策肥，被绮縠，拥赵女，鸣琴跕屣，多新安之人也。程氏由洺水而徙，自晋太守梁忠壮公以来，世不乏人。子孙繁衍，散居海宁、黟、歙间，无虑数千家。并以诗、书为业。君岂非所谓士而商者欤？然君为人，恂恂慕义无穷，所至乐与士大大交。岂非所谓商而士者欤？ 

　　君今行矣。于是与其妻子、兄弟若族之人，与夫亲知故旧，论说生平，其所历天下名山大川、大都之会有几；其所见四方贤公卿大夫、名人才士有几；遁世长往、怀道蕴术之士有几；生长休明全盛之日，迄今百年，风俗世道之升降，上自朝廷，下至田野，耳目之所见闻，其变有几；屈指百年之内，中间与其妻子、兄弟若族之人，与夫亲知、故旧相见之日有几也：其亦有所感也。夫少而游，老而休，于是得与其妻子、兄弟若族之人与夫亲知、故旧、相与，相见而饮饫，其喜可知也己。则夫为其妻子、兄弟若族之人与夫亲知、故旧，其喜又可知也已。 

　　张曾庵七十寿序 

　　世之论人寿，以百年为限。然修短之数，得之于天，不可以齐。得数之长者，百岁为老矣；彭祖之百岁，岂非婴稚之时耶？得数之短者，岁月为稚矣；殇子之岁月，岂非垂老之时耶？予畸穷于世，故尝居闾里间，从先生长者游。自少识张曾庵先生。白晳而丰颐，美须髯。盖先生是时年已五十，容甚少也。又十年，先生六十，其气完，其容无异于初见之时，不知十年之加也。今年先生年七十，亦无耇老之色，其美须髯，发漆黑自若也。先生未尝知世所谓服食炼形之法，而得数之长如此。则今之七十者，亦犹婴稚之时耶？ 

　　吾吴中之俗，尤重生辰。自五十以往。当其生辰即为寿。前年先生犹为博士弟子，激昂蹈厉，诸少年莫敢摧其锋；虽诸少年亦以为先生少，故无为先生寿者。今先生忽自谢其博士，而老于家。其高第弟子某，乃往为先生寿。寿已，则相与求予之一言以序其事。 

　　「噫！子之先生未可以寿也。子之先生读圣人之书，自以为得其蕴；每酒酣，辄为人说书意，掀髯指画，左右顾视，旁若无人。当世宿学，莫能难也。与人交，洞见底里；规人之过，至于泣下。岂非所谓直道君子者哉？往予至京师，见有衣玉带，乘白马黄金络，前后呵拥，其人白晳丰颐美须髯，俨然子之先生也。叹曰：『何其类吾乡之张子也？张子六举于乡，而今犹布褐而趋于博士之庭。』虽然，今十余年矣，不知其人果安在？而子之先生所自得者何如也？吾又安能舍子之先生而羡彼为哉？」皆曰：「善，请遂书之。继自今，岁岁为先生寿，必诵子之言矣。」 

　　晋其大六十寿序 

　　孔子曰「爱之欲其生」，惑也。爱而惑焉，而欲其生，惑也；爱而不惑焉，而欲其生，情也。「吉蠲为饎，是用孝享。禴祠蒸尝，于公先王。君曰卜尔，万寿无疆。」非欲其万寿耶？「我非敢勤，惟恭奉币，用供王能【能　原缺，据尚书召诰校补。】 

　　，祈天永命。」非欲其祈天永命耶？此爱之而欲其生者也。然古之人无有以虚辞说人者。人之所欲，天必应之。「曰予攸好德，汝则锡之福。」富、贵、寿考、康宁，天也。人皆归之于天。箕子独以为人之所锡。固以冥冥之中，茫茫之表，无所谓天者。人贵之则贵，人富之则富，人欲其寿考、康宁，则寿考、康宁，此祈天永命、万寿无疆之说也。箕子之言天精矣。武王梦帝与之九龄，文王曰：「古者谓年为龄，齿亦龄也。我百，尔九十，我与汝三焉。」武王之寿，文王之所锡也。 

　　晋君年六十，予之仲弟为君之子壻，而君之子日亨，以姨之子从予学，皆来请予为寿。夫欲君之生者多矣，不若君之壻；虽然，又不若君之子，以君之子寿君，君其有不益寿者乎？予有爱子之戚，方与日亨论洪范之义，以文王能与武王之寿，厚自责以为不慈之极，故以孝子期日亨，必能寿君也已。 

　　抑予少有四方之志，既年长，无用于世，常欲与亲知故旧，岁时伏腊，问遗往还，饮酒社会，务尽其欢；康强寿考，皆在百岁之外；父子兄弟白首相追随，为太平之不遇人。而迩来屏迹荒江，足不履户外，田夫野老，罕见其面。君与予有连，亦旷岁不见。忽忽不意君便为六十岁人也。君寿宜贺，而予精神恍然，髧彼两髦，泛泛其景，益不复知有生人之乐矣。既勉强为日亨书之，又为谢所以不能往贺之意。 

　　浚甫魏君五十寿序余始为魏氏诸倩，而浚甫年小于予。时尚垂髫，见余，握手甚亲。及浚甫自真义游学城中，时时来过其女兄，即留饮，相欢也。当是时，恭简公家居讲道，四方学者，多聚星溪之上。公于其家子弟，尤所属意。而吾舅光禄公辟家塾，延致名儒。浚甫遵矩矱无所失，而于进士之业，皆能工习。浚甫升太学，一再试秋闱，见罢，遂不复往；而独颛教其子。今二子学皆已成，庶几可以绍恭简公之业。浚甫年未至而辄已，余尝叹惜之。 

　　明年为嘉靖四十一年，浚甫年五十，以正月二日为初度之辰。其子壻沈尧俞，以余计偕北上，先期请余文为寿，至期张设之；盖以余最亲，又知之深也。然余见浚甫之少，又见其子之成立，又老而为寿，而吾舅姑与浚甫之女兄，已隔异世，则余之所感多矣。 

　　度浚甫华堂燕坐，子倩奉觞，宾朋杂沓，笙歌满耳；则余方孤舟栖泊于江、淮之间；自此蒙雾露，凌霜雪，又三千里。持空然无有之躯，欲以献吾君；岂不愧浚甫？而欲为浚甫可得耶？ 

　　古者「五十曰艾，服官政」。又十年，始爵命为大夫。则士之效用于世，任天下之事者，适浚甫之年。而浚甫苟自安逸，非恭简公之教。汉李固荐樊英、黄琼云：「一日朝会，见诸侍中并年少，无一宿儒可备顾问。」则老成之人，实国家之所须，重年少而忽耇老，岂世道之福耶？余以是惜浚甫之自止，而又以叹余之无所用而不知止也。是为序。 

　　周秋汀八十寿序 

　　吾昆秋汀周先生，今年寿八十。乡大夫士，多为歌诗文章祝之。先生之子通判君，设广席，大会宾客。徐辈九人者，辱交先生父子间，得坐下坐。目瞻盛举，心窃慕之。 

　　客有洗爵寿先生者，问曰：「先生之寿有道乎？」先生曰：「有。老子曰：『逸则寿。』又曰：『知足之足，常足。』盖造化钧畀万物，小大厚薄，各有品限。故安其分，则心泰；泰则百疾不作，故寿。愚者弗察，觊觎生焉，得失触焉，心扰而害随之，恶乎寿？故吾见人之富，不多其财，而薄田敝庐，足于陶朱；见人之贵，不侈其爵，而青毛?亶绛帐，荣于金紫；见人有时名，不高其闻，而陶情诗酒，放怀歌舞，老焉益壮，若得终身。吾不知有余在人，不足在我，嬉嬉然若与得意者等。吾之寿或者在此乎？」 

　　客未对，余笑曰：「达哉，先生之论也！其有得于庄子逍遥之旨乎哉？其曰大鹏万里，鹪鹩一枝，各适其适，不相企慕，则羡欲之累可以绝；累绝则悲去；悲去则性命安。是故寿于人，则为彭祖；寿于物，则为大椿。达者能得之，则先生其人也。今而后呼先生为逍遥公，可乎？」先生闻之喜。卒爵而歌，颓然就醉。余因拾问答之辞，合而为序。 

　　周翁七十寿序周翁，予弟子建之内祖也。岁己亥，翁年七十，十月某日，为其生辰。子建传其舅之意，请予为序。 
</div>
    <div class="pagination">
<a href="震川先生集_page24.html">上一页</a><span>...</span><a href="震川先生集_page20.html">20</a><a href="震川先生集_page21.html">21</a><a href="震川先生集_page22.html">22</a><a href="震川先生集_page23.html">23</a><a href="震川先生集_page24.html">24</a><span class="current-page">25</span><a href="震川先生集_page26.html">26</a><a href="震川先生集_page27.html">27</a><a href="震川先生集_page28.html">28</a><a href="震川先生集_page29.html">29</a><a href="震川先生集_page30.html">30</a><span>...</span><a href="震川先生集_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
