<!DOCTYPE html>
<html>
<head>
    <meta charset="UTF-8">
    <title>后村集 - 第 45 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后村集 - 第 45 页/共 47 页</h1>
    <div class="content">



　　后村集巻四十
　　钦定四库全书
　　后村集巻四十一　　　　宋　刘克庄　撰墓志铭
　　刘君方氏圹铭
　　君刘氏名文礼字君防故工部尚书讳榘之孙仓部郎中讳炜叔之子母恭人方氏以父任注漳州长泰县主簿侍仓部守温陵嘉熈戊戌七月庚寅卒于州治孺人方氏乡贡进士君采之女母刘氏淳祐丙午四月癸未卒于家年皆三十一男一人吉翁君事亲孝创股和药迄起危病内行雍睦称之家庭仓部之言曰儿玉也孺人奉姑谨蚤起晏眠因得羸疾孀居介洁不闯户外刘宗之评曰妇氷雪也宜福厚宜老夀而脆薄奄忽州里之人闻而哀之二家尊老相吉翁治窆以淳祐戊申正月癸酉合葬于常泰里之久岩吉翁防未能详考二亲之言行姑书梗概纳坎中以俟其长焉铭曰悲哉其无年也幸哉其有传也
　　刑部赵郎中墓志铭
　　淳祐丙午六月辛未永嘉太守赵公以疾卒于州治丧归袁之里第戊申三月己酉葬于宜春县修仁里长丰山之原诸奉家传使来致治命曰必以后村铭我乃叙而铭之公讳汝鐩字明翁濮安懿王七世孙曽祖士翕武畧大夫祖不倦少师父善坚户部尚书赠少师母齐国张夫人忠文公孙女擢嘉泰壬戌第主东阳簿辟崇陵桥道顿递官易诸暨簿帅稼轩辛公罗致幕下辛性严峻公独从容规益去爲湖南刑司狱干官使者悦斋李公尤奬重盗发洞庭委公讨平之悦斋建阃就兼机幕敌略京门守将委郡而去公单马视关隘修守备流徙来辑始城沙市堑湖水以濠之悦斋方爲上功会同属但用考举改秩知临川县讼险财匮昔号难治公发摘如神缿筩顿清鞭笞不试赋版自足秤提令下民间疑惧建阳令关乐安令史本新淦令赵崇贤皆坐奉新书不防镌徙它人类招徕告讦簿録富豪觊以免责公但谆谆戒董无犯令者台阃交荐监镇江府货务旧注右选至是改用文臣公与叶棠俱以邑最被选秩满课羡三十万増两秩添差临安倅属建皇子府已图上矣公曰讲堂宜爲左尹瞿然易图以进丁尚书公忧服阕领旧职既而庙堂议曰北倅嵗入百四十万非赵某不可改北防迁诸军审计司军器监主簿青齐内附公独拜疏请防后患边臣以寳玺献加恩中外公语同列当雪涕藏之太室可贺乎知郴州沙浦髙垓峒猺方结连跳呼郴六邑残其半矣公驰入郡贼蹑而至公令民入保严扼津隘白于朝乞制司兵飞虎军爲助贼刦民竞渡舟以济公命设覆蹙之贼大半溺死遂收余烬攻桂阳八昼夜官军苦战贼大败公合官民穷追俘馘甚众诸司以贼衰议撤戍公力争得留千人未防髙垓余党复出我师夹击前后破峝七降栅五十四缚酋首斩纛下者数十人公以盗贼起于赋讼之失平宜章令姚得骥贪残失众逐去之委僚佐行阡陌除苛细赈饥乏刻催科条式于石増州学两庑补万石仓耗米三千斛以讨捕功増两秩歴湖南宪漕去贪葺暴风行一道移漕广东解总领饷摧锋之外帑有余财帅仓舶虚席公佩数印才力绰然舶舟至吏请抽解公曰以俟新使者南州场屋寛以贤书爲市公获行贿者黥之遴选考官明年合春官程度者倍于常举时清献崔公里居以书与今观文相国防公称公有干淳监司之风改知安吉州江东提刑皆未上以刑部郎官召对言今内治痼于玩心外治溺于幸心公去国久白首爲郎新贵人无知己者归奉崇禧祠差知温州熟辄爲有力者所夺如是者八年甲辰改纪申命趣行适继乏絶公曰赋不可増民不可剥也稍严酒禁私酤者不便之劝农当诣某刹以枢府功徳院辞公曰延见父老顷刻事耳庸何伤郡人始犹疑议久乃信伏而公以劳属疾矣得年七十五积阶中大夫祥符县开国男食邑三百户令人庐陵罗氏普州太守全材之女先十九年卒子男三人崇澭从事郎新喻主簿崇淧承奉郎崇澢通仕郎女二人适宣教郎督视行府干官彭梦将仕郎曽初尚书公倅婺公犹丱角从诸生拜吕成公于家塾归能诵所闻于吕公者防名早阅人多及接前一辈文献议论其修身齐家牧人御众皆有凖绳常诵朱文公之言今人以事事不理爲寛寛之义岂然哉故公之治尤宻所荐多佳士吏非甚饕墨者不忍汰始余以檄留临川后以使事至番禺于公行事得之闻见又尝刺袁公方逺宦郡人言公居乡杜门如处女终身无一字半语于郡邑仕于袁者或自到至罢不识公面而去公行能髙一世言语妙天下而爲人深厚耻自矜露余每叹当世用公不尽之未足恨而议者如公未尽之爲可悲也别墅曰野谷在城西五里竹树茂宻亭馆朴素公乐之不厌往而忘返年余七十登陟如飞赋咏外课子孙讲学而已在郡每以定力不固轻出爲恨公博记工文尤深于诗有野谷集行于世余大病起视笔研如仇闻公葬作而曰公四十年故交也铭公非予而谁铭曰士之生兮遇合难才或优兮时或悭瞻前修兮方册间进多悔兮退差安李愿终身兮乐于盘谢公晩节兮懐东山野谷之竹脩脩兮其泉孱孱昔于此兮考槃今安往兮不还嗟乎明翁诚知其如此兮必不以一笻易两轓幸翁诗之可传昭余铭之不刋
　　潘庭坚墓志铭
　　庭坚潘氏名昉少以字行所爲文脱去笔墨蹊径秀拔精妙结字有顔筋栁骨小楷尤工自其乡之交防达于海内之士友见之皆击节曰庭坚太白子瞻后身也及廷试第三策传京师纸贵向之击节者更敛衽曰庭坚子韶龄辈人也一时名流争愿交下风庭坚亦益进徳铲﨑岖趋平粹油然可观意将大受之也调镇南军节度推官皆未上歴浙西茶盐司干官改宣教郎除太学正旬日出通判潭州卒官下年才四十三缙绅逢掖之士闻而悲哀相吊曰天乎庭坚之止是也墓在紫岩之麓距家十里许夫人黄氏二子初明仲明初逺相擅国讳闻纲常谪真洪窜胡魏以威言者端平亲政奋发独断雪故王收人望返迁客乙未策士有凝天命固人心之语庭坚对曰陛下承休上帝皈徳匹夫何异爲人子孙身荷父母劬劳之赐乃指豪奴悍婢爲恩私之地欲父母无怒不可得也宜诎荆舒之号挂秦熺之冠散郿坞之藏以释天怒又曰陛下手足之爱生荣死哀反不得视士庶人此如一门之内骨肉之间未能亲睦是以童仆疾视邻里生侮厚东海之恩裂淮南之土以致人和时对者数百人庭坚语最直嘉熈丁酉士民因火灾上封多讼故王寃者距庭坚奉对时三年矣防殿中侍御史蒋岘劾方大琮刘克庄王迈前倡异论并诬庭坚姓同逆贼策语不顺请皆论以汉法赖天子神圣俱获保全庭坚以此留落既而稍进爲学宫通守人谓其沮抑久惩创深非昔日之庭坚矣至长沙值日食求言庭坚封上曰熈宁初元日食诏郡县掩骼着令故王一抔浅土其爲暴骸亦大矣臣尝悲夫流俗之论辛卯丁酉之火皆谓故王爲之此何异左氏之诬申生也夫以无所逃而待烹之申生而忍以晋畀秦哉故王得罪于权臣有之矣于陛下无间言也岂忍效尤伯有以忧陛下哉请以王礼改葬又移书游丞相曰天下事当论是非不当论难易易而非焉吾不爲固也难而是焉吾往矣某既以身许吾君不敢爱其死而变其说公以爲非也不敢以爲公累以爲是耶愿公毋病其难游公心善其言未几庭坚卒矣夫庭坚不以前之一鸣自足惓惓之忠垂死而未巳固以贤于人矣至于论申生必不以晋畀秦故王必不忍爲伯有其言皆根据义理不诡于圣贤一洗淫巫瞽史之陋则自左氏以来言伦纪者之所未发也使其老夀奉前席之问效颍谷之对上意其有不寤天理其有不复者乎乌虖悲夫庭坚爲举世所爱惟爲一岘所恶岘亦人也本善余三人者余爲玉牒所主簿岘爲承考省试出夸余曰君可酌酒贺我余请其故岘曰吾爲国得一士得其姓名则庭坚也是时岘不特善余三人亦善庭坚后擢台端希旨论事得丧战于胷中议论变于顷刻其意不过欲钓取髙位尔然天子察其爲人终不大用其乡人言岘晩殊自悔前死一两月衣冠饮食无恙而时时谆谵若丧志者余曰岘之谵语久矣追懐畴昔四人同传嵗晩惟余独存故详着之庭坚初名山筠以避上嫌名改焉世爲福清闽县人曽祖懐英祖子仪修职郎邵武军户曹父钧伯荣州助教母陈孺人其卒以淳祐丙午八月癸丑葬以某年月日铭曰公议如元气兮入乎人之肝脾有一时之荣辱兮有千载之是非昔在有周兮观孟津之师于扣马之谏兮曰扶而去之彼八百国之同兮不能止一士之异呜呼此所谓世教兮所谓民彛猗庭坚兮奋布韦献芹曝兮兾有裨身虽诎兮志则伸骨可朽兮名永垂
　　陈安人墓志铭
　　予友尚书郎呉君将合祔其母夫人陈氏于先府君赠承议郎讳元度之墓哭谓予曰叔告防失怙自孤童至成人自寒士至郎吏二千石非已之能惟母之教夫罔极之徳莫报不朽之传可图也敢以宰上之碣累子按呉陈皆水南着姓世姻也夫人父讳景温府君舅也初府君孤身从父多子及羣从分先业府君终无一言性俶傥疎财没才四十防穉盈室夫人以严誓巳以俭葺家诲二子皆知名循伯累上春官叔告少与兄同荐端平乙未遂冠多士嫁六女皆故家朱璞陈防顾樵余孔章柯齐贤朱师古壻也循伯与上三女前卒孙男三人起渥淳祐丁未进士起闻起家夫人以子陞朝封安人得年八十六卒以甲申三月甲戌葬以明年闰二月丙辰墓在国清里之蔡岩距府君之没四十有八年葬二十有三年矣夫人静专恶纷华髙简有识度言里母之贤者尚焉叔告佐节度府登馆阁牧临川皆奉安舆以行福唐多甲第名园然夫人出游之日甚少在辇下厌市声先归故其子不敢久于朝视其子之进爲未尝喜及其失台郎而再予麾也又失麾而畀祠也俄复召而复尼也夫人泊然未尝爲戚故其子能即安于家若夫人者可谓贤已昔荆公铭钱母之墓不书其子之首甲科而以其母之荣辱接乎身而不动其心爲贤钱氏欲稍损益其词公毅然不许嗟夫立身扬名以显父母圣之格言人之至情也公之书法毋太严乎按钱公是时方爲太常丞校理公所书止是尔其后爲治平舍人以封还枢宻副使词头谪官去爲熈宁谏官以劾薛向忤旨去钱公所以显其亲者愈伟而铭不及书矣然后知公待钱公之厚而托钱母之逺也君谋勉之余又将执笔以俟铭曰在昔柯夫人内则着闺阃堂堂乾道相确论等华衮龚林数大老俱爲秉彤管吾家太史公和以闗睢乱共惟慈爱隆悲哉百年短孰云变灭速存者千嵗逺呜呼延陵母奕世有贤媛未知后村铭何如中垒传
　　方潜仲墓志铭
　　潜仲方氏名清孙防敏悟絶出端平甲午生十七年矣与父大东兄澄孙同拔胄解父子声价一日喧辇下明年父擢乙科潜仲考中春官以防场小误报罢其年入太学丁未兄擢甲科潜仲公私试每得隽几校外优人谓其成名当不在父兄下戊申正月戊辰以疾卒于家年三十二凡乡之交游与四方之朋友皆闻而哀之初族叔祖瑞州通守祖同长子监温州双穗场元善无子欲子濳仲父兄莫与也既而通守与潜仲之子皆卒潜仲卒后元善事所后父若本生父待两家骨肉情意如一虽少年髙才然性易良色谦挹意天之所防培长飬以贵达其身而亢大其宗者而摧之暴夺之如此爱潜仲者求诸理而不得其说则曰才与命不相值也福与慧不兼全也呜呼有是夫才者乃灾身之具而慧者乃贼性之本欤潜仲丱角出不经意语辄惊人程文既工诗句多警策有味然未尝见其苦吟也楷法尤端劲可宝然未尝见其学书也呜呼人积学而不能君不学而能岂独人之所惎虽造物者固有所不乐于潜仲耶娶舶使黄公非熊之女尝有一子不育兄防仲以闰二月壬申祔潜仲于本生父主簿之墓铭曰兄掩此坎兮永抱仲氏之悲友书此石兮以慰伯氏之思
　　司农少卿王公墓志铭
　　绍定之末上始亲政相旧学收名士明年改元端平王公迈自南外睦宗院教授赴都堂审察既至丞相郑公曰学官掌故不足凂吾实之俄召试学士院策以楮币公援据古今攷究本末谓国贫楮多弊始于兵干淳间行楮数止二千万时南北方休息也开禧挑敌増至一亿四千万矣绍定加山东一穽増至二亿九千万矣议者徒患楮穷而不惩兵祸姑以今之尺籍校之嘉定増至二十万八千有竒用寡谋之人试直突之説能发而不能收能取而不能守今无它策核军实窒边衅救楮第一义也又言修内司广营缮广内帑宣索多厚施缁黄滥予嫔御凡此之类未尝裁撙徒闻有献括田盐之议者向使二事可行寳绍之相行之久矣改伊始奈何取前日所不屑行者而行之乎又因楮以及时事言君子之类虽进而其道未行小人之迹虽屏而其心未服昔章厚言宰执举台谏非故事以攻马吕是小人而能爲君子之言安知今无此言乎司马光改役法蔡京爲尹即日奉行是小人而能迎君子之意安知今无若人乎范纯仁以国用不足欲复青苗是君子而效小人之尤其事骎骎见矣此小人所以不心服而君子亦不能以自恕也时台谏王公遂攻乔枢或言王公主郑又援真又方议履亩收楮故公之言如此末言执事排辟国拓地之谋是也而迂正心诚意之言则过矣发策者赵公汝谈也读之耸然改去诚意正心等字除正字参与文忠真公时己病余与门人陈瑢端甫问疾公曰实之策好进徳未已居兴化军仙游县之皂洋曽大父讳贽大父讳汝舟父讳鉴庚戌进士终于古田主簿赠朝散郎母安人傅氏少有塲屋声以嘉泰甲子贡于乡嘉定丙子再贡丁丑擢科甲第四人爲潭州观察推官丁内艰调浙西帅司干官所事邹帅应龙赵漕汝珰袁尹韶皆贵倨公与亢礼不少屈俱严惮之俄攷廷试详定官王元春欲私所亲寘髙等公显摘其谬元春怒嗾谏官李知孝诬公在殿庐语声髙免官其教南外也真公作牧相从甚驩每竭忠告以裨郡政其召至都也真公典举公爲初考与夺升降必咨焉所取皆老于文学者入馆数月上又相乔公或传旧弼某人复用公封上曰天下之相不与天下共谋之是必防防之中有爲之地者且旧弼奸憸刻薄天下所知复用则诸君子空于一网矣又言呉知古陈洵益挠政逾月轮对首言君不可欺天臣不可欺君今危机交急所倚二相左曰眷衰宜去右曰谤兴宜去昔有防赵普者上叱以鼎铛有耳云眷衰者盍自反曰吾何爲不能坚上眷如普乎富弼以宦官宫妾不知名而相宣麻之日百僚举笏云谤兴者盍自反曰吾何爲不能副人望如弼乎外若推逊中实忌猜互爲比周交信防謟大臣倡羣臣和是以从槖经筵有容悦无箴儆谏官御史言不行身不去非欺君欤陛下亦尝自省恶旨酒果如禹乎不迩声色果如汤乎戚里皆隂兴乎比司皆吕强乎抑犹未也非欺天欤又言厚权臣而薄同气爲欺天之大者宜绌諡改葬以回天意公由疎逺见天子空臆无隐唯诺如家人语上爲改容言者弹公论边事过实鹤山魏公侍经筵爲上言惜其去改秩通判漳州诏以禋祀雷雨求言公又封上曰天与宁考之怒久矣麴蘖致疾妖冶伐性初秋逾旬旷不视事道路忧疑此天与宁考之所以怒也隐刺获絶攸熺尊宠纲沦法斁上行下效京卒外兵狂悖迭起此天与宁考之所以怒也陛下不是之思方用汉灾异免三公故事环顾在廷莫知所付遥相与之臣恐与之不至魁柄它有所属此世道否泰君子小人进退之机括也台官李大同言公交结真某洪某魏某以收虚誉削一秩免蒋岘劾公前疏妄论伦纪坐请以非所宜言之罪削二秩久之复官通贑州改福州建康府信州皆不行淳祐改通纪通判吉州人右正言江公万里袖疏榻前曰王某之才可惜不即召将有老不及用之叹上曰当以爲文字官有尼之者遂止知邵武军在郡诏以亢旱求言公驿奏七事而以撤龙翔宫立故王后爲先时郑公再相以左曹郎中召公力辞除直秘阁广东提举公叹曰吾老矣安能酌贪泉犯瘴雾乎再辞改侍右郎官未行以谏官焦炳炎疏子祠先庐既燬借居城中传舍处之夷然日与诸生故人登临乐饮一日送客归得疾经夕犹衣冠与门人语俄奄然而逝淳祐上已之翌日也讣闻上临朝悼惜除司农少卿以华其终丞相诔之甚哀积阶朝请郎年六十五将以明年正月十六日葬于珠岭之原娶安人洪氏三子长徳胙以遗泽奏次徳星爲伯父后次徳瑁二女长前卒次适从事郎监永平监宋应起公本以学问词章发身而尤练世务佐二幙丞两郡剖决敏书判健易尚书拔戒潭士曰此君不可以犯夺势家冒占田数百亩以还漳民至吉樵各削州仓斛面聴民自槩赈澹水灾樵人徳之然公学可以经世而毫芒未试文可以华国而终老不售胸竒腹愤一切发于穷居野处逆旅行役之间其抑扬顿挫开阖变化各有态度不主一体初若不抒思徐考其机键宻首尾贯音节谐若他人呕心肝擢胃肾而成者子昻太白之流也公素刚直尤恶謟子真公每曰实之英气多和气少面折权贵人不稍假借于贤者则推下之后学则接扶之开讲席持文衡士因公成名者甚众交游有过有规或痛诮责及其人有急难则又汲汲营防不遗余力故里中逢掖于公属纩吊者尽哀返柩送者空巷公尝语余君铭徳润皆实録它日无忘余也余不敢答葬徳胙砻石来告呜呼公言果不祥乎夫遇不遇天也知不知人也昔董生作士不遇之赋而虞翻有世无一人见知之恨悲乎董生之不幸未若虞翻之不幸也余于公窃有感焉初端平并二揆朝野知左必去郑名公所致名胜满朝不能助至袒右者公位最卑独爲天子言更化以来却馈而贵近怨守法而侥幸怨汰冗而骄卒怨借贪而饕吏怨皆郑公谋身拙所致且引唐权戚不乐宋璟使优人爲旱魃之戏卒罢璟以继以感悟上意然郑公迄不可留而公先逐矣方是时公岂能前知郑公复相于十年之后哉及嵗丁未白麻告廷谈者皆曰臞轩升矣公方且拜疏申言郑公有爱君子之心而无主君子之力抗相李公论公出馆既而悔之公评近世宰辅至李必曰贤相徐尚书清叟与公有违言晚应诏谓徐有人望可用彼知孝也大同也岘也其裁量公或曰阿党或曰忿隘观其援郑公于机穽并兴之时箴郑公于衮绣遄归之后阿党者能之乎李徐言公之失公誉李徐之美忿隘者能之乎公与人交终始不变顷郑公归鄞十载公虽贫嵗走一力问安否郑公后爲余言朋友中可保嵗寒者实之一人尔呜呼公有区别贤佞之切而受阿党之名郑公累公公不累郑也有两忘恩怨之意而防忿隘之讥李徐负公公不负李徐也余惧天下后世未有知公之心者故着其大节揭之宰上使过庐而式下马而酹者有考焉铭曰昔有信不见察于世兮忠不见容于朝血变化而爲碧兮气郁勃而爲潮悲二子之徳愤兮贯千载而未消嗟吾友则异是兮安一生之寂寥曰性命之通兮赋予之相辽非余命之多忤兮余性之所招寓雅言于善谑兮散牢愁于长謡语人间之刺促兮返物初而超摇生不嗅腥腐兮死宁沦于厉妖爲灵芝于铜池兮爲庆云于璇霄乱曰往真魏之倡和兮尝迭奏于咸韶彼李蒋之喧啾兮又何异于蝉蜩
　　张硕人墓志铭
　　硕人讳正因武功大夫果州团练使讳槩令人赵氏之女中奉大夫南雄使君许公讳经字处常之妻奉议郎通判漳州镐从政郎行在和剂局钫迪功郎浙西安抚司凖备差遣钟之母以夫官五品封令人子陞朝加今封淳祐丁未五月已未卒于钟官舍年六十九一女适绍兴府法曹李珪孙男一人女三人明年七月壬申归祔于永嘉县建牙乡昭奥原使君之阡张氏之谱曰天宝中丞死守睢阳其后家焉传七世至靖康枢宻统兵勤王扈从不返惟子妇祖夫人携四子得脱其季遂爲杭人团练之父也硕人世传忠节父有诗名于箴史皆贯通家居京毂母生王邸于礼节尤闲习少有志操许君擢丙辰第行媒矣秀邸亦来求婚硕人愿归儒家事姑孝未尝自逸也坐立必侍傍饮食必经手姑没至葬哀动路人芝产原上事夫敬然不茍顺也俸入必问养亷当得与否故其夫有廉声闻笞棰必颦蹙曰痛痒均也故其夫有遗爱许君尝佐荆阃敌至同舍欲遣其孥硕人曰如观瞻何众愧而止未三十即厌世味修禅观尝有闻于清道者济书记暮年数偈融悟透彻解外胶见本性非但世俗人不能道虽大浮屠老居士未必能也常自言吾死于父母之邦又曰它日晕则行既而皆然三人记硕人言行千里谒铭其词甚哀追念昔仕豫章并游英俊使君其一也视余如兄弟硕人视山妇如妯娌每诣使君户外常有客屦室中略无食器声须臾樽俎肴核不戒而具户庭肃然镐方垂髫巳执礼劬书余以是知硕人之有家法也余晚逐于朝交游皆散独钟载酒追饯余由间道过建镐宰瓯宁亦迂道出城相劳苦不曰逐客而曰父执余以是知硕人之有母道也铭曰危不避地家之所传死不怛化众以爲禅岂曰禅哉儒书则然女子所立学者愧焉其人甚贤其世必蕃





　　后村集巻四十一
　　钦定四库全书
　　后村集巻四十二　　　　宋　刘克庄　撰表
　　拟谢宣召入院表【代西山】
　　君命不俟驾忽误忝于招延王言出如纶俾进专于润色光生里巷荣动搢绅臣中谢窃观列圣之用人惟待词臣而加礼盖于言语文字之外责以论思献纳之忠始虽忤防而弗容终乃弃瑕而复用修除翰苑在环滁出守之余轼侍禁廷亦赤壁归来之后岂非加嵗月则其文老经忧患则其虑长遂居邃严以备顾问如臣者才华不竞愚戅自将掌先皇内制者六年每慙越俎迨陛下初元之再命竟许循墙以驱驰州县之频加废放山林之久见闻寖少艺业益荒结茅屋于云邉已甘终老瞻玉堂于天上若隔前生敢图白首之重来过辱清衷之妙简遽玷久虚之拜真成三入之荣兹盖伏遇皇帝陛下肆笔成书解调瑟谓王者之志见于诏不亦大哉而天下之动鼔乎辞岂容黙已宜有文章之宿老俾专典册于明时奚取臣愚乃承人乏臣敢不推明上指播告多方小技未为尊良有慙于词禁大节不可夺冀无负于圣朝
　　拟谢学士表
　　召还禁槖奚补事功擢长銮坡遂专典册宠光时异慙惧交深臣中谢臣猥以鲰生奋于下土少而掌制曽施润色之工老矣谈经冀补缉熈之学人或讥其迂濶上独察其朴忠迹似牧之方一麾于江海才非应氏乃三入于承明况九重化新政之初而两制极文章之选鸿笔固辞于摛掞鲠言尤赖于论思歴考名臣具存故实陆贽于诏书之外每上奏篇欧阳虽帖子之微不忘规谏臣何为者心窃慕之兹盖伏遇陛下汤徳又新尧文有焕震雷划地蛰虫各动于真机杲日中天萤爝奚施于末照顾容孤士谬冠禁林臣敢不图报隆知勉殚薄技念官为学士岂无时政之可言倘号曰私人则匪微臣之素志
　　拟谢衣带鞍马表
　　芜辞奚取掌中禁之丝纶殊渥有加辍尚方之服御宠绥攸逮捧戴曷胜臣中谢臣蓝缕寒踪虺隤暮齿向也锡之鞶带竟招三褫之尤政惟范我驰驱未有一禽之获敢图朽质复玷恩光兹盖伏遇皇帝陛下藩饰治功揽收威柄解衣以待士尤感于招徕持防而临材一归于驾驭不然衰悴曷致轻肥臣绵力虽疲丹心尤壮愿言补衮辅时政之阙遗未忍执鞭求此生之富贵
　　代西山丐祠表
　　臣顷因拙恙屡乞丛祠仰防至仁曲垂殊眷今则假宁将满汤熨未瘳臣上则系累于明主之恩下则怵廹于舆人之议去留交战进退两难虽以采薪之忧力辞继粟之礼然而身方惫甚力弗任于造朝心固皦然迹有如于徼宠用兹皇惑愈甚沈绵亦恐政府位髙书生命薄惟知足知止者天之道欲生欲安者人之情与其贪恋以挻盈满之灾孰若勇决而希退闲之福非复具文而有请仰希造命之必从欲望圣慈察臣不欺闵臣几殆姑停新渥速畀外祠俾得暂还山林一意医药大恩未报固难袖手以即安宿疾或平所愿捐躯而未晚
　　代西山辞资政殿学士京祠侍读表
　　疲瘁弗任乞投闲于田里眷留未替俾飬疾于京师待遇过优兢危愈甚伏念臣才能素薄分量易盈累载退藏颇健顽之自若一朝进擢乃衰病之交攻无所归尤可以言命惟力求于闲廪庶少假于余龄至如秘殿经筵已处旧臣宿老臣未尝就职于忝窃以非宜既己乞身又徘徊而不去非独有徼君之罪抑将贻固位之讥念平时讲贯之谓何乃晚节眊昏而至此辄殚血悃仰黩皇聪欲望圣慈俯矜危迹抑臣之宠以消弭其灾屯容臣之归以保全其出处收还殊渥改畀外祠倘还山果遂于再生则报国岂无于他日
　　代西山上遗表
　　疾不可为甫力辞于大任死之将至犹未泯于孤忠愿假须臾少陈悃愊臣中谢伏念臣迂疎一介际遇两朝固无赴功趣事之才施诸当世独有忧国爱君之念对越上穹宁皇调瑟之初陛下飞龙之始俱承睿奨屡进瞽言虽圣主隆寛纳以如天之量然柄臣积怒堕于偃月之机栖迟故山转徙外服不图华发再觐清光从容便殿之对扬宻勿细旃之顾问赐之亲札等泰陵遇轼之恩读所著书视神庙待光之礼臣惟国士之知未易报而天下之事尚可为每殚千卢以开陈冀有一毫之补益岂谓病乗衰至命与时违昨毕文衡晋参政枋貂珰及门而臣不能迎揖车马陈庭而臣不任驰驱屡上封章力乞骸骨玉音记忆至诹访于近臣奎画眷留若宠褒于旧弼中尝小愈俄复弗支丹附之力己穷膏肓之证交迫昔楚之囊尹将终有城郢之言唐则房乔垂殁进征辽之谏臣虽惫甚心窃慕之欲望陛下以刚健济文明以知行充学问勿道用兵之二字休养民生常思宥坐之两箴隄防物欲笃信君子以逆杜小人复进之渐坚持正论而无使邪说得乗其间求文武之竒才讲兵财之实政至若沃心之要防备于衍义之一编倘览观不废于燕闲则理乱昭如于鉴上以副祖宗传序之意下以慰生灵望治之心臣余息甚微丹忠不昧阖棺事定岂帷盖之敢求恋阙心存怅轩墀之永隔
　　拟谢吏侍兼给事中表【为洪丈作】
　　二卿之职尤重于天官两省之班特髙于夕拜荣甚九重之擢惕然数器之兼中谢伏念臣早忤当权晚逢亲政每谓永嘉之末无复微言不图贞观之初乐闻直諌旋繇乌府躐拜凤池虽弗居击搏之官犹欲举封还之职然而精诚未能感悟议论无所建明车辚辚马萧萧苦口莫囘于轻举印累累绶若若病躯徒愧于久留屡阖户以控章亦扣墀而还笏未拜玉音之俞允反防玉笔之超除铨部文书犹规程之可守银台封驳岂绵力之堪充而况翰苑词林经筵史观名臣森立奈何越樽俎而代庖髙位疾颠实恐因负乗而致冦上无以称荅荡荡乾坤之造下无以慰塞悠悠风尘之谈祗服宠荣倍深忧畏兹盖伏遇皇帝陛下舜聪旁达尧哲周知蛊壊一新更胶柱不调之化福威自出收太阿倒授之权察臣无党援之私冀臣有论思之助臣敢不深惟简在益自勉旃不改丹心常若端平之初节勿污青史庶为元祐之完人
　　代谢兵部尚书表【为余子夀作】
　　二卿职旷弗以绩闻八座班髙乃容次补误渥至加于叠组牢辞莫许于循墙仰戴云天俯临渊谷臣中谢伏以周严九伐以振国威晋命六官必先民誉矧在内修外攘之日尤难制军诘禁之才如臣至愚于世寡偶蚤更忧患惟义命之是安晚窃显融非心思之所及属当宁更新于大化举在廷絶企于末光顾当斯时服在迩列韩愈奏从官之技莫望昔人王吉云俗吏所为殆几臣辈敢图天奨超拜夏卿方疆埸之间未宁而甲兵之问日至上无筹防可以献纳下无精力可以简稽又况掾史事丛瑶编体大才能素薄仅堪智効于一官委任特殊遽使身兼于数器龙光所逮蚊负曷胜兹盖伏遇陛下亲揽威权旁求俊乂谓臣虽无髙论然粗逹于时宜察臣不为清谈或可施于实用遂令迂拙亦玷髙华臣敢不精白承休靖共好直陪辅朝廷之遗忘所愿竭忠奉行台阁之文章岂为称职
　　代曾知院上遗表
　　建纛请行誓弗移于初志拖绅垂絶犹欲献于微忠辄効谆谵冒干聪睿伏念臣早繇孤学被遇先皇冠多士以防名越羣公而辅政当宁察其平实昭示眷懐权门惎其异同甘从闲退专于一壑十有六春晚逢圣主之解俾防陪都之留钥单车过阙累疏议邉蹇叔奚知将止殽陵之役蔡谟过计不胜江表之忧误简宸衷载陪国论陛下欲长驾逺驭而臣不能辅賛陛下欲更化善治而臣无所建明比者边陲扰吾疆埸每值羽书之交至仰瞻玉色之不怡兹主忧臣辱之时既叨授钺惟朝闻夕引之谊敢后着鞭属有司之调度未齐且在廷之议论屡变勇往有轻扬之悔徐行惧逗挠之诛旬月以来寝食俱废始终一意未改风云之壮懐忧菀万端忽罹霜露之末疾臣年六十不为夭官二品不为卑今将溘然无可恨者独君父之恩未报国家之事方艰敢陈易箦之辞冀动凝旒之听欲望皇帝陛下脩徳以囘天意施惠以固人心亲君子而勿摇于小人合众谋而又决于独防下轮台奉天之诏兴观瞻拔淝水赤壁之才扫除烽燧使亭障无一尘之警则宗社有泰山之安臣景廹崦嵫心存轩廏鞠躬尽力之志莫由効于驰驱将死深悲之言或者仰防采择
　　袁州到任谢表
　　啧言而去国自屏空山奉明诏以典州且叨善地已临封域具布诏条臣中谢伏念臣本起鲰生最为拙宦偶逢总揽遂忝旁招猥尘公府之僚尝奉便朝之对莫施萤爝裨日月之清明虽批龙鳞觉雷霆之开霁惟小臣之孤立恃明主以少安及速抨弹尚防涵贷支离赋粟方此飬疴象罔得珠俄而起废惟袁为郡旧名安静之区与敌比邻今亦孤危之地城空无备兵少且孱以妄庸缪分千里之忧恐仓卒难待一朝之变而况别慈顔于膝下魂梦屡惊旅只影于天涯宦防奚乐徒有君亲之一念若为忠孝之两全兹盖伏遇皇帝陛下奋主威作新吏治谓多垒艰虞之际务使民安凡録屏临遣之人率由圣择乃知臣等亦在数中敢不厚培本根申画封守长江之险与我共愿为强敌之防四境不治如之何此则微臣之罪
　　广东提举谢到任表
　　起废察州从天而下便私易部遵海而南具布汉条初行粤俗臣中谢臣窃稽事使备载圣经君之遣臣也有光华臣之报君也以忠信今百端之供亿殆徧国中余一发之本根独推岭外方且籴舟之发衔尾鹾钞之取及肤空熈丰以来之储増绍淳未有之额使贾生而及见哀痛几何虽刘晏之复生变通安出乃如臣者岂其任哉尝试歌本宓贱言防之绪论迨分符竹慕阳城元结之遗风久闲退而里居尤阔疎于时务疚心徒切着手实难惟有清修革彼篚苞之类讵宜谬巧取诸荷箬之间民生倘不自聊臣死奚足塞责矧郡邑之三风犹炽闾阎之五瘴未苏曽是人微欲其身率也兹盖伏遇皇帝陛下记功忘过舍短録长谓一男子妄上书本縁爱主属见大夫无可使遂取充员庶令荒逺之情悉达靖渊之聴臣敢不褰帷而访草奏以闻惟无瑕者戮人必先责已愿不贪以为宝少辑吏饕
　　广东除运判谢到任表
　　庾氏命官法宜乆任漕臣乏使恩许骤迁外窃光华内丛忧惧臣中谢臣恭惟列圣尤重逺臣在裕陵时命端頥之前辈及淳熈世用光朝之老儒非取其趣办之能盖责以将明之事如臣迂拙荷上使令愤士风之垢污慨国计之殚乏虽有范滂之志终非所长岂无韩滉之心不赡于力君命防于辱矣臣窃犹自知之曽谓选抡就令飞挽塞下之饷方急湟中之籴复兴每与吏民相告语之间具言朝廷不得已之意然而东南之势乆矣弓张中上之家今皆缾罄芹味若可羮而为献葵根恐因刈而愈伤况诏书之叮咛极圣意之憯怛若为展究稍释顾忧兹盖恭遇皇帝陛下徳照百官明见万里并收多士莫非建功立事之才不弃诸生自取固本深根之说乃如孤外亦在选中臣敢不益秉公清少苏凋瘵驱驰原隰务毕逹于下情临履渊氷庶不隳于晚节
　　江东提刑谢表
　　寂寞之濵粗安拙守光华之遣特出圣知癃惫为之激昻捧拜至于感咽臣中谢瞻言江表寖迫风寒常情但急于防邉庙算尤先于固本盖式敬尔狱预知王国之长而能察以情可必鲁人之胜所以繇诸生而推择为其系一道之休戚伏念臣昨尾百僚莫裨一画所言妄发朱云素着狂名于短求长杜牧尚堪粗使不惟算商鬻防抑且搜粟买牛文俗之事饱更笔墨之道都废上前诵赋诸老赏雕虫之工省中漏言万里获池鱼之祸乆矣三缄而避谤耻于一士之辨诬不图改瑟之初复忝乗轺之选课事功则臣己试亾具深慙毁画于瓦墁论风力则臣孤立易危矧欲动摇于山岳彊顔一出举职极难徒抱书生泽物洗寃之心庶为明主祈天永命之助兹盖伏遇皇帝陛下有建隆之神武有乾道之英明拔士不以一涂观人于其大节谓山深林宻防鸿乆避于网罗察隰下原髙老马粗谙于道路起之闲废假以宠灵臣敢不精白乃心咨诹所部容奸人则善者奚劝惮大吏则小且有辞无瑕可以戮人首盍厉律身之操靡盬不遑将母终当陈反哺之情
　　贡布表【袁州】
　　舜弦方奏适当被袗之时禹服攸同爰谨贡絺之典意均芹曝礼寓篚苞臣中谢恭惟皇帝陛下寳以俭慈丽惟道德轻徭薄赋首捐布缕之征固本深根尤绌茧丝之税凡受专城之寄谨脩任土之宜臣叨守薫台逖瞻薫殿属届金流之初御微凉虽非火浣之良庶存故实
　　谢戒谕赃吏表【江东宪司】
　　皇之敷言莫匪训彛之大官之失徳实由宠赂之章赖圣天子之至仁与士大夫而更始臣中谢窃以建隆创业盗臣必具于五刑乾道厉精污吏罕从于三免伏窥一札丁宁之意仰合二祖英明之规兹盖恭遇皇帝陛下张国四维操王八柄谓恭俭无载尔伪乃在位之典常倘风愆有一于身是甘心于暴弃岂特丽朝家之重辟亦永为名教之罪人臣敢不倡率属封恪共明诏昔跖亷夷溷人或怠于自新今墨封阿烹孰不强于为善
　　贺明堂礼成表
　　奉二卣于明禋邦仪八举练中辛之刚日祀典一新溥率均懽显幽并贶臣中贺恭惟皇帝陛下遵禹勤俭法文肃雝立重屋以飨天若稽古制陟茂陵而配帝盖取圣经侧身弭云汉之灾治外严采薇之卫既交精祲遂致休嘉臣隃睇国阳载驰江左宣室受厘之问虽莫奉于末光清庙显相之诗亦能形于善颂
　　贺皇后牋
　　圣能飨帝存茅盖之遗规王假有家实椒涂之内助驩腾防县庆洽宫闱臣中贺恭惟皇后殿下体樛木之和躬澣衣之俭齐姜任嗣太姒聿追治古之隆屏玉女却虙妃不待词臣之讽既受多祉遂形四方臣迹逺阙庭身驰原隰瞻翠旗之旖旎空想祲仪秉彤管以形容莫施薄技
　　进银状
　　洁周禋之二卣祀典聿崇献禹服之中金邦仪敢废上件银寳宁爱地冶匪凿山奉酎有严奚虑失侯之罚贡珍惟谨且殊遣使之求
　　谢明堂赦表
　　在国之阳既承熈事配天其泽爰下寛书凡属覆临悉防旷荡臣中谢恭惟皇帝陛下忧勤庶政抑畏小心稽典礼于累朝荐馨香于重屋周禋明洁致祼鬯以告神汉徳沾濡与吏民而更始懽声雷动和气春囘臣猥以暮龄逢兹盛旦身方逺外莫瞻依玉露之尘职在平反愿推广金鸡之诏
　　除将作监直华文阁谢表
　　淑问周咨蔑然事称崇班显职不以次升简记出于清衷宠光萃乎晚景臣中谢伏念臣方心泥古浮誉灾身表乏娥眉愧时妆之不入譬犹虫臂聴元化之所为非上圣如天之并容则孤臣何地以投足然而弓旌每下矰缴亦随北有斗南有箕靡堪挹簸髙曰原下曰隰甘老驱驰贯索未清埋轮无勇客嘲雄之拓落友笑良之往来至若大匠名曹重华奎閤已随鳬雁而去矣乃兼熊鱼而取之从云气望蓬莱虽叹风帆之引梦钧天防帝所尚聆广乐之余曩嗟十载之漂零今喜九重之赏识兹葢伏遇皇帝陛下既亲庶政尤体羣臣怜杜甫之丹心不忘明主问冯唐之白首犹是潜郎未许退藏复叨进擢臣誓坚拙守仰荅睿知君遣使为之歌皇华敢惮骐骃之逺役臣无母何以至今日终懐乌鸟之私情
　　谢赐同进士出身表
　　臣某言伏凖御笔特赐臣同进士出身除秘书少监兼国史院编修官实録院检讨官兼崇政殿说书已于九月十六日祗受赐出身勅命者奉身去国曷尝一饭之忘君锡第登瀛亲遇九重之知已承学之流咸劝明主之恩不赀臣某中谢窃以儒科至荣史笔尤重韩维廷试不就因见遗仁祖之朝曽巩总叙既成且莫副仁宗之意如臣者少虽勤苦老益惰荒当刘蕡未对之时莫扳一第及宗元久斥之后絶意复收徙中奉使江表不图白首尚简清衷招屈原于修门悯其憔悴见贾谊于宣室访以治安天顔咫尺之不违云汉昭囘而下饰遂举朝廷乆虚之典如待岩穴特起之才无同进与争时名有至尊以为座主昔先人掌太史葢尝窥金匮之书今天子诏诸儒复使陪石渠之论逢出于千载光采震于一时人以为夸臣之所惧兹盖伏遇皇帝陛下改更化设虚待贤虽得士于举选之中犹拔才于尺度之外臣朔三千之牍犹谓报闻臣洪六十之年乃防亲擢实惟不世之遇愧非能言之伦臣猥以暮迟忝兹优渥不愿矜文章之小技但当蹈节义之大闲惟孝惟忠念君宠母恩之难报则笔则削奚天刑人祸之足忧臣无任感天荷圣激切屏营之至谨奉表称谢以闻
　　经筵进讲礼记彻章谢转官表
　　礼母不敬甫终典学之功王求多闻爰懋谈经之赏光生虎观愧极鹈梁臣中谢自淹中之传失真而野外之仪因陋齐鲁两生之泥古遂或许以大臣并汾诸子之逢时尚有慙于明主于皇昭代取则遗编内而践修身齐家之言外而详班朝治军之制防进士赐儒行瞻淳化之奎文幸太学讲中庸屈重华之清跸肆英辟丕承于前烈命羣儒各诵其旧闻风雨不渝星霜屡易生而知之上也发明靡待于切磋臣何力之有焉传习未离于占毕例迁华秩祗觉腼顔兹盖伏遇皇帝陛下以藻旒之尊资旃厦之益每称制而临决亦刺经而参稽仰止髙明一洗后仓戴圣之训诂顾如浅陋莫胡瑗张载之绪余偶际休明缪叨优渥臣等敢不俯鞭退惰仰賛缉熈汉臣夸稽古之荣不过俗见孔圣戒事君之谄永佩格言
　　除秘阁修撰福建提刑谢到任表
　　操觚入馆贲以旧氊乗传起家荣于昼锦虽惬循陔之志讵忘存阙之心臣某中谢伏念臣繇羇旅而立朝恃君父为知已擢发数世卿之罪道路诵传造膝忠明主之言天日临照屡驳词头而抗论果收鬼质之除书然犹受求疵责备之众攻丛卖直患失之二谤挤排甚力记忆愈频俟驾而行固难逭防风氏之戮出门有碍惧见加匡章子之名方将耕緜田而终身敢作乞镜湖之妄想不图睿渥就拥皇华奋于瓜牛庐之卑被以驷马车之宠慈母一笑喜问不疑之平反故人相孚勿犯孺文之公法思仰副朝家之隆委非直为闾巷之美观兹盖伏遇皇帝陛下更大化以作新体羣臣而任使谓臣已侵暮景有百年期頥之老亲察臣见齿旦评无一饭睚眦之恩怨拔诸闲退处以便安臣敢不絶瓜李之嫌尽桑梓之敬内存孝谨常保垂鱼之欢外落骄荣庶免沐猴之诮







　　后村集巻四十二
　　钦定四库全书
　　后村集巻四十三　　　　宋　刘克庄　撰玉牒初草
　　皇宋寜宗皇帝【嘉定十一年】
　　正月癸酉朔御大庆殿羣臣朝贺　辛巳填留守氐距壬午枢密院奏李全刘全杨友季先率先归附克复
　　东海涟水等处诏李全特补武翼大夫京都路副总管杨友季先并修武郎京东路钤辖　癸未吏部某人等三十九人诏并改合入官赠武信军节度使毕再遇太尉赐故天章阁侍讲胡瑗諡曰文昭　乙酉臣僚奏今后有司议諡当博采是非之实不可专据行状从之临安府奏狱空诏奨之　己丑朝献景灵宫　乙未右谏议大夫黄序奏纳谏用人等五箴臣僚奏三衙江上诸军并两淮忠义义勇民兵令主帅制置司郡守各严阅习从之　丙申雷　殿中侍御史李楠奏比来朝廷治赃吏失之寛上曰孝宗治赃吏甚严赃吏害民岂可不治　丁酉吏部引见某人等二十四人诏并改合入官二月癸夘朔　甲辰礼部侍郎袁燮奏今日邉陲不
　　靖非朝廷有意用兵縁被其扰不得不应上曰既被侵犯若不能应何以为国　庚戌月入井　癸丑复李壁元官与祠　甲寅大风　丙辰白虹贯日　丁已进武翼大夫不嫖福州观察使袭封嗣濮王　丙寅日有戴气　臣僚奏朝士非礼务日及公事聚议不得出谒黄序奏史馆宜择专官修帝纪余官分撰志传遇史官阙不拘资格或补外许以藁随修毕上之诏从其议　三月壬申朔赵方奏知均州应谦之因敌犯江弃郡入山赖统制冯杞捍御始定诏谦之防两官罢　庚寅诏今嵗明堂惟事神仪物如旧制其乗舆服御中外支费并从省约有司条具以闻　壬辰工部尚书兼国史实録院修撰任希夷等奏乞修孝宗皇帝寳训　丙申礼部员外郎李琪奏乞令太常寺将庆元元年以后典礼编纂成书　丁酉徐应龙等奏进读通鉴彻巻乞宣付史馆并从之诏法有摽拨为祖父俱亾而祖母与母有前晚嫡庶之分设今后应一母所出子孙及祖与父年老抱疾者并不得抑令摽拨虽出祖父母与父母之命亦不许用州县母得给据从大理寺丞沈绎请也　四月壬寅朔　癸卯朝献景灵宫　乙已监察御史盛章奏泄米外国之弊乞下淮东漕司沿海州郡措置闗防犯者处以军法又奏抚州嵗米纲守臣移易水脚之费抑进纳富民部餫乞下江西漕臣考覈水脚钱出入之数令后轮差见任官从之　辛亥月入太微垣　甲寅以祷晴举行寛恤之政　己未以经筵进读资治通鉴终篇赐宰执讲读修注等官燕于秘书省　癸亥閤门舎人熊武轮对上谕武曰卿是东宫官太子如何武奏曰殿下贤明仁孝勤俭节用人之才否事之是非无不尽知每日讲读之暇无他嗜好手不释巻且动如节度又不喜饮酒臣每轮当宿直絶不闻宴乐之声上曰此天赋也　丁夘以今年九月有事于明堂　戊辰黄序奏两淮湖北京西守倅之俸悉取铜防州县小吏或折酸酒或以铁钱而又积压不支乞委逐路运司下所部増小吏俸将铁钱并交予铜防作三色按月支给从之五月辛未朔　丁丑以明堂有期告于天地祖宗社
　　稷宫观　戊寅臣僚奏乞修筑义仓旧制终嵗令丞合一县所入之数上之守贰守贰合诸县所入数上之常平常平合一道数上之朝廷令丞替移必批印纸考其盈亏议其殿最从之　壬午潼川路提刑兼提举丁必称奏知资州李耆冈磐石县令宇文之寅辄移城外南津浮桥于西津竹木纎弱溺死十有四人乞并罢黜从之　丙戌臣僚奏知天水军黄炎孙偷生误事诏炎孙镌二秩罢　壬辰御射殿阅新旧行门射艺有差　盛章奏法科铺陈断案旧以五十五通为十分以所通定分数以分数辨等级别恩例凡七等上四等除评事余三等循资占射比年偶一中选不问等级皆可入寺有司以其仕进太优遂难其题在下者病取放之数窄在上者患精通之士少乞复七等之制上四等除评事余三等初任注司法经任注检法取之寛则习者必众用之精则滥者不容从之　甲午诏前淮南转运判官方信孺特镌三秩以给事中任希夷言其鼔倡仪真官民聴其奔迸私赂山东首领意在激切故也　丙申大理寺丞赵彦悈轮对乞择守令上曰守令难择监司则每路只消择三两人　丁酉命从臣日一人祷雨于天竺山　戊戌黄序奏前知江陵府直秘阁赵善培昨以宪节兼帅襄阳敌兵犯塞惊畏成疾易镇于江陵不闻有一施设乃带职名奉祠而归诏善培落职　六月辛丑朔　癸卯盛章奏乞令诸路宪司嵗终比较州县狱庾死尤多者痛惩一二从之　乙巳臣僚奏新知处州吕祖平顷以珍玩取媚权奸祖俭乃其堂兄祖平恐为所累图冩宗支指为踈族用以自解守江隂无善状乞罢括苍新命从之　丁未李安行奏遴选爱民奉法者为郡守老成有风力者为监司从之袁燮进对奏蜀中不靖上曰秋髙马肥是他时月尤当为备燮奏云今日事势迫切不容少缓上曰蜀帅不可不易又奏两淮荆襄间近虽稍静然不可忽上曰彼或有谋何可轻信燮奏云讲和却是省事但金人之意不专在嵗币难以通和上曰他积累所得已数倍于嵗币燮奏曰诚如圣谕彼既不通和中国尤当严备　庚戌月入氐　辛亥填星留守亢　乙夘有流星大如太白　辛酉诏湖州赈恤安吉县被水之民　丙寅録行在系囚　七月庚午朔日有食之　壬申右正言李安行奏陛下双只皆视朝而延访之不及早晚皆讲读而作辍之不常聴纳虽不倦而议论之见于施行者无防奉飬虽有节而帑藏之耗于侵欺者不察岂非安于小康而有怠心乗之耶愿陛下谨终如始以兴治功从之给事中任希夷缴奏成都路运判梁纶轻信浮言惊扰中书舍人黄宜奏知天水军黄炎孙负印先遁诏纶夺两秩罢炎孙追三秩居于辰州　以集英殿修撰知平江府赵彦橚为寳谟阁待制旌其职事修举也　甲戌监察御史蔡辟奏兵部侍郎黄序歴遍台谏嗜利无厌诏与祠禄监察御史王梦龙国子司业林防巽懦贪鄙乞行罢黜从之　嵗星入井　辛己诏知潼川府许奕与祠提刑丁必称罢以侍御史李楠言其卓郊之扰妄奏失实故也　乙酉以袁燮为编类孝宗皇帝寳训官　壬辰诏进知泉州真德秀官一等旌其擒捕海冦之功也　丁酉诏诸以赃罢毋得轻受文状遽改正必检防元劾罪犯轻重为之处分从李楠请也　戊戌左司监盛章奏乞戒饬监司帅守凡日前差入佥防之人并令囘任违者御史台觉察受差人罢黜所差官例责罚从之　八月庚子朔辛丑臣僚奏年来赃吏罢轻自今罢免者勿与祠镌褫者勿叙复窜斥者勿近徙永不与亲民者勿改正已甚则施杖配估籍之法乞下有司着为令甲从之　癸夘权工部尚书胡榘奏事云北兵本无能为陛下爱兼南北初未有征伐意内因廷臣横议外而邉臣邀功使邉境乆未安上曰皆邉吏希望爵赏为国生事不可不戒以右丞相兼枢宻使史弥逺为明堂大礼使参知政
　　事郑昭先为礼仪使签书枢宻院事曾从龙为仪仗使吏部尚书李大性为卤簿使戸部尚书薛极为桥道顿逓使　甲辰以安徳军节度使师嵒提举万夀观诏平江府新剏嘉定县分置五乡可以依仁循义服礼乐智守信为名从守臣所请也　丙午嵗星入井　臣僚奏新除起居舍人留元刚立朝倾险治郡荒淫乞寝新命诏与宫观　壬戌寳谟阁待制新知兴元府充利州路安抚司聂子述内引朝辞上曰朕将付卿全蜀子述奏臣才识凡下深惧无以称塞陛下使令之意　戊辰盛章李安行进对论敌情变诈愿陛下毋以敌退为可喜日与二三大臣讲明备御上曰邉备不先理防却迟安行奏兵法曰无恃其不来吾恃有以待之上曰极是又臣僚言二广大州城池甲兵仅足以保至于小州城低池浅兵或不及百人南俗易动中州奸盗率多配于此猝有窃发何以待之今世言武备者类于两淮荆襄介意而置岭南于度外臣恐如唐人每备西北不知其祸在于东南欲望朝廷无惜小费于二广之间其有要害去处切宜葺浚城池练习兵民以便缓急上从之九月庚午朔　癸酉蔡辟奏今后聚敛之臣永不列于亲民刻剥之将永不使之驭军从之　己夘朝献景灵宫　庚辰朝享太庙　辛巳大飨于明堂赦天下雷丙戌月入毕　戊子日入井　己丑嵗星守井　壬辰监察御史王梦龙奏三邉移运之苦谓如某州防夫某州运米又指某州出卸涉歴三州所运不过八斗计其资粮屝屦防摘诛求之费常十倍于八斗之直中产之家雇替一夫为钱四五十千下户一夫受役一家离散乞责诸路漕臣増价就近和籴以省陆运又奏朝廷近科降官钱委淮司漕司雇夫就运而官吏奉行不防所给不敷乐就者鲜未免驱迫乞严饬典餫之官凡所雇募必先寛计其程给卸以时从之　丙申李楠奏二广四弊一右选不问有无出身不顾格法违碍皆睥睨符竹二武弁杂流冒辟县令三选人入岭例求速化既就此得一削又改辟他州四岭右独桂林似中州宦防来者往往职诸州身留八桂乞令各路帅司监司有右列求辟守令与夫改辟选人茍图荐不安本任者按奏镇斥帅臣监司自违戾者降责从之　十月巳亥朔庚子李安行奏日者郊禋肆赦未防雷声隠然皆由奉行之吏不能祗承徳意督责巳蠲之租淹留应释之囚沮抑参选之官败将当诛而幸免逃卒或贷而不问淹覆阵亡裒尅衣廪既失军民之心遂激上天之变乞日与二三大臣讲求布徳修令之道仍内委台省外令监司帅守等觉察奉诏不防者并从之　壬寅恭谢于景灵宫　癸卯如昨礼　以赵方为龙图阁待制仍旧京湖制置使大理丞游九功迁官一等直秘阁知金州己酉崇政殿说书柴中功进讲奏曰所讲唐国风以后诗诸侯之事也何足为陛下道顾其所述有是非得失兴亡治乱之迹可以为后世规鉴者上曰卿以名儒劝讲冀闻忠谠　壬子蔡辟奏科举差官每患科名员少乞博采科第学识众所推重者以备考官之选从之王梦龙奏邉论幕职令佐虽考第举员已足并须成资受代　癸丑恭谢于太乙宫　甲寅赐武臣宴于贡院丙辰端庆节羣臣上夀　丁已赐文臣宴于贡院　戊午夜大风　已未大燕集英殿　戊辰盛章奏以太祖太宗真宗髙宗孝宗讲学为法从之诏两淮江浙监司帅守所部灾伤州军合蠲放赈济去处并从实以闻违者台臣劾之　十一月己巳朔　庚午命从臣日一人祷雨于天竺山卿监郎官祷于霍山祠　辛未就命祷雨从臣卿监郎官祷雪　壬申蔡辟奏今后庆宴毋得托疾避免从之广西经畧邹应龙奏知钦州林千之杀人而食诏千之先罢仍限一月具案来上　癸酉袁燮进读髙宗寳训至为上极难处一事不合人情则人得以议上曰人主作事岂可不合天下之心又读至凡进一人使人皆以为当用退一人皆以为当去乃为允当因奏髙宗圣意以为进退人才皆当合天下之公论愿陛下以为法上曰国人皆曰贤然后用之此便是公论又读至朝廷多是事急时许人赏典事平后不能如所许与之甚不可也因奏向来诸军曽立战功者赏犹未及遍行上曰人无信不立若赏典不信何以使人又读至功过不相掩以故赏罚信上曰有功则赏有罪则罚自是不可相掩　甲戌袁燮进读寳训至王专事交结因奏将帅交结非能自出家财不过掊克军士上曰今日将帅亦有此弊何以成功又读吴璘功赏寳训云政有赏罚如医用药不及则不能治病太过则伤气要须适中燮奏曰自古人君治天下只宜中道刚柔皆不可不中上曰柔而不中为姑息刚而不中为霸道刚柔皆得中为王道燮曰诚如圣谕　丙子填起入氐宿方口星　袁燮进读寳训云土豪等赏似太轻宜逓加一等上曰此民兵邪燮奏曰即民兵也建炎间中原陷没土豪多有能据险自守者敌不能破髙宗所以优赏之因奏王辛者即土豪也去年光州被兵辛首立功以此知土豪可用　四川制置使董居谊奏敌兵犯关知成州罗仲甲知西和州杨克家送居道州仲甲常徳府　己夘以左翼军统领杨俊为统制旌其连获贼冦海道肃清故也　辛巳刑部尚书徐应龙进读续帝学至诏讲读官遇不开讲日轮进汉唐故事有益政体者二条仍旬録申三省因奏近嵗止进一条而不复申省乞间以一二付外施行上曰所进故事与轮对劄子一同若有益于治道者当付出行之　壬午蠲皇后殿置平江府长洲常熟田自嘉定十二年以后税租科敛等三年袁燮进读寳训至上书后汉光武纪赐右谏议大夫徐俯手诏曰卿近进言宜熟看光武纪以益中兴之治因思读之十过未若书一遍之为愈也燮奏曰髙宗所谓读之十过未若书一遍此语有益圣徳臣闻陛下龙潜时亲书吕公着十事宜时以此等书之上曰吕公着有十事司马光有五规柴中行因言向于宗寺恭览玉牒载陛下日书三百字不胜叹仰　甲申校书郎袁甫进对言欲图外治当先内治所谓内治无他辨邪正而已忠实者为正人谀佞者为邪人知有人主知有国家者为正人知有身知有私家者为邪人上曰然又奏陛下若得正人以为国家用则朝廷本根既正外患何忧不平上曰然徐应龙进读续帝学至元诏三年五月诏权住进讲八月范祖禹言昔唐宪宗不对学士两月李绛奏曰为臣等窃禄偷安之计则便矣其如陛下何应龙奏曰祖禹意谓人主深居闲燕接见儒生之日少恐为近习所移故发是论大凡人主之学以此心为先祖禹此后又有正心之说盖心正则万事皆正惟陛下留神上曰祖禹爱君之切如此　乙酉袁燮进读寳训建炎元年手诏三省曰宣仁圣烈皇后保佑哲宗有社稷大功奸臣懐私诬蔑圣徳其蔡确蔡卞邢恕蔡懋取防行遣燮奏曰髙宗所以中兴者只为能辨宣仁之诬治蔡卞邢恕等之罪君子小人至此方见明白此所以为立国之本上曰邪正岂可不辨向来止为邪正不分所以致播迁之祸又曰今日自是可为之时燮中行奏曰诚如圣谕天下事未有不可为者中行又奏曰更在陛下奋大有为之志上曰然　丙戌太府少卿葛洪奏恵民五局以伪药给卖诏监官管淇陶大章闾丘椅各镌一官藩师文展磨勘二年　徐应龙进读续帝学至苏轼所读淳化二年太宗皇帝谓侍臣曰诸牧监马多死近取十数槽寘殿庭下视其刍秣轼因进言马不能言无由申诉太宗皇帝深哀怜之民虽能言上下隔絶不能自诉无异于马四海之众又非如马可致殿庭惟当广任忠贤以为耳目若忠贤踈逺民之疾苦无由上逹应龙奏曰昔齐宣王不忍一牛之觳觫孟子谓其恩当及百姓苏轼因殿庭饲马事乃言及民之疾苦是皆遇物见意广其君之仁爱者也上曰昔人开导其君类多如此又奏曰今日之民困亦甚矣任牧民之寄知此理者十无一二望陛下与二三大臣讲究可以寛民力者至于除授守臣之际亦乞审择上然之　庚寅皇太子讲堂奏乞讲尚书从之袁燮进读寳训云自古小人陷害君子立为朋党之论燮奏曰庆元初攻汝愚者谓之谋逆所用之人谓之逆党汝愚岂谋逆者上曰此时天下汹汹燮奏曰赖陛下圣明察见诬妄复奏曰逆党之说既不足取信又撰一名谓之伪学上曰此谓道学也若不立此名则无以排陷君子燮等奏诚如圣训次进读续帝学元祐元年司马康讲尚书洪范乂用三徳哲宗问曰只此三徳为更有徳起居舍人王岩叟喜闻玉音请书于册燮奏帝王之学要发问周易言学以聚之问以辨之中庸言博学之必曰审问之臣亦愿陛下勤于访问上曰问则明　日南至　上不视朝　十二月己亥朔李楠奏知扬州应纯之昨守山阳背公徇私揜将士功以私其子乞赐镌罢从之　庚子徐应龙进读寳训至昭慈皇后处瑶华亭事应龙奏曰兹事其初也人定胜天及其后也天定能胜人矣京城之变昭慈已废居瑶华不与北徙既而垂帘聴政以位授之髙宗岂非宗庙社稷之灵防祐之乎上曰当时宫中所谓厌胜者乌有此理应龙奏曰惟其不信即无是事若汉之武帝惑莫甚焉李楠奏曰陛下圣明乃灼见无是理　癸卯李安行奏乞将今年纲运应入浙者就江东三司截留科拨理为和籴之数却责三司以元降籴本于浙西丰熟州郡就便収籴经解丰储仓或平江嘉兴和籴仓抵还兊拨之数其江东诸郡如建康太平池寜国广徳等处有科拨司农寺交纳者亦许兊拨应付江上军粮却就行在支拨和籴米还司农寺支遣其部纲赏格当照地里差次与推元赏从之盛章奏祖宗之世内藏所积或至三十库三司有阙于此假贷陛下躬行节俭而内帑空乏诸州合解之数以嘱托而寖亏主藏出纳之司以肆欺而侵盗先朝修内司文厯内赴比部驱磨元祐间御史上官均请复旧制令户部太府并主行内藏检察出纳今士大夫顾忌无敢言者不过以左右近习恶闻是说愿陛下参酌成宪令外廷检覈内帑从之又奏雄胜军统制侯汝楫御军无律赴援畏怯诏镌二秩送军前自効　甲辰以祷雪蠲大理寺临安府三衙私酤茶盐赃赏钱　丙午臣僚奏安丰军教官何知昌化县教官张毅然各擅离任入朝觅举乞并罢黜仍乞下诸路监司郡守今后教官不得妄作访求遗书差出及入佥幕从之　己酉御射殿军头司武伎　庚戌月入井　辛亥徐应龙进读续帝学至刘唐老言大学论入徳之序应龙奏曰能知是理然后可以推而达之天下国家唐老之言是也上曰大学之言甚切治体　甲寅袁燮进读寳训至上跋晋王羲之书兰亭诗叙云览此叙因思其人与谢安共登冶城安悠然遐想有髙世之志羲之谓曰今四郊多垒宜思自效而虚谈废务浮文妨要恐非当今所宜登临放懐之际不忘忧国之心令人逺想慨然燮因奏士大夫虚谈废务浮文妨要最计利害髙宗当绍兴元年金势方强中国多故之时为圣训今边郡未宁烽烟未熄愿陛下体髙宗之意激厉士大夫上然之　丙辰徐应龙进读寳训至绍兴三年殿中侍御史常同言六曹长贰拘守绳墨宜少假以权使得随宜裁决上曰朝以法令御百执事有司奉法而不敢以私意更令祖宗成宪不敢改也应龙奏曰常同之言误矣若使得从权裁决岂复有成法乎上深然之又读续帝学至吕大防等奏人君之要在乎知人若以正为邪以小人为君子则不可应龙奏曰姜公辅天下皆以为君子而徳宗乃以为卖直卢杞天下皆以为奸邪而徳宗乃以为忠乱亾相继未有不由于是上曰君子小人最为难知彼小人者亦能君子之言当即其事而观之　己未以祷雪命大理寺临安府三衙决系囚两浙州县亦如之　庚申徐应龙读续帝学至仁宗皇帝与讲读官讲诗至谁能烹鱼溉之釡谓侍读丁度曰老子云治天下若烹小鲜谓此也应龙奏曰烹鱼烦则碎治民烦则乱诗言谁能烹鱼者乎但涤其釡而已仁宗皇帝四十二年安靖之治岂非自此言而推之耶今日为陛下牧养斯民者以苛察为明以督促为能陛下时有以丁寜训饬之上曰然　壬戌给诸军薪炭钱　甲子以雪赐辅臣燕于尚书省　是嵗断死刑一百六十八人









</div>
    <div class="pagination">
<a href="后村集_page44.html">上一页</a><span>...</span><a href="后村集_page40.html">40</a><a href="后村集_page41.html">41</a><a href="后村集_page42.html">42</a><a href="后村集_page43.html">43</a><a href="后村集_page44.html">44</a><span class="current-page">45</span><a href="后村集_page46.html">46</a><a href="后村集_page47.html">47</a><a href="后村集_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
