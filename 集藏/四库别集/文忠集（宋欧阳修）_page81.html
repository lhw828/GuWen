<!DOCTYPE html>
<html>
<head>
    <meta charset="UTF-8">
    <title>文忠集（宋欧阳修） - 第 81 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋欧阳修） - 第 81 页/共 103 页</h1>
    <div class="content">

　　文忠集巻一百三十四
　　钦定四库全书
　　文忠集巻一百三十五
　　宋　欧阳修　撰
　　集古録跋尾二
　　后汉尧母碑【岁月见本文】
　　右汉尧母碑汉建宁五年造其文略曰尧母庆都感赤龙而生尧遂以侯伯恢践帝【下有阙】庆都僊没盖葬于兹欲人莫知名曰灵台上立黄屋尧所奉祠三代改易荒废不修汉受濡期兴防继絶如尧为之遂遭亡新礼祠絶矣故廷尉【姓名磨防不可读矣】深惟大汉尧之苗胄当修尧祠追逺复旧前后奏上帝纳其谋嵗以春秋奉太牢祠时济阴太守魏郡审晃成阳令博陵管遵各遣大掾辅助【阙一字】若经之营之不日成之此其大概也按皇览云尧冡在济阴城阳吕氏春秋云尧葬谷林皇甫谧曰谷林即城阳然自史记地志及水经诸书无尧母葬处惟见于此碑盖亦葬城阳也而诸书俗本多为城阳独此碑为成阳当以碑为正碑后列当时人名氏又云审晃字元让管遵字君台又云汉受濡期莫晓其义也【右集本】
　　后汉尧祠碑【嵗月见本文】
　　右汉尧祠碑在济阴碑云帝尧者盖昔时之圣王也又曰圣汉龙兴纂尧之绪祠以上牺至于王莽絶汉之业而坛场夷替屏慑【真迹一作摄】无位大抵文字磨灭字虽可见而不复成文其后有云李树连理生于尧祠太守河南张宠到官始初出钱二千敬致礼祠其余不能【一作可】读也碑后有年月盖熹平四年建也治平元年五月晦日书【右真迹】
　　后汉尧祠祈雨碑【嵗月见本文】
　　右汉尧祠祈雨碑首尾残灭其仅可识者有云股肱贤良广祈多福防防夙夜又云常以甲子日诏太常陈上古之礼舞先王之乐又云延熹十年仲春二月阳气侵阴又云享祀羣神仰瞻云汉又曰嘉澍优霑利茂万物又云孟府君知尧精灵与天通神修治大殿以此知为祈雨于尧祠也尧祠在汉济阴郡孟府君者当是济阴郡太守也其余字完者颇多亦徃徃成句但断续不可次序耳【右集本】
　　后汉老子铭【嵗月见本文】
　　右汉老子铭按桓帝本纪云延熹八年正月遣中常侍左悺之苦县祠老子至十一月又遣中常侍管霸祠之而此碑云八月梦见老子而祠之世言碑铭蔡邕作今检邕集无此文皆不可知也【右真迹】
　　后汉鲁相置孔子庙卒史碑【嵗月见本文】
　　右汉鲁相置孔子庙卒史碑云司徒臣雄司空臣戒稽首言鲁前相瑛书言诏书崇圣道孔子作春秋制孝经演易系辞经纬天地故特立庙襃成侯四时来祠事巳即去庙有礼器无常人掌领请置百石卒史一人典主守庙谨问太常祠曹掾冯牟史郭辞对故事辟雍祠先圣太宰太祝各一人备爵太常丞监祠河南尹给牛羊豕大司农给米臣愚以为如瑛言可许臣雄臣戒愚戆诚惶诚恐顿首顿首死罪死罪臣稽首以闻制曰可按汉书元嘉元年呉雄为司徒二年赵戒为司空即此云臣雄臣戒是也鲁相瑛者据碑言姓乙字仲卿汉碑在者多磨灭此幸完可读録之以见汉制三公奏事如此与群臣上尚书者小异也又见汉祠孔子其礼如此治平元年六月二十日书【右真迹】
　　后汉修孔子庙器碑【一作　嵗月见本文表】
　　右汉【一有朝字】韩明府修孔子庙器碑云永寿二年青龙【二字一作嵗】在涒滩霜月之灵皇极之日永寿桓帝年号也按尔雅云嵗在申曰涒滩桓帝永兴三年正月戊申大赦改元永寿明年【一作嵗次二字】丙申曰嵗在涒滩是矣云霜月之灵皇极之日莫晓其义疑是九月五日前汉文章之盛庶几三代之纯深自建武以后顿尔衰薄崔蔡之徒擅名当世然其笔力辞气非出自然与夫扬马之言醇醨异味矣及其末也不胜其弊霜月皇极是何等语韩明府者名勑字叔节前世见于史传未有名勑者岂是余学之不博乎春秋左氏传载古人命名之说不以为名者颇多故以勅为名者少也治平元年二月晦日书【右真迹】
　　后汉鲁相晨孔子庙碑【嵗月见本文】
　　右汉鲁相上尚书章其略云建宁二年三月癸夘七日已酉鲁相臣晨长史臣谦顿首死罪上尚书臣晨顿首顿首死罪死罪臣以元年到官行秋飨饮酒泮宫复礼孔子宅而无公出酒脯之祠臣輙依社稷出王家谷春秋行礼建宁灵帝年号也于此见汉制天子之尊其辞称顿首死罪而不敢斥至尊因尚书以致达而已余家集録汉碑颇多亦有奏章患其磨灭独斯碑首尾完备可见当时之制也又云孔子乾坤所挺西狩获麟为汉制作故孝经援神契曰丘制命帝夘行又尚书考灵耀曰丘生仓际触期稽度为赤制防纬不经不待论而可知甚矣汉儒之狡陋也孔子作春秋岂区区为汉而已哉治平元年三月廿五日书【右真迹】
　　后汉碑阴题名【嵗月未详】
　　右汉碑阴题名不知为何人碑余家集録古文既多或失其所得之自然汉碑存于今者惟华岳与孔子庙最多其阴徃徃列修庙人姓名并记其所出钱数不过三百至五百今斯碑所题文字缺灭而中间有钱各五百四字则似是修庙人所记其人可见者有济阴定陶蔡颢子盛山阳金乡张彦季德河南宛陵赵堂世苌南阳南乡邓升升逺济阴成武周凤季节而其余人姓名邑里多不完又时时有故吏字不知为何人祠庙第以汉难得録之尔治平元年闰五月八日书【右真迹】
　　同前
　　右汉碑阴题名不知为何碑之阴盖余家集録既多而或失其所得之自汉碑文字磨灭不可考究惟有钱各五百四字似是汉时修庙人尔汉碑今在者惟华岳与孔子庙中最多其碑阴题名者徃徃各书所出钱数不过三百五百也而此碑所列邑里姓名字完可见者尚十余人然皆是济阴山阳彭城汝南陈留人则疑为修孔子庙人也今列于后览者可以察焉济阴定陶蔡颢子盛济阴张翔季审陈留酸枣季真显节山阳金乡张谚季德河南宛陵赵堂世苌南阳南乡邓升升逺济阴成武周凤季节山阳昌邑田元尊济阴成武史楞世明彭城朱翔元举【右真迹】
　　同前
　　右汉碑阴题名二皆不知为何碑阴其人各记所出钱数似是汉时修庙人题名余家集録华岳及孔子庙碑多如此此亦疑是二庙中碑前碑残灭尤甚第时有门生济南东郡等字而姓名无复完者后碑则有议曺功曺骑吏有莲勺左乡有秩池阳左乡有秩池阳集丞有秩皆不知是何名号又有【阙一字】阳候长祋祤候长则是县吏之名其字不甚精又无事实可考姑録其名号以俟知者尔【右集本】
　　后汉张公庙碑【嵗月见本文　真迹】
　　右汉张公庙碑在黎阳而碑无题首又其文字残灭不可考究莫知为何碑第时时得其字之可识而仅成文者曰惟和平元年正月丙寅和平桓帝年号以此知为汉碑也又曰丰碑庙堂之前又曰于穆张公则又知为张公庙碑矣又云国无灾祲屡获丰年作歌九章颂公德芳其辞有云公与守相驾蜚鱼来徃倐忽逺熹娯祐此兆民宁厥居其余字画尚完者甚多但不成文尔治平元年闰五月九日书是日奏事垂拱退召赴延和阅谢契丹礼物遂归休
　　后汉公昉碑【一作仙人唐君碑　嵗月未详】
　　右汉公昉碑者乃汉中太守南阳郭芝为公昉修庙记也汉碑在今者类多磨灭而此记文字仅存可读所谓公昉者初不载其姓名但云君字公昉尔又云耆老相传以为王莽居摄二年君为郡吏啖旁有真人【一有居字】左右莫察君独进美瓜又从而敬礼之真人者遂与期谷口山上乃与君神药曰服药以后当移意万里知鸟兽言语是时府君去家七百余里休谒徃来转景即至阖郡惊焉白之府君徙为御史【一作吏】防齧被具君乃画地为狱召防诛之视其腹中果有被具府君欲从学道顷无所进府君怒勅尉部吏收公昉妻子公昉呼其师告以厄其师以药饮公昉妻子曰可去矣妻子恋家不忍去于是乃以药涂屋柱饮牛马六畜须臾有大风云来迎公昉妻子屋宅六畜翛然与之俱去其说如此可以为怪矣呜呼自圣人没而异端起战国秦汉以来【一作之际】竒辞怪说纷然争出不可胜数乆而佛之徒来自西夷老之徒起于中国而二患交攻为吾儒者徃徃牵而从之其卓然不惑者仅能自守而巳欲排其说而黜之常患乎力不足也如公昉之事以语愚人防子皆知其妄矣不待有力而后能破其惑也然彼汉人乃刻之金石以传后世其意惟恐后世之不信然后世之人未必不从而惑也治平元年四月二十三日以旱开宫寺祈雨五日中一日休务假书【右真迹】
　　后汉析里桥郙阁颂【嵗月见本文】
　　右汉析里桥郙阁颂建宁五年立云惟斯析里处汉之右溪源漂疾横注于道涉秋霖漉稽滞商旅休谒徃还常失日晷行理咨嗟郡县所苦斯溪既然郙阁尤甚临深长渊三百余丈接木相连号为万柱遭遇隤纳人物俱堕【一作隳】沈没洪渊酷烈为祸于是太守阿阳李君讳防字伯都以建宁三年二月辛巳到官思惟惠利有以绥济闻此为难其日乆矣乃俾府掾仇审改解危殆即便求隠析里大桥于尔乃造又醳散关之漯徙朝阳之平惨减西髙阁就安宁之石道禹江河以靖四海经纪厥续艾康万里乃作颂曰颂后又有诗皆磨灭不完其云遭遇隤纳又云醳散关之漯徙朝阳之平惨刻画适完非其讹谬而莫详其义疑当时人语与今异又疑汉人用字简略假借不同尔故録之以俟博识君子治平元年六月十日书【右真迹】
　　后汉人阙铭【嵗月未详　真迹】
　　右汉人阙铭二其一曰永乐少府贾君阙其一曰雒阳令王君阙二者皆不知为何人按汉书桓帝母孝崇匽皇后居永乐宫和平元年诏置太仆少府如长乐故事又按顔师古注地理志曰鱼豢【真迹误作劵】云汉火行忌水故去洛水加佳师古谓光武以后始改为雒然则二人者皆后汉时人也又按汉官仪长乐少府以宦者为之则贾君者盖亦宦者也治平元年九月十五日书
　　后汉文翁石柱记【嵗月见本文】
　　右汉文翁石柱记云汉初平五年仓龙甲戌旻天季月修旧筑周公礼殿始自文翁开建泮宫据顔有意益州学馆庙堂记云按【一无此字】华阳国志文翁为蜀郡守造讲堂作【一无此字】石室一名玉堂安帝永初间烈火为灾堂及寺舍并皆焚燎惟石室独存至献帝兴平元年太守髙朕于玉堂东复造一石室为周公礼殿有意又谓献帝无初平五年当是兴平【四字一作当如华阳志为兴平】元年盖时天下防乱西蜀僻逺年号不通故仍称旧号也今检范晔汉书本纪初平五年正月改为兴平顔说是也治平元年六月十三日书【右真迹】
　　后汉文翁学生题名
　　右汉文翁学生题名凡一百有八人文学祭酒典学从事各一人司仪主事各二人左生七十三人右生三十人文翁在蜀教学之盛为汉称首其弟子着籍者何止于此盖其磨灭之余所存者此尔治平元年六月二十日书【右真迹】
　　后汉泰山都尉孔君碑【嵗月见本文】
　　右汉泰山都尉孔君碑云君讳宙字季将【二字一作秀特】孔子十九世之孙也年六十一延熹四年正月乙未以疾卒【一有于家二字】其序官阀甚简又或残灭不完但见其举孝廉为郎迁元城令遂为防山都尉尔其辞有云躬忠恕以及人兼禹汤之罪巳宙人臣而引禹汤以为比在今人于文为不类盖汉世近古简质犹如此也治平元年闰五月二十一日书【右真迹】
　　后汉孔宙碑阴题名
　　右汉孔宙碑阴题名汉世公卿多自教授聚徒常数百人其亲受业者为弟子转相传授者为门生今宙碑残缺其姓名邑里仅可见者才六十二人其称弟子者十人门生者四十三人故吏者八人故民者一人宙孔子十九世孙为泰山都尉自有録治平元年闰五月二十一日书【右真迹】
　　后汉孔君碑【嵗月见本文　真迹】
　　右汉孔君碑其名字磨灭不可见而世次官阀粗可考云孔子十九代孙颍川君之元子也举孝廉除郎中博昌长遭太守君忧服竟拜尚书侍郎治书御史博陵太守迁下邳相河东太守建宁四年十月卒其余文字歴歴可读以其断絶处多文理难续故不复尽録然其终始略可见矣惟其名字皆亡为可惜也治平元年五月十日书
　　后汉孔德让碑【一作　嵗月见本文碣】
　　右汉孔德让碑盖其名已磨灭但云字德让者宣尼公二十世孙都尉君之子也仕歴郡诸曹史年二十永兴二年七月遭疾不禄碑在今兖州孔子墓林中永兴孝桓帝年号也【一有都尉者宙也五字】其人【二字一作德让】早卒无事迹可考余集録所藏【一有独阙二字】孔林中汉【一无此字】碑最后得此遂无遗者盖以其文字简少无事实故世人遗而不取独余家有之也治平元年闰五月二十日书【右真迹】
　　后汉刘寛碑【中平二年】
　　右汉太尉车骑将军特进逯乡【二字一作封】昭烈侯刘公碑公讳寛有两碑皆在洛阳余家集録皆得之其一故吏李谦所【一作等】立而此碑门生殷包等所【一无此字】立其所书与李谦等【一作碑】所载不异惟汉难得当録【二字一作故録之】汉公卿【一有卒字】故吏门生各自立碑以伸感慕惟见于此今人家碑碣非其子孙则他人不为立也治平元年六月十四日书【右真迹】
　　后汉太尉刘寛碑【同前】
　　右汉太尉刘寛碑汉书有传其官阀始卒与碑多同而传载迁官次序颇略盖史之所记善恶大事官次虽小略不足为失惟其缪误与阙其大节不可不正碑云大将军以礼胁命拜侍御史迁梁令三府并用博士征皆不就司校尉举其有道公车征拜议郎司徒长史而传但云大将军辟五迁司徒长史今据碑止四迁尔博士未尝拜也碑于长史下遂云入登侍中延熹八年地震有诏询异而拜尚书迁南阳太守拜太中大夫复拜侍中屯骑尉宗正光禄勲遂授太尉传至太中大夫始云迁侍中其前自长史入登侍中史阙书也碑又云固疾逊位拜光禄大夫迁卫尉复作太尉而传云以日食免拜卫尉以日食免当从传为正而不书光禄大夫史阙也其余皆同故不复録【右集本】
　　后汉太尉刘寛碑阴题名【嵗月见本文】
　　右汉太尉刘寛碑阴题名寛碑有二其故吏门生各立其一也此题名在故吏所立之碑阴其别列于后者在寛子松之碑阴也寛以汉中平二年卒至唐咸亨元年其裔孙湖【一作胡】城公爽以碑嵗乆皆仆于野为再立之并记其世序呜呼前世士大夫世家着之谱牒故自中平至咸亨四百余年而爽能知其世次如此之详也盖自黄帝以来子孙分国受姓歴尧舜三代数千嵗间诗书所纪皆【一有各字】有次序岂非谱系源流传之百世而【一无此字】不絶欤此古人所以为重也不然则士生于世皆莫自知其所出而昧其世德逺近其所以异于禽兽者仅能识其父祖尔其可忽哉唐世谱牒尤备士大夫务以世家相髙至其弊也或陷轻薄婚姻附托邀求货赂君子患之然而士子修饬喜自树立竞竞惟恐坠其世业亦以有谱牒而能知其世也今之谱学亡矣虽名臣巨族未尝有家谱者然而俗习苟简废失者非一岂止家谱而巳哉嘉祐八年七月二十九日书【右真迹】
　　后汉杨震碑【嵗月未详】
　　右汉杨震碑首题云汉故太尉杨公神道碑铭文字残缺首尾不完其可见而仅成文者云圣汉龙兴神祗降祉乃生于公又云穷神知变与圣同符鸿渐衡【一作于】门羣英云集又曰贻我三鱼以章懿德又云大将军辟举茂材除襄城令迁荆州刺史东莱涿郡太守又云司徒太尉立朝正色恪勤竭忠其余字存者多而不复成文矣治平元年六月十日书【右真迹】
　　后汉杨震碑阴题名【真迹】
　　右汉杨震碑阴题名者一百九十人其余磨灭不完者又十余人余家所録汉碑阴题名颇多或称故吏门生弟子或称从事曹掾之类其人皆着州县邑里名字甚详独此碑所书简略直云河间贾伯锜博陵刘显祖之类凡百九十人者皆然疑其所书皆是字尔盖后汉时人见于史传者未尝有名两字者也汉世所难得幸而在者多残缺不完独此碑刻画完具而頴法尤精妙甚可喜也治平元年中伏日书
　　后汉沛相杨君碑【嵗月见本文　真迹】
　　右汉沛相杨君碑在阌乡杨震墓侧碑首尾不完失其名字按后汉书震及中子秉秉子赐赐子彪皆有传又云震长子牧冨波相牧孙竒侍中竒子亮阳成亭侯又云少子奉奉子敷敷子众蓩亭侯又有彪子修杨氏子孙载于史传者止此尔不知沛相为何人也碑云孝顺皇帝西巡以掾史召见拜郎中迁常山长史换犍为府丞宰司累辟应于司徒州察茂才迁鲖阳侯相后拜议郎五官中郎将沛相年五十六建宁元年六月癸丑遘疾而卒其终始尚可见而惜其名字亡矣治平元年六月十日书
　　后汉繁阳令杨君碑【熹平中】
　　右汉繁阳令杨君碑首尾不完文字磨灭可识者四百三十字不可识者六十一字碑云君遭叔父太尉薨委荣轻举吏民攀辕守阙上书运谷万斛助官赈贫以乞君还又云【一作君】富波君之子按汉书杨震子牧为富波相君廼牧子也叔父太尉者秉也出米乞令前史所无惜其名字磨灭不可见矣嘉祐八年十月廿三日书【右真迹】
　　后汉髙阳令杨君碑【嵗月未详】
　　右汉髙阳令杨着碑首尾不完而文字尚可识云司从事定颍侯相最后为善侯相善上一字磨灭不可见盖其中间尝为髙阳令而碑首不书最后官者不详其义也按杨震碑髙阳令着震孙也今碑在震墓侧【一有也字　真迹】
　　后汉杨君碑阴题名【真迹】
　　右汉杨君碑阴题名首尾不完今可见者四十余人杨震子孙塟阌乡者数世碑多残缺此不知为何人碑阴其后有云右后公门生又云右沛【二字集本作后史】君门生沛君疑是沛相者自有碑而亡其名字矣后公亦不知为何人也治平元年六月十日书
　　同前【真迹】
　　右汉杨君碑阴题名凡一百三十一人有称故吏者故民者处士者故功曹史者故门下佐者类例不一似当时人各随意书之而文字磨灭仅可读其姓名皆俱完可识者八十三人其余或在或亡盖后汉杨震墓域中碑也杨氏墓在阌乡有碑数片皆汉世所立余家集録得其四震及沛相繁阳髙阳令碑并得碑阴题名然【一有向字】得时参错不知为何碑之阴也其名氏可见者当时皆无所称述顾其人亦不足究考第以汉真迹金石所传者至今类多磨灭可惜故録之尔治平元年三月晦日书
　　后汉碑阴题名
　　右汉碑阴题名在阌乡杨震墓侧文字磨灭不复可考其仅可见者曰候长汾阴赵遗子宣候上灭一字又曰故督邮曹史县功曹乡部吏柏昱等人名乡上又灭一字又曰西乡亭长柏昱子政又曰乡亭长翟国相如乡上又灭一字又曰麟都亭长阴定安定谷口亭长方丈雅方上又灭一字东门亭长梁忠子孝四望亭长呉鸿子名麟武亭长常暠君宣其余缺裂不完盖杨氏子孙当时皆塟阌乡碑碣徃徃磨灭此不知为谁碑也治平五年五月廿日谢雨致斋于太社书【右真迹】
　　后汉杨公碑阴题名【真迹】
　　右汉杨公碑阴题名杨氏世塟阌乡墓侧皆有碑今其存者四余家集録皆得之乃太尉沛相髙阳繁阳令也此碑阴者不知为何人碑文字残缺其仅存者十五人又灭其一其在者十四人曰懐陵园令相蒋禧字武仲宜禄长萧刘瑞字仲祐孝廉杼秋刘旭字子明太官日丞谯曹臻字建国辞曹史郸公孙银字山根门下书佐史韩纯字子敬丰毕佩字广世郸孟纵字河雒决曹书佐郸公孙旸字元旸皆称故吏又有故吏【一无二字】賛陈俊字仲显蕲夏阳字仪公蕲儿银字伯玉杼秋刘顺字子选沛周仪字帛民凡五人皆不着职【一有但称故吏四字】而孟纵字河雒周仪字帛民文字皆完非讹谬而莫晓其义也治平元年六月十四日书
　　后汉残碑阴【嵗月未详】
　　右汉残碑阴前后【二字一作亦】磨灭不知为何人碑其知为汉碑者盖其字非汉人莫能为也其字仅可见者尚数十而姓名完者九人曰王伯乡赵仲方贾元周王景阳贾元辅宗石处王仲宣马安国王通国皆无官号邑里莫知为何人惟汉在者少为难得故録之治平元年五月十八日书【右真迹】
　　后汉朔方太守碑阴【嵗月见本文】
　　右汉朔方太守碑阴题名【一无此字】云永寿二年朔方太守上郡仇君察察下灭一字除郎中大曲长大下又灭一字延熹四年九月乙酉诏书迁衙令五年正月到官奉见明府见下又灭一字立祠刋石表章大圣之遗灵永示来世之未【一作末】未下又灭一字谨出钱千千下又灭两字者下行因纪姓名【一无七字】据此乃当时修庙出钱人尔今其姓名徃徃可见云衙乡三老时勤伯秋上官凤季方録事史杨禹孟布衙主记掾杨绶子长门下功曹裴笃伯安仓曹掾任就子优又有集曹掾军【一作召】假司马之类名字多不完其所出钱不过三百至五百盖汉世物轻币重今华岳孔子庙碑阴所列亦皆如此其所立祠盖不知为何庙也治平元年夏至日书【右真迹】后汉刘曜碑【一有并　嵗月未详　真迹阴二字】
　　右汉刘曜碑在今郓州界中文字磨灭仅有存者云讳曜字季尼年七十三其余爵里官阀卒塟嵗月皆不可见字为汉亦不甚工惟其铭云天临大汉锡以明哲碑首题云汉故光禄勲东平无盐刘府君之碑以此知为汉碑也治平元年四月一日书
　　后汉北海相景君铭【嵗月见本文】
　　右汉北海相景君铭其碑首题云汉故益州太守北海相景君铭其余文字虽徃徃可读而漫灭多不成文故君之名氏邑里官阀皆不可考【一作见】其可见者云惟汉安二年北海相任城府君卒城下一字不可识当为景也汉功臣景丹封栎阳侯传子尚尚传子苞苞传子临以无嗣絶安帝永初中邓太后绍封苞弟遽为监亭侯以续丹后自是而后史不复书而他景氏亦无显者汉安顺帝年号也君卒于顺帝时盖与遽同时人也碑铭有云不永麋寿余家集録三代古器铭有云眉寿者皆为麋盖古字简少通用至汉犹然也治平元年四月二十九日书【右真迹】
　　后汉谒者景君碑
　　右汉景君碑尤磨灭惟谒者任城景君数字尚完其余班班可见者皆不能成文故其年世寿考功行卒塟莫可考也盖汉今尤难得其磨灭之余可惜尔【右真迹】
　　后汉景君石椁铭
　　右景君石椁铭者余既得前景君碑又得此铭皆在任城不知一景君乎将任城景氏之族多耶文字磨灭不可考故附于此熈宁三年正月朔旦山斋记【右真迹】
　　后汉袁良碑【嵗月见本文】
　　右汉袁良碑云君讳良字卿卿上一字磨灭陈国扶乐人也厥先舜苗世为封君周兴虞阏父自此而灭又云满为陈侯至孙涛涂以字立姓曰袁自此又灭又云当秦之乱隠居河洛髙祖破项实从其册天下既定还宅扶乐盖不知为何人也又云孝武征和三年曾孙斩贼先勇拜黄门郎曾孙灭其名贼下亦【一作又】灭一字又曰封关内侯食遗乡六百户薨子经嗣经薨子山嗣传国三世至王莽而絶君即山之曾孙也举孝廉郎中谒者将作大匠丞相令广陵大守讨江贼张路等威震徐方谢病归家孝顺初初下数字灭【一作灭数字】又云府举君拜议郎符节令其后又云永建六年二月卒其碑首题云汉故国三老袁君碑而碑文有使者持节安车又有几杖之尊袒割之养君实飨之之语以此知良尝为三老矣其余磨灭虽时时可读而不能次第也又云帝御九龙殿引对饮宴九龙殿名惟见于此治平元年五月二十九日夏至假书【右真迹】
　　后汉张平子墓铭【永和四年】
　　右汉张平子墓铭世传崔子玉撰并书按范晔汉书张衡传賛云崔子玉谓衡数术穷天地制作侔造化此铭有之【四字一作今铭有此语】则真子玉作也其刻石为二本一在南阳一在向城天圣中有右班殿直赵球者知南阳县事因治县署毁马台得一石有文验之廼斯铭也遂龛于听事之壁其文至凡百君子而止其后【一有半字】亡矣其在向城者今尚书屯田员外郎谢景初得其半于向城之野自凡百君子巳上则亡矣【三字一作其前半亡矣】今以二本相补续其文遂复完而阙其最后四字然则昔人为二本者不为无意矣据徐方囬所记二十一字廼赵球所得南阳石之亡者【二十一字一作唐寳应中有徐方囬者别得二十一字云是铭最后文疑球所得南阳石之半亡者尔】今不复见则又亡矣惜哉嘉祐八年嵗在癸夘十月十八日书【右真迹】


　　文忠集巻一百三十五
　　钦定四库全书
　　文忠集巻一百三十六
　　宋　欧阳修　撰
　　集古録跋尾三
　　后汉费凤碑【嵗月见本文】
　　右汉费凤碑云【集本有君讳凤三字】字伯萧梁相之元子也【集本无也字】汉安二年举孝廉拜郎中除陈国新平长又云试守故障长其文班班可见而卒葬年寿皆不载其后悉为五言韵语其略曰不悟【集本作语】奄忽终藏形而匿景【集本作影】耕夫释耒耜桑女投钩筥道阻而且长起坐泪如雨其文既非工故不悉録【八字集本作文字工拙古今皆然惟汉难得故録尔】熈宁二年十一月十六日山斋书【右真迹】
　　后汉武班碑【嵗月见本文】
　　右汉班碑者盖其字画残灭不复成文其氏族州里官阀卒葬皆不可见其仅见者曰君讳班尔其首书云建元年太嵗在丁亥而建下一字不可识以汉书考之后汉自光武至献帝以建名元者七谓建武建初建光建康建和建宁建安也以歴推之嵗在丁亥乃章帝章和元年后六十一年桓帝即位之明年改本初二年为建和元年又嵗在丁亥则此碑所缺一字当为和字【真迹无此六字】廼建和元年也碑文缺灭者十八九惟亡者多而存者少尤为可惜也故録之治平元年四月二十日书【右集本】
　　后得别本摹搨粗明始辨其一二云武君讳班乃易去前本熈宁二年九月朔日记
　　后汉中常侍费亭侯曹腾碑【嵗月见本文　真迹】
　　右汉中常侍费亭侯曹腾碑文字磨灭其粗可见者云维建和元年七月二十二日巳巳皇帝若曰其遣费亭侯之国其余不可识也建和桓帝即位之元年也后三十七年献帝中平元年腾养子操始为骑都尉【集本有领兵二字】击黄巾矣治平元年六月十日书
</div>
    <div class="pagination">
<a href="文忠集（宋欧阳修）_page80.html">上一页</a><span>...</span><a href="文忠集（宋欧阳修）_page76.html">76</a><a href="文忠集（宋欧阳修）_page77.html">77</a><a href="文忠集（宋欧阳修）_page78.html">78</a><a href="文忠集（宋欧阳修）_page79.html">79</a><a href="文忠集（宋欧阳修）_page80.html">80</a><span class="current-page">81</span><a href="文忠集（宋欧阳修）_page82.html">82</a><a href="文忠集（宋欧阳修）_page83.html">83</a><a href="文忠集（宋欧阳修）_page84.html">84</a><a href="文忠集（宋欧阳修）_page85.html">85</a><a href="文忠集（宋欧阳修）_page86.html">86</a><span>...</span><a href="文忠集（宋欧阳修）_page82.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
