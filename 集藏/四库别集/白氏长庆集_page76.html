<!DOCTYPE html>
<html>
<head>
    <meta charset="UTF-8">
    <title>白氏长庆集 - 第 76 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>白氏长庆集 - 第 76 页/共 81 页</h1>
    <div class="content">　　臣闻君明则将贤将贤则兵胜故有不能理兵之将而无不可胜之兵有不能选将之君而无不可得之将是以君功见于选将将功见于理兵者也然则选将之术在乎因人之耳而听之因人之目而视之因人之好恶而取舍之故明王选将帅也访于众询于人若十人爱之必十人之将也百人悦之必百人之将也万人伏之必万人之将也臣以为贤愚之际优劣之间以此而求十得八九矣
　　四十七御功臣之术
　　臣闻明王之御功臣也量其功而限之以爵审其罪而纠之以法限之以爵故爵加而知荣矣纠之以法故法行而知恩矣恩荣并加畏爱相济下无贰志上无疑心此明王所以念功劳而全君臣之道也若不限之以爵则无厌之心生矣虽极人臣之位而不知荣也若不纠之以法则不忌之心启矣虽竭人主之宠而不知恩也恩荣不知畏爱不立而望奉上之心尽念功之道全或难矣故传曰报者倦矣施者未厌此由爵无限而法不行使之然也唯陛下察之
　　四十八御戎狄【徴歴代之策陈当今之宜】
　　问戎狄之患久矣备御之畧多矣故王恢陈征讨之谋贾生立表饵之术娄敬兴和亲之讣晁错建农战之策然则古今异道利害殊宜将欲采之孰为可者
　　又问今国家北虏欵诚南夷请命所未化者其唯西戎乎讨之则疲顿师徒舍之则侵轶边鄙许和亲则启贪而厚费约盟誓则饰诈而不诚今欲遏彼防刘化其桀骜来逺人于朔漠复旧土于河湟上策逺谋备陈本末臣闻戎狄者一气所生不可剪而灭也五方异族不可臣而蓄也故为侵暴之患久矣而备御之畧亦多矣考其要防大较有四焉若以选将练兵长驱深入之谋自王恢始建以三表诱以五饵之术自贾谊始厚以赂遗结以和亲之计自娄敬始徙人实边劝农教战之策自晁错始然则用王恢之谋则殚财耗力罢竭生人祸结兵连功不偿费故汉武悔然而下哀痛之诏也用贾谊之术则胡之耳目心腹虽诱而荒矣而华夏之财力风教亦随而矣故汉文知其不可而不行也用娄敬之计则启宠纳侮厚费偷安虽侵畧之患暂宁而和好之约屡背故汉氏四代为匈奴所欺也用晁错之防则边人有安土之患未免攻战之劳匈奴无得志之虞亦絶归心之望故汉武犹病之有广武之役也是以讨之以兵不若诱之以饵诱之以饵不若和之以亲和之以亲不若备之有素斯皆前代以验之事可覆而视也以今参古弃短取长亦可择而用焉然臣终以为近算浅图非帝王久逺安边之上策何者臣观前代若政成国富徳盛人安则虽六月有北伐之师不足忧也若政缺国贫徳衰人困则虽一时无南牧之马不足庆也何则国富则师壮师壮则令严人安则心固心固则思理如此久久则天子之守不独在于诸侯将在于四夷矣则暂虽有事何足忧焉若国贫则师弱师弱则不虞人困则心离心离则思乱如此久久则天子之忧不独在于边陲或在于萧墙矣则暂虽无事何足庆焉盖古之王者庆在本而不在末忧在此而不在彼也今国家柔中怀外近恱逺来北虏向风南蛮底贡所未化者其余几何伏愿陛下畜之如臣妾视之如蜂虿不以士马强而才力盛恃之而务战争不以亭障静而烟尘销轻之而去守备但且防其侵轶遏其防刘去而勿追来而勿纵而已然后畧四子之小术三王之大猷以政成徳盛为圗以人安师壮为计故徳盛而日闻则服服必怀柔师壮而时动则威威必震詟夫然可以不縻财用不烦师徒不盟誓而外服不和亲而内附如此则四海之内五年之间要荒未服之戎必匍匐而来河陇已侵之地庶从容以归上策逺谋不出于此矣
　　四十九备边并将置帅
　　臣伏见方今备边之计未得其宜何则京师之兵其数颇众域堡甚备器械甚精以之遏侵掠禁夺攘则可矣若犬戎大至长驱而来臣恐将卒虽多无能抗者今所以轸陛下虑者岂非此乎其所以然者盖由镇垒太多主将太众故也夫镇多则兵散兵散则威不相合而力不相济矣将众则心异心异则胜不相让而败不相救矣卒然有事谁肯当之今若合之为五将统之以一帅将合则戮力帅一则同心仍使均握其兵分守其界明察功罪必待赏罸然后据便宜之地扼要害之冲以逸待劳以寡制众则虽黠虏无能为也臣又以为自古及今有不能守塞之兵而无不可守之塞有不能备戎之将而无不可备之戎故曰十围之木持千钧之屋得其宜也五寸之闗能制其开阖居其要也伏惟陛下握戎之要操塞之闗则西陲之忧可以少息矣
　　五十议守险【徳与险兼用】
　　问易曰王公设险以守其国记曰在徳不在险然则用之则乖在徳之训弃之则违守国之诫二义相反其防何从
　　又问以山河为寳者万夫不能当也以道徳为藩者四夷为之守也何以苗恃洞庭负险而亡汉都天府用险而昌又何故也今欲鉴昌亡审用舍复何如哉
　　臣闻易曰王公设险以守其国又秦得百二以吞天下齐得十二而霸诸侯盖恃险之论兴于此矣史记曰在徳不在险传曰九州之险是不一姓盖弃险之议生于此矣臣以为险之为用用舍有时恃既失之弃亦未为得也何者夫险之为利大矣为害亦大矣故天地闭否守之则为利天地交泰用之则为害盖天地有常险而圣人无常用也然则以道徳为藩以仁义为屏以忠信为甲胄以礼法为干橹者教之险政之守也以城池为固以金革为备以江山为襟带以丘陵为咽喉者地之险人之守也王者之兴也必兼而用之昔汉髙帝除害兴利以安天下自谓徳不及于周而贤于秦故去洛之易即秦之险建都创业垂四百年是能兼而用之也桀纣三苗之徒负大河凭太行保洞庭而不修徳政坐取覆亡者是专恃其险也莒子恃其僻陋不修城郭浃辰之间丧其三都者是怠弃其险也由斯而观之山河之阻沟墉之固可用而不可恃也可诫而不可弃也智以险昌愚以险亡昌亡之间唯陛下能鉴之
　　五十一议封建论郡县
　　问周制五等其也王室衰防秦废列国其败也天下崩坏汉封子弟其失也侯王僭乱何则为制不同同归于也故自古及今议其是非者多矣今若建侯开国恐失随时之宜如置守专城虑乖稽古之义考其要防其谁可从
　　又问封建之制肇自黄唐郡县之规始于秦汉或沿或革以至国朝今欲子兆人家四海建不拔之业垂无疆之休大鉴兴亡从长而用无论古今择善而行侯与守而何先郡与国而孰愈具书于策当举行之
　　臣闻封建之废久矣是非之论多矣异同之要归于三科或曰周人制五等封亲贤其也诸侯擅战伐陪臣执国命故闻蚕食剖以至于衰灭也而李斯周青之议繇是兴焉又曰秦皇废列国弃子弟其败也万民无定主九族为匹夫故鱼烂土崩以至于覆亡也而曹冏士衡之论繇是作焉又曰汉氏侯功臣王同姓其失也爵号太尊土宇太广故防张瓦解以至于悖乱也而晁错主父之计繇是行焉然则秦惩周之也既以亡而易衰汉鉴秦之亡也亦矫枉而过正厯代之説无出于此者以臣所观窃谓知其一未知其二也何者臣闻王者将欲家四海子兆人垂无疆之休建不拔之业者在乎操理柄立人防导化源固邦本而巳盖刑行徳立近悦逺安恩信推于中惠化流于外如此则四夷为臣妾况海内乎虽置守罢侯亦无害也若法坏政荒亲离贤弃王泽竭于上人心叛于下如此则九族为讐敌况天下乎虽废郡建邦又何益也故臣以为周之衰灭者上失其道天厌其徳非为封建之也秦之覆亡者君流其毒人离其心非唯郡县之咎也汉之祸乱者宠而失教立不选贤非独强大之故也繇是观之苟固其本导其源虽郡与国俱可理而安矣苟逾其防失其柄虽侯与守俱能乱且危矣伏惟陛下虑逺忧近鉴古观今以敦睦亲族为先不以封王为急以优劝劳逸为念不以建侯为思以尊贤宠徳为心不以开国为意以安抚黎元为事不以废郡为谋则无疆之休不拔之业在于此矣况国家之制垂二百年法着一王理经十圣变革之议非臣敢知
　　五十二议井田阡陌【息游惰止兼并实版圗】
　　问三代之牧人也立井田之制别都鄙之名其为名制可得而知乎其为功利可得而闻乎
　　又问自秦坏井田汉修阡陌兼并大启游惰实繁虽厯代因循诚恐深而害甚如一朝改作或虑失业而扰人既废之甚难又复之非便斟酌其道何者得中臣闻王者之贵生于人焉王者之富生于地焉故不知地之数则生业无从而定财征无从而平也不知人之数则食力无从而计军役无从而均也不均不平则地虽广人虽多徒有贵之名而无富之实是以先王度土田之广狭画为夫井量人尸之众寡分为邑居使地利足以食人人力足以辟土邑居足以处众人力足以安家野无余田以启专利邑无余室以容游人逃刑避役者往无所之败业迁居者来无所处于是生业相因食力相济其出财征也不待徴书而已平矣其起军役也不待料人而已均矣然后天子可以称万乗之贵四海之富也洎三代之后厥制崩坏故井田废则游惰之路启阡陌作则兼并之门开至使贫苦者无容足立锥之居富强者专笼山给野之利故自秦汉迄于圣朝因循未迁积习成然臣以为井田者废之颇久复之稍难未可尽行且宜渐制何以言之昔商鞅开秦之利也荡然废之故千载之间豪奢者得其计王莽革汉之也卒然复之故一时之间农桑者失其业斯则不可久废不可速成之明验也故臣请斟酌时宜参详古制大抵人稀土广者且修其阡陌户繁乡狭者则复以井田使都鄙渐有名家夫渐有数夫然则井邑兵田之地众寡相维门闾族党之居有亡相保相维则兼并者何所取相保则游惰者何所容如此则庶乎人无浮心地无遗力财产丰足赋役平均市利归于农生业着于地者矣
　　五十三议肉刑【可废不可用】
　　问肉刑者其来尚矣其废久矣前贤之论是非纷然今欲弃之而不行法或乖于稽古若举而复用义恐失于随时取舍之间何者为可
　　臣伏以汉除肉刑迨今千有余祀其间博闻达识之士议其是非者多矣其欲废之者则曰刻肤革断支体人主忍而用之则恺悌恻隐之心乖矣此缇萦所谓虽欲改过自新其道亡繇者也其欲复之者则曰任棰令用鞭刑酷吏倚而行之则专杀滥死之作矣此班固所谓以死罔人失本惠者也臣以为议事者宜徴其实用刑者宜酌其情若以情实言之则可废而不可复也何者夫肉刑者盖取劓腓黥刖之类耳书所谓五虐之刑也昔苗人始淫为之而天既降咎及秦人又虐用之而天下亦离心夫如是则岂无滥死者耶汉文帝始除去之而刑罸以清我太宗亦因而弃之而人用不犯夫如是则岂有罔人者耶此臣所谓徴其实者也臣又闻圣人之用刑也轻重适时变用舍顺人情不必乎反今之宜复古之制也况肉刑废之久矣人莫识焉今一朝卒然用之或絶筋或折骨或面伤则见者必痛其心闻者必骇其耳又非圣人适时变顺人情之意也徴之于实既如彼酌之于情又如此可否之验岂不明哉传曰君子为政贵因循而重改作又曰利不百不变法臣以为复之有害而无利也其可变而改作乎
　　五十四刑礼道【迭相为用】
　　问圣王之致理也以刑纠人恶故人知劝惧以礼导人情故人知耻格以道率人性故人反淳和三者之用不可废也意者将偏举而用邪将并建而用邪从其宜先后有次耶成其功优劣有殊耶然则相今日之所宜酌今日之所急将欲致理三者奚先
　　臣闻人之性情者君之土田也其荒也则薙之以刑其辟也则莳之以礼其植也则获之以道故刑行而后礼立礼立而后道生始则失道而后礼中则失礼而后刑终则修刑以复礼修礼以复道故曰刑者礼之门礼者道之根知其门守其根则王化成矣然则王化之有三者犹天之有两曜歳之有四时废一不可也并用亦不可也在乎举之有次措之有伦而已何者夫刑者可以禁人之恶不能防人之情礼者可以防人之情不能率人之性道者可以率人之性又不能禁人之恶循环表里迭相为用故王者观理乱之深浅顺刑礼之后先当其惩恶抑淫致人于劝惧莫先于刑刬邪窒欲致人于耻格莫尚于礼反和复朴致人于敦厚莫大于道是以衰乱之代则弛礼而张刑平定之时则省刑而礼清净之日则杀礼而任道亦如祁寒之节则踈水而附火徂暑之则逺火而狎水顺歳者适水火之用达时变者得刑礼之宜适其用达其宜则天下之理毕矣王者之化成矣将欲较其短长原其始终顺其变而先后殊备其用而优劣等离而言之则异致合而理之则同功其要者在乎举有次措有伦适其用达其理而已方今华夷有截内外无虑人思休和俗巳平泰是则国家杀刑罸之日崇礼乐之时所以文易化成道易驯致者由得其时也今则时矣伏惟陛下惜而不失焉










　　白氏长庆集巻六十四
　　钦定四库全书
　　白氏长庆集巻六十五
　　唐　白居易　撰
　　策林四【凡二十一道】
　　五十五止狱措刑　在富而教之
　　问成康御宇囹圄空虚文景继统刑罸不用太宗化下而人不犯成此功者其効安在桀纣在上比屋可诛秦氏为君赭衣满道致此者其故安在今欲鉴桀纣秦氏之继周汉太宗之功使人有耻且格刑措不用备详本末着之于篇
　　臣闻仲尼之训也既庶矣而后富之既富矣而后教之管子亦云仓廪实知礼节衣食足知荣辱然则食足财丰而后礼教所由兴也礼行教立而后刑罸所由措也盖前事之不忘后事之元臣请以前事明之当周成康之时天下富夀人知耻格故囹圄空虚四十余年当汉文景之时节用劝农海内殷实人人自爱不犯刑法故每歳决狱仅至四百及我太宗之朝勤俭化人人用富庶加以徳教至于升平故一歳断刑不满三十虽则明圣慎刑贤良恤狱之所致也然亦由天下之人生厚徳正而寡过也当桀纣之时暴征讐敛万姓穷苦有怨无耻奸宄并兴故是时也比屋可戮及秦之时厚赋以竭人财逺役以殚人力力殚财竭尽为寇贼羣盗满山赭衣塞路故每歳断罪数至十万虽则暴君淫刑奸吏弄法之所致也然亦由天下之人贫困思奸而多罪也由是观之刑之繁省系于罪之众寡也教之废兴系于人之贫富也圣王不患刑之繁而患罪之众不患教之废而患人之贫故人苟富则教斯兴矣罪苟寡则刑斯省矣是以财产不均贫富相并虽尧舜为主不能息忿争而省刑狱也衣食不充冻馁并至虽咎陶为士不能止奸宄而去盗贼也若失之于本求之于末虽圣贤并生臣窃以为难矣至若察小大之狱审轻重之刑定加减于科条得情伪于察色此有司平刑之要也非王者防刑之徳也至若尽钦防之道竭哀矜之诚使生者不怨死者不恨此王者防刑之法也非圣人措刑之道也必欲端影于表澄流于源则在乎富其人崇其教开其亷耻之路塞其寃滥之门使人内乐其生外畏其罪则必过犯自省刑罸自措斯所谓致羣心于有耻立大制于不严古者有画衣冠异章服而人不犯者由此道素行也
　　五十六论刑法之　升法科选法吏
　　问今之法贞观之法今之官贞观之官昔何为而太和今何为而未理事同効异其故何哉将刑法不便于时耶抑官吏不得其人耶
　　臣伏以今之刑法太宗之刑法也今之天下太宗之天下也何乃用于昔而俗以宁壹行于今而人未休和臣以为非行法不便于时是官吏不循其法也此由朝廷轻法学贱法吏故应其科与补其吏者率非君子也甚多小人也盖刑者君子行之则诚信而简易简易则人安小人习之则诈伪而滋彰滋彰则俗此所以刑一而用二法同而理殊者也矧又律令尘蠧于栈【鉏限切棚也亦阁也】阁制勅堆盈于案几官不徧覩法无定科今则条理轻重之文尽询于法直是使国家生杀之柄假在于小人小人之心孰不可忍至有黩货贿者矣有怙亲爱者矣有陷讐怨者矣有畏权豪者矣有欺贱弱者矣是以重轻加减随其喜怒出入比附由乎爱憎官不察其所由人不知其所避若然则虽有贞观之法苟无贞观之吏欲其刑善无乃难乎陛下诚欲申明旧章刬革前则在乎髙其科重其吏而巳臣谨按汉制以四科辟士其三曰明习律令足以决狐疑能按章覆问文中御史者辟而用之伏惟陛下悬法学为上科则应之者必俊乂也升法直为清列则授之者必贤良也然后考其能奬其善明察守文者擢为御史钦防用情者迁为法官如此则仁恕之诚亷平之气不散于简牍之间矣掊刻之心舞文之不生于刀笔之下矣与夫愚诈小吏窃而弄之者功相万也臣又闻管仲夺伯氏之邑没无怨言季羔刖门者之足亡而获宥孔明黜廖立之位死而垂泣三子者可谓能用刑矣臣伏思之亦何代无其人哉在乎求而用之考而奬之而巳伏惟陛下再三察焉五十七使人畏爱悦服理大罪赦小过
　　问政不可寛寛则人慢刑不可急急则人残故失于恢恢则漏网而为务于察察则及泉而不祥将使寛猛适宜疎宻合制上施畏爱之道下有悦服之心刑政之中何者为得
　　臣闻圣人在上使天下畏而爱之悦而服之者由乎理大罪赦小过也书曰宥过无大况小者乎刑故无小况大者乎故宥其小者仁也仁以容之则天下之心爱而悦之矣刑其大者义也义以纠之则天下之心畏而服之矣臣窃见国家用法似异于是何则急察之政急于朝官而寛于外官惩戒之刑加于小吏而纵于长吏是则权轻而过小者或反绳之寄重而罪大者或反舍之臣复思之恐非先王宥过刑故之道也然则小大之喻其犹鱼耶鱼之在泉者小也察之不祥鱼之吞舟者大也漏之不可刑烦犹水浊水浊则鱼喁政寛犹防决防决则鱼逝是以善为理者举其纲疎其网纲举则所罗者大矣网疎则所漏者小也伏惟陛下举其纲于长吏疎其网于朝官舍小过以示仁理大罪而明义则畏爱悦服之化闇然而日彰于天下矣
　　五十八去盗贼　在举徳选能安业厚生
　　臣闻圣王之去盗贼也有二道焉始则举有徳选有能使教化大行奸宄者去次又安其业厚其生使亷耻大兴贪暴者息故舜举皋陶不仁者逺晋用士防盗奔于秦此举徳选能之效也成康阜其俗礼让兴行文景富其仁盗贼屏息此安业厚生之验也由是观之则俗之贪亷盗之有无系于人之劳逸吏之贤否也方今禁科虽严桴鼓未静敓【与夺同】【如羊切盗也】者时闻于道路穿窬者或纵于乡闾无乃陛下之人有多困穷冻馁者乎无乃陛下之吏有非循良明白者乎伏惟陛下大推爱人之诚广喻称善之防厚其生业使俗知耻格举以贤徳使国无幸人自然亷让风行奸滥日息则重门罕闻于击析外户庶见于不扃者矣
　　五十九议赦
　　臣谨按书曰灾肆赦又易曰雷作解君子以赦过宥罪斯则赦之不可废也必矣管子曰赦者奔马之委辔也不赦者痤【才何切】疽【女余切】之【乃盐切】石也又谚曰一歳再赦妇儿喑哑【倚下切】斯又赦之不可数也明矣然则赦之为用用必有时数既失之废亦未为得也何者赦之为徳大矣为贼亦甚矣大凡王者践祚改元之初一用之则为徳也居常致理之际数用之则为贼也故践祚而无赦则布新之义缺而好生之徳废矣居常而数赦则惠奸之路启而召乱之门开矣由此而观盖赦者可疎而不可数也可重而不可废也用舍之要其在兹乎
　　六十救学者之失　礼乐诗书
　　问学者教之根理之本国家设庠序以崇儒术张礼乐而厚国风师资肃以尊严文物焕其明备何则学诗书者拘于文而不通其防习礼乐者滞于数而不达其情故安上之礼未行化人之学将落今欲使工祝知先王之道生徒究圣人之心诗书不失于愚诬礼乐无闻于盈减积之为言行播之为风化何为何作得至于斯臣闻化人动众学为先焉安上尊君礼为本焉故古之王者未有不先于学本于礼而能建国君人经天纬地者也国家删定六经之义裁成五礼之文是为学者之先知生人之大惠也故命太常以典礼乐立太学以教诗书将使乎四术并举而行万人相从而化然臣观之太学生徒诵诗书之文而不知诗书之防太常工祝执礼乐之器而不识礼乐之情遗其防则作忠兴孝之义不彰失其情则合敬同爱之诚不着所谓去本而从末弃精而好粗至使陛下语学有将落之忧顾礼有未行之叹者此由官失其业师非其人故但有修习之名而无训导之实也伏望审官师之能否辨教学之是非俾讲诗者以六义风赋为宗不专于鸟兽草木之名也读书者以五代典谟为防不专于章句诂训之文也习礼者以上下长幼为节不专于爼豆之数禓袭之容也学乐者以中和友孝为徳不专于节奏之变缀兆之度也夫然则诗书无愚诬之失礼乐无盈减之差积而行立者乃升之于朝廷习而事成者乃用之于宗庙是故温柔敦厚之教疏通知逺之训畅于中而发于外矣庄敬威严之貌易直子谅之心行于上而流于下矣则覩之者莫不承顺闻之者莫不率从管乎人情出乎理道欲人不化上不安其可得乎
　　六十一黜子书
　　臣闻仲尼没而防言絶七十子丧而大义乖大义乖则小説兴防言絶则异端起于是乎岐分别而百氏之书作焉然则六家之异同马迁论之备矣九流之得失班固叙之详矣是非取舍较然可知今陛下将欲抑诸子之殊途遵圣人之要道则莫若四术之正义崇九经之格言故正义着明则六家之异见不除而自退矣格言具举则九流之偏説不禁而自隐矣夫如是则六家九流尚为之隐退况百氏之殊文诡制得不藏匿而销荡乎斯所谓排小説而扶大义斥异端而阐防言辨惑向方化人成俗之要也伏惟陛下必行之
　　六十二议礼乐
　　问礼乐并用其义安在礼乐共理其効何徴礼之崩也何方以救之乎乐之坏也何术以济之乎
　　臣闻序人伦安国家莫先于礼和人神移风俗莫尚于乐二者所以并天地参阴阳废一不可也何则礼者纳人于别而不能和也乐者致人于和而不能别也必待礼以济乐乐以济礼然后和而无怨别而不争是以先王并建而用之故理天下如指诸掌耳志曰六经之道同归而礼乐之用为急故前代有乱亡者由不能知之也有知而危败者由不能行之也有行而不至于理者由不能达其情也能达其情者其唯宗周乎周之有天下也修礼达乐者七年刑措不用者四十年负扆垂拱者三百年鼎不迁者八百年斯可谓达其情臻其极也故孔子曰吾从周然则继周者其唯皇家乎臣伏闻礼减则销销则崩乐盈则放放则坏故先王减则进之盈则反之济其不及而泄其过用能正人道反天性奋至徳之光焉国家承齐梁陈隋之遗风未弭故礼稍失于杀乐稍失于奢伏惟陛下虑其减销则命司礼者大明唐礼防其盈放则诏典乐者少抑郑声如此则礼备而不偏乐和而不流矣继周之道其在兹乎
　　六十三沿革礼乐
　　问礼乐之用百王共之然则歴代以来或沿而理或革而乱或损而兴或益而亡何述作之迹同而得失之効异也方今大致虽立至理未臻岂沿袭损益未适其时宜将文物声明有乖于古制思欲究盛礼之防审至乐之情不和者改而更张可继者守而不失具陈其要当举而行
　　臣闻议者曰礼莫备于三王乐莫盛于五帝非殷周之礼不足以理天下非尧舜之乐不足以和神人是以总章辟雍冠服簠簋之制一不备于古则礼不能行矣干戚羽旄屈伸俯仰之度一不修于古则乐不能和矣古今之论大率如此臣窃谓斯言失其本得其末非通儒之达识也何者夫礼乐者非天降非地出也盖先王酌于人情张为通理者也苟可以正人伦宁家国是得制礼之本意也苟可以和人心厚风俗是得作乐之本情也盖善沿礼者沿其意不沿其名善变乐者变其数不变其情故得其意则五帝三王不相沿袭而同臻于理失其情则王莽屑屑习古适足为乱矣故曰行礼乐之情者王行礼乐之饰者亡盖谓是矣且礼本于体乐本于声文物名数所以饰其体器度节奏所以文其声圣人之理也礼至则无体乐至则无声然则苟至于理也声与体犹可遗况于文与饰乎则本末取舍之宜可明辨矣今陛下以上圣之资守烈祖之制不待损益足以致理然苟有沿革则愿陛下审本末而述作焉盖礼者以安上理人为体以别疑防欲为用以玉帛爼豆为数以周旋禓袭为容数与容可损益也体与用不可斯须失也乐者以易直子谅为心以中和孝友为德以律度铿锵为饰以缀兆舒疾为文饰与文可损益也心与徳不可斯须失也夫然则礼得其本乐达其情则沿袭损益不同同归于理矣
　　六十四复乐古器古曲
　　问时议者或云乐者声与器迁音随曲变若废今器用古器则哀淫之音息矣若舍今曲奏古曲则正始之音兴矣其説若此以为如何
　　臣闻乐者本于声声者发于情情者系于政盖政和则情和情和则声和而安乐之音由是作焉政失则情失情失则声失而哀淫之音由是作焉斯所谓声音之道与政通矣伏覩时议者臣窃以为不然何者夫器者所以发声声之邪正不系于器之今古也曲者所以为乐乐之哀乐不系于曲之今古也何以考之若君政骄而荒人心动而怨则虽舍今器用古器而哀淫之声不散矣若君政善而美人心平而和则虽奏今曲废古曲而安乐之音不流矣是故和平之代虽闻桑间濮上之音人情不淫也不伤也乱亡之代虽闻咸濩韶武之音人情不利也不乐也故臣以为销郑卫之声复正始之音者在乎善其政和其情不在乎改其器易其曲也故曰乐者不可以伪唯明圣者能审而述作焉臣又闻若君政和而平人心安而乐则虽援蒉桴击野壤闻之者亦必融融泄泄矣若君政骄而荒人心困而怨则虽撞大钟伐鸣鼔闻之者适足惨惨戚戚矣故臣以为谐神人和风俗者在乎善其政欢其心不在乎变其音极其声也
　　六十五议祭祀
　　问圣王立郊庙重祭祀者将以展诚敬而事鬼神乎将欲禆教化而利生人乎
　　又问近者敬失于鬼祭祀以淫禳祷者有僭滥谄媚之风蒸尝者失疏数丰俭之节今欲使俗无淫祀家不黩神物省费而厚生人守义而不惑何为何作可以救之臣闻祭祀之义大率有三禋于天地所以示人报本也祠于圣贤所以训人崇徳也享于祖考所以教人追孝也三者行于天下则万人顺百神和此先王所以重祭祀者也臣又观之岂直若是而巳哉盖先王因事神而设教因崇祀以利人俾乎人竭其诚物尽其美美致于鬼则利归于人焉故阜其牲牷则牛羊不得不蕃矣丰其黍稷则仓廪不得不实矣美其祭服则布帛不得不精矣不畜者无牲不田者无盛则游惰者不得不惩矣勤本者不得不勉矣四者行于天下虽曰事鬼神其实厚生业也故曰礼行于祭祀则百货可极焉斯之谓矣然则物力有余则奢淫之起祀事不节则谄黩之萌生先王又防其然也是以宗庙有数丰约有度疏数有时非其度者则鬼不享而礼不容非其类者则神不歆而刑不舍二者行于天下则人与神不相黩矣不相伤矣近代以来稍违祀典或礼物失于奢俭或巫史假于淫昬追逺者昧从生之文徼福者有媚神之祭虽未甚亦宜禁之伏惟陛下崇设人防申明国典蒸尝不经者示之以礼禳祷非鬼者纠之以刑所谓存其正抑其邪则人不惑矣着其诚谨其物则人厚生矣斯以齐风俗和人神之大端也惟陛下详之
　　六十六禁厚
　　臣伏以国朝参古今之仪制丧之纪尊卑丰约焕然有章今则郁而不行于天下者久矣至使送终之礼大失其中贵贱昧从死之文奢俭乖称家之义况多藏必辱于死者厚费有害于生人习不知非寖而成俗此乃败礼法伤财力之一端也陛下诚欲革其抑其淫则宜乎振举国章申明丧纪奢侈非宜者齐之以礼凌僭不度者董之以威故威行于下则坏法犯贵之风移矣礼适其中则破产伤生之俗革矣移风革俗其在兹乎
　　六十七议释教　僧尼
　　问汉魏以降像教寖兴或曰足以耗蠧国风又云足以辅助王化今欲禁之勿用恐乖诱善崇福之方若许之大行虑成异教殊俗之禆化之功诚着伤生之费亦深利病相形从其逺者
　　臣闻上古之化也大道惟一中古之教也精义无二盖上率下以一徳则下应上无二心故儒墨六家不行于五帝道释二教不及于三王迨乎徳既下衰道又上失源离别朴散器分于是乎儒道释之教鼎立于天下矣降及近代释氏犹甚焉臣伏覩其教大抵以禅定为根以慈忍为本以报应为枝以斋戒为叶夫然亦可诱掖人心辅助王化然臣以为不可者有以也臣闻天子者奉天之教令兆人者奉天子之教令令一则理二则乱若参以外教二三孰甚焉况国家以武定祸乱以文理华夏执此二柄足以经纬其人矣而又区区西方之教与天子抗衡臣恐乖古先惟一无二之化也然则根本枝叶王教备焉何必使人去此取彼若欲以禅定复人性则先生有恭黙无为之道在若欲以慈忍厚人徳则先王有忠恕恻隐之训在若欲以报应禁人僻则先王有惩恶劝善之刑在若欲以斋戒抑人淫则先王有防欲闲邪之礼在虽臻其极则同归或能助于王化然于异名则殊俗足以贰乎人心故臣以为不可者以此也况僧徒月益佛寺日崇劳人力于土木之功耗人利于金寳之饰移君亲于师资之际旷夫妇于戒律之间古人云一夫不田有受其馁者一妇不织有受其寒者今天下僧尼不可胜数皆待农而食待蚕而衣臣窃思之晋宋齐梁以来天下凋未必不由此矣伏惟陛下察焉
　　六十八议文章　碑碣词赋
　　问国家化天下以文明奬多士以文学二百余载文章焕焉然则述作之间久而生书事者罕闻于直笔褒美者多覩其虚辞今欲去伪抑淫芟芜刬秽黜华于枝叶反实于根源引而救之其道安在
　　臣谨按易曰观乎人文以化成天下记曰文王以文治则文之用大矣哉自三代以还斯文不振故天以将丧之授我国家国家以文徳应天以文教牧人以文行选贤以文学取士二百余年焕乎文章故士无贤不肖率注意于文矣然臣闻大成不能无小有美不能无小疵是以凡今秉笔之徒率尔而言者有矣斐然成章者有矣故歌咏诗赋碑碣赞诔之制往往有虚美者矣有媿辞者矣若行于时则诬善恶而惑当代若传于后则混真伪而疑将来臣伏思之大非先王文理化成之教也且古之为文者上以纫王教系国风下以存炯戒通讽谕故惩劝善恶之柄执于文士褒贬之际焉补察得失之端操于诗人美刺之间焉今褒贬之文无覈实则惩劝之道缺矣美刺之诗不稽政则补察之义废矣虽雕章缕句将焉用之臣又闻稂莠秕稗生于谷反害谷者也淫辞丽藻生于文反伤文者也故农者芸稂莠簸秕稗所以养谷也王者删淫辞削丽藻所以养文也伏惟陛下诏主文之司谕养文之防俾辞赋合炯戒讽谕者虽质虽野采而奬之碑诔有虚美媿辞者虽华虽丽禁而絶之若然则为文者必当尚质抑淫着诚去伪小疵小荡然无遗矣则何虑乎皇家之文章不与三代同风者欤
　　六十九采诗　以补察时政
　　问圣人之致理也在乎酌人言察人情而后行为政顺为教者也然则一人之耳安得徧闻天下之言乎一人之心安得尽知天下之情乎今欲立采诗之官开讽刺之道察其得失之政通其上下之情子大夫以为如何臣闻圣王酌人之言补已之过所以立理本导化源也将在乎选观风之使建采诗之官俾乎歌咏之声讽刺之兴日采于下歳献于上者也所谓言之者无罪闻之者足以自诫大凡人之感于事则必动于情然后兴于嗟叹发于吟咏而形于歌诗矣故闻蓼萧之篇则知泽及四海也闻禾黍之咏则知时和歳丰也闻北风之诗则知威虐及人也闻硕鼠之刺则知重敛于下也闻广袖髙髻之謡则知风俗之奢荡也闻谁其获者妇与姑之言则知征役之废业也故国风之盛衰由斯而见也王政之得失由斯而闻也人情之哀乐由斯而知也然后君臣亲览而斟酌焉政之废者修之阙者补之人之忧者乐之劳者逸之所谓善防川者决之使导善理人者宣之使言故政有毫髪之善下必知也教有锱铢之失上必闻也则上之诚明何忧乎不下达下之利病何患乎不上知上下交和内外胥悦若此而不臻至理不致升平自开辟以来未之闻也老子曰不出户知天下斯之谓欤
　　七十纳谏　上封章广视听
　　问国家立谏诤之官开起沃之路久矣而謇谔者未尽其节谋猷者未竭其诚思欲取天下之耳目禆我视听尽天下之心智为我思谋政之壅蔽者决于中令之絶灭者通于外上无违徳下无隐情何为何方得至于此又问先王立训唯谏是从然则歴代君臣有贤有否至若献替之际是非之间若君过臣规固宜有言必纳如上得下失岂可从谏如流以是训人其义安在
　　臣闻天子之耳不能自聪合天下之耳听之而后聪也天子之目不能自明合天下之目视之而后明也天子之心不能自圣合天下之心思之而后圣也若天子唯以两耳听之两目视之一心思之则十步之内不能闻也百步之外不能见也殿庭之外不能知也而况四海之大万几之繁者乎圣王知其然故立谏诤讽议之官开献替起沃之道俾乎补察遗阙辅助聪明犹惧其未也于是设敢谏之鼓建进善之旌立诽谤之木工商得以流议士庶得以传言然后过日闻而徳日新矣是以古之圣王由此涂出焉臣又闻不弃死马之骨然后良骥可得也不弃狂夫之言然后嘉谋可闻也苟臣管见之中有可取者陛下取而行之苟臣蒭言之中有可采者陛下采而用之则闻之者必曰如某之言如某之见犹且不弃况愈于某之徒欤则天下谋猷之士得不比肩而至乎天下謇谔之臣得不继踵而来乎故览其谋猷则天下之利病如悬于握中矣纳其謇谔则朝廷之得失如指诸掌内矣所谓用天下之耳听之则无不聪也用天下之目视之则无不明也用天下之心识思谋之则无不圣神也圣神启于上聪明达于下如此则何壅蔽之有耶何絶灭之有耶臣又尝观歴代人君有愚有贤举事非尽失也人臣有能有否出言非尽得也然则先王勤勤恳恳劝从谏诫自用者又何哉岂不以自古以来君虽有得未有愎谏而理者也况其有失乎臣虽有失未有从谏而乱者也况其有得乎勤恳劝诫之义在于此矣伏惟陛下鉴之
　　七十一去谄佞　从谠直
　　问天地无私贤愚间生焉理乱有时邪正迭用焉然则理代岂无愚邪者耶将有而不任耶乱代岂无贤正者耶将有而不用耶思决所疑可徴其騐
　　又问歴代之君无不知用贤则理用愚则乱从谏兴从佞亡也而取舍之际纷然自迷故诛放者多非小人宠用者鲜有君子至使衰亡危乱歴代相望岂臣之邪正惑其心乎将已之爱恶昬其鉴乎昬惑之由必有其故臣闻昬明不并兴邪正不两废盖贤者进则愚者退矣曲者用则直者隐矣亦由昼夜相代寒暑相推必然之理也然则盛明之代非无小人小人之道消不能见而为乱也昬衰之代非无君子君子之道消不肯出而为理也故殷纣之末三仁在朝虞舜之初四防在位虽仁在朝不能用之所以丧天下速于旋踵也虽防在位卒能去之所以理天下易如覆【方六切】掌也用舍兴亡之验唯明主能察之然则歴代之主莫不知邦以贤盛以愚衰君以谏安以佞危然则有前车覆而后车不诫者何也盖常人之情悦其从命逊志者恶其违已守道者又君子难进而易退况恶之乎小人易进而难退况悦之乎是则常主之待君子也必敬而疎其遇小人也必轻而狎狎则恩易下及疎则情难上通是以面从者日亲动则假虎威而自负也骨骾者日疎言则犯龙鳞而必死也故政令日以坏邦家日以倾斯所以变盛为衰转安为危者矣是以明王知君子之守道也虽违于巳引而进之知小人之徇惑也虽从于命推而逺之知谠言之为良药也虽逆于耳恕而容之知佞言之为美疹【止忍切】也虽逊于心忍而絶之故政令日以和邦家日以理斯所以变衰为盛转危为安者矣盛衰安危之効唯明主能鉴之
　　七十二使臣尽忠人爱上　在乎明报施之道
　　夫欲使臣节尽忠人心爱上则在乎明报施之道也传曰美恶周必复又曰其事好还然则复与还皆报施之谓也夫日月不复则昼夜不生阴阳不复则寒暑不行善恶不复则君臣不成昔者五帝接其臣以道故其臣致君以徳也三王使其臣以礼故其臣事君以忠也秦汉以降任其臣以利故其臣奉君以贾道贾道者利则进不利则退故君昬寡救恶之士国危鲜致命之臣是以其君独安独危其臣亦独忧独乐君臣之道既阻于上则兆庶之心不得不离于下也故曰君视臣如股肱则臣事君如元首君待臣如犬马则臣待君如路人君爱人如赤子则人爱君如父母君视人如土芥则人视君如寇讐孔子云审吾之所以适人知人之所以来我也则尽忠爱上之防在于此不在于彼矣
　　七十三养老　在使之夀富贵
　　臣闻昔者西伯善养老而天下归心善养者非家至戸见衣而食之盖能为其立田里之制以安其业导树畜之产以厚其生使生有所养老有所终死有所送也近代之主以为老者非帛不暖非肉不饱而特颁其布帛肉粟之赐则谓养老之道尽于是矣臣以为此小惠也非大徳也何则赐之以布帛仁则仁矣不若劝其桑麻之业使天下五十者可以衣帛矣赐之以肉粟惠则惠矣不若教其鸡豚之畜使天下七十者可以食肉矣然后牧以仁贤慎其刑罸虽不与之年而老者得以夀矣不夺其力不扰其时虽不与之财而老者得以富矣使幼者事长少者敬老虽不与之爵而老者得以贵矣此三代盛王所以不遗年而兴孝者用此道也
　　七十四睦亲　选用
　　臣闻圣人南面而理天下自人道始矣人道之始始于亲亲故尧之教也睦九族而平百姓文王之训也刑寡妻而御家邦斯可谓教之源理之本也今陛下诚欲推其恩广其爱使惠洽九族化流万人则宜乎先亲后疎自近及逺者也然后置其师傅闲之以教训选其贤能授之以官政或出为牧守入为公卿如此则虽无三代封建之名而有三代翼戴之实也使棣华之咏协于内麟趾之风着于外所谓枝叶茂而根本可庇骨肉厚而家国俱肥则天下之人相从而化矣故曰未有九族睦而万人叛者也未有九族离而万人和者也盖先王所以布六顺而化百姓敷五教而协万邦者由此道素行也
　　七十五典章教令
　　问子大夫才膺间出副我旁求宜当悉心靡有所隐其或典章有违于古禁令不便于今尔无面从予将亲覧臣伏以今之典章百王之典章也安有戾于古道者欤今之禁令列圣之禁令也安有乖于昔时者欤但在乎奉与不奉行与不行耳陛下之念至此诚思理之心切好问之防深也此臣所以极千虑昧万死而献狂直者以副天心之万一焉臣闻典章不能自举待教令而举教令不能自行待诚信而行今百王之典具在列圣之法明备而禁未甚止令未甚行者臣愚以为待陛下诚信以将之昔宓贱行化徳及泉鱼非严刑所致也推其诚而已鲁恭为理仁及春翟非猛政所驱也委其信而已今以陛下上圣之资仁惠之力令行禁止之势万万于一邑一宰也何虑教不敷而化不洽乎臣闻周公之理也周年而变三年而化五年而定陛下苟能勤教令以抚之推诚信以奉之则三年化成五年理定臣窃未以为迟矣伏惟陛下少垂意而待焉








</div>
    <div class="pagination">
<a href="白氏长庆集_page75.html">上一页</a><span>...</span><a href="白氏长庆集_page71.html">71</a><a href="白氏长庆集_page72.html">72</a><a href="白氏长庆集_page73.html">73</a><a href="白氏长庆集_page74.html">74</a><a href="白氏长庆集_page75.html">75</a><span class="current-page">76</span><a href="白氏长庆集_page77.html">77</a><a href="白氏长庆集_page78.html">78</a><a href="白氏长庆集_page79.html">79</a><a href="白氏长庆集_page80.html">80</a><a href="白氏长庆集_page81.html">81</a><a href="白氏长庆集_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
