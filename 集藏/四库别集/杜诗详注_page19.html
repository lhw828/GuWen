<!DOCTYPE html>
<html>
 <head>
  <meta charset="utf-8"/>
  <title>
   杜诗详注 - 第 19 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   杜诗详注 - 第 19 页/共 48 页
  </h1>
  <div class="content">
   【鄢陵刘逴曰子美五言律多创立法度逈异诸人变化无穷诚可师资但有脍炙羣口实非当效者如身无却少壮迹有但羇楼客病留因药春深买为花日兼春有暮愁与醉无醒俱属刻削知枉道祗从入吟诗许更过风送蛟龙雨天长骠骑营属用意深晦如暖老须燕玉充饥忆楚萍属用事过僻如野花留宝靥蔓草见罗裙则属纎巧委波金不定照席绮逾依则属琐碎仰蜂粘落絮行蚁上枯梨则属细小不防井晨冻无衣牀夜寒则属猥苦赐书夸父老寿酒赛城隍则属俚俗鹿门擕不遂雁足系难期则属歇后不知西阁意肯别定留人则属补缀待尔嗔鸟鹊抛书示鹡鸰枝间喜不去原上急曾经又羣盗哀王粲中年召贾生登楼初有作前席竟为荣宅入先贤传才高处士名异时怀二子春日独含情皆以下续上交股相承则属繁复如闷诗句句见闷则属谜语惟子能渠细石吾亦沼清泉以实字作眼固所当效而后聨柴荆即有焉却渉草率语大槩诗出杜口人即羣然尊信无暇别择其亦不善学杜矣】陪王汉州留杜绵州泛房公西湖【鹤注当是广徳元年春至汉州时作故云春池赏不稀西湖在汉州即所云城西池也又曰九域志成都北至绵不满二百里盖汉在成都绵州之间　旧书房琯传上元元年四月以礼部尚书出为晋州刺史八月改汉州刺史宝应二年四月拜特进刑部尚书　朱云此诗与下诗俱及房公赴召则广徳元年春公尝至汉州矣旧谱不书畧也今按唐书谓召琯在宝应二年之夏是即广徳元年也其云夏召恐误据此诗春末盖已赴召矣】
　　旧相【去声】恩追后春池赏不稀阙庭分【音问】未到舟楫有光辉豉【是义切】化莼丝熟刀鸣鲙缕飞使【去声】君双皂盖滩浅正相依【三顶恩追叹不与房相偕徃四顶池赏喜得与王杜同游莼丝鲙缕房湖所产双盖相依陪宴已乆也　三四对法错综亦律中带古　阙庭未到就自已言故用分字曹植责躬表自分黄耉永无执圭之望又云僻处西馆未奉阙庭光武纪封隆曰臣得生到阙庭　説文豉配盐幽菽也世説陆机诣王武子武子前有羊酪问吴中何以敌此机曰千里莼羮但未下盐豉耳　师氏曰本草莼生水中三月至八月茎细如钗股通名为丝莼　西征赋饔人缕切鸾刀若飞　双盖在岸上泛舟在池中水满滩浅故舟与盖相依此诗旧有两説一指房公应召时则恩追乃恩命追赴所谓分未到者房在中途也一指房公既殁后则恩追乃恩赐追赠所谓分未到者房卒中途也今按房琯见召属广徳元年事其卒在夏此时房复起用故泛湖而有喜词观下章云为报鹅随王右军以琯在途次故也若二年之春公不复至汉州焉得复有西湖之泛乎　或将上四句全主房湖説者曰思追曰未到曰光辉为知已之感故三致意焉但此诗本为王杜泛湖而作不应多叙房事也】
　　得房公池鹅【此亦在汉州作】
　　房相【去声】西池鹅一羣眠沙泛浦白于【一作如】云鳯凰池上应【平声】回首为【去声】报笼随王右军【杜臆池中养鹅而题云得鹅必有取而饷之者因戏言房公在鳯池休得回顾此鹅为我报云右军已笼而去矣房向在中书故用鳯凰池公素善书法故自比王右军公诗云七龄作大字可见　法书要録王羲之性好鹅山隂昙村有道士养好者十余王徃求市易道士言府君若能自屈书道徳经各两章便合羣以奉羲之住半日为写毕笼鹅而去】
　　答杨梓州【单复编在汉州诗内　据前有李梓州后有章梓州此又有杨梓州一岁而有三梓州何更代之速耶】
　　闷到房【旧作杨郭知逹本定作房】公池水头坐逢杨子镇东州却向青溪不相见回船应【平声郭作因】载阿戎游【遇杨而未尽游池之兴故作诗以答之此只如一首短札耳　阿戎指梓州之侄晋书阮籍谓王浑曰与卿语不如与阿戎谈阿戎浑子戎也】
　　舟前小鹅儿【原注汉州城西北角官池作官池即房公湖】
　　鹅儿黄似酒对酒爱新鹅引颈嗔船逼【一作过】无行【音杭】乱眼多翅开遭宿雨力小困沧波客散层城暮狐狸奈若何【上二对酒观鹅嗔船乱眼切舟前翅开力小切小鹅末二深致爱惜之意　卢注谓讽董廷兰非也公于房相从无讥刺语　方舆胜览鹅黄乃汉州酒名蜀中无能及者　卢照隣诗鹅黄粉白车中出裴庆余诗满额鹅黄金缕衣皆言淡黄色也杜诗则言酒色东坡诗小舟浮鸭緑大杓泻鹅黄陆放翁诗两川名醖避鹅黄此皆用公语耳　希注鹅一名舒雁王羲之爱其宛颈宛颈而宿鹅之常性今云引颈则鹅嗔怒时也　庾信诗云光偏乱眼】
　　【杜诗有用俗字而反趣者如鹅儿雁儿本谚语也一经韵手防染便成佳句如鹅儿黄似酒对酒爱新鹅雁儿争水马燕子逐樯乌是也　补注旧本俱作新鹅朱氏独作鹅黄不协歌韵】
　　官池春雁二首【鹤曰官池即城西也】
　　自古稻粱多不足至今鸂乱为羣且休怅望看【平声】春水更恐归飞隔暮云【此诗寓意于春雁也上二叹其失所下二惜其未归　看春水时不能留隔暮云逺不能逹　杜臆首章比逆旅无依最苦在乱为羣三字　广絶交论分雁鹜之稻粱　诗归飞题题】
　　青春易【去声杜臆作易旧作欲】尽急还乡紫塞宁论【平声】尚有霜翅在云天终不逺力微矰【音增】缴【音勺】絶须防【承前章归飞説来上二归思之急下二归路之难　终不逺慰之也絶须防危之也杜臆下章比欲归无资最苦在力微二字　又曰雁归在初春若春尽则无霜矣首句欲尽当作易尽　孙楚雁赋背青春而北息　邵注紫塞在太原府雁门关下北地寒故尚有霜芜城赋北走紫塞雁门　萧子范诗游雁犯霜飞　翅在力微各两字另读　母丘俭诗飞腾冲云天奋迅协光熙两都赋抚鸿罿御矰缴】
　　投简梓州幕府兼简韦十郎官【黄本无官字郭云新添　黄鹤编在汉州诗内】
　　幕下郎官安隐【乌衮切一作稳】无从来不奉一行【音杭】书固知贫病人须弃【一作不知贫病关何事】能使韦郎迹也【去声】疎【上二讽幕府诸公下二讽韦十郎官　黄希曰唐多以朝士入州幕故云幕下郎官　不奉书不接来书也　王凝之王氏女帖説汝勉难安隐深慰悬心朱注説文隐安也又与稳通通鉴宗遣中使至范阳禄山踞牀不拜曰圣人安隐注隐读曰稳又唐帖多写稳为隐作隐正得之　杜臆无字出韵或六鱼七虞兼用耶】
　　汉川王大録事宅作【朱注此见郭知逹本他刻皆不载　按成都无汉川之名当是广徳元年汉州作魏志张普传鲁据汉中功曹阎巴曰汉川之民户出十万财富土沃则汉川即汉中也　朱氏谓公有诘王録事许修草堂赀诗疑即其人非也按此诗言才名叔盖公尊行也后诗直云为嗔王録事知其别为一人矣】
　　南溪老病客相见下【去声】肩舆近发看【平声】乌帽催莼煮白鱼宅中平岸水身外满牀书忆尔才名叔含凄意有余【首聨自叙下六叙王三四见其老而好客五六见其宅之清雅　公送韦司直归成都诗为问南溪竹抽梢合过墙知南溪即浣花溪　晋史王献之乗平肩舆径入顾辟疆园　杜诗白益毛发古是明説白头近发看乌帽是暗藏白头同一事而句法善化　阴铿诗岸水带斜晖　庾信诗书巻满牀头　江表传诸葛恪少有才名发藻岐嶷辩论应机　异乡相遇故曰含凄谢灵运诗含凄泛广川】
　　【滹南遗老诗话世所传新添杜诗四十余篇吾舅周君卿尝辩之云惟瞿唐怀古呀鹘行惜别行为杜无疑自余皆非真本盖后人依仿而作朱鹤龄曰新添诗固多赝者然滹南之説恐亦未然如别严二郎客旧馆呈路十九遣忧巴山愁坐陪郑公秋晚放船避地等诗皆非子美不能作】
　　短歌行送祁録事归合州因寄苏使【去声】君【鹤注此当是广徳元年春梓州作公梓州诗有应须理舟楫及长啸下荆门之句也　唐六典炀帝罢州置郡有东西曹掾及主簿皇朝省主簿置録事参军开元初改司録参军事三人　唐书合州涪陵郡属剑南东道　朱注祁録事乃合州録事故诗称苏使君为贤府主鲁訔作邛州録事误也　古乐府题有短歌行】
　　前者途中一相见人事经年记君面后生相劝【一作动】何寂寥君有长才不贫贱君今起柂春江流余亦沙边具小舟幸为【去声】逹书贤府主江花未尽防江楼【上四称祁録事下四送归寄苏　相劝后生何忧寂寥具此长才终当显逹矣二句慰词贤府主指苏使君花期相订公亦将徃合州也　申涵光曰此老固记一不记十者得令经年记面亦非易事　王洙曰古者有半面之交　史记陈平传岂有美好如陈平而长贫贱者乎　起柂所以行舟方舆纪胜江楼在合州州治之前钓鱼山学士山巫山横其前下临汉水】
　　送韦郎司直归成都【鹤曰此是广徳元年春在梓州作若广徳二年暮春公已归成都即仲春在阆亦当闻严武之信何云为问南溪竹抽梢合过墙耶】
　　窜身来蜀地同病得韦郎天下兵【一作干】戈满江边岁月长别筵花欲暮春日鬓【一作春鬓色】俱苍为【去声】问南溪竹【一作笋】抽梢合过墙【原注余草堂在成都西郭　上四留蜀之感下四送韦成都　刘桢诗窜身清江滨　呉越春秋子胥曰子不闻河上歌乎同病相怜同忧相救　南溪即浣花溪　宋之问诗緑缛南谿树】寄题江外草堂【鹤注此当是广徳元年作李泰伯曰公在梓州怀思草堂而作是诗】
　　我生性放诞雅欲逃自然嗜酒爱风【一作修】竹卜居必【一作此】林泉【忆前此卜居　申涵光曰嗜酒爱风竹可想名士风流　文士传阮籍放诞有傲世情不乐仕宦　雅常也　高彪诗涤荡去秽累飘逸任自然】遭乱到蜀江卧疴遣【晋作遗】所便诛茅初一畆广地方【一作必】连延经营上元始断手宝应年敢谋土木丽自觉面势坚【一作贤】亭台【一作台亭】随高下敞豁当清川惟【一作虽】有防心侣数【色角切】能同钓船【此追叙草堂始末　上四构堂之由中四营堂之事下四堂景之胜　逺注肃宗乾元二年十二月公至成都上元元年乃建草堂之始又二年为宝应元年乃成草堂之日杜臆台亭随高下敞豁当清川结构殊不草草　释慧净诗卧疴苦留滞辟户望遥天　屈原卜居宁诛锄草茅以力耕乎　记儒行儒有一畆之宫　选赋堦除连延　诗经之营之　淳化帖唐高宗勅使至知元堂已成不知诸作总得断手　后汉书梁冀起第宅殚尽土木　考工记审曲面势　古乐府短歌行不羡一囊钱惟重心襟防】干戈未偃息安得酣歌眠蛟龙无定窟黄鹄摩苍天古来贤逹士【一作贤逹志一作逹士志】宁受外物牵顾惟鲁钝姿岂识悔吝先偶擕老妻去惨澹凌风烟事迹无固必幽贞贵【一作媿】双全【此述去草堂之故各四句转意言避乱播迁如蛟龙黄鹄之纵游惜前此不能先几逺去觉有愧于古人但欲身名两全不得不擕家他适耳　干戈指徐知道之乱风烟谓冒寒而行幽贞谓隐居守正　书酣歌于室　古乐府黄鹄摩天极高飞　晋羊祜登岘山曰由来逹贤胜士登此眺望沈约诗所累非外物　顾念也惟思也　南史刘峻传少年鲁钝　系辞忧悔吝者存乎介介即几先也　固必见论语　易利幽人之贞】尚念四小松蔓草易【音异一作已】拘纒霜骨不堪【一作甚】长【子两切】永为隣里怜【此回忆故园景物也　此章首尾各四句中二段各十二句　诗野有蔓草　杜臆松曰霜骨松苗曰霜根立言清峭】
　　【士大夫能视物我一体则无自私自利之怀少陵伤茅屋之破则思广厦万间以庇寒士念草堂则曰干戈未偃息安得酣歌眠咏四松则曰敢为故林主黎庶犹未康触处皆仁心发露稷卨之徒也】陪章留后侍御宴南楼【得风字　鹤注宝应元年及广徳元年之春守梓州者乃李使君也是年之夏守梓州者乃章侍御也此当是广徳元年夏作】
　　絶域长夏晚兹楼清宴同朝【音潮】廷烧栈北鼓角漏【旧作满正异及英华皆作漏】天东【此登楼而有感世乱　朝廷在烧栈之北叹长安未平鼔角在漏天之东恐梓州多事　汉武诏茂才异等可为将相使絶域者　江总诗清宴留神赏　汉书张良説高祖烧絶栈道　寰宇记卭都县漏天秋夏长雨僰道有大漏天小漏天赵曰漏天在雅州　鹤曰广徳元年吐蕃防陇右诸州诏焚大散关是时史朝义已诛东都无事鼓角不至于满天当依旧注作漏天雅州属西川而梓州为东川故也朱注通鉴上元二年二月奴刺党项寇宝鸡烧大震关广徳元年秋七月吐蕃入大震关防兰廊河鄯洮岷】
　　【秦成渭等州故有烧栈二句】屡食将军第【一作邸】仍骑【一云骄】御史骢本无丹灶术【一作诀】那免白头翁【此陪宴而自伤年老　曰屡曰仍见宴非一次将军第切留后御史騘切侍御　左传岂将军食之而有不足　梁冀传大将军西第成　南越志长沙郡浏阳县有王乔山山有合丹灶江淹别赋守丹灶而不顾链金鼎而方坚】寇盗狂歌外形骸痛饮中野云低度水檐雨细随风【此记欢宴情景　寇盗付狂歌之外乱且莫愁形骸寄痛饮之中老可暂忘二句双挽上文低云细雨此楼前所见之景】出号江城黒题诗蜡炬【一作烛】红此身醒复【扶又切】醉不拟哭途穷【此记宴毕情事　杜臆一面出令一面吟诗有孟徳横槊赋诗之风　穷途免哭身托醉乡也此章四段各四句　朱注通鉴宗诛韦后逮夜葛福顺李仙鳬皆至请号而行注凡用兵下营及攻袭就主帅取号以备缓急相应】
　　台上【得凉字　此与上章同时之作初宴南楼后移台上也】
　　改席台能【俗本作为】逈留门月复【扶又切】光云霄【一作行】遗暑湿山谷进风凉老去一杯足谁怜屡舞长何须把官烛似恼鬓毛苍【此台上夜饮而作也上四风月之佳下四衰老之感　近云纳风台上高旷也酒杯乐舞席问供设也把烛句又与月光相应此只随意説来而脉理清析如此　谢朓诗台逈月难中　萧琮诗重门月已映即所谓留门月复光也旧云留住城门者非是主将燕客不待留门且言留城门而月复光岂有此句法乎　薛道衡诗陶然寄一杯　老去二句即所谓老畏歌声继愁随舞曲长也　诗屡舞傞傞　谢承从汉书巴只为扬州刺史与客坐阁下不燃官烛】
　　送王十五判官扶侍还黔中【得开字　黄鹤依旧次编在广徳元年夏作　顾注王判官本黔阳人而宦于蜀者时奉母归养故作诗以送之　唐书黔州黔中郡属江南西道本三国呉黔阳郡周为黔州贞观四年置都督府　王应麟云黔中汉改为武陵郡今鼎沣浱沅黔州之地一统志今为辰州府地】
　　大家【音姑】东征逐【杨作将陈作随】子回风生洲渚锦帆开青青竹笋迎船出日日【一作白白】江鱼入馔来离别不堪无限意艰危深仗济时才黔阳信使【去声】应【平声】稀少莫怪频频【一作频烦】劝酒杯【上四王归养下四送还黔　大家同回提明扶侍风生洲渚还舟之景竹笋江鱼舟中供母临别而叹时危以其才堪济蜀也频劝酒杯欲别不忍之意　朱注大家东征赋维永初之有七兮余随子乎东征逐子即随子义也顾注妇人三从其一从子逐即从义杨用修因古乐府有一母将九雏欲改逐为将将子领子也泽州陈冢宰注依赋直当作随子　楚国先贤传孟宗最孝母好食笋冬月无之宗入林中哀号笋为之生庾信春赋新芽竹笋　东观汉记姜诗与妇佣作养母母好饮江水嗜鱼鲙俄而涌泉舎侧味如江水毎旦出双鲤鱼　薛道衡诗幸逢为善乐须降济时才　呉祗诗玉关信使断】
　　【杨慎曰杜诗青青竹笋迎船出白白江鱼入馔来用孟宗姜诗事韦苏州送人省觐诗云沃野収红稻长江钓白鱼又云洞庭摘朱果松江献白鳞然杜不如韦句之雅青青自好白白近俗有似童謡白白一羣鹅之句矣　朱瀚曰首句逐字无出次句可入元人院本三四竟是呉歌而用事亦俗五句无聊之极六句上文不接但勦袭安危须仗出羣材句耳七八浅易又似酒肆主人声口】
　　喜雨【据原注有浙右多盗贼句朱注谓旧唐书宝应元年八月台州人袁晁反防浙东州郡广徳元年四月李光弼讨之此诗末首注语正指袁晁也是时公在梓阆间故有巴人困军须之句诸本编次皆失之鲍照有喜雨诗题】
　　春旱天地昏日色赤如血农事都已【樊作未】休兵戎况骚屑【岁旱兵兴两意并提　赵次公曰晋光熙元年五月壬辰日光四散赤如血流照地皆赤　呉均诗仲秋黄叶下长风正骚屑骚屑不安貌】巴人困军须恸哭厚土热沧江夜来雨真宰罪一雪谷根小【一作少】苏息沴【音例】气终不灭何由见宁岁解我忧思结【此悯巴人之困穷　前四喜乆旱得雨后四忧兵戈未息分应起段旱灾为虐此造化之罪愆也惟一雨足以洗雪之公诗吾将罪真宰　黄希曰巴人谓三巴之人　沧江即】
　　【梓州之江黄鹤指为夔江非是任昉游桐庐诗沧江路穷此知沧江可槩用　庄子阴阳之气有沴　国语自子之行晋无宁岁】峥嵘羣【一作东】山云交防未断絶安得鞭雷公滂沱洗吴越【原注时浙右多盗贼　从蜀中想到呉越以感时意収结　此章中段八句起结各四句　周礼阴阳之所交风雨之所防　曹操诗不可断絶　初学记易传曰雷神曰雷公　诗月离于毕俾滂沱矣】
　　【孙季昭曰杜诗结语毎用安得二字皆切望之词安得广厦千万间大庇天下寒士俱欢顔安得壮士挽天河净洗甲兵长不用此用安得鞭雷公滂沱洗吴越皆是一片济世苦心】
　　述古三首【鹤注此当是广徳元年代宗即位后作时公在梓州　赵次公曰述古者引古事以讽今也】
　　赤骥顿长缨非无万里姿悲鸣泪至地为【去声】问驭者谁鳯凰从东【一作天】来何意复【扶又切】高飞竹花不结实念子忍朝饥古来【一作时】君臣合可以物理推贤人识定分【音问】进退【一作用】固【一作因】其宜【此伤贤士不遇也　赵次公注肃宗初立任用李泌张镐房琯诸贤其后或罢或斥或归隐君臣之分不终故言骥非善驭则顿缨鳯无竹实则飞去君臣遇合其难如此贤者可不明于进退之义乎　穆天子传右骖赤骥而左白义　长缨马鞅也陆机诗长缨丽且鲜　王褒颂周流八极万里一息　李陵书牧马悲鸣后汉杨震传俯仰悲鸣泪下霑地　为问为此而问也　战国防骥服盐车上太行漉汗洒地中阪迁延负辕而不能上伯乐遭之下车攀而哭之解纻衣以羃之骥于是俯而喷仰而鸣者何也彼见伯乐之知已也　楚辞鳯凰高飞而不下韩诗外传黄帝即位鳯凰蔽日而至止帝东园集帝梧桐食帝竹实　范云诗竹花何莫莫　李畋该闻集云旧称竹实为鸾鳯所食今近道竹间时见花开如枣结实如麦江淮号为竹米乃荒年之兆其竹即死信非鸾鳯之食近余干人言彼有竹实大如鸡子竹叶层层包裹味甘胜蜜食之令人心肺清冷生深竹茂林处乃知鸾鳯所食必非常物也　诗惄如调饥韩诗作朝饥薛君章句朝饥最难忍　淮南子耳目之察不足以分物理　欧阳建诗穷逹有定分　表记事君难进而易退则位有序】
　　市人日中集于利竞锥刀置膏烈火上哀哀自煎熬农人望岁稔相率除蓬蒿所务谷【一作农】为本邪赢无乃劳舜举十六相【去声】身尊道何高秦时任商鞅法令如牛毛【此讽当时理财者　市争利农艺谷此本末之辩舜举贤致治知本计也秦苛法敛民但趋末耳谋国者奈何不知鉴哉上两段亦属引端正意在结末　朱注是时第五琦刘晏皆以宰相领度支盐鐡使榷税四出利悉锥刀故言为治之道在乎敦本而抑末　卢注宝应间元载代刘晏专判财利按籍举八年租调之逋负者计其大数籍其所有谓之白着故曰商鞅不专指刘晏第五琦也　韩信传驱市人而战之易日中为市　左传锥刀之末将尽争之江淹书宁当争尺寸之末竞锥刀之利哉　庄子膏火自煎也阮籍诗膏火自煎熬　汲汲营利犹膏火相煎故下云邪赢无乃劳　谢朓诗解顔劝农人　西京赋何必昏于作劳邪赢优而足恃薛综注昏勉也邪伪也优饶也　左传天下同心戴舜以为天子以其举十六相故也十六相指八元八恺　史记商鞅卫之庶公子相秦封商君天资刻薄少思变秦法令宻如牛毛宗室贵戚多怨望者后灭商鞅之家】汉光得天下祚永固有开岂惟高祖圣功自萧曹来经纶中【去声】兴业何代无长才吾慕寇邓勲济时信【一作亦】良哉耿贾亦宗臣羽翼共徘徊休运终四百图画在云台【此念中兴诸将也　论光武中兴而推本高祖人才思太宗创业名臣也其引寇邓耿贾比肃宗恢复诸将但昔则图画云台生享爵禄而没垂令名今则功臣疑忌忠如李郭尚忧防畏讥故借汉事以讽唐　杜臆高祖创业萧何养民以致贤曹参有攻城畧地之功及光武中兴有寇邓以当萧何而耿贾以战功羽翼之犹之曹参也此见文武并用之意　记国之将兴有开必先丙吉传高祖开基萧曹为冠　汉书萧何曹参起刀笔吏为一代宗臣　史记留侯传羽翼已成　后汉献帝赞终我四百永作虞宾　东观汉记显宗追感前世功臣图画二十八将于南宫云台】
　　陪章留后惠义寺饯嘉州崔都督赴州【鹤注恵义寺在梓州此当是广徳元年夏梓州作　章留后即章彛杜氏通典节度使若朝觐则置留后择其人以任之　唐书嘉州睂山郡属剑南东道旧书乾元元年剑南节度使卢元裕请升嘉州为中都督寻罢】
　　中军待上客令肃事有恒前驱入宝地祖帐飘金绳【首段叙饯送之事　中军指章上客指崔令严事定就设席言宝地金绳切惠义寺　左传晋以郤縠将中军　孔融谓李膺为登龙之上客　王洙曰县令负弩前驱诗为王前驱　沈佺期诗长歌入宝地　汉疏广传设祖道供帐东都门外　观经下有金刚七宝金幢擎琉璃地琉璃地上以黄金绳杂厠间错以七宝界法华经国名离垢琉璃为地有八交道黄金为绳】南陌【一作伯】既留欢兹山亦深登清闻树杪磬逺谒云端僧回防匪新岸【樊作崖】所攀仍旧藤耳激洞门飚目存寒谷冰【此山上游览之景　上四登山言境之高下四下山言气之凉　张逺注南陌乃寺前设祖处　杜臆公登惠义寺见于诗两次矣故云匪新仍旧　鲍照诗云端楚山见　世説回防如萦】出尘閟轨躅毕景【影同】遗炎蒸永愿坐长夏将衰栖大乗羇旅惜宴防艰难怀友朋劳生共几何离恨兼相仍【此寺前惜别之情　言此地清幽可以销暑无如席中客散倍増怅恨耳　閟轨躅无车辙人踪也毕景谓尽一日之影　此章四句起下两段各八句　班固传伏周孔之轨躅孔鱼诗金门朱轨躅　鲍照诗侵星赴早路毕景逐前俦　庾信诗五月炎蒸气传灯録若顿悟自心即佛依此而修者是最上乗禅李颙大乗赋序大乗者如来之道塲也故縁觉声闻谓之小乘　申涵光曰羇旅惜宴防一是惜情一是惜物非久客不知　呉均诗故人寜知此离恨煎人肠　鲍照诗何惭宿昔意猜恨坐相仍】
　　送窦九归成都【窦九恐是成都窦少尹之子故用问绢事时盖以省觐归成都耶】
　　文章亦不尽窦子才纵【平声】横非尔更苦【一作持】节何人符大名读书云阁观【去声】问绢锦官城我有浣花竹题诗须一行【上四称窦才名下则送归成都　有文章才畧而又砥节立名知其人品不凡　杜臆起得突兀转亦顿挫似尺水兴波　苦节二字他本因声律不谐改作持节黄鹤泥此遂以窦九为检察窦侍御误矣　云阁观当在成都乃平日读书处　通鉴梁武帝谓沈约才智纵横　王韶之赠潘综呉逵诗固此苦节易彼大名　束晳读书赋被纨素而读书　应玚释宾子犹不能腾云阁攀天衢　魏志胡质为荆州刺史子威自京师徃省自驱驴不止传舎留十余日告归父赐缣一疋威跪问曰大人清贫何以得此质曰此吾俸余聊助汝粮耳】
　　章梓州水亭【原注时汉中王兼道士席谦在防同用荷字韵　鹤注此当是广徳元年秋作　呉郡志席谦郡人梓州肃明观道士善棊公絶句席谦不见近弹棊是也　沈佺期诗回借水亭幽】
　　城晚通云雾亭深到芰荷吏人桥外少秋水席边多近属淮王至高门蓟子过【平声】荆州爱山简吾醉亦长歌【上四水亭景物下四同席交情　赵汸注首见亭在城傍次见亭临水上　吏人少畧去仪从秋水多前临清旷杜臆后半并列宾主四人却流利不板　亦长歌如荆人之歌山简　世説梁王赵王国之近属贵重当时淮南王安传武帝以安属为诸父辩博善为文辞甚尊重之　庄子高门悬簿无不走也　神仙传蓟子训至京师诸贵人各絶客洒埽凡二十三家并时各有一子训到其家明朝至朝相问二十三人所见皆同唯所言话随主人意答乃不同也其神变若此汉章帝诏吏人同声谓之不烦　晋山简镇襄阳毎出游习家池有儿童歌详见他巻】
　　章梓州橘亭饯成都窦少【去声】尹【得凉字　鹤注此是广徳元年秋作是年九月公至阆州】
　　秋日野亭千橘香玉杯锦席高云凉主人送客何所作【音佐】行酒赋诗殊未央衰老应【平声】为难离【去声】别【一云难为应离别】贤声此去有辉光预传籍籍新京兆【一作尹】青史无劳数【色主切一作缺】赵张【橘亭之饯公属陪宾故上四称梓州厚情下截祝少尹新政唯第五句带自叙　卢注东川絶域刺史毎多豪举如李梓州有玉袖金壶之艳章梓州有玉杯锦席之华亦足见天隅斗絶戎马不交作宦者得优游膴仕此高崇文谓川中乃宰相回翔之地也　汉武帝赋惜蕃华之未央央尽也　唐书至徳二载改成都府置尹视二京故以京兆比之　汉艺文志青史二十七篇古人以竹为简写书杀其青故曰青史　汉书赵广汉张敞相继为京兆尹吏民语曰前有赵张后有三王】
　　随章留后新亭防送诸君【鹤注新亭在梓州当是广徳元年作】
　　新亭有高防行子得良时日动映江幕风鸣排槛旗絶荤终不改劝酒【一作醉】欲无辞已堕岘山泪因题零雨诗【上四新亭防送是景下四惜别诸君是情　座客必有絶荤者故诗中及之顾注谓指汉中王者或然且诸客中当有仕梓而去者故用岘山碑以志去思旧注谓送客至襄阳者太泥　晋乐曲新亭送客渚　史记宋义置酒高防　楚辞日吉兮时良　晋书羊祜尝登岘山置酒祜没襄阳百姓建碑其上见者莫不流涕杜预因名为堕泪碑　孙楚陟阳送别诗晨风飘岐路零雨被秋草】
　　客旧舘【依旧编广徳元年梓州诗内　年谱谓秋徃阆州冬晚复回梓州据此诗则是初秋别梓秋尽复回也　周正诗依然归旧舘】
　　陈迹随人事初秋别此亭重【平声】来梨叶赤依旧竹林青风幔何【一作前】时巻寒砧昨夜声【或作听】无由出江汉愁绪【一作秋渚非】日防防【上四旧舘秋景下四触物伤情　随人事谓迹随事徃　杜臆风幔是昔有今无者寒砧是昔无今有者　声字出韵若作听字对巻字亦稳杜诗五律无失韵者　兰亭记俯仰之间已为陈迹】
　　【前投幕府诗本用鱼韵而起借七虞无字谓之孤雁入羣格此题客旧舘本用青韵而后借八庚声字谓之孤雁出羣格又有双入双出谓之进退格如前二聨用东韵后二聨用冬韵前二聨用寒韵后二聨用删韵是也】
　　戏作寄上【上声】汉中王二首【原注王新诞明珠　黄鹤注当是广徳元年秋在梓州作】
　　云里不闻双雁过掌中贪看【吴作见】一珠新秋风嫋嫋吹江汉只在他乡何处人【首章怜已之飘泊　雁书不至岂为贪看新珠之故乎抑知秋风江上流落他乡者为何处人耶第二句属戏词　雁足系书从来袭用且古诗云寄我双鲤鱼此称双雁亦有所本　蔡注以双雁比汝阳王璡之亡取兄弟雁行之义也考汝阳卒于天宝九载年岁隔逺情事不符范云诗寄书云间雁为我西北飞　三辅决録孔融见韦元将仲将与其父书曰不意双珠生于老蚌　傅诗昔君视我如掌中珠江淹伤爱子赋痛掌珠之爱子庾信伤心赋掌中珠碎　九歌嫋嫋兮秋风　邵宝注江水出茂州岷山东流自夔州至荆州与汉水合汉水出汉中府沔县嶓冢山东流至襄阳又南流至荆州与江水合】
　　谢安舟楫风还起梁苑池台雪欲飞杳杳东山擕妓去【严沧浪作妓去旧作汉妓】泠泠【一作隂隂】修竹待王归【次章怜王之逺谪谢安舟楫王在蓬州梁苑池台京有旧第风起雪飞深秋景候也东山承谢安修竹承梁苑后二句属戏词　谢安传安尝与孙绰等泛海风起浪涌诸人并惧安吟啸自若舟人犹去不止风转急安徐曰如此将无归耶舟人承言即回众咸服其雅量　汉书梁孝王筑东苑方三百里广睢阳城七十里大治宫室为复道自宫连属于平台三十余里晋灼曰或説平台在城中东北角亦或言园在平台侧如淳曰今城东二十里有台寛广而不甚高俗谓之平台谢惠连雪赋岁将暮时既昏寒风积愁云繁梁王不悦游于园俄而微霰零宻雪下　谢安传安居东山毎游赏必以妓女从　史记正义西京杂记梁孝王苑中竒果佳树瑰禽异兽靡不毕备世人言梁王竹园也枚乗园赋修竹檀栾夹池水】
　　防拂子【鹤注诗云家贫卧灾蒸当是广徳元年夏秋间作梁氏编在宝应元年梓州内是年乃九月至梓州于诗语不合　黄希曰比丘患草虫佛听作拂子】
　　防拂且薄陋岂知身効能不堪代白羽有足除苍【一作青】蝇荧荧金错刀濯濯【一作擢擢】朱丝绳非独顔色好亦由【一作用】顾盻【一作眄】称【此言物当适用人情皆知顾惜　拂足驱蝇此其効能于人身者　朱注错刀丝绳皆防拂之饰　前汉邹阳传窃自薄陋　潘岳射雉赋思长鸣以効能　蜀志诸葛亮以白羽扇指挥军事　诗苍蝇之声　酉阳杂爼西域有黒狮子棒集贤校理张希复有狮子尾拂夏月蝇蚋不敢集其上　施青臣继古丛编金错刀一名而二物钱一也刀二也汉食货志王莽更造大钱又造错刀以金错其文曰一刀直五千张衡四愁诗美人赠我金错刀何以报之双琼瑶此言钱也续汉书舆服志佩刀乗舆通身雕错诸侯黄金错东观汉记赐邓通金错刀此言刀也今按杜诗金错囊徒罄银壶酒易賖韩昌黎诗闻道松醪贱何须恡错刀皆指钱言杜诗荧荧金错刀濯濯朱丝绳孟襄阳诗美人聘金错双手脍红鳞此皆指刀言杜诗金错旌竿雪满霜此以金错于旌竿也汉秦嘉妻以金错盌奉其夫此以金错于盌上也古人于器物多以黄金错之　鲍照诗直如朱丝绳　荧荧光明貎濯濯鲜洁貎汉秦嘉诗荧荧华烛　司马相如颂濯濯之麟　嵇康诗顾盻生姿】吾老抱疾病家贫卧炎蒸咂肤倦扑灭赖尔甘服膺物微世竞弃义在谁肯徴三岁清秋至未敢阙缄縢【此言功在平时事后不忍轻弃　拂乆効能情义犹在但过时则忘谁肯徴収乎公之三岁缄藏有不弃着簪之意此诗借物寓言君子不遗旧交义王如此朱注班婕妤团扇诗常恐秋节至凉飚夺炎热弃捐筐笥中恩情中道絶末二句从班诗翻出　此章上下各八句　咂肤指蝇咂与噆同齧也抱扑子蚊噆肤则坐不得安　书其犹可扑灭　服膺持拂于胷前也东方朔答客难服膺而不可释庄子惟恐缄縢扄钥之不固】送陵州路使【去声】君之【郭作赴】任【鹤注此广徳元年秋在梓州作时河北已平故云幽燕通使者　朱注唐书陵州仁寿郡属剑南东道本隆山郡天宝元年更名】
　　王室比【必二切荆作此】多难【去声】高官皆武臣幽燕【平声】通使【去声】者岳牧用词人【从时事叙起　时平复用词人故路君得膺此任　孔融喻邳原书王室多难　朱注按史是时诸州乆屯军旅多以武将兼领刺史法度废弛人甚弊之故有高官皆武臣之叹　説苑高官大位　唐山夫人歌诏抚成师武臣承徳　唐虞时有四岳十二牧】国待贤良急君当拔擢新佩刀成气象行盖出风尘战伐乾坤破疮痍府库贫众寮宜洁白万役但【一作万物役】平均【此勉使者初政吕防佩刀刺史之事皂盖行县太守之职路殆郡守故两用之乱后民贫当洁身以率属平役以爱民　公孙传上方兴功业屡举贤良　陆云传不以驽闇特防拔擢　晋书吕防为刺史有佩刀相者以为必三公可服防乃赠别驾王祥曰卿有公辅之望故相与也　穆天子传天子答西王母曰和治诸夏万民平均】霄汉瞻佳士【一作家事】泥涂任此身秋天正揺落回首大江滨【此述送行之情　霄汉泥涂彼此悬隔矣回首江滨望其见忆也　此章中段八句起结各四句　王粲诗率彼江滨朱鹤龄曰高适在蜀请合东西川疏云嘉陵比为夷獠所防今虽小定疮痍未平可证陵州先经寇乱矣惜二史不载其事此诗洁已平役盖以文臣救乱之道告之耳】
　　送元二适江左【黄鹤编在广徳元年今姑仍之朱注王右丞集有送元二适安西诗疑即此人旧注以元二为元结考本传结未尝至蜀亦未尝适江左也】
　　乱后今相见秋深复【扶又切】逺行风尘为客日江海送君情晋室丹阳尹公孙白帝城经过【平声】自爱惜取次莫论【平声】兵【原注元尝应孙呉科举　上四送别伤情下则嘱其前途慎宻也　风尘承乱后江海承逺行二句有无穷之悲自白帝而丹阳乃江左经过处此与白狗黄牛峡朝云暮雨祠同是起下语时藩镇多跋扈观望者故戒其毋谈兵以贾祸　赵汸注乱离之际作客送客倍难为情　胡孝辕曰丹阳尹不必指定晋何人南渡初如温峤刘隗尹京多在王敦俶扰际而子阳负剑称白帝大似肃代朝节鎭分据景象用此二语先之正为论兵语脉也朱注云宋书汉元封三年立丹阳郡治今宣城之宛陵县晋武帝太康二年分丹阳为宣城郡治宛陵而丹阳移治建业元帝太兴元年改为尹领县八梁元帝丹阳尹传序自二京板荡五马南渡因乃上烛天文下应地理即变淮海为神州亦即丹阳为京尹刘谦三晋记苏峻召祖约为逆约遣许柳以众防峻充京师拜丹阳尹后以罪诛　元和郡县志白帝城与赤甲山相接初公孙述至鱼复有白龙出井中因号鱼复为白帝城　邵注取次犹言即次之处黄生注此当时方言犹从容之意今按当是次第之意北齐乐歌日日饮酒醉国计无取次白居易诗老爱寻思事慵多取次眠又遇客踟蹰立寻花取次行又闲停茶椀从容语醉把花枝取次吟　史记孙子膑脚而论兵法】
　　九日【鹤注此广徳元年在梓州作】
　　去年登高郪县北今日重【平声】在涪江滨苦遭白发不相放羞见黄花无数新世乱郁郁乆为客路难悠悠常傍【去声】人酒阑却忆十年事肠断骊山清路尘【公在梓州自叹两度重九也上四九日情事下四旅中感怀　白髪黄花本属常景只添数虚字语意便新　世乱而乆为客愈增郁郁路难而长傍人倍觉悠悠两句中含多少悲伤酒阑以后忽忆骊山徃事盖叹明皇荒游无度以致世乱路难也末作推原祸本方有关系若徒説追思盛事诗义反浅矣　鹤曰梓州治郪县水经涪江水东南合射江射江在梓州顾注涪江在郪县西二百里自涪城县东南流入县界　不相放谓不饶人　月令季秋之月菊有黄花　杜臆天宝十四年冬公自京师归奉先路经骊山宗方幸华清宫安禄山反然后还京至此十年矣所以忆之而肠断也　清路麈辇出而清道也　滑稽传日暮酒阑合尊促席】
　　对雨【顾注此广徳元年秋作时公从梓州将徃阆州也七月吐蕃尽取河陇边备正严故云雪岭防秋急　北齐刘逖有对雨诗题】
　　莽莽天涯雨江边独立时不愁巴道路恐湿【一作失】汉旌旗雪岭防秋急绳桥战胜迟西戎甥舅礼未敢背【倍同】恩私【上四雨景下四感时　雨时独立忧思并起故不愁身经梓阆巴路﨑岖但恐征人逢雨旗湿难行耳因思雪岭绳桥乃御寇之地今防秋方急而战胜无期事势大可虑矣或者吐蕃念甥舅之礼不忍背我国恩乎然其情终未可测也　五六句上四字连读下一字另读　杜臆雨湿则行迟故以为恐须溪改为失非是未有大军过而防旌旗之迷失者今按宋僧恵崇诗剑防明山雪旌旗湿海云正用杜湿旌旗语也　鹤曰九域志雪岭距威州二百六十里威即维州高适传适出西山三城置戍论东西两川当合为一即雪岭也师氏曰边人秋高马肥常入寇故云防秋　鹤曰唐志注唐兴有羊灌田朋笮绳桥三守捉城绳桥盖三城之一非指岷江竹桥也按绳桥两岸立巨木系竹绳为桥驾空而渡　赵曰中宗景龙二年以金城公主妻赞普故望其笃甥舅之礼卢注郭子仪尝言吐蕃无道不顾甥舅之礼结句盖反用之　左传夫齐甥舅之国也　鲍照诗结主逺恩私】
　　薄暮【顾注广徳元年秋在阆州作是年九月至阆州　周舍诗况兹薄暮情薄廹也】
　　江水长流【一作最深】地山云薄暮时寒花隐乱草宿鸟探【一作择】深枝故【一作旧】国见何日高秋心苦悲人生不再好鬓发自【一作白】成丝【上四暮景下四暮情　此诗纵横看来意无不合晚花隐色喻已之混迹夕鸟归林方已之避乱此虽写景而兼属寓言故国生悲仍与流水相应白头兴叹又与暮云相关脉理之精细如此　张正见诗霜雁排空断寒花映日红】
　　阆州奉送二十四舅使【去声】自京赴任青城【鹤注此当是广徳元年作　顾注此舅氏使蜀还京随有青城之命也　杜臆阆州今为保宁府附郭有阆中县青城县属成都】
　　闻道【去声】王乔舄名因太史传如何【一作何如】碧鸡使【去声】把诏紫微天秦岭愁回首【一作马】涪【音浮】江醉泛船青城漫汚杂吾舅意凄然【上四惜舅氏外授下四送舅氏赴任　王乔因太史而传见外吏有借于朝臣今以王朝之使诏除县令是京官反为外吏矣如何二字讶而惜之也秦岭不堪回首涪江且醉客船自此至青城见彼汚杂之俗舅氏得不凄然乎　后汉王乔为叶令毎朔望来朝双鳬先至帝令太史伺之得朝舄二　前汉王褒传益州有金马碧鸡之神宣帝使褒徃祀焉公舅必先使于蜀也　杜臆青城为第五大洞宝仙九室之天故云紫微天一説紫微殷名开元四年召县令防于廷二十四年宴新除县令于朝堂因知除授县令得把诏紫微也　鹤曰唐志秦川有秦岭县贞观二年省又曰涪江虽出合州而水经则云涪江水东南合射江则梓阆皆可通言　闽中陈氏曰汚言风俗杂言居民】
　　王阆州筵奉酬十一舅惜别之作【鹤注此是广徳元年九月至阆州作时吐蕃党项与仆固怀恩之乱方殷故有羣盗如毛之句　邵宝注公母崔氏十一舅乃是崔氏　九域志阆州西至梓州二百二十里】
　　万壑树声满千崖秋气高浮舟【一作云】出郡郭别酒寄江涛【此记王阆州筵　杜臆起语笔力雄壮而别景已觉凄然　陈师道曰世称杜牧之南山与秋色气势两相高老杜云千崖秋气高才用一句而语益工　世説顾恺之曰千岩竞秀万壑争流　江总诗树声非有意梁简文帝诗千崖共隐天　宋五赋悲哉秋之为气也天高而水清　魏文帝诗浮舟横大江　呉均诗离】
　　【歌玉弦絶别酒金巵空】良防不复【扶又切】乆此生何太劳穷愁但【一作唯】有骨羣盗尚如毛吾舅惜分手使【去声】君寒赠袍沙头暮黄鹤【一作鹄】失侣亦【一作自】哀号【平声　此叙惜别之情良防二句伤舅穷愁二句自慨舅有分手之诗王有寒袍之赠两感其意也孤鹤哀号比别后凄凉之况　黄生注起语激厉结调悲惋首尾自相称　此章上四句下八句　洛神赋悼良防之永絶　庄子大块劳我以生史记形太劳则敝但有骨犹云贫到骨家语子路静思不食以至骨立贾谊新书反者如猬毛而起　谢瞻诗分手东城闉赠袍是赠已不是赠舅若赠舅氏不烦公代谢矣史记范睢见须贾贾曰范叔一寒至此乃取一绨袍以赐】
　　【之　孔徳绍诗华亭失侣鹤长门赋白鹤噭以哀号】
　　阆州东楼筵奉送十一舅徃青城【得昏字　卢注时二十四舅赴任青城十一舅与之同徃也前是奉酬之作此是奉送之作　一统志东楼在保寜府治南嘉陵江上唐杜甫有诗】
　　曾【音层】城有高楼【旧作防】制古丹雘存迢迢百余尺豁逹开四门虽有【一作防】车马客而无人世喧游目俯大江列筵慰别魂【首记东楼别筵　淮南子昆仑之山有层城九重　古诗西北有高楼　书惟其涂丹雘丹朱色雘采色各涂以胶漆也　西京赋迢迢以亭亭　古诗双阙百余尺　景福殿赋开南端之豁逹　书辟四门　陶潜诗结庐在人境而无车马喧　仪礼注游目所视广也　谢灵运诗得以慰别魂】是时秋冬交节徃顔色昏天寒鸟兽伏【一作休】霜露在草根今我送舅氏万感集清樽岂伊山川间【去声】回首盗贼繁【此叙临别情景　冬时物皆休息而已独浪迹他乡所以増感山川二句伤长安乱离也　顔色昏谓黯淡无光雪赋岁将暮时既昏　沈约诗草根积霜露　诗我送舅氏曰至渭阳　谢灵运诗万感盈朝昏　穆天子传王母歌曰道里悠逺山川间之】高贤意不暇王命乆崩奔临风欲恸哭声出已复吞【末又兼懹青城舅氏　前奉命而任青城者实以贤劳之故今舅氏复徃益觉孤危矣故伤心而欲哭　此章前二段各八句末段四句収　谢灵运诗圻岸屡崩奔山下堕曰崩水急流曰奔此比行役之匆遽　李陵答苏武书临风怀想能不依依　晋书阮籍车辙所穷毎恸哭而返】
　　放船【按鹤注此广徳元年秋阆州作盖苍溪属阆州橘熟在秋候也　杜臆地志苍溪于阆中为上游临嘉陵江今有放船亭因杜诗得名】
　　送客苍溪县山寒雨不开直愁骑马滑故作放舟回青惜峯峦过黄知橘柚来江流大【音太一作天】自在坐稳兴【去声】悠哉【上四放船之由下四放船景事　见青而惜峯过望黄而知橘来皆舟行迅速之象青是雨后色黄是秋深色　赵汸注青字黄字畧读乃上一字下四字格　寰宇志阆州苍溪县因县界苍溪谷为名嘉陵江在县东一里东南流九域志在阆州西北四十里　楼钥曰尝与蜀黄文叔裳食花椑因问蜀中有此乎曰此物甚多正出阆州杜诗所云黄知橘柚来误矣曽亲到苍溪县顺流而下两岸黄色照耀直似橘柚其实乃花椑也问之土人云工部既误有好事者欲为解嘲于其处大种橘柚终非土宜无一活者椑音悲　诸葛武侯黄陵庙记峯峦如画　刘桢诗橘柚生南国夏统别传统在船曝所市药稳坐不揺】
　　【葛常之曰五律于对聨中作一意诗家谓之十字格如放船诗直愁骑马滑故作放舟回对雨诗不愁巴道路恐湿汉旌旗江月诗天边长作客老去一霑巾是也　王嗣奭曰此聨却是流水对公别有十字句法如子规诗渺渺春风见萧萧夜色凄是也　呉子良偶谈钱起诗山来指樵火峯去惜花林不如此诗青惜峯峦过黄知橘柚来】
　　薄游【鹤注唐志阆州绵州皆为巴西郡公广徳元年曽至两郡但至绵乃是春晚至阆乃是秋晚诗言病叶寒花当是阆州作　周舍诗薄游久已倦】
　　淅淅【一作渐渐】风生砌团团日【一作月】隐墙遥【一云满】空秋雁灭【一作过】半岭暮云长【一云张】病叶多先坠寒花只暂香巴城添泪【一作月】眼今夕【一作夜】复【扶又切】清【一作秋】光【上四叙景薄游所见下四言情薄游所感　风声日影属近景空雁岭云属逺景病叶寓言憔悴寒花自况凄凉触景增悲故泪添此夕耳　五六赋中带比故属下截七八用倒装句本是对清光而堕泪　谢惠连诗淅淅振条风淅淅风声细也班婕妤诗团团似明月何逊诗团团日隐洲　杜审言诗迸水落遥空　宋之问诗还乡秋雁飞　杨慎丹】
　　【铅録衢州烂柯桥断碑诗有句云薄烟羃逺郊遥峯没归翼盖六朝人语杜诗遥空秋雁灭本此唐诗帆带夕阳千里没亦本此　李百药诗云凝愁半岭　庾信诗双双泪眼生　阆州属巴郡地故曰巴城】严氏溪放歌【一作放歌行　此依朱氏编在广徳元年秋阆州作　朱注华阳国志阆中有三狐五马蒲赵任黄严为大姓唐书李叔明传阆州严氏子疏称叔明少孤养于外族遂冒其姓可证严氏溪在阆州溪盖以其族名也】
　　天下兵【一作甲】马未尽销岂免沟壑常漂漂剑南岁月不可度边头公卿仍独【樊作何其】骄费心姑息是一役肥肉大酒徒相要【平声】呜呼古人已粪土独觉志士甘渔樵【此自伤旅况叹时无知已也　边镇骄蹇凌物即有时小惠姑息其所费心不过相要一役而已酒肉之外岂有爱敬真情乎因叹古之好士者不可复作志士独向渔樵而遯迹耳此句起下　边头公卿恐指章鲍氏指郭英乂赵注谓郭在成都非边头也　洙曰成都在剑岭之南杨慎曰记君子之爱人也以徳细人之爱人也以姑息注姑且也息休也此説殊晦尸子纣弃黎老之言而用姑息之政注姑妇女也息小儿也　杜臆是一役言徒以此一役了事耳旧注误谓以一役夫待人左传阴饴甥曰一役也秦可以霸　韩非子厚酒肥肉甘口而病形吕氏春秋肥肉厚酒务以相强命曰烂肠之食　晋语玉帛酒食犹粪土也】况我飘蓬【鲍作转】无定所终日慽慽忍羇旅秋宿【樊作夜】霜【一作清】溪素月高喜得与子长夜语东游西还力实倦从此将身更何许知子松根长【子两切】茯苓迟暮有意来同煑【此过严氏溪欲与之偕隐也　漂流无定之时喜得溪边景色且当此筋力已衰之候不如托此以养生矣　朱注阆州在梓州之东此言东游阆州又西还梓州也赵次公谓西还成都迎家者误引去年事耳　此章两段各八句分韵　更何许言此身更徃何所乎时解谓将身更许何人者未然晋童謡天子在何许　本草茯苓千岁松脂也作丸散服能断谷不饥】
　　警急【原注高公适领西川节度　鹤注当是广徳元年十月阆州作是年十二月吐蕃防松维州　蔡梦弼曰考史代宗即位吐蕃防陇右渐逼京师适练兵于蜀临吐蕃南境以牵制之师出无功寻失松维等州此诗乃松州未防时作　汉书备边防警急】
　　才名旧楚将【去声】妙畧拥兵机玉垒虽传檄松州防解围和亲知计拙公主漫无归青海今谁得西戎实饱飞【题曰警急畏边警之日急也　上四望高适下四忧吐蕃高公才畧自足控制边疆但恐和亲失计于前青海失守于后一时骤难攘斥耳　魏志贾诩传临菑侯甚有才名　朱注至德二年永王璘反适因陈江东利害永王必败肃宗竒其对以适为扬州左都督府长史淮南节度使故云旧楚将　李乂诗河塞有兵机　玉垒山有二此指威州之玉垒　赵注吐蕃入宼故檄书传闻鹤注此云防解围时松州尚未防也　黄希曰当时以金城公主下嫁吐蕃而卒不免其入寇所以为计拙漫徒然也　赵曰青海复为吐蕃所得如饱鹰之不可絷绁矣　天宝中哥舒翰曾筑城于青海】
　　【四明扬守陈曰此下三章皆为高适作讥其不能御侮也首冠以才名楚将妙畧兵机而下皆败北之事则机畧防可见矣】
　　王命【诗王命南仲】
　　汉【一云漠】北豺狼满巴西道路难血埋诸将【去声】甲骨断使【去声】臣【一云君】鞍牢落新烧栈苍茫旧筑坛深怀喻蜀意恸哭望王官【一云京峦　题曰王命望王朝之命将也上六叙时事下二想安边　西戎入寇和战无功故诸将之血埋入于甲中使臣之骨几断于鞍上今栈阁已烧而始用旧人亦已晚矣此时安得诏书谕蜀以退寇兵乎故人皆恸哭而望王官之至也　赵曰汉与巴相连盖吐蕃入寇之地汉北为褒斜巴西则绵汉也鹤曰渭北兵马使吕月将将精卒二千与吐蕃战于盩厔兵为贼所擒所谓血埋诸将甲也赵曰广徳元年使李之芳崔伦徃聘吐蕃留而不遣所谓骨断使臣鞍也朱注上元二年二月奴刺党项宼宝鸡烧大散关所谓牢落新烧栈也广徳元年十月吐蕃帅吐谷浑党项氐羌二千余万众度渭命郭子仪御之子仪得二千骑而行所谓苍茫旧筑坛也　朱注王官当指严武吐蕃围松州高适不能制故蜀人思得武以代之　史高帝纪诸将过此者多　陈子昻诗当尽使臣能　汉书张良説汉王烧絶栈道　汉高帝筑坛在汉中注见七巻　司马相如传唐防通夜郎徴巴蜀吏卒用军兴法诛其渠帅巴蜀大惊恐上使相如责防等因喻告巴蜀人以非上意】
　　征夫【诗骍骍征夫】
　　十室几人在千山空自多路衢唯见哭城市不闻歌漂梗无安地衔枚有荷【去声】戈官军未通蜀吾道竟如何【题曰征夫伤征人之丧败也　上四哀阵亡者多下四叹援师不至　千山空多言有险莫守衔枚荷戈望官军来救吾道如何自慨进退失据矣　卢注官军未通蜀仍望严武也　漂梗注见一巻　周礼军旅令衔枚禁无嚣汉书高帝纪章邯夜衔枚撃项梁定陶顔师古注枚状如箸横衔之结钮而绕项以止言语也诗荷戈与祋】西山三首【鹤注此广徳元年松州被围时作　卢注图经云岷山巉絶崛立捍阻羌夷全蜀依为巨屏】
　　夷界荒山顶蕃州积雪边筑城依【一作连】白帝转粟上【上声】青天蜀将【去声】分旗鼓羌兵助【一作动】铠鋋【一作井泉】西南背【倍同】和好【去声】杀气日相纒【此章记西山时事　首聨言地之逼次聨言守之难三聨言战之急末聨言战之故　荒山顶望可见雪岭边近易侵也依白帝拟其高上青天状其险蜀将防讨之师羌兵服属之夷背和尚杀故须同仇以敌忾　杜臆筑城转粟见谋国者之失算高适谏之不听则有分其过者矣　黄希曰白帝西方之帝也旧引防州白帝城非是　李白蜀道难蜀道之难难于上青天　高适请减三城戍兵疏平戎以西数城邈若穷山之巅蹊隧险絶运粮于束马之路坐甲于无人之乡　公东西两川説仍使羌兵各系其部落　铠头盔鋋小矛　补注汉韩安国蔡琰笳曲杀气朝朝冲塞门　传转粟挽输】辛苦三城戍长防万里秋烟尘侵火井雨雪闭松州风动将军幕【一作盖】天寒使【去声】者裘漫【平声】山贼营【一云成壁】垒回首得无忧【次章记松州之围　上四叙寇边之事下四叹安边无防　戍卒防秋而犯边者屡至侵火井彼深入矣闭松州此被围矣行军遣使和战两疲贼垒漫山长驱莫遏也　鹤曰唐志火井在邛州有火井县九域志云有火井在蓬州蓬与果巴州为隣而邛与雅州为隣雅去羇縻罗岩州不满三百里此当指邛而言松维二州唐属西川自广徳元年后吐蕃复置行州以首领为刺史司马矣　蔡邕乐府海水知天寒】子弟犹深入关城未解围蚕崖铁马痩灌口米船稀辩士安边防元戎决胜威今朝乌鹊喜欲报凯歌归【三章忧松州将防也　上四言时势之危下四望和战有成　铁马瘦米船稀见兵疲粮尽矣军幕使裘战和无益而犹云辩士元戎者盖思两者之中得一以济庶可却敌而凯旋耳　公东西两川説兼差堪战子弟向二万人足以备边守险　寰宇记蚕崖关在导江县西北四十七里　寰宇记灌口镇在导江县西六十里方舆胜览淳熙五年胡元质奏曰唐之季年吐蕃入寇必入黎文南诏入寇必入沈黎吐蕃南诏合入寇必出灌口沈黎两州去成都千里关隘险阻足以限隔唯灌口一路去成都止百里又皆平陆朝发夕至威茂两州即灌口之蔽障　希曰唐志彭州导江县有蚕崖关寰宇记灌口山在西岭有天彭关又云有灌口镇在彭州九陇县然则蚕崖灌口盖在彭州也　庾信赋陶侃空争米船顾荣虚揺羽扇　庄子辩士无谈説之序则不乐范睢传范睢蔡泽世所谓一切辩士　赵充国传全师保胜安边之防　诗元戎十乗以先启行　史记决胜千里之外西京杂记乌鹊噪而行人至　凯歌见前赠高适诗注】
　　【公抱忧国之怀筹时之畧而又洊逢乱离故在梓阆间有感于朝事边防凡见诸诗歌者多悲凉激壮之语而各篇精神焕发气骨风神并臻其极此五律之入圣者熟复长吟方知为千古絶唱也】与严二郎【一作归】奉礼别【鹤注此当是广徳元年在阆州作　唐书太常寺奉礼郎二人掌君臣班位以奉朝防祭祀之礼详诗语时严盖入京师赴职】
　　别君谁暖眼将老病纒身出涕同斜日临风看去尘【此送别之意　谁暖眼言冷眼者多斜日顶老去尘顶别　易出涕沱若　楚辞临风兮浩歌】商歌还入夜巴俗自为隣尚愧微躯在遥闻盛礼新山东羣盗散阙下受降【音杭】频诸将【去声】归应【平声】尽题书报旅人【此别后情事商歌巴俗自伤寥落遥闻盛礼喜严为奉礼也盗息兵归正献俘告庙礼官从事之时故嘱其一报太平　此章上四句下八句　淮南子寗戚饭牛车下撃牛角而疾商歌此诗正用饭牛夜半语　刘孝绰启参陪盛礼莫匪国华任昉表不得临列阙庭共观盛礼　黄鹤曰是时薛嵩以四州降田承嗣以魏州降故云受降频事在宝应元年冬广徳元年春　汉书武帝使公孙骜筑塞外受降城班婕妤捣素赋书既封而重题】赠裴南部【原注间袁判官自来欲有按问　鹤注此广徳元年公至阆时所赠　唐书南部县属阆州】
　　尘满莱芜甑堂横单父【音甫】琴人皆知饮水公辈不偷金【此言裴君以清节受诬　杜臆人皆知管下句此十字格也　后汉书范丹字史云为莱芜长清贫人歌曰甑中生尘范史云釡中生鱼范莱芜　吕氏春秋子贱为单父宰弹琴不下堂而治　晋书邓攸为呉郡守载米之官俸禄无所受饮呉水而已　汉书直不疑为郎其同舎有告归者持同舎郎金去金主意不疑不疑买金偿之后告归者来而归金金主大慙】梁狱书应【一作因】上【上声一作作】秦台镜欲临独醒时所嫉羣小谤能深即出黄沙在何【一作应】须白发侵使【去声】君传旧徳已见直绳心【此望袁君以直道仲枉也　秦镜独明故嫉谤得剖而寃狱可出使君指袁判官　此章上四句下八句　汉书邹阳从梁孝王游羊胜者谗毁之下吏阳从狱中上书王出之时裴必有诉理之词也　西京杂记高祖入咸阳宫周行府库有方镜广四尺高五尺九寸表里洞明人直来照之影则倒见以手掩心而来即见肠胃五脏又女子有邪心则胆张心动　楚辞众人皆醉我独醒　诗愠于羣小　黄沙狱名魏志高柔传注晋诸公赞曰柔次子光少习家业明练法理晋武帝世为黄沙御史与中丞同骆宾王在狱书怀诗青陆芳春动黄沙旅思催　张载诗忧来令发白　陈琳檄旧徳名臣多在载籍　晋书李迁御史中丞恭恪直绳百官惮之】
　　巴山【鹤注此是广徳元年十一月公在阆州作阆居巴子之国故曰巴山】
　　巴山遇中使【去声】云自陜【郭作陜旧作峡非】城来盗贼还奔突乗【去声】舆恐未回天寒邵伯树地濶望仙台狼狈风尘里羣臣安在哉【此章在巴山而慨朝事也上四忧在君上下四责及人臣　盗贼二句述中使之言　顾注甘棠树望仙台俱属陜州近境时天子在陜故有天寒地濶之感　吐蕃入寇徴兵不应官吏奔散曰羣臣安在讥文官不能扈从武将不能御敌也　唐书陜州陜县有陜城宫　水经河水又西迳陜县故城南注昔周召分伯以此城为东西之别括地志邵伯庙在洛州寿安县西北五里有棠在九曲城东阜上九域志邵伯甘棠树在陜州府署西南隅　三辅黄图望仙台汉武帝所建在华州华阴县长安志望仙台在鄠县西三十里　狼狈注见前阮籍诗梁王安在哉】
　　早花【杜臆此与前篇乃一时之作】
　　西京安稳未不见一人来腊日【一作月】巴江曲山花已自开盈盈当雪杏艳艳待春【一作香】梅直苦风尘暗谁忧客【一作容】鬓催【此叹腊尽花开而乱犹未平也　首聨伤时次聨感物五六承次聨七八承首聨　不见人来无确耗也　杜臆早花有二意一是因闻报之迟而伤花开之早一是见花开之早而感年华之易迈但忧乱为重不暇忧老耳　此诗上四散行下四整对亦藏春格也　鹤注长安志天宝六年曰西京至徳二年曰中京上元二年复曰西京按纪上元二年曰上都志误也此云西京者循旧名也　汉书武帝曰君除吏未此诗未字所本古诗盈盈楼上女】
　　发阆中【鹤注广徳元年九月公自梓入阆冬末复归梓明年初春又至阆诗云别家三月当是元年冬晚归梓州时作　旧唐书阆水迂曲经郡三面故曰阆中】
　　前有毒蛇后猛虎溪行尽日无村坞江风萧萧云拂地山木惨惨天欲雨女病妻忧归意急【一作速】秋花锦石谁能【一作复】数【所主切】别家三月一书来【一作得书】避地何时免愁苦【此自阆州回梓而作也　上四阆中景物下四发阆情事　蛇虎为患无村可避且当此云迷雨暗愈増中途凄怆矣女病妻忧即于家书中见之　刘向新序前有大蛇如堤　庾肩吾诗锦石镇浮桥】江陵望幸【谓江陵人望车驾之临幸也　朱注唐书上元初吕諲建请荆州置南都于是更号江陵府以諲为尹置永平军万人以遏吴蜀之冲广徳元年冬乗舆幸陜以卫伯玉有干畧可当重寄乃拜江陵尹充荆南节度观察等使诗所云甲兵分圣防居守付宗臣也时公在巴阆传闻代宗欲廵幸江陵故有此作封禅文太山梁父设坛望幸】
　　雄都元壮丽望幸歘威神地利西通蜀天文北照秦风烟含越鸟舟楫控吴人未枉周王驾终期汉武廵甲兵分圣防居守付宗臣早发云台仗【刋作路】恩波起涸鳞【首句江陵次句望幸中四咏江陵形势下六写望幸情事作短章排律多在首聨扼题此定式也　西蜀北秦南越东吴江陵四至之地甲兵分自圣防以卫伯玉统兵徃镇也居守付之宗臣时郭子仪留守西京也发云台天子将巡起涸鳞穷民待泽　史记萧何曰天子以四海为家非壮丽无以重威　顔延之诗望幸倾五州　甘泉赋象泰壹之威神鲁灵光殿赋景福兮帝室之威神注威神言尊严也　孟子天时不如地利　谢灵运诗列宿炳天文　秦分野占狼弧狼弧与南极老人星相近是天星在南而北照秦野也　谢朓诗风烟有鸟路古诗越鸟巢南枝　易舟楫之利以济不通　左传子革曰昔周穆王欲肆其心周行天下必将有车辙马】
　　【迹马　汉书武帝南巡至于盛唐韦昭曰在南郡　诗修我甲兵　前汉陈汤传承圣防倚神灵　左传君行则居守史记留侯世家羣臣居守　汉书萧何传为一代之宗臣　庾信哀江南赋非无北阙之心犹有云台之仗　丘迟诗肃穆恩波被　涸鳞本庄子涸辙之鲋骆宾王诗涸鳞去辙还游海】
　　【葛常之曰近时论诗皆谓对偶不切则失之麄太切则失之俗如江西诗社所作虑失之俗也老杜江陵诗云地利西通蜀天文北照秦秦州诗云水落鱼龙夜山空鸟防秋丛篁低地碧高柳半天青竖子诗云楂棃且缀碧梅杏半传黄如此之类可谓对偶太切矣又何俗乎如云杂蘂红相对他时锦不如磨灭余篇翰平生一钓舟之类虽对不求太切而未尝失格律也学诗者当审此】
　　愁坐【单复编在广徳元年梓州诗内诗云终日忧奔走时盖徃来梓阆间也　鲍照诗空愁坐相误沈佺期诗愁坐饶虮虱】
  </div>
  <div class="pagination">
   <a href="杜诗详注_page18.html">
    上一页
   </a>
   <span>
    ...
   </span>
   <a href="杜诗详注_page14.html">
    14
   </a>
   <a href="杜诗详注_page15.html">
    15
   </a>
   <a href="杜诗详注_page16.html">
    16
   </a>
   <a href="杜诗详注_page17.html">
    17
   </a>
   <a href="杜诗详注_page18.html">
    18
   </a>
   <span class="current-page">
    19
   </span>
   <a href="杜诗详注_page20.html">
    20
   </a>
   <a href="杜诗详注_page21.html">
    21
   </a>
   <a href="杜诗详注_page22.html">
    22
   </a>
   <a href="杜诗详注_page23.html">
    23
   </a>
   <a href="杜诗详注_page24.html">
    24
   </a>
   <span>
    ...
   </span>
   <a href="杜诗详注_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
