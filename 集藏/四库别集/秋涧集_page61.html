<!DOCTYPE html>
<html>
 <head>
  <meta charset="utf-8"/>
  <title>
   秋涧集 - 第 61 页/共 110 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   秋涧集 - 第 61 页/共 110 页
  </h1>
  <div class="content">
   秋涧集卷三十八
　　钦定四库全书
　　秋涧集卷三十九
　　元　王恽　撰
　　记
　　重建卫辉路总管府帅正堂记
　　汲之为郡其来乆矣自唐初易而为州歴五季宋金率以防御节度使来尹治之故其公廨制度广狭规厥秩夷而不敢越逮国朝中统建元之明年陞州为府前政因仍不及改作加以岁月深土木弛狭隘頽敝朝夕视事有不堪其处者后二十五年嗣侯达实特穆尔暨总尹耶律汉杰判官常徳继轸来任既而相与议曰维大府距河朔冲防部二州四县一司治称匪易堂则乃赫焉具瞻之地其承宣王泽聴断民事齐肃礼容号令约束尽在于是今狭陋若尔殆非所以恪王事而俨官守也又以品秩等威视堂之隆杀固不可与向也相类于是张皇前规构而一新凢为楹三钜筵东西六寻有竒南北邃三十有七尺髙爽靖深公居俨称复作左右翼防各三楹及增荣仪闬俾与新廨映带相奂仍扁其顔曰帅正复旧观也凣三月告成询其费曰安取辍公稍以给之越六月某日命飨于新堂防僚佐属吏与郡之士夫肃四方之賔旅大合乐以落之望之俨然与飞云杰构相雄夸矣故老叹息以谓百年来方覩官府若斯之盛吁治其可忽也哉而忽而治只在公正从违而已然则何为公事不私之谓也故公则生明何为正正已而正不正者也故正则可大天下之事未有不公而治民未有不正而格官孰有不顺而穆者乎于斯之际当官者固未暇以清心省事为职而守正从心何尝有时不可闻之哉大凢人之心公而有恒徳者苟事有可为必为不怠讵肯以岁月去留容心于其问哉今斯役之作惟其若然故能于供亿鞅掌外又能于兴滞补弊如此可谓贤也已既卒事来丐文于余以邦大夫之贤者方事之以相勉况乡国盛事其敢以不敏辞于是乎大书于石庸告来者抑又知公等必葺之意云至元廿六年岁在已丑五月日记
　　郭氏挹翠楼记
　　共人郭子忠起书楼于所居之西市以地形爽垲髙甫寻丈而有缥渺飞动之势既落成来丐名与记予以共为邑距太行东麓连山叠阜映带回抱矫首而观尽得西南林壑风烟之胜因扁其顔曰挹翠顾惟澹癖仁智之乐蚤岁有怀尝从诸贤读书山房洒洒然如有所得如龙门石门白鹿嵬百家岩等山皆左右絶观虽尝歴览而屡至然蜡吾屐而践其形固未尝支手板而当其气之爽也若夫积翠横空一碧万仭空蒙霏微腾滋泛润眷我楼居壶开碧供而又秋雨霁残阳暮夕气转佳千鬟湿雾主人于是咏飞鸟与还之诗诵烟光凝紫之句揽其秀则诗脾尽清挹其辉则芳罇溢渌至于野风吹来江月引去曽黎明而已集喜虚懐之延伫吾想夫共之全盛时爱山而起构者若涌金之丽谯公廨之危榭太师张公之溪亭丞相蔡侯之别墅其余台亭观阁层轩曲楹前后非一虽昔人已非而山川良是向之挼蓝泼黛争妍竞秀为名家之竒货供骚客之珍玩者一旦悉为郭氏奄去不知一楼之劳之费其将防何乃为造物所偏而独飨者乃尔其富冝乎释然而乐兴有余而乐无穷也因念万物盈于两间洪纎高下固云不齐要其气体物与吾一也彼山之丕凝笃实发光辉若然犹家之絫积善行致庆流余裕今郭氏在承平时为卫之大家世以药石为业乃若尔考尔叔秉彛蕴秀称乡里善人其翼其肯者斯美具在子今不失旧物能扩而充之齐其本而大其末与霏霏微微者日新干华构之下俾后之来者挹而注之以膏其末光霑而渍之以衍其余庆安知方寸之木不高于岑楼也耶至元廿四年岁次丁亥上元日记
　　秋涧记
　　山之有涧壑犹人之有量数也苟夷隘以狭人将无以自处况能物之容乎太行诸山去郡西五十里而近予昔逺游西自百家岩东尽灵山北崦并山之麓深溪钜涧纵横交络折而东骛秋水而时至万壑潨浍允犹翕合咸就约东滔滔汨汨迤而去或清或浊无逺无迩不择细大顺受而倂客者此涧之量也至于流润决壅激而为飞湍旋而为盘涡汇而为渊浑束而为细流岩屋以伏其怒巨石以杀其势就泛长倾顺流逺引溉平田而有秋浮大木而出谷不致肆滥横溃使一漫流害至大川而后已者此涧之功也及其忽焉收潦千里一空曽少遗用以自润萦纡盘折沉深而濶逺涨痕在而流沬空沙尾平而崖涘峻纷兮交贯旷兮长虚水之去来虽有缓急涧之吞吐初自若也又类夫含章可贞或从王事无成有终者是又涧之不有其量之与功也呜呼涧乎其见用于秋之时乎余向在京师客有善推策者尝有所请渠曰子非王秋涧乎予日然客曰既云秋涧致用有在第未之至耳然观子之流行异时当有东南逺役大富厥覧不特泛长江而观七泽也愿子思存乎见少不自以为多可也是则涧之量数不其容乃大欤余唯而退至元廿六年已丑岁秋八月望日记
　　堆金冢记
　　国朝癸酉岁天兵北动奄奠中夏明年分道而南连亘河朔卫乃被围粤三日城破以州旅拒不即下悉驱民出泊近甸无噍类殄殱初星妖下流淇上羣儿气吐成謡閧歌里陌间曰团练冬半破年寒食节絶人烟之谶寻罹厄实贞祐二年春正月十有二日也时太一度师萧公当危急际以智逸去是年冬十一月师自河南来归睨其城郭为墟恭骨如莽师恻然哀之遂括衣盂所有募人力敛遗骸至断沟眢井攓蓬披塞掇拾罔漏乃卜州西北二里许故陈城内地凿三坎瘗而丘之仍设醮祭以妥厥灵游魂褫魄薤露焄蒿同归一灶其深林暮夜之号阴壁枯血之火荧沈啾寂无复光怪盖因防荐而脱异滞之幽依道廕而复坤灵之厚幽明虽殊存殁雨有慰焉而师之掩覆仁心于乡梓之义极矣今其封俗呼为堆金冢【言人骨乆而化金石也】每岁清明后一日邦人聚奠以信些招本宫为尸而祝之六代师全祐恳予文纪其事以鸣先徳呜呼三代而下以智力相角其势不干戈血肉而莫之已何天地生物之仁返如是其盩哉岂周天之运厄防有时中来而不可逭耶岂立极之道仁义迹熄自取陵迟而然耶岂苍茫两间初无关系物盛而衰自然而然耶皆不可得而必也第嘉师生平以道济众力苟可及不忍以一物失所类如此初师既葬主柘之延祥观壬辰冬大兵至城下师惩前日河朔兵之惨复以一言活万家于锋镝之下古称泽及枯朽矧生人乎师之谓也向使师遭时得位其仁民爱物之功岂如是而已耶因并及之师讳道辅字公弼甫冠嗣主宗教后加谥号中和仁靖真人云至元十九年龙集壬午穷腊日谨记
　　霍岳肇祀记
　　至元九年冬朝廷以郡邑镇山大浸载诸典秩者所司三载一祀霍岳在河东实为灵镇故事每岁以仲夏土极之日用信报礼昭防度也明年癸酉夏六月廿六日恽行县北走霍邑前抵洪洞雨不克迈越翼日抵赵城适严祀省牲之夕乃率霍州判官连汉臣监县事塔的尹裴团用主县簿刘幸齐宿祠下将事之夜风雨交作既祠之朝隂霾四开三献礼成阴风肃然神峰鹫岭轩豁呈露虽韩潮阳之礼衡岳孔广州之祀南海不足以喻其快也陪祀者府兵曹解祯县佐史高政税监张承庆邑人薛昌龄岳庙道士李志贞兴唐寺僧普光执事者吏王庭玉等二十五人遂相与餍饫神贶而退承直郎平阳路总管府判官前监察御史汲郡王恽题记从行者闾山张思诚子公聘
　　表忠观碑始末记
　　至元庚寅冬予自福唐得告北归前次临安客有以表忠观碑为言者字作擘窠大书殊伟丽也询之马御史徳昌如所闻云观在龙井不十里逺能一到其下豁先覩为快何如予以长淮廹冻为谢适鲜于生在坐属伯机他日打一本惠及足矣日诺既而杳然明年辛夘秋吾友傅君士开赴官两浙仍托以取逮壬辰夏六月傅自杭特令人付来其碑作四巨轴装潢如法盖亡宋故家物也噫坡书在霄壌间忠义之气郁郁然秋色争髙虽片言只字不可遗逸宜其世寳而力致之也故心存梦想求以三岁之乆跨越江湖至自二千里之逺一旦高堂素壁如天球河图璧琬琰对越左右诚可贵也左山云古人不可复作所得见者笔迹而已况公斯文闗系世教令人读之有忠孝之劝乌可祗以翰墨为之论乎然一一较之盖即印泥折股之法也是月廿八日书于春露堂之扶疎轩
　　睢州仪封县创建庙学记
　　道之大原出于天以之修齐治乎格非心而叙彛伦者孔孟之教之功也其为天下通祀冝矣况存神过化之地乎仪封县金正大问割考东明襄三邑地立治干黄陵之通安堡以古仪城在焉故名攷之仪即春秋卫之边邑其为孔辂顿次封人请见之处谅无疑矣兵后县废岁壬子国家经略河南移理于通安南平城里桑土衍沃民俗便安然官府初创礼文之事有未遑暇者吾夫子岁时假公舍而释菜马其邑长盛君即议起庙堂于艮方后为风雨攸壊癸酉秋裴满君自陈留令来尹斯邑既告谒顾清庙如是惴惴不少安乃与监县昻阿喇等谋曰承流宣化事神善俗皆我之责吾夫子政之本教之宗也向以济时行道辙环中国以木铎而徇卫者屡矣千古而下时移事在虽眇邈聆遗音而二仲行奠车声辚辚肃焉来格不侈大宫庭将何以发越奎光致邑人观感之深者焉遂与继任和尔齐暨僚属各捐俸易爽垲地于东南陬士庻闻风亦翕然响应于是定方中缭崇垣起礼殿敞神阙下至讲堂斋舍庖湢之所莫不完美元圣素臣黼坐有俨宏丽靖深蔚为东南宫庙之冠教谕张庭珪等实董其役君既代之明年尹程亮簿刘楫嘉其谋作之勤乌可使无闻于后乃令学直李攀鳞持状来丐文以纪其本末小子恽向提宪闽海道出兹邑亲覩斯美周行慨叹何有志成事也如是是可书也因重为告之曰风化者致治之原人材者为政之具人材盛衰民俗淳漓一系夫学校之兴替故前人以庠序为国之元气诚知言哉我国家以神武戡定区宇至戊戌间生聚甫集首阐猷设科擢贤儁复户役其所以开太平之基者固权舆于兹矣逮圣天子嗣复张皇润色越先朝有光如释奠具仪禁防着令内而开国学教胄子庻防成均遗法外而勉郡县乡社置师儒以揉鄙朴擢用讲明条格甚悉于明徳新民之具崇尚循诱之方可谓备矣而任师帅者承宣賛理以副上之所尚宜何如哉裴筮仕初以通国字充胄子教授冝其下车首议教基敦风俗为本可谓知所务矣君讳翼世为辽右显族资明达以庙学一节观之知其为能官者某年月日谨记
　　义勇武安王祠记
　　汲县县治即故尉司公廨内旧有武安王祠莫究其所始而可见者金泰和初信武将军完顔师古重加修饬昭黙祷而答灵贶也兵后废撤不存有元中统癸亥簿聂元擒诘强御未即厥事假灵于神已而如所愿遂即治左复庙而貎之癸未之水又从而圮焉至元丙戌真定録判刘聚来主县簿以游击有功田里颇安不敢居其能越神明是归遂以起废为已任星甫周神栖像设一切修而广之妥灵揭防中外交肃既落成来恳文以纪本末仍表夫神之所以昭昭者予乃为之说曰忠义者天下之大闲良心者众人之素有惟夫超伦逸羣之士得时行道毅然不防乃能见二者之用而使后世畏仰愈乆而愈不忘者岂非公与公遭汉室倾頺羣雄血閧黄之际识昭烈而翊戴之绍延汉基而明君臣一定之分报效曹公不为利怵以决去就当然之机至气淩三军威振中夏而擅国士之风者此无他不过扩秉彛之良心信济时之大义耳公既没其隂相余烈加于生者殊多岂豪杰英伟之气无时而息加以人心素有聚精于此黙相动荡有不期然而然者邪是则公为不没矣呜呼其可不敬也夫故百世而下宫居血食衮冕而王宜矣及夫世教下衰祸福儆动之说兴淫祀妄祷唯知曰我祭则受福此岂理也哉孰谓神顾而飨之耶今汝等既新斯宇当念夫人之所以致斯者义而已吾之所以感神者能极夫义之所至则幽明两间岂惟感格之理名实俱得将见简简穣穣之福降而孔那矣俾刻诸丽石以告来哲至元廿八年五月重午日谨记
　　勉斋记
　　人有不若之耻天下事未有行而弗至者况彛秉昭融从容于循勉者乎郎中杜君季明闻仆名而喜之书所着勉齐等篇赠予疾读数过其修辞行已一以经防为据有味哉斯言也诚信道笃持志坚进进而不画者也予乃为之说曰夫圣人之道体微而用费辞要而理奥虽圣贤有所弗知故学之者弗措也充而至于极愚必明柔必强书之懋哉诗之匪懈皆是也子思子因道述教发越微奥曰勉强而行之信圣贤善诱致用自得之艮规也然乏粹美之姿者不可得而勉无资深之志者勉焉而未易得二者皆具无致用之位徒勉一切俾兼善之功不及于物斯亦君子之所耻也故传曰幼而学壮而欲行之由是而观士志于学不止徒善乃为循勉之极今君彛秉超卓言慎行敏挺身頺波砥柱屹立游公卿之门当形势之途毅然以道义自任不为外物所移日广忠益思成具瞻之美推毂多士以伸兼善之心正以负彊矫之姿明当勉之理自诚而明由已以达物其大者逺者还有功而立致效也为不难将见一拳之石耸泰岱于目前一勺之水沛霖雨于天下是则向之思而得勉而中从容中道圣贤与同归矣仆壮年窃有志于世已尝少用于试间或勉中思得念天下之事莫此乐也今行就衰谢及闻伯夷之风振衰激懦耿耿有不去其懐者因为长歌揄扬吾子之勇且寓夫余之感焉歌曰安肆日偷众情之常乎黾勉日强君子之志乎施之有用斯又古人之难乎矫矫杜君知耻近勇之伦乎见诸行事而复徳日新乎牙磋玉琢殆起余者商乎行虽衰矣衷或诱其愚乎虽佩玉长裾尚足以利乎走趋也于是乎书
　　终南山集仙观记
　　予自壮岁宦游四方经渉河山大地昔贤遗迹未尝不彷徉临望富览胜槩而去尚自视欿然者独欠秦中一游每闻谈闗辅形势汉唐间风声气习翘翘褰裳梦寐长往今年夏四月有虚斋道人杨姓者踵门来谒拈香具礼罄折而前曰侧聆先生名徳乆矣自惟何幸于焉得遇继出一图示余指似云终南县重阳祖庭西南甘源水左由石碧入峪道即陡阴磴山行二十里而逺抵望仙坪得唐以来集仙庵故址山中人传云昔有古僊人吕翁者尝学道于此近代有长生师刘公爱其崦曲幽胜清泉灌木隂湛连壑乃结茅云隠畧有兴筑兵余云荒石老无复人迹林光空翠景气长清当时贫道从三洞师真侍香重阳丈室既而以法箓事辞师入山结习修静遂步上甘谷东峰不觉适喜曰此吾巢松税驾之地也乃与方外二三友道宣聪真辈定居而建其所当奉坛场神室等祠岁时清供钟磬之音隠然山谷问如回岭丹栖诸峰汉洞神湫之境云烟动色亦欣吾来盟洞明真人祁公闻之嘉其志坚可与有立给观名曰集仙至元癸未皇侄永昌王易其额有玉清昭应之号经营未已洞口有光人迹踵至复避喧趣静敛裳宵逝东入商岭庐天柱峯及漫川之青崕往来逋止将终身焉居无防何悮为尺一唤去待诏阙下付以祷尔上下之事自是斋居致敬焉感召幽贶呵禁不祥扈从法驾往还两间者凢二年于兹癸已春蒙恩复以传送还本山将行切自揆遭过明时莫大之幸越门尽光重念山斋寂寥归无片辞以勒岩石使后之寻盟曷以见住山岁月开先楼观而云龛石室亦曽覩鹤书赴垅鸣驺入谷之贲哉敢再拜以记文为请且偿先生平时所愿言余尝谓道家者流以淡泊虚无为宗以忘言絶俗为事或者须人为徒心存济度如三洞五雷盟威正一等法行符勅水驱逐疾疫鞭笞鬼物使邪气罔奸两间其于补助世教有不得后焉者方之与世相遗归洁一身槁死山林长往而不来者为有间矣故乐为书之杨法讳道谦蜀之铜梁人号保光子上世有以进士为已西令者某年月日记
　　彭泽县创修二贤堂记
　　自昔宰彭泽者其丽不鲜独二贤者至今屋而祀之在县西市里者靖节陶公也其在东门内者唐相梁公也岁貌残圮揭防斯在盖其高风义烈上薄云日千载而下大有闗于世教者然也总尹周侯谅其如是越到官之明年既治庙学遂迁二贤祠于神闭之右作新宇以合飨之仍榜之日二贤堂至元甲午春侯防予于京师乃以祠事相告且曰二公皆宰兹邑行已去就有畧不同者先生试为错言之余曰渊明以长沙世胄起而弦歌知其不可而去及宋业渐隆不复仕进义熙而后止书甲子明见耻臣于宋岂惟隠居求志抑且励薄俗而明大义也故纲目以晋征士卒书之梁公有唐忠臣被谗逺谪志在复辟此隠忍就功可乆可速藏器侯时之意逺若二公者考其迹则异揆其心则同孟轲氏谓禹稷顔回同道易地则皆然者是也一堂并祀何嫌何疑周侯曰嘻有是哉不肖初心固不外此特取正扵公耳今将谒诸公赋诗合异同而萃全美幸内翰以首倡题诸篇端防归付之邦人俾刻石祠下以告二公虽云义起乌可阙其说焉于是乎书是岁三月望日记
　　克已斋记
　　御史中丞崔公作新斋于私第中门之内为朝夕见賔客广忠益之所扁其顔日克已中外士夫闻而疑焉盖以公忠亮简在帝心四方想见其风采勲名事业无愧于昔贤方且孜孜焉汲汲焉致力于方学者所务仆为之说日天之降大任于斯人也俾经纶一世之事其时政之得失思有以论列之生民之利病思有以兴除之人材沉滞頼之而荐举奸邪横恣仰之而纠绳况辩公私于时事不同之后论纪纲于功利竞进之余是恒处于忧患之役而践乎艰险之涂矣职台宪者可谓责之重而任之不易矣自非材徳备具卓尔千人之英志气刚明信乎万物之表偏蔽躁妄力制嗜欲之私视聴云为粹发性情之正厉忠直而靡他无瑕疵之可擿既正身而格物先律已而治人者讵能厌公论而服众心振清风于台阁者哉而公端本澄源之志实有在于此冝其于圣贤传授心法切要之理黙识心通景仰取法有不能自已者惟公歴事两朝乆执台宪忠君爱物之念若饥渴之于饮食当其论列主宰之际犯顔匪躬挺然以直道伟论独步一时曽无顾忌退缩之私固已循天理之至公思复本心之全徳矣虽然顔子入室大贤得圣人为之依归夙承善诱鎻仰笃信犹不免违仁于三月之后矧余人哉盖天理人欲只在于公私一念之顷惟致知是期物格知至者动静以察其变朝昏以精其思乆蹈彛则靡息厥修者方造圣贤阃域故卫武公年登九秩作抑诗以自警司马文正存守一诚终身不易今公既循圣贤治心行已之要道复如二公贞固自持服膺勿失日就月将岂惟缉熙于光明将见与昔同归而贤不殊矣公以斋记见属仆年衰老懒于笔研直书臆见姑塞雅命云





　　秋涧集卷三十九
　　钦定四库全书
　　秋涧集卷四十
　　元　王恽　撰
　　记
　　传国玉玺记
　　粤皇王肇兴必有灵贶自甄董生所谓天之所大奉使之有非人力所能致而自至者此则受命之符如龟图龙马火乌之类是也三代而下视符寳为重以守以传体用大着维大元至元三十一年甲午春正月辛已御史中丞臣崔彧闻故太师国王孙通政院倅拾得家以窭甚出椟玉托宪台象胥库库楚者沽诸市以物制非常竟不售令取而视之乃黝玉寳符其方四寸螭纽交蟠四无边际中洞横窍其篆画作虫乌鱼龙之状即召御史里行臣杨桓辨其刻文曰此先秦以蓝田璵追琢受命玺也臣彧即持诣宫府介镇国上将军都指挥使詹事丞臣王庆瑞通谒投进皇妃御前玉音慰谕赐币各有差翼日二月壬午朔金紫光禄大夫中书右丞相臣旺扎勒率翰林集贤两院学士凡十有一人诣直宿阁入贺有间皇太妃命出斯寳赐诸臣传观精彩景气光动宫阙翰林承防董文用等相与称说曰斯玺也自秦迄今千六百余载其间显晦固为不常今者方皇太孙嗣服之际弗先弗后适当其时而出此最可重者蒙宣谕而退臣恽等复考其近而明见者按金集礼云玉玺一十五面俱得之于宋内受天玺者宋绍圣间得之咸阳段氏当时命礼部翰林太常等官考验实系汉前传玺遂以礼祗受金亡莫究其所在今之所进其文章制度玉色校集礼所载即此玺也昔晋见麟玺于江左唐得赐寳于崔侁事出惝怳传疑后人元帝犹借之以中兴代宗尚因之而纪号俱未若斯玺实前代有天下者之镇寳应运呈瑞不涉诞妄非人力所致而一旦自至意者上天申祐奉而大之赫为新朝受命贞符昭昭矣抑表夫厯数斯在开邦家无疆之休者光贲前古矣稽首嘉叹于皇盛哉臣恽自惟职叨词馆获覩非常老眼増明不为不幸可无文于后遂缀缉本末用纪大瑞翰林学士嘉议大夫臣王恽谨记
　　蔬轩记【并铭】
　　安君世有云中人父善甫亦佳士世有前进士舜臣李公门人性姿善淑言貎谦防早岁读书不乐仕进壬辰后徙家大燕今居文明东里有宅一区轩楹外隙地寛闲分畦种蔬日以为乐有人过而以蔬名轩既以秘监新泉【即杨武子】篆其扁又求秋涧野老铭其心因为之说曰贫家蔬食当米粟之半此正诗书为业蔬淡自娱者也传有之谷不熟曰饥菜不熟曰馑我有防蓄亦以御冬蔬之为用夫岂小补者哉然夫子以吾不如老圃辞而辟须者何君子为学而志其大者逺者迟游圣人之门以是焉为请失其志之所尚故也大要士之处世随其穷达本末先后为得昔程氏以人尝咬得菜根百事可做胡康侯为之击节叹赏真西山谓大夫士不可使不知其味斯民不可使有此色此固大人之事但二公为之一转语耳又比年来士夫例有别号未免封已养高鲜不以清美自衒如以终南而为防径指少室而索高价者徃往有之恬不为怪至于饭疏饮水曲肱自乐庻防顔氏克已之功将何不可者哉于是书以为记乃为之歌日翻翻庭蔌雨露濡兮秋高气严碧云腴兮夕啜朝烹供吾用兮日费万钱鼎食重兮一蔬糊口吾侪分兮既不知食肉之多忧余胡为之遯闷兮咀嚼饥肠出竒策兮不致苍生有此色兮歌阕而去
　　汉大司马博陆侯霍将军祠堂记
　　蠡吾治城西北郊有汉大司马霍将军遗祠址相仍即侯之故封考诸传注博陆乡名职方载博野本蠡县地居博水之野故名终以陵迁谷变疆里苍莽有不敢摭实者然以地形相度今之博野安知非汉乡之博陆乎庙权与莫究何代以信传信必有所自至元十七年予按部次州来谒祠下荒坛乔木宛在目中老屋库漏不障风日过客恻然心魄动荡畴为神睨而顾之耶因属守以义起废具邦人曕吏诺而退逮三十一年甲午予承乏翰林省左署郎官刘源郡人也以东曹掾徐凤来告曰弊邑霍侯祠耆旧某辈今易而一新内翰幸不忘乆要尚惠一言庻免夫旌纪寂寥之叹盖尝论人臣以道事君身名俱全克始克终者世难其人三代而下能膺斯任者惟将军为然将军讳光字子孟早以大忠至谟见知武皇及其受顾命付后事至拥昭立宣罔孤所托班固论賛虽殷之伊尹周之姬旦初不是过诚哉斯言也所谓伊周者为天立极为生民永命为万世开太平是也其生则若尔其殁也与草木同腐岂理也哉且匹夫匹妇以一节独行表见乡曲尚能感激后贤尸而祝之于社况将军乎然神即人之心也诚敬所在乃神心之所在今郡人业新庙岁时防享因诚起敬如见风采其为神昭鉴也审矣若曰修复故事敬共神明必获礼于下执事此则神当然之理吾不当以是心徼之于也至元甲午岁上已日翰林学士嘉议大夫王恽谨记
　　赵州栢乡县新建文庙记
　　三代治民之具随时更易百世而下惟学校存而不废盖所以明天理叙彛伦止民于至善之地故也况在今日有尤不可后焉者惟赵之柏亭本汉鄗邑地隋县焉宋金以剧称板荡来官府生聚日就完美唯吾夫子庙宫鞠为茂草者有年于兹殆中统建元之明岁监县事蔑都令冯仲徳佐史路彧教官范天祥等相与起废方经理间或者谓庙基廹亭传杂民屋嚣湫卑隘孰谓神一日居此乎于是辍作徐议至因循阅三十寒暑当至元壬辰新令刘君因前政经营绪余谋于僚史暨邑中耆宿治城东南陬作新庙而迁之复构堂于后俾肄业者有常处越是年秋仲上丁尹率竂属诸生释菜而落成之钟鼓俱举笾豆有践仪威升降肃焉煌煌邑人聚观拭目兴叹佥谓吾尹起百年之废一旦顿还旧观勤亦至矣其可使无闻于后乃以某走京师介国子司业王君构以学记来请余以司民政者能以学校风化为先故喜闻而乐道之尝读汉志论十五国之风气刚柔缓急类虽不同在圣人设教作新必因材为笃致诸中和而已然精强多感者易为化底滞不材者难为功向尝提宪朔南屡至兹邑观其土壌瘠沮且当南北冲要民之奔走供役劳止备极劳则思思则善生此人情之常也况赵之风声气习初不异于古为守令者冝知其俗之易牖乃从而振徳之则前日弹丝跕躧悲歌慷慨之俗将见强仁慕义攸兴而不自已者皆是也教基既立道由是生异时风俗丕易人材辈出而曰此权舆于兹不亦善乎匪然司牧者以应上虚行为心士子者不以进修为实务其堵而宫之者作饩羊告朔之所吾不知其可也至元三十一年岁在甲午夏六月十有九日谨记
　　崇大师荣君寿堂记
　　先妣夫人靳氏系出安阳永和里不肖亦尝提按两河相即臬司理所故知邺中人物风俗为颇详闻之姻戚间女冠荣链师者志行修洁祭醮精严以道价重一方逮接际丰仪方頥烟目丝髪童顔风度飘飘有出尘之想然性行敦实言动温挚虚诞荒唐无有也大徳丁酉予方供职馆阁师寄示西溪紫山杰作以寿堂记文见嘱且曰翰林先生文学名徳与二公伯仲间尔傥遂所请贫道借之尽不朽矣二公之文载四披读其称扬与向所闻见而知者脗合无异今二公已矣其文章气节尚可振衰懦而传无穷得簉名其列固所愿也乃为笔之师讳守玉相之农家女自幼贞静视纷华泊如闻道家言喜之国朝甲午岁中虚魏大师以全真学主盟彰徳之修真观时师方龆龀出家往事焉既笄经明行修披戴为道士复硏精正一科式法箓号称习熟至元乙亥嗣主观事师渊黙内修声光外着一旦责当演主张是者甚力贵族豪宗欲谢愆过而资福者借师修静期于感通对越故召请者无虚日法契防合风动逺迩学徒踵至信向者聿来乃光昭先业扩充增饰截然一新御吏中丞西溪王公为述观记称师兴縁教落落自拔有壮夫不能及者又蒙掌教洞明真人与进授之崇师号年逾六秩特构静室于焉栖息晨起理务课学者毕焚香垂帘痛自涤除湛虑澄心审物理之自然悟道体之不息燕处超然而虚室生白矣容斋总尹夙承摩拊仰挹真风榜曰信斋紫山宪使勒铭于石表夫志道力行终始不渝之确其为名贤赏识如此师之志行愈昭昭矣大徳戊戌寿六十有八乃营是室为他日复真宁神之所道俗咸谓师山川炳灵道徳借润振清风开后学纂懿流光方期福寿未涯何遽如许也然人生而死犹昼之有夜寓形宇内同归于尽此理之必然也今师不为虚诞荒唐之说所惑能一生死外形骸追踪旷达以理自胜较夫烹链呼吸期于飞升不死昧理乱常侥幸万一者可谓贤也已年月日谨记大都宛平县京西乡剏建太一集仙观记
　　金源氏熙宗朝一悟真人萧公以仙圣所授秘箓剏太一教法于汲郡悼后命之驱逐鬼物愈疗疾苦皆获应验事迹惝怳惊动当世一悟传之重明大定间召住天长观尝入禁中论道称防宠赐甚渥三代虚寂师以道价凝重一时泰和四年太极宫初建命师主焉其四代东瀛子即祖房孙讳辅道师人品唆洁博学富才智士论有山中宰相之目大元壬子岁应世祖皇帝潜邸之聘召对称防上以有道之士特隆礼眷赐号中和仁靖真人寳冠锦披副焉及登大位中和已仙去谈粹宇有不能忘者诏五代大师居寿至京师特建琳宇勅额太一广福万寿宫命主秘祀其香火衣粮之给一出内府逮今承化纯一真人全祐继奉祀事十载间以受业者众国之经费日广坚辞廪料至于再三有司上议祷祠重事供给所需不可阙也全祐防谦之请亦不可违也良田菓植大司农者量宜颁赐置为恒产遂赐顺之坎上故营屯地四千余亩复虑未臻丰赡元贞改号岁七月哉生明之二日上御神徳殿平章政事领大司农臣特格等言宛平县京西鄊冯家里农司籍栗林丛茂川谷间以株而计者约五千数若尽畀全祐庻防资广道廕永昭祀事制可全祐荣被恩赉乃自谂曰吾道家者流清心缮性归洁一身何以仰答恩私有广开福田朝香夕火祈天永命介求多祉而已明年丙申春相栗林隙地重冈环抱主峰面其北下砦寒泉澄碧潋平地衍沃可引灌溉既奠厥居中构正殿三楹像事元九师祖师真官二堂位其左右前翼两庑下至寮舍厨库莫不备具四周缭以石垣前启门榜曰太乙集仙观工既讫乃以不肖猥同井闬且承事太师求文诸石昭示来者若稽载籍如元魏之冦谦之李唐之司马子微皆以道术昭著显蒙宠赉史臣屡书特书于以见山林处士禆賛治化延昌鼎祚不以独善为高时君世主钦挹真风优加礼遇不以崇高为大千古而下光贲简册今纯一师操履贞固精严祭醮至蒙两宫眷顾而图报之诚惟恐不及是观之建特其余事耳其感遇之盛与前世同谈而共美者矣是可书大徳元年九月望日记
　　隆福宫左都威卫府整暇堂记
　　元贞二载秋八月隆福宫左都威卫府起堂于肄塲中央度宜面势不侈不陋于以简阅车徒角较技能秉号令而观威武焉既落成榜之曰整暇佐幕张浃卢恺奉威卫王公之命以记文来征尝闻公之选师率府缮修戎政桓桓赳赳蔚有成算若夫营垒云横耕屯绣错储廪实而丰馈饷建警楼而谨朝昏岁时都试申明节制旗斾精明鼓角清亮坐作进退又为余事至于医药有局更休以时宣畅恩威抚养士气以之宿卫宫闱扈从廵幸肃将斧钺中外辨严其趋事赴功士卒缉睦优劣得所自非老臣宿将谋画素定视若无事者其能如是乎可谓既整而且暇矣顾老生常谈安能发越其梗槩然有文事者必资乎武备而武备者所以昭乎文徳也仆虽耄尚能效一辞于尊俎间盖天下之事曰轻曰重皆有体用明其体者必致于用又古之君子不足其已至贵乎善推其所为以极经济之美今公以重厚英伟之姿膺爪牙委寄之任罄殚忠勤夷险一节智虑精深有古良将之风砥砺廉隅挺士君子之操寓军政于国容廸师中之贞吉冝其特蒙眷倚有谋猷克壮晓畅军事之谕所谓明其体而得效用之实矣推而广之兹惟其时霈洪恩而厘宿弊只在从容一言之顷俾内外诸军汰冗滥苏雕瘵极精锐而伸郁抑咸若兹军之整暇辅助文治固太平不拔之基亿万斯年实颙颙属望是则兹堂之构岂特整暇一军而已哉虽晋楚名卿贤大夫复出优游戎幕相事机而措时宜恐不易吾言矣使荣禄大夫塔喇海资徳大夫中书右丞王庆瑞昭勇大将军阿尔巴哈其贰武徳将军谔勒□广威将军董守敬曰武徳将军齐苏特穆尔信武将军张智荣实签其事详书其僚佐之姓名者见禆賔之勤谨兴造而重事功也大徳二载龙集戊戌谨记
　　青岩山道院记
　　卫奠太行东麓山形迤白南运肘北阍其间峰峦歘断如巨灵初擘望之俨然而巉秀者苍峪也循峪北鹜越苍山池山愈深愈雄峻可爱泉溜益清而驶望东北行约十余里抵青岩山足嵓壑尤美四顾皆崇山茂林列峙环拱其东南有洞府轩豁层崕上寛广丈许邃四五十歩中泉水洪澄深叵测春仲二日洞出光怪恍惚泉水涌溢漂浮尘滓潨防山谷间者一昼夕岁以为信俗呼曰水帘洞山借之以清物资以润清润之气不特散而为烟霏翠霭鬰而为艮材灵药铜镠玉石之美必有卓异幽隠之士炳山谿之英灵増景气之胜槩如广施神志存隠卹隂生苍烟唐甄济隠居兹山至逺迩化服分死完节不汚禄山近则四仙清修道行留颂委蜕不谓之炳灵増胜可乎洞侧道院即四仙栖道遗址山空人去石老云荒独一殿岿存至元三禩为全真学者李志和始跧处石磕以修复为已任铲崖堙谷展拓庵地除梗补罅夷为坦陆重构玉帝殿洎东西两庑山灵防聚仙亭下逮庖湢门屛以楹而计者三十数仍改瘗四仙镇府中统初元太一五代师居寿奉命投龙牒玉简【阙】　之对以景昭贶厥后阖境旱暵郡长吏来祷车甫旋轸甘澍滂霈逮志和修复增宏郡民于水觱沸日少长毕集愿伸曕礼乃盛为储待人具醉饱而归于是苍峪胜迹灵奕一方而游观嬉乐亦复承平之旧府僚豕韦国井君徳常嘉师勤瘁为主张资借者甚力及来京师复以兴建记文来请余郡人也不敢托衰老辞切尝读金华洞天记中土山林名胜不载于仙籍者尚多惟苍峪为天脊左戒奥区去郡里余一牛鸣危峰叠嶂环绕郛郭盘礴风烟秘藏灵异幽隠之士代不乏人亦洞天不载之一也由志和扩而大之其名固亦佳矣然以遗迹考焉尚有未尽者今广施有庙四僊纪行而甄公大节虽传卓行于唐史发幽光于韩笔在山中故事独乏旌记子归能屋而祀之俾后之游居者灼知景慕审夫出处大义所在以之勉志节而砺薄俗则子与志和名迹附丽前贤共兹山而传无穷矣井君曰唯大徳龙集已亥上已日谨记
　　创建伊洛五贤祠堂记
　　大徳丁酉春洛阳薛君友谅即邵氏安乐窝故址起祠屋中设康节迂叟明道伊川横渠肖像庸致岁时香火之奉榜曰伊洛五贤祠神嵩清洛光动户庭明年秋来京师属不肖为之记乃告之曰二帝三王修已治人之道待孔孟而后明立极垂宪贻则无穷不幸厄于秦杂于汉歴六朝隋唐虽有名公硕士间作迭出其器量足以恢至道辟除异端奈智识不能尽窥圣贤要奥择焉不精语焉不详又局夫章句文辞之末乱以功利祸福之说故学者汗漫支离莫知统纪时则有卫道之士而无传道之儒陵迟至于五季其斵丧可谓极矣伊洛诸公奋起百世绾持道枢探穷渊源克绍絶学内有以究圣贤规模之大外有以备践履节目之详故孔孟之教复明斯文得归于正后学知所适从盖二百年于兹矣然科举利禄之习既乆遽未丕变以极夫功用之至伏遇我世祖文武皇帝资挺上圣运啓休明崇尚儒术尊礼贤俊于是许窦王姚诸公宗伊洛学陈说孔孟立极垂宪之教以致二帝三王所以修已治人要道盖已收明徳新民殊效于中统至元之际今内而賛助经纶外而佐理政化多前日执简传经之士推原本自则伊洛诸贤发明维持之功不为鲜矣虽配享学宫天下通祀可也况二程世家河南康节迂叟横渠聿来胥宇相从至数十年之乆聚精防神推明订正莫非修齐治平之方性命道徳之理至于谈笑游衍亦皆格物致知之余笃志力行清修苦节専以移风易俗勉励学者为主今读遗书按故迹其英迈纯粹气象尚可髣髴复庙而貎之俾向之景仰高风者足以致其诚恳今而后瞻拜清光者可以感其善心尚何俟赘芜陋于其间哉敢以不敏辞友谅曰昔潮人修韩文公庙东坡有碑南雄三先生祠晦庵作记谨着岁月以示来者不为无例曰若扳援昔贤则不肖年廹衰老懒于笔研乂瞠乎其后惟友谅先世为洛中名士其读书慎行名簉仕版可谓不坠箕裘矣前任常徳府推复九贤祠今又创兹宇庻防有志于修已治人者非特邀取美名而已也是不可不书大徳戊戌岁冬十二月腊日记
　　汴梁路城隍庙记
　　汴梁之庙事城隍神其来尚矣壬辰兵后废撤不存河南路兵马都总管刘侯福大惧无以妥灵揭防曰事神治人守吏职也可偏废乎于是相新昌里爽垲地西南二方界以通衢刘侯私第邻其东北则抵居民万氏广袤余七亩缭以重垣中起正殿像设有俨前敞台门扃门严肃左右则环齐构室敦请女冠孟景礼向妙顺朱妙明辈相与住持夤奉香火景礼四元宗献之女童丱入道以彤管之懿资膺黄冠之妙选享年八十有五无疾而逝妙顺亦出名家探赜理解属文辞与孟同年仙去景礼临终贻属妙明曰汝等祗严修洁益守庙祊无负刘侯付托妙明唯曰敢不敬承诲音岁甲辰刘侯命侍人周氏韩氏披戴礼栖云王真人为师训周曰妙元韩曰妙温与妙明为徒侣所需衣粮皆出刘侯资给妙温妙明俱寿臻期頥相继蝉蜕既而刘侯第四子保定路总尹某卒夫人图克坦氏痛伉俪之中睽感荣华之易歇聿来栖迹法号妙真道俗咨叹祠宇为増重焉妙元洎妙真罄刮妆奁资借刻苦撙节遂重修正殿台门创建献庑子孙司及道众寮舍斋厨轮奂一新蒙洞明真人称赏加妙元以纯真素徳散人之号今年登七秩日诵五千言为课朝夕焚颂祝圣人寿愿天下安鹤髪童顔精健不少衰复虑兴建本末不能昭晰于后走书币求记于秋涧翁予宦游大梁者屡矣京师故国遗迹亦尝周览今虽衰老忍无一言载明其间谨按祀典阳气升而天神降地气肃而神鬼出自邦国而达于臣庻家祭秩切近者社稷五祀而已城隍初未载也世说秦功臣冯尚见梦于汉高帝曰奉天帝命与王知领城隍隂事虽惝怳不可致诘然自汉讫今遂为天下通祀社与丘祀虽有常尊当时用事莫城隍若也况汴梁为六代都防四方辏集城池盘礴衢陌交通人物号称繁伙精英粹集昼夜开阖死生变化幽明两间其有神为之主司也审矣夫城隍地道也古人求神各以其类今俾女冠主其祀事宜矣传曰西子蒙不洁则人皆掩鼻而过之虽有恶人斋戒沐浴可以事上帝言诚洁可以感通神明也如景礼妙元妙明妙真等咸出于诗礼名家薰膏鼎族清修道行敬恭神祗致庙貎完固阖郡瞻仰虽其诚笃致然亦由神明有以护者哉而推源本自不能防经始之勤是可书大徳三年十二月吉日记
　　真常观记
　　大都南城故宜中里真常观为全真学者重子樊君所建也惟全真教倡于重阳王尊师道行于丘仙翁逮真常李公体含妙用动应机通明中正价重一时可谓成全光大矣重子自童丱受业天资爽朗崭然已露头角由是日获承侍聴其谆诲仰其高风神致洒然春融蝉蜕与之俱化览之暇诗章篆亦时习之既壮辞达体要与事物接无所凝滞众以不凣许之真常师嗣主法席委掌资用出纳明防计当已无私焉师为称赏曰财贿众所贪得今逺疑怨不为行妨吾将大有以畀之时朝家钦挹真风所在宫观相望如林都防地独阙焚颂之所乃选充道録俾张皇敖基供奉阙庭虽越在风沙数千里外慨然命驾曾无难色至则洁已应物通变无方致宗风演王公贵人为之尊礼主张蒙中宫赐锦衣金冠俾降御香于燕都师真纪堂殊光显也庚戌间真常真人洎十八大师光膺寳冠云帔下至四方名徳亦获紫衣师号之宠改观为宫周旋之力为多继奉实哷质蕃教主提防彰徳路道教事逮诚明真人嗣教念其耆识殊顾念也晚节退休与时消息至元二十二载易张侯故第为幽栖所榜曰真常观示不忘本也崇堂为殿下至斋厨库厩修治完整复置蔬圃一区负郭田二百亩资给道众乃洒扫涓洁广植花木使境趣清深日端俨丈室炷香抚琴客至问何为曰吾方凝神坐忘与造物者游凢往来者皆一时名公李敬斋赵虎岩与翰林王慎独左辖姚雪斋鹿庵王承防少传实公翼国王公爱其风度才识缔交方外太史公曰观友知人亶其然乎元贞元祀某月某日师晨兴召门弟子齐道亨刘道安付以后事怡然而逝阅世四百五十六甲子凝神于五华山僊茔道亨纯直有持守祗承遗绪朝夕惴惴增饰固执惟恐失坠掌教逸真人与其进署宗门提防加冲师号一日介刘道録文甫请述观记予僚契雷若斋与师昔同乡校夤縁有一日之雅且重刘请勉为件右切有所感乃为之说曰二气氤氲五行储精长材秀民无世无之第学以致其道行以效其用功成名遂者防何人斯当金季俶扰纲常文物荡无孑遗其时设教者独全真家士之慕高逺欲脱世网者舍是将安往乎尝究其说不过絶利欲而笃劳苦推有余而贵不争要归清浄无为而已如重子扶翊道纪宗覈务公材吏用蔼然见于脱颖游刄之外其妙固翩翩而独征托遗响于高风者矣然推本原自信其良知良能耿耿有不可掩焉者不谓之长材秀民可乎向使率性以明当然之理务学以广通变之方列周行握要枢以投功名之防树立巉然恐不如是而止之也抚卷懐人为一慨惜师讳志应字顺甫出平阳汾西宦族自称重子法号渊静通虚大师广阳之真常丽泽之灵郁皆别馆也仍为门人作望思归来之篇其辞曰琼芝峨冠兮青霞襞裳逺引高蹈兮与道翺翔至人出世兮化现无方骖驾鹤驭兮力振纲仙游有恨兮门人涕滂蓬莱东望兮云海茫茫松桂轮囷兮鬰鬰其芳偃息有室兮燕处有堂仙标彷佛兮诲音琅琅师今不见兮莫知我伤宗风通畅兮汨流有光神游故山兮隂储吉祥倒景遗照兮土苴是扬庻防华表兮归来之章
　　故翰林学士紫山胡公祠堂记
　　紫山胡公捐馆之三载彰徳监尹托里巴哈暨亷访使旺律与郡士民询谋佥同乃像公于治城西郭别墅之读易堂于以揭防妥灵致岁时香火之奠谂不肖交款知平生详请书其事于石酌量契义不敢以衰耄辞夫士有生无闻于时潜徳幽光发越于后盖行义立言旷世而相感也亦有富贵薰天振耀逺迩卒然倾谢磨防无纪岂徳薄用浅无可称述而然耶若夫其生也为人所敬慕其殁也致人所懐思至衡于志虑见于羮墙非人品峻絶事业显著盛徳至善感格人心悦而诚服有不可忘者安能如是哉紫山固名士才大夫佐理于朝谠言直论不屈权贵作牧名藩吏畏民爱治行为诸郡最擢任风宪击奸发伏褰衣具曕有风动百城之目其台阁之清规幕府之公论固在也曰幷汾曰齐鲁遗爱善政亦不忘也而于乡郡未尝临莅今像而祀之余初甚疑旣而得其说焉金季丧乱士失所业先辈诸公絶无仅有后生晚学既无进望又不知适从或泥古溺偏不善变化或曲学小材初非适用故举世皆曰儒者执一而不通迂阔而寡要于是士风大沮惟公起诸生秉雄刚之俊徳负超卓之竒才慨然特逹力振頺风志大学致实用谈笑议论挥斥流俗文章气节振荡一时其见诸容度事业者皆仁义道徳之余刚明正大终始一节追配昔贤矫革时弊故天下翕然想间风采皆曰紫山学备四科望高一世真豪杰之士争先覩为快况二侯与郡士民执经传道质疑请益或亲炙而为矜式者哉没而配社尸而祝之援例祀典其谁曰不然若以匹夫而作百世师一言而为天下法论之振衰激懦屹砥柱之孤标回狂澜于既倒清风之所激徳泽之所及霑丐后学多矣是则系斯文之盛衰与士风之轻重非相人所得颛而私也虽然一侯出贵族世胄乐道而自忘其势尊贤而能知所宗昔邹孟氏讥列国诸侯不能尊贤乃曰贵贵尊贤其义一也垂训深矣后世之监牧实古诸侯今二侯取法圣贤于千载之后行古昔所不能行其贤于人也逺矣岂止如是而已后之读斯文者将有所兴感而取法焉公讳祗遹字绍闻自号紫山磁之武安人由中书郎官歴河东山东按察使济宁总管仕至翰林学士大中大夫大徳五年岁次辛丑清明前一日记
　　胙城县庙学记
　　国之将兴必有世徳之臣俪景风云戡定屯难賛敷文徳共致太平故孔子曰如有王者作必世而后仁邹孟氏亦云所谓故国者有世臣之谓也信哉言乎惟胙邑金末城冝村渡行河平军事以扞御兵冲既而国朝帅臣萨竒苏巴哈监总五路兵蹙蹂余烬攻而防焉驻军守据廹金主东走睢阳斫营夜閧竟殁死城下先是公父绰尔图噜卜以万夫长将选锋围困大名中流矢而卒迨金亡朝廷追録载世忠盖赐夫人杨氏世封户于胙孙布哷齐实嗣其后虽州迁而县其故家遗风余俗固在也当金末危急草创际俎豆之事有不遑及国朝甲午岁漕使宗亨肇建礼殿三巨筵壮丽翚飞为诸路冠后三十五岁尹刘庭撤而新之复起明新堂于后其正门贤庑尚阙学舍生徒初不论也迨元贞改号冬嗣侯布哷齐擢任本道亷访使路出于胙首谒庙宫覩其如是曰钦惟诏条责实在我乃敦谕尹张孔铸以兴修为任尹承命经营有方趣使惟谨首建神阁择师立学县中子弟来受业者日众侯乃出所藏经史数千卷资借讲诵尹复辟良田五顷造祭器百余事供给二丁释菜诸生廪料之费两庑方缔构而及代后尹李君卒成其役仍绘七十子诸大儒肖像于壁胙之庙学五十年间狼籍萧条始克完具人知敬仰俗兴礼让仰副朝廷崇尚之意皆由贤侯一言勉励之诚所谓王者必世而后仁世徳之臣戡定屯难賛成太平者于斯可见矣侯今由内台侍御史进拜行台中执法将南过乡国请书其事于石乃为说以告之曰惟孔子之教推明至理敦叙彛伦裁成辅相之道修齐治平之方本末具备细大不捐垂宪立极万古不易孔子明其道而无其位空言无所施后世帝王必需崇尚卿相守令所当奉行虽无祸福之怵诱而从违之间有真祸福存焉固非利害之牵率得失之际实有利害系焉惟其费不可阙乃修而明之审夫切而不可缓故勉而励焉惟侯出贵种世胄敦说诗书好尚礼义内刚明而外文雅审事宜而达从政立身扬名已收功于践履今复以徳施之乡邑可谓善推其所为矣然君子不安于小知而期于大受况天下之事惟宰相台諌得言得行扩而充之正在今日昔武元衡修治防壁栁子作记孔道辅以直道进用宋史有传侯姑欲我记胙邑庙学而已耶易曰苟非其人道不虚行又礼云人存政举诚能绳武賛文光昭先业克盍世臣之义由一邑以达之天下则道被均俾秉事枢矣仆虽耄将执笔以俟焉大徳庚子岁仲冬既望谨记
　　宜逺楼记
　　奉圣甄君居敬粤自父祖谨身节用保守恒业以笃实称乡里居敬尚文雅喜交游襟韵洒落义气所在略无凝滞始来居燕都城善心计而拥高赀者甚伙门庐服玩例尚修洁居敬一旦以侨寓簉迹其间不肯碌碌出人后于所栖息起构小楼华而不侈高而不危虽处市防□阓之间顿出车马杂喧之境于以合集朋簪畅适幽懐请名于予乃取六一居士天寒山色之句扁之曰宜逺询义何居复语之曰楼之为用便爽垲而向高明必占据形势之雄坐得溪山之胜予尝登斯楼凭栏四顾金城千雉青山三面环绕拱峙岚光翠色令人顾挹不暇朝暮隂晴变态百出或横脩眉于天宇或出寸碧于云间虽呈妍贡竒于百里之外不烦蜡吾之屐拄彼之笏双目以之増明诗脾为之借润矣其于幽逺不亦冝乎此特形于外者如是其系于内者又有大扵是者焉甄氏先世既以笃实称其积累之厚蕴蓄之深逮居敬而后发之今既崇基构而勤丹雘矣复能传训子孙俾为学止善奉承罔替则缔构巩固传示永逺亦以宜矣传称卫公子荆善居室始有曰苟合矣富有曰苟美矣又君子创立基业必垂绪于后其是之谓与居敬跽而谢曰有是哉问一知二皆仆所未闻也请书其词庸为警戒又何俟燕雀之贺成请善祷于张老也大徳辛丑岁十一月廿一日秋涧老人记
　　移忠堂记
　　王全州之子亢宗敏愿通粹有麟趾雅厚今为魏府别驾一日拱而言曰维先祖骠骑府君起陇亩际风云奋从戎列收河朔于百战之余以至出建大斾入贰行台槖兜棨防总制魏师者四十余年惟是一二堂庐皆平昔所晏息诸孙无所肖佀承借徳荫乃今有光永言追思于维则尚未也幸宪使惠顾念其贻孙之谋燕翼之厚为题扁以示来者俾子孙衔训嗣服蔚为矜式敢再拜以请余仰而叹俯而思曰有是哉何其孝之纯也夫人之行莫大于孝孝莫大于显亲显亲莫大于立身杨名立身扬名莫重于忠述事盖一致二极臣子之忠孝也传不云乎教之孝所以求其忠也鸣呼忠之为用至矣故居家则尽心于亲进官则竭力于上与友交而言信为人谋而尽诚莅政则有恪战陈则有勇其见诸日用间者能是一本夫爱之深孝之极也舍是将何所取则焉吾已见汝乃祖府君持心二极属抢攘之际奋勇畧为先迨分定之后笃忠义为本其竒勲茂绩纪太常而勒景钟者可谓立身扬名之道昭矣汝父嘉议君复能笃继忠贞勤劳王事其振肃台宪拊循殊方冠冕于天朝也行有日矣岂非由孝而忠自忠而有立耶将有炜前光济厥美者责不在吾子乎故题之曰移忠盖取孝于亲则可以移其忠于君之义也若夫亲安而气愉家理而官治友信而谋成吾子行焉绰有余裕尤当勉其所已行而进其所未至俾亲显而名益扬身立而道愈彰蔓为百世无穷之传可也异时有登斯堂读斯文慕乐昌之风而兴起者将见为是堂一致二极之本又何啻王氏之类也哉于是乎书
　　游东山记
　　至元辛已岁春三月余按部黎阳膏澍连朝明日夏孟丙寅朔天宇开霁大伾堆阜景风明澹画如也拉友人宋褀洎诸属吏囊笔载酒来游兹山遂自西南骑而陟阻抵岳祠下既祝香歩上中层至鸿蒙亭址读刺史边元勲亭记文甚竒丽稍北至中项项势夷衍即李魏公中帐盖伾之絶巅也山形再成峻层石坛稍东北行不百歩隂崕﨑岖扶掖而下憩龙窦巅上少焉降观西阳明洞记开元间山人李真题名笔势飘逸有焦山鹤铭风格其西龙崕方广天然而龛上窍极大盘旋如螺殻然邃顶而去窅不知其防何也意者山泽通气此正大伾口鼻唅呀吐纳之所非有异也宣和以侯爵锡之不防于妄滥乎盘礴乆之下山适灵昌诸君继至寻前盟也相与稽首弥勒尊像其镌志本末以寺石考之为高齐所造无疑左右磨崕题识甚多得鲁元翰张浮休赋咏各一周览既已与客聨鏕东行逾大河故渎入牵城登紫金山观仙人拖裙石石水苍色苔昏雨流雯华渍裂诚若积状者其面有元丰政和题记黔刻防满皆竒笔也遂探白金泉瞰玉女洞口旁勒建安人徐闳中泉眼铭雨藓糢糊略辨首尾于是济巅防胜主人取软脚例开罇连酌觞咏才交幽懐共畅不知山蹊之迂登顿之劳也既而寒日下悲风来遥经北麓穿苍城按观隋唐廪制未刻入自北门防羣賔于清白堂酒数行张郑诸君举觞属予曰今日之游乐且有融盍簪而来似非偶然第迁变以来三山濯濯等为丘垤其能极宣城之赏当子长之游乎然山以贤称境縁人胜如赤壁防岸也苏子再赋而秀发江山岘首瘴岭也羊公一登而名垂宇宙况兹山也名载夏书功存禹迹闗河大地形势依然斯行也垂槖偕来秵载而去幸吾子华之归为两郡光且纪苍烟寂寞之防仍得簉名其间为他年林下故事非偶然者不尔甘逋客回俗驾防何不为叠嶂攅讥山灵见谢也耶
　　唐建昌陵石麟记
　　唐昭庆陵在新隆平县南十有三里使相乡王尹里其石仪一十八事俨然具在内二石麟身首蹄鬛一与马同第题颠有觡突出肉葳蕤其端所谓示其武而不用者也两膊云艳光拂鬃鬛尾上揭类牛而短虽雨藓模糊雯华剥裂而制度精絶可爱传曰麟四灵之瑞麕身牛尾一角五采色备王者至仁则被应而出又云视明礼修则至今刻像列诸陵阙岂显夫祖宗生有至徳没备盛饰以表其仁厚故耶既而入东南招提读开元十三年县尉杨晋所撰碑颂盖知为唐皇祖宣简公懿王陵墓也仪鳯元年髙宗追谥尊号宣简曰宣皇帝陵曰建昌懿王曰光皇帝陵曰延光仍配守卫者三千人勅象成令专知检校州刺史岁别一廵其石仪之制固当追尊崇建岁作也寺即总章间立额曰光业由是而观其夤奉之严守卫之盛累圣明禋之礼郊歌时荐之仪固云极矣今陵园湮灭无复所见有荒烟野田而已呜呼盛极则随衰藏侈则厚发此必然理也上世葬之中野不封不树何摸金暴骼之有文质中判古不能复然则何为而可汉之灞陵其中制乎至元十九年壬午岁夏六月十九日秋涧王恽记
　　汛海小録
　　日本盖倭之别种恶其名不雅乃改今号其国在洋海之东所属州六十有八居近日出故曰日本国王一姓宋雍熙初已传六十四世中多女主今所立某氏云大元至元九年上遣秘监赵良弼通好其国次对马岛拒而不纳十七年已夘冬十一月我师东伐明年夏四月次合浦县西岸入海东行约二百里过拒济岛又千三三里至吐刺忽苫倭俗呼岛为苫又二千七里抵对马岛又六百里逾一岐岛又四百里入容甫口西又二百七十里至三神山其山峻削峰环绕海心望之鬰然为碧芙蓉也上无杂木惟梅竹灵药松桧杪罗等树其俗多徐姓者自云皆君房之后【君房徐福字】海中诸屿此秀丽方广十洲记所谓海东北岸扶桑蓬丘瀛州周方千里者也又说洋中之物莫钜于鱼其背鬛矗然山立弥亘不尽所经海波两坼不合者数日又东行二百里舣志贺岛下与日本兵遇彼大势结阵不动旋出千人逆战数十合者凢两月我师既防转战而前呼声勇气海山震荡所杀获十余万人擒太宰滕原少卿弟宗资盖全宋时朝献僧奝然后也兵仗有弓刀甲而无戈矛骑兵结束殊精甲往往以黄金为之络珠琲者甚众刀制长极犀锐洞物而过但弓以木为之矢虽长不能逺人则勇敢视死不畏自志贺东岸前去太宰府三百里防则一舍而近自此皆陆地无事舟楫若大兵长驱足成破竹之举惜哉志贺西岸不百里有岛曰毗兰俗呼为髑髅即我大军连泊遇风处也时大小船舰多为波浪揃触而碎惟勾丽船坚得全遂班师西还是年八月五日也往返几十月省大帅实都副察呼次李都帅牢山次宋降将范殿帅文虎总二十三南一十三隋唐以来出师之盛未之见也










　　秋涧集卷四十
　　钦定四库全书
　　秋涧集卷四十一
　　元　王恽　撰
　　序
　　南诸君防射序
　　君子之学贵乎有用不志于用虽曰未学可也圣门之艺有六而射为重盖射者男子之事志有事于四方也近嵗南诸君于二仲月肄诸射事予虽不敏亦从事其间呜呼乡饮废而长防之序乖大射废而君臣之义缺今之去古也逺矣欲人之知礼也难矣兹射也匪曰嬉逰为乐将少长是序匪曰侥幸为得将心体是正匪曰致逺为功将中鹄为善匪胜已是怨反诸已为贤匪酒醴是嗜而辞让为恭匪多筭为能而进退可度夫如是其于修盛徳逺不肖习威仪复乡饮而适世用不由斯而有渐乎若夫野旷天清露禾栖畆霜气折胶秋声厉木土气充而耦同燕角劲而寒裂张侯去百歩之外揖逊务君子之争得之心应之手箭如鸿呌羽若星飞虽未敏及参连神凝刻注追驺虞牧野之风致矍相堵墙之观庶几绎已之志张本乎四方之事诚君子有用之一端也孔子曰饱食终日无所用心难矣哉不有博奕者乎为之犹贤乎已矧君子正已之具也哉因序其事而赓之以歌歌曰
　　古道下散文武岐中原气折兵尘飞四郊多垒乃我责谁云武事非吾知不见东家矍相事当年凛凛无全齐丈夫况当志四方射先禄后非吾欺只今天地一射圃国俗靡靡从风披圗书束置奎宿黯弧矢高射腾寒辉冥冥天道既如此智者相时行所冝又不见台城陷辱古所嗤舞干不捄高皇危诸人清谈不适用晋室竟堕东门机乃知六艺射尤重世不可废诚有为寄谢一丁相诮子恐人迂乃坐书痴
　　投壶引
　　古之人心正意诚之学无或不在也予于投壶见之矣壶之义三代之遗制也自诸侯至于卿大夫靡不行焉或堂或庭野外军中必设两阶以明賔主之礼置壶楹问取其中也北面受矢尊其賔也两党相向比其诚也弦以貍首杀其等也鼓以鲁薛节其事也胜欲不胜养弗能也司射申诫儆其慢也若夫左右盍簪临壶荷矢身跛倚则壶不相直也气涣散则志不能定也手不端则矢弗能顺也必也心正意诚神凝于内坐与壶相当扶与矢相应故的然而中无过不及之差岂非诚心正已之道欤且古之为学怠惰之气不设于身其或少焉必有休息之具曽不以奇技淫巧令人心荡而狂也故壶之义有足尚焉然壶亦兵象也与射礼畧同盖兵凶战危人情之所恶燕饮娱賔人心之所欲也先王因其所欲而寓其所恶于其中俾乐为之不厌则平日之所尚乃异时之所用也且汉唐以来博戏之事多矣独奕之技行于今不废然迹其用心倾危扺巇一着一机司明以之眊乱灵台为之搀抢必决其存亡而后已传曰性相近也习相逺也术之不善择也如此悲夫予自宪台秩满居闲不出者动渉旬朔时雨霁堂庐清停披之余无以休息用此以佐雅歌之乐庶几动静周旋其心一出于正方之既饱而嬉莫知所向者其贤乎哉其贤乎哉至元辛未夏六月望日序
　　游洄溪序
　　夫燕游观覧盖所以増放旷而摅烦滞也故君子所不废马嵗戊辰夏四月既望时雨霁景气清嘉苗擢秀二麦含实翰林先生拉二三子聨骑出郭由郡之西南按辔原隰周览物华既而棹鞅东首寻盟洄溪之上于是歩兰臯俯清流防佳树借碧草乌嘤嘤而遗音鱼跃跃以腾水飞鸣潜泳各遂所宜悠然之思与渊流俱而莫际其涯浑颢之气与造物游而不知其所极先生曰吁乐哉斯游也于是谈麈屑飞朱弦声从容质问不觉前席二三子怡然洽所欢充然有所得不知老之将至日之云夕也风乎咏归又何啻遗尘衽而摅壅鬰者哉因援毫为之序
　　帝王镜略序
　　东莱云六艺文学者之大端也其次莫如史然则史书浩博自迁固而下不啻数百万言学者虽资禀精强至于极其致而得其要者或寡矣矧童子初学者欤近读遗山先生镜略书所谓立片言而得要者也其驰骋上下数千载之间综理繁防数百万言之内骈以四言叶以音韵世数代谢如指诸掌歴代之能事毕矣然先生北渡后力以斯文为已任孰谓斵大材而就小室扺和璞而辉丘陵者乎是书之出若为童防学习者之所设也然传不云乎君子之道孰先传焉孰后倦焉循序而进有不可躐等者士人张敬叔贫而好学家藏是书今刋之以广其传亦可以见其用心焉尔彼初学者一旦心志通达由堂入奥又且得博观约取之法焉是则一镜之略不为小补者也至元四年嵗丁邜重午前二日题
  </div>
  <div class="pagination">
   <a href="秋涧集_page60.html">
    上一页
   </a>
   <span>
    ...
   </span>
   <a href="秋涧集_page56.html">
    56
   </a>
   <a href="秋涧集_page57.html">
    57
   </a>
   <a href="秋涧集_page58.html">
    58
   </a>
   <a href="秋涧集_page59.html">
    59
   </a>
   <a href="秋涧集_page60.html">
    60
   </a>
   <span class="current-page">
    61
   </span>
   <a href="秋涧集_page62.html">
    62
   </a>
   <a href="秋涧集_page63.html">
    63
   </a>
   <a href="秋涧集_page64.html">
    64
   </a>
   <a href="秋涧集_page65.html">
    65
   </a>
   <a href="秋涧集_page66.html">
    66
   </a>
   <span>
    ...
   </span>
   <a href="秋涧集_page62.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
