<!DOCTYPE html>
<html>
 <head>
  <meta charset="utf-8"/>
  <title>
   弇州续稿 - 第 151 页/共 228 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弇州续稿 - 第 151 页/共 228 页
  </h1>
  <div class="content">
   御史大夫连江吴公平岭西前后功志
　　
　　前是吴公以御史中丞抚岭西而岭东西无不被冦者当是时御史大夫凌公以十万众荡平诸巢穴而独以西冦属公公练卒搜乗广储蓄申赏罚转怯令勇因形为势冦已厯厯堕股掌间而会谍得昭平三屯最强而孽最甚即励将士卷甲而趋大破之穷追出其背卤斩渠酋以下千三百七十余级俘血属三百有奇牛马粮仗称是捷上加禄一等锡金币优已北三河池咘咳诸寇复丛起公议先其急者选将士分道袭击复大破之刜其腑卤斩渠酋以下四千八百余级俘血属三千二百有奇牛马粮仗蓰于前捷上诏录一子入胄监锡金币差次之而公已八为右司徒矣未得代丁内艰去当公之破贼时輙行视要害立城邑民人其良者而储胥之俾専精其力于南畆画赋给役比于中土天子时时心念一卿士能寛我南顾忧今者安在盖甫服除而太宰以全岭之大帅请即进公御史大夫尽护岭东西诸将吏民一切得便宜从事于是岭西之诸将吏民欢欣鼔舞若离乳之赤子复归父母之怀而其威徳之所流闻则岭东之人望公亦若望岁公至而士饱马腾将吏觊勲唯敌是求公曰不榖拜天子之命绥靖若曹不可究武姑以时消息久之府江之大桐江猺起与平乐昭平永安茘浦猺媾而抄略行旅剽处庐畜浸淫及逺众议大征公曰大征费巨莫措也且示之声迫使匿也潜分兵为四哨属文武大吏将之凢十余战躏其穴百十余处卤斩酋渠以下千余级俘血属百有奇抚而即业者五百余家而亡何金鹅松栢深埇等冦复继起公即移师合岭东之劲为五哨分道掩撃复破之卤斩酋渠以下八百余级俘血属二百有奇先后捷上诏录一子入胄监锡金币如前盖闻之岭东之地沃饶而其三垂迫于闽粤及西南诸水国无所不通道是故利在海而害亦在海岭西之地硗埆深岩大壑箐棘毒瘴徃徃而是自职方之图益辟而与猺獠接其人皆喜乱不忧死胜则猬集败则鸟窜是故利不在山而害在山岭东之害故骤定无论国家之于猺獠取覊縻而己间不胜其扰一捜捕之然亦仅仅取惩艾虽以韩襄毅之果王文成翁襄敏之筭亦不能尽快其志自隆万之闻执政者始务以威胜之决筴除剿于是凌公与前后大帅殷刘诸公皆极其兵力不避镆耶之憯而贼之授首于锋铩者十已八九矣公之佐诸公当右臂时其兵力不隃胜贼乃能鼔其所不足而卤斩恒过当及其继诸公为大帅其兵力数倍贼矣顾必抑其所有余而卤斩若稍不称捷亦不时上公岂不爱肘金横玉之报顾上以节县官之帑而下以惜生人之命其爱有甚于肘金横玉故也语云霜雪之后必有阳春吾兹为岭右称休矣召穆公之诗曰矢其文德洽此四国公岂不亦仁人长者哉公故与余知交而中表陆生某御公徳自岭归而以事状授余余为之叙其畧如此陆生倘以示公则为我并告公公今政成且入辅矣即有代者愿以班定逺之语任都护者语之也公吴姓名某尝视学其地有贤声当二千石吏治时为天下最拜玺书金帛之赐云不独以武功显
　　
　　张司马定浙二乱志
　　
　　万厯十年之四月兵部右侍郎铜梁张公肖甫兼右佥都御史来视浙师故有幕府亲兵四千五百人其人多括苍头郡民家子颇选而故胡少保倚之起战功饷赉至麋县官廪不訾故赵尚书来代稍稍为裁缩然犹月一金而其兵分营九岁率以七营防海汛汛毕乃归是时承平久当国者有所向以桒孔为急而士大夫争言汰冗费稍及兵饷于是给事中疏请减营兵廪三之一无己而复请以新钱半之当幕府议钱法壅不行无所得食则相率号于两台使者居间幕府幕府吴中丞善言尝守吾郡用循吏治效骤迁不习兵弗聴令予钱自如乃汹汹为恶语冀以恫喝止吴公而吴公益持之坚顾仅两台使言之诸司道傍睨亡助者于是兵有二黠魁曰马文英杨廷用媾其党噪于治饷佥事王许之门许之跳遂阑入幕府吴公匿他室迹得之遂拥而至营所以窘辱之者万状两台使来为请命稍稍解然犹责吴公自书朘削状以库金二千为酒食资乃纵之归其明日二黠魁与他黠者自相团结更约束曰毋杀人毋掠财出入必娖队甲而中逵乃阳自缚以诣吴公及两台使曰吾二人寔为之请受法他无与也然兵皆匣刅待矣诸公诇知其状姑好语慰藉之莫敢谁何而具其事闻上庙议以轻用兵则五千组练乗愤用壮势何所不至轻用帅帅或贱且选愞则兵益骄而他鎭皆胍决掔振而起顾独张公贵臣自令至填抚江南上谷皆以谈笑埽内乱是可樽爼治也于是公出而得便宜行事之命吴以勒还里候勘公既拜命即促装朝辞而吴公候代于苕霅间亡何而市民变复作杭十万室五民蚁袭几与冯翊扶风埒迩来文渐密日相厉以湿束弗堪而城中诸栅各设役夫司干掫诸土著户捐钱粟募游手充之前二岁始更其法必以身受役者既惰不任又相率倚豪有力以免而游手骤失募亦怨上虞人丁佐卿侨处素舞文与市大猾相结假利便言之监司守令俱不聴意忿忿曰谓我曹无爪距营兵之不若耶既而谋诸市大猾曰官易与耳兵一振即茅靡且今跨裲裆子扬扬九衢徒手饮酒肉官杜门不敢加咈息而独柰我何诸大猾稍稍动而会佐卿坐他法郡杖而嚢之三木诸大猾遂嗾众夺之亡赖子冀得为所欲为者立响应至千人谓一二荐绅是能免应役者相率焚毁其第刼财帛以逞于是遂破两台使者门尽挟其衣装以出监司而下走匿佛庐仅免而张公方与吴公代抵嘉禾而警至公问候人曰兵哨海者发耶曰发矣留者一营无故耶曰犹未动也公曰速驱之尚可离而二也于是从者皆惴恐无人色公谈笑自如以五月朔抵台治事而诸亡赖啸聚益众尽毁诸栅及他丽谯掲长竿裂所掠相衣帜之裒白刄而向台者可二千余且欲拔储胥以入公乃从数卒乗肩舆出迎谓之曰女曹毋反反则天子移六师至族女矣且女必有所苦与甚不平众乃以司夜役告曰吾所苦苦而豪有力者独不受役诉监司郡邑若无耳者是以不平公曰易也柰何以女一愤易女族即下令除之众始散去众虽已阳散而气益张其饥欲益炽乗夜复大掠诸巨室且徧火光烛天其嚣与巷哭声达旦公秉烛坐堂皇草檄谕以祸福质明而布之通衢众取裂之剽益甚公怒曰余奉命戢悍兵此乱民之不讨兵胡受戢已而计曰过可使也乌合可刈也命逰击徐景星俾以二营兵入召伍长而抚之曰前幕府诚误夫驱汝死而不使汝一饱汝宁无怏怏也今者使汝以功饱可乎众唯唯则又曰市亡赖子乱成矣且无他劳不可以汝曹例为我尽力讨捕之毋多杀多杀不汝功众踊跃聴命则又进马文英杨廷用密谓曰自缚而请者汝耶二黠魁谢死罪公笑曰壮士故不畏死虽然死法矣毋与而名者女为我倡众捕乱功成讵论赎有赏也即不幸死死义终有名今柰何不令天下称义士而叛卒乎哉二黠魁亦踊跃聴命公乃召徐景星出所从骁勇为中军俾营兵次之郡邑土团又次之严部伍明约束遂前薄乱民败之于菜市桥火场又败之褚家堂又败之官巷口又败之童家桥皆即行剽所就俘累累反縳而诣台者百五十余人而丁佐卿在焉公前已要台使者至即讯得其倡谋者挟刄而腰金帛者凢五十余人皆斩枭之辕门余悉放归舍于是诸亡赖子鸟兽散不敢复吐气而郊遂之猾谋为应者甫及门而遁唯恐迹之矣公上疏具其事大约谓有司奉行太过裁朘太甚苟欲以自成其名而不顾国体不察物情酝醸酖毒积久必溃夫兵变民变此特二端耳天下隠忧尚有深于此者庙议为之动稍稍厌悔操切言于上下公所言诸郡国有所寛减而赐公飞鱼衣及二品服色以示褒异公念此悍卒犹未丽法急之则或生变假他事以罪之或密掩而毙之则法不振且人人自疑因阳谓二黠魁曰功差足赎矣予之冠带榜于营曰还而饷饷如赵尚书时不以钱累若也咸帖然服独二黠魁者始贾众怒辱吴中丞而当其自缚时又要众以一死蔽若曹诛姑予我棺殓给妻子费众敛赠籯金数百既免而不复反槖始大恨曰成我曹叛名者二竖也而又卖我公既豁达大虔治军虽不废法而不为烦苛众亦沾沾喜以张公幸赦我且厚我然其气不无寖溢徃徃遨逰廛市间儿子视其人而加武断焉人亦惴恐相奉承莫敢谁何公既以亷得各营倡乱者名属春汛复当发七营哨公乃令治兵监司徐君顾君辈建牙誓师甫严而游撃徐景星以名捕营各一人若陈徳胜若方子龙若李文髙若张贤若陈文满若吴章成若卢州诣台诘之曰女乱先也吾故欲贷女天子三尺不贷女遂斩之己复捕马文英杨廷用至曰女故自祈死今得死晩矣且女美衣偷食而骄于众又胁其资既免而不反槖夫复何言又斩之凢九首陈辕门外而使使驰赦七营卒曰天子不欲尽僇女女自揣当死不今而后当尽力为国御圉众人人股栗已伏地泣曰赐我生者公也所不以死报公者有如日公又召其与讨乱民者二营谕曰吾得女主名而故隠之念向者尺寸劳耳且不欲食吾言二营卒伏而泣曰赐我生者公也即公不遗我尺寸所不以死报公者有如日城中外吏民耄倪讙且呼曰我曹今者有生趣矣所不以死报公者有如日全浙之士民俄闻之俱加额曰浙自是无警矣弇山人方卧病绪闻之客起而叹曰夫岂唯全浙吾吴自是无警矣夫岂唯吾吴环浙而省者皆无警矣吾不能他及当浙兵之初变而他幕府迫则为檄广额外优以媚兵兵醉饱倨谓市人若曹不父事我即一旦悔何及盖至宿昔犹惴惴焉今而后知有天子三尺者谁力耶当公之疏再上上大悦进公右都御史兼左侍郎趣还都其顾君两徐君而下迁赉有差而追禠故中丞监司秩人以为当云弇山人曰吾少长于张公一岁郎署时从六七君子慷慨谈说千古俯一世皆有余锐焉公独沈深雅靓藏用不露乃今信之矣夫市民之鼔乱也狂刄若猬公单车直入恬然而亡挠色要之集义所生者非直胆勇已也诛乱民利用速诛乱卒利用缓不佞窃或知之速而能审缓而能密则非不佞所与知也公之赴浙不佞尝为诗以周条侯郭汾阳期公真能不负不佞哉诗云君子如喜乱庶遄已君子如怒乱庶遄沮斯公谓矣
　　
　　邢氏五世事畧志
　　
　　邢故河间望其先以国为氏周公旦之叔子所谓邢茅胙祭者也盖一再见于春秋而其仕齐者曰蒯瞶以节显仕曹魏者曰颙仕元魏者曰峦曰虬咸以政术显曰邵独以文学大显至唐而曰君牙者以武功显至宋则益显不可屈指其为州邑不尽同然皆中原人无有籍江右者明兴而江左之邢始散缙绅间及嘉隆而中原之邢乃复显其徙自河间而为山东之临邑者盖世世称上豪而岢岚公某以读书明经举乡荐逰太学为吏部选人得岢岚守满九载以节惠闻尝坐迕中贵人瑾称诏罚粟千石岢岚公槖若洗方忧之计无出一夕而粟山积于雉门较其数则倍之矣岢岚公有二子伯曰赠公某仲曰处士公某赠公之为经术沉沉也又尝裒然诸生间以故雅自负伯子都諌公如黙成进士累佥吏科都给事中而赠公时甫膺贡顾不肯受封曰使我何以见岢岚公然竟不第以愽野司训终终而后得赠如某公官赠公有三子长即都諌公数长青琐廷诤岳岳有古直臣风而与其僚论事不合为所中谪郡司理谢政归仲断事公某豪爽有风槩例补太学上舍授丼州行都司断事季封公某习经术不就傍晓医家言试礼部髙等当得给事大医令念亲老乞徳藩良医以归封公与断事公俱名能治生得计然白圭之法以寛息之而家隆隆起顾皆好施予义散其赢不顾尝合三千金新孔庙及学部使者贤之而旌以棹楔曰世徳名家封公以子山西道御史侗贵封如其官自封公之上距岢岚公三世矣皆有衣冠不龌龊田里而岢岚公有一弟某不仕子某荐于乡第六人仕为宁晋令令中子复应选贡有声岢岚公四丈夫子长即赠公其次为某贡如赠公独贵至顺徳郡倅叔某不仕季某举乡荐亦第六人名能诗而夭都谏公有九子长某以书事世庙拜中书舍人仲举乡试而会都谏公之见背早不及家某复以久宦削之九子者槖枵然也封公复先为经纪田产各直五千金甲第一区未室之佹半补太学而后治私断事公其相之矣封公有三子则今御史侗长而御史少即颕异十八而膺拔萃贡又六年进士髙第以文学名海内其业分受之封公居恒称封公之治太史公也殆不减刘小中垒杜征南之于左氏日雌黄之与乙而丹铅加表矻矻无停手岂不贤于吾家子才误书倍蓰哉都谏公毎曰吾在责琐十二年不如季氏一青黎二载叹其以仕夺也御史之叔若季为诸生擅奇儁故芥视科第矣其与中书君九人者距岢岚公而四世者也中书君长子某视御史为犹子而齿相若复同举乡荐诸晜弟亦鲜不具衿绅者此距岢岚公五世者也即他若宁晋顺徳断事三公复不下数百指咸彬彬称是侍御谓余好谈说公侯卿士年表及荐绅阀阅之盛盍为我志之余谢不敏窃睹士大夫所称邢氏之盛于山东非甲而乙毋暇论崔卢李郑即元魏之际所谓曰峦曰虬曰邵者亦安能隃胜今日哉古之显以世胄次亦门荫此为滋生者也差易而今则必自七寸管搏而以大小得之此为拔起者也则甚难试屈指而数邢之显人不少皆拔起安在其相籍也虽然舜有膻徳而人蚁附之岂唯人蚁附之即造物亦蚁附之夫栽培倾覆天之恒也是溉是封人之恒也余所闻于封公尚为徳不己环临邑而里居者无不衣食于邢若庾廪然盖不止河之润九里巳也三吴之吏民日加额侍御有后矣都谏公而上逺不能悉以余所闻邢之显安在其不相籍哉惟是不佞之先琅琊着于晋于宋齐梁貂绵蝉聫长淮并盈后千余年而彷佛复始几与中原之邢相望则所谓籍者庶几共之矣
　　
　　旧丞相府志
　　
　　入西华门数百武更入重门又百余武有大门北向其髙与诸宫殿等为三门以通中涓指谓余此故丞相府也广廷延袤老树嵯岈其间已而有堂巍然南向繇堂背以入中涓曰此相府后堂也其壮丽亦可敌诸宫殿桧柏杂植皆数拱余东南一树亦老矣曰此五榖树也当初夏时其实若稻麦者则稻麦登为鱼形则大水已复繇堂背入甍栋逾壮丽曰此相府庭中十桧皆两列其本相距可十武而枝樛结为门若虬龙对攫奇恠不可名状曰丞相所植也丞相为谁曰故僇人胡惟庸也树之前数十武有■井曰胡相于井傍凿一孔别取丼酒转注之诡为醴泉出邀髙帝亲幸因而伏甲谋不轨者也自丞相府而西数百武复有门自西门而又西千武而始为西门楼则大内矣考之赠司礼监太监云奇墓碑与中涓所称者畧同奇南海人也以内使守西华门时胡丞相居第距门甚迩而欲谋逆诡称所居井涌醴泉邀上幸而伏甲以待奇侦知之亟走当跸道勒上马御言状气鬰舌駃不能宣上恚甚左右挝棰乱下奇臂将折犹奋指逆臣第上悟登西皇城楼而眺顾见丞相第中壮士裹甲伏屏间数匝亟发禁兵捕擒之而后召奇气絶矣诏赠奇内官监左少监赐塟太平门北中山王墓之左有司岁时致祭嘉靖中守备髙隆王堂等复上其事请于朝特赠司礼太监加谕祭而少司空何孟春文其碑石与中涓所指称正等但考之国史则谓惟庸以骄恣渐露不自安而会故所居定逺里第井忽生石笋水涌起数尺三世冡墓火光烛天遂以为己瑞有非分之觊会右丞相汪广洋以巽愞不能持正外谪益自疑而其子尝走马衢道中误践人死上怒欲使之抵偿惟庸请纳马赎罪不许于是构故相太师韩国公李善长诸将吉安侯陆仲亨平凉侯费聚御史大夫陈宁中丞涂节同谋逆节恐事露奏发之尚书商暠时谪为省更亦发之上亲赐鞠皆验惟庸与陈宁皆■〈石宅〉死节坐不早告亦死而姑寛善长史之纪兹事详矣第不及醴泉出要上临视而伏甲谋为逆也云奇发惟庸逆谋功甚大而史佚之且又以府第醴泉溢为故里第石笋发井涌起数尺何抵牾若此苐上既登城楼覩伏甲掩捕之得反状矣而又何假于涂节之告变也岂节以事发始首故不免于死耶然既谓之丞相府则惟庸妻子皆居之不应在西华门内而堂室之为层者三又轩敞无可蔵蔽凢内皇城直徼者一览而当悉之亦不待云奇之告上之登而后见也甲士入西华门门者岂不之觉察将无丞相府私第始犹在故西华门外后西华而广之并其第録故耶惟庸虽有宠见重似必不先赐第于中山王诸功臣且在禁中而又南向其髙与宫殿等要或中涓狎旧闻谬指以为惟庸第故耳余故为志之而不敢饰其疑以俟后考
　　
　　后旧丞相府志
　　
　　旧丞相府云胡丞相府也既髙大逾等而又在禁中南向余以为必非髙皇帝所赐若自治第恐必不敢或以为中书省则又误按髙帝初下金陵即故行御史台改为中书省居之其后称呉王徙居旧内而别立中书省以居左右相国平章左右丞明年即帝号徙居大内而旧内与中书省如故省中丞相以下至六尚书侍郎各有堂合当不下数十而此特五楹二层耳纵傍有废地东西仅百武不足以容诸公卿大夫也十三年革中书省析为六部仍析大都督府五之御史易台而为院稍杀其秩后院太平门外与刑部大理寺列今欲问故省府与台之遗址而不可复得矣岂即五府五部地耶然上下金陵即有此省府及台自当与旧内相近其后始卜大内以就钟山形胜居都城偏左一隅不应预建省府及台于宫之两傍也夫以国家全盛二百余年之迹冺冺不可复究而况南宋之行在与李唐之故宫又至孙吴司马晋宋齐梁陈千载之陈迹耶然彼尚隠隠有一二可指数者而今乃不然即使不佞而欲继平子太冲之绪握不律以叩掌故者其谁为我荅噫吾不意金陵之文献仅仅如杞宋可叹也已
　　
　　弇州续稿巻一百四十一
　　
　　●钦定四库全书
　　
　　弇州续稿巻一百四十二
　　
　　（明）王世贞 撰
　　
　　○文部
　　
　　△疏
　　
　　为南京五城房差疏
　　
　　南京兵部职方清吏司案呈奉本部送准都察院咨开题覆南京都察院右都御史海瑞题前事该都察院复议勑下南京兵部将南京都察院奏内刻内夫差备查府部寺六科等大小衙门要见某衙门曾设有直堂直厅皂隶若干名或各官名下各分台轿带马各若干名作何差遣系何钱粮各衙门有无看守宿风系何名役若干名若原无直堂直厅者应拨火夫看守其街道曾否设有更铺系何役廵更各官私宅应否用火甲守宿其守宿廵风或长差或更畨用其力与征其银孰便至于礼部出表拜牌内官监内守备国子监等衙门薅修打扫毎年吏兵二部及各衙门常规取用者此时暂时短差将何拨送作何处分除小票滥取己经奉有明旨裁革者永宜裁革其中尚有开载不明或与在京不同者再行会同酌议停当仍行应天府查所属毎年编摆各衙门应役差役逐一询访就衙门大小繁简通融剂量应减者减应留者留仍将合用之人画为一定之规分欵开注会本具奏请旨施行然后刻为成书传示久逺等因覆奉圣旨是钦此钦遵咨部送司查得南京府部院寺六科等大小衙门原设有直堂直厅银两多寡不齐各照额数支给各该衙门聴雇台轿带马跟随各役仅供日间役使其街道设立更铺系民居照房轮流火甲廵更防守南都地广民稀各公署私宅坐落旷僻相离民居隔逺火甲势难相兼廵守是以先年量拨五城地方人夫恊同守门库子等役廵风守宿俱更畨拨轮朝去暮来聴其力役至于出表拜牌并各衙门薅修打扫俱系五城轮拨地方人夫一时应用悉照书册及行据应天府回穪所属编派各衙门应用差役似难裁减等因前来呈乞会议案呈到部臣等会同南京都察院右副都御史王用汲议照南京各衙门直堂直厅银两皆为雇役以供舆马之用此项人役及明始集投暝即散原非有干掫之役难以责之宿守至于火甲之设専为防护地方廵缉贼盗无容别项差拨南北相应一体但京师民居稠密公署私宅鳞集栉比铺甲便于看守廵军易于呵护南都地广民稀公署私居相去窵逺卫卒单薄声援难继而戸兵刑工等部俱有库藏狱囚文巻之属干系匪轻不免兼用五城地方各附近人夫协同看守轮流差拨夜宿支更晨回营业费既不伙人亦相安但行之既久弊孔日滋而五城兵马司渐多狥情滥拨所委吏胥又复乗隙科诈积棍便于包揽贫民窘于繁难原任右都御史海瑞目击其弊力为裁减刋刻成书上请以为永逺之计而左都御史吴时来等复恐裁减之数尚有遗漏旷荡之泽或未尽沾再有兹请复蒙勑下会议臣等谨将奏刻内夫差除革议内条欵先己裁革外其存议内五欵逐一复加酌议如各衙门公署并公务打扫执灯等项暂取用于一时合用人夫相应仍旧者也若五城看监自有弓兵抽分竹木厂亦有军余可备看守帝王庙乆己停祭朝天宫习仪报恩寺行香道众僧房亦可打扫各官私宅守宿更夫五名者减二名三名者减一名以上通计人夫一百三十二名相应减革者也各官遇有升迁离任看宅人夫即行停拨其应天府所属编派各衙门差役悉从旧议无容裁减今将会议过合用夫差逐一开具题请伏乞勑下都察院再加酌议覆请明旨咨行臣等将后项酌定夫差刋刻成书广晓居民臣等仍将拨差事宜置立循环格眼文簿印钤给发五城兵马司毎日将拨过夫差顺序填注毎拨一差给以号票与甲夫执照方许应役朔日将循环文簿送部司稽查吊对号票仍呈报廵城御史一体查考如有册外妄拨一夫私出小票冒取一物者遵照原奉明旨事理聴本部及都察院并科道官指实叅奏施行庶事有成规人知遵守少省居民繁复之役仰诵圣主怙恃之恩无穷矣缘系南京五城房差事理未敢擅便
　　
　　议处聴用船只以供大典疏
　　
　　南京兵部车驾清吏司案呈奉本部送据管理船政主事王永宁揭称奉本部札付准兵部咨为钦奉事内开潞王之国合用船五百只除将到湾马快北粮等船尽行留用又将附近卫分减存粮船卫官座船催拽备用如再不敷又于官民船内雇用外仍差官赍文前来本部添取马快船三百只趂河路未冻押赴抵湾备行本职如数修理差官管押赴京又奉札付准工部咨取寿宫栝子松树九百一十八株坐派苏松杭州三府行令各该抚按専委府佐贰官总理采办完日责差能干官员押解带惯熟园丁沿途浇灌合用船只仍咨本部拨取马快船装载备行本职预备修造各等因查得本部马快船六百只专供进贡之用案照嘉靖三十九年亲王之国兵部除照例查留在湾各船外添取本部马快船二百只犹苦于难支今额外之内既倍于徃日而取用之命又会于一时查本部马快船除先期出差者已二百四十只未尽抵湾兵部无从查核故添取三百只今在坞船三百六十只所余者止六十只耳工部支用尚恐不敷而今冬及明年贡船又将何赖事实难处伏乞批司查议等因奉批车驾司议报该本司署郎中事主事倪涷看得工部所取栝子松用船原无定数且业巳属之各该抚按委带员役押解浇灌是于本地装载启行矣若又使之迂道南都请换部船不唯稽延躭误事多推诿恐树木移徙或有他虞彼此俱为不便似宜移文该省即用原船管押赴北之为妥也兵部取船三百只巳奉明旨宜依数修理如期押解以慰皇上笃念亲亲之仁但奉旨用船五百只而本部巳解三百只所缺者仅二百只耳兵部又多方设处必能足用其先差船二百四十只谅已陆续抵湾当为剰物似宜移文兵部仍以贡事为重将前船余剰者作速放回以备进贡之需其今冬及明年春夏进贡各船如龙袍船一十四只鲥鱼船一十八只枇杷船二只杨梅船四只鲜糟笋船四只蕅鲜船五只菜薹船一只苖姜船六只芋苗船二只紫苏糕船一只制帛船三只共计船六十只此系上用及太庙荐新宜照常期不敢迟悞外若器皿板枋杉楠板木诰命苎布杉条竹器画匣板枋铜丝网鸂■〈氵勅鸟〉木等项此皆可以少迟者如蒙题请将前项钱粮俟船回之日仍照起数一并解发如遇公侯伯赴京赍捧内使升迁乗座暂照出差官员应付勘合令于各衙门取讨座船或径由陆路俟船回之后仍依旧例则贡事无误而他费亦可省矣万一不虞之事更出意外则查原减旧船未拆者量行修理俟后用完仍抵正数在今既非额外之费而在后亦无弃置之船其夫役则照例选食粮之人以充甲计各夫之数以贴银有事则用无事则止不必编审以滋扰亦不必另募而难散其银米则查旧例添取三百船约增行粮几三万石今升勺不用取之于此尚有余饶但候船并运于贡事无秋毫之损而增船添甲于运官无秋毫之资且会计今昔之数虽尚谓之节省而爱惜钱粮之心则皆谓之糜费凢在库之积皆朝廷所有臣子惟为皇上守财耳苟钱粮既省而又于国事无误亦何必于増修也等因到部臣等看得兵部咨内称潞王之国用船五百只除将到湾马快北粮等船尽行留用又将附近卫分减存粮船卫官座船催拽及将官民船雇用外仍差官赍文前来本部添取马快船三百只当查本部马快船先期奉差抵湾者巳二百四十只若加以到湾北粮及附近减存粮船卫官座船又雇用官民船只于五百之数似已彀足无复需三百之船矣苐亲王之国圣朝大典宁备而有余毋宁缓而不足臣亦将见在聴差船只星夜催促修完措置夫食计重九前后可以下水抵湾之期必在冻前但船数止六百只今发行者三百留湾者二百四十则见在之船不过六十只而已而工部咨到又开取寿宫栝子松树九百余株坐派苏松杭三府行令抚按专委府佐贰官总理采办完日责差能干官押解仍咨本部拨取马快船只装送到湾夫寿宫栝松于事体尤重岂敢迟滞但前上贡之船既留而后之国之船复发一时实难措处况松株园夫既取之三府而不以三府之船径载使之迂道而来易舟而徃不惟劳费更烦亦恐他虞不免又照明年二月以后南京内府监局工部太常寺衙门进贡各船若龙袍系供御之服鲥鱼等项系荐新之味制帛系庙祀之需决不敢有误常期其自今冬起一切器皿竹木铜锡等项似在少缓伏乞勅下兵部将潞王之国船只约彀五百之数己满或将旧留者放回或将续发者停止以备明年进贡之用如一时前船未回聴臣等酌量事体缓急为起数前后不必拘泥毎年月期仍勑下工部将苏松杭三府栝子松聴彼处抚按衙门径自委官解送庶几两便不至躭阁至于将原减未拆旧船量行修理俟后用完仍抵正数一节盖为万一意外之虑顾在今处分业巳无误且亲王之国之典不常有而寿宫之松不常移以皇上之神圣恭俭有不洞念留都根本之计而行撙节爱养之政者乎臣等皆以为仍旧便縁系议处聴用船只以供大典事理未敢擅便
　　
　　为议处禁役工食疏
　　
　　山东司案呈奉本部司狱司禁子孙守智等呈为前事守智等百名募顶广徳句容等州县额编禁子看守狱囚昼夜不休讵意各州县多拖欠工食银两迄今三年屡告牌催辄以停征抵搪餬口无计衣装尽典恳乞转借支给以苏蚁命等因奉批该司查议看得禁子之役原系力差后因隔逺不便毎名征工食银九两闰加六钱募役顶当实给工食银七两二钱余银刑具囚茶油等项公费出其中先该兵部题奉钦依各处该解皂隶银两俱限该年正月以里解部如有起解过限先将赍批人役叅问仍转行廵按御史查提躭悞官吏问罪如律抄招缴报今查各州县解到者巳不免后时而通州昆山常熟嘉定上海武进江阴宜兴无锡等县全欠万厯十六年带闰年分并十七年分银两和州宁国旌徳当涂兴化全椒淳安麻城等县全欠十七年分银两昆山县仍欠九年分银一十一两常熟县仍全欠十年分并欠十五年分银一十八两上海县仍欠十五年分银九两通共欠银六百二十六两是以诸役屡屡苦告呈部牌催亦经数次随该昆山等县回称见奉抚按明文停征夫人情一日不食则饥矧禁卒日事干掫夜严铃柝风雪之夕未尝休暇以此苦役而责三年枵腹之人情委可悯各该州县躭悞之罪亦无辞矣但地方灾伤上供诸费犹且议停必欲取办移文则被灾之地一时难措且欲待其解到则啼饥之役坐视奚堪查得万厯六年间该本部题为遵奉明旨追没隠匿财物事追火者陈洪借约银两并追偿变卖房屋什物等项共银三千七百九十九两二钱二分先奉圣旨着南京刑部收贮随发上元县库收外合无照所负之数题借支给候以后丰熟之年立限严追解部抵补上不费公储而下可以济各役燃眉之急似为便计等因案呈到部该臣等看得禁卒昼夜应役不得畨休今重犯尚有囚粮而典守者衣食不给其哀迫恳告之情夫岂得己但州县之玩愒固亦有年而目前之凶荒诚难措办臣等当查得本部各项赃罚连年解济邉用己尽惟此一项尚可借支合无恭候命下于陈洪名下原贮银两内暂借六百二十六两分散禁子孙守智等支领当差候年岁稍丰立限催征前后新旧银两补还如各该州县仍前挨年容本部查叅及提吏究革臣等未敢擅便为此具本专差典吏李万臣赍奏请旨
　　
　　为地方疏
　　
　　广东清吏司案呈问得犯人罗春招系南京留守前卫军有散拘在官本卫江东驯象门千戸所正千戸陈郜于万厯十六年十二月二十三日蒙外守备等衙门札委夜廵向与省发周二邻住春因跟随陈郜就在伊家住宿万厯十七年八月初四日午时有问结伊鳯先存今故男伊文汉行至周二门首见佛前供有瓦香炉一个潜入窃取间当被周二见获比时春在陈郜门首看见就将伊文汉左右顋颊左血盆左■〈月合〉膊左右前肋右臂膊腰眼各打伤左肐肘脊背连两后肋两臀各跌伤仍用绳鎻见陈郜比陈郜明知事轻要得邀功生事不合故违酷刑官员不论情罪轻重辄用夹棍等项因而伤人致死者武官革职随舍余食粮差操事例又不合责令春同不在官徐仓将伊文汉拶起致将手指拶伤复用夹棍将伊文汉两脚踝夹起逼令招赃伊文汉供无别赃比陈郜仍令春等向伊文汉两脚踝夹处用榔头狠打成伤比陈郜见得伊文汉伤重令春呌周二认前香炉比周二不肯出认陈郜又呌春向周二在官雇工人周禄说称只要你替周二见官认前香炉我供你饭食等语至初五日将伊文汉带禀廵逻刘都督见得事小释放讫陈郜又不合令春将伊文汉责令问结总甲王虎鎻禁更铺以致伊文汉负痛难忍于本日辰时在铺自缢身死该南城兵马司俞兵马掲禀刑科并廵视王御史及外守备等衙门俱批该城相验伤痕明白具由通详叅送到司审各情俱的将春问拟因事威逼人致死律引例充军王虎杖罪送南京大理寺审久回司于春名下追给埋塟银两发遣发落外照出陈郜有罪系军职另行案呈到部叅照南京留守前卫江东驯象门千戸所正千戸陈郜叨职干掫恣行凶恶据伊文汉偶窃无主瓦炉计赃未直一贯原无重情辄尔非法拷讯逼令招盗虽称自缢实系刑伤含寃者情有可怜酷刑者罪何所解相应叅提究如律例縁系军职未敢擅便为此具本専差典吏蔡芳赍捧谨题请旨
　　
　　乞恩勘辩诬蔑仍正罪削斥以明心迹以伸言路疏
　　
　　近覩邸报吏部题覆南京兵科给事中王良心福建道御史王许之论劾臣侈秽旷肆縁由奉圣旨王某差照旧回籍聴用钦此臣本天地弃物无韈线之长而负丘山之恧以致言官交章指擿分当屏殛以谢公论圣慈矜悯犹令聴用臣但当席藁自刈饭蔬没齿岂敢妄逞浮辞上渎天聴苐窃详王良心之论臣臣不当齿需次之籍王许之之论臣臣不当复称人于世使臣尚齿仕籍则臣生有余愧使臣不得称人则臣死有余耻据许之谓臣吴姬越女之艶充斥户内昆山弋阳之调错杂庭中且容一优人宣淫导欲伊族士夫羞之嫁秽于孙副使密掲于胡廵抚寘之法典臣犹欲溺而庇之其污亵丑态尚有不忍形之齿颊者此臣所谓不得称人于世者也臣向因年近三十无子先臣存日为置二妾生三子其一病故今之存者仅生子老妾与臣妻而巳爨妪樵青俱无可以侍巾栉者见在可勘也臣守先臣之教家僮大小数百指无一薄晓音律及妆饰面首者见在可勘也臣自癸酉塟臣母后既忝仕路不能终废声乐而于回籍乡闾之会不能独谢优戏前岁偶于公会见一优之长壮者年巳四十余客指谓臣此孙氏之淫客陆象贤也臣实丑之不许足迹一践家庭今年四月胡廵抚访察枷号致死万口称快旋闻昆山县知县程达亦将孙氏之妇勒令自尽与臣风马牛不相及今忽谓臣家门之丑嫁秽于孙氏得非为孙氏游说者嫁秽于臣耶夫访察之由与陆象贤孙氏妇之所以死胡廵抚程知县可问也臣族之忝士大夫者运使三接主事周绍录事定鼎有无密掲可勘也其它谓臣杯酒艶句结官私之欢而嘱托以取盈杯酒徃来之礼诚有之若为人解一事因而得一钱臣所未尝敢也见在道府州县有司可问也臣之乡搢绅以至于闾阎小民可问也又谓臣探要津过官经由苏杭遶道伏迎投刺请谒甚有陪送半月不返者臣自归田以来二载有余止是大理寺卿陆光祖约臣出会于宝带桥一饭而返光祖与臣同年世契且以名行相砥砺者也此外自九卿科道吏部但有经苏杭者毋论不及臣面亦未接臣一刺俱见在可问也又谓臣居藩臬惟厚罚赎以易奇货结交游臣厯青州兵备浙西分守湖广山西臬长不曾动支赃罚送人何况置买奇货唯任大名兵备时间沿旧例馈乡士大夫不过斗酒束素而巳今虽年逺俱有案巻可勘也又谓臣擢廵抚则扰百姓之供应索土司之馈遗票支四出致府县官有大手叚难陪貱之怨缘臣驻札郧阳地非孔道日给资之廪银与百姓毫无干渉其襄南一带因奉明旨通行守廵裁节岁省千计承差小票不曾乱给一纸止是乡搢绅公礼查照常规动支解剰赃罚然务从简薄时有小手段之诮未尝一令有司陪貱抚院底簿可查也臣所属地方原无土夷止因风闻附近施州卫宣抚招讨长官身故累年通不告袭恒称护印土司于抚按衙门讦争岁无虗月臣窃谓土夷不以王命为尊以印信为重将来渐不可长偶因条陈事宜谓土官必须告袭及施州卫不得勒诈该部覆请通行先年给事中杨节以为失策尚不敢以为然今乃谓臣索土司之馈遗将误以臣为施州卫官矣兵部原巻可查也夫古之人于不亷者讳而曰簠簋不饬于淫乱者讳而曰帷簿不修亦可谓忠厚矣然一被其名则没世不齿今无故而加臣以贪淫之名又举一郡七邑之所共秽于孙氏者而秽臣臣不足惜所惜国体耳若良心之攻臣其持论甚正其事亦多实苐不如所言之过甚耳臣罪诚有之臣当先臣之遘祸不能以死请最后获昭雪又不能固其匹夫之守而腼颜复出臣罪一也既出之后亦欲少有所树见而才劣识闇苟且岁月虗糜官廪臣罪二也情事既与人异不能攻苦服素以追先哲独行之风吴俗修口腹臣不能以恶草具奉客而有酒食之累臣罪三也性好泉石治一园而出后为家干有所增饰而弗能毁雅嗜图籍因傍置古器先产尽挫臣罪四也臣生平不曾延纳方士唯翰墨之客恃其旧知引类以来心实苦之而不能拒诚有如良心之所言者臣罪五也臣不能自閟其雕虫之技有所撰述或以浮誉见忌或以微辞取忤心虽悔之业巳无及臣罪六也有此六罪与良心之所论者合而臣尚可以玷需次之籍乎且南中之攻臣者三矣不胜不止而留臣一线之息以资无尽之口臣固有大耻抑且有大惧为此情实迫切恳乞天恩勑下吏部都察院通行各该衙门从公覆勘臣言果无一虗然后正臣之罪将臣原官尽行斥削以谢言路臣布衣耒耜老死无憾若臣言有一虗即盘水加剑有古之法典在臣万死亦无憾不胜恳迫激切之至
　　
　　为恳乞天恩辩明考满事情仍赐罢斥以伸言路疏
　　
　　本年玖月贰拾肆日接到邸报南京广西道监察御史黄仁荣奏为大臣故违明例欺冒恩典恳乞斥夺并究司臣扶同欺罔以重考核事内叅臣滥冒考满恩典缘由奉圣旨吏部知道钦此臣奉职无状名实未孚致来憎口自当杜门藉藁仰候明谴夫复何言第于心迹未明事体未一而以臣之故波及铨部大臣不得不一白之于君父也臣于万厯四年内以廵抚郧阳右副都御史转南京大理寺卿未任该南京给事中杨节论劾臣奉圣旨王世贞既操守未亏着回籍聴候别用于万厯七年内起补应天府尹未任间复该南京给事中王良心御史王许之论臣奉圣旨王世贞着照旧回籍聴用至万厯十一年科道等衙门会荐起用十三年内起补应天府尹随升南京刑部右侍郎臣以夙病不能莅官蒙恩准在籍调理俱无到任续该抚按衙门屡荐及南京礼部尚书袁洪愈特荐吏部题覆起用至十五年十月推补南京兵部右侍郎次年三月初一日到任管事扣至十七年六月初二日通前右副都御史厯过俸共三十六个月例应考满查有吏部见行事例两京考察论劾改调者但以调官之日为始不得一槩通理臣思得两任所支之俸皆兵部侍郎与廵抚都御史相接中间虽补应天府尹通无到任侍郎为升任之官所支非调官之俸且先后再起俱由廷荐非闗调除但既查有新例不敢隠蔽前情径自赴部而三载考绩有黜陟幽明之典又不敢不行申请仍前支俸管事以故备由移咨南京兵部转咨吏部以为进止续准吏部咨称虽系见行事例又有万一偶遭诖误无玷公评自当另议不以改调为拘及查本官文章行谊望重士林乆贲丘园再登廊庙正所谓公评无玷不应以改调为拘者也前后所厯过俸月自应通理等因臣方敢于六月初二日诣南京吏部过堂以初四日离任行至淮安地方接得邸报蒙恩升南京刑部尚书比时既已离旧任于考满事体不容遽巳即将南京吏部咨结通咨到吏部续准吏部咨题请父母本身及妻诰命縁由奉圣旨准给与及题请荫子王士骕备详节次回籍縁由谓臣虽经论劾然节奉有前项明旨于行检无碍奉圣旨准荫夫荣先录后希觊圣主华衮之褒以为终身重此是臣子至情人孰无之臣岂能独有所异惟是不敢毫发隠蔽以冒叨非分之恩泽此则臣之束发自励而不敢渝者也且臣于将满之际移咨吏部止具前后出处及所实厯之俸以请耳非敢有所欺罔也及得咨许而后行闻命而始以南京咨结送吏部据以题请其荫子疏内明开被劾縁由亦未尝有所欺罔也夫该部具实以闻皇上据理以许虽天地髙厚之恩以庸劣具臣当之心有所不安耳法岂有所骫哉臣自郧镇以迂直失权臣指再被訾擿闭戸读书末杀世故者一纪于兹矣未尝染指幸门希心要地藉使前者苟赴刑曹之命比当再满恩典久沾何乃舍昔分所应得之官而今遽躐希所不易得之典哉御史黄仁荣独据以为臣罪极其丑诋至谓臣荒淫纵肆曾经给事中杨节王良心论劾夫劾臣者节良心尚有王许之仅叄人耳先后论荐者无虑数十人岂三人之劾者独当而数十人之荐者皆不当耶岂荒淫纵肆之状三人与仁荣独知之而数十人者皆不知耶又以臣气力足以摇撼该部欲荫则荫欲升则升且谓侍郎李江六年之满不升而臣三年之满骤升为骇荫子之说前已明之不敢复赘彼不知臣之通仕籍已四十三年矣班行之内无有在臣前者若使据三年六年之资而不通计科第之逺近则吏部一守资簿职耳何名为铨衡也臣岩穴久废之人强起就吏又在逺地散曹焉能有所摇撼又谓里名胜毋曾子不入盖责臣以大义不当作刑官是也臣父昔年见陷权奸身蹈奇祸臣岂惟不当作刑官亦不当作官矣苐先帝雪臣父之寃复其故秩臣故不敢不出皇上表臣父之功赠尚书赐祭塟随召臣于草莽之中臣又不敢不出臣所愧者出而碌碌尸位不能报上恩耳况东西南北惟上所命国家法制森严非若宋人之可以情请而他改也夫挟言路之势至欲废百年之台规而独析吏部之条必欲改一岁之磨勘臣以为似失轻重也且仁荣待臣非薄当臣之入考满使人致书币于扬州寄名笺索诗为其父母赠比时既不以臣为非一旦决裂若此其意殆更有所为耳臣衰不待年誉不胜毁苟课臣以考功之状则毫无可称擿臣以中正之条则动有余咎纵仁荣不言臣固自知之今大臣之体日削言路之气日张仁荣之论臣不胜不止臣不去仁荣亦不去皇上固不忍以台谏之单辞而伤铨部寛平之体亦岂宜以臣之一人而沮台谏伉锐之锋伏乞先斥臣归里以谢仁荣仍下吏部都察院将臣所得恩典应存应禠定为画一臣虽蔬食没齿了无所憾臣不胜惶悚待罪之至
　　
　　弇州续稿巻一百四十二
　　
　　●钦定四库全书
　　
　　弇州续稿巻一百四十三
　　
　　（明）王世贞 撰
　　
　　○文部
　　
　　△疏
　　
　　为光复孔庙旧典订定从祀诸儒以昭圣化以慰众心疏
　　
　　臣自束发而从诸生后诵法孔子髪今巳尽白矣窃覩圣道炳如日月愈久愈新即自汉唐宋以迨前元而隆崇之典亦愈久愈盛我髙皇帝因仍无改且式廓之至宪孝二朝采贤臣王恕周洪谟等议佾舞则益而八笾豆则益而十二盛矣极矣蔑以加矣世宗皇帝下明诏易像为主易王称师此万古独信之真足破迂儒浅陋之见然其意未尝不欲致其隆崇而一时辅臣礼官以言礼骤贵曲加迎傅遂至佾舞笾豆之数皆有所裁损下仅同诸侯王而大成殿名更为先师庙上不得与释道并绅衿之士入与骏奔色沮而不敢吐者六十年矣天下后世不免有所窥见以圣主隆师重道之盛心附末世尊君卑臣之微指臣窃以为奉行者之过也今幸遘礼乐将兴之会当议论无讳之朝若不以时改正后复何兾为此冒昧上请乞下礼官及馆阁大臣会议除木主师号外其余一切光复其于圣化不为无补臣又考得庙祀所谓四科十哲者盖孔子偶追陈蔡之厄思不及门之士而记者追列其人耳不然何传道若曽子者而不与也顾使宰予冉求滥竽其间窃所未晓夫宰予相齐身中田常之难其中所纪虽不尽核然而朽木粪土之诮见鄙圣门短丧自便之私得罪名教冉求为季氏陪臣聚敛以益其富鸣鼔之攻非徒之责凛乎霜钺陛下方以孝治天下故追咎权相之夺情以亷励百僚故屡饬有司之掊克而予求于臣子之伦何如天下万世之论何如乃使之偃然于大圣一堂之上与颜闵比肩何其谬盭不伦至此也臣以为宜降置两庑必欲补十哲之缺则有有若南宫适二子其言行盖为纯媺庶可从颛孙师之例进补臣又考得嘉靖年间于从祀诸儒有所进斥固极精当然所进欧阳修者文章士也其行谊政术亦在中上独尝议摘易系非圣无法而骤贵之臣祇以其所著濮议微合新礼遽登从祀臣以为登欧阳修不如登范仲淹仲淹力振纲常首扶神器又能于戎马倥偬之际以中庸诲引张载俾成大儒仲淹之贤视欧阳修何啻倍蓰合无并将臣前后所言进斥四科十哲及两庑诸儒道礼官馆阁大臣会议定夺庶几圣道益隆圣徳益显臣本腐儒窃覩追隆孔子之典娄益于累代而骤损于盛朝不无有慨于中及抵南京尝以春秋丁已顾瞻庙貌徘徊堂庑私心摇摇怦怦如有所失敬披肝腑一得之愚遂忘尸祝越爼之戒陛下采之公议归之独断臣不胜幸甚斯道不胜幸甚为此具奏
　　
　　为申饬部规傍及时务少有献纳以効裨补疏
　　
　　窃念臣海濵弃臣不谢时宜苟安畎畆饬中待尽陛下过采廷臣之议还贰常伯之秩俾赞留钥恒惭滥竽亦欲少抒一得之愚奉佐维新之化而知识短浅志虑昏忘间者傍观延采粗有闻见厘为九欵其间多有臣职守所闗者伏乞圣明勑下该部斟酌覆请其应行应寝非臣之愚所敢与闻为此开坐具奏
　　
　　计开
　　
　　一武举之设选用新任幼官指挥千百户及各官应袭儿男示以有勇知方之教使备干城腹心之选且许六年一次比照武举事例取其马步射技及策论明习中式者得以应试会场兼资推用踈劣不堪者黜革但以武举之法而加之黜革之人则是首二场之不合式者反得以拙避咎而便骑习射之士徃徃以长见短其于事体大属不安合无将初贰场马步射不入格者仍令入第三场其骑射拙而策论颇工或策论拙而骑射甚精者俱免其黜革若有奇材伟畧明识愽览绰绰乎艺文之表者即杜预之拙不穿札韦叡之弱不习骑间亦破格收录一二臣又考得唐宋以来天下郡国俱设太公望庙配以穰苴孙吴韩信诸葛诸名将今独两都有武学而南不为太公立庙国家采其筴而畧其祀读书而忘其本甚缺典也合无于南武学隙地更创太公庙一所仍查前代旧典以诸名将配俾师生于丁日释奠先师以戊日释奠太公庙行礼庶使缨弁之徒少知报本之谊而于振扬武功作兴士气亦不无小助伏惟圣裁
　　
　　一国家之制公侯伯及武职大小官员上下马不得用杌衣去地必过五寸非直以其纨袴而故裁之盖欲其便骑习武备一时缓急之用也节经言路申明奉有严旨两京一体遵守然臣自入南京所见都督锦衣下至坐营官无不乗舆以两驺肩拥者盖武弁之门其有蓄马之枥寡矣积偷成懒积懒成忘浮慕荐绅褒博之风豢就纨袴骄惰之熊尚安望其披坚执鋭分士卒横草之功抑控从送工疆埸趋风之技哉臣以为所当急行禁革如有犯者聴臣本部及科道衙门叅究重治若文臣一槩用舆出入非臣职守所敢与闻独兵马指挥职在干掫役当奔走似与武臣事体相同当一体禁革伏惟圣裁
　　
　　一南京叅赞机务实兼内外守备之职而分理之非直以佐行文移苟且具员而已有匡救弥缝之责有防杜遏折之机是以职居夏官而班首六卿时当考绩则免其离任何者诚重之也今每遇叅赞缺守备官诿以旧例不行会请署事官员苟徇一时之便罔思留钥之重相沿成习殊非事体臣以为南之叅赞重于北之协理协理缺则兵部为之请署叅赞缺则守备当请之九卿会行兵部右侍郎无侍郎即行别部尚书侍郎之掌印者兼理其于慎几微裁横肆不无小补若曰领勅官非奉上旨不得径署则提督粮储操江大臣独非领勅者乎而何以会行署事也伏惟圣裁
　　
　　一髙帝统一区宇化家为国一时功臣如六王者既以弘治诏官其后人为锦衣卫指挥使又以嘉靖诏进爵通侯世世勿絶恩徳至隆渥也而一时当事大臣不能详考故实独遗所谓太子太师颍国公傅友徳太子太师宋国公冯胜者考之友徳于洪武三年以战功封颍川侯其后下秦陇转破阶文遂定西蜀髙皇帝躬御天藻首颂肤功寻统大兵三十余万荡平滇南拓土万里归启公封数提将钺终老牖下胜于洪武三年以平定汴洛秦晋功封宋国公列于卫国公愈之上自是连总雄师北殱强敌勋臣榜中名列第三止是金山之役偶以一眚微忤上旨然任遇无改名爵如故二臣之殁在洪武二十七八年间上既倦勤于政一时勋贵大臣通未有议及赠谥及袭封者后世因其优恤之微遂饰以嫌忌之说使髙帝之心不白累朝之典尚冺臣以为是二臣者功不下六王而报同凢庶甚非报本追逺兴灭继絶之义也合无勑下吏礼兵部会同馆阁大臣查考金匮石室之藏详核二臣社稷之勋或追崇王爵或加赠上公赐以易名之典仍推求子孙比照弘治六王事例荫録指挥等官倘用事乆为嫌则汉之末季尚有追录鄼绛之后者宁谓圣明御极而有所不逮也伏惟圣裁
　　
　　一臣以万厯二年任郧阳廵抚尝极言勾军逺戍之苦大约谓应勾者孱弱之氓就毙道路奸黠之辈甫至即迯且以一军而致累押解二人使之无罪而废庐产鬻子女触冒寒署凌厯瘴险以与军共一旦之命于万里之外请令于原籍五百里内从便改补则以天下之兵补天下之伍而伍不缺且其便有四应勾之戸乐于近而不易规匿使吏胥得策为一便应补伍者宜于水土而不至困絶为二便近则不迯迯亦易迹为三便解户不至破家为四便盖疏上而部臣以方遣清军御史恶臣沮挠寝不为覆盖十余年而勾军逺戍之苦日甚一日未能继臣而言者又臣至南京兵部见各都督府有解军湖广四川者一军而用千戸一员舍人一名给驿传送计其乗骑传廪之费徃返不啻百金且方今严慎邮传至监司守倅科道部属之任不给符繻而护一罪人至戌所乃屈卫官主之又使之驰驿徃返何政体之倒置一至此也合无勑下该部将臣前疏详酌通行及行本部此后解军仍照外县佥解伏惟圣裁
　　
　　一南京辇毂之地其一应差役最为烦苦而迩年以来贫富不均轻重失剂大至破家小亦损槖其弊端多自五城兵马指挥盖兵马指挥起家赀郎不繇经术獧巧捷给之才虽不乏而亷公恪慎之守多不闻臣自入京以来怨讟之声满耳窃谓上元江宁二县知县本系亲民之官又皆科目之选而于编役一事了无所闗甚非事体合无今后遇有编役五城巡视御史会同应天府行上江二县正官同兵马司官编审呈请裁定庶几私弊肃清人心协服妄意此法于北京亦便伏惟圣裁
　　
　　一上元江宁二县知县髙皇帝盖仿古长安洛阳二令之制而髙其秩为正六品非特标异赤县实欲昭重神京其后更以秩髙不得与给事御史之选即治行称最者不过为散曹郎次则郡倅州长而已且在京辇之下颇多牵掣遂使甲科推避不肯就选而类以举贡充之任者志望日以卑事权日以轻而体面日以杀甚非髙皇帝标重神京赤县初意也臣又思得府之下为州州之下为县天下之州大约二百有奇而雄紧者居其半大则连城小亦百里其体髙于县而止以格不得给事御史故甲科之选遇之则蹙额而思避士民之品及之则抵掌而见狎及主爵之抑之也虽以髙第入副曹郎不计旧资惟录新俸授主事者髙卧而得监司而此犹不敢望郡守徃徃神采沮废威令不行亦岂古时贤君所以重守令意也合无此后上江二县知县缺必以进士二甲选末或三甲选首补之政绩卓异者比照部属改科道事例不妨取擢其宛大二县及顺应二府推官亦同凢遇各州正官缺亦必先其雄紧者多以甲科除授次则及县令之有声实者升补入佐曹郎论俸升迁必从州任并筭若有政绩卓异者六年之外超补郡守三年之外径迁吏礼清曹庶物情既平吏治可望伏惟圣裁
　　
　　一贪酷不谨官员遇朝觐考察累朝奉有明禁不得收录至于诏恩加级复官通不覃及祖宗徳威明若日月严若霜霰而自近年以来矫抵过正务通物情至壬午一诏不申朝觐考察二禁一切径行复官至因而加级者有矣朝觐虽极贪酷有指不行提问矣贪酷去官者不追原领诰勑矣此何以激惩百吏慰服众心合无勑下吏部都察院查照累朝诏旨通行天下凢遇贪酷不谨官员一切改正不许复官加级提问军徒追夺诰勑如例伏惟圣裁
　　
　　一苏松常三府财赋甲天下半而簿书期会狱讼兵防徃徃称是旧止以按察副使一员统之精神伎力管摄难遍奔走逢迎疲顿不支以故设有叅政一员专理税粮坐札苏郡苏郡之人以不堪抚按驻节之烦而并厌之倡为阻议乍设乍革其后巡按御史邓錬请复而不果今者新设水利副使许应逵于松江其人资望己深名位故重合无量升叅政一衔令其兼管税粮不妨于松江坐札大抵水利方兴之际则以水利带税粮水利既通之余则以税粮带水利员既不繁事亦易措且此二官实相表里言者若以其扰费而复尼之臣窃谓天下诸藩之赋大者尚不敢望苏州一郡而设有藩臬二司有设税粮水利各府俱有守巡兵备等官岂独易于诸藩而难于三府也又岂独诸藩之务繁于三府而三府之供亿窘于诸藩也夫屑屑焉为朝夕饘粥缕析而铢计此闾阎之氓所竞而荐绅大夫之所不言也臣又有欲陈者即三郡有巡抚有巡按有操江有巡江有巡盐有巡仓而以一兵备应之到任必谒出巡必迎必送其抚按年节生日小有吉凶之事必叅是尽收兵备之日力而委之道路也窃以通行一切禁革为便伏惟圣裁
　　
　　会劾司礼监张鲸疏
　　
　　臣等窃覩邸报该科道衙门交章论劾提督东厂办事官校司礼监太监张鲸及锦衣卫提督办事官校左都督刘守有等罪状皇上于御史何出光疏辞批下法司将事内有名人犯提问刘守有革任回籍张鲸策励供事该法司问明奉旨邢尚智监候处决李登云张继徳烟瘴地面永逺充军独于张鲸止令痛加省改策励供事而鲸弟都督张书绅所犯亦从免究以故中外汹汹不平法司抗辞执奏九卿大臣科道等官聮章论劾而吏科给事中李沂辞尤愚戅不根致触圣怒下镇抚司用刑严究其批谕内阁九卿虽云张鲸已有处分而所谓处分者则但听其引疾乞休准私宅调理而已夫私宅调理者所以处中贵人老疾之辞而非待罪人之体也张鲸罪至无将法所不宥皇上之意不过念其供事日久侍奉微劳不免屈法以示寛未必予假以需用而逺迩物情传闻惊诧意张鲸必多方以求复进蓄愤以思一逞且谓刘守有重臣也一疏而斥逐甚易邢尚智等余党也一谳而死戍不疑而元恶大憝之张鲸乃寛假之优恤之不一而足臣等未测圣意所在第窃闻之书曰从諌弗咈去邪勿疑又先贤诸葛亮云宫中府中俱为一体黜陟臧否不宜异同今皇上之待言路若此其待近习又若此臣等不知于从谏去邪宫府一体之谊何如也且三尺法者髙皇帝所定以贻皇上者也九卿大臣皇上所与共理天下者也法司皇上所用以正纲纪者也言路皇上所藉以发奸伏者也今以一张鲸而骫三尺之公法以一张鲸而屈盈廷之公论切为皇上惜之臣等职在踈逖见多后时特以备员部院宜切股肱上不忍累皇上之圣徳中不忍醸宗社之隠忧下不忍丛天下之指议为此激切具实上请伏乞大奋干纲将张鲸仍行尽法究问或谪发南京闲住遗下监厂职事急选老成清愼之人代之明示中外不复收用其李沂见奉廷杖死生未分倘蒙小减俾以微职効用邉徼则陛下雷霆之威更为解释而日月之明无不离照矣天下幸甚臣等幸甚
  </div>
  <div class="pagination">
   <a href="弇州续稿_page150.html">
    上一页
   </a>
   <span>
    ...
   </span>
   <a href="弇州续稿_page146.html">
    146
   </a>
   <a href="弇州续稿_page147.html">
    147
   </a>
   <a href="弇州续稿_page148.html">
    148
   </a>
   <a href="弇州续稿_page149.html">
    149
   </a>
   <a href="弇州续稿_page150.html">
    150
   </a>
   <span class="current-page">
    151
   </span>
   <a href="弇州续稿_page152.html">
    152
   </a>
   <a href="弇州续稿_page153.html">
    153
   </a>
   <a href="弇州续稿_page154.html">
    154
   </a>
   <a href="弇州续稿_page155.html">
    155
   </a>
   <a href="弇州续稿_page156.html">
    156
   </a>
   <span>
    ...
   </span>
   <a href="弇州续稿_page152.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
