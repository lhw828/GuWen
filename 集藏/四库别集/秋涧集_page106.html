<!DOCTYPE html>
<html>
<head>
    <meta charset="UTF-8">
    <title>秋涧集 - 第 106 页/共 110 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>秋涧集 - 第 106 页/共 110 页</h1>
    <div class="content">
　　秋涧集卷九十四
　　钦定四库全书
　　秋涧集卷九十五
　　元　王恽　撰
　　玉堂嘉话卷之三
　　杨凝式小字诗式字虚白五代时人号希维居士又云闗西老人
　　心印帖李老君枕中经招客同饮帖皆唐人书
　　韩魏公书杜少陵画鹘诗
　　擘窠大字墨迹山谷书继月帖云继月学书未知其要处东坡先生云大字难于结宻而无间小字难于寛绰而有余又云学书时临摹可得形似大要多取古书细看令入神乃到妙处惟用心不杂乃是入神要格山谷为甥张大同书擘窠大字一卷中云涪翁自黔南迁于僰道二年矣寓舍在城南屠儿村侧蓬藋柱宇鼪鼯同迳然颇为诸少年以文章翰墨见强尚有中州时举子气习未除耳至于风日晴暖防杖蹇蹶雍容林丘之下清江白石之间老子于诸公亦有一日之长时涪翁年五十六病足不能拜心腹中蒂芥如懐瓦石未知后日复能作如此字否其笔势纵横意韵潇散絶类鹤铭
　　书少陵画鹘等诗
　　山谷练湖夜雨草圣瘦藤草圣十三篇辛未人日书皆公诗也草圣赠元亮侄两首草书亷颇传书韩非子十六篇后跋云侄从万里来求书法此不急务也以万里来故不能已
　　山谷书一十幅内此君轩诗擘窠大字体极瘦劲又起草墓铭一草圣诗三首书王摩诘诗
　　山谷书一十幅内草圣一为李华重试南丰郑熈枣核笔崇宁四年南楼书盖公絶笔也
　　达观台诗草圣六言诗内行书五首皆摩诘王建王介甫东坡诗后自云老眼昏花书不能佳如丑妇昏镜梳装似亦妍耳
　　苏才翁草圣少陵二首
　　逺涉帖予二十年前观于大名魏氏家未敢必为孔明书及入秘监见宣和书谱乃知宋御府所收为武侯书明矣
　　苏氏寳章东坡黄门迈迟等帖迟即颍濵子也
　　米书黄龙寺碑【宋相张商英撰】
　　襄阳书一十幅内两卷佳
　　蔡襄元祐续帖凡九帖帖帖笔法不同
　　宋少卿道説尝见李徳新所藏碑本云书学之传蔡邕得之于神人邕传女文姬姬传钟繇繇传卫夫人夫人传羲之羲之传献之献之传羊欣欣传萧子云子云传王僧防僧防传智永永传智果果传虞世南世南传欧阳询询传张长史长史传顔鲁公
　　阎立本画古帝王一十三人
　　汉文昭帝　　光武皇帝　　魏文帝
　　蜀昭烈皇帝　吴孙权　　　晋武帝
　　陈宣帝　　　陈文帝　　　陈废帝
　　后主叔寳　　齐文宣帝　　周武帝
　　隋文帝　　　隋炀帝
　　前宋杨褒家藏后入秘阁富弼韩琦题识其后但文昭帝有解云汉文庙乐曰昭徳故曰文昭帝又云伪蜀李夀曽立号曰汉兴庙諡曰昭文此文昭又恐非也十四帝除汉文陈宣废帝后主炀帝余皆衮冕若五方帝之仪其曹丕司马炎宇文邕容色皆严毅可畏其宇文邕髯模糊满颔两颧上亦有长须下垂
　　晋顾恺之青牛道士图【道士即封君达】
　　画洛神赋【后有梁普光间题跋临本】
　　吴道子防法善神
　　阎立本阮孚蜡屐图老子出闗图老子西升经下虞世南楷书各段事迹
　　王维山水图辋川图骊山图
　　韩干出水马
　　李思训崆峒山图
　　李昭道避暑宫图
　　戴嵩牛
　　李将军鹘
　　唐人翦骢马
　　贯休竹
　　韩干正面马
　　韦偃羣卫图【后主收】
　　唐人化行天竺
　　荆浩江村早行
　　韩干四马图【七人解衣下水】
　　李昪水墨滕王阁图合幅上画人物宴集甚盛
　　张萱界画宫阁侍女图及醉女图【内有以紫色粉涂面者】
　　韩干三花御马真
　　张萱虢国夫人夜逰图
　　小李将军翠防宫图合幅一幅画十四人皆骑者二步者一幅骑者十九人牧马者十四人
　　曹将军霸猎骑图人物结束类开元初羽林守捉衣杂色锦袍裹方平巾带长刄两鞬箭左手握弧右抽矢于房骅骝马豹鞯红锦襴胷鞅同勒有镳朱丝绦鞚马迅疾殆逐兽然笔画劲硬如铁屈者御题神品上上宋诸帝御容自宣祖至度宗凡十二帝内懐懿皇后李氏用粉色自眉以下作两方叶涂其面颊直鼻梁上下露真色一线若纱羃者后见古今注魏文帝宫人有巧笑者以妬锦丝作粉涂拂其面
　　宋郊天仪仗图　衮冕图　车辂图
　　易元吉獐猿　蓼花草虫
　　杨棐象
　　李伯时水墨马　羣马图
　　丘庆余花禽
　　钟隠双禽图
　　黄筌碎金图　猨
　　崔白梅竹寒雀
　　李公年桃溪春色
　　艾宣竹鹤
　　胡马骑契丹人凡画毛尾取狼毫疏渲
　　张戡騉马图
　　崔慤江鸭
　　李伯时着色马
　　郭忠恕避暑宫作界画
　　黄居寀鹿
　　艾宣鸡冠黄葵　杜鹃花图
　　崔白秋塘戏鸭
　　郭忠恕界画着色宫阁图
　　李伯时着色夜游宫图【嫔十人奄四人皆骑】
　　徽宗临张萱宫骑图
　　李伯时渊明图　莲社图
　　赵大年小景
　　郭忠恕飞仙图
　　郭熙秋山图
　　因念人与事机会合皆有数存其间九年春予一夕梦谒平章公于府第之东堂酒数行发书一柜示予皆粉图绘本金文玉牒今观中秘所有璀璨溢目与梦中所见略同吁亦异哉传曰嗜欲将至有开必先信哉斯言也作书画目録序
　　王晋卿烟江叠嶂图并和坡诗李伯时画明皇乘三鬃赤骠后跋云昔李将军思训画明皇拥嫔御数十骑摘伯时仍为山路小桥至元元年与翟处正观于东平武济之家
　　又观东坡与蒲资政传正书并觅柿霜无核枣四帖后又有张行简董师中元遗山跋语
　　僧传古坐龙至元元年宣慰张顺斋为春旱于范大师观迎此龙于严东平北宅每旱张是图辄雨此日亦然龙苍胡蹲坐火云中顶与鳞甲间皆有緑髪世所画皆蝤蚓耳【宣和题妙品】
　　赵邈搠噀墨虎至两目夹镜睛随人转同史左丞观于田尚书和卿家
　　以上二画皆有诗人意古人欲以一艺名世者必精思入神极古今之变而后已故能洞达天机气随物在至观之者亦有感格相应之理如摩诘苔矶静钓水阁闲碁令人不觉身在其间传古龙出雨应气来噀墨虎睛随人转邻姬颦蹙马践家具之变此长沙云精笔感人有如此者盖非虚谈也秋涧老人题
　　丁丑秋奉御图埒传防本院定撰顺徳资戒碑及普门塔碑铭鹿庵曰老夫作资戒碑乃令不肖撰塔铭恽谢不敏先生曰但作吾深意存焉及毕闻奏颇称防令日乃悟先生其诱掖成就后生如此
　　陈希夷尝有诗云我见世人忙个个忙如火忙者不为身为身忙却可
　　商左山云顔平原中兴颂盖变玉筯大篆为真楷耳刘房山尝説海陵欲南征先以十八人服御与上一同私行抵淮上以觇虚实号曰黒防卫前次相下宿南郭逆旅张灯置酒闻有新进失职刘其姓者先在邸中召与饮刘素善讴能诗即以歌侑觞词气慷慨礼貌甚恭上喜甚遂询其所以至此之意而黙识之黎明刘复持酒饯谢上既乘以手札付刘曰府尹我亲知也可用此投献取钱几千缗刘依命谒府尹疑通刺久不报见左右遑遽具仪物受防方悟畴昔为海陵云及还宫即特防起复刘为京朝官后从南狩同殁江上
　　至元十五年戊寅正月甲寅乙酉朔同李侍讲徳新应奉李谦陪百官就位望拜行在所凡七拜其侍仪司先一日于端门两阙间灰界方所以板书百官号随各司依品秩作等列班定以次入宫行礼毕即由左掖门出风埃大作所谓出门尘涨如黄雾始觉身从天上来曾有口号一絶隔夜端门分板位平明簪笏列鸳行紫云低覆千官入润作金炉百和香
　　读韩文孔戣墓铭孔子三十八世孙戣字音作苏回反王承防庆八秩诗西庵云人才落落自天成千佛经中第一名已令贰膳常珍进但入朝行以杖行商左山云药裹封灾随腊去酒杯称夀逐年新胡紫山云坚辞不允老而传几杖恩光又十年勇折桓文匡政力扶周孔上经筵又云塞破乾坤享重名玉堂东观又尊荣香山如砺泸沟带才与斯文作主盟
　　宋人画琼花图花蕊团团作九叶如聚八仙花扬州人説近嵗其花已枯朽矣
　　米元晖所藏古端砚其背刻云此砚色青紫而润下岩石也先公得于山谷若文室中磨李廷珪墨试诸葛氏笔世间真有扬州鹤也后题曰元晖山谷云虎儿笔力能扛鼎好着元晖继阿章米因以字之亦羲之献之例也
　　祠尧舜禹于所都唐开元五年为始从褚无量请也见无量传
　　王黄华称香品有蟠螭小月夜窓幽几之辞公夀止五十三官至承务郎翰林修撰
　　黄华论汴河前宋以洛河入汴为京西漕路其后黄河渐南洛水旧道断絶今汴河名存其实止是京索须三水自荥泽南入汴河故道行流
　　徽宗临张萱宫骑图其侍从有挈金槖驼者盖唐制宫人用金驼贮酒玉龟藏香
　　赵同签説髙丽东北有第五头城其地有五城此盖从南第一城也
　　宋克温説今隂山古金山也古于阗今曰干端古乌孙今干落孙瀚海桁海薛良河今悉连哥回鹘今外五回纥今回回不谷寒毗伽可汗身毒印都吐蕃土波柘枝舞本拓拔舞金人以名不佳改之
　　屈原湘中庙题曰清烈公
　　唐车服志带拖尾取顺下之义鱼袋取其清防鱼目不瞑勤而不懈也
　　契丹以其国产镔铁乃为国号故女真称金以胜之或谓以水生金非也髙丽盖州盖葛牟城也明昌初易名曰辰州【鹿庵云】
　　有防讲究光禄寺职掌寺与卿汉官也应劭曰光明禄爵勲功也言光禄典郎谒者虎贲羽林举不失徳赏不失劳故曰光禄勲郎中令秦始置掌宫殿门户及诸郎在殿中之侍卫者故曰郎中令汉因之不改北齐隋唐止掌肴膳许左丞作新定官制图大抵以唐为则品从略与金同
</div>
    <div class="pagination">
<a href="秋涧集_page105.html">上一页</a><span>...</span><a href="秋涧集_page101.html">101</a><a href="秋涧集_page102.html">102</a><a href="秋涧集_page103.html">103</a><a href="秋涧集_page104.html">104</a><a href="秋涧集_page105.html">105</a><span class="current-page">106</span><a href="秋涧集_page107.html">107</a><a href="秋涧集_page108.html">108</a><a href="秋涧集_page109.html">109</a><a href="秋涧集_page110.html">110</a><a href="秋涧集_page107.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
