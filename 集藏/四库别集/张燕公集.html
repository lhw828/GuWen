<!DOCTYPE html>
<html>
<head>
    <meta charset="UTF-8">
    <title>张燕公集 - 第 1 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>张燕公集 - 第 1 页/共 17 页</h1>
    <div class="content">　　钦定四库全书　　　　　集部二
　　张燕公集　　　　　　　别集类一【唐】
　　提要
　　【臣】等谨案张燕公集二十五巻唐张説撰説字道济一字説之洛阳人官至左丞相封燕国公事迹具唐书夲传其文章典丽宏赡当时与苏颋并称朝廷大述作多出其手号曰燕许唐书艺文志载其集三十巻今所传夲止二十五巻然自宋以后诸家着録并同则其五巻之佚久矣集中元处士碣铭称序为处士子将作少监行冲撰而唐书行冲传乃不载其为此官为留守奏庆山醴泉表称万年县令郑固忠状六月十四日县界霸陵乡有庆山见醴泉出而唐书武后传载此事乃作新丰县皆与史传颇有异同然説在当时必无讹误知唐书之疏舛多矣此书所以贵旧本也是书至嘉靖间其子孙始为梓行而讹舛特甚又叅考本传及文粹文苑英华诸书其文不载于集者尚多今旁加捜辑于集外得颂一首箴一首表十八首疏二首状六首防三首批答一首序十一首启一首书二首露布一首碑四首墓志九首行状一首凡六十余首皆依类补入而原集目次错互者亦诠次更定仍厘为二十五巻庶防复成完本焉乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀





　　钦定四库全书
　　张燕公集巻一
　　唐　张説　撰
　　赋　诗
　　【附】喜雨赋　　　　　　　　　明皇御制
　　仰重华之齐政步文命而彝伦何天道之云逺亦眀徴而在人迄中夏而自春遘愆阳而为亢云重结而复解雨才滴而还障山祠植珪而不答田畯倚耒而怊【音超】怅京兆来奏音官撰曲将土龙而矫首请神巫而顿足彼有凭而可举予何抑而未许恐嵗防之及人宁天谴于我身尔乃防斋坛墠五精是祠暴立炎赫三日为期上帝临我忠诚不欺重泉蒸润触石吐滋平云黯而铺羃宻雨森其散丝无雷无电不震不匪疾匪徐乍合乍疎泛草泊树垂珠滴露过阙入楼含烟杂雾或喷薄而攅集或淋漓而灌注乱积水之圆文拂防风之斜度寰海浃而康乐畎亩欣而相顾丝管合兮夜将晓芙蓉开兮日未暮原夫雨之为徳也无小大之异情无髙卑之不平无华朽之偏润无薫臭之隔荣喜夫雨之今应也赴一言而不舍经累晨而广防纳清隂之浮凉混和气而飘洒感作霖于殷命讽其滂于周雅家尚知乎礼节国有望于丰霸小阳台之神人却大宛之走马体云行而雨施吾何事乎天下
　　喜雨赋应制
　　叟臣啓先王之册府校絶瑞于祥经乐云雨之平施齐品物之流形帝皇益重而为寳麟鳯自轻而让灵况愆时而渇望欲意达而神听是月也朱眀渐半紫油未吐恐降灾兮此下人罄防祈兮我仁主退象龙之礼祷斥持鹭之貌舞屏翳慙其废职祝融悔其迁怒天泱漭而出云地霶而下雨速一言而感应尅三日而周溥气蓊霭以黭【乌感】黮【音淡】声防洒以萧条璀如银汉之屑落璨似珠泉之喷浇街鄽漫其潢潦臯壤萋其緑苗舒四溟之清润巻六合之烦嚣咸澡骨于神液共欢心于圣朝借如五月有梅雨之名三春有谷雨之气越人出泥牛待沃胡士以卖龙求费出员峤以石香入成都之酒味彼偏方与小节非大人之所贵复有送山祗于郁岛迎海若于葛川疾雷碎其山裂走电其海燃天子作愁霖之赋词人缀苦雨之篇墙屋坏于倒井黍稷流于下田乃防浸之不令曷休徴之有焉请言瑞雨之可喜也协气交泰嘉生是頼湛覃而不溺衍溢而不害东渐出日之表西被无雷之外南穷火鼠之译北尽烛龙之防天文则云汉昭回王泽则江河滂沛虽欲覃天而窥管孰知尧徳之为大
　　进白乌赋【并批答】
　　咨大钧之播气在品物而流形有莫黒之凡族亦变白而效灵感上仁于孝道合中瑞于祥经若夫事出神妙理包舒巻贶集王屋飞随帝辇捧日髙翥迎风细转识句句于召呼毎哑哑于啄吮以其雪羽霜毛氷精玉状拔竒緑林之下赏异紫台之上瞰鳷鹊之纱牎抱凤凰之衣桁恐同类之见嫉畏不才之速谤愿悉命于渥恩岂顾私于闲放维圣君之灵囿物何逺而不臻有能言而可重或善舞而取珍羞陋躯而入献与寳羽而为隣探朝噪之声乐眷夜啼之曲新无芒距以耀武不钩觜以怀仁谢先容而特达却假饰以全真鉴深心于反哺移报徳于君亲
　　墨诏批答
　　得所进白乌符彩明媚助日扬辉白羽翩翻凌霜比色况乎反哺斯重能仁是高对之有懽情不能已又览所进放言体物词藻浏亮寻绎研味把翫无厌所谓文苑菁华词场警策也今赏卿金五挺银十挺
　　虚室赋
　　明月窓前古树檐边无北堂之樽酒絶南隣之管理涉虚趣心阶静縁室惟生白文则思厌百虑之劳止归一途之兀然嗟乎巧智首乱礼乐増矫名起异端利成贪兆役二见之交战驱五神而杂扰形何费而不衰性何烦而不夭每竭源而追末必亡多而获少玉帐琼宫图侈务丰朱门金穴恃满矜隆荣与辱而俱盛事随忧而不穷陷营为之桎梏留健羡之樊笼心元是幻法本皆空莫不因无证实假异生同鱼何知而乐水蛇何意而怜风大哉黙识守此通顾瞻天下还如梦中
　　【附】宴居赋【并序】　　　　　　　　魏仁归
　　张校书作虚室赋以示予文防清峻义深逺予味之有感聊为宴居赋以和之其词曰
　　气序忽诸日月其除夏尽炎歇秋至凉初地僻而人物自少庭闲乃室宇成虚寂尔无晤萧然宴居览圣贤于上古窥得失于前书或智而不足或愚而有余谅千变而万化嗟难得而备疏若夫名因行立宦由才致官要则谤议斯起誉高必谗毁俱至所以君子逃名达人避位养性以安其体摛文以见其志且贵不如贱善亦同恶贵则但益忧劳善乃未离贪着徒怜颠覆之祸虚缠爱欲之缚前事既忘后车安托傥来未足有慰或去可以无作固当絶去可否齐其适莫闻宠讵警其心居陋宁改其乐盖老氏称徳所贵先慈孔门之道一以贯之于常则允出兹在兹屈伸委运行用随时既无去无取亦何虑何思
　　江山愁心赋寄赵子【岳州作】
　　江上之峻山兮郁﨑嶬【音议】而不极云为峯兮烟为色歘变态兮心不识江上之深林兮杳冥防而不已鸟为花兮猿为子纷荡瀁兮言莫拟夏云隂兮若山秋水平兮若天冬沙飞兮淅淅春草靡兮芉芊感四节之黙运知造化之潜迁伴众鸟兮寒渚望孤帆兮日边虽欲贯愁膓于巧笔纺离梦于哀是心也非模放之所逮将有言兮是然将无言兮是然
　　畏途赋
　　青泥路白马闗云足蹑霞手攀忠臣往兮孝子还陟羊肠临鸟道搏絶岸援蔓草悬梁婻娜以树接虚阁穹崇而烟抱风雨栉汩兮崩泉而险湍图画诡屈兮红峯而碧峦林黝黝而人静山防防而地寒客有梦兮在城阙背芳萱兮心不歇悯秋草之坠露吊穷崖之飞月闻哀猿之一鸣忧人宿昔兮生白发
　　长安应制诗五首
　　侍宴三思山第【得风字】
　　梁王池馆好晓日凤楼通竹町【音挺】罗千卫兰筵降两宫清歌芳树下妙舞落花中臣学筵中听还如大国风
　　侍宴蘘荷亭
　　廻銮青岳观帐殿紫烟峯仙路迎三岛云衢驻六龙园林看花塔坛墠识余封山外闻箫管还如天上逢
　　侍宴临渭亭
　　青郊上已艳阳年紫禁皇游祓渭川幸得欢娯承湛露心同草树乐春天
　　侍宴浐水【得浓字】
　　千行发御栁一叶下仙笻青浦宸游至朱城佳气浓云霞交暮色草树喜春容蔼蔼天旗转清笳入九重
　　桃花园马上
　　林间艶色骄天马苑里秾妆伴丽人愿逐南风飞帝席年年含笑舞青春
　　景龙应制【睿宗】侍宴隆庆池
　　灵池月满直城隈黻帐天临御路开东沼初阳疑吐出南山晓翠若浮来鱼龙百戏分容与鳬鹢双舟较泝洄愿似金堤青草馥长承瑶水白云杯
　　奉和春日幸望春宫
　　别馆芳菲上苑东飞花澹荡御筵红城临渭水天河静阙对南山雨露通绕殿流鸎凡几树当蹊乱蝶许多丛春园既醉心和乐共识皇恩造化同
　　奉和登骊山瞩眺
　　寒山上半空川眺尽园中是日巡游处晴光逺近同波明分渭水树暗辨新丰嵓壑清音暮天歌起大风
　　奉和圣制幸白鹿观应制
　　洞府寒山曲天游日旰廻披云防石镜拂雪上金台竹径龙骖下松庭鹤辔来双童还献药五色耀仙材
　　扈从幸韦嗣立山庄应制【二首】
　　寒灰飞玉琯汤井驻金舆旣得方眀相还防大隗居悬泉珠贯下列帐锦屏舒骑逺林逾密笳繁谷自虚门旗椠复磴殿幕里通渠舞鳯随公主雕龙起婕妤地幽天赏洽酒乐御筵初菲才叨侍从连藻愧应徐
　　西京上相出扶阳东郊别业好池塘自非仁智符天赏安能日月共廻光
　　奉和送金城公主应制
　　青海和亲日潢星出降时戎王子壻宠汉国舅家慈春野开离防云天起别词空弹马上曲讵减鳯楼悲先天应制奉和同皇太子过慈恩寺【二首】
　　翼翼宸恩永煌煌福地开离光升寳殿震气绕香台上界旛花合中天日月来愿君无量夀仙藻屡徘徊朗朗神居峻轩轩瑞像威圣君成愿果太子拂天衣至乐三灵防深仁四皓归还闻涡水曲更绕白云飞
　　先天应令
　　三阳丽景早芳辰四序嘉园物新梅花百般忘障路垂栁千条暗廻津鸟惊真为飞风叶鱼跃都由怯岸人唯愿圣主南山夀何愁不赏万年春
　　奉和春日出苑
　　禁林艶裔发青阳春望逍遥出画堂雨洗亭臯千亩緑风吹梅李一园香鹤飞不去随青管鱼跃翻来入防航睿赏欢承天保定遒文更覩日重光
　　墨令答讃【四言】
　　入相论道资孝为忠朗如明镜穆若清风既调饥鹤又擅雕龙有则有典是为文雄




　　张燕公集巻一
　　钦定四库全书
　　张燕公集巻二
　　唐　张说　撰
　　杂诗
　　【附】喜雪　　　　　　　　　　明皇御制
　　日观卜先征将廵顺物情风行未备礼云宻遽飘霙委树寒花发萦空落絮轻朝如玉已防庭似月犹明既覩肤先合还欣尺有盈登封何以报因此谢功成
　　奉和喜雪应制
　　圣徳与天同封峦欲报功诏书期日下灵感应时通触石云呈瑞含花雪告丰积如沙照月散似麺从风舞集仙台上歌流帝乐中遥知百神喜洒路待行宫
　　同刘晃喜雨
　　节变寒初尽时和气已春繁云先合寸膏雨自依旬飒飒飞平野霏霏静暗尘悬知花叶意朝夕望中新
　　应制和同刘晃喜雨
　　青气和春雨知从岱岳来行云避师出洒雨待车回厌浥尘清道空蒙栁映台最宜三五夜晴月九重开
　　【附】游兴庆宫作【并序】　　　　明皇御制
　　暇日与兄弟同游兴庆宫登勤政务本及华萼相辉之楼所以观风俗而劝人崇友于而敦睦诗以言志歌以永言情发于衷率题此什
　　代邸青门石离宫紫陌垂庭如过沛日水若渡江时绮观连鸡岫朱楼接雁池从来敦棣萼今此茂荆枚万叶传余庆千年志不移凭轩聊属目轻辇共追随务本方崇训相辉保羽仪时康俗易渐徳薄政难施鼓吹迎飞葢歌送羽巵所希覃率土孝弟一同规
　　奉和暇日游兴庆宫作应制
　　汉武横汾日周王宴镐年何如造区夏复此睦亲贤巢凤新成阁飞龙旧跃泉棣华歌尚在桐叶戏仍传禁籞氛埃隔平台景物连圣慈良有裕王道固无偏问俗兆人阜观风五教宣献图开益地张乐奏钧天侍酌衢樽满询刍谏鼓悬咏言形友爱万国共周旋
　　【附】观拔河俗传此戏必致年丰故命北军以求嵗
　　稔　　　　　　　　　　明皇御制
　　壮徒恒贾勇拔拒抵长河欲练英雄志须眀胜负多噪齐山岌嶪气作水腾波预期年嵗稔先此乐时和
　　奉和观拔河应制
　　今嵗好拖钩横街敞御楼长绳系日住贯索挽河流鬭力频催鼓争都更上筹春来百种戏天意在宜秋
　　奉和寒食作应制
　　寒食春过半花浓鸟复娇从来禁火日防接清眀朝鬭敌鸡殊胜争毬马絶调晴空数云防香树百风揺改木迎新燧封田表旧烧皇情爱嘉节传曲与箫韶
　　【附】过大哥宅探得歌字韵　　　明皇御制
　　鲁卫情先重亲贤爱转多冕旈丰暇日乘景暂经过戚里申髙宴平台奏雅歌复防为善乐方验保山河
　　奉和过宁王宅应制
　　进酒防忧观箫韶喜降临帝尧敦族礼王季友兄心竹苑龙鸣笛梧宫鳯绕林大风将小雅一字尽千金【附】同玉真公主过大哥山池　　明皇御制
　　澄浑皎镜石崖嵬万壑千岩暗緑苔林亭自有幽真趣况复秋深爽气来
　　地有招贤处人传乐善名鹜池临九达龙岫对重城桂月先秋冷苹风向晚清凤楼遥可见髣髴玉箫声
　　石桥铭
　　梁园胜躅碣馆佳游苔深山暗山斜路幽桥非七夕节是三秋爰停弄杼共此淹留
</div>
    <div class="pagination">
<span class="current-page">1</span><a href="张燕公集_page2.html">2</a><a href="张燕公集_page3.html">3</a><a href="张燕公集_page4.html">4</a><a href="张燕公集_page5.html">5</a><a href="张燕公集_page6.html">6</a><span>...</span><a href="张燕公集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
