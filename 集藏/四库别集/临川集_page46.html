<!DOCTYPE html>
<html>
<head>
    <meta charset="UTF-8">
    <title>临川集 - 第 46 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川集 - 第 46 页/共 155 页</h1>
    <div class="content">　　【东皋】

　　东皋揽结知新岁，西崦攀翻忆去年。肘上柳生浑不管，眼前花发即欣然。

　　【一陂】

　　一陂（一作段）焰水蒋陵西，含风却转与城齐。周遭碧铜磨作港，逼塞绿锦剪成畦。

　　【园蔬】

　　园蔬小摘嫩还抽，畦稻新春滑欲流。枕簟不移随处有，饱餐甘寝更无求。

　　【然】

　　然三月闭柴荆，绿叶阴阴忽满城。自是老年游兴少，春风何处不堪行。

　　【杖藜】

　　杖藜随水转东冈，兴罢还来赴一床。尧桀是非时入梦，固知馀习未全忘。

　　【图书】

　　图书老矣尚纷披，神劓天黥以有知。茅竹结蟠聊一忄曷，却寻三界外愚痴。

　　【老嫌】

　　老嫌智巧累形躯，欲就田翁学破除。百岁用痴能几许，救吾黥劓可无馀。

　　【移柳】

　　移柳当门何啻五，穿松作径适成三。临流遇兴还能赋，自比渊明或未惭。

　　【谁将】

　　谁将石黛染春潮，复捻黄金作柳条。西崦东沟从此好，笋舆追我莫辞遥。

　　【雪干】

　　雪干雪净见遥岑，南陌芳菲复可寻。换得千颦为一笑，春风吹柳万黄金。

　　【南浦】

　　南浦东冈二月时，物华撩我有新诗。含风鸭绿粼粼起，弄日鹅黄袅袅垂。

　　【竹里】

　　竹里编茅倚石根，竹茎疏处见前村。闲眠尽日无人到，自有春风为扫门。

　　【随意】

　　随意柴荆手自开，沿冈度堑复登台。小桥风露扁舟月，迷鸟羁雌竞往来。

　　【秋云】

　　秋云放雨静山林，万壑崩湍共一音。欲记荒寒无善画，赖传悲壮有能琴。

　　【春风】

　　春风过柳绿如缲，晴日红出小桃。池暖水香鱼出处，一环清浪涌亭皋。

　　【陂麦】

　　陂麦连云惨淡黄，绿阴门巷不多凉。更无一片桃花在，借问春归有底忙。

　　【木末】

　　木末北山烟冉冉，草根南涧水泠泠。缲成白雪桑重绿，割尽黄云稻正青。

　　【进字说二首】

　　正名百物自轩辕，野老何知强讨论。但可与人漫酱瓿，岂能令鬼哭黄昏。

　　【二】

　　鼎湖龙去字书存，开辟神机有圣孙。湖海老臣无四目，谩将糟粕污修门。

　　【窥园】

　　杖策窥园日数巡，攀花弄草兴常新。董生只被《公羊》惑，肯信捐书一语真。

　　【嘲白发】

　　久应飘转作蓬飞，眷惜冠巾未忍违。种种春风吹不长，星星明月照还稀。

　　【代白发答】

　　从衰得白自天机，未怪长青与愿违。看取春条随日长，会须秋叶向人稀。

　　【外厨遗火二首】

　　灶鬼何为便赫然，似嫌刀机苦无。图书得免同煨烬，却赖厨人冫青不眠。

　　【二】

　　青烟散入夜云流，赤焰侵寻上瓦沟。门户便疑能炙手，比邻何苦却焦头。

　　【初夏即事】

　　石梁茅屋有弯奇，流水溅溅度两陂。晴日暖风生麦气，绿阴幽草胜花时。

</div>
    <div class="pagination">
<a href="临川集_page45.html">上一页</a><span>...</span><a href="临川集_page41.html">41</a><a href="临川集_page42.html">42</a><a href="临川集_page43.html">43</a><a href="临川集_page44.html">44</a><a href="临川集_page45.html">45</a><span class="current-page">46</span><a href="临川集_page47.html">47</a><a href="临川集_page48.html">48</a><a href="临川集_page49.html">49</a><a href="临川集_page50.html">50</a><a href="临川集_page51.html">51</a><span>...</span><a href="临川集_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
