<!DOCTYPE html>
<html>
<head>
    <meta charset="UTF-8">
    <title>文忠集（宋欧阳修） - 第 99 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋欧阳修） - 第 99 页/共 103 页</h1>
    <div class="content">









　　文忠集卷一百五十一
　　钦定四库全书
　　文忠集卷一百五十二
　　宋　欧阳修　撰
　　书简九
　　与薛少卿【公期　景祐三年】
　　某顿首再启东园一别自夏涉秋今倐冬矣泝汴絶淮泛大江凡五千里一百一十程才至荆南见家兄言出京时有公期书渴得一见要知别后事然数日寻之不见遂已某自南行所幸老幼皆无病恙风波不甚恶凡舟行人所惧处皆坦然而过今至此向夷陵江水极善亦不越三四日可到久闻好水土出粳米大鱼梨栗甘橘茶笋而县民一二千户絶无事罪人得此为至幸矣秖是沿路多故旧相识所至牵率又少便人作书入京公期始约今冬赴绛州必非久行矣毎忆君谟家防颇如梦中未知相见何时惟自爱而已因人便附书在君贶处乃可达今因遣白头奴入京谨附状不宣
　　又【景祐四年】
　　某顿首自公期东门之别忽已逾年南北之殊相去万里音信疎絶于理固然昨至许州防讯问备审官下为况甚佳迩来谅惟自公之余与阃内贵属各保清休某居此为况皆如常老亲幸甚安室中骤遇僻陋便能同休戚甘淡薄此吾徒之所难亦鄙夫之幸也多荷多荷公期游宦故乡其乐可量思昔月中琴奕樽酒之防何可得耶某久处穷僻习成枯淡顿无曩时情悰惟觉病态渐侵尔敝性懒于作书区区思慕之心非有怠也惟仁者察之谗谤未解相见何由惟慎疾加爱因人至京频示三两字为祷其如方寸莫能尽也不宣
　　又【康定元年】
　　某顿首再拜公期九哥足下比者伏审五丈人丈母相继倾亡闻讣交至不胜悼怛苦事伏惟罹此酷毒摧痛哀慕奈何奈何孝子之志在于不灭更望节哀就礼以全大孝是于亲友为大愿也自去秋质夫有事颙俟公期替归不意遭此凶变知扶防且归绛州未审何时可至京邑一别数岁某走万余里艰险备尝公期又有此患人生若此可嗟可嗟八哥在京尚未有差遣亦欲求一住京所贵照管君贶与某亦时时到宅内外如常不虑中前君贶行曾有书札为有起请不肯附去今同封呈前后累冩下书皆因循不附去得悚息悚息秋寒哭泣扶防千万寛节以副区区谨奉此致慰
　　又【庆厯三年】
　　某顿首启自公期到京便欲拜见初期见访寻以某欲入都迁延至此近以定日必行一夕小儿辄病遂阻行计然犹幸仅存其生至今尚未安所赖有可医理行既无涯虚滞轩车久阻归计惭惕料某不往公期便行也企渴企渴他具夫人书记累辱问小儿病无憀中未及奉书市药甚烦挂意春暖各希保爱瞻祝瞻祝不宣
　　又【皇祐二年】
　　某启到此已将百日牵率如初以此久不奉问递中并人至两辱书承寒来寝味多福霈恩进秩不敢为贺彼此然也某此区区幸事渐少稍息肩奉告作鞍葢为郡人哂其太陋尔相次专人附银去式様一依官品可也冗事乃烦长者惶恐惶恐余具后信冬冷保重
　　又【嘉祐某年】
　　某启累日不相见承在军器库中必甚劳神暄和体气喜佳裕玉册官便当遣去有暇因出见过看汉碑今日私忌家居恐知
　　又【嘉祐某年】
　　某启昨日见妳子自宅中归云公期犹患腰疼不审旦夕来尊候如何今日欲于军器库中奉问又恐不入为前日所见偷窃者惊家人欲于宅西添一铺巡警不知有例否夫人言公期宅前曾剏添一铺不知申报何处施行略希批示因出闲过少话某再拜公期郎中【十二日】
　　又【嘉祐某年】
　　某启昨夕承过顾经宿热未解甚可苦也体中安和数日有人将一马来行亦快不见惊蹶不知毛骨如何云要百千为定价值否试令牵呈昨夕忘却闲説及幸告批示萆薢丸方专令咨请不罪不罪
　　又【嘉祐治平间】
　　某启昨日作书未及发忽得来介所惠书顿释月余忧想之懐家人尤以为慰也所喜涉暑到官尊幼各安宁仍知颇以郡事为意如此日月亦易消遣某向在夷陵干德毎以民事便为消日之乐苟能如此殊无谪官之意也某偶因用街市淋洗药拔动风气左脚疼痛数日在告不意传报特烦轸念感愧感愧盛暑公外加爱家人亦自有书此不多述不宣
　　又【嘉祐治平间】
　　某启近并捧三书具审至汝以来动静甚慰企渴尔比日窃惟公外体履清福贵眷各安和今夏京师大热疾疫尚未衰息颇闻许洛特盛幸喜汝独无之虽然郡事久不治下车之始不无劳心今必稍简则渐可乐矣崔庠案已断邸报必见罪状不若初闻之可骇然刑名亦重举主多不克兹亦奈何淄州近不得书应是烦恼某今岁病暑饮氷水多目生黑花多在告举家幼小幸安最后将书来人戒渠来取书辄私去故于递中致此暑伏方盛慎爱不宣
　　又【嘉祐治平间】
　　某启多事怱怱等闲不奉状遂复逾月兹者杨氏子来辱书承秋来公外动履清康贵眷各安粗以为慰郡事以太守养疾甚烦裁处然临以余刃莫不为劳苦加之岁事丰成盗讼当渐稀简也某以私门过夏向秋幸且安帖秖是孤危之迹势渐难安羣口籍籍外亦应闻病目愈甚承惠药方便当精意服之也连日从驾归遂卧病兼亦筋力去不得也余俟家人自有书残暑更冀以时自爱以副瞻企
　　又【治平二年】
　　某启近以雨水为患举家惊奔所幸人物尚无伤损偶居定力公私扰扰久不附问急足忽来惠书承秋来公外体履清福贵眷上下康安稍以为慰报国无状致此天灾皆由时政多阙上贻圣忧方共引咎遽承见教丁宁切至防爱之厚愧感铭藏而已知汝极丰郡政脩举盗讼遂稀应多闲暇之乐也某怱怱无悰病目如在昏雾中作书甚艰余不遑及向寒保重因风时枉问
　　又【同前】
　　某启新阳纳庆伏承动履多福人至辱书感慰无量京师水后继以隂雪甫近郊礼次开晴青城宿斋云日澄和人情舒畅遂成大礼衰朽之质执事忘劳前此公私事丛久阙致问自是而后应且休息一晴镇遏无限浮议天幸天幸余非笔墨可罄人还仅布一二深寒多爱
　　又【治平三年】
　　某启自承受勅后日与家人望轩骑来归何久而絶不闻问春夏之交气候不常不审体况何似想与贵眷各安某此内外如常但自春来病渴淋不止在告多日乞一近郡养疾已二削窃料旦夕当至都门故专走兵迎候其他须面叙病中不悉
　　又【熈宁元年】
　　某启近法曹防人囘特惠书经节窃惟公外气体安和某到官忽已两月幸与诸幼如常但老病益衰民间兴利趋公事目百端昬然并不能省若常时公事则絶简过客亦稀苟禄偷安负愧而已公期临郡已多时莫须别有差遣某以病苦难久尸居归心有素何日遂如所愿相见未涯穷冬盛寒惟加摄为祝
　　又【熈宁三年　此帖又载第八卷却云与王学士】
　　某启急足至辱书喜承尊候万福贵眷各安甚慰企想近入京衙校过颍捧手教寻于递中奉状必达视听某到此以止未完固少畱以葺然欲遂为挂冠之请逺近相知皆相督以蔡是自乞须且勉赴到任徐请归休未迟今遂治行二十一二间上道三四日至蔡别拜状恐久滞急足忙中作书不悉
　　又【熈宁四年】
　　某启专人辱书承秋暑体候康适贵眷安宁甚慰甚慰某兹者告老得请恩典殊优出于万幸颍蔡至近虽冒大热信宿便至遂为闲人庶事皆如素计惟当营舍久而仅了族大费广生事未成伦理颇亦劳心然措置稍定不复更令入耳则是人间无事人尔知幸知幸承冬中当替归可遂相见岂胜欣愿但恐未间别有美命也某此老防幸如宜闻相去秖四程必时得书问往还残暑公外多爱
　　又【同前】
　　某启迓吏过州辱书承经寒体况清裕贵眷各安甚慰勤企某与诸幼幸各如宜自还田舍已百余日庶可稍成伦理粗免劳心始觉渐有闲中趣味然目足之疾初未少损葢累年旧苦势难顿减又迫于年齿愈老而益衰其如坐享厚俸饮食无为徼幸之愧感激而已承美替有期冬末行舟淮颍当得一防面但恐未间别有美命就移不然岂胜欣望也深寒未相见间多爱多爱
　　又【熈宁五年】
　　某启自使舟过郡闲门庶事乏力又值雪寒难于举动加之病齿妨饮遂不成主礼退居屏迹惟交亲难相防毎以为恨幸一相见又事多艰滞如此信乎人事如意难得也然尚得静话数日尔人至辱手教承宿来尊候万福知诘旦遂行向和惟多爱
　　又【同前】
　　某启近辱书喜获平安到京甚慰倾企乍至都下人事必多仍审已谒告归绛州何其速也不亦少劳乎即日春暄窃惟气体清适某自相别后令医工脱去病齿遂免痛苦然至今尚未敢放口吃酒情悰索然但觉一岁衰如一岁尔集序已了秪候更了镌刻一并纳呈闲居难得人便附书比此书至京计已西去故令人赍转附至绛故未及其他惟向暖保爱早还以副瞻思
　　与陈比部【力　嘉祐治平间】
　　承有家讣贤妹有事窃惟悲痛老年亲戚间不免时有烦恼人生常理只如此时暑千万节哀寛中无由奉慰来日令儿子至寺中也五妹且省烦恼时热图安也某再拜作坊殿丞良亲【廿七日】
　　又【嘉祐治平间】
　　某启承昨日寺中举挂时热惟希寛中又知吃食所伤更须慎防辱惠茶具甚精竒多荷多荷藏之他时为闲居之用尔今则少暇也五妹喜安极热未敢相邀归家好将息某再拜作坊国博之右【旬休日】
　　又【同前】
　　某辱惠答简承臓腑已安和甚慰惠茶笼所作极精至石屏大是竒物可珎可珎但不得中间一片则不成器千万为早取之此物他处未尝见石屏世故多有未有若此简易而工妙也稍凉见过闲话某再拜作坊虞六娘两日患臓腑今却安也果子自此更不令吃幸
　　荷幸荷
　　又【同前】
　　人至承惠简喜酷暑中与贵眷各安数日大热恰值谢官人事纷纷疲朽遂不克支若非昨夕一雨少解烦毒其将奈何频劳问念多感多感某再拜　住娘近日颇肯忌口亦渐向安谢念及也
　　又【嘉祐治平间】
　　多日不相见天气陡暖喜与五妹各安和惠简问及牙疼多感多感两日稍可虽浮动医者云取未得须候根脱取之省力恐知恐知驴肉多荷多荷某再拜作坊虞部良亲【廿二日】
　　又【同前】
　　某启承惠苏家药多荷多荷亦尝用之此但治咽喉尔某所苦者齿牙热痛两日来渐较盖稍节滋味等物遂可尔过承忧念五妹归家安否后日祠事毕便归当得相见人还专此为谢某再拜　只前时两般药自好方待久使也
　　又【熈宁元年】
　　某启久不得信方深企想送刘司理兵士至辱书承公外体候安和四郎以下诸防各安甚慰但以亡妹忽已周祥举家见书信至重增悲恼尔某此老防幸亦如常久欲作书只为累表乞致政未允候见去住后发书奉报尔今又忽有青州之命已两次辞免欲且乞守亳盖去颍近便于归计也未知如何也知吾亲毎毎多不安逺宦中有此烦恼诚难为情更宜寛心求安为善也亡妹灵柩今冬先送归晋最为上策向寒千万保爱不宣某再拜知郡比部良亲【九月八日】
　　与马著作【嘉祐中】
　　牡丹记荔支谱久欲附呈以候刻跋尾数十字以是稽迟不怪不怪病目固不能书然君谟不肯为他人书而独为某书此朋友间自是一事不可不记故勉自书取笑取笑
　　又【治平四年】
　　某启近县人还奉状新岁布和善人君子自宜亨福惟余龄晩暮益以病衰相见未涯徒积倾向鄙抱区区前书粗布政余加爱某手启知县著作足下【十二月十九日】　寄惠花烛白蕈多荷多荷蕈岂非自种耶甚佳甚佳泉水未为尔必以氷冻赍致未得也
　　又【熈宁元年】
　　某启专人辱书并以泉水为贶岂胜珎荷兼审新春履味清安河夫之役尚烦神用然处置得宜公私俱济则所利博矣亮不以为劳也某再乞夀旦夕必见可否未间难为期约也当续咨报尚寒慎爱不宣某手启知县著作足下【十九日】　李集已领泉味皆佳然大抵东州水甘直须于咸水地饮之然后为贵尔
　　又
　　某启病悴之余人事疎废忽辱惠教方承临莅齐城经署公余清适诲谕稠重开发防鄙感愧感愧咫尺未期防话钦渴钦渴某再拜病目多书字不得不罪不罪
　　又【熈宁三年】
　　淮西支郡萧条何敢奉屈然吾侪以道为乐亦应不以闲要为计某至颍且少盘桓俟如蔡即当发削若遂所乞衰拙之幸多矣涂次余未及详
　　又【同前】
　　最后一削甚恳意谓可以免并遂蔡何幸如之其余区区未可卒布但不一防见尤为恨尔保爱保爱
　　又
　　某启官守相望咫尺未亲言话惠书勤眷兼以嘉篇富丽之作老病无悰得以拭目顿增鄙思也欣感欣感高材尚滞一邑秋冷多爱某奉白著作足下
　　与顔直讲【长道】
　　某启向传例罢学职初闻可疑及辱书始骇果然又承有淮阳之命君子出处不违道而无媿则所居皆乐况淮阳近家之便乎亮不动浩然之气也交年积雪极寒体况想佳计行李不久当东相去逾逺防见何时千万加爱
　　又【治平四年】
　　某启向在京师防吾子来人事怱怱不能以从容接高论及至亳闻还直学馆出处相失诚可怅仰近惟经寒体况清适某退守僻州甚为优幸而衰病侵凌心志昬耗谅难久窃荣宠也目疾为苦临纸艰于执笔鄙懐莫罄新岁惟冀加爱
　　又【熙宁元年】
　　某启董君来辱惠音窃承履况佳适感慰曷已学馆诚岑寂然尘事不到足以专志经籍则其所得与其所乐岂不多哉某今春目疾愈甚东州民物可乐处多但自以衰病少悰尔董君到必为言也
　　又【同前】
　　某启衰病人事多废久不奉书递中辱问承经寒体况清适学舍久淹然以道为乐必无倦也某两目益昬难久勉强乞夀已再旦夕冀得请西归近颍为便尔相见未涯鄙诚莫道
　　又【熙宁二年】
　　某以病昬废学情礼亦多阙东州一任寄委勉强常忧旷败请夀冀未退休闲苟安于藏缩尔久不闻道义之益与诸贤者迹日渐疎但钦渴而已
　　又【熙宁三年】
　　某启近辱书氶春寒为道外无恙甚慰企仰窃忆去秋将离青社曾一奉书未审得达否某衰病如昨幸得闲暇偷安但苦病目不能防书无以度日诗义未能精究第据所得聊且成书正恐眼目有妨不能卒业盖前人如此者多也今果目视昬花若不草草了之几成后悔所以未敢多示人者更欲与二三君讲评其可否尔但未知相见何时也报笔特艰莫布万一渐暖加啬
　　又【熙宁四年】
　　某启近辱书承涉暑讲道外康和甚慰兼防以鳬绎先【一有生字】集为示某自少时常得传诵数篇毎恨不见全编不意兹时顿饫饥渴藏家著录以传后世荣感荣感某以经春老病在告近已复寻在亳之请方治装以俟命区区未遑悉布惟毒热加爱
　　又【同前】
　　某兹者得请归老恩出万幸惟所苦渴淋自春发作经此暑毒尤甚盖以累年之疾势不易平然自此安闲冀渐调养尔两目昬甚艰于执卷顾难销晷景又亲朋之防邈不可期恐遂不闻道义黙黙寖为庸人尔残暑加爱
</div>
    <div class="pagination">
<a href="文忠集（宋欧阳修）_page98.html">上一页</a><span>...</span><a href="文忠集（宋欧阳修）_page94.html">94</a><a href="文忠集（宋欧阳修）_page95.html">95</a><a href="文忠集（宋欧阳修）_page96.html">96</a><a href="文忠集（宋欧阳修）_page97.html">97</a><a href="文忠集（宋欧阳修）_page98.html">98</a><span class="current-page">99</span><a href="文忠集（宋欧阳修）_page100.html">100</a><a href="文忠集（宋欧阳修）_page101.html">101</a><a href="文忠集（宋欧阳修）_page102.html">102</a><a href="文忠集（宋欧阳修）_page103.html">103</a><a href="文忠集（宋欧阳修）_page100.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
