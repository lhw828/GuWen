<!DOCTYPE html>
<html>
<head>
    <meta charset="UTF-8">
    <title>弇州四部稿 - 第 282 页/共 296 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州四部稿 - 第 282 页/共 296 页</h1>
    <div class="content">　　伏承谦光下问弟既深肺腑之爱且虞肤剥之灾苟有一得岂敢自秘第下邑去钱唐十舍许传闻异辞难以遥度鄙意窃谓此曹虽弄制帅股掌间然其时不挟尺刃不行剽杀人必有宿黠爲之指使意似尚觊収拾庙议所云云似巳得之吾兄宜宻访首恶三四人即爲处置此外畧分等第行遣或发总戎所小加惩创当自帖服所虑一众窟宅乆在钱塘左右前后多其宻戚死友缓则迳漏消息或因而縁饰诪张别孽祸端又闻前者作剧后各汛地戍卒俱至近郊谋爲应援不审其事有无有之则更可虑也傅明州有夷舶果尔使之効力自赎功成肆赦亦是一机兄所云比之安庆诚难然以营平之老成汾阳之寛大威望既重福德亦深濳运黙消当有不动声色而安若泰山者弟素乏逺识且自入圜来于世事一切遗落何能仰益髙厚与防兄想当奉爲倾倒亦望兄从容讽其解防僧防可也吴中丞长者不宜有此气数适然耳吾兄素存厚道无俟喋喋湖山髙会似非时所喜在兄政不必尔葢可借以示暇适安众心也
　　又
　　马校父子回得前后教札皆肺腑语居恒与家弟言当市人掊白刃时兄单车直入虎狼之窟奬率骄兵俾以罪爲功顷刻戢定国势君威两无所损弟向所许大尉之六传汾阳之单骑今真騐之天顔豁然温纶褒予龙衮防归便蕃之钖千载一时令史册不落莫良足深羡寻有专使至复拜种种渥贶氆氇制自罽賔致自单于大司马御以行边于三尺雪中进紫驼酥弹白檀槽差不辱耳长爪梵志夜寒拥坐诵呗呪固便其如非苦行本色何玉冠越丝蜀扇皆精好唯饶甆叵罗太大不中盛米汁耳当以阳羡荈荐之贤器入太学何异得郭林宗秋棘頴脱所不足道儿子塲屋中长物耳何敢仰攀骥尾頼兄惠以兼金作其气或堪充漳河三日粮也又辱委曾阳白寿言此老有一靣之识且爲兄効力亦复何辞念己倦笔砚乆思境蓁芜塞聊试爲之或用骫骳随人意见择耳殊不足入郢人目益岷山重也来币却未有名即附璧幸寛不恭之罪华亭公贺文弟亦有此役而怯于操管江陵相病势云何或云己无恙而尚未见出观吴越三批万里外了了中窽若此那可病也
　　又
　　自兄别后每念一世伟人福德之盛絶无可相埒者葢未防而覩大司马叅知六军之报又未防而覩都统三镇之报又未防而覩左大防之报则宫保世禄有故事在朝命且复下矣当时王伯安子衡跌宕李何徐薛诸公间独以功名显重至开茅土珥貂横玉爲铅椠中树赤帜差快耳兄固灼然继而称三杰兄之推毂我勤矣乃至筹防出处于言表见深爱焉非骨肉而贤杰者畴能以此诲也弟之不出直以不忍倍心盟耳它固未暇计及也计此疏必获请即获请而弟尚以无故而叨卿佐衔又窃恬退名世福转厚道縁当转薄爲恐何况出也宰公两书娓娓意良厚便间幸爲我谢之念旧怜才少见其比与防兄亦然弟不免作负恩汉矣赵汝师宫赞一札云大司马有去志代之者非王司徒即兄也于事理宜尔窃以爲围玉悬金更不如北门鎻钥之易也覩邸报长公拜缇骑长明后歳与次公两魁文武榜于通家气色不浅吴明卿过我宿山园十日而别神气犹王弟得余德甫人日耗爲之黯然此兄齿亦不薄但遂成隔生耳助甫跳踉在我曹中作少年军事小简宜其能治私也汪伯玉新歳来差善饭毎睹荐剡不相及咄咄怪叹兄全集刻成否余不具
　　又
　　屈指清洋分袂忽忽周歳中间凡五辱笺教而弟自所使上疏两村童外不能别遣信问有匄先容而爲之附音者诚知其不可贪露其区区不暇恤也兄之一身系宗社重轻天子方举三辅而尽属之借以髙者也弟过八月病良巳九月则益壮而苦乡里项领至笔砚受役无少息肩以故于正月朔移入丈室誓大士前一切断絶惟残歳宿逋不忍便负刺促向三月可作无事人而至二十日忽有留尹除目庙廊于弟故平平得非兄抵镇之后有所推毂耶弟初念巳于庚辰春初掷付东海若万万无出理亦不敢以偃蹇朝命爲髙第守此匹夫之节苟余半残之躯于菰芦间引疾谢客客曰此不作官人也可无复用靣孔相困于弟足矣足矣且今岩穴之儁搜剔殆尽仅留一人充隐何所不佳乞骸之疏葢并昔所谓听用者埽去之不欲放着人口耳弇园泉石谬谓在王阳德上兄于阳德用摩诘辋川例挥洒不己而独爲弟惜一题品耶似不见楣间扁龙蛇郁盘其迹犹尚新也腊月顾益卿来叩关沾沾自以得奉幕府约束爲快此君信自可儿李寜逺弟不识其人积战级至万而书生犹齮龁之似不晓诸上公彻侯功案也家弟似尚可出闻亦有推毂者不知竟何处赍疏人去附此通起居
　　又
　　昨得宰公所致兄第一书又于龚嘉兴所得第二书枕弟岩穴长物耳然其自爱当不异毎见北来人道兄坐将坛一指顾间神彩奕奕暎蔽万乗而弟卧起茅屋粗自肤立与田夫野父鬬健尺鷃之于大鹏其逍遥亦不异也城居时苦剥啄酒食征逐无己而尤所苦者文字之役如责博进不得己转徙入穷乡一衲一瓢事事谢絶忽军将叩门如玉川子所云惊周公者使小奚迓之则蓟门逺使慰以手札副以药资瞿唐子石更是良材不忍焚当付之骐儿作此寳也所论具悉以我夙练之师而灭此区区属国残骑压卵承蜩未足拟易兄不希用事之指不爱通侯之赏独以坚忍持重应之百年之藩篱无坐彻之忧两地之锋镝无相向之害即赵营平之逺犹羊钜平之深仁宋广平之长虑彼三平者故当不胜张铜梁也仆长诵逺公言愿檀越安稳彼亦无他以爲名语故知兄所荐也时事非所解亦非所敢言百世之后不知作何物评目前且付之幻境而巳拱辰书云云家弟或不免濡足弟甚念之然不如元驭忧方大耳世弃伯玉于黄山白岳间大是其乐土而不必以爲然雅贶既不能逆拒又无以可报玖者毋罪其屑是望秋气向肃北塞先之珍重珍重
　　又
　　弟以情事异常于悬弧之月避之泖塔中爲先人诵经焚香且懴宿垢而巳一切筐篚皆絶而老兄特损二月奉且侑以异僧颅骨白玉杯盘使雀罗之门骤尔増色念欲辞诸左右而老兄甲子方周亦将小効区区故尔勉拜嘉虽至戚如家弟相知如伯玉不得援而强我也儿子过承长者慰存至与拱辰丈携榼出视剧饮乃防公卿废此节乆矣防子何自得之此儿学未成笔未熟不可尽诿之命春时覩兄请事屡见诘难知必持正之效而小人乗间窥伺遂成贝锦圣明在上公论在下彼自贻伊戚兄社稷臣也岂可以此动归思唯益秉孤忠自信不惑夫鞠躬尽瘁者臣分也不可则止者臣节也赵汝师称辱兄肺腑之爱故托以情字进规葢兄之福德不可及处正在此第元枢要地不得不少斟酌耳承示益见虚受之懐弟却不免爲杨徐二子相渎良可笑也汝师果势壮徃而与元驭各守其是弟甚忧之两贤岂相厄哉兄幸一劝汝师含章可贞或从王事乃所以爲光大之智耳兄所拟于助甫叙功处改一京调足征髙谊盛德即彼不出尚存体靣渠似小得蒲坂阳城力事事悉归江陵则易证而亦易信虽江陵亦寃也元驭一札似尚欲鸡肋我老矣衰相尽现安能调气柔音于言路少年前作媚耶且岩穴间留一二长物亦自佳家弟乆困折腰意兴都尽却不能无望嘘借耳兄既称戚将军有储胥之绩赵思廉颇恐廉亦思用赵人也张榜得故地服兄用才之当亦见元驭古道蹇中丞人便附此外汝师书希即转致之不一
　　又
　　骐儿归备述尊兄见念之笃偕拱辰丈携榼出访萧寺以诸父行踞三公贵而折节于一布衣孺子此谊不见搢绅中乆矣大贶骈蕃种种造次附蹇中丞役爲谢想当巳逹矣窃念尊兄今歳花甲遂周台万福眷隆九重光表八极文潞公在元枢眉山颂之有精神如破贝州时以兄方之殆不足言矣弟名爲慕道而实无所得师真渐杳前路可知幸懒癖巳就而诸公见寛获保一壑家弟赖大庇有留京太常之除苟脱手板少年前优游无竞之地缮身理性何乐如之兹以入贺万寿得侍教席从容文酒将无恨少一人耶但彼此无它异日作两歳星于吴蜀间足矣太原公近书渐向天水君天水亦不甚叅差宗社之福也助甫叙绩如老兄初拟否伯玉司马我吴门避暑浮玉尚滞留未归此兄无复畅理令人怅然不腆器物不足仰拟琼瑶亦见野叟芹曝耳巳托山人李郡图岷峨天柱拟赋长歌以祝而图偶未成俟成当专附上也余不具
　　又
　　昨者周公瑕复致老兄一信云于出差进士处得之何兄见念之切如此骐儿居恒谓兄待以小友抚以子姓而其次则感拱辰丈而推汝师兄以爲海内模楷三君子而已家弟所赍弟书及不腆之敬计乆巳逹矣渠赖吹嘘之力得脱手板优游防署近想与三君子欢洽状真令人妬兄又称搢绅语以弟防有起色非也弟因曩歳仙师虽防示道机而不授之彀率探讨诸方蹊迳匪少欲求之身外则所不敢求之身中则又不讐加以年事衰迟乡居寒僻移止城市不免爲儿女作痛痒衩衣见官长时时有之遂爲人所迹耳兄试观弟即出有可以行志否辇上君子有能见容者否一丘一壑庶堪自保毋至烦兄虑也太宰乆不出岂真病耶老兄既朝望所归必当仰借助甫得光复兄于友谊国是两得之矣戚少保真名将惜老矣不知物议定否蓟镇督抚两公梓兄前后诸奏而寄弟以穅秕之导弟岂其人耶脱稿附览幸赐斤削不然则爲兄辱矣秋气方深珍重珍重
　　又
　　家弟自赍捧还复拜尊兄手教及貂皮参之贶所以爲扶老计者深矣弱女垂命得参而起弟往还句曲阳羡间不苦头风皆大赐也家弟与骐儿叅侍之次辄称吾兄厚德髙谊贞心雅度于海内少双仅拱辰兄可鴈行而骨肉之爱施于吾三人者亦仅兄与拱辰汝师而己弟自先朝戊辰冬江左三台爲先子请防而礼官惑于故新郑相之绪论抑另议弟腐心之叹乆矣而江陵相方事操切故嘿不敢请太原公在事曽具一疏草托之渠初不示难色既家弟北上归而述元老意谓必需弟出而后举是以蹇人上天厨门木象生肉足矣唯有摧咽愤诧而巳乃闻按君会抚公上疏与故朱中丞纨俱寘之条陈列欵中按君云太原公两及之若中丞亦元老意也此事在宗伯宗伯公有通家契分必不作前人忍第条陈之欵必略而先子与朱中丞之寃酷始末非可更仆数以故具前草附览幸爲乗间一逹之至恳恳宰公方大察吏杜絶书牍亦须吾兄从臾倘得小改名衔弟借手以见先子地下足矣比想道履豫胜弟九月间遘一异人授方极简要行之三日而验苦家弟归日从事乡里酬酢且麯生相诱墨卿见凌多间断耳歳杪为少子卜室先事苟完即游方之外不难也汝师时相防否家弟大欲作合左师转烦颊舌必大老如兄调停其间庻不至分洛蜀也弟从来不曽为兄称一武弁近覩游击张榜者凡两任刘河洁廉爱士卒方畧整裕将来大将选也然防负气不能受大帅苛责或可量移否吴淞旧帅林君能纾家爲官亦可取者知兄必不以爲私也村仆策蹇氷路诗轴尚不能附亮之亮之
　　又
　　前者儿骐北上薄有不腆之敬以渎记室计彻览矣蹇使君将发驰一札云是兄书启之则仅数行具知所详示者在赵汝师宫洗处而汝师所发役则巳久当是时兄尚未奉统平之命然徳星故煌煌燕中矣三少年几欲决千金堰灌洛城元驭相公一疏幸而孤注胜之然亦危哉此老宦情本薄且恋恋菽水故虽处旃席之表而多箕颍之况而家驭一计复触之不知当作何状也今年秋榜出搢绅蒙气颇甚李家辕下驹旦夕作老博士明卿落莫而三郎君无可慰意者如何仲氏白首折腰少年前意虽怜之然精力尚堪驱策一方即入备京辇五侯鲭未易噉也所需拙集后帙约二百余蹇君巳使小史録完云抵鎭驰上第多鱼豕之误不暇一料理殊不足秽邺架也蹇才眞发硎之刃而博大饶逺识歩之兄后似不下蒋大司马之于武侯也戚将军近作三日防嚢底智尚足防跋蓟门亦自意气阳羡之卜非实语也弟近进小滋味营卫少畅然齿落己尽矣悬弧之日避客操舴艋泛泖塔乞僧粥度日而两故人逺书适至差慰牢慅草草附复不次
　　又
　　向者奴宰北行以小启附渎未防而从邮逓得兄去国之报谓且不及既而此奴归解箧中装则兄之报札俨然且惊且喜知以上不视朝艰于靣辞故也承兄示具悉所以中贵之巧于含沙台臣之甘于承唾弟忧之乆矣己而得吾乡太原公札则极爲扼腕不平且称兄贞心大度宏猷逺畧一两歳间征书必且西指审尔则国家之福而非兄之福也位极人臣赏至延世出控万里入领元枢正兄家子房从赤松子游时也岷峨之分福星长自煜然岂宜复出令人目之将星与旄头角光曜耶弟虽不落虚言饵然颇虑一玷除目觉辞谢往返之爲繁从太原处得宰公鹓雏腐防之喻似见寛矣槖不至羞指不至痛经禅之暇间唤欢伯于山顚水涯何快如之唯是先君子被沐祭二典外人子之情尚有希觊于一赠乃闻拟覆前三日既许而变不知何説也忌者尚以我爲太庙之牺而主者己见属爲泥涂之则可笑耳年家严文靖公遗集诸子以得兄珠玉之导为荣日夜踊跃待命计兹时休汝之车骑小简可以完诺矣向辱兄托梓大集此间凌氏足住手闲当一呼而集也余唯健进匕箸以慰天下望不宣
　　又
　　家戚严氏之儓归得老兄报札一通颇申契阔展悰曲然似未悉弟小草事也巳防富顺李宗伯云近与兄相闻饮噉宏壮歩武轻矫弟不免有伤逝之感情在我辈故易拘牵然毕竟爲兄扫却无明障子小泊清浄安乐世界逝者功却不少弟竽滥留省颇得以其间问三山二水之胜仗此游屐差慰槌牀不意病弟爲二竖子深入膏肓旅进旅退至季夏之闰十一日忽剧至十四日街鼔动遂不起亭午犹能勉自力手书见诀颇诧定力于生死关打破间语国是絶不及私最后据胡牀呼水濯足豁然脱去念此子虽不获长年然名行粗立器业粗就小时从于鳞把臂竹林进之小友中路谒兄于交防之内申以同志笔砚之润今其存者差不肤立令后世知有王季子亦幸矣独痛不谷得此子作三十年蛩蛩距虚而一旦失之举武蹇踬何以自立顾影防独何以破涕且弟老矣异日七尺躯不知付之谁裹言及肠且寸寸断宁但九廻而己传诔之属所望于兄不浅弟以片语先容从子辈当九顿以请也此间有隂大司马温恭长者泛爱亲仁毎见和气拂心袭靣不谓倾葢遽成断金此公仅六十余气体若四十许人示疴两宿倐焉长逝台省之间中流失砥岷峨之际则半岳摧矣想兄闻之当亦同此悲咤也太原公前者于兄实深东山之望渠为国一片热心故自不凡交游之间殆过矍圃仅明卿伯玉长庚配月助甫差更爝火后进之中屠隆长才徐桂儁才胡应麟宏才吴稼竳逸才俱堪防染晩趣向辱穅秕之导于大集一俟卒业不敢不效其愚也薄物将候贤郎必有并奋而继兄者儿曹亦在试衰门若此敢有他觊乎不一








　　弇州续稿巻一百八十四
　　钦定四库全书
　　弇州续稿巻一百八十五
　　明　王世贞　撰
　　文部
　　书牍
　　汪司马
　　前月晤长君谓公儗以兹月初出谼中于钱塘候奠谭司马眞巨卿髙谊比防梁舍人知谭公輼辌以旦夕至絮酒竣酹当返第吴门一衣带水能扁舟见増此间泉石色乎弇园虽小伏雌斗酒可佐一月欢弟却买舴艋侍几杕东西成汗漫游也秋气渐澄紫蟹黄雀在在不乏幸毋失之家弟计方出都门吴明卿昨寄音似亦有中散驾合并之乐于迟晩尤深迩来见邸报事事佳夷夏賔晏无逾此时所歉者日望卧龙之出以安吾曹于蜗殻而追锋尚未下何也知不足动鹓雏一顾聊及之耳不腆食物敢犒从者仰祈麾顿爲荷
　　又
　　得太夫人之讣而报书时属以乞骸疏尼公车不克上简书既迫狼狈就道然亦妄自意抵建业后所使人能兼日豚膏粚糗可以无变芗泽而道爲二君子所妬归则二竖子亦随而凌之然寝喻亦不能忘此事也公所具行状创竒而指妙得未曽有太夫人足不朽矣即仆亦欲有所效能无小巫之索乎哉仆之出处故是人口颊中物但生平无声色奉今横以见污有所不堪耳忽出之忽还之造物者似有见侮意然出不能三舍而返昔人谓一官转首若梦幻然今犹幸未成梦也子与暴亡不能及一语后事竟无子而旧称子者自以子与去仓皇立十歳孤使人蒿目向相与赠和六子乃子与于鳞茂秦公实子相及仆耳是五人者皆化去爲异物仅一硕果能不伥伥公固戚焉在疚然上以奉老伯父下抚爱弟爲天下文苑立赤帜千秋之躯强粥自爱仆比饮噉不甚减神爽差王而筋骨不称且作老衲子行迳矣田畆少于郑公业白若瓯脱官逋迫酒器悉落典家手方谋谢客减冗食而不能以语人即语人又谁信者明卿数欲买舟游吴而临发辄有阻爲子与当不免一行矣些章芗帛敬授一介外近作及哭子与一纸附览不一
　　又
　　汪山人禹乂来得手教知强粥读礼不以灭性爲老伯父忧苐仲君复有内戚谁爲治溢米者可念也贞踈懒日积色根己断苐不能却酒肉以此尚逺津梁耳子与残客乍退少作娆者唯逺书日进督责文逋甚苦所谓自贻伊戚如何如何今天下以公一言爲赤帜然元礼谡谡人尚未敢有狎也禹乂短髪矣而心甚长句不得眼篇不得尾当令曹子念商之业己爲作序苐不知能使我舌覆鼻否汪惟一遂欲以身代徐氏子乞墓文似非体俟咏至当令具状与币拜门下以祈不朽也家弟在豫章颇习吏今年吴中大水吾州仅犹有干地然是一岛夷耳完国赋外遂无以爲百口防公或未肯信也禹乂去附此不一
　　又
　　世贞备乏郧鎭时检槖中稿忽失数巻竟日惘惘不乐巳得之他所乃叹曰是不足爱也而不能割奈何会以不携家故有羡廪而其地饶梓乃属梓人剞之聊以藏家塾备遗忘而已而爲亲知者所伺强之又不能閟诚知其碍咈息召謡诼然而不敢自悔者弹射之所加雌黄之所被尚足受而能改也岂其敢谓一家言以希后世名而执事海内龙门也片言华衮畴不悉之且仆素获幸于执事又畴不悉之执事以仆之幸而过赏其言海内以执事之赏而信仆言大惠也以仆之言而累执事明大罪也以故虽一及之牍末谋之次君然而不敢专价布币以启者有此惧也乃执事忽然惠赐启椷之际知爲叙言踊跃絶倒即牍未既惊惶悚仄汗涔涔下矣执事谓汉以长沙嚆矢两司马加盛焉而明则北地肩长沙仆与于鳞肩两司马又谓两司马于诗书之教不相兼而于鳞兼之又谓于鳞不尽得仆广而仆间一二企于鳞诣者则是仆遂抗膺而踪古人也天下固己悉执事之幸仆矣仆尚一二侥幸执事之赏以苟有称其以仆不腆辞而波及执事者能无八九也虽然执事文美矣尽善矣论笃矣纵令天下后世尽废仆言不能废执事叙也曹子桓知文章不朽盛事而不能令思王公干辈润色品定之乃区区致衔结于成侯之玦玉仆尝快其不伦今于执事百世感当何如也辱委伯母志铭非不欲有所效然状笔之爲春秋孔氏也非吕氏也其何能加焉勉具草焚芗拜而进之其加笔削而后登石烈女事竒甚传又竒甚此皆贞所借而不朽者也不腆另具统惟鉴纳幸甚
　　又
　　掩关日忽次君来以公之手书及大币至因得长跪问太公安及公孝履良慰不佞所次太夫人志铭以慑公状都不成语乃至灾石能无媿也弟爲七情所凿一行尸耳而天慈见悯证遇非凡故知眞诰所纪语语皆实恨根钝障深未有以仰承之公多生中法器也静中亦自一返照否次君折节禅门数叅龙象己非昔日仲淹矣主人见弓影而病安能以杯勺困客公毋虑也公既以许表仲蔚墓即延陵剑诺矣安能以一切相例盲子方用币于公次君便宜却其二布余书刻香匣惟少慰其诚幸甚目疾不能执笔亮之亮之
　　又
　　次君行后爲仲蔚请不朽计当巳逹矣青乌晏生者持公札见示方爲二竖子把头足展转一荒圃目齿击不能读且蜗庐螘封两巳成无所复劳之爲治装及称之一二友生处小不落莫行色耳公禫除计巳及期日侍太公杖屦无起色苐如宗社苍生何弟厌苦此六尺身受役三寸管初卖作佛家奴近乃转徙称道民惠子五车不啻作厐居士辇置海矣公长于弟一歳固自松栢亦宜少斟酌鸱夷子皮泛五湖客江淮间小侯倔彊可也弟于九月入精舍欲焚弃笔砚仅留一管以荐公珠玉侧而未覩全篚是以迟迟然异日终不敢负旧戍陈生感恩造云欲奉谒龙门贪附一信不觉缕缕秋气初深加飱自爱
　　又
　　戌卒自谼中归得次君报札云小竖咄咄来病君子且逺窜矣寻次君之绍者来拜教亦如之防行夏令武安频阳之虐遍江介虽仆与元驭丈防不免焉入圜气乃小得舒耳先师云期以重九日挥手辞万众刹那立化有辞世歌不知即老丈所傅者不又自赞六语往往类悬懴者不若所答诸善知识学人数十种皆精切至理如六祖禅又如大医王药也承献歳欲见访紫气北来肉眼尚能识之苐兹时恐拜新命前茅所指当不罪野人以野服见也比爲元驭属草先师传得万余言其事颇详覈不经化工笔恐不足称也更五日可脱梓无及矣后当致之公能有意否仆己弃家儿子辈团焦中一瓢一緼损饷洪涯先生物既不可却复无可酬如何如何大集完者即不敢以例及不文辞穅秕之导也冬寒自爱
　　又
　　沈君典太史来谒辞师龛而后北首沾沾得御元礼云卧斋阁者五日公拏舟送之可得六十里防欲同载至吴阊以粮尽而返此君自负相法出唐举上谓公嶷如乔岳又似狮子王必须受应侯印审尔吾侪小人可以鼓腹含哺矣仲淹向者虞其龙性乃闻湛然冲然如谢终日无妄语将繇麯生爲木义扞耶昔读马新息传论季良伯髙事后季良以事见法而伯髙至二千石终谓爲知言及攷眞诰伯髙用谨信获度爲地仙乃知任侠之去道逺也弟虽己舍家入观爲元驭学士有晨昏恋不能被髪入深山仅作一焚诵头陀而巳脱苦海却滞淤泥彼岸尚自邈可叹可叹仲蔚墓草宿矣盲儿迫欲得公文数刺促耳境幸念之倘有以慰地下也适旧戍便附此并上仙师集不一不一
　　又
　　戍卒还致公手教初启封而以碧纸署则大骇既读知太公之归道山也酸鼻者乆之念太公获封时犹盛年今者副八座开八袠与太夫人差池蔗境公拥笏垂鱼率仲子以左右侍养伦常志物之备人世无拟即太公履顺而逝当无复小遗念虞公无涯之孝思有不容三公易者此非笔舌所可释也闻夏来善病用艾至百壮虽己全复不无有关肺腑公之身天下万世身也惟小自消息以全大孝贞比转入一室焚诵之暇闭目防坐酒取敌寒不过三勺食取御饥不过二簋然荤膻絶矣笔砚行且焚弃而独以千里之外生平故人地下托不能一一都谢卒读公教则既命之其若荒落何家弟爱身而能知足得小防防迕遂投劾耳非以为名髙也公防然在疚而能念之即爲道尊意芜词絮酒托之一介不能如南州蹑屩千里如何如何余不具
　　又
　　惟是太公大故贞不能仿南州故事一絮酒新都之几而乃劳次公苴杖千里扶服稽拜公力疾而命之辞又副之大币以地下爲托毋论不佞窃从子弟行即所不欲效犬马之报于知己者有如日所愧三载来讐睨笔砚等之娥睩捧心而惴畏其凿刿骄不我受役者乆矣抑谚有之物无两大是以太阳丽天爝火敛熄公如欲不佞吐一言何不小制口腕而务极千古之变如兹状哉即不佞何以属櫜鞬焉有潘之恒者致其家状诔挽之类凡数十篇即自抑以下驷皆骢歩也此皆得公爲方圆之至弟猖狂三十年而吴门市态犹故眞足愧死偶脑满及之道人作薤蒜兴渠语令诸天廻鼻可笑可笑读公书具善病状询之次公亦云然冀己乆隃祥太公履顺而往于人间世无复憾矣千载之躯幸自寳爱其他眷属抟沙耳又文思亦宜暂寛诚知斵轮游刃能无少累方寸弟一象罔耳毋疑其妬妇口也次公腴泽殊足喜象先何以尚留钱塘耶彼地骄卒脱巾肖甫暂出鎭想当一相闻明卿再以近制来沾沾水国夜郎王亦自足生活独菰城墓草且宿耳言及怊怅不一
　　又
　　解鴈绁整得八行虽尔寂寥知爲明公手笔了若觐面苐中所云瞑咯血及读次公书辞甚危今虽己勿药犹自凛凛前覩次公云公年来衣绵须五重漫谓腹围如孔父何以乃尔固知此血从嗣宗恸得来将无苦子云白鳯之梦乎儿子不学而暴得名弟之谫劣自挫无几时复染指世福益我疢疾耳公骨肉我故爲我喜欲狂当不爲我愳也太公己荷天子宠灵光施于汪世世也敢忘刀笔之效俞仲蔚子刺促乆矣不能不代之致声念公苦而复以苦公者请亦老人十抝之一也呵呵
　　又
　　周侍御来得书知道体大胜于山园领教时殊爲畅慰弟己于新歳誓不受笔砚责计独有一寿言及逺游赋逋未完耳谷日方杜门而亡何再滥除目即万万无可出而具疏上书及往返无益于竿尺苦不可言寻先师防防似不欲弟遽被髪入山又不令寻小行迳此生无复望不免作圆泽例行不又知有符繻否也周侍御所难在破格耳格一破则早晚亨衢元驭近方有戒不作政府书当从容臾之适明卿过此欲留小时暂游酒食狱如何造物者私肖甫甚而妬德甫遂夺之可叹春事渐深强饭自爱
　　又
　　前是里中儿归得一札知入春善酒食徤饭而曹子念自武林从潘生所复袖一札乃云稍不如前于杯勺亦疎章台春色乆不挂尊臆当繇笔砚间小受累耳精思能蚀脾土唯裁省太甚何如辱谕弟之玷除目与太原岀处不相关乃是杨石孙赵三四君子见凿混沌以了彼一事弟亦只是不忍负所念非敢计及它也乃今所日闻见则畏途羊肠苦海鲸鬐诚不忍以半残之躯餧之耳别纸具见公　尚少年责人如东湿公千古躯安能杯棬与之周旋弟既窃知巳诚不欲相溷也李本宁乆在谼中想诸贤大能居停弟文责亦渐疎秋凉当勉撰芜辞一称封人之祝便可焚笔砚矣仲蔚墓表不谓尚未脱稿盲子日刺促不休无以应之奈何余不具
　　又
　　弟以重九日转徙村落杜门深居即猿鸟无相窥者乆而家弟遣一椷至启之则爲贵里人方生书又一椷而我老丈之迹俨然焉其爲方生徼不朽于其皇考钱唐守即毋论吾丈惓惓而钱唐守文苑中快士也弟岂无执鞭之慕如绮语誓在世尊所何然家弟业己先辞之矣弟于九月初即询戚少保请草老丈寿言一章十月初复狥黄舍人请继草一章其时未即誓也虽然爲吾丈而小渝谴固甘之矣钱唐一僧来言老丈爲伊蒲桑门之馔广供五十大善智识作华严会逾两月而后解计方深居禅观不容更相渎以尘中之辞今且在世法故自不可废弟自经巻衲袗外不以一物自随搜儿子槖得二币至薄劣不堪玷筐篚有未将之敬而已舍人杳然无一介来索草甚可怪今托吴城工书者章藻作正行二帋先以奉览其书或可留也向歳见及相送分题都不记韵草草二律附扇头去似觉贤伯仲未免失约倘成爲我书一纸欲置之楣间勿更金玉尔音也家弟碌碌见诱世网而不自觉无能挽之如何奴子逼歳除幸速遣归爲恳
　　又
　　昨驰旧苍头裹粮爲谼中行而心犹揺揺如风旌今者得八行便如世尊伏兠率天降矣区区蔬笋长辞亦何足当脍炙而顾有嗜焉岂天宫玉楼亦须人间措大语耶縁知命时狥黄舍人请而今适后有戚少保之役故于叙中不能不及之戚公书来言明年亦欲得文以爲不佞光重则鄙言者一巨鳌饵也弟贞所不忍齿者诞所不敢闻者寿公如有意乎于六尺蒲团地得法语数行足矣闻以兹月爲先司马作无会而莲池和尚亦预焉此子今之逺宣也得一人斋胜斋五百声闻众矣弟苦年来益见娆衿裾不羶而蚁寝溲亦碍不得己转徙深落爲逃影之所何尝有所希证公勿轻听次公言次公好竒多闻或欲借以作方便津梁耳杖履果东即夏甫安能不彻土室出相周还亦欲令公见我土木也家弟终絓时网无力挽之奈何物情滔滔有一言以解曰天若祚宋必无此事公善自消息相与期出世之业不尽
　　又
　　今歳虽欲谢笔砚屈指公悬弧之旦必欲破例爲之而黄光禄乃以书币请若乃区区之诚别寓之诗歌而已公以文章主海内盟九合一匡齐桓爲盛自今虽衣裳之会亦冝少息以蘓养黎元弟尚爲人刺促不休重九后即转徙入深林一蔬一衲度日而己仲淹意似欲公且事禅那次脩三摩鉢提不敢不以闻也
　　又
　　前是得大教谓且偕元敬少保而访我弇上则喜色油然见大宅已闻元敬钱唐信则又喜巳客至云曾读所刻三游记云云则又大喜己元敬子然不以老丈来则黯然沮诘老丈所以不来故爲仲君之羸疾也则又大沮元敬业爲言仲君卧起须力奄奄不能乆语也乃使人蹙额恨不能翼而飞度谼中一问汤药也独悬大记堂中率子弟罗拜而诵之所以千古不佞至矣第知我者将以老丈舒舌不至鼻不知我者庻几以我爲亢桑无趾之流而我何以应之仲君所苦既乆恐汤液未易奏必籍蒲团百日而胜亦有以此道进者否元敬之容色悴矣然尚能轰饮饮酣尚慷慨有封狼居胥意弟谓不虞少保不推毂至推毂将有所不忍言者幸吾乡元驭一瞑药国是旋定吾曹得偃息衡门之下即元敬裹白帻而从赤松子游可也潘生役便附此动履志鄙感仲君有起色幸以示我不一
　　又
　　介还附不腆以谢计乆彻记室矣传道履殊清佳次君亦有起色良慰弟乡居苦小警而客多相迹者复徙入城酒肉征逐展转无是处画虎不成徒供人笑资耳昨偶与吾乡赵宫洗书士大夫语气节则螘走而趋渉讲学则鱼贯而进独文苑一途蒙气尚在有忌无惜令人思李賔之杨应宁既而悔之弟此语亦迦叶舞也姜司宼书成而强不佞序因得诵翁所撰序文毋论雄竒振絶凿凿史狐笔也第此公谓翁贬其师以见弟子美则有所不忍当再三求改订亦厚道也翁姑应之而别存其藁何如刘子昏镜之讥不佞又所不免矣客有李时养者善奕奕负国手名而其人善长者求谒门下幸与进之且爲一游扬于乡党幸甚花期之约倘紫气遂东当扫来玉阁以竢不宣
　　又
　　昨者元敬少保至则出翁所撰沧洲三会记焚香诵之千八百言言华衮譬之服神丹者虽喜其能洗髓而忧其不得当也乃不及一寿字使不佞可奉以饰茅堂之壁大贶深矣徳星荧荧若移部而紫气未东则元敬一称仲淹病状至稽行李葢不佞之致怅于云雨之虗无者浅而致疑于不测者深也适潘景升有一急足便附此况门下矣方爲客所苦买舴艋跳之泖湖湖中三畆地塔院据之髙可以眺深可以隐殆不减维摩丈室寻复见迹逐狼狈而返则翁之使者以大诲渥币至矣使者文其辞谓爲即非而出翁筐箧何忍言返虽然知翁之必我亮也敢拜嘉一二以见逺忆承许示春仲之期花事小繁逺上人岂特寛约当手操军持贮米汁以待仲淹有起色且新诗奕奕足征无恙不似吾宗家驭以身作渠兄出处也元驭悲思之极必欲归第上意留之决奈何弟稍顽徤正得酒食力耳絶无毫髪证晓可叹可叹骤寒爲道自爱
　　又
　　贤小阮偕其友吴子俨然而我则以门下之尺一见示俾践成言而西新安佳山水生平在梦寐间况中防之驾税吾荜门者四矣而不一报弟尚得称人哉季秋必发装所不践成言者有如日承示诸入谼道缕缕若指掌公之念我切矣老人不任跋履当必从水明卿岂能受约本宁庻防然闻有生母之戚恐未易出亦不必烦诸君子此间当挟子念或骐儿侍行也仲君豫之六五未覩起色前所受喻君术神验第恐下部痿痹者气不能及耳如公必不宜缓须于卦数前行之见时当爲相传余不具
　　又
　　前贤从还谼并有故人刘子天民便俱附一书想己逹矣刘似淹留彼中想老丈巳下榻第渠所传行之验否仲君比何似弟饮噉差胜前肤色腴粹次儿宿疴渐除小者娄试有司不落夹从兄笔砚间若足慰者而老妻骤得末疾甚危仅可不死耳都无复起色愁霖滞滛饘粥之地汇爲巨浸眷属委顿尚可以搏沙一观解之若啼饥敲朴之声则匪直停耳己也葢剥肤矣向期于八九月叩亭陟黄山礼白岳辖且脂矣而先君子荷上恩得从六卿例祭葬有司定于彼时成礼纷纭至冬畏寒未能出门笃惭巨卿捷逊叔夜计老丈闻之当爲于邑也明卿信来似欲东访恐亦作子猷故事适汪禹乂之孽子元勲来贪附一信此子粗似有意其家纵不弟蓄之即古无枚臯哉屠长卿大拉攞可叹不如徐茂吴翩翩作唐人语也淹佳二仲致声不一
　　又
　　不奉德问者防半载矣弟所矢志而成谼中之辖者自元旦以至八月如一日也而会太守期以季秋将天子命上冡则诸邦君大夫宗党戚执牛酒日至匍匐而踵门叩谢者无虗晷至孟冬晦稍息肩而区区复滥除目矣病弟得告自江口入孟河驰徃之凡半月所而始见则羸然非故状矣归上书乞骸杜门待命然朝夕从病者所视汤药忧疑百端忽忽如作恶梦新嵗初乞骸之请不遂拟复上书陈情而辇上君子且以大谊见诮亦会病者稍有起色始谋以仲春望前西发然尚欲谒白岳欵黄山拜老丈于里第以践夙诺取宣城道之白下而亲友及子姓羣咻之虽病者亦以爲不可故黾勉改道京口登北固望浮玉慨然叹焦光之不可作冒雨抵龙潭晨游摄山颇穷泉石之胜则又自恨此身之不能作明征君第悚然而以江令之忘国辱己爲戒诸比丘道老丈盛德津津不容口且谓五月中结夏此山门也喜而志之三月朔之部任留事号稀简第初至不免有公累然颇以其间渉猎诸名胜阅孝陵垣饭灵谷寺蒋庙叩中山王墓读髙皇帝碑出访袁抑之先生于天界寺巳偕羣公饯之燕子矶饮魏公北园寻纵游东西二园及齐王孙同春园访友髙坐寺践雨花台憇木末亭而后返今复且应姜宗伯王鸿胪召有牛首献花之集后先皆有诗纪之差爲不负王生暮年苐犹不能如抑之之以葛巾芒屩防浪取适也此境故佳然月不能七日日不能三时耳而歳灾民饥米价腾贵寒雨滴沥二麦可虞四野多经渎之莩六师露脱巾之萌刺耳蒿目不忍视听两得里中信饘粥之业与鱼鳖共百口嗷嗷无计可哺而白纸催租督责不己加以病者如家弟刺促医药进退叵测老荆宛转牀第死生未分辍食废寝无时无之村童三四人鲜可与语者仰屋窃叹而巳区区七尺仅以外境养之而以实际销之乃悟老氏有身之患而吾薄伽婆无生之乐也方司徒毎语必举老丈云八月当此又贤从一医云以八月来僧言五月者误也瓦官寺刻两记于石且香火吾二人一给事杜姓者上疏欲尽庐其居镕其像人其人以自附于昌黎氏之后虽知其説之不行不免小耐不敢作彼檀越耳谨颛一介奉咫尺之书代身以叩门下不宣
　　又
　　前墨客黄生来得手教既而贤从叔来教复加详且有文事四品及机杼之制种种未闻台城士人更拜剡下岩穴饷也当贤从叔来适得亡弟计四体若判五内俱磔委顿六尺簟上血泪涔滛了不知所云亦不能作一小语今者防神小定廼敢以状闻左右始四月初闻亡弟问其时巳委见所寄析产书遗嘱之类以爲不得起矣俄而顿能噉肉饭歩履健迅与僧无心有纵谈出世法徃来澹圃东第若不病人弟用是得自寛然防闻病根未除而颇覃思著述料理花木课子救荒种种不废心甚忧之至月之十一日忽暴发十三日始絶粒十四日犹自力作诀弟书数百字语不及颇虞及国是以不朽奉托次及元驭明卿甚晳而理结法亦不苟复呼无心有诵佛号千遍街鼓动坐胡牀呼水濯足巳复危坐瞑目小时遂逝次日就殓肤色和柔不碍伸屈诀书中自谓有定见定力当果尔逝者得此亦千百人之一耳弟业六十余死亡无日岂堪遘此光景初拟明歳决挂冠亡论相守淹速欲以一把残骨付之而竟乖变若此且先王父司马公有诸孙六人诸孙女四人今澌尽矣独弟防然与影并而己计长于此子十年弟不死而此子死者何也渠名行粗自立仕至京朝官第四品三子皆巳崭然头角异时循吏文苑苟占一姓名且有太史公在亦何恨死次公比想何如承示意有命驾之期钟山大江兹时己气色弟当爲亡者百叩首以请不朽先此附闻少君异禀故亡俟赀郎然次公既不任胡不举故繻归之余不具
　　又
　　毎得翁教多从贵里人携来贪闻起居一二而忘倦接然其去或不以辞遂不能悉作报向者传重九后出谼矣又云以少君弄璋之庆且止昨读手教乃果然尔毋论弟心折即天阙石硊龙江武之间色飞而复沮者不知其防何时矣昨见佘中丞报政剡翁褎然其冠一剡何足以重大贤君子要自采风者自爲计不令人呼俗眼耳张给事房侍御閧而累王中丞如张所谓二十年弄马骑反被驴扑者要之告讦一开局体遂变居间之书可从易作耶弟自亡弟变后又覩平生故人如张肖甫及戚少保隂司马徐魏公皆小我一二年倐忽倾弃以故渇欲归理容棺之墟前月孟浪作小建白旋上书乞骸倘得请可以取道白岳报叩门下苐以亡弟防不能它行耳丁明府自是佳令又能以文雅饰之大计当在髙第选弟向滞人股掌间安能爲力此间大有断断者当不足相害也笔札旁午殊不尽意亮之亮之
　　又
　　数拜尊文书虽多爲乡戚执先容者弟因而得承动定甚慰悬注故都爲新都士人薮无五日不相接则尊丈之匕箸加损靡不悉之次君第如故要之断房室裁酒食减劳思是养生第一理其它导引服饵损与益略相当毋轻试也闻仲嘉有意外讼今定何如不致大损槖否不谷以亡弟之变忽忽思东归小有建白随上书乞骸而防情未彻至厪勉留辇上君子有谓即十上而十不聼者如何如何归亦无一尺寛眉地葢兴本自消索迩来并生趣亦遒尽矣两犹子来相与抱首痛哭小间料理其遗诗文得若干巻刻之次第其事爲行状新歳则令其驰叩门下恳七尺之碑以不朽也昨得一信郷衮少傅公推毂尊丈甚至铨曹第以无缺柱之缺至当无以解也尊丈岂以一出置灵府要自公论不可冺耳迩者龙蛇特甚多年闫蓬头亦化去特化迹瓌竒磊落故是异人罗叅知闻亦能潇洒似犹在亡弟上大抵苟于心镜小磨洗亡不效者吾曹爲笔砚葛藤无了期要须借黄蘗师荡除之胡元瑞至洲而病五十日不食气息惙然昨自力遣信求不谷一传以瞑大可悯也即勒令南矣程司农丈方艳其盛而遽闻讣音世界直是缺陷令人然黄生行附此力薄不能有所助也不一
　　又
　　前从楚邸人得老丈教言欲爲岳结礼拜縁第留都自一二中贵外无可语者而此中贵又爲与防丈共以阿育舍利殿縁前损其槖似不能爲冯妇矣弟却有所恳密藏上人者法门中龙象也欲尽梓行大藏经如碛沙尼故事其发心甚诚而爲利益甚大与防及冯太史开之各叙其縁起即弟亦效颦焉顾未有大展法语深启信心若老丈者老丈得理防于裴相国张天觉运笔隃胜白香山蘓长公倘不惜一刹那挥洒当使毫端时现舍利眼底悉证菩提三天子鄣善信林檀施云集不日成之老丈功德与迦叶难陀并重必不唐捐矣亮之念之余不具
　　又
　　弟以五月将发金陵而仲嘉至自谼中出老丈教及雅贶展阅如奉顔色自是间夕辄一会仲嘉亦称之诸公间然不能有所道地六月四日河桥与仲嘉别九日抵广陵一晤伯子属有楚中使事治装忽忽征其槖甚垂十二日抵淮隂其夕急足以移官之命报爲停三日发公移与书之三相国太宰艗首南矣二十三日抵家自计幸免褦襶干谒之苦且获以其间扫先垄息园庐于计颇便第抚亡弟殡宫与孤嫠相对长恸归则病妇卧内病儿卧外舍人子告旱灾者累累出游里中问存故人多爲异物徃往折心畏影复以谳审之期迫不敢多恋桑梓且图中秋之太平门外行堤枊间矣献歳必当自力上疏乞骸念老丈东山之卧甚坚而庙堂大有物色者或出或处同心断金故不以区区形迹间也即弟苟得请而蒲轮尚未下决取道奉谒从杖屦黄山白岳间所食言者有如日亡弟倐己朞歳矣葬期在庚寅之腊敢仿东京诸九列以下故事不佞具状草而以墓碑请儿辈在苫次不能躬走谼中九稽颡堂下所具先弟之遗币唯老丈念而存之埋土之骨所恃以不朽者在老丈九泉而有知也其敢忘踊跃秋气渐清爲道爲天下自爱
　　又
　　弟以二十五日抵都门更二日履任所谓男子张君嗣附之疲欲死者仅余气息而巳谳审发疏不爲苦独作长安交游书近五十函头目爲岑岑故不能如刘仆射一日百函然须蝉缓不休不若彼时之寥寥数语也寻吴太学稼竳来己张贡士文光来己佘宗汉来独张袖中出老丈书谈近况良悉仲淹至不能噉粥而仅举乳势亦亟矣不知老丈所饵大丹可用否弟之疚心葢不特谈而己也诸犹子所遣奚雏既己在彼恐不能恝然斥之且归成风贯虱之手能忍不爲吾生死两人一出耶张生颇淋漓但未经防削吴生巳离汗血翩翩神骏当与徐茂吴分镳此间比当亦逐客客无所之则当走谼中道闻谼中米价贵极累累皆有菜色方司农尚不肯归客何所得食计亦左矣时事大不可闻吾曹大臣小臣在朝在野日相寻閧防以招卞庄子之刺良可叹也弟一新歳即上书力请骸骨以老归必不负齐云之约以病恐有所不能矣吴使便附此不一
　　又
　　犹子之一介回得翁爲亡弟墓碑胜于中郎吏部逺矣此子前死事事可痛独此一端差爲幸耳即以付犹子使觅七尺佳石及公瑕之尚能握管付之剞劂流脍人口吾曹竟当不知如何也犹子所上器币比之元防之家贽白少傅不能十一而不见纳愧何可言大贶勤存弟却不能偃然自蹈不恭外薄有所侑非敢附于献缟也仲君噉粥无苦诚爲大庆知髙居太函絶迹尘鞅下土之士望若以爲崆峒广成而顺风下拜者时时有之葢吐握之夙风所致也弟报政一事横爲忌者所诬頼上圣明洞察得以无它然失足罗网自贻伊戚夫复何言今唯有恳疏乞骸而己往者以六州四十三县鐡爲错今者以檀公三十六防走爲上也仲嘉比何所往审象先如翁所云留之谼中申以义方之训可也明卿所苦殆尤甚时事消息似不能佳两乡粒食艰己极矣将来不知税驾之所一叹
　　又
　　承以迩者流言之故专信驰书见慰至七言二律贵于防明珠逺矣弟留信且两日欲效狗尾之续而一语都不成既幸无催租人何縁兴败良可耻也公知弟哭吾仲耶不知又哭吾犹子骃也仲有四子此儿长而最贤不意奄逝岂惟家室之痛悲哉血已絶唯子妇有姙八月或庶防万一耳弟乞归疏又再上矣倘不赐允明春必当引疾乗新水归海上扫迹先垄不能复出事诸少年也邹考功始爲弟辨疏留中耿御史大夫之疏更自情幸爲人所沮然不合刻置集中徒増一畨颊舌耳年桑榆百念俱冷不唯毁者不螫舌誉者亦一切无味岀处之趣要亦同之张萱到否此子材似胜文光翁诗故精深然未遇之人不宜遽工工则造物见忌恐以自没得次君书神采奕奕故知其徤饭也余具渠书中不一
　　弇州续稿巻一百八十五
　　钦定四库全书
　　弇州续稿巻一百八十六
</div>
    <div class="pagination">
<a href="弇州四部稿_page281.html">上一页</a><span>...</span><a href="弇州四部稿_page277.html">277</a><a href="弇州四部稿_page278.html">278</a><a href="弇州四部稿_page279.html">279</a><a href="弇州四部稿_page280.html">280</a><a href="弇州四部稿_page281.html">281</a><span class="current-page">282</span><a href="弇州四部稿_page283.html">283</a><a href="弇州四部稿_page284.html">284</a><a href="弇州四部稿_page285.html">285</a><a href="弇州四部稿_page286.html">286</a><a href="弇州四部稿_page287.html">287</a><span>...</span><a href="弇州四部稿_page283.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
