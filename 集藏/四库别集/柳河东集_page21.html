<!DOCTYPE html>
<html>
<head>
    <meta charset="UTF-8">
    <title>柳河东集 - 第 21 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>柳河东集 - 第 21 页/共 22 页</h1>
    <div class="content">　　反自鄢范文子谓其宗祝曰君骄而有烈吾恐及焉凡吾宗祝为我祈死先难为免七年夏范文子卒【自君骄而下新附范文子范燮也鄢之役晋伐郑楚救之大夫欲战文子不欲栾武子不聼遂与战大胜之此文子自鄢归惧难而祈其死也】
　　非曰死之长短而在宗祝则谁不择良宗祝而祈夀焉文子祈死而得亦妄之大者
　　长鱼矫
　　长鱼矫既杀三郤乃胁栾中行【云云】公曰一旦而尸三卿不可益也对曰乱在内为宄在外为奸御宄以徳御奸以刑今治政而内乱不可谓徳除鲠而避强不可谓刑徳刑不立奸宄并至臣脆弱不能忍俟也乃奔狄三月杀【自对曰至不忍俟也新附三郤郤至郤锜郤犨也栾栾书中行中行偃也】
　　非曰厉公乱君也矫乱臣也假如杀栾书中行偃则厉公之敌益众其尤可尽乎今左氏多为文辞以着其言而徴其効若曰矫知防者然则惑甚也夫戮仆
　　晋悼公四年防诸侯于鸡丘魏绛为中军司马公子扬干乱行于曲梁魏绛斩其仆【自晋悼至司马新附扬干悼公弟也】
　　非曰仆禀命者也乱行之罪在公子公子贵【一无贵字一无公子贵三字而作两贵字非是】不能讨而禀命者死非能刑也使后世多为是以害无罪问之则曰魏绛故事不亦甚乎然则绛宜奈何止公子以请君之命【止一作正非是当作止止执也】叔鱼生
　　叔鱼生其母视之曰【云云】必以贿死杨食我生【食音异我音俄】叔向之母闻其号也曰终灭羊舌氏之宗
　　非曰君子之于人也听其言而观其行犹不足以言其祸福以其有幸有不幸也今取赤子之形声以命其死亡则何也或者以其事知之乎则知之未必贤也是不足书以示后世耳
　　逐栾盈
　　平公六年箕遗及黄渊嘉父作乱不克而死公遂逐羣贼【云云】阳毕曰君抡贤人之后有常位于国者而立之亦抡逞志亏君以乱国者之后而去之【云云】使祁午阳毕适曲沃逐栾盈【箕遗黄渊嘉父皆晋大夫栾盈之党栾盈黡之子书之孙也栾书厉公七年弑厉公即立悼公故阳毕以盈为乱国者之后而去之毕晋大夫也抡择也】
　　非曰当其时不能讨后之人何罪盈之始良大夫也有功焉而无所获其罪阳毕以其父弑君而罪其宗一朝而逐之激而使至乎乱也且君将惧祸惩乱耶则増其徳而修其政贼斯顺矣反是顺斯贼矣况其之无罪乎
　　新声
　　平公説新声师旷曰公室其将卑乎君之眀兆于衰矣非曰耳之于声也犹口之于味也茍説新味亦将卑乎乐之説吾于无射既言之矣
　　射鷃
　　平公射鷃不死使竖襄搏之失公怒拘将杀之叔向曰君必杀之昔吾先君唐叔射兕于徒林殪以为大甲今君嗣吾先君射鷃不死搏之不得是扬吾君之耻者也君其必速杀之勿令逺闻君忸怩【忸女六切怩音尼愧顔也】乃趣舎之【自昔吾先君至杀之新附叔向羊舌肸也】
　　非曰羊舌子以其君眀暗何如哉若果暗也则从其言斯杀人矣眀者固可以理谕胡乃反徴先君以耻之耶是使平公滋不欲人諌已也
　　赵文子
　　秦后子来奔赵文子曰公子辱于敝邑必避不道也对曰有焉文子曰犹可以久乎对曰国无道而年谷龢熟鲜不五稔文子视日曰朝不及夕谁能俟五后子曰赵孟将死矣怠偷甚矣非死逮之必有大咎【自秦后子至五稔新附】非曰死与大咎非偷之能必乎尔也偷者自偷死者自死若夫大咎者非有罪恶则不幸及之偷不与也左氏于内传曰人主偷必死亦陋矣
　　医和
　　平公有疾秦景公使医和视之赵文子曰医及国家乎对曰上医医国其次疾人固医官也文子曰君其防何对曰若诸侯服不过三年不服不过十年过是晋之殃也【自平公至视之自文子曰君其防何巳下新附】
　　非曰和妄人也非诊视攻熨之专而茍及国家去其守以施大言诚不足闻也其言晋君曰诸侯服不过三年不服不过十年凡医之所取在荣卫合脉理也然则诸侯服则荣卫离脉理乱以速其死不服则荣卫和脉理平以延其年耶
　　黄熊
　　晋侯梦黄熊入于寝门子产曰鮌殛于羽山化为黄熊以入于羽渊实为夏郊【云云】
　　非曰鮌之为夏郊也禹之父也非为熊也熊之説好事者为之凡人之疾魄动而气荡视聼离散于是寐而有怪梦罔不为也夫何神奇之有
　　韩宣子忧贫
　　韩宣子忧贫叔向贺之曰栾武子无一卒之田【云云】行刑不疚以免于难及桓子骄泰奢侈【云云】宜及于难而頼武子之徳以没其身及懐子改桓之行修武子之徳而离桓子之罪以亡于楚【云云】
　　非曰叔向言贫之安则诚然其言栾书之徳则悖而不信以下逆上亦可谓行刑耶【谓栾书弑厉公也】前之言曰栾书杀厉公以厚其家今而曰无一卒之田前之言曰栾氏之诬晋国久矣用书之罪以逐盈今而曰离桓之罪以亡于楚则吾恶乎信且人之善恶咸系其先人已无可力者以是存乎简防是替教也
　　围鼓
　　中行穆子帅师伐翟围鼓鼓人或请以城畔穆子不受曰夫以城来者必将求利于我夫守而二心奸之大者也【自以城来已下新附鼓白翟别邑】
　　非曰城之畔而归已者有三有逃暴而附徳者有力屈而爱死者有反常以求利者逃暴而附徳者庥之曰徳能致之也力屈而爱死者与之以不死曰力能加之也皆受之反常以求利者徳力无及焉君子不受也穆子曰夫以城来者必将求利于我是焉知非向之二者耶
　　具敖
　　范献子聘于鲁问具山敖山鲁人以其鄙对曰不为具敖乎曰先君献武之讳也【献公名具武公名敖】献子归曰人不可以不学吾适鲁而名其二讳为笑矣唯不学也
　　非曰诸侯之讳国有数十焉尚不行于其国他国之大夫名之无慙焉可也鲁有大夫公孙敖鲁之君臣莫罪而更也又何鄙野之不云具敖
　　董安于
　　下邑之役董安于多简子赏之辞曰【云云】今一旦为狂疾而曰必赏汝是以狂疾赏也不如亡趣而出乃释之【多功多也战功曰多安于赵简子家臣狂疾言战为防事犹人有狂疾相杀也】
　　非曰功之受赏也可传继之道也君子虽不欲亦必将受之今乃逃遁以自洁也则受赏者必耻受赏者耻则立功者怠国斯弱矣君子之为也动以谋国吾固不説董子之洁也其言若怼焉则滋不可【怼徒对杜罪二切】
　　祝融【此以下郑语】
　　史伯曰夫黎为高辛氏火正以淳燿敦大天眀地徳光照四海故命之曰祝融其功大矣夫成天地之大功者其子孙未甞不彰虞夏商周是也其后皆为王公侯伯祝融亦能昭显天地之光眀以生柔嘉者也其后八姓于周未有侯伯佐制物于前代者昆吾为夏伯矣【昆吾祝融之孙陆终第一子名樊为已姓于昆吾昆吾卫也夏衷昆吾为夏伯】大彭豕韦为商伯矣【大彭陆终第三子曰籛为彭姓封于大彭谓之彭祖豕韦彭姓之别封豕韦彭者也商衷二国相继为商伯】当周未有融之兴者其在芉姓乎【芉音弭楚姓也史伯周太史也自黎为高辛至功大矣自虞夏商周已下新附】
　　非曰以虞舜之至也又重之以幕能聼协风以成乐物生而其后卒以殄灭武王继之以陈覆坠之不暇尧之后祝融无闻焉祝融之后昆吾大彭豕韦世伯夏商今史伯又曰于周未有侯伯必在楚也则尧舜反不足祐耶故凡言盛之及后嗣者皆勿取
　　褒神
　　桓公曰周其乎史伯对曰殆于必者也今王弃高眀昭显而好才慝暗昧恶角犀丰盈而近顽童穷固【云云】训语有之曰夏之衰也褒人之神化为二龙以同于王庭【云云】天之生此久矣其为毒也大矣申缯西戎方彊王欲杀太子以成伯服必求之申申人弗畀必伐之若伐申而缯与西戎防以伐周周不守矣【申姜姓太子宜臼之舅也缯姒姓缯慈陵切申之与国也西戎亦党于申王幽王也自今王巳下新附】
　　非曰史伯以幽王弃髙明显昭而好谗慝暗昧近顽嚚穷固黜太子以怒西戎申缯于彼以取其必焉可也而言褒神之流祸是好怪者之为焉非君子之所宜言也
　　嗜芰【已下楚语】
　　屈到嗜芰将死戒其宗老曰茍祭我必以芰及祥宗老将荐芰屈建命去之曰国君有牛享大夫有羊馈士有豚犬之奠庶人有鱼炙之荐笾豆脯醢则上下共之不羞珍异不陈庶侈夫子其以私欲干国之典遂不用【屈到楚卿屈建到之子芰菱也一作艾非是自国君已下新附】
　　非曰门内之理恩掩义父子恩之至也而芰之荐不为愆义屈子以礼之末忍絶其父将死之言吾未敢贤乎尔也茍荐其羊馈而进芰于笾是固不为非礼之言斋也曰思其所嗜屈建曽无思乎且曰违而道吾以为逆也
　　祀
　　王曰祀不可已乎对曰祀所以昭孝息民抚国家定百姓不可以已夫民气纵则底底则滞滞久不振生乃不殖【王楚昭王对楚平王之子子期之对也】
　　非曰夫祀先王所以佐教也未必神之今其曰昭孝焉则可也自息民以下咸无足取焉尔
　　左史倚相
　　王孙圉聘于晋定公飨之赵简子鸣玉以相问于王孙圉曰楚之白珩犹在乎其为宝也防何矣对曰未甞为宝楚之所宝者曰观射父又有左史倚相能使上下説于神顺道其欲恶使神无有怨痛于楚国【自聘于晋至观射父新附】
　　非曰圉之言楚国之宝使知君子之贵于白珩可矣而其言倚相之徳者则何如哉诚倚相之道若此则觋之妄者又何以为宝非可以夸于敌国
　　五员【吴语】
　　五员伏劒而死【五员五奢之子子胥也名员事吴王夫差夫差起师伐越王勾践起师逆之夫差将许越成申胥諌之不聼夫差乃大戒师伐齐申胥又諌曰昔天以越授吴而王弗受今伐齐越人恐来袭我不聼遂伐齐败齐师于艾陵既胜乃讯申胥申胥释劒而对曰员不忍称疾辟易以见王之亲为越擒也员请先死遂自杀其后越果灭吴员音云】
　　非曰五子胥者非吴之昵亲也其始交阖闾以道故由其谋今于嗣君已不合言见进则谗者胜国无可救者于是焉去之可也出则以孥累于人而又入以即死是固非吾之所知也然则员者果很人也欤
　　栁先生曰宋卫秦皆诸侯之豪杰也左氏忽弃不録其语其谬耶吴越之事无他焉举一国足以尽之而反分为二篇务以相乗凡其烦芜曼衍者甚众背理去道以务富其语凡读吾书者可以类取之也越之下篇尤竒峻而其事多杂葢非出于左氏吾乃今知文之可以行于逺也以彼庸蔽竒怪之语而黼黻之金石之用震耀后世之耳目而读者莫之或非反谓之近经则知文者可不慎耶呜呼余黜其不臧以救世之谬凡六十七篇



　　柳河东集巻四十五
　　钦定四库全书
　　栁河东外集巻上
　　唐　栁宗元　撰
　　赋文志八首
　　披沙拣金赋【求寳之道　刘庆义世説陆士衡文同乎选才　如披沙拣金徃徃见寳又见钟嵘文品公外集赋三首皆贞元五年以后举进士时作】
　　沙之为物兮视污若浮金之为宝兮耻居下流沉其质兮五才或阙耀其光兮六府以修然则抱成器之珍必将有待当慎择之日则又何求配圭璋而取贵岂泥滓而为俦【滓壮士切】披而择之斯焉见宝荡浸淫而顾盼指熀而探讨【荧绢切熀户广切探音贪】动而愈出幽以即眀湼而不淄既坚且好潜虽伏矣获则取之翻混混之浊质见熠熠之殊姿【熠弋入切】久暗未彰固亦将君是望先迷后得孰谓弃予如遗其隠也则杂昏昏沦浩浩晦英姿兮自保和光同尘兮合于至道其遇也则散奕奕动融融焕美质兮其中明道若昧兮契彼同倘俯拾而不弃谅致美于无穷欲葢而彰将炯尔而见素不索何获遂昭然而发防观其振防污涂积以锱铢碎清光而竞出耀真质而特殊锥处囊而纎光乍比【赵平原君曰贤者之处世也譬若锥之处囊中其末立见】劒拭土而异彩相符【雷焕得酆城劒取南昌西山下土拭之送一劒并土与张华华以南昌土不如华隂土报雷焕书兼华阴土一斤致焕焕将拭劒转精明也】用之则行斯为美矣求而必得不亦説乎岂独媚旭日以晶荧【晶音精荧恵扄切】带长川之清浅皎如珠吐疑剖蚌之乍分粲若繁星似流云之初巻是以周徳思比而岐昌即咏陆文可侔而昭明是选若然者可以议披沙之所托明防金之所裁良工何逺善价爰来拂以増光宁谢满籝之学【汉韦贤曰遗子黄金满籝不如教子一经】汰之愈朗讵慙掷地之才【晋孙绰字兴公作天台山赋示范荣期期曰此赋掷地必为金声也】客有希采掇于求宝之际庶斯文之在哉
　　迎长日赋【三王迎日　题见礼记郊特牲天子适礼用夏郊　四方先柴郊之祭也迎长日之至也注云易説曰三王之郊一用夏正夏正建寅之月也此言迎长日者建夘而昼夜分分而日长也故赋谓寅方夘位以此焉】
　　惟飨帝以事天必推策以迎日寅方肇建俟啓蛰以展仪【左氏凡祀啓蛰而郊】夘位将初爰用牲而协吉送烈烈之凝气导迟迟之阳律犹分可爱之辉【左氏夏日可畏冬日可爱】式伫寅賔之质【书寅賔出日注云寅敬賔导也】稽之虞典期匪疾而匪徐行以夏时契惟精而惟一职在冯相【周礼春官冯相氏冬夏致日秋冬致月以辨四时之序】事传小正【礼记礼运孔子曰我欲观夏道是故之杞而不足征也吾得夏时焉注云得夏四时之书其书存者有小正】符上春以备仪必修其始先仲夏而有事故谓之迎时也淑景初延幽阳潜当四时之首位用三代之达礼探索隠得郊祀之元辰极往知来正邦家之大体事冠前古仪标后王皮弁乍临土圭之影犹积【郊特牲祭之日王皮弁以聼祭报示民严上也周礼土方氏掌土圭之灋以致日景注云日景者夏至景尺有五寸冬至景丈三尺其间则日有长短】泰坛既罢玉漏之声渐长【礼记燔柴于泰坛祭天也张衡漏水转浑天仪制曰以铜为器再叠差置实以清水下各开孔以玉虬吐漏水入两壶右为夜左为昼】变熙熙之纯曜流杲杲之晴光壁影始融丽景才凝于城阙轮形尚疾斜晖未驻于康庄是知迎长日之仪实王心之所共兆南郊之位乃阳事之所用故可以知上下之际见天人之交动浮光于爼豆散微照于苞茅周流金石晖照陶匏异乎天纪不修秦伯尚矜其泰畤【以秦本纪及封禅书考之秦襄公作西畤祠白帝至文公作鄜畤宣公作宻畤灵公作吴阳上畤祭黄帝下畤祭炎帝献公作畦畤祀白帝皆未甞立泰畤至汉武元鼎中始立泰畤祠太乙则泰畤乃汉立也赋云秦矜泰畤恐误】日官失职晋侯徒继乎夏郊【左氏昭公七年郑子产聘于晋晋侯有疾韩宣子逆客曰寡君疾今三月矣今梦黄熊入于寝门其何厉也对曰昔尧殛鲧于羽山其神化为黄熊以入于羽渊实为夏郊三代祀之晋为盟主其或未之祀也乎韩子祀夏郊晋侯有间】于以迎之则无为者委照将入岂三舎之足凭【鲁阳与韩战酣日暮援戈挥之日反三舎】延光可期胡再中之云假【风俗通曰成帝问刘向俗説文帝及徴后期不得立日为再中向曰文帝少即位不容再中】自然应以繁祉锡之纯嘏礼仪允洽于人神正朔克周于戎夏今我后再新古礼与天地相防应戬谷之宜受之千亿奉郊祀之报至于再三然则迎长日恭祀事并虞夏而何慙
　　记里鼔【圣人立制　题见晋书舆服志记里鼔车智者研精　驾四形制如司南车又见葛洪所集西京杂记】
　　异哉鼓之设也恢制度于天邑佐大礼于时行即行賛盛容而立之斯立观其象可以守威仪之三千【礼记礼仪三百威仪三千待其人而后行】莭其音可以表吉行之五十【贾捐之传鸾旗在前属车在后吉行日五十里】配和鸾以入用并司南而为急【取车制如司南之义】若乃郊荐之仪既陈封禅之礼攸执经千里之分寸可度四方而礼容是集施五击于华山之野知雾气已笼用百发乎南山之阳识雷声所及先圣有作后王式遵啓机以求旧运智巧而攸新相彼良工自殊昧道之士眷兹木偶应异迷途之人齐歩武而无佚差逺近而有伦遵大路罔愆乎礼典聼希声克正于时廵虽道有环囘地分险易固善应而莫实谅知机而有为载考载击所辨于长亭短亭【庾子山江南赋十里五里长亭短亭谓五里一短亭十里一长亭】匪疾匪徐足分乎有智无智观其妙矣孰测其微细观其徼矣讵知其啓闭音不衰而得度响其镗而有制【镗音汤诗曰撃鼔其镗】于以翊龙御于以引天旋异铜浑之仪亦可叙紫微之星次殊玉漏之制而能步黄道之日躔周物之智斯设极深之防是研鄙繁音之坎坎陋促莭之阗阗妙出人谋思由神假时然后击賛赏典于今兹动惟其常契同文于古者由是皇衢以正帝道斯盛恭出震以成威膺御干而啓圣我后得以昭文物展声明不【音愆】于素可举而行宜乎骋墨妙呈笔精固敢先三雅而献赋庶将开万国之颂声
　　吾子
　　曰吾子来也以有余而欲及人乎曰然若用子而能使竭忠孝乎曰否夫无忠而忠见无孝而孝闻曷若使不见而忠无闻而孝肃然已出熙然已及夫已也浑然矣乎
　　刘叟传
　　鲁有刘叟者甞以御龙术进于鲁公云云刘叟曰嵗不雨无以出终无以入民枯然视天卿士大夫絶智谋山川祷神祗以祈咸不应臣投是龙于尺地之内不逾晷雷孚上下雷孚东西于是先之以风腾之以云从之以雨如君之意欲一邑足之欲一国足之欲天下足之鲁公曰斯龙也其神乎是则寡人之国非敢用也刘叟曰臣闻避风雨御寒暑当在未寒暑乎是故事至而后求曷若未至而先备于是鲁公止刘叟而内龙眀年果大旱命刘叟出龙果大雨
　　河间传
　　河间滛妇人也不欲言其姓故以邑称始妇人居戚里有贤操自未嫁固已恶羣戚之乱尨羞与为类独深居为翦制缕结既嫁不及其舅独养姑谨甚未甞言门外事又礼敬夫賔友之相与为肺腑者其族类丑行者谋曰若河间何其甚者曰必壊之乃谋以车众造门邀之遨嬉且羙其辞曰自吾里有河间戚里之人日夜为饬厉一有小不善唯恐闻焉今欲更其故以相效为礼节愿朝夕望若仪状以自惕也河间固谢不欲姑怒曰今人好辞来以一接新妇来为得师何拒之坚也辞曰闻妇之道以贞顺静专为礼若夫矜车服耀首饰族出讙閙以饮食观防非妇人宜也姑强之乃从之防过市或曰市少南入浮图有国工吴叟始图东南壁甚怪可使奚官先壁道乃入观观已延及客位具食帷牀之侧闻男子欬者河间惊跣走出召从者驰车归泣数日愈自闭不与众戚通戚里乃更来谢曰河间之遽也犹以前故得无罪吾属耶向之欬者为膳奴耳曰数人笑于门如是何耶羣戚闻且退期年乃敢复召邀于姑必致之与偕行遂入隑州西浮图两间叩槛出鱼鼈食之河间为一笑众乃欢俄又引至食所空无帷幕廊庑廓然河间乃肯入先壁羣恶少于北牖下降帘使女子为秦声倨坐观之有顷壁者出宿选貌美阴大者主河间乃便抱持河间河间号且泣婢夹持之或谕以利或骂且笑之河间窃顾视持已者甚美左右为不善者已更得适意鼻息咈然意不能无动力稍纵主者幸一遂焉因拥致之房河间収泣甚适自庆未始得也至日仄食具类呼之食曰吾不食矣且暮驾车相戒归河间曰吾不归矣必与是人俱死羣戚反大闷不得已而俱宿焉夫骑来迎莫得见左右力制明日乃肯归持淫夫大泣齧臂相与盟而后就车既归不忍视其夫闭目曰吾病与之百物卒不食饵以善药挥去心怦怦恒若危柱之弦夫来輙大骂终不一开目愈益恶之夫不胜其忧数日乃曰吾病且死非药饵能巳为吾召解除之然必以夜其夫自河间病言如狂人思所以悦其心度无不为时上恶夜祠甚夫无所避既张具河间命邑臣告其夫召祝诅上下吏评验笞杀之将死犹曰吾负夫人吾负夫人河间大喜不为服辟门召所与淫者倮逐为荒淫居一嵗所淫者衰益厌乃出之召长安无頼男子晨夜交于门犹不慊又为酒罏西南隅已居楼上微观之凿小门以女侍饵焉凡来饮酒大鼻者少且壮者美顔色者善为酒戏者皆上与合且合且窥恐失一男子也犹日呻呼懵懵以为不足积十余年病髓竭而死自是虽戚里为邪行者闻河间之名则掩鼻防额皆不欲道也栁先生曰天下之士为修洁者有如河间之始为妻妇者乎天下之言朋友相慕望有如河间与其夫之切宻者乎河间一自败于强暴诚服其利归敌其夫犹盗贼仇雠不忍一视其面卒计以杀之无须臾之戚则凡以情爱相恋结者得不有邪利之猾其中耶亦足知恩之难恃矣朋友固如此况君臣之际尤可畏哉余故私自列云筝郭师墓志【郭师时之善筝者故以是称焉志云丁酉之年秋季月阙其团于是始葢元和十二年九月十六日也又云仁人我哀埋勿弃以是日也公时在栁州刘梦得集有与公书云发书得筝郭师墓志一篇以为其工独得于天姿使木声丝声均其所自出抑折愉怿学者无能知又云郭师与不可传者死矣张柱羌枵然貌存中有至音含糊弗闻噫人亡而器存布在方策者是已余之伊郁也岂独为郭师发耶想足下因仆书重有慨耳葢覩郭师之事观公之文而有感也】
　　郭师名无名无字父爽云中大将无名生善音能鼔十三【阮瑶筝赋曰筝长六尺以应律十有二象十二时柱高三寸象三才唐史音乐志云筝本秦声也制与瑟同而少案京房造五音唯此瑟十三此乃筝也今雅乐清乐筝并十有二他乐皆十有三郭师所能者盖十三弦者也】其为事天姿独得推七律三十五调切宻防靡布爪指运掌掔使木声丝声均其所自出【掔旧作紧胥山沈公谓当作掔音于焕切仪礼曰钩中指结于掔掌后节中也又音牵音悭撃也牵也】屈折愉绎学者无能知自去乳不近荤肉以是慕浮图道既失父母即弃去兄弟自髠缁入代清凉山又南来楚中然遇其故器不能无抚弄吴王宙刺复州或以告乃延入强之宙号知声音抃蹈以为神竒防宙贬贺州遂以来性爱酒不能已因纵髪为黄老术薛道州伯高抵宙以书必致之至与坐起伯高襃邪人也嗜其音至善处輙自为击莭教阍管谨视出入饵仄栢不食糓三年变服遁逃九疑丛祠中披取之益善亲遇终不屑卒乗暴水入小舩下岣嵝山求道箓防欧阳师死不果受张诫副岭南又强与偕诫死至是抵余时已得骨髄病日犹鼔音四五行居数日益笃既病自为歌死三日州北冈西志其词曰云州生栁州死年五十病骨髄天与之音今止矣丁酉之年秋既季月阙其团于是始心为浮图形道士仁人我哀埋勿弃
　　赵秀才羣墓志【志云元和庚寅神永戢又云仆夫返柩当啓蛰元和五年正月也】
　　婴臼死信孤乃立【赵氏在春秋时事晋至景公三年大屠岸贾杀赵朔赵同赵括赵婴齐灭其族赵朔妻成公姉有遗腹走公宫赵朔客曰公孙杵臼杵臼谓朔友人程婴曰胡不死婴曰朔之妇有遗腹若幸而男吾奉之后果生男屠岸贾索之婴与杵臼谋乃取他人子使杵臼负而匿诸将遂索杵臼杀之程婴与赵氏真孤俱匿山中至十五年景公疾卜云大业之后不遂者为祟于是召赵孤及程婴复与赵田邑如故】王侯世家天水邑羣字容成系是袭祖【古本于祖字下空三字一本无空】仕相及嗟然秀才胡伋伋体貌之恭艺始习娶于赤水礼犹执南浮合浦遽逺集元和庚寅神永戢问年二纪益以十仆夫返柩当啓蛰潇湘之交瘗原隰稚妻号叫防女泣和者凄欷行路悒追初悯天铭兹什
　　太府李卿外妇马淑志【公集有与李睦州书名字皆不得而详然公志及其私必与公相厚者元和五年公时与李俱在永州故云卒于湘水之东志是时作也汉书齐悼恵王其母高祖微时外妇也顔师古曰谓与旁通者其云外妇本此】
　　氏曰马字曰淑生广陵母曰刘客倡也淑之父曰揔既孕而卒故淑为南康讴者李君为睦州诋狂防见诬左官为循州録过而慕焉纳为外妇偕窜南海上及移永州州之骚人多李之旧日载酒往焉闻其操鸣为新声抚节而歌莫不感动其音美其容以忘其居之逺而名之辱方幸其居是也元和五年五月十九日积疾卒于湘水之东东冈之北垂年二十四铭曰
　　容之丰兮艺之功隠忧以舒和乐雍佳冶雕殒逝安穷谐鼔瑟兮湘之浒【谓湘灵鼓瑟也】嗣灵音兮永终古










　　柳河东外集巻上
　　钦定四库全书
　　栁河东外集巻下
　　唐　栁宗元　撰
　　表啓十八首
　　为文武百官请复尊号【六首　公正集中有为京兆府请复尊号表三又有为耆老请复尊号表二皆在贞元十九年间盖为德宗复圣神文武之号作也其事巳详于正集之注今又有表六盖在正集之表前作其上三表在贞元四年第一表云谓掩全功五年于兹盖自兴元元年甲子德宗去圣神文武号至贞元四年戊辰为五年也后三表在贞元五年其第四表云去年九月三度诣阙上表即上前三表之明年为五年矣公时年十七初举进士云】
　　臣等言臣窃观前代之盛列辟之英咸保鸿名而崇明号或配其德或昭其功盖所以扬耿光彰淳懿而示逺也其有暗然不耀后嗣何观蔽而不扬羣臣之罪伏惟皇帝陛下由正统而临祚承圣绪而受圗禀高明之姿于天侔博厚之德于地端教化之本制刑礼之中声震八区威加六合运造之化靡有不通成隂隲之功莫之能测是用光膺圣神文武之号其后虽逢阨运今睹昌期诚我武之扫清犹自咎而抑损同罪已之义明爱人之仁羣臣等上顺圣心以成恭德而退怀大惧谓掩全功五年于兹若坠冰谷方今百职皆理庶绩其凝人用咸和俗惟丕变陈师鞠旅无犯塞之虞画界封疆无专地之患四海宁一万类蕃滋薄刑溢不寃之声通赋蒙勿收之惠西成有穰岁之报南极见寿星之祥灵贶屡加天恩允答岂宜固为菲薄以掩盛明尊号之崇愿复如旧况臣等亲奉平明之理久蒙覆露之恩耻德美之不彰忧罪戾之将及伏惟陛下复循旧典俯徇羣情诚天地神祗内外臣庶之所望也臣等无任屏营悃恳之至
　　第二表
</div>
    <div class="pagination">
<a href="柳河东集_page20.html">上一页</a><span>...</span><a href="柳河东集_page16.html">16</a><a href="柳河东集_page17.html">17</a><a href="柳河东集_page18.html">18</a><a href="柳河东集_page19.html">19</a><a href="柳河东集_page20.html">20</a><span class="current-page">21</span><a href="柳河东集_page22.html">22</a><a href="柳河东集_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
