<!DOCTYPE html>
<html>
<head>
    <meta charset="UTF-8">
    <title>临川文集 - 第 64 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川文集 - 第 64 页/共 101 页</h1>
    <div class="content">　　范鎭加修撰制
　　赵抃兼侍御史知杂事制
　　韩缜改殿中侍御史制
　　沈立李大临朱寿隆可三司戸部度支盐鐡判
　　官制三道
　　李寿朋陆经张洞开封府推官制三道
　　王陶皇子伴读制
　　施昌言知渭州沈遘知杭州李兊知邓州制三
　　道
　　李柬之判西京留守司御史台制
　　王绰知徐州鞠眞卿知寿州何郯知永兴军潘
　　夙知桂州制四道
　　余靖司马光张瓌加恩制三道
　　贾黯蔡襄王珪范鎭冯京余靖李柬之转官加
　　勲邑食邑制七道
　　吕公弼工部侍郎制
　　司马光礼部郎中制
　　周沆右谏议大夫制
　　沈遘起居舎人制
　　掌禹锡赵良规并秘书监制
　　王绰秘书少监制
　　李丕绪少府监制
　　宋任吕公孺马从先觧賔王并太常少卿制四
　　道
　　召试三道
　　节度使加宣徽使制
　　门下推毂授师拥旄乘塞擅生杀之柄于外繋安危之体于中厥有显庸宜膺宠数诞扬孚号明示庶工具官某学足以通大方谋足以断众事有经天之业有扞城之材比以明扬屡更烦使遂跻膴仕良副訏谟维塞路之要藩实兵防之重寄职尔鎭抚纾予顾忧盖爵赏之加不遗于近小岂藩维之任顾可以弭忘用是畴其展宷之劳宠以宣猷之号繄人谋之众允匪朕志之汝思夫任重者其忧不可以不深位高者其责不可以不厚号名之羙礼秩之崇非期假宠以擅荣兹用论功而取称矧夫守国之圉谋王之师聮辅相之籍于殿中居士民之瞻于天下其思祗愼以副褒优可
　　翰林学士除三司使制
　　勑三司使天下之盛选也自尚书六官名存实去而三司之职事所緫居多则非夫仁明肃乂足以辅世济物者奚宜任此哉具官某有疏通之才有直亮之操闳言崇议足以经纶王家髙文典防足以鼓动当世遂以人望扬于禁林若夫施政之后先生财之本末盖甞深思而熟讲殚见而洽闻则居天下之盛选主朝廷之大计询考在位孰如汝宜夫聚天下之众者莫如财理天下之财者莫如法守天下之法者莫如吏维予任汝其听勿疑法之不善者汝得以议而更吏之不良者汝得以察而去则夫调度之不时费出之无常邦用之不给元元困于征求而愁怨于下者直汝之耻也夫行巳有耻而后可以为士矧吾左右信任询谋所同而观听之所在者乎往祗厥官其亡以宠利而为士耻可
　　诫励诸道转运使经画财利寛恤民力制
　　夫闵仁百姓而无夺其时无侵其财无耗其力使其无憾于衣食而有以养生丧死此礼义廉耻之所兴而二帝三王诫勑百工诸侯之所先后世不可以忽者也朕夙兴夜寐聴治不怠囿游宫室之观无所増饰而躬以节俭先天下之士然而不忍人之政考诸先王未有以及之也凶年饥嵗民之父子夫妇犹有不得保其家室而放乎沟壑意者吏或不良不知所以赈救省忧之方而使之至此耶今吾别诸道置使者使得察吏之良否而视民之疾苦輙具以言而任事者或不惟朕志之所急而以侵牟之为故甚非所以遣使者慰安元元之意也夫转输天下之财以给有司之费皆有常数而无横求诚能御轻重敛散之权而禁因缘之奸则何患乎经入之不足彼前世良吏能纾其民而官事亦不耗废者岂有他哉亦在乎勉之而巳若乃操聚敛之赢以为功而不知百姓与足之义非惟逆于朕志而有司考绩之法亦将不汝容焉朕言维服其聴毋怠可
　　皇侄右卫大将军岳州团练使宗实可起复旧官泰州防御使知宗正寺制
　　勑先王纠合宗族而分职以治之所以严宗庙也宗庙严则礼俗成而天下治其事岂可以轻哉今朕选于近属以修宗正之官亦先王治亲之意也以尔具官某惠仁孝恭忠信纯笃故迁厥位以称御侮之实而使任事焉夫士之欲施于政未有不学而能者学所以修身也身修则无不治矣朕言维服尔徃懋哉可
　　皇侄右卫大将军泰州防御使知宗正寺宗实可岳州刺史充本州团练使制
　　勑孝子之思慕无穷而送终有既者先王之礼也具官某祗慎克孝能良于丧去位家居三年于此矣其还位号复序内朝朕命维新徃钦无斁可
　　起居舍人直秘阁同修起居注司马光知制诰制
　　勑先王诰命之文何其雅驯而奥美虽出命非有司之事而讨论润色盖有助焉以尔具官某操行修洁博知经术庻乎能以所学施于训辞俾掌賛书徃谐朕志可起居舎人直秘阁同修起居注司马光改天章阁待制制
　　勑扬雄曰周之士也贵秦之士也贱周之士也肆秦之士也拘盖先王以礼让为国士之有为有守得伸其志而在上不敢以势加焉朕率是道以君多士以尔具官某文学行治有称于时故明试以言使司告命而乃固执辞让至于八九改序厥职以伸尔志是亦髙选徃其懋哉可
　　翰林侍读学士右正言冯京改翰林学士知制诰权知开封府制
　　勑学士职亲地显而开封典治京师非夫忠厚仁恕而有文学政事之能孰可以任此具官某造行直方受材博敏践更中外休显有称论思禁林尹正畿甸询谋惟允其徃懋哉可
　　范镇加修撰制
　　勑昔周人藏上古之书以为大训而孔子春秋天子之事也盖夫讨论一代之善恶而撰次以法度之文章非夫通儒逹才有识足以知先王不欺足以信后世则孰能托尚书春秋之义勒成大典而称吾属任之指乎以尔具官某有该通之材有纯洁之操辩论深博溢于文辞论思禁林时议惟允则夫案善恶见闻之实断是非去取之疑人之所难宜以命尔尔其精思熟考自勉以古之良史毋袭近世比事属辞之失使来者无所考稽可
　　右司谏赵抃礼部贠外郎兼侍御史知杂事制
　　勑某朕置御史以为耳目非更事乆而能自称职则不以知杂事也以尔甞任言责有猷有为行义之修士人所誉故迁郎位使在此官悉其诚心廸上视聴义之与比时乃显哉可
　　屯田贠外郎韩缜改殿中侍御史制
　　勑某朕使学士五人举二人以为御史又于二人择取一人而以汝为之汝名臣之子世载荣问恺悌忠信学知大方无蔽于憸人无挠于大吏无廸上以非先王之典而同乎流俗时汝称职徃其勉哉可
　　兵部郎中沈立可依前官充三司戸部判官制
　　勑某擅一道之财而开阖敛散之以给县官之费而又察举吏士之贤不肖问民之疾苦与夫入佐三司而四方之言利者必稽焉其职事之责等尔汝以才能屡试而行义加修使于东南嵗月久矣还禆掌计之治所以慰将命之劳惟尔博学多闻固甞知夫百姓与足之义古人有言曰尊其所闻则高明行其所知则光大矣可不勉哉可
　　度支贠外郎充秘阁校理李大临三司度支判官制
　　勑某天下之食货皆领于三司故朕常难于置使而又考慎其属以称之尔以文学为官而政事甞有所试清明敏逹可使治烦徃践厥官其知所守矣可
　　金部郎中朱夀隆三司盐鐡判官制
　　勑某取于山海之无穷以助县官之不给所以开阖敛散之不可以无术也非夫廉辨敏明之吏孰能任此者乎尔纯行美材久于烦使徃共厥服维是勉哉可
　　度支贠外郎李夀朋开封府推官制
　　勑某朕布大庆于天下惟士之有能有为而不获尽者岂一日而忘哉尔以政事之材而济之文学无所避惮以修厥官防于吏议失职久矣尹正畿甸四方所曕姑徃佐之以永民誉可
　　殿中丞充集贤校理陆经开封府推官制
　　勑某天下无事休养生息百年于此而京师之人众矣独开封以一尹治之故朕常慎择材士以为之佐庶几乎其不劳而治也尔材茂质美久于湮阨而智能弥劭行义加修姑使治烦徃其自勉可
　　太常博士充秘阁校理张洞开封府推官制
　　勑某开封任重事丛故常择才士以为之佐尔以文章学问列职校讐出试一州风绩弥劭膺此遴选徃其勉哉可
　　左司谏王陶皇子伴读制
　　勑某自天子至于士未有不待学而成者今朕欲进诸子于学求可与居者而大臣以尔为言尔久在谏工有闻于世兹惟慎选可不勉哉可
　　枢宻直学士施昌言知渭州制
　　勑夫出河秘文中严于禁阁临渭分阃外肃于戎亭进陪侍从之聫徃膺经略之寄兹为异数授受惟艰具官施某才劭兼人问望映世早摅素蕴寖阶清涂南榻计庭禆賛之功可纪西厢枢府论思之効尤彰洎出总于藩条且屡制于邉事经毕举政绩用成宜易余杭之符就抚氐羗之塞尔其坐护诸将善固吾圉而今而后无西顾之忧者繄尔之力可不勉哉可
　　知制诰沈遘知杭州制
　　勑东南奥区杭越重镇眷惟师帅之选属于侍从之良宜有褒优式示毗倚具官某风姿爽拔器宇闳深早登髙妙之科亟跻通显之列校文东观典学擅乎多闻演诰西垣英辞鼔乎群动比抗章而请郡期调膳以奉亲曽未朞年巳闻报政乃就更于淮海庶益便于庭闱载念钱塘之邦方虚铜虎之守宜共易【阙】之命仍选应宿之资服我新恩宠尔故里与夫引会稽之绂又相万也尔惟懋哉可
　　龙图阁直学士知河阳李兊给事中依前龙图阁直学士知邓州制
　　勑邓于京西为一都会提兵以守常择大吏且有加命宠荣其行具官某寛和静深方厚笃实甞由御史遂为谏官延阁侍从之班方维帅守之任焯有绩效见于事为序于东省之华寄以南阳之重按抚吏士治军牧民敷宣诏条镇靖风俗繄汝能力徃其勉哉可
　　龙图阁直学士李柬之刑部侍郎充集贤院学士判西京留守司御史台制
　　勑古之仕者难进易退陵夷至于后世而礼义廉耻防乎息恬于势利者鲜矣而苟得躁进者不乏于朝教之未孚朕甚患之顾吾左右亲近之臣行义合于古之仕者宜从其志使在位之贪者有愧而慕焉具官某名臣之子能自修敕出备蕃维之任入为侍从之官而乃力辞显荣退就闲职别都执宪地清务简特峻秋官之秩仍通丽正之班吾惟尔嘉其徃居息可
　　知杂王绰吏部郎中直龙图阁知徐州制
　　勑某知杂御史于朝廷之士为髙选非精明彊直不能称其任也尔更践多矣有闻于时故从远方召置此位乃以病告至于再三出临大州进直严阁又増郎位以宠尔行其亦懋哉徃共厥服可
　　集贤校理鞠真卿可光禄寺丞依旧充集贤校理知夀州制
　　勑某付之千里之地能禁暴去悍拊循鳏寡使良民有以休息而吏不敢为侵寃岂非所谓能者哉若尔之材歴选于朝而乆试于外固时之所谓能者朕所加省而不忘今夫夀剧郡也故徙汝以治之而稽汝嵗功当得迁位丞于光禄其徃勉哉可
　　何郯知永兴军制
　　勑朕初即位慎考俊乂之臣付之方镇具官某廉清质直敦大详敏艺文之学政事之材左右具宜以有声绩作国西屏雍维大都镇抚一方老成是頼序迁厥位往牧其人其劢猷为以膺任属可
　　潘夙转官知桂州制
　　勑某桂于西南为一都会蛮夷荒忽镇抚有宜故于用人常慎其选尔清明敏达寛博惠和更事有功简在朝论迁序即位徃其勉哉可
　　尚书左丞余靖制
　　勑朕有大赉虽疏逖防细必加焉况于位序髙任属重宠章徽数其可略乎具官某政事之材艺文之学践更中外光显有声跻登大官镇抚荒服能率厥职相时休成衍食序勲徃其祗服可
　　天章阁待制司马光制
　　勑陟降左右司朕躬之阙者至亲笃信之臣也邦有大赉其可以后而忘乎具官某政事艺文操行之美有闻于世简在朕心相时明禋庀事惟谨进阶序爵其往懋哉可
　　尚书戸部郎中知制诰张制
　　勑朕宗祀先帝以配昊天而均福厘于在位疏逺防贱无遗者矣又况于侍从之臣乎具官某徳厚资深志方行洁安于义命为世寳臣考慎乐礼相时大事进阶序爵其徃懋哉可
　　翰林学士知制诰贾黯转官加勲邑制
　　勑朕初即位奉行先帝故事不敢有废也具官某刚毅笃实闳深博敏先帝所遗以论思左右者也其迁厥位加赐恩典其徃钦哉可
　　翰林学士知制诰权三司使蔡襄转官加食邑制
　　勑朕祗若先帝之初大赉以劳天下职亲地禁之臣皆先帝所遗以助朕者也其可以后而忘哉具官某率徳秉义以绥宠禄主国大计功昭于时班命有章徃钦无斁可
　　翰林学士兼侍读学士知制诰充史馆修撰王珪转官加食邑制
　　先帝投天下之艰以属朕身永惟所与济此者岂非左右之良哉具官某秉哲廸义士民所望论思润色有补于时大赉之恩外通四海况于亲近岂可以忘徃服宠章愈其慎毖可
　　翰林学士知制诰充史馆修撰范镇转官加勲邑制
　　勑朕虽哀恫永惟付托之重不敢忘先帝宠绥海内褒厚群臣之意具官某敦大闳博清明敏逹职亲地宻为国信臣迁序位等申之恩典惟慎厥服往膺显荣可翰林学士知制诰权知开封府冯京转官加勲邑制
　　先帝以盛徳成功克终天禄然在疚永念嗣训非左右之良孰与济此哉具官某秉哲蹈义士民所望尹正京邑善声流闻邦有大赉当由贵始往膺荣禄无替厥修可
　　集贤院学士余靖转官加勲邑制
　　先帝君临天下余四十年功徳之所及博矣非文武之士协力中外何以致此哉在后之侗纂修成法敢忘大赉以劳众工具官某敦大闳深清明敏逹蕃屏帝室厥功茂焉恩典宠章徃其钦服可
　　集贤院学士李柬之转官加勲邑制
　　先帝弃天下不及班命以劳群臣朕继大统其承厥志具官某廉静忠恕济以详敏能绍世美为时名臣膺服宠章徃其思励可
　　龙图阁直学士给事中吕公弼改工部侍郎制
　　勑褒徳序功制为禄位先帝所以熈庻政也朕虽在疚所不敢忘具官某保身慎行旧有荣闻陟降左右是为世臣惠绥西南风绩尤显冬官之贰其徃钦哉可
　　待制司马光礼部郎中制
　　勑左右侍从之臣皆先帝所遗以助兴政理者也有劳可録朕敢忘哉具官某行义信于朝廷文学称于天下比更任使会课当迁进位二等以嘉尔绩尔方以经术入侍而又兼谏争之官徃其思致厥身使朕之聦明无所不通尔亦维有无穷之闻可
　　周沆右谏议大夫制
</div>
    <div class="pagination">
<a href="临川文集_page63.html">上一页</a><span>...</span><a href="临川文集_page59.html">59</a><a href="临川文集_page60.html">60</a><a href="临川文集_page61.html">61</a><a href="临川文集_page62.html">62</a><a href="临川文集_page63.html">63</a><span class="current-page">64</span><a href="临川文集_page65.html">65</a><a href="临川文集_page66.html">66</a><a href="临川文集_page67.html">67</a><a href="临川文集_page68.html">68</a><a href="临川文集_page69.html">69</a><span>...</span><a href="临川文集_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
