<!DOCTYPE html>
<html>
<head>
    <meta charset="UTF-8">
    <title>南湖集（宋张鎡） - 第 13 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南湖集（宋张鎡） - 第 13 页/共 20 页</h1>
    <div class="content">　　石门小泊
　　近村非少茂林枝十二乌巢一树栖应恐此间难觅句预先留作我诗题
　　潘茂洪借屋地主催起仆以山园暂假寓泊书两诗送之
　　竹栽方讶不成隂寸地城中果寸金莫使无家轻发叹北山园里翠烟深
　　种艺吾方屋数间圗书鸡犬称君闲径携桃叶航湖去别有新居却载还
　　行次徳清
　　波鸣船板唤晨兴倦睫揩摩得梦醒到县隂晴休更问野禽声已喜人聴
　　浮圗立处觉天低迎我船行十里时不是前山眀复暗那知头上白云移
　　渐凉山水倍清华不説渔樵亦自嘉好是趂人全省力溪才过又荷花
　　携杨秘监诗一编登舟因成二絶
　　今日何曾独自来船中相伴有诚斋须知不局诗编里妙用方能处处皆
　　造化精神无尽期跳腾踔厉即时追目前言句知多少罕有先生活法诗
　　相士陈邦彦觅诗
　　眼力知君已絶伦奉传一法更通神看渠天爵髙人爵方是人间富贵人
　　行次下渚湖二首
　　绵延苍岫补林空菱荇通船万镜中黄白花明如绣出蜻蜓犹爱蓼成丛
　　野童绿草牧鹅羣诗料今朝得几分俯仰纵横皆合律云如层树树如云
　　杂兴
　　迢遥秦陇旧家山百万貔貅拥节还读尽一编时自许西风吹梦玉门闗
　　小圃秋光不世情蠧枝枯枿忽重青凌晨自灌银床水居士新防种树经
　　细读南山扣角歌机锋投处几曾多道人不踏门前路敝帚其如自爱何
　　园歩杂兴
　　懽意千年孰与齐恰如穉子门时八旬半载争多少匹似渊眀已较迟
　　荳篱黄叶被蔬田静极情懐似黯然居舍又従东壁防栁梢浓处起厨烟
　　无风寒色自凄迷晚日低笼一径微竹里鸠藏初未觉小车行过忽横飞
　　池心谁放叶舟横莲蘤还如入夏生病起一天云意好浅坡闲让鹿先行
　　园中荒秽渐平治老子何妨鬓有丝从此五行无晦气一闲成就万篇诗
　　立秋后一日池上杂兴
　　渔舟闲上揭踈篷倚徧苕华岸岸红两日新秋凉便觉费人诗句是西风
　　船舷何事若轻雷荡叶冲莲一道开莫待归时方命酒径从花上逓金杯
　　小娃犹记喜归时故唱前年自赋词但得池边鸥鹭聴更须门外野人知
　　冰轮艶艶涌东墙鱼触波纹破碎光十万人家眠正熟谁知凉满一胡床
　　道傍丛祠榜云老人庙
　　里俗崇祠想报功袍鞾包褁雪髯翁休嗟事始无人识纵有丰碑亦是空














　　钦定四库全书
　　南湖集巻八　　　　　　　宋　张镃　撰七言絶句
　　次韵京口叔祖见寄四首
　　欲诉中心话许长尺书恨不寄千张新篇喜逐东风好变尽人间草木荒
　　山堂初展称婆娑曲迳移栽杂树多应是我翁归舍后便登繁要亦来过
　　病起逢春自献酬醉狂诗体类俳优追攀雄杰诚堪笑寄去稽迟更合羞
　　汲古无初不读书屠苏新制帖僧庐痴禅昼夜蒲团上贪睡犹胜学宰予
　　次韵酬王之孟见赠
　　相逢未问有诗新识得全然少得人莫怪世间多不爱翰林憔悴少陵贫
　　次韵姜邦桀见访留赠三诗
　　饱防朝霞与暮云一丘一壑大无尘闗门果是倦迎客倒屣还因有句人
　　绕林逰遍更沿陂薄暑车行不下帷最喜竹君相伴久见渠生子子生儿
　　何曾一事扰中扄醉便投床梦亦清书巻犹嫌旧时习未能熟处放教生
　　次韵吕浩然四首
　　小筑茅堂亦有防规摹林野自然清仙风道骨真人后过我应除喝道声【李义山谓松下喝道为杀风景】
　　作诗谁道有梯阶当下由人肯放开字字不为声病防知君得处自天来
　　秋水清来不钓鱼有时遮眼强寻书过从闲客犹全少况是朝官更合疎
　　天然风景异人为门外南湖不姓西指日芙蓉盛行发何须出郭看苏堤
　　过野翁亭因登岝防山憩崇夀院僧轩共成四絶句
　　古县依山惬乍逰欲行因路始穷幽搀空石壁樛林合更做行程急也留
　　溪流逢旱息潺淙野彴横趋乱石中莫恨铁冠人已去我来权合号山翁
　　甲子峯髙正属连白云腾涌似炉烟羣仙若讶归来晚只蹑云根上碧天
　　岩隈萧寺得跻攀数翠邀岚不复难已向城中专一壑更须随处欵青山
　　舟过良渚
　　船出修门未有诗直须凤口泛晴溪縁何触景方吟得拙句频年不立题
　　南湖有鸥成羣里闾间云数十年未尝见也实尘中竒事因筑亭洲上榜曰鸥渚仍放言六絶
　　居士园门甚处开傍城犹未着楼台门前湖水三千尺引得沙鸥来肯来
　　旋开斜港放船出更着小亭临水防软红尘里江山景便着丹青画亦难
　　东家西家翁媪説白洋湖自有多年何曾识见江鸥至消得主人诗兴颠
　　朝阳鸣凤国之祥瑞事吾家鸥鹭行最爱几声烟外响和他渔艇独敲榔
　　十五年前过扬子尔辈出没波涛中争知今日得共住急唤酒来浇晚风
　　不因他处食无鱼来慰先生索寞居走笔赠诗君莫笑从逰此是最相于
　　出城二首
　　只道南湖没様竒出闗又有许多诗便须抄取天然句才下工夫走却伊
　　扁舟初上一声雷两岸浓云乱欲堆堪笑此时晴太早篷遮未定雨先来
　　以桂隠樱桃从益之博红酒诗
　　闻道君家琥珀霞杭州那更説梨花樱桃颗颗堪持比换取一尊来水涯
　　新市道中
　　野晴天碧共溪长画様飞来白鸟双舟小不禁风罨岸菰蒲无数入篷窻
　　夜闻渔歌
　　非竹非丝响裂空髙歌三唱出渔篷清谿激越犹如许想见湘波欸乃中
　　访安福寺叶上人
　　苍苔径入旧栽竹树里桥横新凿池丈室稳居清絶地岂容支遁不能诗
　　西庄夜归
　　草声真似过田间唧唧虫催兴未阑珍重小舆能从我夜深穿遍竹隂寒
　　题本觉寺
　　绕架蒲萄叶尚稀瓦炉闲炷栢烟微年年绿暗轩窻意却恨春风不早归
　　一径横穿藓翠封满空声动玉琤淙林居岂是无修竹未有清隂似此浓
　　题圎觉寺跳珠轩
　　箨龙来向石根蟠幻出摩尼跃翠盘今日山中晴亦雨可无风过发清寒
　　清眀日书亦庵壁二首
　　春情縁雨复缘晴晴即闲行雨即吟花好满园防未遍出墙邻树又闗心
</div>
    <div class="pagination">
<a href="南湖集（宋张鎡）_page12.html">上一页</a><span>...</span><a href="南湖集（宋张鎡）_page8.html">8</a><a href="南湖集（宋张鎡）_page9.html">9</a><a href="南湖集（宋张鎡）_page10.html">10</a><a href="南湖集（宋张鎡）_page11.html">11</a><a href="南湖集（宋张鎡）_page12.html">12</a><span class="current-page">13</span><a href="南湖集（宋张鎡）_page14.html">14</a><a href="南湖集（宋张鎡）_page15.html">15</a><a href="南湖集（宋张鎡）_page16.html">16</a><a href="南湖集（宋张鎡）_page17.html">17</a><a href="南湖集（宋张鎡）_page18.html">18</a><span>...</span><a href="南湖集（宋张鎡）_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
