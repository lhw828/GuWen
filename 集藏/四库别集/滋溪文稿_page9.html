<!DOCTYPE html>
<html>
 <head>
  <meta charset="utf-8"/>
  <title>
   滋溪文稿 - 第 9 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   滋溪文稿 - 第 9 页/共 29 页
  </h1>
  <div class="content">
   世祖皇帝临御中国，总揽豪俊，布列有位，故治功兴而法制立。一时贤材之盛，或奋由农亩，或举于戎行，或出于诗礼之族，或兴于勋伐之裔。若赵公者，盖其人乎。
　　公讳秉政，字公亮，河北河南道提刑按察使、赠太保、仪同三司、上柱国、定国襄穆公瑨之子，知太史院侍仪事、赠金紫光禄大夫、大司徒、定国文昭公秉温之弟也。起家武略将军、新军上千户，官至少中大夫、江西湖东道肃政廉访使。享年六十有七，以至大元年秋七月某甲子薨于当涂寓舍。二年夏五月某甲子，葬于顺德南和县李马原。后三十年，制赠公嘉议大夫、礼部尚书、上轻车都尉、天水郡侯，谥忠敏。始刻石以文曰：
　　初太祖皇帝兵至飞狐，襄穆举城来归，从国王木华黎戡定河朔，由监中山家焉。有子十一人，公次居六。生有异质，襄穆奇之曰：「吾将兵不妄诛夷，子孙庶有贤者。」中统庚申，世祖归自鄂渚，道出中山，襄穆以潜藩旧臣，持牛酒郊迎。上为下马坐帐中，襄穆进酒，公从拜其后，进止雍容。上伟其貌，命列宿卫。至元十年，襄阳降，诏丞相伯颜大举南伐，选材勇以充将校。大臣以公名荐，即授新军上千户，佩银符，从兵攻郢，又破黄渠。以功升宣武将军，授金符。宋社既墟，新令未洽，虑民复叛，命诸州置管军总管府，分守其地。公调徽州，寻又置万户府，两府莫知所长，而万户受赂，輙为人奏官赏。公还京师，求解其职。久之，台臣知公贤能，奏佥江西湖东道提刑按察司事，上可其奏。丰城尹张某夤缘东宫近臣得官，肆为贪暴，公按得之。尹恚曰：「吾昔受东宫教。」公曰：「教若残赤子乎？」尹阴令其子讼冤于朝，吏不敢书尹狱辞。公曰：「苟得罪独身坐，不以累若等也。」卒论如律。吉镇守万户苏某横恣不法，树党与十人，号十虎，持郡县短长，纵虐于民。公擒其党一人，急索其家，得刀斧弓矢并新屠牛，狱具，即杖杀之。民争愬其枉，尽取九人治之。万户诬公擅杀，行省臣曰：「州郡置兵本以为民除暴，今自为暴，可乎？佥事用法击贼，非擅杀也。」万户惭愤而退。江南既归版图，后生渐趍刀笔之习。公行部大郡，遣吏奉书币迎故缙绅先生刘辰翁、邓光荐、黎立武舍于学宫，命诸生从授经训，业成者复其家，士风由是浸盛。移佥汉中，授朝列大夫，度同列不可与为，居三月遂移病去。二十八年，诏改提刑按察为肃政廉访，起公佥宪河南。怀孟有闲田若干顷，民佃其中，窃位方面者夺为己有，公复还之于民。
　　元贞初元，迁山东道廉访副使。益都宣慰使落石奏请：「东海之滨，土皆膏腴，宜为屯田以养军士。」公言：「田实舄卤，不可以耕，落石罔上病民，言不可信。」朝廷为罢宣慰使。时成宗皇帝新即位，慎选大臣，尤以台宪为重，诏拜闽省平章彻里为南台大夫，江西行省左丞董士选为中丞，公为治书侍御史。大夫先朝旧臣，威重若神，以公高年独加敬礼。公为大夫言：「各道廉访司纠郡国官吏，宜选御史察各道臧否而黜陟之，则职业举。」大夫从其言，而宪纪益振。江浙省臣为奸利事觉，激怒东朝，廷议遣官杂治。公分台以行，具得盐司及省中大吏赃状，皆以罪黜。大德五年，拜江西廉访使。民闻公来，欢曰：「是能缚十虎者耶！」贪吏望风或自引退。宁州盗杀大贾，数年不获，公阅其辞，以大贾甞舍逆旅，意盗为逆旅主人，立捕至，即服。明年，公告老，台臣不许，趣起视事。又明年，公复求去，官属苦留之，乃夜乘舟入匡庐山，寻载其家北还。至当涂，悦其土俗，卜居郡城之东。岁丁未，江南大饥，有司劝富民出粟，粟不能具，民且死。公谓吏曰：「尔以严刑威之，粟终不可得也，当以善言谕之。」吏如公言，果得粟以活民甚众。
　　公少善骑射，甞猎于野，猝与虎遇，众皆辟易，公引弓一发而踣。从畋柳林，近侍较射为乐，公射輙中。及学书，笔力端劲，以颜鲁公为法。公嗜读书，不尚章句，独喜古人奇节伟行，虽在行陈寘书袖间，下马休輙诵读，军中相谓赵生。丞相渡江，尽召诸将议守襄、郢，统军万户韩某坚请公留，丞相不许。宋平，公出槖中金购书万卷，辇致其家，以其副分遗顺德、怀孟、许三郡学官，北方之士赖焉。公尝言：「自昔中原文献之会，兵戈以来，诗书礼乐之习微矣，虽公卿大家亦多杂用俗礼。」乃与文昭公为家训以示子孙。襄穆公薨，亲旧欲用浮屠。公曰：「吾衣冠族当守礼经。」于是衰经丧祭一遵古制，郡人化之。
　　公娶张氏，再娶刘氏。子男谌，先公卒；仪，承事郎、建德路寿昌县尹兼劝农事；俨，将仕佐郎、河北河南道肃政廉访司架阁库管勾兼照磨；侃，不仕。女适承直郎、扬州路泰兴县尹兼劝农事刘节。孙男时可、时充、时养、时贞、时会、时泰、时立。孙女五人。赵氏世家飞狐，襄穆始兆中山。公母定国夫人杨氏别茔顺德。公疾，语诸子曰：「吾母爱我善事，即死，葬我母傍。」遂从遗命。始公佥宪河南，悯世俗用刑之酷，上言曰：「昔唐太宗因阅铜人，见人之五脏皆系于背，诏天下勿鞭背，可谓仁君爱民，万世龟鉴。今朝廷用刑有制，而有司不详科条，輙因暴怒衣鞭背，致人于死，深负国家好生之德。」庙堂是其言，遂着为令。铭曰：
　　于赫世皇，立贤无方。用适其宜，治具毕张。维人之生，才有万汇。成德之士，施用不器。伟欤赵公，悃愊无华。奋其材能，益大厥家。飞狐被边，俗喜骑射。及家中原，诗礼日化。始从丞相，执戈戎行。南士既平，分持宪纲。典刑严严，风猷凛凛。发擿奸贪，民获奠枕。洪惟皇祖，建台之初。一时老成，执法不逾。时方治平，人皆尚行。风化肃雝，州部清整。公在宪府，三十年余。用人之效，此其权舆。维古善人，为国之纪。嗟尔子孙，尚续公祉。

　　△元故御史中丞曹文贞公祠堂碑铭 【 有序】 

　　赠体忠守宪功臣、河南行省左丞、鲁郡曹文贞公讳伯启既葬■〈石易〉山，其令尹谋诸耆老曰：「公家是邑，仕王朝，清规重德，师表一世，天下慕其风采。矧吾邑人，讵能忘乎！」众是其言，相率为祠于愽化里，奉公像而祀之。遣人至惟扬，请曰：「昔者公薨，天子勑儒臣刻铭神道。今祠宇既作，系牲有石，愿摭公遗事序而诗之，重为吾邑人劝，是所望也。」天爵弱冠获拜公屦前，公教诲甚至，其敢以固陋辞。
　　国初，东平严侯兴学作士，公往游焉，师事翰林承旨李公谦，故其为人廉静温雅。筮仕■〈石易〉山文学掾，历漷州学正、冀州教授，训诸生有法。及见于用，则以洗冤泽物为心。尝主婺州兰溪簿，尉获盗三十，械徇诸市。公曰：「盗无左验，其孰信乎？」未几，果得真盗，尉以是黜。累迁常州路推官，豪民黄甲恃财杀人，赂佃客坐之。公谳得其情，甲坐杀人者罪。御史潘昂霄、宪副王俣交荐其贤，擢拜西台御史。关辅自许文正公倡鸣道学，以淑多士，公请于朝，建祠以表其功，筑室以训来学。泾阳民诬其尹不法，公核其实，抵民以罪。蜀佥宪以苛刻闻，公列其状去之。善善恶恶，克协于理。
　　延佑元年，由中台都事除刑部侍郎。时相擅政，威焰赫然。一日盛怒，召公等至曰：「西僧讼某之罪，何为久弗治也？」众莫敢对，公徐进曰：「某罪犯在赦前，故弗敢治。」相益怒，左丞起请曰：「曹侍郎素称廉直，某罪诚如所言。」相怒稍解。宛平尹盗官帑，事觉，宰臣欲诛其守者。公曰：「守者罪不至死。」杖而遣之。或谓公屡忤宰执，盍称疾避之。公曰：「祸福命也，第谨吾职而已。」久之，出为真定路总管。治尚宽简，民便安之。迁司农丞，拜南行台治书，转福建廉使。未行，改右司郎中。至治元年，迁辽东廉使。京师西山勑大建佛庐，御史言：「岁饥民贫，宜缓其役。」近侍有恚台谏者，激怒主上，而御史以谗死。公抗章言：「台臣某叨尘清要，拱默苟容，使昭代有杀诤臣之名。宜示显责，用儆具臣。」时韪其言。召为集贤侍读学士，拜侍御史。奉诏删订条格。公曰：「刑贵适中。今民犯罪，既黥而杖，复加流窜，是一人身备五刑，故生还者百无一二，殊乖列圣子育元元之盛德，法当改易」。丞相是其说。会公除淛西廉使，不果。
　　泰定初元，公引年北归，优游乡社。■〈石易〉人乐公之德，表所居为曹公里。文皇即祚，以廉使任重，诏征耆旧为之。公落致仕，使淮东。时方旱歉，饬有司发粟赈穷乏。及闻中丞之命，则曰：「吾年且八十，尚忘知止之戒乎！」公平生以人才为任，在中台荐名士若干人为侍读，考试国子，拔吕思诚、姚绂寘前列。及监浙省，乡贡选士尤精。云南佥宪范震言宰臣欺上罔下，不报，范饮恨死。公具其事，书于太史。真州守吕世英以刚直获罪，公白其枉，进擢风纪。公性庄肃，奉身清约，虽为贵官，饮食服用不异于儒素。公退读书不倦，教子孙严而有礼。诸子晋宁县尹震亨，临江儒学教授贲亨，福建盐司经历泰亨，江南行台御史复亨，陕西行台掾履亨，佩服公训，皆克有闻。公尝叹曰：「比见官治民俗，岁殊日异，习熟见闻，以为当然。非上之人作新丕变，未易复旧贯也。」
　　呜呼，昔我世祖皇帝既定海宇，建官立制，任贤使能，以兴治功。至于本乎诗书之训，发为仁义之言，深谋远图，赞襄国论，以成天下之务者，唯一二儒臣是所赖焉。公盖及事至元故老，学有本原。其处心平易而不苛，其为政安静而不扰，用能扬历中外五十余年，海内推为巨人长者。今已矣，典刑风裁，岂一乡一邑所当法哉。诗曰：
　　■〈石易〉山之墟，河流訇礚。昔产豪雄，奋烈忼慨。温温鲁公，独称巨儒。长裾玉佩，步武其徐。天启治平，羣贤林立。如欲威凤，有道斯集。入赞国论，出总宪纲。讥排奸幸，扶植善良。心焉和平，行焉忠厚。兴治善俗，允属耆旧。君子岂弟，天厚其门。有禄有年，蕃蕃子孙。维古先哲，道德可仰。里社尸之，来格来享。咨尔■〈石易〉人，匪公曷师。祠以报德，征此铭诗。

　　△故集贤大学士光禄大夫李文简公神道碑 

　　仁宗皇帝临御之初，方内晏宁，乃兴文治。一时贤能材艺之士，悉置左右。皇庆元年秋八月某甲子，特命中大夫、常州路总管李公为吏部尚书，即日遣使召之。盖上在潜邸，已闻公名。既至，礼遇隆重，字而不名。明年，公请致仕，上不允。寻又以为言，上曰：「仲宾旧人，宣力有年，不可令去禁近。」超拜集贤大学士、荣禄大夫。当是时，朝之宿学硕儒名能文辞翰墨者，若洺水刘公赓、吴兴赵公孟俯、保定郭公贯、清河元公明善，皆被眷顾，士林歆慕以为荣。公居其间，年德俱尊。国有大政，则偕诸老议之，衣冠整肃，言论从容，廷臣莫不起敬。世戚大家欲铭勋伐德业者，必属公等论撰书篆，子孙始以为孝。公翰墨余暇，善图古木竹石，庶几王维、文同之高致，而达官显人争欲得之，求者日踵门，公弗厌也。久之，公以疾辞。上不得已许之，进官光禄大夫，勑赐币帛、酒馔，俾使者护送南还。又擢其子士行知泗州，使侍养焉。呜呼，仁宗所以优礼耆艾，崇尚艺文，于此盖可覩矣。公享年七十有六，以延佑七年十月二十四日卒于维扬，葬江都县某乡某原。后二十二年，其孙希闵请于朝，始赠公翰林学士承旨、柱国，追封蓟国公，谥文简。
　　公讳衎，仲宾字也。世为燕人。考府君以儒名，兼通天文律历之学。世祖皇帝闻其名，召而问之，以非官守不敢言。公少警敏，有俊才。世祖新作都城，崇奉宗庙，公起家将仕佐郎、太常太祝兼奉礼郎，寻又命兼检讨。久之，迁承务郎、淮东道宣慰使司都事。至元十九年，宣慰司罢，转江浙行省左右司员外郎。二十四年，改江淮行省员外郎。朝廷遣官稽核郡县钱谷，公分行浙省，人不以为苛。成均既立，诏征江淮学廪之余以给师生，公又承命往，士不以为扰。二十八年，迁承直郎、都功德使司经历。三十一年，世祖宾天，成宗继序，诏罢征安南兵，释其陪臣陶子奇等，擢拜公朝请大夫、礼部侍郎，往谕其国，赐金虎符佩之。以兵部郎中萧泰登为之副，别赐衣物、鞍勒有差。时交、广新刳于兵，人惮其行，公无难色。命有司置骑传，万夫长部兵从行。安南闻有诏使，且疑且惧。公至，宣圣天子休兵息民一视同仁之德意，国王及其臣民拜伏以听，感戴欢呼，大喜过望。归所盗边地二百里，遣其臣奉表谢罪。遗公等橐中装甚厚，皆辞不受，益之再三，终让却之，愈大感服。元贞改元九月，公偕使者入觐，锡赉蕃渥。
　　明年，公请补外，除同知嘉兴路总管府事，再迁婺州，佐两郡凡十年。时天下无事，年谷丰穰，法制宽简，士大夫亦多乐外官。公操韵高洁，又喜吴、越风土，所在兴学训士，暇则自放山水间，盖隐然承平官府之旧，民亦悦其安静之化焉。公有吏能，尝奉诏录囚江南，或疑不能决者，公得其情，多所平反。常州学田万亩，僧冒种三之一，公言行省，复归诸士。在郡岁余，被召。
　　公既贵，恤典上及三世。曾祖大临，赠翰林侍读学士、中奉大夫、护军、范阳郡公，谥恭懿。祖襄，赠资善大夫、大司农卿、上护军、范阳郡公，谥忠惠。考居实，赠荣禄大夫、大司徒、柱国、蓟国公，谥文康。曾祖妣马氏，祖妣陈氏，俱追封范阳郡夫人。妣苗氏，继妣张氏，俱追封蓟国夫人。公元配曾氏，追封蓟国夫人、继王氏，封蓟国夫人。子男士行，世其学，终奉训大夫、知黄岩州兼劝农事；士昌，江东宪史。女士贵，适奉议大夫、惠州路总管府判官张汝霖；士柔，适王升；士能，在室。孙男希闵，温州永嘉尉；余二人，幼。公性和厚，人不见有喜愠。家居不治生业，子孙皆以清慎闻。初表所居曰息斋，晚号醉车先生，作传以自适。
　　天爵使宪淮东，希闵请铭公墓。昔公官集贤时，天爵补国子员，获瞻拜公。追思先朝故老渐已澌尽，然则纪述先进言行，非后生责乎。铭曰：
　　于皇仁宗，方内晏宁。崇儒稽古，咏謌治平。一时臣工，来际昌运。翰墨艺文，咸启其蕴。雍容李公，帝命褒嘉。峻陟崇班，历游清华。公方少时，恭侍太室。典礼宪章，讨论遗逸。出佐省幕，婉画是咨。帝念南交，久罢吾师。咨汝臣衎，往宣予泽。公偕陪臣，来贡玉帛。历官列郡，敷惠在民。召侍左右，允维旧臣。帝眷方隆，公遽告老。白发苍颜，天锡寿考。爰卜新兆，其下邗沟。矢铭贞石，尚永公休。

　　△故河东山西道肃政廉访使赠礼部尚书王正肃侯墓志铭 

　　朝列大夫、河东山西道肃政廉访使，赠嘉议大夫、礼部尚书、上轻车都尉，追封太原郡侯谥正肃王公，讳仁，字仲安。由祖以上，世家云中，谱亡逸其讳。考讳世明，国初从兵破汴，俘匠千人，诏佩金符领其众。久之，擢知中山府事，因留家焉。公幼袭父官，已而让其弟，刮磨豪习，从师问学，卓然以古人自期，由是名闻燕、赵间。至元十二年，王师渡江，下江陵。诏平章廉文正公镇抚其地，承制除三品以下官。廉公求名士与偕，公在选中。至则授归州安抚副使，因其土俗，治以简静，民便安之。无何，嵠峒诸蛮来归，公与有力。
　　明年，宋亡。又明年，江南诸道置提刑按察司，公以才擢佥江东按察司事。是时海内治平方臻，朝廷屡下诏书，训农兴学，修利除弊。中外材能之臣，亦皆廪廪思树声名，以需进用，而宪司尤极一时之选。公于其时，历佥淮西、山东、燕南按察司事，所至郡县，奖善拔恶，勇于有为。故君子闻之为之兴起，贪邪之人或自引去，虽劾其罪，亦言无所寃。饶之监郡乌伦赤贪污病民，顺德监郡朶罗带盗用官帑，公发其事，皆伏辜。故相顺德忠献王由大宗正拜湖广行省平章，道出真定，谓公曰：「居官难，居宪司又难。治罪夺职而人弗怨，此其尤难也。使官风纪者皆然，而人宁有负寃者欤。」会改提刑按察为肃政廉访，公移佥山北廉访司事，迁陕西副使，改河南副使，皆移病不赴。
　　大德九年，征拜治书侍御史。议者以京官任剧，宜增秩以优其禄。公曰：「御史之职在进贤退不肖，悦众要誉，非所当为也。」或请检江、淮闲田，募民佃作，岁益得租若干万石。公言：「自宋、金亡，承平日久，编户益滋，闲田无有也。」议遂寝。无几，以疾辞归。旋有河东之命，复辞以疾。
　　公为人孝友、廉退，少丧厥父，勺水不饮者三日。既葬，居倚庐，未尝輙至私室。及官淮西，妣夫人卒，愿终丧制，有司以法不许。公曰：「亲丧三年，隆古之制，尚忍以例言邪！」遂弃官去。初在归州，官属馈遗一无所受，从者私受富人金百两，公弗知也。是夕梦若神人来语其事，觉而诘之，即命以金还其主。官属异之，多以廉自励。归老于家，筑室唐水之侧，日读伊、洛诸书，怡然若有得焉。有诗五卷藏于家。以至大四年八月某日卒，享年七十有一。其年某月某日，葬安喜县九真乡之原。公娶史氏，早卒，再娶其娣，俱追封太原郡夫人。子男曰简，疾不任；曰静，承直郎、侍仪通事舍人。铭曰：
　　允矣王公，秉德惟恭。介介其守，不渝初终。公在至元，绣衣持宪。锄奸擢良，列城用劝。靡移于怨，弗牵于恩。克协于中，休有令闻。晚起于家，治书乌府。谔谔昌言，以规以补。相彼唐水，薄言屏居。进退雍容，风节伟如。九真之原，公墓有岿。载德铭诗，爰诏无已。

　　△元故少中大夫江北淮东道提刑按察使董公神道碑铭 

　　董氏之族居真定稾城者为最盛，公其一也。公讳源，字巨源。四世祖提，金洺州防御使。曾祖公毅，祖简，再世弗显。父思诚，举进士，知名。妣许氏。公生七年，从亲避地居河南之永宁，读其父书。稍长而有俊才，又多谋略。金将亡，父母俱卒，稾殡永宁之野。未几兵兴，公被俘一大帅帐下，同俘者多被杀，公以儒生得存，帅命教其子弟。有间径归永宁，访其亲遗骸。兵荒之余，暴骨如莽，公囓指沥血方求得之，负而北还。崎岖艰危，始达乡里。既葬，依宗人稾城令文炳以居，复师事翰林王公若虚。王公在金时擅重名，至是及门者众，独推公为第一。遂挟其能，游诸公间，名声藉甚。一时硕儒若王公盘、李公冶、姚公枢、李公盘、张公肃、高公鸣盖其交友，中书杨公、太保刘公、丞相史公尤奇其材，共以国士许之。
　　国家初兴，方事戎旅，杨公以征南行省，史公以行军万户，俱治兵于外，先后以幕府辟公，公辞不应。或问其故，弗答也。及世祖御极，更新庶政，四方豪杰悉起而为之用。于是史公承诏宣抚河南，复荐公为经历官，乃慨然就职曰：「时可以行吾学矣。」征谋治法，多资于公。上闻其名，召与语，奇之，留置左右。中统三年春，山东守将李璮阴结宋人，据济南叛。史公已居相位，分省将兵往征之，以公为左司郎中。是时朝廷肇建官仪，每除拜，犹命翰林行制以训敕之。告公之词曰：「董某秉心端悫，处事详明。草军前之檄，孰比陈琳；谈当世之事，共推王猛。宜颁显渥，以佐行台。尚尽乃心，克成厥绩。」公请周城树栅遏其侵轶，使贼无外援，城中食尽则自降矣。已而果然。璮既伏诛，改行省为济南滨棣益都等路宣慰司，复以公为参议。诸侯王唐古帅蒙古军士万人镇益都，王以齐人向从贼乱，欲纵兵诛荑。公曰：「乱者璮尔，民实何罪。璮既授首，余皆王民。今欲兵之，是激其为乱也。」因极陈古昔歼厥渠魁胁从罔治之训以讽王，王是其言，齐人赖以全活者无虑万数。
　　至元四年，迁转法行，调西京路判官。六年秋，上念郡国囚在狱者或多冤滞，诏中书选官决之。公偕断事官铁木尔分行西夏中兴诸路，周历沙漠盖万余里，所决遣者悉称平允。九年，迁奉训大夫、知林州。州无属县，得亲治民。公严法以驭吏，布惠以养民，民悦其政，如父母焉。朝廷滋以为材，遂擢朝列大夫、山北辽东道提刑按察副使。按行郡县，风采耸然，监察御史表其廉能。十六年，超拜少中大夫、江北淮东道提刑按察使，公以老疾辞。上曰：「江淮新附之邦，民尚未洽吾元声教，非得老成旧臣，孰能抚绥而镇安之。朕固知卿高年，其乘轺传以往。」公整齐其大体，阔略其细故，一以敦俗兴化惠安元元为务。岁余，江、淮之民乐其清简之治，为吏者耻其贪污之行，皆仰公若神明焉。
　　公语同列曰：「大夫七十而致仕，礼也。吾敢久贪荣宠，弗知止乎！」即移病谢归，葺第真定，阖门谢宾客，娱意图史以终其天年。尝作家训以敕子孙，导江张氏览而善之曰：「匪止家训，要以警世可也。」子孙服公之训，皆以学行闻于时。公享年八十有七，以至元三十一年十一月二十一日卒。是岁十二月十五日，合夫人尚氏之丧葬稾城县安仁乡南董村先茔，董氏葬是二百余年矣。子男二人：曰仪，终行省郎中；曰居中，终灵寿县尹。二女，长适郭秉德，次适柘县尹张行中。孙男三人：坚、均、基。曾孙男三人：兴宗、起宗、承宗。
　　公既葬之三十有九年，当至顺壬申，基撰公行事征铭神道之碑，基之言曰：「昔者先公被遇世祖，列官三品，德业着闻。基也幼孤而弗克知，幸其一二可考知者，诚惧岁久又泯泯也。」然而古之君子其言行岂能尽传于世，惟其大节不诬，则固史氏所宜书也。夫铭志之作，义近于史，盖铭其所可知，则其未尽知者可推而知矣。天爵受其言，退而述之以铭。铭曰：
　　于赫世皇，百治具张。小大有位，无材不良。伟欤董公，才谞多誉。相时而兴，雍容中度。畴须奇画，我其资之。畴须善政，我其施之。帝瞻南邦，未洽声教。尚资老成，克抚无桡。自昔有国，黄发是询。有典有则，永绥兆民。曾无百年，故老澌尽。公有慈孙，嗣守遗训。考公大节，廪廪不诬。爱征铭诗，式表幽墟。

　　△秘书少监王公墓志铭 

　　中统建元之明年，世祖起中山王公为赞善大夫，辅皇太子亲授之书，是为裕皇。其书册之端，有亲书庙讳，厥后书归王氏。延佑三年，仁宗御光天殿，赞善之子秘书少监宾执其书以献。上穆然曰：「是皇祖所读之书欤，朕何敢不敬。」有诏褒宠王氏，曾祖顺赠中奉大夫、太常少卿、中山郡公，谥安定；祖良赠昭文馆大学士、资善大夫、中山郡公，谥端懿；父嘉议大夫、太史令恂赠推诚守正功臣、光禄大夫、大司徒、上柱国、定国公，谥文肃；曾祖妣赵氏、祖妣刘氏俱追封中山郡夫人，妣张氏追封定国夫人，继妣氏封定国夫人。又命中书迁宾官，未及命而宾卒，延佑七年夏六月某日也。当是时，天子方乡文学，宾重以是启之，赠典罢已久，祖考蒙是休泽，可谓忠于上而孝于亲者矣。
　　公字子立，宾其讳也。赞善之幼子，性资开敏。初从祭酒许文正公游，小学、四书悉能通其大旨。赞善兼以星官历法妙一世，既为太史，改正历日，公亦传其学。赞善薨，选为太史院保章副，累迁至少监焉。公少长富贵，未尝有富贵气，容仪雅洁，若寒士然。居京师未尝谒贵人门，尝语其子弟曰：「吾名臣后也，当慎守先业，岂可妄与新进小生交游哉。」至大中，尚书省因某挟异书，遂起罗织之狱，公视家所藏凡涉天文阴阳家者悉焚之，谨厚类此。
　　娶郭氏，太史院使守敬之孙、都水少监某之女。二子：桢，主沧州清池簿；桂，补太史星历生。公享年五十有二，权殡都城东南十里。桢将以至治三年六月某日葬公安喜县北扈原。铭曰：
　　于皇仁宗，文治太平。一时材艺，咸列禁廷。矧兹遗经，裕皇宸翰。藏之臣家，荣光有烂。恭进丹陛，允也其时。斯文日兴，亦公启之。愍册襚章，褒及祖考。将进大官，胡命不偶。北扈之原，土厚泉深。铭昭厥美，以视来今。

　　●滋溪文稿卷第十一 

　　碑志五 

　　○碑志五 

　　元故赠推诚效节秉义佐理功臣光禄大夫河南行省平章政事追封魏国公谥文贞高公神道碑铭有序 
　　故少中大夫同佥枢密院事郭敬简侯神道碑铭并序 
　　元故嘉议大夫工部尚书李公墓志铭 
　　皇元赠集贤直学士赵惠肃侯神道碑铭 

　　△元故赠推诚效节秉义佐理功臣光禄大夫河南行省平章政事追封魏国公谥文贞高公神道碑铭 【 有序】 

　　仁宗皇帝延佑初元，召江浙行省左丞高公，复拜中书参知政事。公以母老乞归养，上不许，留为集贤学士，商议中书省事。是岁十月，母夫人卒，公护丧归葬。明年用起复故事，擢拜江南诸行道御史台侍御史，又拜枢密副使，皆不起。上简注公不忘，又明年冬，遣使趣召，仍命之曰：「汝以大祥日至，则能为朕来矣。」使者果以其日至，公惶惧不敢辞。既至，入见便殿，圣眷优渥，即日命近臣送至中书，参知政事。四年，进阶资政大夫，迁左丞。五年，升资德大夫，迁右丞。公自早岁已在朝省，练国故实，凡选举、钱谷、决狱，悉其原委。事物之至，应之闲暇。尤善用人，一时材能布列中外。或承时好，党同恶异，公曰：「任人各以其材，不可妄有分别也。」
　　当是时，仁宗皇帝事皇太后，孝养顺承，惟恐不至，而英宗皇帝方育德于储宫。公与一二大臣同寅协恭，承弼辅赞，俾三宫怡愉，九有清晏，年谷丰衍，民庶乐康，是则公之相业最著者也。然小人不便，阴侦潜伺，思有以害之矣。七年春，仁皇不豫，铁木迭儿已在储宫左右，谮言仓廪空虚。传旨命具钱谷大数以闻。公曰：「某等备位宰府，辅政兴化，用贤理民，乃其职也。至于钱谷，自有主者。」彼闻之益怒。居无何，仁皇宾天，英庙未立，铁木迭儿遂为丞相，擅政肆虐，盗弄福威，睚眦之怨无不报者。以已曩者得罪宪台，公等坐视弗救，心尤恨之。乃以公及平章王公毅、参议韩公若愚征理钱糓，又屡扬言上前，以为世祖之时，币朽于库，桑葛尝奏诛其执政二人，盖欲以此谮杀公等。赖英庙察其无罪，第罢其所居官，放归田里。
　　公始以同知中政院事，特拜中奉大夫、中书参知政事。明年，至大纪元冬十月，武宗皇帝亲祀太庙，公充读祝册官，礼成，锡与甚渥。二年，尚书省立，议更钞法。公曰：「钞今已虚数倍，若复抑之，则钞愈轻而物愈贵。非法之善也。」时不能用其言，出公为江浙行省参知政事。有旨范京城新寺供佛铜器，以行省督视之。期已迫，铜不能具，或欲销省库钱以充用者。公曰：「历代泉货孰敢擅毁。」有顷诏发库钱与楮币兼行，众方服公之识。海舶岁运米数百万石，以食京师，官为给其道里费。然岁久法弊，及民者十盖一二。至是朝廷命公领之，分毫悉给于民。公以海漕官吏出入风涛，百死一生，劳効殊甚，请优其序迁以劝来者。廷议是之，着于令。进拜资善大夫、本省左丞。会平章张闾请括江南民田以益赋税，公言：「国家承平日久，赋税皆有常经，民心一摇，恐生他变。」已而迄如公言。泰定之初，诏以铁木迭儿专权蒙蔽、报复私雠、杜塞言路、构害忠良等罪，播告天下，而公等始获昭雪矣。超拜荣禄大夫、湖广行省平章政事，佩金符虎，节制诸军。
　　时两江岑、黄数有边梗，公请于朝曰：「蛮夷之人，僻居遐荒，抚则治，扰则乱，自昔然也。窃闻岑、黄初则未敢猖獗，盖缘招谕官吏恣意贪求，或不如欲，辄复以兵威之，远人由是不敢効顺。前广西佥宪奥屯忽都鲁向尝按临其地，威惠并着，若命为本道帅使，则岑、黄可不招谕而至矣。」诏从其请。岑、黄闻之踊跃，语人曰：「吾岂恶生乐死者耶，今奥屯侯来，吾无患矣。」乃相帅请附，他夷小丑亦皆向化焉。事闻，诏赐公玉带、弓矢、鞍勒，以旌其功。
　　岁余，改江浙行省平章政事。江左繁富，中外征求百至，公熟知其利病。又得脱欢答剌罕为相，同心辅治，专务简静不扰，以是民用宁一。致和改元春，海潮日溢，啮盐官州，其城将陷，浙民大恐。勑使者数辈行视，众议累石为岸以捍海。公曰：「政事弗修则变异数见，今海水为灾，殆阴盛阳微之咎。第君臣修德恤民，庶几可弥，若复劳民，愈为不可。夫海患不息，浙西已弊，又为石岸，则害及浙东。且石岸延袤百里，功非十年不就，而海患近在旦暮。比岸成，两浙之民俱为鱼鳖矣。」众是公言，未几海患亦息。是则公之谋国保民世所共闻者，其阴为弥缝补益，人受其惠而世不及知者，则亦不得而书也。
　　公讳昉，字显卿，世为辽东右族，国初始迁大名。少美风仪，神观高朗，涉猎书史，考求前代治忽、君臣得失，与夫应时合变、先后本末之序，期于有以发为论议，措诸事业，以表见于当世焉。甫冠，游京师，名声籍甚。会立集贤院，以学行辟为掾。国有大政，集诸老议之，公屡侍行，而闻见益博。擢都省掾，故相何公荣祖器其材，以公辅期之。调吏部主事，建言：「仕者历履岁月治行廉贪无由核实，吏得并缘为奸。宜书于册，置局司之，每遇转官者验以为黜陟。」庙堂从其言，迄今行之。迁左司都事，又迁员外郎。承檄调广海官，人称其公。还为礼部郎中，奉诏虑囚燕南，活寃狱若干人。改吏部郎中。时入官多途，选授无法，公请除文墨士为长吏，杂进者贰之，由是选法清而众职举。迁礼部侍郎。浙西豪民即所居为佛庐，举家度为僧尼，号其教曰白云宗。日诱恶少，肆为不法，夺民田宅，奴人子女，郡县不胜其扰。中书以闻，公承按治，凡得民田庐若干所，还为民者若干人，贿赂没官者若干万，浙民大快。时顺德忠献王当国，选公为左司郎中，赞画政务居多。尝以言忤权贵，出为潭州路总管。潭为湖南大郡，讼牒填委，公决治明允，顷之讼亦衰止。郡吏求补者众，公日以所决事试其可用者，得数十人。部民有诈称制勑者，逮系数百，公详谳之，止坐二人，余皆释不问。贵官傔从恃势扰民，公痛绳以法，部内清整。宪司以治最闻。潭人方乐公政，而公召为中政矣。
　　公养母甚笃，居丧如礼，孝行闻于郡国。为人清简寡欲，斋居宴坐，终日默然，及临大事，敷陈宏辩，咸中肯綮。宇量宏深，尝曰：「人能容，斯足以任天下之责；能忍，斯可以成天下之务。又当以静为主焉。」故以主静名斋，盖本太极图训云。天历元年九月，公偕行省臣五人赴召入朝。十月十有九日，行至陵州，公以疾薨，春秋六十有五。明年二月十有五日，葬大名元城县令公乡先兆。
　　曾祖考植，金洺州防御使，皇赠通奉大夫、辽阳行中书省参知政事、护军、魏郡公；妣大氏，魏郡夫人。祖考世荣，金近侍局副使，皇赠资德大夫、河南行中书省右丞、上护军、魏郡公；妣王氏，魏郡夫人。考昂，仕国朝为濮州朝城尉，累赠荣禄大夫、江浙行中书省平章政事、柱国、魏国公；妣郭氏、孙氏，俱魏国夫人。公配蒲察氏，清丰监县某之女，早卒；麻氏，太医院判官赠大司徒、恒国文惠公泽之女，亦先公卒，俱追封魏国夫人。继白氏。子男三人：履，补国子员，历官户部司计、工部司程、监察御史、江浙行省左右司郎中；恒，以公荫为太府监右藏库使、河间路总管府治中。皆以材能清慎闻，麻夫人出。次益，侧室王氏出也。孙男二人，女一人。今上皇帝褒录旧臣，制赠公推诚効节秉义佐理功臣、光禄大夫、河南江北等处行中书省平章政事、柱国，追封魏国公，谥文贞。始终哀荣，可谓备矣。
　　公昔按白云宗狱，先君以户曹掾从行，屡蒙荐擢，进长行省幕府，遂以公为知己。公薨，诸子以神道铭见属，故天爵不敢以芜陋辞，盖庶几先君报德之万一也。铭曰：
　　维高着姓，世家渤海。历辽与金，阀阅弗改。桓桓太师，有子十人。列官节度，冠盖如云。庆流于公，嗣德惟肖。风度雍容，吁谟廊庙。肃肃长乐，天子孝恭。亦有春坊，敬罔不同。三宫雍雍，百辟侃侃。民乐治平，匪迩伊远。曾是疆御，肆为诋欺。惟天子明，公归祁祁。公归祁祁，于魏之野。征车既来，星言宿驾。傜人猖狂，公务允怀。海水啮城，于时为灾。公言君臣，当务修省。民不可劳，忠言炳炳。维此江左，地大物繁。公治以简，民其孔安。昔公早年，令誉已着。故老叹咨，期以公辅。通材达变，台阁践扬。克有令子，保公烈光。公虽云亡，德业愈伟。何以征之，国有信史。今公之乡，丰碑穹然。勒此铭诗，永表相贤。

　　△故少中大夫同佥枢密院事郭敬简侯神道碑铭 【 并序】 

　　至大二年夏六月癸酉，少中大夫、同佥枢密院事郭公薨于京师私第。冬十月庚申，归葬中山无极县归化乡龙泉里。延佑六年，公之子中书省照磨元珪始属天爵状公行，请封谥于朝。制赠太中大夫、广平路总管、轻车都尉，追封太原郡侯，谥敬简。至正七年，公之孙镛乃克伐石树碑神道，复以铭文见属，于是上距公薨三十有九年。盖先子尝侍公于枢府，天爵与元珪故往来，今镛是请，及见郭氏凡三世矣，故弗庸辞。
　　昔者世祖皇帝临御天下，封殖贤才，兴崇治功，一时文武小大之臣，历乎成宗、武宗之朝，犹克有用于世。若枢密敬简郭公，亦其人哉。公讳明德，字德新。少长仪貌伟然，力能兼人。至元初，天兵围襄，有诏募民为兵，公出应募中选。其父曰：「儿虽长大，年未成童，恐不堪用。」县尹冯岵试以弓矢，公蹶张挽强，尹曰：「可矣。」枢密张公易闻其才勇，留之枢密。会立屯田总管府，因署为史，转前卫史。诸王乃颜叛东土，帝亲征之，枢密大臣扈行。公被选分掌幕府文书，间亦执兵御敌，有劳获赐鞍马。及还，擢枢密院架阁库管勾，改断事官知事、前卫经历，迁枢密院都事。同列坐事辞诬逮公，人共寃之。公曰：「吾宁忍自解以重人之罪乎！」未几，或告枢臣及其幕官贪墨，独无公名。台臣疑之。告者曰：「郭君实无所私。」台臣始知公前时为众所诬也。
　　大德初，擢拜中书省检校官，迁工部员外郎。五年，京师大水，泸沟泛溢，决牙梳堰，坏民田若干顷，庙堂檄公治之。公命伐荆为巨囷，实石其中以杀水势，使复故道，而堤遂完。自京城至涿，道涂舆梁为雨水所坏者，公相地所宜，皆改为之，或涉民田，则厚价以买之，故事集而民不扰。
　　六年，海都犯边，边民大惊，宣慰司悉焚仓廪，独辇金帛南徙，久之方定。选官抚治，公拜宣慰副使佥都元帅府事，赐金虎符佩之。时方隆冬，冰雪载道，或止公缓其行。公曰：「某起寒族，误蒙拔擢至此，敢稽天子之命乎！」明日遂行。至则抚绥完复，边鄙肃然。乃陈备边数事，其说曰：「安边之策，务在屯田积谷，且耕且战，自古如此。今兵屯北边有年，所须钱谷不少，然岁岁而输之，运米一石，其直中统钞百余贯，贵则倍之。使山北每岁有秋，输米者其家富完，委输官不敢为奸，加以路无盗贼之虞，仅可供一岁之用。苟或不然，利害非细。今和林之北，地宜麦禾，昔时田器在在有之。夫京师六卫每军抽步士二人屯田，以供兵士八人之食。和林寒苦，汉军不能冬。若于蒙古诸军拣其富庶强壮者戍边，贫弱者教之稼穑，俟其有成，如汉军法，以相资养。置田官，起仓廪，严赏罚，以课其殿最。或天有霜旱之灾，募民入粟塞下，厚直酬之。和林之钱或不足偿，以江淮、长芦盐引偿之，则数万之粟可坐而致。此外别立转道，买牛二万头，车二万辆，用军士四千人，人月给米三斗。自大同达和林止四千里，百里置一驿，用军士百人，车五百辆，配牛五百头，可运米二千五百石。三日一返，一月运二万五千石，十月二十五万石，何患军储之不足欤！」又曰：「武欲胜敌，宜先练兵。夫兵在精而不在众，往年敌人挠边，我师虽众，逗遛而不能进。且海都之众不及国家百分之一，甲兵之利非吾师之比，返能为害，何哉？良由号令专一，赏罚信明，士卒练习故也。古者遣将出师，君亲推毂而命之曰：『自阃以外，将军制之。』谓机宜不可以远决，号令不可以两从。盖号令不专则人心不一，机会失宜而欲克敌难矣。迩者边将欲赏有功，必俟朝廷之命，旷日持久，讫无所闻，此勇夫所以解体。当中统初，命宗王征李璮，出金银符数十，有功者听予。矧今边防非璮可比，若举旧典授之将帅，使赏罚信明，则士卒百倍其勇，而于克敌何有。」又曰：「固边安民，必当高城深堑。兵志曰：城郭不完，与无地同。而况素无城郭，欲积粟以御敌，是犹委肉于虎。近年兵少失利，因无固守之地，逡廵退避千有余里，致使敌人侵我疆域，刘我人民。赖天之灵，旋亦收复。向若敌人深入不返，则将柰何。今当沿边规度，敌所来道，或五十里，或百里，各修一城，引和林河水灌隍。俟秋熟则贮蒭粟于中，分军屯守，建大藩于和林以总之。如敌人来攻一城，诸城抽军以救之。则我内有备御之坚，外有攻敌之急，彼安敢轻动乎。故曰：无恃其不来，恃吾有以待之；无恃其不攻，恃吾有所不可攻。论者若曰：『劳民费财，未见成功。』是不知边防利害者也。盖和林国家肇基之地，敌人之所必争，如襄阳宋之北门，我得其门而入，则宋不能有所为矣。」于是中书下其事，会翰林、集贤愽议，咸谓实备边经久之计。
　　岁余，公感寒疾辞归，中书省选为左司都事。未几，参议枢密院事，进擢本院判官。公以华人起身军伍，扬历年多，凡累朝兵政原委，当代将帅材能，城郭山川之险，边戍屯守之要，皆习知其故，故在宥密稍久，不迁他官。又数条上军政，谓：「天下虽平，不可弛武功。兵虽不试，不可不养其力。海都无事来朝，不可不为之备。内外兵势不可有所偏，江南军马不可分散而无统。」及论军士贫乏之原，皆深悉其弊，廷议是其言。进拜同佥枢密院事。至大之初，诏汰冗员，公请辞，不允。盖上抚军北庭，尝闻公名，至是赐金带、锦衣，以表其劳。薨年五十有二。
　　公早游乡校，涉猎书史，自为下僚，所居职办枢密簿书，岁久繁猥，公序其始末，俾易检覆，吏不能为奸。当国初用兵，有近臣承诏赐民十家为兵前驱，既久，怙势没为奴婢，而十家子孙陈诉不已。枢臣檄断事官谳之。公阅故牍，得初赐诏，其事始白，十家老幼凡数千指皆良之。
　　公考府君讳聚，金季自汴之阳武家无极，尝施粟以赈乡里，累赠中顺大夫、中山知府、上骑都尉、太原郡伯。妣程氏，封太原郡君。配张氏，无极县尹成之女。张尹初奇公才，以女归焉，累封太原郡太夫人。子男元珪，历知陵州、开州，同知河东转运司事，迁广平路总管，卒官嘉议大夫、定真路总管，所至以廉慎闻。元璋，善学早卒。女适中山刘云翼、大都高章。章卒官奉训大夫、济南路推官。男孙镛，补国子生。女孙适王蛮尔、李荣，蛮尔为岳州镇守百户。铭曰：
　　世皇御极，覆焘如天。封殖长养，蔚多才贤。廊庙之谋，军旅之事。出入左右，咸克有济。伟哉郭公，起身兵戎。言无不达，才无不通。于皇天朝，神武有倬。王迹肇基，实本龙朔。 【 「朔」原作「翔」，据李氏钞本、适园本、徐刻本改。】 慨彼昏迷，弄兵于疆。皇威赫然，震詟暴强。公承明命，往抚边鄙。边人既宁，乃陈兵事。自昔国家，选将练兵。屯田积粟，以求厥成。君子之心，忧深虑远。言论设施，欲固其本。时方治平，文恬武嬉。文武并用，长久之规。嗟嗟鄙夫，尸禄拱默。惟身是图，其何能国。乐只君子，邦家之基。王事所赖，民生攸依。尚思公言，慷慨奋烈。欲为朝廷，永树长画。龙泉之原，岿然公坟。勒铭丰碑，以励具臣。

　　△元故嘉议大夫工部尚书李公墓志铭 

　　维广平鸡泽李氏，前至元初徙家于颕。公讳守中，字正卿。少就外傅，涉猎书史，奋然自树。当是时，入官者多由吏进，公年出二十，来游京师，补左司令史，转户部通政留司掾，进掾中书。公志大而气刚，不随俗依违俯仰，事或不然，輙指陈可否，直言无讳，守身廉白，人不敢干以私。初，朱清、张瑄漕江南米，涉海入京师，至则遍赂诸用事人，公时主治文书，独无所取。
　　大德三年，北兵犯和林，公从大臣往给金币，边人赖其惠。徽政臣奏除官千五百员，将颁制勑。公曰：「是中有官第七品超迁三品者，有武人杂选入清流者，有治罪夺官复冒用者，殊乖选举彝典。」宰相是其说，命徽政覆奏止之。至大二年，尚书省立。公上言曰：「昔在世庙，宵旰求治，分置尚书省，以清中书之务，明诏具在。今尚书省臣攘夺政柄，变乱宪章，用人无法，事渐大坏，返谓中书堕废法制。当辨中书所废者何，尚书所治者何。」事闻，权贵大怒，以公间谍两省辅臣，废黜田里。既而尚书省臣败诛，公起家承直郎、保定满城县尹，县以大治。燕南宪司以五事闻。
　　延佑二年，河东大雨，解盐池坏，选官治之。六年，复命公视其池堰，督其课最。宰臣语公曰：「昔宋耀州观察使王仲千着绩盐池，汝能效焉，亦仲千也。」公益感激，廵行陕西，归言于廷，请革廵盐吏胥，设官分司，其它防盐之方，扰民之事，可悉兴除。廷议从之。又承命往治河间盐法，请罢煎余盐五万引，以苏民力，别陈十事上之。迁奉议大夫、户部主事，以亲老乞便养，改知泗州。州狱系囚百余，公下车数月，皆决遣之。民有诬寡妇为同籍欲夺其产者，有讼田杀人诬其田主者，有觊免己罪以赂诬其胥吏者，公悉辩明之，抵诬者罪。淮东宪司荐其廉能，擢河南行省左右司员外郎。丁外艰，服除，调两浙转运盐司副使。公言：「法久则弊，理宜变通。今两浙灶民凋弊日甚，当验其恒产差为上下。灶民既为国输课，不当复役里正，代偿民租。不然，将见灶民愈困，多徙死矣。」公在官五年，身历两浙郡邑，熟知其弊，工本亲给与民，官属不敢有所掊克，故事集而课亦溢，比终更增盐五万余引。浙省言宜升公官，遂加中议大夫、归德知府兼诸军奥鲁劝农事知河防事。公听讼益明，讼亦衰止。岁余，请致仕，以嘉议大夫、工部尚书归老于家。
　　公为人磊落明白，在官思尽其职，尝以通制书归类未尽，别着条目以进。其后朝廷续纂其书，亦取用焉。所至训农兴学，崇化善俗，满城、泗州、归德皆修三皇及孔子庙，而廨舍、河防、锺皷、更漏、驿传皆缮完之，归德又新微子、张廵、许远祠。木石所须，皆公规划，不扰于民，世以是称其材。呜呼，我国家初由胥吏取人，人才亦多由是而显。故参知政事曹公从革、刑部尚书谢公让与公居同里闬，材能相埒。二公扬历中朝，赫然进用，公独以刚直自持，老于郡县，人或不能无少憾焉。然公临民而民治，理财而财丰，所去见思，刻石以颂遗爱。诸子皆以文学进，知名于时。天之报施公者，讵弗厚欤。
　　公曾祖俊，妣某氏。祖成，由颕州判官权知州事，赠亚中大夫、广平路总管、轻车都尉、陇西郡侯；妣吴氏，陇西郡夫人。考荣，赠嘉议大夫、佥书枢密院事、上轻车都尉、陇西郡侯；妣高氏，陇西郡夫人；继魏氏，陇西郡太夫人。公配张氏，陇西郡夫人。子男五人：冕，某官；藻，国子释褐出身，文林郎、秘书监典簿；黼，赐进士及第，奉政大夫、江西行省左右司郎中；绣，赐同进士出身，将仕郎、翰林国史院编修官；德安最幼，继室温氏出也。女二人，适儒士真定曲明善及天平程梓。孙男五人：秉易，从仕郎、吴江州判官；秉简、秉方，国子员；秉几、秉恒。女一，幼。曾孙男女各一。公享年七十有三，至正二年五月壬午以疾薨，是岁某月某甲子葬颕之某乡某原。铭曰：
　　维天生材，材匪有殊。作之兴之，相时以趋。为吏为儒，盖本时用。是以君子，慎于垂统。皇有中国，神武肇基。豪杰继起，法令为师。伟哉李公，气刚以直。理财治民，克致其力。或言法家，严而寡恩。公德维厚，蕃蕃子孙。蕃蕃子孙，振起术业。着铭幽宫，永诒来叶。

　　△皇元赠集贤直学士赵惠肃侯神道碑铭 

　　至顺三年春二月，大雨雪。翰林直学士赵公上言曰：「立天之道，曰阴与阳。立地之道，曰柔与刚。立人之道，曰仁与义。夫仁义之政不修，欲阴阳叙而天以清，生物遂而地以宁，未之有也。某自至元中入官，五十年矣。日月薄食，星文示变，五行反戾，皆未之学。春夏雷雨，秋冬霜雪，虽五尺童子知其反时必能为灾。按授时历，雨水，正月中气，春分，二月中气也。四阳上行，卦为大壮。今自正月雨雪，至二月未巳。京师二月未尝无雪，连绵二十余日，虽在隆冬犹以为异，况仲春乎！阳和弗兴，阴凝弗释，盖阳为君、为善、为君子，阴为臣、为恶、为小人，可不豫防其变乎！」中书以其言下礼部议，识者知公之意盖深远矣。夫翰林、集贤，祖宗所以优异儒臣，乞言议政而已，比者耆旧老死且尽，君子伤之。公自入翰林，恒以时事为念，数敷陈便宜，谓：「近岁以来，纪纲渐弛，刑政渐紊，财用无节，选举无法，人才日坏，风俗日偷。圣上中兴，当作新庶政，否则海内夫望，不可为矣。」每遇台、省大臣，必反复言之，听者厌闻，而公弗恤也。
　　公初试殿中司知班，既而以伯父守赟荫入官，历河间之盐山、蔚州之灵仙、沧州之无棣三县主簿，迁忻州秀容县尹，转雄州新城。至治元年，诏举守令，燕南郡使者以公应。诏改尹中山安喜。由台臣荐，拜陕西行台监察御史，佥四川道廉访司事。天历元年，召拜监察御史，特除山东道廉访副使，改燕南道，迁同知储政院事，拜燕南廉访使。以年老乞致仕，不允，遂拜翰林直学士。
　　公禀刚毅，卓然能自树立，虽生世家，周知阎闾利病，筮仕佐治，已有能名。秀容俗颇哗讦，讼者在廷，公丁宁指晓曲直，杖楚遣之，不以付吏，既而讼亦衰止。有民家女为妖物所凭，或能以术治者，即投瓦石击之。公闻之曰：「约某日弗靖，我往观之。」妖不复作，其家绘公像祠之。新城密迩畿甸，太保圉人纵畜牧蹊田啮桑，即收系狱。反诬公诋訾太保。太保怒，命其长史持刑部文符案治，卒无所得，长史直公，而两释其事。太保则曲出也。驻跸庄者，丞相柏柱赐田封户在焉，公始置社，什伍其民。丞相方在中书，闻而嘉之曰：「县令当如是也。」安喜当西南要冲，侯王、大臣、遐方使者经过络绎，前政苟简，凡馆传所需供帐器皿取办临时，吏并缘为奸，民不胜扰。公具为区处，道路河梁亦修治有方。朝廷和买于民而直不时给，岁终又以卫士马分饲民间，公以县剧民困为言，并得蠲免。有游民百辈，厕名县卒，会敛于民，公悉遣归南亩。县政既修，公行原野，劝民植桑垦田，以勤农业。大兴乡校，延师儒教其邑民俊秀者，俾知礼义之方。久之政誉播闻，流户来归者百余家，公缓其力役而优养之。工部尚书教化者，由尝监县家焉，乘岁恶民急，数称贷以与民，获利不赀。或不能偿，輙夺人田庐，奴人子女，豪强武断以乱吏治，民甚苦之。公发其奸，遂得罪，田庐子女悉还与民。公曰：「农之治谷，犹去其莠，治民而不去其恶，善人何由自立乎！」新城、安喜咸刻石以颂公政，监察御史及部使者行过其县，民率老幼数百人状公行治，争言其贤，遮御史、使者马不得行，以故荐公尤力，遂有西台之命。
  </div>
  <div class="pagination">
   <a href="滋溪文稿_page8.html">
    上一页
   </a>
   <span>
    ...
   </span>
   <a href="滋溪文稿_page4.html">
    4
   </a>
   <a href="滋溪文稿_page5.html">
    5
   </a>
   <a href="滋溪文稿_page6.html">
    6
   </a>
   <a href="滋溪文稿_page7.html">
    7
   </a>
   <a href="滋溪文稿_page8.html">
    8
   </a>
   <span class="current-page">
    9
   </span>
   <a href="滋溪文稿_page10.html">
    10
   </a>
   <a href="滋溪文稿_page11.html">
    11
   </a>
   <a href="滋溪文稿_page12.html">
    12
   </a>
   <a href="滋溪文稿_page13.html">
    13
   </a>
   <a href="滋溪文稿_page14.html">
    14
   </a>
   <span>
    ...
   </span>
   <a href="滋溪文稿_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
