<!DOCTYPE html>
<html>
<head>
    <meta charset="UTF-8">
    <title>九家集注杜诗 - 第 13 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>九家集注杜诗 - 第 13 页/共 35 页</h1>
    <div class="content">　　右九
　　幽意忽不惬【古诗幽意无防絶】归期无奈何【赵云幽意所以不惬者以湏有归期故也世说云左太冲作三都赋初思意甚不惬摘而用之】出门流水住回首白云多【一作杂花多非　赵云杂花多非流水住则又见其处所当水平慢不流之处为平地矣　师云张潜诗山近白云多】自笑灯前舞谁怜醉后歌秪应与朋好风雨亦来过【赵云朋好朋之相好也顔延年作陶徴士诔询诸友好此诗十篇盖春末夏初之作有曰千章夏木清有曰茵陈春藕香有曰醉把青荷叶有曰巢鸎曰肥梅有言芹言笋也】
　　右十
　　重过何氏五首
　　问讯东桥竹【师云褚诗问讯南巷士】将军有报书【赵云言欲重过主人所以托为问讯其竹而报许之也故有下句速往之义】倒衣还命驾【倒衣为闻报而欲遽往急命驾也如诗颠倒衣裳】髙枕乃吾庐【主人无间故客至则安之若吾庐也陶潜吾亦爱吾庐　赵云命驾字起于每一相思千里命驾言往之速也史云不得髙枕而我又觧嘲有庸夫髙枕而有余】花妥鸎捎蝶溪喧獭趁鱼重来休沐地【师云汉律吏五日休下沐言休息以洗沐也】真作野人居【赵云上句言见闻之景物也而句法则花枝安妥之际有鸎捎掠于蝶溪声喧沸之中是獭趁鱼也汉制有官者赐休沐张安世传休沐未尝出今何氏山林本休休之地而真作野人居则幽静可知矣】
　　右一
　　山雨樽仍在沙沈榻未移犬迎曽宿客鸦护落巢儿【赵云此言重来所见之事樽榻皆前日之所设与樽在而榻未移又见将军之好客也护字公尝使防隼护巢归皆道实事之句】云薄翠微寺天清皇子陂【皇子陂陂名也　赵云长安志载翠微宫在万年县外终南山上之又云长安县南六十里元和中改为翠防寺时在公死三十余年之后而今诗云寺为疑然二县皆倚郭虽分县名其实相连可亘不足疑矣翠微既在终南之上其山之长逺又属万年或属长安只以地界言之又不足疑惟宫寺之名本出临时而宫可谓之寺寺可谓之宫于义无害故公使字偶尔犯邪当俟博闻者辨之若志所载止有北原陂在万年县西南二十五年以秦塟皇子赵冢陂北原上得名别无黄子之称旧本作黄字误矣公前篇云今知第五桥字而题郑十八著作防诗云第五桥邉流恨水皇陂岸北结愁亭正相近之地则黄子当为皇子矣】向来幽兴极歩屣过东篱【陶潜采菊东篱下赵云言幽兴之极已自前明今重来步屣过东篱言其熟也屣无根之屣音所尒切】
　　右二
　　落日平台上【梁孝王传孝王筑东苑广睢阳城大治宫室为复道自宫连属于平台三十余里师云台非长安景杜因台以用字耳　赵云此平直言景物耳平台应是有平穏之台而纪其实旧注非是】春风啜茗时石栏斜防笔【赵云置砚于石栏之上也】桐叶坐题诗翡翠鸣衣桁蜻蜓立钓丝自今幽兴熟【一作自逄今日兴】来往亦无期【师云顾况坐于流水上得桐叶题诗云一入深宫里年年不见春聊题一片叶寄与有情人明日况于上流复题泛于陂中后十日复得诗意荅况者沈约诗日色下衣桁】
　　右三
　　颇恠朝参懒【乐于安闲故懒于入朝参谒】应耽野趣长雨抛金锁甲苔卧緑沈枪【枪甲皆器之犀利者不以功名为务故雨霑苔卧也薛云右按车頴秦书曰苻坚使熊邈造金银细铠金为綖以缧之緑沈精铁也北史隋文帝赐张奫緑沈枪甲兽文具装武库赋曰緑沈之枪杜补遗尝博考緑沈之义或以为漆或以为用緑为饰羲之笔经云有人以緑沈漆竹及镂管见遗藏之多】
　　【年□有爱玩讵必金寳雕琢然后为乎此以緑责沈为漆也又广志曰緑沈古弓名刘劭赵都赋曰其器用则六弓四弩緑沈黄间堂溪鱼肠丁令角端古乐府结客少年埸行云緑沈明月金络浮云辔此言緑沈皆谓弓也弩名黄间以饰之也弓谓之緑沈其亦以緑以为饰乎緑沈枪疑亦以緑而为饰　赵云甲言金锁以金线连锁之也苻坚所造乃其类也枪言緑沈色以色之物沈抹其柄也苻防创所引是至引北史隋文帝所赐张奫妄意觧为精铁非也杜田所引则可以见弓也甲也笔也枪也或緑漆之或緑涂之皆谓之緑沈　师云梁简文帝诗吴戈夏服箭冀马緑沈弓】手自移蒲桺家才足稻粱【赵云上句以言野趣之真蒲桞一物耳即所谓杨也是本有杨有桞尔雅曰旄泽柳是也下句言其野趣杨蒲柳之安稻梁九谷之二物诗云不能蓻稻粱】看君用幽意白日到羲皇【陶潜云羲皇上人赵云言到羲皇则身到其世即同其人到字最为着力韩退之送僧澄观言僧伽塔云僧伽后出淮泗上势到众佛尤瑰竒乃此到字矣言白日字有雍容闲暇不尽之意如落花游丝白日静也】
　　右四
　　到此应尝宿相留可判年蹉【差跌也】暮容色【衰暮也】怅望好林泉何路霑微禄归山买薄田斯游恐不遂把酒意茫然【贾谊鹏赋斯游遂成卒被五刑斯游此游也谓霑禄买田之事也以为李斯则非赵云时公方为布衣当在三十九嵗冬之前盖次篇赵云时游诗曰四十明朝过而公三十九嵗之冬方献三赋次年方召试得官授河西尉不行为右率府胄曹也斯游恐不遂言此游恐不遂其意耳】
　　右五
　　冬日有懐李白
　　寂寞书斋里终朝独尔思更寻嘉树传不忘角弓诗【昭二年传晋使韩宣子来聘公享之赋角弓赋角弓既享宴于季氏有嘉树焉宣子誉之武子曰敢不封殖此树以无忘角弓遂赋甘棠宣子曰起不堪也无以及召公赵云晋韩宣子聘鲁公享之宣子赋角弓盖言兄弟之国宣相亲也公前有诗于白云余亦东蒙客怜君如弟兄故今诗云更寻嘉树传不忘角弓诗此与醉眠秋共被暗使姜肱兄弟事合矣以事出昭二年传故云嘉树传以在书斋里而思白故于读书之中更寻此传传因寻此传故不忘角弓言兄弟相亲之意东坡送宋希元诗云它时莫忘角弓篇又题万松诗云慇懃记取角弓诗皆由杜公发之也】裋褐风霜入【贡禹防褐不完】还丹日月迟【道经言还丹能使人长生不死　师云言自授箓成功之晚盖白尝从北海髙天师授道箓于齐州紫极宫　赵云防褐当以短为正又杜公咏懐云赐浴皆长缨与宴非短褐以长对短其义尤明短褐言白之贫还丹言白有仙风道骨其所烧还丹可以迟延日月贺知章号曰谪仙人白与道士司马子微游则还丹在白为当体】未因乗兴去【王子猷乗兴□载安道】空有鹿门期【汉隂有鹿门山庞徳公所隠之地　赵云公自言无因乗兴如子猷访戴而去徙与白有效庞徳公隠鹿门山之期约也】
　　杜位宅守嵗
　　守嵗阿戎家【王戎字濬仲少院籍二十嵗而籍与之交籍素与戎父浑为友戎年十五随父浑在郎舍籍毎适浑俄顷辄去过视戎良乆然后出谓浑曰共卿语不如与阿戎谈　赵云东坡诗云头上春幡笑阿咸又云欲唤阿咸来守嵗林乌枥马鬪喧哗则杜诗善本当是阿咸字众本皆作阿戎而旧注引王戎事大误意者杜位小字阿咸也】椒盘已颂花【周庾信正旦诗椒花逐颂来赵云晋刘臻妻元日献椒花颂旧注非事祖矣】盍簮喧枥马【陈隂铿诗云亭嘶皆枥马易勿疑朋盍簮】列炬散林鸦四十明朝过飞腾暮景斜谁能更拘束烂醉是生涯【赵云过逾过也公所以感叹颇有深意盖记曰四十曰强而仕公于天寳九载三十九嵗之冬预献明年三大礼赋表云甫行四十载矣沈埋盛则则亦急于仕矣天寳十载方召试授官得河西尉不行则所当强仕之年官犹未定宜其感叹之切矣故下云飞腾暮景斜而扑句付之醉也选有羽爵飞腾以四十对飞腾不必以数对数此公之妙处景斜字沈约传景斜乃出】
　　与鄠县源大少府宴渼陂【得寒字】
　　应为西陂好金钱罄一飡【上林赋日出东沼入乎西陂前汉曹丘生招权顾金钱吴越春秋伍子胥至瀬水之上谓女子曰夫人可得一飡乎孔融传一飡之惠必报】饭抄云子白【云子雨也荀子云赋曰托地而游宇友风而子雨】嚼水精寒【薛云汉武帝内传王母谓帝曰太上之药有风实云子　师云汉武帝炼丹成以成者为桃实白者为云子　赵云云子指言菰菜饭也西陂中则有菰矣宋玉云主人女炊香菰子饭为菰米之香滑洁白然后足以当云子之譬或曰菰米本黒不白也然公诗有云秒菰为黒穟精凿成白粲则舂之精乃白矣云子出汉武帝内传薛苍舒所引是旧注非】无计回船下空愁避酒难主人情烂熳持荅翠琅玕【四愁诗美人赠我翠琅玕何以报之双玉盘　赵云情烂熳盖情多之意持荅翠琅玕意以篇什当之也矣】
　　崔驸马山亭宴集
　　萧史幽栖地【箫史弄玉夫也好吹箫教弄玉作鳯鸣而作鳯台一旦夫妻皆随鳯去　赵云箫史秦女弄玉之婿故得以言驸马】林间踏鸟毛洑流何处入【洄洑之水也】乱石闭门髙【赵云皆言其幽栖】客醉挥金椀诗成得绣袍【李白外传云白对明皇撰乐府新词得宫锦袍赵云醉挥金椀诗得绣袍皆富贵家事挥者弃也既醉而遂以金椀与之史有挥橐金者又戴诗云挥金留客坐乃此诗挥金椀之义武后使东方虬宋之问赋诗先成者得锦袍亦此得绣袍之谓旧注所引非是盖诗意不在此】秋秋多宴防终日困香醪
　　九月杨奉先会白水崔明府
　　今日潘懐县【潘岳自河阳转懐令】同时陆浚仪【陆云出补浚仪令县居都防之要为难理云到官肃】坐开桑落酒【世説桑落河多美酒】来把菊花枝【晋阳秋曰陶潜九月九日无酒宅边樀菊盈把望见白衣人至乃王送酒便饮醉而归　赵云上句指言两令之相防也刘随喜造酒熟于桑落之辰故酒得名焉水经载之详矣庾信从蒲使君乞酒蒲城桑落熟灞岸菊花花秋又谢卫王赐桑落酒诗曰停杯待菊花盖桑叶落则菊花开之时当桑叶落而酒熟乃饮酒之矣旧注非】天宇清霜净【言气宇清澈也】公堂宿雾披【卫瓘见乐广曰若披云雾而覩青天　赵云公自言其得见二令公堂则杨奉先之公堂也】晩酣留客舞鳬舄共参差【王乔为邺令事参差亦包两令言之】
　　赠翰林张四学士
　　翰林逼华盖【蔡邕传拥华盖两奉皇极逼言宻而帝座】鲸力破沧溟【杜补遗晋天文志曰大帝上九星曰华盖所以覆大帝之座也天子之华盖象之古今注曰华盖皇帝所作也与尤战于涿鹿之野常有五色云气金枝玉叶覆之而作华盖唐百官志宗初置翰林待诏以张説张九龄等为之掌四方表防批荅应和文章既而又以中书务剧乃选文学之士号翰林供奉分掌制诰书勑又改供奉为学士専掌内命其后选用益重而礼遇益亲至号为内相又以为天子私人内宴则居宰相之下一品之上韦执谊翰林旧事曰翰林院在右银台门内麟徳殿西学士院在翰林院之南后又置东院于金鸾殿西随上所在而迁取其近便也故事中书黄麻为纶命重轻之辨近者所出独得用黄麻有用白麻者皆在此院矧此院之置尤为切近左接寝殿北瞻彤楼晨趋璝闼夕宿严卫宻之至也备待顾问辨疑释非持缣牍授遣羣务职之重也赵云又职林云自至徳后天子召集贤学士于禁中草诏因在翰林待进止遂以名而置院毎在禁中天子】
　　【所在皆有待诏之所斯为逼华盖矣沧溟又以游泳寛纵之地鲸力破之则如宗慤云愿乘风吹万里浪之破】天上张公子【公子公侯之子孙美张翰林称天上言非人间　赵云凡诗人于姓张者得曰张公子盖以前汉赵皇后传有张公子时相见如杜牧赠张祐亦曰谁人得似张公子是也其在禁中故故言天上也旧注非也】宫中汉客星【汉光武引严光入论道太史奏客星犯御座甚急　赵云博物志载后汉人乗槎至天河之侧见饮牛者使问严君曰客星星犯斗牛而公诗毎作张骞为使寻河事盖承用然也如庾肩吾奉使江州船中七夕诗曰汉使俱为客星槎共逐流亦以汉使贴星槎使矣今诗与张学士故得用张骞事旧注非】赋诗拾翠殿佐酒望云亭【赋诗佐酒言侍从宴尝也赵云拾翠在东内大福殿东南望云在西内景福台西以其应和文章且礼遇内宴】紫诰仍兼绾黄麻似六经【翰林学士掌制诰紫诰谓以紫泥封诰也黄麻谓冩词于黄纸上似六经言训辞深厚如六经也杜补遗陇右记曰武都紫水有泥其色紫而粘贡之用封玺书故诏诰有紫泥之美后汉舆服志注汉书仪曰天子信玺六皆以武都紫泥封青囊白素褁两端无缝元注紫泥封诰是以王子言拾遗元封元年浮圻国贡兰金之泥此金出阳渊水常沸涌金状混混若泥如紫磨之色以此封诏函及诸宫门魅不敢于汉世上将出征及诸使絶国多以此泥为印封卫张骞传介子苏武之使皆受金泥之玺以封也冯鉴续事始贞观十年太宗诏用黄麻纸冩诏勅文又髙宗上元三年诏曰勑制施行既为永式比用白纸多为虫蠹自今以后尚书省颁下诸司诸州县并用黄纸　赵云李肇翰林志云凡赐与征召宣索处分曰诏用白麻纸慰抚军旅曰书用黄麻纸又云南召及清平官书用黄麻纸】内分金帯赤恩与荔枝青【翰林拜命日赐金荔枝帯　赵云杨文公谈苑载腰帯凡金玉犀银之品自枢宰节度使赐二十五两金帯旧用荔枝松花御仙三品虽是本朝名式然成旧用则亦循唐故事矣三品以荔枝为首本以赐枢宰节度今诗句则言出于殊恩非常例故也谓之荔枝青言金色之青荧也公诗又曰君看银印青】无复随髙鳯【髙鳯后汉逸民也言张翰林已在显贵不复与髙鳯为偶矣】空余泣聚萤【车家贫无灯火以绢囊盛萤火以照书读之　杜正谬髙鳯者鳯之飞鸣必在于髙如诗云鸣鳯鸣矣于彼髙防之类顔延年秋胡诗云椅梧倾髙鳯寒谷待鸣律元注非是　赵云此公自谓也髙鳯指言张翰林旧注非待无义岂可以人名对聚集之萤乎诗意盖云我不能更随张翰林之髙骞而止余泣于聚萤耳】此生任春草垂老独漂萍【春草言不实流落漂泛如萍之在水也　赵云此言任春时之草生几度更不管年华之去耳此憾慨之言旧注非是】傥忆山阳防悲謌在一聴【山阳嵇康所居乃竹林之防也向秀经康山阳旧居作闻笛赋　赵云向秀思旧赋序云与嵇吕安居止接近公今所谓防字盖嵇嵇向吕也它日向秀不见嵇康作思旧赋公今言傥忆者正预指它日隔阔之事意谓若以山阳之防为可意则今日悲歌宜在一聴而勿忽之也】
　　送张二十叅军赴蜀州因呈扬五侍御
　　好去张公子【见前注】通家别恨添【两家相通来往言至契孰此别恨所以添耳赵云通家字使孔融语】两行秦树直万防蜀山尖【赵云张二十由秦而趋蜀其所厯者秦树与蜀山也树直山尖语可谓新竒矣直盖直木无曲影之直】御史新骢马【谓呈持侍御也恒典拜侍御史常乗骢马京师畏惮为语曰行行且止避骢马御史】叅军旧紫髯【为张赴参军也郄超髯府中语曰髯参军　赵云旧注是但紫髯子却因孙权传号紫髯将军可得取而合用之】皇华吾善处于汝定无嫌【皇华遣使臣之诗也言张有使才　赵云诗皇皇者华两句正以言扬侍御为皇华之使乃吾所厚善之人则于张二十亦必无嫌所以荐之也旧注非是】
　　陪诸贵公子丈八沟携妓纳凉晚际遇雨
　　落日放船好轻风生浪迟竹深留客处荷浄纳凉时【赵云自梁简文帝来皆有纳凉诗而陈徐陵诗句有曰纳凉髙树下简文帝晚景纳凉诗曰鸟栖星欲见荷净月应求】公子调氷水佳人雪藕丝【谢晖诗秋藕折轻丝薛苍舒杜补遗皆言如家语以黍雪桃之雪且引其注云雪拭也　赵云贵家有以蜜或乳糖伴雪而食者氷水言调岂亦用香美之物调和之乎不然触氷为水为戯耳雪藕丝盖雪断之雪此是方言如家语则后人所谓洗雪之雪者矣非此之谓】片云头上黑应是雨催诗【赵云此盖以为戯也雨甚当速归而诗不了则黑云将欲为雨以催之笑东坡尝使纎纎入麦黄花乱飒飒催诗白雨来】
　　右一
　　雨来霑席上风急打船头【急一作恶　赵云示涅□经云风雨所打亦是方言言盖江南有谓之打头风者也】越女红裙湿燕姬翠黛愁【越多美女西施越女也古诗燕赵多佳人　赵云越女燕姫盖収乗七发云越女侍侧齐姬奉后而鲍明逺舞鹤云燕姫色沮巴童心耻也】缆侵堤栁系幔巻浪花浮【浪起如花也　赵云急雨当避进舟于岸傍故侵隄栁而系防也下句慢巻如浪花浮之间盖雨景中看之也巻字与梁间文帝纳凉诗珠连影空巻及王勃珠帘暮巻西山雨之巻同】归路翻萧飒陂塘五月秋【赵云必著称月者以当五月炎天而遂成秋为可记録范元实诗眼尝论其类此者】
　　右二
　　白水明府舅宅喜雨【得过字】
　　吾舅政如此【喜雨之应祷故美其政也】古人谁复过碧山晴又湿白水雨偏多精祷既不昧欢娱将谓何汤年旱颇甚今日醉歌【汤有七年之旱此诗先祷精祷不昧即祷而得雨也故有醉歌之句论语闻歌之声】
　　陪李金吾花下饮
　　胜地初相引徐行得自娱见轻吹鸟毳随意数花须【赵云徐行所以对胜地其作余行非吹鸟毳数花须所以自娱】细草称偏坐香醪懒再沽【赵云称字去声如公尝自偏欢腹腴愧年少渔父忌偏醒骥病思偏秣之义此饮酒阑而歇于细草之上惟其偏可于此坐则不思起矣虽酒尽亦懒再沽也】醉归应犯夜可怕李金吾【汉制金吾将军主徼逃京师　杜补遗桉韦述西都新记曰京城街衢有金吾晓暝传呼以禁夜行唯正月十五日夜勑许金吾弛禁前后各一日故中书侍郎苏味道上元诗有金吾不禁夜玉漏莫相催之句　赵云此戯李金吾也王褒洞箫赋云颂有醉归之歌犯夜亦有所载世説云王安期作东海吏録犯夜人至王问何处来云从师受书还不觉夜王曰鞭挞甯越以立为名恐非致化之本使吏送归其家薛梦符所引李广覇陵事非言可怕则不怕之也与可惮可但可能之可同】
　　赠髙式顔
　　【赵云髙式之族侄也见适集】
　　昔别是何处相逢皆老夫【赵云是字可以对皆字一作人非是】故人还寂寞削迹共艰虞【庄子孔子削迹于卫　赵云削迹庄子又曰削迹捐势则自削藏也削迹于卫则人拂削其迹今此言共难虞则遭人弃逐矣此所为寂寞也】自失论文友空如卖酒垆平生飞动意见尔不能无【赵云魏文帝典论有论文一篇论文最为难事公与李白诗云何时一樽酒重与细论文则李白与公敌体方能当之今指髙为论文之友则必能文者友既相失空知酒垆所在不复何人可与共饮也相如传注云垆者卖酒之处无人共饮则亦沈滞块处而已忽一见髙式顔则平生飞扬转动之意不能自已也沈佺期于李侍郎祭文云思含飞动才冠卿云】
　　赠比部萧郎中十兄【甫徒姑之子】
　　有美生人杰【诗有美一人汉高祖云三者皆人杰吾能用之】由来积徳门【书汝方积徳汉叔孙通礼乐百年之积而后可兴】汉朝丞相系【谓萧相国何】梁日帝王孙【梁武帝姓萧　赵云此篇是正格破题便对诗有美一人生人杰应是生民杰唐太宗名世民故毎改世为代改名为人孟子云自生民以来未有如孔子者易其所由来者渐矣诗人多用积徳字徳裕□齐王铭曰胄其积徳必有君临也此以引下句】蕴借为郎乆【以蕴借而为郎也东观汉记桓荣温恭有蕴借文颖曰寛博有余也】魁梧秉哲尊【周悖传魁梧竒伟一音悟魁言丘墟壮大之意也悟者言其可惊悟也　赵云张良賛闻张良之智勇以为其貌魁梧奇伟注魁大儿梧言其可惊悟虽音去声而公作平声盖当时皆读为吾马顔师古自言之矣司马相如以赀为郎不式不愿为郎书经徳秉哲】词华倾后辈风雅霭孤鶱【赵云一字从鸟虚言切飞举之貌也此属元字韵中若其下从马而为一字起是起防切注云马腹絷又亏也乃属先字韵学者多误故为明之】宅相荣姻戚【晋魏舒少孤为外家甯氏所养甯氏起宅相宅者云当出贵甥舒曰当为外氏成此宅舒后果为公　杜补遗北史李灵传邢晏称其甥李绘曰如对珠玉宅相之竒良在此甥又文苑传王褒字子深七嵗能作文外祖梁司空爱之谓宾客曰此儿当成吾宅相　赵云萧兄杜家之外孙故此之魏舒】儿童惠讨论【言方儿童时得萧兄会以讨论之益矣自此而下公转入自述之事也书序讨论坟典】见知真自幼【潘安仁懐旧赋序云余十二而获见知于父有东越戴侯杨君遂申之以婚姻】谋拙愧诸昆【子美与萧为姑舅之昆仲也赵云言见知于萧兄已自防时而自后谋拙则毎愧诸兄书盘庚子亦拙谋作乃逸】漂荡云天濶沈埋日月奔【云天阔言漂荡而去辽逺也又日月奔谓沈埋而嵗月易失也】致君时已晩怀古意空存【赵云其谋拙者漂荡于外而不能仕进以致君也魏应璩与从弟君胄书曰思致君于有虞济蒸民于涂炭懐古赋选曰盼山川而懐古又曰慨长思而懐古其漂荡于外乃在齐鲁下句使山阳愚谷事乃是齐鲁相近之地地理志山阳汉属兖州愚公谷在青州临淄考之地图青州在兖州东而临淄县在州西北至十里则山阳与愚谷相近审矣在齐鲁则为云天阔旣漂荡之乆则为日月奔日月旣奔则致君遂晚而徒余懐古之意存耳】中散山阳鍜【嵇康为中散大夫性絶巧好鍜王戎自言与康居山阳二十年未尝见喜愠之色向秀传嵇康善鍜秀为之佐相对欣然旁若无人　赵云嵇康居在山阳初康贫与向秀鍜于大树之下自赡给颍川钟防贵公子也精练有才辩故往造焉康不为之礼而鍜不辍良乆会去康谓曰何所闻而来何所见而去防以此恨之譛康于帝则有东市之刑公在山阳之间因懐古感慨】愚公野谷村【列子愚公移山而山北之叟笑之　赵云韩子齐相公逐鹿入谷见一老问是为何谷对曰为愚公谷以臣名之桓公曰视公仪状非愚人何为以愚公名之对曰臣故畜牸牛生子大卖之而买驹少年曰牛不能生马遂持驹去傍邻以臣为愚故名愚公管仲再拜曰此夷吾之过也使尧在上咎繇为理安有取驹者乎旧注所引岂可谓之野谷村哉公在愚谷之间因懐古感慨然懐愚公之村则有强者凌轹之思矣　杜云江淹兎园赋坐帐无鹤支床有一寸二寸之鱼三竿两竿之竹名为野人之家是谓愚公之谷】宁纡长者辙归老任乾坤【陈平以席为门多长者车辙陶潜王公纡轸　赵云公在山阳愚谷之间自以其地僻矣而萧兄临之故有此句言不烦萧兄之枉顾姑任乾坤而归老则萧兄必是向西北人自此归矣感动萧兄我亦将自飘荡亡所归矣盖孤愤之辞也】
　　九日曲江
　　缀席茱茰好【风土记俗于九月九日折茱茰房以挿头言辟邪恶　赵云西京杂记九月九日佩茱茰食饵饮菊花酒云令人长夀盖传自古莫知其由今学者但知费长房教桓景避灾厄令举家缝茱茰囊系臂事而又风土记所云是不知本始也】浮舟菡蓞衰【莲茎为茄叶为荷花为菡蓞根为藕】季秋时欲半【一作百年秋已半　赵云一作之句无义】九日意兼悲江水清源曲【西京杂记以水源屈曲故谓之曲江】荆门此路疑【桓温以九日宴从事于龙山孟嘉落防龙山在荆州门外也　赵云按剧谈録曲江本秦时隑州隑即碕字巨依切唐开元中防凿为胜景南即紫云楼芙蓉苑西即杏园慈恩寺花卉环列烟水明媚都人逰赏盛于中和上已节九域志载江陵府古迹有落防台乃龙山矣今言在曲江作重九而疑是龙山故曰荆门此路疑】晩来髙兴尽揺荡菊花期【陶潜九日无酒折菊盈把至晩王送酒遂醉而返赵云此言日晚兴尽则菊花期约又在明年今日焉期为揺荡矣殷仲文九日作诗独有清秋日能使髙兴尽】
　　官定后戯赠
　　【时免河西尉为右卫率府兵曹赵云此公自赠耳故云戯也】
　　不作河西尉凄凉为折腰【陶潜为彭泽令郡遣督邮至县吏白应束帯见之潜叹曰吾不能为五斗米折腰】老夫怕趋走率府且逍遥【老夫自言也谓州县有趋走之劳故怕率府闲曹也得自肆而已】躭酒须微禄狂歌托圣朝故山归兴尽回首向风飚【赵云天寳九载冬公预献三大礼赋明年十载乃召试文章初授河西尉辞不行更授卫率府兵曹故得以老夫为称谓须防禄故无复归山之兴但临风回首而已兴尽王子猷兴尽之义选诗有树头鸣风飚】
　　承沈八丈东美除膳部员外阻雨未遂驰贺奉寄此诗
　　今日西京掾多除南省郎【府掾四人同日拜郎】通家惟沈氏谒帝似冯唐【赵云孔融谒李膺曰我乃李君通家子弟也选诗云谒帝承明庐冯唐则公以自比盖唐以白首而见文帝公四十歳始縁献赋召试见明皇也】诗律羣公问儒门旧史长【赵云上句公自言其能诗下句以言沈东美谓之旧史则东美者史官沈既济之胄也】清秋便寓直【寓寄也晋潘岳兼虎贲郎将寄直于散骑省故云寓直】列宿顿辉光【谓郎官上应列宿　赵云上以言沈受命之时更平声下以言沈为膳部盖郎官应哀乌之星】未暇申宴慰含情空激扬司存何所比【比属也言司之所在何属】膳部黙凄伤【甫大门昔任此官赵云论语笾豆之事则有司存言沈丈之司何所比拟乎公直以此其大父也盖公之大父审言尝为此官故因沈丈而追感矣公自注云大门则大父之新称师民瞻本直改作大父以俟博闻者订丁】贫贱人事略经过霖潦妨礼同诸父长恩岂布衣忘【父长犹父兄之行也相尊尔天子谓同姓诸侯诸侯谓同姓大夫皆曰父　赵云以尊沈丈之年布衣则公新召试入官前此盖布衣耳】天路牵骐骥云台引栋梁【赵云枚乗古乐府云美人在云端天路隔无期而袁彦伯三国名臣賛曰整辔髙衢骧首云路此牵骐骥之谓也淮南子云云台之髙髙诱注髙际于云故曰云台袁彦伯三国名臣賛其言鲁肃曰荷檐梓乃构云台此引栋梁之谓也即非汉之台名传云骅骝骐骥天下之良马也陆玩祝曰莫倾人栋梁以比沈丈得位而引末句之意】徒懐贡公喜飒飒鬓毛苍【见窃效贡公喜柱王阳在位贡禹弹冠　赵云贡公喜字杜田于首篇止引刘孝标絶交论云王阳登则贡公喜罕生逝而国子悲为补旧注之遗此岂独出于刘孝标邪陆机鞠歌行云王阳登贡公欢罕生既没国子叹孰谓前人不相依傍欤此亦注文选所不到矣】





　　九家集注杜诗巻十八
　　钦定四库全书
　　九家集注杜诗巻十九　　宋　郭知逹　编近体诗
　　奉留赠集院崔于二学士【国学休烈】
　　昭代将垂白【昭明也昭代犹明时谢灵运星星白发垂】途穷乃呌阍【公因不第乃献赋阮籍哭途穷思赋呌帝阍】气冲星象表【赵云扬雄甘泉赋选巫咸兮呌帝阍气冲星象暗以剑为喻文选上呌星象】词感帝王尊【公尝有诗云往年文彩动人主赵云此四句言献三大礼赋也当天宝九载时方隆盛诗年三十九歳虽穷困自负其才献赋而上悦之故云旧注引公诗非是盖此方叙述其献赋之意而莫相疑行旧注所云则言献赋之后声闻辉赫召试中书堂而文彩动上也昭代本是昭世字鲍明逺云浮生旅昭世唐太宗讳世民故改世为代盖世改为盖代民民杰改为人杰杜钦传纪阳侯与钦子业书曰诚衰老姊垂白】天老书题目春官验讨论【春官宗伯公常不第于春官　赵云此却是方言试文章所谓集贤学士如堵墙观我落笔中书堂时也旧注所言又非是盖有词感帝王尊己言召试之文子却接言初赴举时乎公于进封西岳赋表云幸得奏赋待制于集贤委学官试文章则出题目者宰相而审验之者礼部矣三公谓之卿老又谓之元老天老盖天子之老也而黄帝之臣有天老焉】倚风遗鹢路【左传六鶂退飞过宋都风也公自言不第若鹢之遇风遗路耳】随水到龙门【三秦记龙门鱼登者化为龙公不第故曰到也】竟与蛟螭杂宁【一作空】无燕雀喧【言不能自致霄汉故杂蛟螭也燕雀喻小人也】青冥犹契濶陵厉不飞翻【赵云此六句盖公以文彩动人主矣意其遂腾踏进用止授河西尉不行改右尉率府兵曹而巳此公所以叹也与上韦左丞古诗云主上顷见征欻然欲求伸青冥却垂翅蹭蹬无纵鳞同意而旧注乃以自言其不第其误以春官为赴举时故尔倚风遗鹢路言倚赖风而往矣反遭回风而遗失其所往之程路此乃曲折之句也龙门在河中府其水湍险鱼登者化为龙随水到则随水到之而已不能过也到龙门而不过则犹杂蛟螭遗鹢路而不进则不免羣燕雀而爱其喧也宁无作空无非也青冥云也祖出楚词而任彦升为王俭文集序朂以丹霄之价以青冥之期诗死生契濶凌厉者颈上跨越之义刘歆遂初赋曰登句注以凌厉而嵇叔夜承之云凌厉中原飞飜则王粲诗曰茍非鸿雕孰能飞飜】儒术诚难起家声庶已存【见炬赫旧家声注】故山多药物胜槩忆桃源【见欲问桃花宿注赵云儒术诚难起乃儒冠多误身之意故山则襄阳也甫本襄阳人徙河南巩县其在长安则居于杜陵今在长安作诗而思故山乃言襄阳矣桃源在今鼎州襄阳之于鼎虽隔江而颇近盖以地志考之自襄州至鼎界总无三百耳耳荀子儒术行则天下富司马司马曰李陵頽其家声】欲整还乡斾长懐禁掖垣【刘桢诗谁谓相去逺隔此西掖垣】谬称三赋在难述二公恩【甫献三大礼赋出身二公常称述　赵云整斾字如刘公干整驾之整长懐则懐崔于二学士也盖集贤院在禁中矣】
　　故武卫将军挽歌三首
　　严警当寒夜前军落大星【晋阳春秋曰有星赤而芒角自东北西南流投于诸葛亮营三投再还往大还小而亮薨　赵云军事以严终军中谓之严警】壮夫思感决哀诏惜精灵【赵云感决疑是敢决盖思其敢决迈往之气也或是感决欲随之以死】王者今无战【钟士季檄蜀文王者之师有征无战】书生巳勒铭【班孟坚为窦宪作勒燕然山铭　赵云无战勒铭言已收将军之功而享此矣不得防宠加秩而死】封侯意疎濶编简为谁青【李广不封侯余见青简为谁编注　赵云谓朝廷封侯之意已疎濶矣则将军无传以书于信史虽有编简为谁而青乎古者以竹简冩书几欲书则先杀其青故谓之青简】
　　右一
　　舞剑过人絶【高祖纪项庄请以剑舞因撃沛公】鸣弓射兽能【曹子建诗揽弓防鸣镝驱上彼南山左挽因右发一纵两禽连】铦锋行惬顺猛噬失蹻腾赤羽千夫膳黄河十月氷【赵公铦锋言舞剑之絶也猛噬言射兽之能也蹻本音巨虐切而在唐韵又音巨娇切注云骄也家语赤羽若日白羽若月千夫膳言所膳者千兵也】横行沙漠外【所向无前也】神速至今称【岑彭兵至蜀公孙述以杖撃地曰是何神也　赵云前汉季布传樊哙愿得十万横行匈奴中公诗意武卫将军止止提赤羽之千兵渡十月之氷河能横行而神速矣兵机以速为神】
　　右二
　　哀挽青门去新阡綘水遥【哀挽哀歌也汉书霸城门民间所谓青门也　赵云邵平种青门外其门在东河以知之萧何传云平种长安城东也武卫将军盖綘州人其柩归綘则由城东而去矣綘水出绛山智伯曰绛水可以浸安邑是已】路人分雨泣【诸葛亮亡人皆野泣】天意飒风飘【杜补遗曹子建作王仲宣诔曰延首叹息雨泣交颈注雨泣言泣下如雨　赵云杜田所引是然曹子建本用説苑所云鲍叔死管仲举上袵而哭之泣下如雨】部曲精仍鋭【见二十七巻部曲异平生注】匈奴气不骄无由覩雄畧大树日萧萧【见十八巻更识将军树注】
　　右三
　　九日蓝田崔氏庄
　　老去悲秋强自寛【宋玉曰悲哉秋之为气也】兴来今日尽君欢【赵云列子载孔子叹荣启期曰善乎能自寛者也宋鲍照诗云酌酒小自寛王维诗亦云酌酒与君君自寛也】羞将短发还吹帽【孟嘉九日为风落帽】笑倩傍人为正冠【赵云借用李下不正冠也】蓝水逺从千涧落【三秦记日蓝田有州方三十里其水北流出玉铜鐡石】玉山高并两峯寒【前汉地理志蓝田山出美玉　赵云蓝水玉山乃蓝田之山水秀之水经灞水古滋水也亦名蓝谷水有白马谷水勾牛谷水围谷水辋谷水倾谷水蓼子涧水等合入之故曰逺从千涧蓝蓝田山出玉亦名玉山述征记曰山形如覆车之象故又名覆车山】明年此防知谁健醉把茱萸子细看【健一作在醉一作再】
　　崔氏东山草堂
　　爱汝玉山草堂静高秋爽气相鲜新有时自发钟磬响落日更见渔樵人盘剥白鵶谷口粟饭煑青泥坊底芹【白鵶谷青泥坊皆地名】何为西庄王给事柴门空闭锁松筠【王维时被张通儒禁在山东北寺有所叹息故云　赵云考蓝田地理魏置青泥军于栁城内俗谓之青泥城此所谓青泥坊也志虽不载白鵶谷应是相近地名落句及王摩诘者盖辋谷在蓝田县谓之西庄则在雀氏草堂之西也唐书郑防传安禄山反遣通儒刼百官置东都都云云后贼平与张通儒王维并囚宣阳里而王维传止云贼皆下下狱则今公诗注所谓禁在山东北寺者初刼置时也至囚宣阳里者下狱时也此诗追言天宝十四载十二月安禄山陷东京事】
　　对雪
　　战哭【一作国】多新鬼【见新鬼烦寃旧鬼哭注赵云借左氏新鬼大也】愁吟独老翁乱云低薄暮急雪舞回风【洛神赋若流风之舞回雪赵云尔雅回风谓之飘而楚辞有悲回风之篇】瓢弃樽无绿炉存似火红【赵云酒谓之醽醁亦曰绿酒故沈休文云忧来命绿樽】数州消息断愁坐正书空【时方乱杂故数州断消息也　赵云前歳十一月安禄山反首陷河北诸郡今歳十二月又陷东京此之谓也殷浩书空作咄咄怪事四字也】
　　月夜
　　今夜鄜州月闺中只独看【时禄山之乱公奔走走难家寄鄜州　赵云天宝十五载夏五月挺身越朝廷独转防贼中而懐鄜州耳】遥怜小儿女未解忆长安【赵云盖言儿女在鄜州不能念长安之如何与公之在贼中消息也此暗使晋明帝事帝幼而聪哲为元帝所宠异年数嵗尝坐置膝前属长安使来因问帝曰汝谓日与长安孰逺对曰长安近不闻人从日边来居然可知也元帝异之明日宴羣僚又问之对曰日近元帝失色曰何乃问间者之言乎对曰举目则见日不见长安今公于月夜诗而使日事之意以寓其儿女不解忆长安可不谓之竒乎又以小儿女对忆长安非老手莫能也】香雾云鬟湿清辉玉臂寒【师云乐府词小儿云鬟侧王献之诗玉臂薄香残　赵云两句或闺中独看之语香雾所浥则云鬟湿以其上承之故也清辉所照则王臂寒盖必倚阑慿轩而看故也】何时倚虚幌双照泪痕干【干云江文通拟王徽诗练药瞩虚幌双照字以言月照其夫妇相防之时也或者谓止是言两目之泪既得还家则不复有泪故月照其双干耳夫泪言双固是常语公诗有云封书两行泪又云乱后故人双别泪又云故慿锦水将双泪寂寂系舟双下泪此则皆言两目之泪而今诗句法乃云双照泪痕则主言照二人泪痕干矣】
　　遣兴
　　骥子好男儿【骥子宗武公之子也见宗武生日诗注】前年学语时问知人客姓诵得老夫诗【公自谓也左传老夫耄矣】世乱怜渠小家贫仰母慈【嵇叔夜母兄鞠育有慈无威】鹿门携不遂【厐徳公擕妻子入鹿门山隐公襄阳人故云】鴈足系难期【苏武传鴈足系书一云鹿门携有处鸟道去无期　赵云此盖公独转防贼中而书信不通矣若用一云鹿门携有处鸟道去无期之句对鸟道则公尚未脱身归鄜州也鸟道言其崄窄离长安而趋鄜乃由鸟道矣】天地军麾满山河战角悲傥归免相失见日【一作尔】敢辞迟
　　元日寄韦氏妹【赵云此至徳二载之元日时公四十六年春犹在贼】
　　近闻韦氏妹迎在汉钟离【濠州钟离县】郎伯殊方镇京华旧国移【赵云钟离在汉乃九江郡之县也在唐为濠州郎伯殊方镇言作牧于钟离也京华旧国言长安也移则以禄山之乱而奔移也庄子云殊方偏国又云旧国旧都望之畅然】春城回北斗郢树发南枝【见宿鸟恋本枝注】不见朝正使啼痕满面垂【赵云长安城如斗故曰北斗城而九江郡古属扬州为楚地也方春回于北斗城之时乃树木发南枝于郢地之日以纪元日且见公在长安而妹在钟离也越鸟巢南枝非专指梅盖魁仙咏红梅诗云南枝向暖北枝寒自是近事耳呉迈逺乐府诗云春城起风色郢者楚郢之郢不见朝正使以重纪乱离四方之使隔絶也】
　　春望
　　国破山河在【刘越石云家国破亾亲友凋残】城春草木深感时花溅泪恨别鸟惊心【司马温公曰牂羊坟首三星在罾言不可久古人为诗贵于意在言外使人思而得之故言之者无罪闻之者足以戒也近世诗人惟杜子美最得诗人之体如此诗句言山河在明无余物矣草木深明无人矣花鸟平时可娯之物见之而泣闻之而悲则时可知矣　赵云谢灵运有感时赋或者谓花名感时花鸟名恨所鸟不亦穿凿乎】烽火连三月家书抵万金【赵云考此诗作于天宝十五载之正月盖禄山反于十四载之十一月至是则烽火连三月惟其烽火连三月所以家书抵万金此诗人之语为有法也今学者毎见家书遂以此句为辞非也】白头搔更短浑欲不胜簮【赵云公时四十五岁故得以白头为言如鲍照行路难云白髪零落不胜冠】
　　忆幼子【字骥子时隔絶在鄜州】
　　骥子春犹隔莺歌暖正繁【赵云莺歌应以其能歌俚诗遂名之曰莺歌也】别离惊节换聪惠与谁论【赵云公凡言此三如世事与谁论妙絶与谁论】涧水空山道柴门老树村【赵云指言鄜州寄家之地公押村字有愚公野谷村月挂客愁村与此老树村皆匠立村名之语】忆渠愁只睡炙背俯晴轩【炙背者负暄之义也】
　　一百五日夜对月
　　无家对寒食【世説寒食去冬至一百五日】有泪如金波【汉乐志月穆穆以金波赵云史记冯驩弹剑铗而歌曰长铗归来兮胡为乎无家如载记慕客熈传使有司按验哭者有泪以为忠孝无则罪之时公寄家鄜州而身防贼中此所以叹其无家金波月也】斫却月中桂清光应更多【言月之清光为桂所掩也　杜补遗世説或谓徐孺子曰若令月中无物当极明耳与此同意　赵云上句暗使呉刚事语意又暗使徐孺子之意酉阳杂爼载传云月桂高五百丈有一人常斫之姓呉名刚学仙道有过谪令代树随创随合虽是杜公之后段成式所撰而传者旧矣徐孺子年九歳尝月下戯人语以月中无物当极明徐曰不然譬如人眼中有瞳子无此必不明或明此句以兴奸邪蔽人主之时当时杨国忠已死明皇左右别无奸邪而杜鸿渐崔冕之徒乃至劝太子即位尊为太上皇则奸邪者其崔杜之谓乎虽未必然而无害于义】仳离放红蘂想像嚬青蛾【谢灵运诗想像昆山姿　赵云中谷有蓷篇有女仳离仳亦离也音匹婢切言夫妇之失道而离公因其夫妇离隔遂借用耳谢惠连谢谓谢灵运亦曰哲兄感仳别相送越林垌屈原逺游赋思故旧以想像红蘂言寒食时花也简文帝列灯赋云竞红蘂之晨舒今公诗作于无家之际言女方值仳离而花发则亦愁寂而巳可想见其嚬也旧作青蛾当为青蛾翠眉之谓也公诗有云青蛾皓齿在楼船宋南平王白纻舞曲曰佳人举袖曜青蛾李贺夜坐吟有云铅革笑妾颦青蛾却使杜公字也】牛女漫愁思秋期犹渡河【赵云公因月夜所感故起二星相聚之兴言二星离而终聚其在我未知其何如耳漫则以不必愁思盖犹有渡河之期事出齐谐记日桂阳城武丁者有仙道常在人间忽谓其弟曰七月七日织女渡河诸仙悉还宫吾向已被召不得停与尔别矣弟问织女何事渡河兄何当还答曰织女暂诣牵牛吾去后年三千年当还耳明日失武丁所在诗将子无怒秋以为期】
　　大云寺赞公房二首【本四首二首在前巻】
　　心在水精域【清净境土也】衣霑春雨时【赵云江总大庄严寺碑云俯看惊电影彻琉璃之道遥拖宛虹光遍水精之域盖佛宇庄严皆以金宝故也下句言一心所在初欲往之时乃当春雨雷衣之际】洞门尽徐步深院果幽期【谢灵运平生协幽期赵云上句叙所趋诣尽其徐步也董贤传重殿洞同注门门相当也言贤僣天子之制公后有题省中院壁诗云洞门对雪常隂隂则言其幽邃耳徐步如曹植云动霜縠以徐步】到扉开复闭撞钟齐及兹【赵云此书实事也齐读从斋古用此字周礼王齐日三举】醍醐长发性【释经云闻正法如食醍醐然】饮食过扶衰【杜补遗陶隠居云佛经称乳成酪酪成酥酥成醍醐醍醐乃酥酪之精液也世説载张世锡之言日桑椹甘香鸱鸡革响淳酪养性人无妬心则醍醐之发性抑可知矣此释经所以喻正法也葢有醍醐之味能开发真性过分得此饮食以扶襄也】把臂有多日【絶交论把臂之英】开懐无愧辞【赵云开怀如云茍莫开懐左氏祝史愧辞辞】黄莺度结构【见新亭结构罢注】紫鸽下芳菲【赵云灵光赋云观其结构而左太冲招隠诗有嵓宂无结构楚辞云佩江离之芳菲】愚意防所适花边行自迟汤休起我病微笑索题诗【沙门惠休姓汤氏善属文　赵云汤休与鲍照同时善诗文以比賛公新添世尊举花伽叶防笑见传灯録】
　　右一
　　细软青丝履光明白防巾深藏供老宿取用及吾身【杜补遗南史髙昌国多草木有草实如茧中丝如细纑名为白防国人取织以为布仇池翁赠清凉和尚云防须一洗黄茆瘴未用深藏自防巾葢使子美故事以白防布为巾也老宿僧之年老而有宿徳者以供老宿之物而奉吾身言其敬也　赵云所以言賛公待之厚乃交情之不賛也】自顾转无趣交情何尚新道林才不世【晋桑门支遁字道林有才辨】惠逺徳过人【庐山逺大师有夙徳前汉郑当时传一死一生乃知交情】雨防暮檐竹风吹青【一作春】井芹天隂对图画最觉润龙鳞【赵云青井当作春井葢言春时之水井耳末句则必挂画龙图矣公诗元四篇其二在古诗三川观水涨之下葢作于至徳二载之春何以知之古诗有春院此诗有春雨春井芹则可知其为春三川观水涨公自注云天寳十五年七月中避冦时作是年是月肃宗即位改元至徳可以知次年之春为至徳二载也】
　　右二
　　喜闻官军巳临贼寇二十韵
　　胡虏潜京县【赵云至徳二载子仪以朔方兵败安庆绪于澧水复京师庆绪奔于陜郡此之谓潜京县京师之县也鲍明逺云河阳视京县】官军拥贼濠【城濠也】鼎鱼犹假息【后汉方术谢夷吾传游魂假息也】穴蚁欲何逃【鼎鱼穴蚁言虽假息终不能逃死也　杜补遗南史邱迟与陈伯之书云酋豪猜贰部落携离方当系头蛮邸悬首藁街而将军鱼游沸鼎之中燕巢飞幕之上不亦惑乎　赵云蚁穴事异苑日桓谦太元中忽有人皆长寸余悉被铠持槊乗具装马从塪中出縁机登灶寻饮食之所或有辄肉辄来丛聚力所能胜者以槊刺取径入穴蒋山道士令以沸汤浇所入处寂不复出因掘之有斛许大蚁死在穴中】帐殿罗冕【以帐为殿罗冕言君臣聚谋】辕门照白袍【周礼以车辕为门照白袍士皆思用命不止于营内也赵云帐殿者行在之所以帐为殿也庾肩吾曲水聨句日回川入帐殿列俎间芳洲梁孝绰曲水宴诗曰帐殿临春渠罗冕言羣臣侍也周礼弁师掌王之五冕皆冕朱里虽王者之制而三礼圗载应劭溪官仪以为卿大夫冕曹子建责躬诗曰冠我冕陆士衡诗云冕无丑士则公侯之服罗者不一其人也如鲍明逺扶宫罗将相之罗辕门出周礼虽亦王者之制而将亦有之见项羽传白袍则以朝廷之兵如梁陈庆之所统之兵梁与魏战庆之麾下悉着白袍所向披靡先是洛中谣曰名军大将莫自牢千兵万马避白袍言白袍之可畏也公诗又曰未使呉兵着白袍亦同此矣】秦山当警跸【主出入警跸】汉苑入旌旄【言内地渐复也赵云上句言肃宗在鳯翔也警跸出前汉出称警入称跸止行人也旌旄者析羽为之九旗之一也旄则幢也诗孑孑干旌孑孑干旄言兵往长安为入汉苑矣汉苑者上林苑也】路失【一云湿】羊肠险【羊肠坂也在太行天下之险也光武賛金汤失险】云横雉尾髙【崔豹古今注髙宗有雉雊服章多用翟羽故有雉尾扇　赵云安庆绪弑父之年二月李光弼败其众于太原郡隋炀帝尝问崔绩羊肠坂赜对有两处一在上党壶闗一在太原北九十里则今杜公所谓羊肠者指太原也失险者无复有其险也彼既失太原羊肠之险而我胜矣云横则天子所在云横其上如黄帝与蚩尤战于涿鹿之野常有云气止于帝上雉尾髙旧注所引是羊肠却引太行非】五原空壁垒【五丈原地名近长安时贼退败故壁垒空】八水散风涛【闗内八水一泾二渭三浐四灞五泽六浩七澧八潏散风涛言寇乱渐平　赵云上句言贼退而垒空也壁垒字出选考长安志长安万年二县之外有毕原白鹿原少陵原髙阳原细柳原正得原之名者恰有五若乐游原则日乐阳庙而亦曰原耳然则五原者殆指正名之五原乎公古诗中崆峒五原亦无事亦此五原旧注便作五丈原非是惟其収复长安故得言五原八水散风涛则言风波止息之意顔延年诗春江壮风涛】今日看天意游魂贷尔曹【左传今日之事我为政晋元帝云石勒逋诛游魂纵逸亦祖易之游魂为变也】乞降那更得尚诈莫徒劳【赵云贼窘则乞降黠则尚诈今安贼既为官军所临欲望如是不可也巳上言贼被临之状巳下铺叙所临之人】元帅归龙种司空握豹韬【时代宗为元帅故曰龙种豹韬兵书也太公六韬有豹韬第五篇　鲍云元帅谓广平王也司空谓郭子仪也　赵云时至徳二载七月以广平王俶为天下兵马元帅往収长安后更名豫是为代宗也司空郭子仪副之故有此句天子之子孙谓之龙种如隋文帝子勇勇子俨云昭训所生乃云定兴女帝帝尝曰皇太孙何谓生不得其地定兴奏曰天生龙种所以因云而出】前军【一作旌】苏武节【苏武至海上仗汉节而毛尽落言前军皆守节之士】左将吕防刀【晋书吕防为刺史有佩刀相者曰三公可佩防乃赠别驾王祥曰苟非其人刀或为害以卿有公辅之量故相与也言左将皆辅相之才　赵云又似言李嗣业史载嗣业善用陌刀髙仙芝讨勃律时尝署嗣业为左陌刀将故得称左将李归仁之师果因嗣业以长刀突出斩贼则公诗虽作于闻官军临冠之时而嗣业善刀之名巳着故得用吕防刀也】兵气回飞鸟【羽猎贼鸟不及飞兽不得过言其疾也】威声没巨鼇【威声雄重　杜补遗北史鼓城王勰征征沔北除中军大将开府于是亲勒大众须防有二大鸟从南来一向行宫一向幕府各为人所获勰言于帝曰始有一鸟望旗颠什臣谓大吉帝戏之曰鸟之畏威岂独中军之略也吾亦分其一耳飞鸟避辕门兵气回飞鸟岂畏威而然乎其事类此　赵云旧注非是杜时可补遗所引又穿凿葢公用对威声没巨鼇本亦无出处必取巨鼇者何以巨鼇屭赑之物威声所加乃至没之此狂贼慑服之意若用回鸟畏威之仪又犯此句况既云鸟一向行宫一向幕府乃是来集与回义相反】戈鋋开雪色【东郊贼戈鋋彗云注矛矟也鋋音时连切】弓矢向秋毫【言虽防必中也　赵云戈鋋尔物列子目将眇者先睹秋毫弓矢向之言能中防也】天步艰方尽【诗天步艰难】时和运更遭【赵云所谓时和嵗丰文选有云时之未遭又遭遇嘉运则时与运之下可押遭字韵矣】谁云遗毒螫【西京赋荡亡秦之毒螫四子讲徳论曰秦之时处位任政者并施毒螫説文螫行毒也】巳是沃腥臊【如以汤沃去腥臊也汉书蛮夷腥臊　赵云螫音施只切腥臊字则国语舅犯对晋侯曰偃之肉腥臊将焉用之而□衡鹦鹉赋忖陋体之腥臊毒螫腥臊皆以虫鸟眇之耳】睿想丹墀近【言将収复复坐朝也丹墀以丹漆涂之】神行羽衞牢【赵云葢言车驾有可还之势书云思曰睿睿作圣睿想天子之念虑也丹墀者天子之殿上以丹涂其墀神行天子之行也羽衞葆羽之衞牢则安而无警矣】花门腾絶汉【燕山铭经碛卤絶大汉】拓羯渡临洮【临洮郡名　赵云时用朔方安西回纥南奕大食之兵今言花门曰纥是也拓羯安西是也临洮即洮州谓之临洮郡腾絶漠渡临洮言其喜来助顺也】此辈感恩至羸俘何至操【言回纥感恩而助顺其勇鋭所向无前也赵云至胜贼时果得回纥以奇兵缭贼背夹攻之晋书此辈当束之髙阁羸俘尫羸之俘也操者执俘之谓】锋先衣染血【太宗平刘武周躬临矢石血蔑两袖】骑突剑吹毛【吹毛言其利也古有吹毛之剑师云曹植曰如剑首之吹一毛亦何足恃　赵云此对为最工先锋突骑皆倒使衣染血南史梁武帝谓张稷有衣染天血之语佛书如吹毛剑】喜觉都城动悲连子女号家家卖钗钏只待献春醪【董卓传吕布杀卓驰赍赦书以令宫殿内外士卒皆称万嵗百姓歌舞于道长安中士女卖其珠玉衣装市酒肉相庆者填满街肆　赵云葢举皆望京师収复其喜如此九月癸邱果复京师也】
　　喜达行在所三首【更始立光武为萧王悉令罢兵诣行在所蔡邕独断曰天子以四海为家谓所居为行在所时子美自京窜至鳯翔】
　　西忆岐阳信【岐阳在鳯翔西左传成王有岐阳之搜】无人遂却回眼穿当落日心死着寒灰【庚桑楚曰心若死灰别赋骨肉悲而心死　赵云岐阳乃鳯翔也名巳见于周左传成王有岐阳之搜是也公在贼中引首西望欲知鳯翔行在消息无人遂却自鳯翔回得以问之也惟其无人可问则徒眼穿心死而巳庄子哀莫大于心死】雾树行相引【雾一作茂】莲峰望或开【华山有莲华峰一作连山】所亲惊老痩辛苦贼中来【奔走憔悴故所亲惊其老痩汉书师古曰所亲素所亲任也　赵云茂树连山言自出长安眼中之所见一作莲峰非也葢莲峰乃华山莲花峰也岂有却倒过长安之东经同华之境而来乎当以茂树连山字为正也鲍照诗连山云雾前汉张良传所封皆萧曹故人所亲爱师古注云云虽不指言亲戚而公之意则言亲戚也】
　　其二
　　愁思胡笳夕【言防贼久厌胡笳也李陵书曰胡笳互动物马悲鸣蔡琰诗胡笳动兮边马鸣】凄凉汉苑春【汉仪注养鸟兽者通名为苑虽春而凄凉言残敝也】生还今日事【后汉班超妹同郡曹夀妻昭上书请超日丐超余年一得生还复见阙庭】间道暂时人【间道伺间隙之道而行班超从间道到疏勒　赵云蔺相如使其从者自秦间道懐璧以归赵】司章初覩【更始以光武行司校尉入落阳人司司僚属皆观喜不自胜老吏或垂泣日不图今日复见汉官威仪由是识者皆属心焉】南阳气已新【后汉光武纪日望气者苏伯阿为王莽使至南阳遥望见舂陵郭唶日气佳哉郁郁葱葱也杜补遗谢晖始出尚书省诗既通金闺籍复酌琼筵醴还覩司章复见东都礼　赵云庾信哀江南赋曰反旧章于司】喜心翻倒极呜咽泪沾巾【赵云张平子四愁诗曰侧身北望涕沾巾也公使沾巾字屡矣】
　　其三
　　死去慿谁报归来始自怜【楚辞私自怜兮何极】犹瞻太白雪喜遇武功天【太白山也武功县名属鳯翔　杜补遗录异记曰金星之精坠于终南圭峯之西因号为太白其精化为白石状如美玉常有紫气覆之宗立元庙于太宁里临淄旧邸取其石琢为像焉余见送韦十六评事受词大白脚　赵云太白山在郿县郿则鳯翔之属县也武功在唐不属鳯翔但近耳公诗两句所以显行归行在也于太白言雪则太白之雪冬夏不消必曰武功天者古语有之武功太白去天三百言最高处也亦以寓亲近行在之意乎　増添地图记太白山甚高上常积雪半山有云如瀑布则防雨人常侯验如离毕焉故语曰南山瀑布不朝则暮】影静千官里心苏七校前【公入朝鲜当途之交故言影静心苏言忧释而心苏也前汉刑法志京师有南北军屯武帝内増七校注中垒屯骑歩兵越骑长水胡骑射声虎贲凡八校尉胡骑不常置故此言七也】今朝汉社稷新数中兴年【凡王室中否而再兴谓之中兴如周兴汉光武是巳时唐有安史之乱故云　赵云中兴于汉书中音去声今公诗律平侧不差所以见去声明矣】
　　得家书
</div>
    <div class="pagination">
<a href="九家集注杜诗_page12.html">上一页</a><span>...</span><a href="九家集注杜诗_page8.html">8</a><a href="九家集注杜诗_page9.html">9</a><a href="九家集注杜诗_page10.html">10</a><a href="九家集注杜诗_page11.html">11</a><a href="九家集注杜诗_page12.html">12</a><span class="current-page">13</span><a href="九家集注杜诗_page14.html">14</a><a href="九家集注杜诗_page15.html">15</a><a href="九家集注杜诗_page16.html">16</a><a href="九家集注杜诗_page17.html">17</a><a href="九家集注杜诗_page18.html">18</a><span>...</span><a href="九家集注杜诗_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
