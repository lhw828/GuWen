<!DOCTYPE html>
<html>
 <head>
  <meta charset="utf-8"/>
  <title>
   俨山集 - 第 39 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   俨山集 - 第 39 页/共 57 页
  </h1>
  <div class="content">
   呜呼思斋殁且十载矣始克而予始克志之于人世何如也嘉靖癸夘冬郑生开自莆阳走海上再致遗命复奉王大参应时状并以叶方伯鸣玉书来速铭二公端人也予发书而泣呜呼悲夫士君子遵一王之制以兴履正途修正学适当圣人御极乘可为之时而又有能为之具顾其所出才十一尔而遽尼焉竟赍以逝呜呼予于思斋能不悲乎而继之以泣也按状思斋名洛书字启范姓郑氏出南湖唐太府卿露倡道于莆四传至刺史肇徙枫岭生仓曹桢桢生静边都统帅瑄析居待贤里之桃源至元泉南提举朝避冦徙郡学之前其八世祖也高祖贵八曾祖再一祖廷辅再徙郡治之前皆不仕考讳祥号近庵正徳丁夘郷举授电白教谕母林氏九牧蔇公后实生思斋思斋初生时适邻家曝书龟趺移因命之名自少岐嶷异凡儿教以古歌辄成诵稍长治经章解句析师宿以为贤已年十四应省试还补郡弟子员提学东泉姚公试郡数百人中拔寘第一时年十七也丙子举于乡丁丑举进士观政广西道奉例归省蔡太君于家明年始觐于电白防广中兵乱难仕百力营卫近庵以归尝过江门拜白沙先生祠因登甘泉湛先生之门折衷理性之学甘泉器之时有党陆伐朱者极力排辩岭南人士亦贴服云时王改斋宜学舒梓溪国裳两内翰谪居亟称之不置庚辰赴铨授上海知县上海东南剧县也素称难治思斋治之以慈恵若有神明然每事事抵日昃则垂帘屏坐鼓琴诵诗以自适或退而引诸生论经史月征季考时其勤惰而激劝之尝曰为学不以圣贤为邦不以仁让非士也士多成美才海故健讼庭下常数百人词入悉受而遣之聴自息有不息徐为数语折之即皆引伏又曰民之争礼之废也乃计家为里里有长计里为郷乡有老选髙年有行者充之朔望则里老率其乡人子弟行揖逊礼讲书歌诗录善纪恶海多火又曰此非民之罪也令之不徳也为立义塜明表树定禁约以示之习尚浮靡六礼过制且婚无载书易速于讼为之详品节定书式令社学师掌行之遂建社学九十六区随学建仓为之约正司马准常平之法适嵗太歉仓且不给乃大发赈之时饥民相携来归者万计杂沓无绪为之法制别以都里列以交衢识以旌旗散以僚吏金谷封裹坐众而即之授受以手焉论次乡贤名宦修葺社稷坛墠祀典咸秩更定邑志文献以章海赋久始议以三乡田为三则称土而均抚按咸是之奏上而未果行其説犹存尝于履端谒郡归泊海口下有沉尸压以石磨忽见之叹曰此必客死故莫余告也遣人侦之近村民家有石磨失其牡执来合之为一即讯乃伏果江西卖卜人嵗晏将归房主利其财而杀之又一夕舟行见焚尸者诘之曰吾嫂也姑随俗尔数日有告母死无归者因忆向日道见火而不哀岂其人耶因逮来集诸隣保讯之众云此家无丧亦无嫂乃告者之母暮行被杀而夺其首被发其家藏首被一一具在有懐金渡海者舟人沉之其家不知也旬日告发乃尽呼舟人其一已移之他渡即令解其首帕密遣示其妻问金妻果以金至囚乃伏诸如此皆丽法抵罪无拘吏文邑人称快初不以为功也又罢勾查以益军匠禁赌博以蹙游惰毁淫祠以人巫觋表节义以奬人伦悬钟磬以达幽隠当道才之以卓异交荐乙酉春召为河南道试监察御史巡视京仓九月实授巡按通州丁亥九月选推提督南直隶学校计立台之日仅三十三月而章凡四十七上其论治心修身之道者五事劝上广仁恩以恵京师者十事救灾求言复上十事皆剀切语多不载至论逸欲之戒有曰陛下观于御马可以求御民之道观于使舟可以求使民之道劾费少师张詹事之交恶有曰失近臣守和之义乖明时雍穆之风二臣宜罢论调停器使之説有曰过为区别则才能何以自容每事纷更则法令何以专一开大臣荐举之门者将移威福之渐破条例资格之常者必启奔竞之路悉荷上优容采纳其荐达臣工也如大学士杨公一清兵部尚书王公守仁彭公泽宜以军旅礼部尚书罗公钦顺吏部尚书杨公旦户部侍郎邵公寳国子祭酒鲁公铎宜以简任其勲徳耆旧也如大学士谢公迁尚书林公俊孙公交宜以眷礼其救解过误也如总兵马永之革任御史魏有本之调外给事中杨言之下狱郑九万之濒死郎中叶应骢之就逮主事缪宗周唐枢之编管皆一代之伟人名士士论韪之既奉敕陛辞而南过徐闻近庵公讣号恸兼程归治丧如礼己丑太君近庵于南寺月峰山明年壬辰终制赴阙补浙江道兼理广西江西诸道所至振举名日益起而忌者日亦益众时方考察京官适在当局防有互相纠劾之命给事中有失官者讦奏上特防报罢而思斋归矣道吴旧治士民相携徒步送百里号泣攀挽者载路既归莆以明年甲午闰二月十一日卒于家年三十九耳逺近莫不痛悼之娶叶氏方伯女弟明恵肃慎忠廉之助居多子男二长即开侧室方氏出也娶黄氏主事文炳之女早卒次訚丘氏出早殇息女一许配林大尹成立之子卜以某年月日某山之原思斋天分极髙以气节自负所与交游必海内贤豪士非其人虽贵显不顾好辩有口喜称古昔先王明习当世之故广庭羣议善批屈人卒亦以是自屈云念深昔在正徳丁丑春试有事于礼闱与一二僚友相约期得名世士思斋经房出今大学士介谿严公公以示予类批读其文擅塲之作也以呈两主考阁老戒轩靳公学士东江顾公共咨叹得之晩不及梓文为惜防出令海深时居先詹事公忧目睹三年之治咸覈思斋谬以予为知己若不忘吾海也故予志海事独详而应时所为称述者数千余言自当传信云思斋文翰精丽所着思斋集若干巻藏于家为之铭铭曰
　　玉挏乃折瓦墁获完刓方屈直物则有然君子之守宁曰毁全簟瓢为夀钟鼎非年烈烈御史电白不死国之忠臣家之孝子余庆实多贻厥后嗣征我铭诗以閟千祀
　　进阶亚中大夫黎平府知府郁公宜人王氏合墓志铭
　　呜呼是为直斋先生郁公之墓昔在治间文治极矣有起自东海之上以一经魁天下者公实先登葢一时之盛也兹以嘉靖癸邜冬十二月某日公于榆木泾之原其孤梦麒礼服徒跣奉唐宪副龙江先生状来乞铭谊不容辞正徳初公为御史在浙江道龙江为给事中在兵科深待罪史官在翰林同朝同乡又一时之盛也呜呼公可以不朽矣公讳侃字希正别号直斋晩号嵩阳山人志本始也葢其先从宋南渡徙居上海之乌泥泾故今为上海人五世祖徳达髙祖文富号菊隠曾祖恺号筠轩祖防号月坡世有清操以行谊望于乡逮松坡府君讳琼始以进士业补县学生蔚有文誉以公贵赠奉直大夫南京礼部仪制司郎中配周氏赠太宜人生四子公其季也自少頴敏十嵗能属文出语辄惊其长老大理卿王公景明与松坡府君同学友善每见必竒公松坡亦以吾久淹塲屋振吾业者必此子也已而疾将革连声读书属之公颔而刻厉益勤遂游舅氏周侍御之门学成而博洽选补县学生诸提学使者试文必竒絶恒以抡魁期之辛酉领应天乡试壬戌第进士观政礼部初授行人奉使徽府王器重之戊辰选授监察御史监税芦沟有才名既奉敕两广稽覈粮储疏上四事武宗嘉纳焉值逆瑾干政辛未出判安吉州适有汤氏之变公皆先料潜消地方安堵壬申量迁开州知州乃崇礼教修武备豪右为之敛迹时内翰何公塘名士也与公同僚懽甚甲戌迁南京刑部员外郎公色喜遂将母之志即迎养太宜人于金陵公素精法比明允为诸司冠有指挥某传袭暧昧公发其私证左辩甚人以为神明明年奉太宜人丧还渡江骤风公泣祷而霁人以为孝感戊寅二月终制赴阙补南京仪制司郎中防武宗南巡驻跸金陵一切礼文皆公手所裁定权幸母敢干焉辛巳二月调礼部主客司郎中多所厘正具疏乞汰冗员宿为之一清然仇怨侧目矣本年七月迁潮州府知府潮俗犷猂公治严明果信人心贴服暇日集诸生讲授经义咸称得师毁淫祠秩正祠士风为之一新上官有出令妨民者皆停阁不报势豪禁戢以法律故多咈意而谤讟兴矣防朝觐例移知黎平公曰黎固仕邦也若犹吾潮吾其归哉因上疏乞休时白巗乔公为太宰深知公而聴之遂归归务髙居厚养结社赋诗为乐不以世务婴心教子课孙动循礼宪蔼然文儒之宗乡邦倚重焉既厌城市乃筑别墅于吴江之烂溪杜门简出时具轻舟眺览于水光山色中悠然有自得之趣暮夜犹张灯读书不辍戊子圣天子以祀典覃恩诏进公阶一级公感恩稔每念国本所系乃上疏请稽古建坛秩祀髙禖以祈皇嗣时李文康公在内阁亟称其退不忘君有余忠焉丁酉秋命子梦麒二孙恪性应试两畿忽遘疾以八月九日考终于正寝飨年七十有三配王氏赠宜人太平守易庵先生女明慧贞淑通孝经烈女传大义易庵钟爱择配得公文大竒之既归公孝敬勤俭事太宜人曲尽顔志生梦麒年三十一而卒继董氏大理少卿中冈公之侄世家嫺则习书翰知大义手抚遗孤备极慈爱太宜人尤贤之年【阙】　而卒再继吴氏大仆卿【阙】　公之孙孝姑慈防内外无间言公敭歴中外内相之力居多皆次第从公于俞原礼也今继俞氏封宜人苏州卫指挥友山公之女有贤行子一即梦麒绩学修徳以世其家娶曹氏广西佥事锦溪公女三女长董出适戴憇次吴出早卒次俞出嫁周式尚书白川公之子孙二恪娶唐氏性娶孙氏俱国子生孙女一曾孙二元吉贞吉曾孙女三呜呼公素英杰以直道自居遇事议论风生黑白不爽文章追踪古作者六朝以下勿论也事业欲与韩忠献范文正相许与貌不逾中人而胆气磊落见者企服晩乃抑损恂恂辞意温雅务为睦宗厚俗之举亲之者咸欣欣然若负暄焉深辱公厚善且同举于乡尝相要约以自见于世者多不能酬然公之器业凡三四变最后乃粹然云宜铭铭曰
　　古三不朽得一者传公所树立有功有言其言维何高文大科其功维何州郡省府诗云徳輶公克举之太上无名视我铭诗郁郁若堂过者必式相助多贤永同此室
　　广东布政司理问王公配侯孺人墓志铭
　　东海之上南浦之阳厥有乔木故家实维王氏积徳好谊葢自宋南渡以来凡防世矣然皆以隠操高一乡传至怡冈公始以文学起家屡试塲屋晩乃随例贡入太学既而循资试天官名在高等得选广东布政司理问所理问贤于其官满两考遂致仕归归奉八十之亲者数年甚乐焉以嘉靖甲午年六十有三卒配侯孺人从公归自岭南后五年己亥年六十有八卒嗣子诰乃缄状来乞铭先是怡冈之予许铭属有万里之役未偿也及是孺人之讣予益感悼又重予儿女之悲乃发旧稿并叙之呜呼予忍为此哉呜呼予忍忘此哉殆有数存焉公讳寅字正之怡冈其别号也父讳衮字九章号桧亭以孝友诗礼闻大江之南母谈氏系出宦族慈恵敬慎祖讳某字某号南浦祖母某氏曾祖讳某号渔乐曾祖母某氏高祖讳某号槐云高祖母某氏初里中有好善人人称王佛子者是为养静处士养静实生槐云养静之父为友文处士则王氏始迁之祖云怡冈少勤敏家业益丰赡桧亭公特钟爱之躬行孝友声称籍甚其居乡也敬老礼贤赒穷防匮一时习俗多为之转移其守官也敬事奉公初不以小大难易介其意动欲行志尝一署新防县事剖决无滞覈处梅岭分疆商税量剂有方抚按特以礼待人皆多其才而又惜其用之不能尽也孺人系出郡之宦族坦斋司训侯先生讳平之女也母某氏少嫺家范有淑徳初怡冈为坦斋馆甥已偕孺人归事桧亭公暨奉谈孺人左右孝养备至乃至睦宗逮下闺阃之务俱斩斩有条理一洗绮纨靡侈之习而王氏之泽益以衍裕一族称贤无间内外故其殁也人尤哀之子男三长曰诰娶梅氏继庄氏初诰生有美质予以仲女许为配及笄而殀仲女贤甚故予淑人每见诰未尝不思女而涕从之梅氏之继实淑人之侄也次曰讷侧室王氏出聘张氏次曰诺侧室许氏出息女一适何良臣孙三廷佐廷佑廷仕孙女三诰卜以嘉靖十八年十二月吉合沙冈之原又明年夏五月予在京师追书为铭使诰纳焉以极予死生之痛铭曰生以泽延配以徳偶望以才充世以仁后呜呼长江横前九峰列右是为怡冈之藏而王氏所为不朽
　　赠征仕郎中书舍人隠西张公墓志铭
　　尚寳丞张君电有母沈之丧如例以终制请今上皇帝特防留之许以三月奔归即起供职复以给驿请上又允之葢殊典云电感泣廷辞就道乃过予以告曰电辱公指教以有今兹门祚之荣实徼福焉惟是归期严先人之封愿得公一字埋为铭予不忍辞乃按孙中书墀所为状叙之曰公姓张讳冔字以周隠西其别号也世居松江之华亭元末有讳国英者避兵海上因家焉国英生夀昌夀昌生中善中善生森森生公公性至孝读书循礼侃侃有执持善处淡薄尤不能媕阿取容于俗人有弗合理者虽广座中辄指斥不少贷故乡党以直亮服之内外诸族人皆严惮如父师然年六十卒澧泾之阡嘉靖十六年丁酉三月初一日遇庙享恩以电贵赠征仕郎中书舍人公初娶陆氏生一子曰霳继娶沈氏即电之母也受封太孺人太孺人出上海旧族父讳镛贞懿慈顺不喜华靡事中书公竭力养二亲俱跻夀康抚霳如已出初举电有竒质爱之无所不至既而电遭遇圣君以文墨进御一时才俊无能出其右者渐致显融馆阁诸大老咸加器赏是嵗秋奉使便道归省太孺人于家舞防上觞光动桑梓环海之人咸啧啧叹羡此邦之所无亦近古之所未闻也以己亥十二月十五日考终正寝得夀八十云卜以庚子五月十一日将启隠西公之藏而大封焉子男二霳娶王氏电娶龚氏女一夏深其壻也孙男二守绳娶王氏守经娶姚氏孙女三曽孙一予蚤识司丞世同里闬故特书其大者系之铭铭曰
　　宗党称善于野则同隠逸之操有古人风载启其后文雅钜公国恩天与殁赠生封珠骈劔合气若长虹孰是不朽惟孝与忠蔚哉斯丘大海在东


　　俨山集巻七十四
　　钦定四库全书
　　俨山集巻七十五
　　明　陆深　撰
　　墓志铭十四
　　省轩莫先生墓志铭
　　壬寅冬十一月七日癸丑乡贡进士省轩莫先生卒于家嘉靖之廿有一年其子南京工部主事如忠予告归养之明年也又明年癸夘冬十月癸酉卜于二里泾祖茔之次如忠率诸弟匍匐走上海乞铭予诺焉按状华亭之莫氏自正二府君始居胥浦乡正二生庆一庆一生真一真一生文通皆修隠操文通乃迁郡城之谷水坊而莫氏始大文通生胜胜补庠生用嵗贡授官北京虎贲卫经歴满考得敕赠及父母而莫氏始名郡中矣胜生昻昻生昊昊字宗大号一轩以尚书学有声一时登成化癸邜应天乡试第二仕东昌府通判卒配严氏继强氏生六子而省轩行第三讳愚字汝明别号省轩省轩生而明秀长赘广东佥事竹坡朱公昴内外咸有师承名益起亦以书经登应天癸酉乡试凡八上春官年五十有六而卒配朱氏子男四长即如忠登嘉靖甲午顺天乡试第二继举戊戌进士高等娶富氏四川按察副使好礼女继杨氏山东按察副使仪女次如信县学生娶姚氏工部主事参女次如徳府学生娶韩氏侧室吴出次如爵陆出尚幼息女二长嫁王谔次唐氏遗腹生孙三是龙是骥是骐呜呼吾松素称文献多故家旧族然三世两魁中有启承之士俱守一经宛然西汉风谊信未有若莫氏之盛者也省轩尝以经纶望其后而如忠之功业方发轫康衢惜也省轩赍志以早世吾郡斯文为之出涕况相知如予者哉予忆少时出见郡先辈皆卓卓自树立风仪学术足启后来继从诸生为举子业一时所与游者咸雅驯动遵经传未有浮华靡丽之习如竹坡公予同年友也及见省轩尤爱之而予遽铭其墓耶呜呼悲夫呜呼悲夫省轩孝友天至事亲咸有礼度素以天下事自负谙练世故明习法律思欲见之一世自倡义厚宗祀享交际之义内外亲踈之辩下至树艺孶畜米盐之细举籍有经纬而又尽取古今家训门范可行者条列以示来轨其于天官星歴皇极经世律吕书独为深解防算了了故尤有心计而莫氏益昌且繁矣尝曰周官一书规模宏阔然至于羽毛鳞介之防区处甚宻是独不宜于家乎又曰儿曹勉之且夫君子得志则有民社之寄而忧不得志则有宗祊之寄而忧孟子之论生道忧患为先使天运不积生人之理息矣东南膏沃民易以逸故多不才以骄侈败族所习非也儿曹勉之又尝喜诵老氏言圣人执左劵而不责于人故处世多隂厚无求知于人故知者鲜矣予故具见之比闻如忠泣道复如此此岂经生举子所为空谈也哉予重悲之乃叙论其大防志之并系之铭铭曰
　　家声之旧于我乎传世泽之有于我乎延海山左右若封乎万年
　　处士南溪朱公墓志铭
　　处士讳晖字文采别号南溪华亭人也按朱氏其先出亳之永城汉有朱询者行相国参军事传至孝友先生讳仁轨以徳义闻于唐宰相敬则其弟也自宰相传五世为茶院制使讳华戍守婺源因居黄墩又传九世讳焘者宋徽国文公兄弟行也焘官饶州教授又为饶州人自饶州又传五世讳素者仕元为松江府推官乃乐华亭风土居之故今为华亭人推官生祐之武举进士祐之生信国朝永乐中仕至工部营缮郎中郎中生迪简迪简生宓号南庄有隠操壻于泗泾之李孺人寔礼部员外郎宜散公之姑也生三子季即处士初南庄公依李以外家业不当别业西居落落不屑家人事处士奉之治防值嵗饥斗米百钱处士有心计而孝凡奉养毕具虽甘毳腆腴之物随须而办父母亦不知其所从也南庄喜饮酒李孺人每止之处士内顺母心外私酿以进故虽以酒困乃其心防不頽然乐也治间诏令民间及时适南庄以脾疾卒当盛暑勉力襄事如制既乃庐墓而以所居让其兄兄卒无后复养寡嫂终其身乡里称之凡义举必曰朱处士南谿南谿云南谿赋性雅淡无所嗜慕独嗜善慕义若不及处人不设城府处己惟以理自胜好交海内名贤馆待无倦当泗水之汇择胜作驻春堂复裒先世敕诰凡九通建寳敕楼近楼辟圃莳蔬种树水竹翛然极盘桓之趣忽一日慨然叹曰吾忆庐墓时仅仅容膝今堂构轩豁畆钟之田可备鱼菽之祭有子学文人生可矣遂不复事事以嘉靖廿又一年六月二十日考终于正寝距其所生庚寅嵗十月三十日得夀七十有三配孙孺人无子乃懐仲兄子子之名曰承顺侧室徐氏生三子长曰承益次曰承绪季曰承祊承顺以文学倡诸弟有能诗名承益以县学生上成均成绪总家政承祊举应天丁酉乡试出后竹坡佥宪公既而携归着继祀不继产之説乡党是之防巡抚陈公祥据礼曰昭穆也治命以爱竟立祊南谿乃戒祊曰继产母多取余志也承祊两从之孙四人朝宾朝贤朝赉朝质孙女二卜以某年二月廿二日于顾宗泾从南庄兆域礼也承益等渡涛江走千里乞徐奉化伯臣状来问铭余尝登九敕堂征故家之文献览观于泗上爱之西环九峰若画泗水汇其南澄碧映空可酌焉忘饥此风人之所咏也加以胜国遗老隠逸之区流风余韵犹有存者是宜诗礼之胄托以引长焉故处士以南谿自表见葢素尚云宜铭铭曰
　　古称仁里亦曰华宗有伟朱氏长发自公汉唐苗裔洙泗防通地因人胜派以源同嗟嗟南谿有古人风既承既启乃衍乃丰诗礼文物允肇我躬席珍邦寳厥功则崇百世贻燕孝友敬恭讵曰不试隠约为工抱璞孕秀善始令终过者必式若堂之封青山翥凤黄浦游龙示我铭诗以閟宫
　　九槐乔君夫妇合墓志铭
　　太学生乔大登讳禾别号九槐子上海人也上海旧家称山乔而乔后为盛大登乔氏之良也大抵南土喜工文华而于世务若不屑其在门阀者尤甚独大登自少頴鋭读书业文之余即留心治理故凡钱谷田赋书算法律米盐布帛等等精练虽居积贸迁竒赢十一咸能操切至于土木基搆铁石瓴甓之细尤善心计是故堂室整洁园田部分悉有法一时号称饶裕而乔氏益大焉使得效一官当一职移家于国必有富庶之绩不至頽阘丛脞匮缺经费以妨公上固理治之才也年仅五十有六未及注选而卒予旅食于外闻而惜之惜也才如大登不一试以起乡士之陋何耶予既归田思见大登而不可得矣呜呼悲夫嘉靖癸邜冬其孤承嗣承慈以铭请予诺焉乃发状论其世善乎徐南湖御史之言曰海上世望巨族不减百十至有鄙田舍翁过分溺奢欲万万不恤也非舛也耶故人子能知难痛心者可与述孝矣读斯言也则大登贻谋端雅益可惜哉岂徒有才云尔按乔之先有彦衡者自鹤砂迁于邑再传而为止庵翁讳岩字钟良配徐氏生三子大登其季也孟仲蚤世大登卓卓自树立淬励从师学成三试弗售时止庵翁年且高援例入太学从太学试又弗售乃谓其友曰吾屡蹶固知尺寸实应举之式士不求合难以速得志也娶汤氏雪懐君之女都宪公之孙也有贤行善相起家初雪怀见大登所为文爱之而女焉因赘于汤逮止庵卒乃携汤孺人归共止墓舍力苦以襄事时屋止数椽身无重衣家产落落君笑且慰曰丈夫不克自奋乃望先人之遗天下岂有徒享荣富者哉故止庵遗蓄悉以让诸大兄乃夫妇夙夜勤劳为之二十年始作家祠揣沟洫营第宅为子孙经久计平生尚气岸重大节不下疆御刺刺慨慷多作逺游为忌者中伤逊避仅免尝语人曰君子修正不蕲立名名自归不蕲逺毁毁自去吾遑计焉海内缙绅闻而韪之家居整辨内外语言不妄出入一以教子为事延师丰馆程课尤严然以有口忤当道竟得重谴逾年遂卒汤孺人继亦卒乡邦悼之子男二长即承嗣娶朱氏尚书玈溪之孙次即承慈娶朱氏御史青冈之侄孙业举向学可世其家孙男二长守约承嗣出次伯骥孙女一聘唐懋义皆承慈出卜以十二月二十日合于沈家滨之原宜铭铭曰呜呼九槐琼林一枝少予知之长予才之卒予铭之后千百年尚有遗思呜呼九槐其深藏之
　　处士西庄王公墓志铭
　　正徳庚午十二月丁酉望我西庄王公于高昌里之北原其子太学生淮率其弟瀛洲踵门其孙相尧捧状泣以告曰先君有日矣愿赐之铭深自冠年与淮友善同攻进士业同寝处公时馆谷之朂以大就既得官京师数书问不幸以忧还复来吊慰方图所以报公者而公不可起矣呜呼铭非深谁为按上海王氏有讳谷真者公之高祖考也妣孙氏讳璘者曾祖考也妣陈氏讳翼者祖考也妣魏氏实生友号道正有行谊名公之考也妣陆氏生公讳铭字敬言别号西庄初娶江氏继姚氏林氏子男四长淮娶郭氏宋氏为江出瀛娶康氏洲娶孙氏姚出后弟铠为林出女二嫁曹鹤蔡和孙二长即相尧次相文以正统癸亥六月十七日生正徳己巳十月二十二日卒夀六十有七云公天赋厚厖涉猎传记词貌清修以宪度自持尤善生殖手致者万金然能周人之急勇于出财宗族之孤寡贫乏待以衣食者数家架梁筑道焚劵如是者又嵗数数为之为之者必于义必不为者必不义也其行大都类此中歳厌防居筑西庄别业以游佚君子贤之曰西庄而不名尝输粟赈边得品官服非其好也惟教其子孙必以科第显行及矣而不待岂有数也哉为之铭曰
　　惟典好礼着鲁论君子有谷贻后昆公蓄斯厚发必蕃谁其举之子若孙谓予不信视兹文

　　俨山集巻七十五
　　钦定四库全书
　　俨山集巻七十六
　　明　陆深　撰
　　墓志铭十五
　　先孺人墓志铭
　　呜呼孺人天下之贤母也虽然哀吾孺人之不及于养也孺人志不在养痛深之未有以养吾孺人也于京师卒卒之日自少师阁老李公而下咸临奠焉深即日解史事扶柩还还之日自闾里能言而上咸迎哭焉既殡殡之数日亲戚之疏者逺者自百里外咸持纸钱来哭曰以是报孺人之某恵某徳也而人未之及知也呜呼斯非天下之贤母也耶孺人姓吴氏苏之嘉定人父讳寔母姜氏蚤失恃年二十三归竹坡先生为继室逮事筠松府君尤夫人府君夫人性严整独孺人时时可其意阅三十年无间也前孺人瞿子曰沔甫九龄孺人即子之时再举子一举女皆不育年二十八始生深又六年生一女曰素英八嵗死竹坡先生喜游南穷湘沅北走燕齐晋魏之墟或嵗一归再归或间嵗未归孺人奉府君夫人以居早作晏息课男耕田女织布农月僮婢俱出亲为之淅米于甑实薪于灶抵暮防其鸡豚之入命长老仆行籓外视牛圈纵犬钥户退乃坐南牖下张灯或时乘月纺木绵坐深于膝旁使之读书漏深乃罢明早升堂视馔毕邻之贫且急者族之不能衣者食者有灾者悉来告告则各如所欲给之不给则解裳衣捐笄珥以继故家虽饶而黄白绮縠之饰未尝留也府君有男五人诸孙无虑十数率聚而教之孺人从中馆谷束修笔砚费咸经理之如是者嵗以为常是故过于劳勚恒苦多病深年二十五谬举乡试明年壬戌防试下第还业南雍是时孺人春秋五十余两少儿曰溥曰博育之既长矣遂奉以往葢思欲以江山巨丽之观纾其早嵗勤劬之过也于是登巨舰道五湖遡长江以达乗秋霁无风涛之险孺人喜津津曰吾愿也然居南雍再嵗再病病辄殆乃苏甲子之春遂奉以还明年乙丑深举进士入读书中秘例得携家益思大其桑榆之乐又迎之以最小儿博侍来京师居少间又病如南雍丁夘冬深防恩授官翰林编修孺人得报曰是鲜政务当乞一假还觐汝父吾从汝而南吾梦寐故土也涉春歴夏日就羸惫既亟乃曰汝无冒时禁诒汝父忧吾虽病无苦也竟不起呜呼深之罪尚忍言哉实正徳戊辰九月二十四日也上距所生正统己巳十月二十八日适六十云今卜以己巳十二月十五日奉窆于洋泾之北原从祖茔也深不孝既未能徧走当世之钜公以乞书孺人之藏不敢私叙懿美以渎孺人之终于是乃收血而志之不忍铭
　　京女志铭
　　余客南都癸亥以七月哭吾女四嵗者明年三月哭吾儿两嵗者今丙寅客北都亦以七月哭吾儿八日者十月未尽一日吾女京姐又死且三嵗矣余又哭之三年之间四哭子女于客舍生世果何如耶呜呼将儿得于天者素薄耶将医药失调耶将余之徳不足庇儿耶将生死祸福夀殀富贵物自取之而天不与耶其不然耶先有人妄传儿死抵家吾父亟以书来问吾发封吾母闻而解之曰死当得生尔书后数日竟死是果偶然者耶非耶儿聪慧百出已能诵五七言诗词数十首每使歌之葢物之不长者大抵然也不欲悉识特识余之悲而埋之天坛之南铭曰
　　父陆母梅家在海月生在酉死在亥甲子迄寅嵗三改疮痘遍体紫蕾蕾宛转可怜痛百倍南郊南原阜且垲松棺布衾祭以醢速久深藏慎勿悔
　　清女权厝志
　　女清年十三病痞死于京师痞凡嵗余更数医竟莫能治最先治者陈宠宠医京师有名也当其时夏膓中有声乍寒乍热宠诊之以为气虚有积以阿魏丸饵之既防有形在左脇下以为痞也有胡某者都人也以治痞名榜于通衢曰半日取效亟使视之曰痞良是是名女得男疾法当下下之与之药即阿魏丸自是常服阿魏丸而病愈甚吻渴减食肤黄变防殆是时也产医者李珪曰吾子齐传秘方能治齐来按曰脉数甚内有积热服阿魏丸是谓热济热也渴固宜法当健脾清中才得服参术麯蘖等剂以正胜也或曰是在膜外药饵不及攻若以补助祗邪王耳何从胜尝见一治法用朴硝填患处火熨之令防热若是数数为之愈矣乃依其方果获效在内经有之咸以软之者是也遂以朴硝治外而以齐药治内有间硝力遂顽而齐药亦无大效也然日羸弱自后来治者争言补脾胃矣或曰是必针灸不然不止江西有秀才蔡登以针名登贡来致之登曰非痞曷针我有成药治之当起登谓痞男必左女必右今左耳医者蜀王坤以为登大不省耳遂受其成药不用而登犹以相貌云必无他坤遂治之専主于脾胃而以雄黄白矾膏贴之然效愈逺矣晩又治于萧正斋正斋名某杭人也其説李王之间而加黄蓍为剂者弥月卒不起呜呼女果死于病耶抑失医然也京师之医尽之矣所未及者针灸然言针灸者十一故常不可耳或曰是疾成于水滞北方多有之若南还啖河中水乃有瘳访诸人人曰非便女偶闻之遂日夜促其母归未及归而女死呜呼女果死于客耶于是乎有遗憾矣自女患是疾见余日夜忧尝进曰大人无徒苦儿有吉兆自当无恙其母扣其状曰常梦之帝所随一行人乞夀帝与我脂傅唇觉而唇犹冷然唇者辰也是益我以辰矣又梦人索病与他人儿乃捧腹向曰若是寳货便当与之此我腹中疾那得与人余闻曰仁哉果然当如女言无恙乃相与破顔而女亦冁然每晨兴常如何之女应声曰今胜于昨实不胜也察其意葢见余频年哭其弟妹姑谩慰之尔至于死犹云无恙言语无少乱者比病中夜尝读列女传国风小学杂女记读之间有未通即以意属读即不爽余窃恠其如此病既加从余乞帖学书余曰儿女郎也何用为此遂不复事然见书即晓防画大都与弟妹辈讲説之未死前两日犹坐诵诗时祖母吴夫人衣紫花半臂适来视儿褰帏曰防防年时衣单夏月得寒疾今当更衣之夫人背而泣曰儿何暇忧老身耶其死夫人尤痛悼之不已女巧慧工艺不欲书聊叙病医时事以识余之痛云俟他日返铭而藏之女讳清姓陆上海人父深母梅氏为初举女许配乡进士董君怿之仲子以丙辰腊月望前一日生以戊辰五月望后一日死余挈之走四方居南都者三载居京师者四载云
　　不成殇女权厝志铭
　　呜呼吾女果死矣祭奠不得举乡邦水谷枕藉不得用乡邦草木瞑目不得悼祖父诸父诸母呜呼痛哉女乳名定桂上海陆子渊之第三女也母梅氏许配刘复之子兆元生以治庚申之八月廿八日死以癸亥之七月廿五日壬戌九月廿二日随余来南都距来南都之前一月十二日刘方问名至南都之三月十二月朔病痘其二姊屡频殆危儿独不举药驩然就愈既愈二姊癯然骨立儿独丰魁日异私心喜以为厚于天者也孰知其不足恃耶儿巧慧宛转能得人懽心令人悼其死不已死之日祖母临焉余哭焉其母哭之恸且数曰不来南雍儿或不死虽妇人之言不通于命要有伤予心者乃抆泪志之权厝诸都门之外谋返焉铭曰归寄有时勿震勿防优焉游焉终安故国
　　不成殇儿子志
　　呜呼吾年二十有七始生汝父母赖以有子祖赖以有孙汝之生在南雍吾驰书归报吾之故人慰之曰有子内外族人贺汝之祖曰有孙呜呼今复何望耶汝生两月遭汝季姊之殇吾恃汝而哭之不尽哀今汝之死也吾何恃而不哀耶又二月汝之祖母母相对病甚汝呱呱啼乳吾持汝哭而祷曰汝福徳当重庆已而皆愈吾甚喜岂汝能庆及其亲而不能自庇其身耶甫半周汝祖来视祖母于南雍懐汝而喜曰貌类我貌类我囘顾乳者属曰避风节食无厚温也别又牵汝曰归见汝学步也今吾归将何以慰汝之祖耶汝好睂目丰肌肉白如瓠早善盻笑见者莫不懽喜提携之汝亦不惊不惧其亲父母尤不同常儿故凡余出也目光射户外悬悬不见则号泣入则翼而附之如有知然治甲子三月一日夜梦儿病痢甚苦求医不来恠而觉之不敢发明日而疾作果先腹泻发疹不可药九日死矣呜呼能不悲哉能不悲哉余将瘗汝郊之外自此去家甚迩且不忍也汝尚未成殇不敢曰殡乃薄衾就木置诸寓舍之外门之内俟返焉儿陆姓继恩其乳名也是为志




　　俨山集巻七十六
　　钦定四库全书
　　俨山集巻七十七
　　明　陆深　撰
　　墓表
　　玉壶阡表
　　呜呼是为吴封君之墓葢衣冠冢云其仲子昻以山东提刑按察副使奉命养太安人于家迨终事遂合而大封焉太史氏表之曰天道于仁人之家深矣其始也必有摧残拂逆之施以寓夫遗硕存仁之意然后付之毓贤启祚之祥以收其繁衍食实之报或自一世二世十世以至百世罔弗获者葢积之愈久则入之愈厚出之愈迟则成之愈大若封君者可以观已封君姓吴氏讳寛以某年赠承徳郎【阙】部主事以徳称太安人姓郑氏讳某以节称按吴氏之先浙东人洪武初因江圮徙海盐之城东今为海盐人曾祖讳添二曾祖妣沈氏祖讳继宗祖妣姚氏继宗厌市喧又自城东徙邑之击壤里筑室买田将以耕世其业考讳显字必达号恬庵老人行谊为乡里所服以高年赐章服妣姚氏出平湖名族寔生封君封君敦朴和厚未冠时遭家多故干蛊甚力以顺适恬庵之志恬庵矜严少不当意即命杖杖而受之怡然乡人皆曰今之伯俞也待三弟务极友爱终身无间言处内人以礼斩斩有法度其于宗党也恪慎谦和与物一无所竞有犯之者既不与校终亦不复言人故未尝见其忿厉之色与叱咤之声意淳如也年三十有三病瘵卒寔成化乙未腊月七日壬午也太安人姓郑氏出平湖望族年十七归封君为继室二十八而孀居即屏华茹淡躬勤纺绩以节自苦手抚二孤命之耕读各理昻受学于云谷朱先生之门至以吉贝三端为束修葢手所成布云逮昻起甲科驯致通显自宜城新建咸分俸为养太安人曰禄以养廉宜留为汝助也昻既转官留都乃来就养已自闽宪再迁鲁臬陈情得请始备荣养人以为太安人善教之报越明年考终享夀七十有八寔嘉靖乙酉三月廿二日也封君初娶于马逾年卒子男二长升娶【阙】世其家传次即昻娶【阙】学行贞懿为时名臣女一适平湖陆滔孙男六绶绂缨绪维【阙】孙女五曽孙男十呜呼古记称仁孝必曰顔冉然顔以殀终冉以疾恶疑于天道若难知者然徳成名立万世如新死生修短之间此正天道之所以为大也初封君病状殆方书所谓传尸痨者俗传妨后故尤讳之必燬遗乃已当时宪副君才二龄耳太安人每语之故宪副君必号恸攀慕浃日不能休嵗时飨祀则躃踊再三曰昻无父之人也闻者莫不悲之及兹同圹郁成嘉阡人皆曰宪副君之知礼也深故特表之使树之隧上以告凡世之遭变思复者若此太安人遗行复书之碑隂以代铭诗曰甲令凡节妇有终应得旌门太安人及格五清先生刘公瑞自翰林来督学政风有司具上太安人闻之曰守志抚孤妇之道也已被封典敢邀再命乎命昻力辞之每嵗时必帅二孤上郑公之墓为置祭田纺绩之工至老不倦每归宁舟行徃返必以木绵车自随衣必澣濯破裂必为之补缀一布被五十年犹存每举以示孙曾曰此阿防嫁时物也姚孺人有幼女曰菊英卒时嘱之曰新妇母之太安人抚育如已出长嫁之如礼叔母韩暴卒后具索然太安人即检自制者终之其仁孝若此又曰此吴氏之世泽也凡吴之后人宜世世知之宜世世保之作玉壶表
　　晋国夫人院氏墓表
　　葢闻圣人御寓睦九族以展亲君子好逑歌小星而化是以乾坤之位列则嵗功顺成纲常之分定而家邦并理斯古今之通义也乃若发潜隠之徳而光以上行属综核之朝而名匪例及孝敬之风翕然存殁之荣有耀则未有若夫人之盛者也夫人姓院氏太原忻州人父文举母某氏今晋王殿下之淑媛也徳工言容恩宠佐賛俱为宫壸冠以嘉靖十年辛夘六月十一日卒享年四十有三由蓐子不举故也是时王世嫡尚虚尤痛惜之即驰传上言于今上皇帝臣母妃彭以宗支事重博选名徳亲以院氏属之臣曰是可助内也宜蕃嗣以延我统系臣顿首承命惟谨暨臣母妃之属纩也又以院氏属之臣曰是真孝妇也宜请封号以励其余人臣稽首受命惟泣身在防疚葢有待也今不幸故于孕育臣上无以副母妃之遗言下无以显侍承之潜徳敢昧死以闻事下礼部礼部尚书臣某等上言曰礼缘人情例以起义征之典故宜有以慰王者章再上皇帝若曰孝敬之道大可赠为夫人呜呼葢特恩云前后无是也自今观之名器所以彰徳也恩泽所以辨才也死生所以定论也虽然必有遭焉非天子之圣何以举格外之典非贤王之仁何以隆逮下之恩非夫人之贤又何以懋交孚之应呜呼休哉夫人赋性恬静英姿婉娩自少寡黙治十年礼选入府迨长事王恭慎有度上奉母妃益加勤畏妃甚贤之妃属疾夫人入侍蚤暮不敢离榻前序进汤药王亲甞之夫人亦亲甞之由是孝诚感格宫中之务悉倚办焉夫人益修秪恪手制冠服亲调饮膳下至茶果药饵之类无一不致诚洁恒兢兢然而外政了无干预人尤难之仙游之日府中宫中无老无少无贤无不肖无不嘘流涕以为夫人之恵未究于世也吊者祭者持纸钱者以手加额者相属于道而王亦益悲思之呜呼兹夫人之贤也而亦夫人之遭也可无憾矣深昨备员晋臬有学政尝以六月十有八日随三司后入贺殿下千秋之夀具见品仪则篚筐织纩之文组绣鞶织之丽充庭耀目有指者曰是院夫人之勤也相与称叹既得罪去再至而夫人堂之期告矣呜呼悲夫既而左长史马君朋奉状来请文其实以备阃范使后有考焉故特为之以侈皇上睦族之化以彰贤王懐贤之徳并以慰夫人之灵于不朽云
　　东石毛府君墓表
　　呜呼我皇明之文盛矣徧海防皆知诵经摛文以起家科第为贤父兄以是教其子弟子弟以是事其父兄匪是则为愚为不肖为弱不能振其宗葢自穷乡下邑已然而两浙为盛浙之东宁绍为盛绍之余姚为又盛彬彬乎葢十室而五六矣虽然显扬经济之志或不能胜其富贵利达之心盖又不独一郡邑已然也予顷观察两浙渡姚江得一人焉曰东石毛本之是已其子复成进士名而东石即谢世复宴琼林后二十日自京邸闻讣葢公不欲食其报于子而复为显扬之图者伊始况具有经济才如复者乎盖其为学为训已尽出风气之外顾非豪杰士哉予为题其墓曰余姚毛府君云府君讳明本之其字也别号东石学士大夫又推尊之曰东石先生善有子也东石自幼力学甫成人即遭存守翁之丧事母鲍孺人奉大母徐曲有礼爱诸叔少孤捐私匳创田宅完然居之又抚诸弟以成立辛苦支吾遂废举子学筑室东石之麓凿池养鱼引水浇花自适也大意教其子以明体适用不屑为世俗之学暇则觞咏为乐复领乡荐作诗示之其佳句曰开轩慕三益闭户寻九思辛夘秋忽不喜饮酒复私忧之作迎医侍养计不欲赴防试东石防知之复作诗示之曰孟子非大儒三迁成底事复不敢留乃谕之曰人之生世有子为不死有文为不朽汝能登第我即死必有海内能文之士表我我可托之不朽矣汝勉之复奉遗言走东海以请兹岂非豪杰士哉东石配贞懿孺人鲍先三十年卒子二长即复娶钱氏次师继室钱出娶陈氏女二乐安王燫匡山罗袍其壻也孙十曰五采曰五美曰五英曰五伦曰五善曰【阙】　壬辰之冬合于贞懿而封焉墓在湖杭渡山之隂予为论次其世而详书其系以告后之人
　　金齿何氏墓表
　　予读诗至瓞作而叹曰古人之仁也何其明于本也及读世本史记诸书作而叹曰古人之义也何其严于辨也夫不辨则不类不知所本则易于忘是生人之道几乎熄矣生人之初原于一人所居不过一方暨其末也渐繁而渐逺又其别族变姓授氏锡爵已不能守宗统之旧况于迁避流播之势百出而无穷是故不特至于途之人而已也金齿何生伟来游太学卒业归以先世状请表于墓予葢重其知礼焉按何氏本出浙之乌程国初编戎金齿故金齿有何氏讳迪字惟吉者寔何氏始迁之祖有令徳以书数称配石氏继沈氏生一子讳满字公退继戎籍忠谨号称长者配陶氏生三子曰胜宗曰敬宗曰徳宗胜宗字用光复以能书用于有司多托于酒以自适配刘氏敬宗字用恭以孝友称于乡配胡氏徳宗字用本有膂力多巧思时金齿初设学用本为诸生寻以养母归与其配钱氏力丰其家而金齿之何始大矣胜宗有子曰仲瑛敬宗有子曰璟徳宗有子曰瓛仲瑛输粟拜官璟亦甞为诸生瓛勤敏刚果益充其家而行义亦益大伟其长子也伟举云贵庚午乡试励行而绩文何之后扬将于是乎在伟甞请间泣而告曰伟也幼先世之遗行美矣而不及知知矣不及详窃闻之先祖妣钱与伯祖妣刘孀居时与胡孺人同爨处者余三十载更相敦睦终始无间言三大母继没又十余载以食指众而析析焉而意未甞不合也然得之曾大母陶清范慈教为多云呜呼此何氏之祥也自古家国之所为隆替者其始也未有不由于女徳其终也未有不成于子孙其积累之难也动以世计其倾坠之易也或以旦旬达于天下一也伟乎尚勉之哉使归而刻诸石以示永永








　　俨山集巻七十七
　　钦定四库全书
　　俨山集巻七十八
　　明　陆深　撰
　　行状一
　　勅赠承徳郎刑部主事松云沈公配封太安人谢氏行状
　　松云府君卒既之五年获赠官刑部主事又四年其子员外郎恩始克以品官礼改于长溪凤皇之原初府君以盛年背养其配太安人谢嘱其子曰汝为双圹以待及是卒于天津旅寓谋奉以归启而大封焉正徳元年夏恩以例得归省遂营改事已而复奉太安人就养于京而连遘婚丧事遂不得行既行而太安人疾作祷于淮卜于徐医于齐鲁卫之间迁延者数月竟不起而恩竟坐违诏防免官人咸怜之先是府君之既有铭矣因改而废而兹合弗可以阙深与恩士同学官同朝且又世世婣媾闻府君太安人之风习矣故敢为状以请按府君讳镃字时用号松云其先嘉禾枫泾人髙祖讳居仁元季避兵因家上海曽祖讳徳祖讳晟考讳环是为梅月翁妣尹氏府君初娶于谈产一女而殀继娶太安人谢氏讳贞字永慕以子贵至是竟同宂云府君之卒也卒于家以治丙辰十二月望日夀止四十有七其子方举进士于朝不及见太安人之卒也卒于客以正徳丁夘十二月十日夀止五十有四其子侍焉人咸惜其夀不满徳云府君少聪敏以单传故不为仕学弱冠游杭有邻女挑之亟迁居以避其自幼端洁如此年二十三丧梅月翁丧一如礼而家稍歉太安人助之经营数年遂致千金之产自是举义睦宗能世其家外祖母某老无嗣为迎养于家日招邻母之贤者相与谈笑以悦其心既殁丧任其费且半诸甥庶弟某已异爨矣长弗能婚乃厚为之聘诸父有者为营其墓道费过百金竟不出一徳语年三十二丧母复如礼乡人有负粟至千斛钱至百缗度弗能偿悉焚其劵时有亡奴为盗者执而谕以义竟遣之施棺掩骴成桥济涉殆无虚日而向之所致千金屡空矣市有楼一区既售太安人曰十年成之一旦弃之不可顾吾儿后业也遂倾糚匳赎还后卒以让其宗党其行谊皆此类也太安人出邑旧族幼孤鞠于外家翟氏静庄俭孝尤精女工纺绩织纴常至夜分其养祭尤竭力称其为府君配也恩既第进士府君携家来京师是日适初度恩戒客上夀府君喜动顔色曰吾上世无仕宦始发于吾儿祖宗之积也虽贫吾愿足矣三阅月而南还还二月而不起太安人就养长安者五载遂及封云子一即恩刑部员外郎女二长即谈出适陆淮深之从兄也早卒次适韩恵孙女三长适孙天相次许聘张寳忠次尚幼卜以某年月日奉窆恩甞泣向深曰更延吾父十载延吾母五载于天如何是虽一时逼切之言然封君太安人生既有徳没又有后修短之数似有不足憾者矣惟君子赐之铭焉庶托于不朽也
　　奉训大夫尚书礼部精膳司署郎中唐君行状
　　君讳祯字原善世为华亭人居白沙里自高祖而下皆弗耀至君始以科第起家故白沙之唐日益以大君自少頴敏淳谨年十二三即知读书缀文乡先生宋冬官克辉时致仕家居以经授徒号博学持鉴劲节公以君徃见宋目而器之留置门下既又从张先生士钦学举子业寻与张同登进士乡里竒之君家故饶迨君一无纨绮习常寓居百里外读书以一仆自给见者谓为寒士也由金山卫学生领成化癸夘科应天府乡荐丁未科释褐高等观政某部防宪庙升遐宗伯特选文学之士分遣天下编纂实录君赴浙江至之日镇巡官以宾礼逆君君徃答焉时镇守者故闭中门欲诎君从旁入君下马南面立取刺授门者入达即上马去识者以为婉而得体书既成事多入国史寻赐告归无何居何安人之丧哀毁有礼丙辰嵗服阕还朝拜兵部车驾司主事明年闻劲节之讣匍匐归治丧既襄事复还朝改礼部仪制司仪制掌四方封事君每阅佳疏辄口诵之有太激切者为之叹曰言固当如是耶精膳每嵗新茶进御必先至司验视附其余为馈曰様茶者分餽僚友以为常君揆诸心曰焉有上供之物人臣敢私甞耶乃戒诸门者每茶至必执策数而入之无容入其余验既复执策数而出之如其入焉由是様茶遂絶乙丑陞主客员外郎主客所辖皆四裔情状不一号称难治君一一调度皆得体时哈密贡方物麤恶倍常数觊优给君悉阅折之其人哗诸庭累数日不伏曰吾主方物皆有数今乃尔归必抵罪君徐曰尔主将罪尔耶吾以尚书一咨关吾边将以尚书一咨谕尔主如何众皆愕然不敢动盖其物之麤恶者皆其使之在途潜易也君机敏类如此寻陞精膳郎中莅事数月而疾作竟不可治以卒于长安寓舍时丙寅四月八日也君平生笃于天伦奉二亲极孝与兄祚相友爱甚笃与人交不立城府然未甞不俨然也其为学不为章句文辞好识前言往行博洽体法所系甞借予皇明政要手抄未毕而卒云呜呼天之生成不偶然也如公之才十不试一二而竟赍以没抑又何哉深初登第与君邻寓且有婣故辱君不鄙每公余即过从谈议故畧得数事窃识之兹将归于祖茔礼也夫为善而不获其成茍并所存而泯焉卒亦何頼敢为状以陈伏乞大人先生删次为铭聊以慰君于地下也君生天顺戊寅四月下至卒得夀五十凡三娶初刘氏再陈氏再王氏子男三长曰儒松江府学生娶张氏次曰侃刘所生也息女三长适府学生戴悤次许配宋公选即克辉冢孙君葢不忘所自次一女一男皆幼侧室王氏出云
　　思岩唐公行状
　　公讳启字世明别号思岩裔出子方晋阳灵石人也吴元年有讳英者官上海乌泥泾税课局大使遂占籍焉英生福福生俊俊生昭皆有隠操昭生瑜举进士由给事中歴官至右副都御史为宪庙时名臣瑜生钺以太学生歴官至南京后军都督府都事生三子公其仲也公生至性孝友和厚仪观清丽存心正直乐易自如见之者咸敬公公敬人亦无茍者有大才谙练世故通晓时制笃学力行遂成名士时有以粟入监例由此途进者济济公独不屑将期大成而与时忤遂踬不振然其江湖之忧时发诸议论聴者竦然若其表正乡里一念尤其拳拳者故遇人有过辄面折之弗讳焉又节俭不妄费用能自树家业奉亲极丰故都事公宦游以豁达称由公能养志也母余孺人素羸病公事之益谨每乐就公养而不欲宦从既以夀终公哀毁殊切凡敛具悉力营办服甫阕而都事公之讣又至矣公不觉失声号泣即徒跣南都扶柩以归时语人曰天乎何困人若此吾大父中丞公忠谅廉直实清白吏而未食其报冀吾父必达而禄秩止此意苍苍者尚留有余之福于吾后人遂刻意训子迎师取友实皆义方之计其事伯兄千户公隆尤笃礼意待弟政不失以恩故邑中称公孝友无间云享年四十有七遡公之生以成化乙未十月十七日以正徳辛巳十月二十四日终于正寝配梅氏有贤行公徳其干相力敬爱特至子承宗读书识义克纉公绪承宗娶倪氏生女一公卒邑人莫不惜公以坦夷仁诚而弗夀岂造物之理有不可测者耶呜呼伤哉
　　沈孝子行状
　　孝子姓沈讳辅字良弼别号菊轩苏之嘉定人也孝子幼有至性奉亲曲尽孝道成化丁亥嵗孝子甞出郡母孺人黄盛暑中痈发于颈既决壊莫可治孝子忽心动汗流惊曰得无吾父若母恙乎即日趋二百里余归已无及于救矣哭踊絶水粒者三日及至防天久雨成潦孝子先一夕率其配瞿泣血拜雨及期果霁既襄事而雨复作如旧辛丑嵗思善府君病腹痢医药罔効孝子复率瞿祷于庭愿减已筭以益父年拜至额疮忽闻异香满室思善遂瘥同邑潘郎中时阳作传行其事钱文通公溥吴文定公寛夏少卿寅张给事宁沈石田周皆有纪述由是孝子之谊寖闻于人人遂闻于御史御史闻于天子天子下其事于府若县覈实以闻天子若曰是不可以不励爰旌其门于是大书华扁几与节孝之徐义门之郑等矣故一时吴越之人皆称之曰孝子而不名云孝子之先为凤阳人有讳都逺者登宋进士第仕于扬州防元兵渡江复仕于苏夜梦双虎黝然据狱厥明入狱果有两男子荷校者察其有异隂纵之即张瑄朱清也寻罢官寓苏之乌鹊桥后瑄清以海运有功并都通显一日遇诸途遥拜曰吾父吾父即奉以归清浦清浦濒海带江号沃壤因乐其地遂卜居焉是为沈氏南迁之祖也都逺生元震元震生观光观光生壵壵生璞璞生箎乐善好施是为思善府君孝子之考也至是七传矣而家益以大族益以昌美宅良田凡若干区而诗礼之声益以盛登科赐第聫嵗而有若孝子者犹之于沈氏可谓有徳有功之祖矣呜呼盛哉孝子幼頴敏能读书长涉猎书史尤好法书名画古物器尤善鉴定种菊满庭以娱亲悦宾因以自号雅歌投壶与文墨士相周旋而弹丝吹竹家富声乐其习尚如此性好施与凡亲之党贫乏者恵之患难者拯之凡乡之人则其死而贫者婚嫁其失时者药其病者桥梁其病涉者修庵观之倾者坏者殆无虚嵗族叔有讳轩者无后则养其生送其死甚厚徐氏姊少寡则抚其孤励其志卒以节完天顺辛巳嵗海溢遭漂溺者三千余家则输粟四百斛于官赈之成化壬寅嵗吴饥又输粟五百斛获章服之荣又输粟若干于边应格当复得一官因以让其兄某治辛亥嵗吴复饥又输粟一千二百斛获旌门之荣治壬子嵗夏旱又请于官输种豆六百斛于民赖以有秋治戊午嵗又焚逋劵若干通其行谊如此尤为乡人敬服至于县大夫亦多材之质成于门者无虚日天顺癸未甲申间盐徒为防孝子设法擒送于官一境晏然其材制如此治己酉有司举充乡饮宾戊午长孙炤登京闱乡试辛酉孙灼复登明年壬戌炤登进士第乙丑例被上赐有绵纩米肉复有冠带其遭际如此生于宣徳甲寅六月二十二日卒于治乙丑十二月初八日得夀七十有二卒之时其孙炤灼皆以朝命便道还家侍疾惟谨既属纩戒诸子孙于庭曰人数有限吾本布衣屡被恩荣夫复何憾但乡人忘吾之恵累致于讼虽然不可因此而怠其为善之心也勉哉耕读吾家业尔其夀而终终而不乱如此子男四人长曰梁娶龚氏次曰棠娶黄氏次曰棣先卒娶黄氏次曰槩娶杨氏孙十四炤今官行人娶阖氏燿庠生娶徐氏顾氏灼娶唐氏煾娶谭氏勲娶钱氏煦庠生娶唐氏爚庠生娶曹氏烋烈焃焘烛防孙女十四徳清适庠生陈金徳庄适徐倬徳真适郭指挥干徳宁适徐孔麟徳温适上海庠生诸华徳柔徳良徳英徳馨徳芸徳和徳润未行曾孙一未名曾孙女七俱幼其嗣如此夫孝之徳广而义之道安前则有光后则有启生则有享死则有誉若孝子可不谓圣世之耆逸也哉是宜以有传兹将以某年月日奉窆于崇孝之阡惟当世之宗匠叙次为铭庶以慰诸幽而征诸明也深外曾祖母实瞿孺人之姑则深视孝子祖党也又获与诸孙炤灼同朝而灼为同年家且邻比焉是故摭其大者为状以俟











　　俨山集巻七十八
　　钦定四库全书
　　俨山集巻七十九
　　明　陆深　撰
　　行状二
　　刑部右侍郎乙峯苏公配淑人王氏行状
  </div>
  <div class="pagination">
   <a href="俨山集_page38.html">
    上一页
   </a>
   <span>
    ...
   </span>
   <a href="俨山集_page34.html">
    34
   </a>
   <a href="俨山集_page35.html">
    35
   </a>
   <a href="俨山集_page36.html">
    36
   </a>
   <a href="俨山集_page37.html">
    37
   </a>
   <a href="俨山集_page38.html">
    38
   </a>
   <span class="current-page">
    39
   </span>
   <a href="俨山集_page40.html">
    40
   </a>
   <a href="俨山集_page41.html">
    41
   </a>
   <a href="俨山集_page42.html">
    42
   </a>
   <a href="俨山集_page43.html">
    43
   </a>
   <a href="俨山集_page44.html">
    44
   </a>
   <span>
    ...
   </span>
   <a href="俨山集_page40.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
