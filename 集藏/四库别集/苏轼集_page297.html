<!DOCTYPE html>
<html>
<head>
    <meta charset="UTF-8">
    <title>苏轼集 - 第 297 页/共 332 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苏轼集 - 第 297 页/共 332 页</h1>
    <div class="content">
　　一、广州客军九十人，元因岑探反后添差，不曾与置营房。此等客军，多在知州都监及场务地分窠坐，故只于窠坐处宿食，以此不肯赁屋居住。然体访得客军既无营房，才有病患，易得失所，是致死损人众，不可不为动心。

　　江海之间，寇攘渊薮。近日盐贼，幸而皆已获，不尔岂细故哉。谪居之人，只愿安帖。如惠州兵卫单寡，了无城郭，奸盗所窥，又若营房不立，军政堕坏，安知无大奸生心乎？此孤旅之人，所以辄贡缕言也。与指使蓝生语，觉似了了，可令来此与王约者同干否？不揆僭言，非兄莫能容之。然此本乞一详览，便付火，虽二外甥，亦勿令见。若人知其自劣弟出，大不可不可。

　　【与程正辅四十七首（之十一）】

　　某启。近指使还左右，奉书必已闻达。比日履兹炎燠，尊体佳胜。某蒙庇如昨。筠州时得信，甚安。暑雨不常，蒸烧可厌，曲江想少清爽否？何时会合，少解驰结，尚冀保练，姑慰愿言。因何推官行，奉启上问。不宣。

　　再启。桥钱必不足用，学钱且告老兄留取。切告！切告！前所问者，已得实状，本州必已申去，盖亦只止是矣。

　　【与程正辅四十七首（之十二）】

　　某启。近苦痔疾逾旬，牢落可知，今渐安矣，不烦深念。荔枝正熟，就林恣食，亦一快也，恨不同尝。六郎、十郎昆仲各安。知六郎已拜恩命，深增庆忭。病倦，未及别启。兼十郎要字，尚未暇写，不讶！不讶！岐下、湖北，想频得信。

　　【与程正辅四十七首（之十三）】

　　某启。柯推良吏，冠一郡也。兄许一纸乞济其垂成，他虽细满内太守一削，恐以他年及不使，若非兄特达，谁复成之。某不合僭言，实见其有风力廉干，可惜其去，故为一言也。切望！切望！若非公论以柯为可举，某亦不敢频烦，乞恕察。

　　【与程正辅四十七首（之十四）】

　　近酿酒，甚酽白而醇美。或教入大麦蘖，而此中绝无大麦。如韶州有此物，因便人为置数斗。不罪！不罪！

　　【与程正辅四十七首（之十五）】

　　某启。违别忽复数月，思仰日积。递中辱书，伏审尊体佳胜，甚慰驰想。示谕《碧落洞》诗，却未寄贶，必封书时忘之也。窃望寄示。老弟却曾有一诗，今录呈，乞勿示人也。惠贶新茶，极为佳品，感佩之至。未由会见，万万为国自重。

　　【与程正辅四十七首（之十六）】

　　某启。近因柯推行，奉状必达。示谕修桥事，问得才元，行牒已到本州，差官估所费，盖八九百千。除有不系省诸般钱外，犹少四五百千。除有不系省诸般外，于法当提、转分认。见说估得却是的确合用之数，若减省，即做不成，纵成，不坚久矣，体问是实。然老弟以卑见度之，恐不能成。何者？吏暗而孱，胥狡而横，若上司应副，破许多钱，必四六分入公私下头，做成一坐河楼桥也，必矣！必矣！才元必欲成之，选一健干吏令来权签判，专了此事。不宜，且勿应副此钱，但令只严切指挥，且令牢系添修竹浮桥也。（竹贱易成，创新，不过二十千，一两月修一次，每次不过费三千，惟频修为要。）前日指挥使去时，曾拜闻营房事，后来思之，亦与此同，度官吏必了不得也。深不欲言，恐误老兄事。故冒言，千万密之。与才元言，但只作兄意也。至恳！至恳！

　　【与程正辅四十七首（之十七）】

　　某启。伏暑，切惟起居清胜。某凡百如昨，近指使柯推及郡中买药兵士三次奉状，一一达否？十郎递中书未到。新什此篇尤有功，咄咄逼鲍、谢矣。不觉起予，故和一诗，以致钦叹之意，幸勿广示人也。未由瞻奉，万万以时保练，麾汗不谨。

　　【与程正辅四十七首（之十八）】

　　德孺、懿叔近得耗否？子由频得安问，云亦有书至兄处，达否？邓道士州中住两月，已归山。究其所得，亦无他奇，但归根宁极，造次颠倒，心未尝离尔。此士信能力行，又笃信不欺，常欲损己济物，发于至诚也。知之！知之！

　　【与程正辅四十七首（之十九）】

　　某启。专人辱书，感慰无量。比日履兹新凉，尊体何如？某一向苦痔疾，发歇未定，殊无聊也。所论退闲之乐，固终身无厌，但道气未胜，宿疾尚缠，想亦灾数。或言冬深当出厄，傥尔时勿药乎？何时一迓来旆，少解羁困。万万以时自重。不宣。

　　【与程正辅四十七首（之二十）】

　　某启。近因蜀使奉状，必达。惠新茶绝品，石耳异味，感荷之极也。扇二十柄，书画殆遍，然终不佳，病倦少思也。《遗事》更少凉写纳。懿叔近得书，甚安。德孺久不闻耗也，令子各计安，未及别书。小儿荷问及，宜兴两儿服阕后欲南来。又赦后痴望量移稍北，不知可望否？兄闻众议如何，有所闻批示也？报言者论寿州配买茶一事，已施行仁圣之意，亦可仰测万一也。

　　【与程正辅四十七首（之二十一）】

　　广ヘ书报，近日飓风异常，公私屋倒二千余间，大木尽拔。乾明诃子树已倒，此四百年物也。父老云：“生平未见此异。”老兄莫缘此一到南海，拊视为佳，惠人亦望使车一到。若早来，民受赐多矣。必察此意。狱事辱老兄按正，远近心服，暗缪之人，亦缘兄免此冤债，当没齿荷戴，乃更恨耶？好笑！好笑！

　　【与程正辅四十七首（之二十二）】

　　某启。昨日附来使，上状，必达。稍凉，起居佳胜。见严推言，邑君尝服药，寻已平愈，今想益康健。秋色渐佳，惟冀倍加寝膳。不宣。

　　【与程正辅四十七首（之二十三）】

　　某启。严令清约，恤民之心，必蒙顾虑也。有两事托面闻，幸恕草次。

　　【与程正辅四十七首（之二十四）】

　　某启。近奉慰必已达。比日悼念之余，起居如宜。吾兄学道久矣，必不使无益之悲，久留怀抱。但劣弟未克面论，不免悬情，惟深察此理。宽中强饭，不胜区区。再奉手启布闻。不宣。

　　【与程正辅四十七首（之二十五）】

　　某启。知已登舟岁巡连州，切望不惜数日之劳，一游罗浮。家居悒悒，触物增怀，不如且徜徉山水间散此伊郁也。仍望先令人来约，径去山下伺候也。少事干告，此中太守已借数人白直，仅足使令，欲更告兄，辄借两人，如许，即乞彼中先减两白直，却牒州差两厢军借使也。不罪！不罪！

　　【与程正辅四十七首（之二十六）】

　　某启。近两奉状，必相断尘闻。比来切惟尊候康安。闺门之戚，想已平遣。前云过重九启行，计已在途，罗浮之游，果如约否？不胜望。余暑跋涉，惟冀若时自重。不宣。

　　【与程正辅四十七首（之二十七）】

　　某目见之事，恐可以助仁政之万一，故敢僭言。不罪！不罪！今来秋大熟，米贱已伤农矣。所纳秋米六万三千余石，而漕府乃令五万以上折纳见钱，余纳正色，虽许下户取便纳钱，然纳米不得过五千硕元科之数，则取便之说，乃空言尔。岭南钱荒久矣，今年又起纳役钱，见今质库皆闭，连车整船，载米入城，掉臂不顾，不知如何了得赋税役钱去。朝廷新行役法，监司宜共将傍人户令易为征催，准条支移折变，委转运司相视收成丰歉，务从民便。据此敕意，即是丰则约米，歉则约钱。今乃反之，岂为稳便。闻范君指挥，非傅同年意也。本州詹守，极有恤民之意，闻说申乞第二等以下人户纳钱与米，并从其便，不知元科米数。此实一州人户众愿，非詹守私意，及非专斗要计会多纳米也。望兄力赐一言，特从其请及乞提、转共行一条，戒约州县大估米价，以致百姓重困，须得依在市见卖实直。如牒到日，已估价太高者，许依实改正，庶几疲民尽沾实惠。切望兄留意，仍密之，勿令人知自弟出也，千万！千万！问得本州支米，每年不过九千，若五万全纳正色，则有积弊之忧，若以积滞之故，年年多纳钱，少纳米，则农民益困，岭南之大患也。（见说广东诸郡，皆患米多支少。）请兄与诸公商量，具此利害，共入一奏，乞今后应役人、公人庸钱及重法钱并一半折米，却以见钱还运司，则公私皆便，免得税米积滞，年年抑勒，人户多纳见钱，此大利也。但当立条，常令提举、提刑司常切觉察转运司及州县大估米价及支恶弱米，免亏损役人、公人，则尽善矣。

　　本州申乞桩定第一等丁米，二万九千余硕，并须得纳见钱。其余第一等税米，及第二等以下丁税米，共约计三万四千余硕，任从民便，纳钱纳米。近下零碎者，多愿纳钱，且以少计之，三万四千硕中，必有一万以上硕纳见钱矣，与漕司元科数目不大相悬，而第二等以下户，皆得任便，不拘元科数目，人情必大悦。奈何！一年役钱及重法等钱，共计支一万三千四百余贯，若一半折支米，即是每年有六千七百贯钱折米，米每斗极贵时，不过折五十，约计折支，得一万三千余硕也。

　　大郎兄弟有来耗未？六郎、十郎侍下孝履如何？不及作书，且乞宽节哀思，强食自爱。宜兴一书，烦为入一皮角递。儿子辈开岁前皆入京授差遣，此书告为便发，庶速得达也。不罪！不罪！

　　【与程正辅四十七首（之二十八）】

　　某启。自闻尊嫂倾背，三发慰书矣。比日起居何如，怀抱渐开否？倾仰之至。辄有少意，不胜私忧过计之心，故复发此书，必加恕亮，余无异前恳也。不宣。

　　【与程正辅四十七首（之二十九）】

　　某今日伏读赦书，有责降官量移指挥，自惟无状，恐可该此恩命，庶几复得生见岭北江山矣。幸甚。

　　又见赦文云：“访闻诸路转运司，有折科二税过重，致民间输纳倍费涉于掊克刂者，令提举司举察关提、转先次改正，依条折科讫奏。”此一节非常赦语，必是圣主新意。主上自躬听断以来，事从仁恕。如孙载不奏灾伤冲替，庐、寿等州罢配买茶之类，皆非有司所及。乃天衷英发，恤民之深意，恨远不尽闻。然亦得北方故人书，皆云仁圣日跻，兼有昭、裕二陵德美。某虽废弃，曾忝侍从，大恩未报，死不敢忘，闻此美政，不胜踊跃。正辅忠爱之深，想同此意。

　　然惠州近日科折秫米一事，正违着此赦文，甚可惧也。赦文云：“访闻折科二税过重，致民间倍费，涉于掊克刂者，令觉察改正。”今惠州秋田大熟，米贱伤农，而秋米六万余硕，九分二厘以下纳人户卖米，（众人皆云今年米实无价，若官中价钱紧急，人户更不敢惜米，得钱便卖，下稍不过三十文足。）二斗已上，方纳得一斗。岂非赦文所谓折科过重，使民倍费者乎？谓之掊克刂，显见圣意疾之甚矣。赦文榜在衢路，读者已有此谤，可不惧乎？

　　谨按《编敕》，支移折变，令转运司相视丰歉，务从民便。详此敕意，专务便民，丰则纳米，歉则纳钱。今乃返之，违条甚矣。某切谓提刑、提举司当依赦文检坐此条，改正施行。

　　昨日惠守詹君，申转运司乞指定第一等丁米二万九千余硕纳钱，其余第一等以下税米及第二等以下米三万余硕，并从民便，任纳米钱。（詹欲某与兄一言，时已致书具论矣。）此虽少苏疲民，然亦未依得今来赦敕也。如赦敕意，第一等人户，岂可令倍费乎？某恃兄洞照，不避僭易，请兄与傅、萧二公面议共行下一文字云：“所有今年折科秋米，并只依见在市卖实直估定。其第五等人户，并听情愿，任纳钱米，更不拘前来元科数目。”如此，方依得今来赦文外编赦指挥，而一路之民遂少纾也。

　　但闻得东路州郡，大率米多支少，故运司常有积滞腐败之忧，不可不为之深虑。若能权利害之轻重，取舍从宜，则拘多补少，固自有术，何至作此违条害民之事乎？（昨日书中所陈役人见钱，奏乞一半折米，此公私两利之策也。）大凡人户，去州县远者，及下户税米零碎者，皆愿纳钱。只为州郡估得价高，（大抵官吏皆畏惧上司，但加三以上估价。滑胥俗吏，结为一片，靡不如此。须是上司痛加约束，则此风庶几或可革也。）致人户只愿纳米。今运司既患米多支少，归于腐败，所损不小，即须权此利害。不知估价稍低，而常得见钱，以救运司阙乏，与空估高价，而令人户只愿纳米，积滞腐败，终为粪土者，得失孰多？若能痛加打骂郡中俗吏，令中平估价，则人户必有大半愿纳钱者。岂非运司大利乎？今惠州每年支米，不过九千，九千之外，累百钜万，虽未腐败，而无可支遣，与粪土何异。若上等人户，必欲纳又不失高价，则须是州县盲枷瞎棒，以膏血偿填，纵忍为之，奈赦文何。

　　某不避僭易，欲兄专为此，一到广州，与傅、萧面议，反覆究竟，权利害。二公皆仁人君子也，必商量得成。即愿三司连衔入一文字，专牒逐州知通，大略云：今年秋熟，恐米贱伤农，所以听从民便，任纳钱米。又缘逐州米多支少，恐有腐败积滞之忧，深虑仓专斗级等，意欲多纳正色，用幸计会司属及行人等高估米价，令人户纳钱倍费，只愿纳米，致将来纳多支少，积滞腐败，不委逐官专切觉察须管。一依见在市卖中价，不得辄有丝毫加抬，仍具结罪保明申上。如牒来到日，已曾高估者，许改正裁减，务令便民讫，申其高估干系人，并与免罪。如经逐官保明後，却察探得知依旧高抬大估，比见卖直价有加分文，致人户不愿纳钱，将来积滞官米，即官吏并须勘奏，乞行朝典。若蒙采用刍荛，一路生灵受赐也。

　　恃眷知，如此率易，死罪！死罪！此事切勿令人知出不肖之言也。切告！切告！
</div>
    <div class="pagination">
<a href="苏轼集_page296.html">上一页</a><span>...</span><a href="苏轼集_page292.html">292</a><a href="苏轼集_page293.html">293</a><a href="苏轼集_page294.html">294</a><a href="苏轼集_page295.html">295</a><a href="苏轼集_page296.html">296</a><span class="current-page">297</span><a href="苏轼集_page298.html">298</a><a href="苏轼集_page299.html">299</a><a href="苏轼集_page300.html">300</a><a href="苏轼集_page301.html">301</a><a href="苏轼集_page302.html">302</a><span>...</span><a href="苏轼集_page298.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
