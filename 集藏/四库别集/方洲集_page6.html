<!DOCTYPE html>
<html>
<head>
    <meta charset="UTF-8">
    <title>方洲集 - 第 6 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>方洲集 - 第 6 页/共 40 页</h1>
    <div class="content">　　游春图
　　请君停鞭驻君骑一曲春歌劝君醉去年今日看花时人面桃花在何处栁桥花坞春光深村娃唤酒娯春心明朝再向村中过满地落花芳树阴
　　一径野花落孤舟春水生画
　　林外春阴晓风作门径幽深野花落东家春色过西家井口篱根乱漂泊溪头新水绕门生扁舟一叶轻如萍杜陵老病烟波远欲载诗愁过洞庭
　　送庄莹中呉謡三絶
　　见説仙郎赋远游嘉兴西北是苏州鸳鸯湖上春来水别思相随到处流
　　禾稼青时省我耕禾稼黄时君远行收禾输官剰作酒壶浆三月候行旌
　　君是江潮天上来侬如渔艇趂潮开潮若去时侬便苦朝朝日日望潮回
　　题平湖陆廷仪鸰原耕隠诗巻
　　瓯窭满湖南污耶满湖北湖边隠者眷同心却向湖头结书屋屋中经训乃菑畬释耕互答鸰原诗三监不仁万世戒而我与尔何当知稻黍登场先馈祀大小输官入城市城市无人识姓名归向髙堂贺安止堂中老人太古风镢铄更似田家翁贻谋燕翼苦不逺尚愿孙辈超羣庸老人摩挲抱孙説长大还守湖田业勉学而翁与若翁兄弟不分耕不辍
　　赋得懐姑苏送人归长洲
　　懐姑苏隔千里风景繁华似流水去年雨水溢田畴野草不生禾尽死黄童白髪拥道周朱顔緑鬓无人收阊闾门外夜深处饥魂饿魄声啾啾城中大家称万石坐食人多徴借急新廪生尘旧廪空纵有黄金何处籴市防罗绮贱如泥呉蚕薄熟难为丝公家租赋虽停止官府征徭仍旧时长安贵人游侠客骑马行行过阡陌回头笑指虎丘山却道繁华犹似昔九重天子念穷庐太守新乘使者车巡治勑分都御史平衡全任老尚书君归为我询同里故宅多应换新主隠山桥下水茫茫去任舍寃死生苦
　　郡太守齐公殁既为近律以悼司勲沈先生少予言作薤歌
　　薤上露何瀼瀼古人去后今人伤北邙山头日无光悲风萧萧生白杨金玉充前除一去不得将专城五马贵穹碑映斜阳惟余父母心黎庻増凄凉长淮水流云路长薤上露何瀼瀼
　　送刘指挥邦彦袭职南还
　　将军少年才且武二十辞家见明主自陈功伐拜天顔带砺山河自先祖祖死辕门父守边风沙凌厉雪盈颠据鞍不复清时用抚剑徒懐旅力愆繇来勲业期无替韬畧传家世相继圣主方思御侮材兵曹共识干城器天书薄暮出黄门平旦寻承世袭恩金带镂花明晓日锦衣盘兽结春云明朝便踏南归路马首青山天外树鸿鹄冲霄闗塞长云霞出海江天曙君归为我问边隅倭夷伺间今何如晨操夜守五千卒披坚执鋭寒无庐吮痈死士古来有况复青春读书久不见江南干事人弈叶登墙传不朽
　　题画
　　天空水濶饶风露秋入溪山无尽处红叶低垂隔浦霜白鸥飞落无人渡荡漾空明一钓舟烟蓑雨笠下中流心情物色知多少手展青编还自收
　　葡萄图
　　紫苏步幛流苏短露淡风清秋未满舞鳯翎翻翠解苞蟠龙骨瘦殊垂颔青葱苜蓿锦石榴枝交蔓引弥山丘骅骝不至仙槎远空有卉物遗中洲君不思凉州一斗犹轻换西行千骑归无半






　　方洲集卷五
　　钦定四库全书
　　方洲集巻六
　　明　张宁　撰
　　七言古诗
　　栁塘为呉江题
　　东风吹林杨栁长依依袅袅迷横塘宻叶藏春莺语早飞花扑地燕衔忙塘中水添时雨足飏緑浮青近华屋屋底闲人醉出游桂棹兰桡泛深曲坐听林外桔橰声行近渔舟和濯缨青藜杖缓檐阴合白苎衣凉潭气清荒闻境物堪长保鸿雪鸦烟情未了不及西湖十里香犹胜芜城两堤草
　　自写松泉图题以寄意
　　若欲穷黄河源星槎虎符行路难若欲登蓬莱山列仙真宰当闗劲风弱水不堪即飘如落叶辞柯还故乡迢迢沧海曲十里青山一茆屋山下泉声日夜闻山头树色阴晴緑树色泉声春复秋归云过月共悠悠乾坤遗我古来物世间万事皆浮沤闲时倚望终晨夕转眼光隂真顷刻劳逸悲欢各自迷千古浮生如一日如一日无穷期醉人已醉醒人知凉风潇潇吹鬓丝松烟竹露含清滋髙山流水从前意緑绮无弹向谁
　　层峦秋霁为诸立夫题
　　秋风吹云秋雨晴羣山涤翠羣峯明天光下际泽气隠一碧万仞青螺横山髙石峻无蘼草桂馆兰房净如扫振谷天球练瀑飞障林霜锦丹枫绕采苹谁泛小兰舟急水回塘不自由云端笙鹤来何晩涧底荆薪人白头
　　题刘公瑞松琴巻
　　君不闻沉香亭前鸣羯鼓翻厌丝桐汚人耳新声媚质两浮靡世好难凭每如此屏山隠者爱幽寻山下青松横素琴纷纷红紫久无色消尽人间金革音蒿莱满地迷烟雨一曲呉讴乱宫羽钟期长往梓人亡日落天低秋思苦
　　汪佥宪母孺人寿意图
　　丹丘石室芙容峯金辉玉烂瑶华宫三千绰约风埃表十二雕栊云雾中地灵天保人时好元气融熈人不老咽嗽和玉液泉茹餐沆瀣金光草南州阿母婉清妍前身恐是宫中仙凝真不借姮娥药度世暂别昆仑天尔来三万六千日海屋筹盈才九十富贵元无薄命人神仙自有长生骨画堂六月南风凉水晶帘卷龙涎香兰孙桂子焕人瑞鳯冠鸾诰回天章何人索隠钩藏方丈瀛洲忽相傍灵贶无声入画图寿徴有象开屛障南岳夫人宿驾还麻姑东海未离山惟应西母云軿近自捧蟠桃荐白环
　　画兰为李载章大尹赋
　　君不见春风二月三月天桃红李白纷妖妍清歌妙舞欢未了落英满地生愁烟又不见天南海北荒村道极目萋迷总芳草牵愁引恨不知名可惜流年为情老人生光景何匆忙欢娯易过哀思长楚乡旧忆今无恙湘江水碧湘山苍晴日宜晴雨宜雨幽谷年年悄无侣荣枯喜乐两超然老去心期只如许歳月悠悠忽复残防霜欲度晓风寒依凄共结同心约淡薄谁将冷眼看百亩幽芳连九畹佳人一去何时返旧游衣佩向谁邉白石野篁孤月晩草色逢春处处芳公门桃李满康庄惟应老谢庭前植卒歳长含雨露香
　　唐人钩栏图
　　君不闻天宝年中乐声技歌舞排场逞新戏教坊门外揭碑名锦绣钩栏如鼎沸初看散末起家门衣袖郎当骨格存咬文嚼字澜翻舌勾引春风入座温年少书生果谁氏弄假成真太相似左呼右閙只自如博带峩冠竟谁是众中突出净老狂东涂西抹何狼獊解令笑者变成哭直教闲处翻成忙粉头行首临后出眼角生娇眉弄色从前人物空自哗一顾广场皆寂寞障中挝鼓外击锣初来队子后挿科朱衣画袴纷相剧文身倛面森前傩拿生院本真足数触劒吞刀并吐火千奇百巧忽不前满地桃花细腰舞酒家食店拥娼楼玉壶翠釜蒸馒头稠人广座日卓午捧盏擎柈争劝酬眼中不类心中事嬉笑相同饥饱异可怜乐极易生愁回首斜阳忽无处悲欢离合总虗空好恶妍媸变幻中世间万事皆如此何必钩栏看画工
　　题沈石田云山图
　　青山白云无处无幽人写作云山图山荒树老云不散落日未没春愁弧蘼芜满地王孙去莺燕无声春已暮容谷佳人白髪新清明寒食伤心过
　　葡萄歌
　　君不见贰师城外行人稀葡萄满目秋离离初年托根古城下歳久漫与城垣齐城下居人日争树伐干分根不知数一叶寒声动地秋尽入城中酒家去万里征车大宛回离宫别观一时栽苜蓿榴花烂相照知是将军西域来火云亭亭天伏暑满架繁阴凉似水屋里蛟人坐泣闲海底苍龙蟠不起眷兹歳月几悠悠卷蔓何人入具丘雨露不忘中夏泽冰霜长保故园秋故园风景今宁好名马千金野田草惟有年年客土春至今犹説汉朝人
　　陈啓阳风雨二竹图
　　落红满地春将半细雨斜风玉零乱槿篱萝屋两三枝翠袖低垂白石烂太液池边万歳山上林几许非人间掖垣埤闼春阴里记得题诗晩直闲
　　春风淡荡湘中林桃红李白春光深林隅菉竹宻如栉罗绮不到蘼芜侵羲和南驭西风蚤劲节青青老还好君看旧日竞春芳不及湘林路傍草
　　刑科钱士义陞山西参议临行以流泉小幅求题书此见意
　　洞门髙阁春多雨鳯沼无尘涨新水九天空翠润生香一道防茫清彻底分流日夕响成雷白石苍松飞浪催余波万里沾枯槁始信黄河天上来
　　为张彦晖写兰竹题
　　悬崖照水生丛兰杜若洲空修竹寒光风夜转吹不落国香倒拂青琅玕涉江远道谁堪采晩节平安应未改梦中犹自忆同心楚乡风雨知何在
　　一笑山琴月盘倚醉石
　　迢迢郁林州扶余国截断洞庭波苍茫古顔色空庭悬磬白日孤四无完壁生蘼芜残刓败纽钟鼎破棱层断骨蛟龙枯不堪元亮眠不下元章拜醉来半倚醒半凭侧对青山不相碍弹琴声益清候月影先在空山寂无人兀立如有待昔为谁家物今为吾所爱今来古往复几年问石不语心茫然失亦不足悲得亦不足怜世间万物皆暂有大梦未觉争媸妍李文饶牛僧孺爱物何同爱身异间闗进退互不持纵有珍竒焉足计载鼓纷亭操载歌谪仙词青天湛湛知音少一曲秋风两鬓丝
　　文与可雪竹为刘挥使题
　　阴风吹云时物换六花漫空大成片琅玕冻折鳯翻巢素羽离披玉零乱淇隈晩霁天籁寂湘浦宵寒旅行断长川巨挺千亩荒曲水幽丛数竿短清如映诵老儒绅劲如瘦马蓝闗人羝窖天荒节犹立鹅池路险戈前陈一寒范叔故如此半死袁生未是贫事当忧患见君子时到否塞回阳春防心苦节终无改毅色英标暂如晦九成合乐笙簧齐四海同文简书在进登廊庙更华显退处山林亦潇洒不遇凄凉冷落时宁知远大坚贞态湖州太守时宗工奎光斗气交茏葱文章不减中古士画法稍过东坡翁髙堂素壁三日卧毛骨彷佛临严冬晴云秋月尘埃断鉴定还须问潞公
　　为呉汝辉题杏花鸡
　　枝上杏花红尽吐枝下鸣鸡日当午千花万花锦作堆大鸡小鸡鴈成侣落英防羽浮霞轻华风不动香尘生羣雏狎母竞啄逐孤雄竦眄縁花行东君为恐春归蚤暗促晨声报春晓狂蜂浪蝶却不来惜花又怕春情扰牝牡埘楼健息滋栽培秀实趂芳时伏烹奋门耽花老却笑长安游侠儿
　　呉汝辉任月山公子醉归图
　　清秋灏气连山区贵游子弟行相娯崇光艳色凌丘隅景物似与寻常殊文鱼泳跃珍禽呼金池琼岛周糢糊老树若红瑚被服绮丽云霞敷冠履美好玉带纡雕鞍寳马交通衢青黄赤白紫驳卢骥騄骝駥騋騊駼矫如游龙捷飞狐一一尽是千金驹上骑五色余仆夫窄襟短后缨曼胡矬帻隘袖襍裯襦锦囊绣襆垂流苏武仪文具步技俱负乘总是苍头奴想当初筵列行防新丰美酒千斛沽兴来一饮三百壶出门初旭归及晡去已矜肆归豪麤一人醉俛先羣徂一人却顾回头颅一人偃促思长驱一人酣偻如曲瓠中有甚者双夹扶垂首鞠背同擒俘行从辐集髙阳徒瓶倾罍罄恣餟餔呌呶突兀口嗫嚅蹙立睥睨行连攀鞍捋臂掀长须前不辟人后不趍溷防不异鸡与鳬月山老手写此图无乃作鉴昭蒙愚诗书明训慎勿孤一日湎丧终身汚君不见嘉賔式燕醉若拘五陵游荡无时无
　　赵千里赤壁图
　　大江东去飞涛急故垒西边壁垂赤玉堂学士天上人两度随携漫游客放歌一曲下中流洞箫倚和言更詶清风明月不须买欲与元化相周游酒酣袒卧蓬牕窄不觉东方已生白再来又是孟冬时过眼江山忽殊色披荒履险登崔嵬划然长啸山应頽回舟荡入鸿蒙里时有孤鹤横江来平生到处多佳遇海市登舟亦竒事文章变态发雕龙意象飘飘梦中是铁骑长駈欲闭闗前珠后壁焕斓斑伯驹图画鲜于字二赋长流天地间巢松幽人吕山下收藏不惜千金价清秋明月画楼开应有虹光彻长夜
　　题山水画
　　东风雨足春芳早天鸡一声春已晓阳乌飞立扶桑颠紫气虹光绕云表南山焕耸青巑岏北山突兀苍龙盘飞泉出峡山欲动眼前似觉天河翻松山桧栢连崖嶂楼阁亭台迷远望行居坐作总优闲断隔红尘几千丈松飘晴雪落鸥沙想像呉兴学士家墨妙亭中调舞鹤碧澜堂外泊浮槎抱琴有客穿花坞吠犬鸣鸡日将午主人闻客未褰裳童子迎賔倐开戸白雪阳春曲暂停好乘清兴共髙登蓬莱方丈知何处羡门安期焉可凭江山风月应长在山下游人歳更改己见朱顔换白头未防桑田变沧海古往今来事共然荣枯开落事相縁不如徧厯佳山水日日相携上酒船
　　渔村图
　　荒山野水通渔浦浦山渔家隔芳屿放棹晨炊北渚烟联蓬夜宿西岩雨停罾晒网收鸬鷀彷佛潇湘日暮时不知何处乘桴伴犹唱三洲估客词
　　看桃图
　　枝上花花下人红芳与緑鬓顔色骄青春花开满枝还结子人生莫作浪游身
　　和张汝弼赠黄时英韵
　　垂杨茂草西湖路有客携诗笑相顾平生解作子长游一举能轻季伦富三江风月五陵花软红香土迷繁华当时壮观老犹在欲凌倒景餐晨霞
　　三月十四日壻刘希仁遨游冯氏湖亭风雨夜作已刻始霁冒湿而前卒成胜赏呈同游诸公
　　湖山夜雨催春急莺燕无声曙犹滴东风似是惜春归淡扫隂云漏初日从来晴好雨亦竒雨晴沓至添华滋人间盛事常不满逢欢便作快心时
　　金兰竹石图为王廷光佥宪题
　　瑶碪玉杵镠霏皎鳯膏腻滑狸毫绕都将丽水岸头沙洒作湘臯畹中草灵均佩重络索干湘妃菊衣秋染单琅玕郁密错刀碎鸾翎旖旎商飚寒君不闻同心之利坚可断请看南山黄石烂
　　林良九鹚图
　　番禺画史何好竒以鹭作路思作鸶孤为一世功名路九拟鲁论君子思古来工艺皆有谏此画于人亦深鉴翔集低昻敛鸣缩舒近时临容止变举者忽下去忽归半窥鱼跃半防机藏形不向青边立蔽影多从白处飞寒塘浅水黄芦叶暂寓旋消鸿踏雪人物虽殊戒虑同座右箴铭为谁掲
　　戴文进山水为王君载题
　　朝阳出海东方明岩西宿霭和烟横林空花落春欲暮时有戴胜桑间鸣小舟一叶行还舣载得图书满蓬底山光水色不胜情未转崖阴似千里西湖歌舞日悠悠锦缆牙樯总贵游安得荒闲如此地与君同泛米家舟
　　谢杭医夏时彦
　　钱塘名医夏克和我曽倒屣邀经过当时橘井深几许至今孙子扬余波乌金素服黄丝带金匮青囊皁油盖肩舆朝出暮归来常有乡人候门待友竹髙人王瑞之秋来遗我双鱼书书言女弟膺剧疾病纒弱女眠将徂世芳太守怜弟妇仓皇共访回生手感君匕剂起沈疴五月春阳转枯朽白头有妺复有甥太守兄弟家和平伊谁大惠忽致此何以上报琼瑶瑛烦君为谢殷勤意新章早托鳞鸿寄赠金自古不如言交义由来逈忘利老我方洲笔砚荒愧无佳句为传扬惟应子益遗书在不用当时玉局方
　　捕鱼图
　　商船竟夕发莲棹懐晨游劳欢两难久不及渔家舟三江风月五湖景妇子相随到白头
　　江天欲雨图为隂佥宪题
　　大山昏冥小山黒万树迷林江变色老龙吸波倦出海少女驱云未行急白日昼隠西郊阴欲雨不雨愁人心传岩有客晏犹卧莫待旱极方为霖
　　画石谷图送呉提学陞云南宪使
　　石谷山头云昼开石谷山下泉萦回谷中主人欲髙卧霹雳一声惊梦回六经膏泽已渐被四方霖雨迟滋培大川舟小如苇惟有图籍江南来
　　五言律诗
　　北行别友
　　去去青云路何时更盍簪西风游子恨落日故人心报国凭三防论交薄万金寥寥尘境外诗酒卧东林
　　送黄掌教
　　泮水官初满临岐意黯然风云千里道雨露九重天硕学推程颢清才数郑防愿言行莫缓台阁正求贤
　　张世清爱竹轩
　　辞官归故里种竹已成林扫叶容春笋编篱防晩阴清风如有意明月本无心几度临轩坐烟消防鳯吟
　　寄刘珙弟兄
　　不见诸贤久空悬每日思大兄膺就业叔子尽能诗歳月嗟长往功名未有期自怜游泮水空忆少年时
　　领举别武林主人
</div>
    <div class="pagination">
<a href="方洲集_page5.html">上一页</a><a href="方洲集.html">1</a><a href="方洲集_page2.html">2</a><a href="方洲集_page3.html">3</a><a href="方洲集_page4.html">4</a><a href="方洲集_page5.html">5</a><span class="current-page">6</span><a href="方洲集_page7.html">7</a><a href="方洲集_page8.html">8</a><a href="方洲集_page9.html">9</a><a href="方洲集_page10.html">10</a><a href="方洲集_page11.html">11</a><span>...</span><a href="方洲集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
