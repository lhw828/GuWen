<!DOCTYPE html>
<html>
<head>
    <meta charset="UTF-8">
    <title>华阳集（宋王珪） - 第 4 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>华阳集（宋王珪） - 第 4 页/共 44 页</h1>
    <div class="content">　　九衢车马嚣嚣地偶过禅房得暂闲畏景未移天正午凉风己到殿中闲余玉筯蠲烦肺冰满银壶照病顔向晚斗城趋禁直怳疑身不在尘寰
　　再和林乔年学士普净院避暑
　　汩汩红尘倦往还偶来偷得似僧闲一心自别清凉处万事如经梦寐间尽日禅房挥玉麈防时仙岭对氷顔知君有术消烦暑旋琢琼瑶出道山
　　依韵和元参政喜雨四首
　　歳旱连春与俗忧忽兴嘉雨徧羣州郊禾薿薿青如积宫瓦差差翠欲流良弼爲霖辜宿望神僧作雾应精求【雨前一夕上夣异僧吐云雾兴雨及觉求其象佛阁中乃第十尊罗汉上之精祈感应如此】西成喜有登年候况此新晴见麦秋
　　瑶津祷雨见皇忧谁约金仙下帝州楼阁绕云千地涌鱼龙嘘水五天流至精自与三灵契殊例终縁万宇求柄国老臣无异术但将嘉防续阳秋
　　紫殿宵祈感圣忧玉毫曽降梵王州慈深三界云常聚法徧诸天雨自流袯襫趂耕皆帝力污邪满载爲民求年年睿泽霑羣物愧未酬恩鬓已秋
　　君心常与下民忧嘉应爲霖讵一州梦绕金人云气满笑回玉女电光流己成沃野千箱望岂事灵坛屡舞求邉粟定储三百万臯兰何必预防秋
　　依韵和王宣徽冬燕
　　丞相华堂燕斚飞君恩自与众心期鲁台况值书云后汉殿仍经喜雪时便有东风来翠幕别翻新曲度瑶池【教坊近传六符新曲】可伤衰病无才思欲续髙吟愧色丝
　　新城寄瓦桥郭太傅
　　冰天行絶驾归轺十里清烟望界桥此夕离音留使节一心上苑看晴霄燕云逐马逢春断朔雪霑衣入塞销寄语当时四并客东风应已徧柔条
　　送何圣从龙图将漕河东
　　平明捧诏未央宫全晋山河九曲东官着绣衣惊曼倩文传锦里压扬雄红旌照日隣天上玉剑横秋入塞中每下银台南畔路风尘那复旧时同【乐天银台南畔路始是到人间】
　　和元厚之平羌
　　诏收新土鳯林东四百余年陷逺戎葱岭自横秦塞上金城还落汉图中轻裘坐欵无遗策觧绂来庭有旧风零雨未蒙音已防不劳归旅咏周公
　　金陵懐古二首
　　懐鄊访古事悠悠独上江城满目秋一鸟带烟来别渚数帆和雨下归舟萧萧暮吹惊红叶惨惨寒云压旧楼故国凄凉谁与问人心无复更风流
　　控带洪流古帝城欲寻旧事半榛荆六朝山色青终在千古江声恨未平设险邱陵荒蔓草压邨桑柘接新畊十年重到无人问独立东风一怆情
　　登悬瓠城感吴季子
　　将军戈甲从天下丞相旌旗匝地来堪笑怒螳犹强臂不知蛰户欲惊雷咄嗟武相深寃洗指顾山东治境开吏部声名千古在断碑何防卧苍苔
　　三鄊懐古
　　清洛东流去不还汉唐遗事有无间庙荒古木连空谷宫废春芜入乱山南陌絮飞人寂寂孤城花落鸟闗闗登临防度逰人老又对东风髩欲班
　　登海州楼
　　城外沧溟日夜流城南山直对城楼溪田雨足禾先熟海树风髙叶易秋防傅里闾寻故老秦皇车甲想东逰客心不待伤千里槛外风烟尽是愁










　　钦定四库全书
　　华阳集巻四　　　　　　　宋　王珪　撰七言律诗
　　依韵和蔡枢宻山药
　　凤池春晩绿生烟曾见髙枝蔓正延【中书第一防有故相吕文靖手植山药】常伴兎丝留我箧【兎丝以山药为便已服十数年有助尫残】几随竹叶泛君筵【持正家为山药酒最佳去冬屡享之】谁言御水传名久须信睢园得地偏才获灵根便亲植一畨新叶巳森然
　　四并亭诗
　　蹛林初跃玉羁旋已觉芳菲近日边塞上胭脂侵酒面江南寒食落尊前魂迷一水花临浦醉入东风絮满天金谷更饶春色好四难犹恐负华年
　　送陆子履修撰出守澶渊【前守滑台】
　　金门学士富才华又拥双旌照水涯海日三竿随放仗春风五马去如花帐兵夜握龙泉湿舞女朝垂锦带斜君看有唐贤太守风流常是属诗家
　　送富郎中守苏州
　　绿绨传诏下天畿驿驭骎骎拥使麾境上人瞻司马节里中昼耀买臣衣宾帷华履侵宵防农野朱轓带雨归方有壮图深许国庾园无计恋芳菲
　　送程公辟给事出守防稽【兼集贤殿修撰】
　　越州太守何潇洒应为能吟住集仙雪急紫蒙催玉勒【公辟新奉使归紫蒙使中馆名】日长青琐听薰弦一时冠盖倾离席半醉珠玑落彩牋自恨君恩浑未报五湖终负钓鱼船
　　寄公辟
　　念昔都门手一携春禽争向苎萝啼梦回金殿风光别吟到银河月影低舞急锦腰迎十八酒酣玉醆照东西何时得遂扁舟去雪棹同君访剡溪
　　送吴仲庶待制出守长沙
　　画船催鼓送将行一醉离觞下玉京延阁漏闲空紫槖洞庭波起猎红旌曾冠獬廌奸回詟却佩龙泉种落惊莫向江城叹卑湿贾生不似使君荣
　　送元厚之待制出守福唐
　　南拥旌旗照海傍甘泉新第从臣章三休华阁窥天象几日朝衣带御香溪水双流随画楫茘枝初绿映雕觞颁春莫向常思岭归梦先应到帝乡【常思岭在闽县】
　　送向防御出守淮扬
　　汉符新寄近天畿便别晨班下玉扉金印旋成左顾瑶箱尝认燕双归春风满野红旌驻夜雨侵筵翠斚飞况是韦平有家学须将名誉敌恩辉
　　书四望亭
　　轩然独到碧峯头万里青霄入寸眸日夜松声如雨急古今山色与云浮废朝风物依依在客路江波滚滚流汉辇已沉江树老天涯寂寞下归舟
　　上元
　　昔年今日从宸游防仗纷纷已御楼半夜众星来紫极一春万火纵丹邱玉栏曾侍看山久翠醁仍酣赐醴优锦帐宵寒薰易歇梦魂直欲到天头
　　依韵和景仁寄河中公仪龙图
　　锦江回日应迢递闻道秋来已到城南省深沉春又锁东楼怅望雨中情【公仪昔同知举尝登东楼赋春雨诗】河声欲转吞鼙鼓山色初明照斾旌别后新诗有多少钟嵘那得为君评资善堂御筵送太子少保致仕李柬之归西京诗【治平四年奉圣防撰】
　　紫阁飞章谢宠名离筵特地敞宫楹杯深御酒先成醉【坐上中使持金荷叶劝酒少保感衔恩遇不觉霑醉】衣拂京尘顿觉清少室旧游窥玉霤甘盘余训薄金籯谁言疏傅东归盛不得君王一饯行
　　资善堂御筵送尚书刑部侍郎致仕李受归庐山诗【治平四年奉圣防撰】
　　都门车马动行尘诏集华堂宠退臣延阁带经为旧老商山擕杖作归人燕回天上还侵晩梦入江南已见春曾抱遗弓泣陵土此生无复犯龙鳞【侍郎先帝东宫旧臣尝为谏官近陪灵驾西还即致仕以归】
　　送致政太师潞国文公以赐燕玉津园感恩述懐
　　玉符初解自逍遥暂驾安车近九霄无限髙名齐少室不言休绩在三朝好披云氅呼辽鹤忽把仙巾换汉貂御苑清明开特燕莫辞仙醴劝金蕉
　　琼林苑御筵送致政太师潞国文公归西洛
　　祖燕催移玉殿班都人齐向苑傍看古来少有三师退天下曾将大器安绿野春深花更好石楼夜午月应寒尘埃抖擞无余事却忆磻溪旧钓竿
　　依韵和蔡相公侍燕集英殿诗【元丰七年三月十八日是日皇子延安郡王侍立】
　　春风又侍瑶池宴帝子初临黼座傍花覆衣冠多喜气云扶宫殿满荣光仙人来献重轮曲丞相仍裁湛露章身老太平殊未报年年更得奉君觞
　　恭和御制上元观灯
　　雪消华月满仙台万烛当楼寳扇开双凤云中扶辇下六鼇海上驾山来镐京春酒霑周燕汾水秋风陋汉材一曲升平人共乐君王又进紫霞杯
　　七言排律
　　依韵和王宣徽奉安中太一神像
　　太一真庭结寳坛中涵元象本无言三山波涌楼台近北极星环剑佩尊嵗入飞宫初在丑神移列驭直从坤妖氛自逐灵旂卷瑞谷常登御廪蕃晓日破红浮鬭栱夕云凝紫防周垣龙随御笔栖碑首鹤带仙书语洞门天马应歌来仗衞岳祗聫职听朝昏传闻词客新吟苦玉案才承上帝恩
　　七言絶句
　　虎北口絶句
　　来无方马去无轮天险分明限一津愿得玉龙横十万榆闗重识故封人
　　依韵和范景仁内翰张公舍人留题子履草堂
　　门前车马走尘埃偶到东园眼暂开鼇岭凤池人去后不知载酒又谁来
　　闻君筑圃多竒植红蘂黄花落又开惟有庭前嵗寒竹时时双凤下飞来
　　摸斗岭
　　戴斗疆陲省识华更凭重阜切天涯安知玉殿开阊阖日月星辰在帝家
　　思乡岭
　　晓入燕山雪满旌归心常与雁南征如何万里沙尘外更在思乡岭上行
　　依韵和吴相公闻南宫放榜喜雨即事絶句
　　紫掖清晨捧号来门前桃李占先开满城风雨逢寒食更听春岩第一雷
　　小桃絶句
　　小桃常忆破正红今日相逢二月中自是粉闱人未识莫因花晩笑春风
　　和公仪小桃絶句
　　粉闱飘雪对清晨二月桃花始见春莫向东风恨开晩凤城犹有未归人
　　送程公辟刑部出守南昌
　　钟陵从昔号名州绿发仙郎作郡侯波送蛟龙归海上云随旌斾落天头
　　淮上阻雪寄梅公仪龙图絶句
　　淮上惊波欲去难更逢春雪下云端思君一夜如千里手把琼枝不奈寒
　　题李右丞王维画雪景絶句
　　微生江海一闲身偶上青云四十春何日扁舟载风雪却将簔笠伴渔人
　　依韵和吴相公南郊春晴题斋宫壁絶句
　　玉津驰马柳风斜雨急金鳞走御沙南畆农民望新霁不劳云意苦相遮
　　市骏坊【幽州】
</div>
    <div class="pagination">
<a href="华阳集（宋王珪）_page3.html">上一页</a><a href="华阳集（宋王珪）.html">1</a><a href="华阳集（宋王珪）_page2.html">2</a><a href="华阳集（宋王珪）_page3.html">3</a><span class="current-page">4</span><a href="华阳集（宋王珪）_page5.html">5</a><a href="华阳集（宋王珪）_page6.html">6</a><a href="华阳集（宋王珪）_page7.html">7</a><a href="华阳集（宋王珪）_page8.html">8</a><a href="华阳集（宋王珪）_page9.html">9</a><span>...</span><a href="华阳集（宋王珪）_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
