<!DOCTYPE html>
<html>
<head>
    <meta charset="UTF-8">
    <title>圣祖仁皇帝御制文集 - 第 202 页/共 217 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圣祖仁皇帝御制文集 - 第 202 页/共 217 页</h1>
    <div class="content">

　　圣祖仁皇帝御制文第四集巻十六
　　钦定四库全书
　　圣祖仁皇帝御制文第四集巻十七目録
　　勅谕
　　谕大学士九卿等
　　谕大学士九卿等
　　谕户部尚书孙渣齐
　　谕大学士九卿
　　谕大学士九卿等
　　谕大学士马齐等
　　谕台湾众民
　　谕宗人府
　　谕大学士马齐等
　　谕大学士马齐等
　　谕吏部
　　谕吏兵二部
　　谕浙闽总督满保等
　　谕大学士等















　　钦定四库全书
　　圣祖仁皇帝御制文第四集巻十七
　　勅谕
　　谕大学士九卿等
　　朕于河务留心最切经歴最深往年屡次阅河时精力尚强亲乘小舟不避水险各处周览凢水泉原委皆知之甚悉山东运河全赖众泉蓄泄微山诸湖以济漕运今山东多开稻田截湖水上流之泉以资灌溉上流既截湖水自然无所蓄潴安能济运水在地中如人身之有血气血气有余方可用渗泄之药若血气不足正需滋养安可再加渗泄乎地方官未知水之源流一任民间放水灌田以为爱惜百姓不知漕运实因此而悮也若不许民间偷截泉水则湖水易足湖水既足自能济运矣今不讲究本原但见湖水日少河身日浅徒事开濬假使河身日深泉水不继虽费百万帑金终归无用且古人所置南北诸闸更将何以处之古人置闸其逺
　　近踈宻皆因地形髙下水势缓急以为蓄泄或一地二闸或一二十里一闸确有一定丈尺不可更易分水龙王庙闸座尤关要当时宋礼用白英老人之策筑戴村坝以遏汶水导之出鹅河口入南旺湖然后分流南北以分水口为水脊盖山东登莱诸山之脉自关东来结为泰山是北干分支之一在黄河之东而黄河之西山脉自终南太一南届淮汝为中干分支之一黄河行乎两支之中故昔时河自天津入海以后渐徙而南至淮安入海而登州以上马谷山以下从无黄河之迹者山脉限之也分水口之水脊又为泰山分支之分脊处白英积数十年精思确有所见定为此议宋礼从之因势均导南得七分北得三分増修水闸以时启闭漕运遂通此等胆识后人断断不敢实亦不能得水平如此之准也今此二闸最宜斟酌启闭若浅于南则当闭北闸使分北之水亦归于南浅于北则当闭南闸使分南之水亦归于北湖泉并注南北合流虽有旱暵亦无虑矣岂若徒事开濬劳费而无功乎往年山东百姓欲开新河朕恐其下流泛滥降防弗许今廵抚请开彭口新河此地一面为微山湖一面为峄县诸山更从何处开凿耶张鹏翮到山东将朕此防详谕廵抚申饬地方官令其相度泉源蓄积湖水俾漕运无悮特易易耳黄河闗系最大自元至明嵗有冲决未有安澜二十余年如今日者然图治于己治保安于己安河工虽已告成尤当时加廵视不可踈忽今春多风而少雨恐秋间雨水必多地方官宜加意堤防张鹏翮去看山东运河由临清起至韩庄闸韩庄闸离邳州不逺并去看邳州低洼之水曽否泄出太行堤曹县至单县亦当往看有贤能司官多帯两员去地方有用着之处即留彼料理康熙六十年四月初十日
　　谕大学士九卿等
　　去冬雪大所以今春雨泽甚少大约冬雪多则春雨必少春雨少则秋霖必多此非有占騐而得知者也朕六十年来留心农事较量雨旸往往不爽且南方得雪有益于田土北方虽有大雪被风飘于田土无益今嵗山东得雨河南山西陜西未甚得雨备荒最为要不可不预为筹画若直山东河南料理已属非易至山西陜西其补救尤难古人云三年耕则有一年之蓄九年耕则有三年之蓄言虽可聼行之不易如设立社仓原属良法但前李光地张伯行曽经举行终无成效至于各省积贮谷石虽俱报称数千百万实在存仓者无几即出陈因新之法亦不为不善第春间仅有所出秋后并无所入州县官侵蚀入已急则即以折银掩饰此等积弊朕知之甚详其报荒之真伪虚实朕亦无不洞悉如热河所积谷石每年减价平粜秋收籴补还仓数目无多稽查颇易所以每有余粮耳语云大兵之后必有凶年昔征剿三逆时丰收足以供给并无一州一县贻悮及平定以后亦间有歉收者虽然绸缪未雨不可不为预虑也迩来稍觉暵旱政事或有缺失应行改正之处尔等防同详议具奏康熙六十年四月十九日
　　谕户部尚书孙渣齐
　　朕览京城所报米价殊属腾贵将京通仓米石交与侍郎张伯行比时价减五分粜卖内务府庄头所交谷石现在州县收贮亦派满汉贤能司官照此粜卖正值谷价腾贵之时恐有偷盗仓内米石者着提督等不时缉拿照此速行康熙六十年四月二十六日
　　谕大学士九卿
　　今年入春以来见天气不调曽经再三面谕诸臣尚能记忆否地寒麦晩之处犹可望三四分收成山左河南山陜麦尽已无用矣屡次祈雨为日颇乆若更展期祈祷反属不敬不如停止至
　　天坛遣官祈雨之例朕非忘怀令朕躬违和不能行走所遣官员岂能如朕之诚敬徒邀遣官
　　天坛祈雨之虚名朕心何安目今所望惟秋禾耳康熙六十年五月初十日
　　谕大学士九卿等
　　朕御极六十年自冲龄之时惟以黎庻为重故不惜身命勤劳至今今春朕之子弟暨六世孙与举国官兵人民请行大庆典礼在朕固所应受众亦咸以为宜朕意以上则系
　　皇考賔天之年下则西陲用兵凢阵亡病故者功罪尚未明晰今年非好嵗也幸彼时坚辞不受以今观之若受庆典则私议朕之过者不可枚举矣朕躬自四月违和五月初旬又复感寒遂觉病甚以致面色消减或稍行动或多言语便不胜倦乏目今直山左河南山陜麦已无收民多逃散屡令大学士九卿议奏茫无头绪似此尚忍而不言将来不知作何底止也诸大臣皆受髙爵厚禄应视万民如一身一家各抒拯救之法若谓朕必降谕防推委于朕则诸大臣所任何事耶今朕躬甚弱心思亦短易倦善忘惟诸大臣是赖救民之策不可不急为筹画应速行详议慎勿轻视倘再迟延时日被灾之民不能待矣康熙六十年五月二十四日
　　谕大学士马齐等
　　朕因陜省歉收虽将钱粮蠲免动给仓粮又发库帑特差官员散赈百姓尚未安堵今施世纶亦束手无策此俱系地方官员不切实留心为民设法绥理以至百姓流离闻得山西陜西富户积藏米石甚多若得好官劝谕籴买可以多得着将内库银发出五十万两作速带赴山西陜西买米散赈左都御史朱轼丁忧因浙江廵抚时居官好令在任守制近启奏要往军前効力伊读书之人前往军前如何行走似此等地方当往効力着派左都御史朱轼往山西光禄寺卿卢询往陜西再挑选部院贤能官员随往每处带银二十五万两劝谕富戸照时价籴买米石庻乎易得将此传示九卿詹事科道即令朱轼等带银作速前往不必又来奏请训防特谕康熙六十年五月二十五日
　　谕台湾众民
　　台湾众民据督臣满保等所奏并伊等进折家人所言台湾百姓似有变动又奏称满保等于五月初十日领兵起程等语朕思尔等俱系内地之民非同贼防或为饥寒所廹或因不肖官员刻剥遂致一二匪类倡诱众人杀害官兵情知罪不能免乃妄行强抗其实与众何渉今若遽行征剿朕心大有不忍故谕总督满保令其暂停进兵尔等若即就抚自原谅尔罪倘执迷不悟则遣大兵围剿俱成灰烬矣台湾只一海岛四面货物俱不能至本地所产不敷所用只赖闽省钱粮养赡耳前海贼占据六十余年犹且剿服不遗余孽今匪类数人亦何能为耶谕防到时即将困廹情由诉明改恶归正仍皆朕之赤子朕知此事非尔等本愿必有不得已苦情意谓与其坐以待毙不如苟且偷生因而肆行掳掠原其致此之罪俱在不肖官员尔等俱系朕歴年豢养良民朕不忍剿除故暂停进兵若总督提督总兵官统领大兵前往围剿尔等安能支持此防一到谅必就抚毋得执迷不悟妄自取死特谕康熙六十年六月初三日
　　谕宗人府
　　平逆将军顔信朕亲伯之孙朕之侄也此畨统领满洲防古緑旗兵丁过自古未到之烟瘴恶水无人居处之絶域殱防贼防平定藏地允称不辱宗支克展勇略深属可嘉相应表扬以示奬劝尔衙门即遵防议封公爵具奏特谕康熙六十年六月初六日
　　谕大学士马齐等
　　闻得米从海口出海者甚多江南海口所出之米尚少湖广江西等处米尽到浙江乍浦地方出海虽经禁约不能尽止福建地方正在需米之时又派浙江兵二千往闽驻防恐米价益贵米到乍浦价值必贱交与浙江廵抚提督先备海船严禁私卖不许出海动帑买米三万石载于船上提督派官兵押运从海运至厦门收贮自福宁州直至福州府不过十数日之内即可逹厦门斯事甚属要嗣后出海米石交与江南浙江总督廵抚提督总兵官严行禁止方好其福建贩卖米石不必禁止尔等将此防録出奏闻交与九卿阅过速行可也康熙六十年六月十四日
　　谕大学士马齐等
　　朕观各省官员内或有一员欲避繁剧具呈告退不数月另行捐补他省兹陜西省系用兵之际正在办理钱粮重务或因闻讣丁忧以致迟悮办理事件知州王珏令在任守制知县王志深亦令留任如嗣后有此等呈称丁忧告退人员作何料理着九卿詹事科道防同议奏康熙六十年闰六月十五日
　　谕吏部
　　捕盗同知员缺将未满三年人员拣选补授以后即照同知缺陞补调用在任既不能乆陞迁亦觉太速将伊等俱留三年俟过三年再以原俸推陞调补康熙六十年闰六月十六日
　　谕吏兵二部
　　总督满保提督施世骠调遣官兵施世骠亲身数次大败贼众攻取鹿耳门安平镇七日内即克复台湾府可嘉总督提督以下在事官兵着议叙具奏守备陈策擒杀作乱奸民范景文鼓励平民为兵恊力坚守淡水营又同大兵进剿殊属可嘉陈策着从优加为左都督补授台湾总兵官与伊同事官兵着从优议叙具奏康熙六十年七月初十日
　　谕浙闽总督满保等
　　台湾府文职官员平日并不爱民但知图利苛索及盗贼一发又首先带领家产弃城败回澎湖殊属可恶道员以下文职官员俱着提拿总督满保提督施世骠防同审明即发往台湾府正法将伊等家产查明赏赐効力有功之人康熙六十年七月初十日
　　谕大学士等
　　自古黄河迁徙无常每有冲决堤防淹没田庐之患昔黄河防九河从天津入海后渐迁徙以成今河约计迁徙之处已千余里矣汉武帝塞瓠子口嗣后代有冲决朕留心河务屡行亲阅动数千万帑金指示河臣修筑髙家堰石堤及凢应修筑之处奏安澜者几四十年于运道民生均有禆益前廵幸在湖滩河所保德州横城潼关孟津徐州宿迁邳州桃源清口等处俱曽渡河自横城顺黄河下流歴人所未经行之河套凢舟行二十二日直逹数千里所至之处无不详视惟孟津渡河时因淤沙不能直渡因委折而行彼时朕即虑及沙淤则流滞堤防必致冲决今据报黄河冲决流入沁河自直长垣县至山东等处若今冬即行堵筑坚固可保无虞倘不能堵筑坚固自决处以下黄河势分沙壅河水陡长则堤防之危非此即彼矣朕知之最为明切这所奏冲决之处或在瓠子口之上或在瓠子口之下并河道情形着详细问明九卿暨河南省官员具奏此事不可轻视康熙六十年九月初六日















　　圣祖仁皇帝御制文第四集巻十七
　　钦定四库全书
　　圣祖仁皇帝御制文第四集巻十八目録
　　勅谕
　　谕户部
　　谕议政大臣
　　谕大学士马齐尚书孙渣齐徐元梦侍郎查弼纳学士阿克敦徳音额赫纳
　　谕大学士马齐尚书孙渣齐徐元梦侍郎查弼纳学士阿克敦徳音额赫纳
　　谕大学士马齐尚书孙渣齐徐元梦侍郎查弼纳学士阿克敦徳音额赫纳
　　谕大学士马齐等
　　谕大学士马齐松柱萧永藻王顼龄学士阿克敦徳音额赫纳登徳蒋廷锡励廷仪魏廷珍
　　谕大学士九卿詹事科道
　　谕大学士马齐等
　　谕兵部
　　谕兵部
</div>
    <div class="pagination">
<a href="圣祖仁皇帝御制文集_page201.html">上一页</a><span>...</span><a href="圣祖仁皇帝御制文集_page197.html">197</a><a href="圣祖仁皇帝御制文集_page198.html">198</a><a href="圣祖仁皇帝御制文集_page199.html">199</a><a href="圣祖仁皇帝御制文集_page200.html">200</a><a href="圣祖仁皇帝御制文集_page201.html">201</a><span class="current-page">202</span><a href="圣祖仁皇帝御制文集_page203.html">203</a><a href="圣祖仁皇帝御制文集_page204.html">204</a><a href="圣祖仁皇帝御制文集_page205.html">205</a><a href="圣祖仁皇帝御制文集_page206.html">206</a><a href="圣祖仁皇帝御制文集_page207.html">207</a><span>...</span><a href="圣祖仁皇帝御制文集_page203.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
