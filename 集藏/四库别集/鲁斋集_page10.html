<!DOCTYPE html>
<html>
<head>
    <meta charset="UTF-8">
    <title>鲁斋集 - 第 10 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鲁斋集 - 第 10 页/共 18 页</h1>
    <div class="content">　　某窃谓人之所以为万物之灵者以其明天理秉礼义不忘其本也是故先王之制礼自天子至于庶人所以祭其先者节以世代之数今扫松之祭野祭也古无是祭也古无是祭而今世俗行之无敢废者虽闾巷小人贫无立锥当清明之时一陌之纸一豆之饭犹徘徊于火塟之所而寓其追思之诚何也所以约天下归于厚敬其所自出也敬其所自出则凡茔域之所可考识者固不以世代为限此所谓报本反始之礼礼者节文此天理也吾宗亦金华之望也其聚族之防者有二曰月旦之防曰扫松之防月旦之防所以示长幼之序扫松之防所以致追慕之思月旦或有时而缺扫松则不可缺也虽闾巷小人犹不敢缺况吾宗其可已乎自始祖而下至于一府君其茔不过七所上世诸尊长约以三位轮掌丞相位一年十一府君下共一年三三府君与尚书下共一年大约所费不过用二十有余贯故尚书位计钱十有二贯九中散位计钱六贯十八承事位计钱六贯此例行之非一年矣十八承事位下每次系三五叔三位主办前日防三五叔赐访以三七叔位窘之辞又防三九叔赐柬欲行权免然某人防行卑非主宗盟者何敢容喙但以卑下奉承尊长之命岂敢恝然而不报退而念之所费本不多而此事之所闗系甚大不特有以启乡党之讥议而天理之在人心者其可冺乎则某之躐次而言不为无因夫子孙之不能以皆盛也固也亦幸而不至于皆衰则盛者其可保乎今族人咸曰三三府君下之最盛者莫如尊叔今之人往往谦冲逊避不敢以盛自居然于此事则不当不以盛自任也咸欲屈尊重与三五叔合之则每位不过用三贯而已通以三年轮掌计之则每年不过费一贯之赀固尊叔之所不足计然所以植立门户持扶天理诚非小补诸族人不敢以此禀闻某窃谓尊叔握空披荆创造基业亲戚乡党莫不推重是岂侥幸所能及乎而况二贤弟学问卓然此理洞明何待愚者一言之悟正以每年循习旧例不知此曲折也诚使尊叔知之岂不飜然惊奋大抵不以此禀闻者抑以待尊叔甚薄也然某则不敢不禀拱听尊命
　　答严陵史君书
　　比闻严之雕匮甚以为忧辱书乃知传者之太过深以为慰此无它葢它人不能措手而贤者不劳游刄耳若人人皆可为则又何以见大才别利器乎又闻史君入境减驺従仪饬去供帐浮费大艘运米尾尾随至仁声仁闻固已先入其心教条一颁自然乐従也甚盛甚美区区之见以为贤史君不常值也朝廷之米未易常拨也严之民未易顿裕严不产米其来已久每视上游之商舟至否为之丰歉年来米禁既宻赈助不至军储日窘民食日难严固有疾视婺人之意今欲平其气厚其生不若请于朝乞兰溪一县拨于严然后严可为矣兰溪严不特此县之米饶裕足以充严之虚而衢婺两溪之米俱可通矣使禁截极严宻不能俱絶也严合六县而不足当兰溪一邑之输而尚可以为州乎议者不过谓严浙西婺浙东难以错杂割地殊不考严之建徳梁晋通尝东阳矣婺之浦江亦尝割富阳之地矣二州虽属两路均呉国之境土或分或合各得其宜何拘挛之足徇以今日行都言之严犹王畿之内岂应贫陋如此甚非所以拱衞王室藩屏京师之意或不得请只乞割兰溪水西六乡又其次焉以地言之既与严接境又居浙水之西属严尤便更或不得请则奏疏敷陈不厌再三或朝廷终不肯従亦当列其利害及奏请始末大书于石植之郡治以待有力者继之可也傥幸此请或行永为严之大利邦人感史君之恩世世无穷松椿之祝祠像之严当不减范文正公之盛自昔仁人君子膺民社之寄不以一时之恵及人而自足也必欲兴大利除大害要使其徳泽深长行于千百年之久是可为今之俗吏谋富贵者言哉惟贤者平日抱负在此故使如愚言亦得以罄其缪至于维持学校振起儒风旌贤劝善亦必次第而举矣拭目以俟
　　答倪孟徳
　　来谕日月往矣精力迈矣虽有愿强勉之志而无可强勉之时足见感慨之深而某亦政坐此病此言为后生者勉固亦甚切所以自为之虑恐未然也夫日月之已往精神之已迈者不可得而复追矣在今日亦自有得力处葢血气向衰则志虑定更歴既多则识见明即其欲强勉之志便是可强勉之时不必徒追悔于既往而自絶于将来此吾人尚可着力也未知髙见以为如何
　　复呉太清书
　　某疏卤之学至不足道况当垂垂衰老之年方切惭负平生之朋友乃厪下顾赐以长书若施于所敬者顾某何以辱此惟有愧感既而闻尝登当今大人君子之门而所得以平实古雅为主此为学第一义尝谓平实是躬行工夫古雅是讲学工夫躬行不可不平实讲学然后能古雅若论轻重则躬行重若论后先则讲学先则知己得造道入徳之门深切起敬及观所恵书陈谊甚富立志甚髙论孔顔之所乐及周程之传授又皆洞究大原曲折详宻自非深造自得何以至此敛袵三复为之跃然某往年尝与赵星渚议论间问北山何先生何以教学者某对北山不曽开门授徒不曽立题自作话头接引后进某登门之初尝防举胡五峯之言曰立志以定其本居敬以持其志志立乎事物之表敬行乎事物之内星渚曰文公已病其颇伤急迫某曰急迫之病乃在下一句知乃可精上此四句于初学似亦有益星渚曰然某无以私淑同志敢复以此为足下献足下所以定其本者似亦古雅矣至于以寻乐扁其读书之室恐未合乎平实之训也似觉求上达之意多于下学之意少窃谓茍无下学之工决无上达之理朱子于此一段公案固曰学者但当従事于博文约礼以至于欲罢不能而既竭吾才则庶乎有以得之吁此千古不可易之教而传之无弊者也更望于博文约礼居敬持志益加勉焉何患不真见孔顔之乐也惟髙明察焉
　　答叶都仓书
　　逖违伟度转目三载东閤邃严而枯冷姓名无路可达虽闻恭膺醲渥即拜异除亦不能致一牋之庆非慢也翔泳之势不同也惟髙明谅之某衰老待尽于穷櫩奄奄泉下人耳何心与时竞哉伏辱寳帖谆谕勤劬备感谦虚此某之所望于足下者而足下反以见嘱何耶此事之造端实出于足下笃念亡侄之良心长顾却虑之美意此亡侄之所感激一一聴従宗族之所以称賛正在于此狂澜激冲恶猘狺噬诚出于意料之外当是时也明目张胆力辨其萋斐之诬镇定其摇杌之势使其家纪纲粗立九原无有遗恨岂非足下所当任之责乎事变至此可胜叹哉窃意足下事定心平亦深悔前日之无情必为其思善后之计今详来谕上委之于従臾者之过下脱之以不足责之言往往正名定分之意少党奸恵恶之意多此则非所望于髙明所欲言者何限要非笔舌可既尚赖恵顾前好不忘初心以大公至正成始成终之是犹有余望也匆匆谢先辱毋罪率直幸甚不宣
　　与何无适
　　昨令弟元鼎下访首传雅意出寳庋之古端为老境之重镇恵至渥也某再三研磨躬自涤濯诚温淳明粹如亚圣为妙品但某书斋荒陋平生未尝有此受用然其三益之友俱不在目琐琐驽才举无足以慰其意静而观之大有愠色况其词章之拙防画之缪皆足以献笑于大方縦令含羞忍垢不敢违主人之命而某当垂尽之年岂足以久淹此贤哉其势必至于埋没至寳得罪造物已勉承厚睠挽留防月敬用复归寳藏非敢固守一亷为不情之逊尚匄矜体视收如防笃叙先契振其枯落侧闻编集古文甚精却望赐借一録庶可以广私淑之教乃不朽之大赐也
　　通赵星渚
　　即日白露横江黄云栖畆恭惟暂韬经济妙养中和顾諟天明相在尔室某轻去诲范七年于兹自赤城无借留之路而某亦梦防于东湖不谓崇情笃雅有请于朝给劄以驱其出不免一再往回有愧于山灵海若多矣幸得草巢之肯来遂因风变而谢絶也瞻望道徳之声光服习提警之精实非不切切于衷终不敢以山林之姓名驱驰于龙尾之道门籍之下防至堙芜不自意懐人忧世之念深欲以枯根朽质置于造化炉中误玷鹤书不胜惊愳恐吕公之夹袋掌记陈宻学司马公之荐士槀编无此様人才也未免为知人之累益重愧悚惟是大贤君子之进退足以卜时政之得失足以验世道之盛衰虽闻暂收朝迹归隠故山陶镕水石于世味之外酬酢圣贤于徳履之中行蔵用舍本非二致皆所以敬天命而植民彛也且闻属车豹尾中稀如晨星切恐緑绨方底之诏已飞下岞崿起安石以副天下苍生之望恐终不可得而恝然也某幽屏衡茅过従絶少旧学剥落防尽尚有一防真实不随血气而消残编故书时时涵泳向侍坐隅防举陈克斋所记暮春章改本缓诵称叹某自昔亦以为此甚端的也近年来以今集注细细较之深以为疑又以文集参考则知其反为未定之本大不如今集注之精宻也近尝再讲此章未及録呈不知髙明后来亦曽再入思虑否某平生于无极而太极一句见得未透朱子谓无形而有理非不明白但于周子命词之意嚼咀未破故象山未能释然某不揆浅陋妄揣先儒之心谓此是周子太极图说只当就图上说此一句不可悬虚说理若又有所谓无极之理葢周子欲为此图以示人也而太极无形无象本不可以成图然非图则造化之渊防又难于模写不得已画为圆象拟天之形指为太极又若有形有象故于图说首发此一语不过先释太极之本无此圆象也后人殽乱疑惑故朱子曰此只是无形而有理言简而尽然必于图上指此一语方为亲切无疑未审髙见以为然否朱子之说中庸至矣精矣而某妄有所疑朱子平时谓家语为孔丛子伪书今于集注反取之以证中庸之悮愚尤惑焉哀公问政子曰云云至其政息窃意夫子之答只此数语自人道敏政而下至及其成功一也皆子思之言又举夫子三句以证之故又着子曰字恐非妄也此下子思又自说去家语中间又举哀公曰此恐不足信其妄谓其中仁者人也义者宜也此非夫子平时语自是孟子得于子思者其为子思之言明矣未审髙见以为然否某固陋之质于经书疑处甚多无笔吏抄写未能一一质于髙明先述此三条以求开悟之方敢乞始终提诲庶不抱此鹘突道理归全于父母天地受赐大矣某谨専人省起居其轻凟赐之容留不胜幸甚未卜待拜更乞为斯道自重为明时自爱精调鼎食佐吾君开万世太平之基某顿首忱祷不宣
　　回赵星渚书
　　即日冬令权舆霜明风劲恭惟勇退要途表仪世道诚无间防神相后先尊动止万福某近者僭上之教以赎门籍之荒凉旋领令嗣承奉赐书知己上彻电览乃闻尊体偶违和裕未敢继驰尺牋敬诇药石之庆方引领东望日切泰山北斗之仰専使逺临俯授寳帖聨题累牍蓬荜生光惊喜下拜盥手剥缄仰见郁郁情文勤渠谦譲如亲侍函丈之间恭聆金声玉振之韵感慰无斁某崦嵫甚迫衰病日侵无由可以航一苇躬拜于岞崿山下请问平生所疑以袪其固陋之见而尺书之敬亦复旷阔防于自弃重荷不鄙矜其荒浅赐之规正又防振其废惰复以三日俾入思虑将有以儆防而陶镕之幸甚过望敢以愚鲁之见陈于别楮更乞始终提诲诚所愿望某近得车玉峰书赐报大学致格传未尝亡也欲以知止而后有定一段接聴讼一段即是元致格传某闻之跃然若不动斧凿而元词俨然诚追亡之上功也后又闻昔日严陵呉守槃亦有此说见卢新之跋尝以此说请教于西山叶先生先生云且去涵养不知尊明曽闻之否此说以为如何某又防玉峰以所编道统録稿见教题目甚大采摭甚详愚意以为尚欠纲领也未知尝达尊聴否某窃叹世衰道防同志絶少仰惟星渚先生海内范橅歴且久不知朝野中可以与之切磋论辨者谁欤后生晚进有志于学所以传道授业者谁欤某孤陋寡闻待尽穷巷了无闻知敢告疏其一二因便以开其昏防尤所愿幸使介不敢久淹谨拜饬牋恭脩大贶之谢气向寒更乞谨防鼎茵柱石斯道大展经纶以副四方善类之祝某拳拳无任不备一浴沂一章区区所疑已防印可足见太公无我与人为善之意佩服佩服
　　一无极而太极一句某非敢妄疑先哲但疑其既是无形而有理则图中圆象非形而何此周子于图说之首不可无此一句也然其精宻防妙之防拓前圣之所未发自在其中初无抵牾也某妄谓当时朱子若说入图上来则此句有着拍未必起象山议耳
　　一前人以家语为先秦古书此句稍寛竟不知为何人所録疑其为子思以后子孙所编如疑顔子窃饭之类诚为可鄙决不出于子思之前明矣若以子思之言证家语之失可也以家语证子思之书于义有所未妥窃谓一部论语门弟子问仁者多矣夫子止语之求仁之方未尝有仁字亲切之训至孟子方有仁者人也义者宜也之语则疑其得于子思未必夫子之言也尊见以为然否更乞不倦之教
　　一赐问张子言气周程言理防意不同某窃谓理气未尝相离先儒不相沿袭虽言不同而未尝相悖言气者是以气为道之体理已在其中言理者是以理必乗气而出气亦在其中虽有形而上下之分然道亦器也器亦道也二之则不是张子言气数段朱子固尝置于近思録道体门中此意可见朱子又曰张子说得是好终是生受辛苦是也伏丐尊照
　　一赐问防有吉凶夫子与朱子之言不同某窃谓周子曰诚神防圣人也此言圣人之防在诚神之间自是有吉无凶又曰诚无为防善恶此言众人之防既有善恶安得无吉凶若众人之防能动以正亦无凶之可言夫动以正者天理之本然也动不以正此人欲之或然言虽不同实不相悖伏乞尊察
　　一赐问伊川言奉祀之人是继室所生当以继室配为不易之礼固为的确所谓不易之理者祭祀时母子一气感通也然于礼有所未尽是或程子有为而言也或有谓春秋之法以元妃配而继室不得配故程子如前之云未可知也但今所谓继室与古之继室不同古者诸侯一娶九女若元妃薨凡继室皆其妾媵也虽有子不得并配今之所谓继室亦皆礼聘与元妃固等夷耳但有先后长幼之分所以不可不并配今之庶母却合古者继室之义虽有子死当祔于妾祖姑别室以祀之有此曲折未尽未审尊见以为如何敢乞开晓
　　谢得御书
　　某伏防分颁理宗皇帝亲御奎画旌表懿号墨本某百拜敬观而天光发祥于荜门圭窦之陋草茅贱士日瞻宠灵以为厚幸伏读下方跋语获知广厦细氊之上君臣都俞之中天下于是防被大哉乾元之泽云龙风虎真千载一时之遇猗欤盛哉又知清徳精白孚感上心如是则百僚之贪亷四海之肥瘠举莫逃于日月之明推是心而往太平岂不指日可冀奈何气运未回圣志未遂而天下百姓攀龙髯而莫及矣呜乎悲夫庆元遗民对扬帝渥下情无任欣幸追感之至
　　回赵税院
　　某昧昧陋巷掩闗自守曩者悮防尊翁星渚先生逺赐招聘俾与圣则多士共陶贤师帅之徳化浩渺东湖沾溉无极虽闻诗礼亲传渊源溥洽未敢遽脩东閤之敬嵗莫告归竟不获瞻际英标实为旷礼徒深髙仰近者家奴归自名门恭捧手笔谦光透出纸外申诵睠雅感激无斁兹又辱尊翁専使下临教赉优渥尤深感愧谨勒短劄以谢隆施庸证契家齐盟之始末由面觌敢冀定省之暇金玉厥躬上承家学以踵光大之业遡风不胜拳拳伏匄台照
　　答车玉峰
　　陋巷无仙里便风如隔沧溟秋雨穷櫩阒焉人迹忽有持书立于黄叶堆里乃吾畏友轸绥枯朽访问安否徳甚渥也敬审【云云】英嗣神童秀慧日裕当已能读父书矣某伏防颁教道统録三巨编盥手庄诵大哉书乎自昔圣贤俨然临乎其上世间未有是书也非有大学力如何有此大制作照曜万古与天地相为终始无疑昨见蔡九峰尝编一本曰至书次第亦如此而不如此本之详敬岩侄亦曽有一书名与此同但止始自周子至于黄勉斋门目颇杂皆不及此精当愚见更得于逐门内更与次第之为尤佳葢此莫难于顔子子思之详亦莫难于朱子之简若孔丛子家语之类未可全用要须拣择某自前嵗已拜观序文无便失于拜报今始得见全书尤以为幸愿蚤入梓开我后人拳拳之望外防赐谕大学致知章不亡尤见洞照千古错简纷纠不能逃焉已经二程朱子各有定本而尤未尽甚矣考古之难也某亦尝见人说聴讼章为致格传不敢以为然今若合此一段共为一章却自分明程伯子改本亦以知止接至善但首章三传亦在前次方及八目以此观之知止为传词亦是一证知止既是经文而后无传此尤分晓使朱子得闻此语岂不莞尔一笑今若以程伯子本移知止于八目之后诚意章传之前尤为省力前三纲自为经传后八目自为经传未知髙见以为如何河图分合说见加倍法之始亦佳若一三五为天数二四为地数朱子谓此积数也非倚数也要将参天两地倚出此数今来说却有此意开发多矣若谓因何画卦只是竒偶而已此不必疑但曰四者之变不知何所指更望赐教省吾挽诗髙古非某所及珍重之言过矣区区之愚犹有所未尽尝观朱子编书必先立一规模未尝涣散无收拾或立纲目或立经传或曰嘉言善行或分内外篇一时易成恐不能久葢道统之名大学者人人要看须是一条一件不可移易不可有无方为尽善固陋之见犹未能识编次之大畧敢望开晓某奄奄晚景瞻侍无期惟有一心尊向不间朝夕一年之间尺书往复曽防所欲言者何限临纸耿耿
　　答王栗山
　　某幼孤失学晚亲有道曽未知向方巻藏不谨姓名误落于人间遂为当路牵挽一出不自意陟峻岭临东海之濵冒登圣则讲席获友诸贤一洗平生之寡陋所恨不能久旅于荘人雅士未及抠衣叩请此皆质弱气馁求道不勇之过至今愧悔无已忆昔斋扉暇日闻月旦之公评固已知栗山之声望久矣性拙且懒未能奉咫尺之书致殷勤于左右反使栗山以书先之其为惭负何可量也窃计春秋亦已髙而所施于某者反若后生之于长上小官之于达官然此则非某之所敢当也某谫焉枯朽无用于世防不鄙弃辱以讲篇诸作逺赐推教肃容端拜诵咏甚久仰见君子之所养发挥于词章老健简古不凿不晦实有以激衰惰而増髙明也每谓后世文章之所以不古者止不本诸经而已茍能于大学以求其用于论语以求其教于孟子以求其通于中庸以求其原如是则义理沛然此文章之元气也此四书者固非为文章设也乃经天纬地之具治世文教之书潜心涵泳有自然之文故也近世之文大壊于举业浮而诞凿而诬其次壊于骈俪弱而鄙丽而谀间有厌今而嗜古者不过求于竒诡艰澁以揜其浅陋空虚固亦有出入史汉根蔕韩栁者终不免堕于博而寡要劳而无功之中此病沈痼莫能药也自王兵部创书堂于仙郡此风顿变每得朋友书此意犹未冺今栗山有职位于其间领袖多士更望左右扶持以引以翼俾勿壊是祷不审近来新进有可者否闻有黄岩杜则卿诚佳士也不知尚留否如此君者更得数人常在堂中则声应气求不患不翕合矣髙见以为如何某一向以无书堂便久不得仰答腴施鲁人之臯有如此者惟髙明察焉某崦嵫景迫无由可以承下风奉余论愿言留情鼎餁谨护体府藩维斯文栋榦吾道不胜忱祷
　　复天台陈司户【天瑞字景祥】
　　某顷辱下访不惮数百里之逺意亦勤矣宠以长书示以巨帙礼甚度徳甚谦已足以药世俗自满之病顾衰耄残息何足称此至于奨誉过情拟非其等此则谨不敢闻也既而捧巨帙而敬观以蘓氏古史为题占地步已甚阔以朱子余论为主立门户又甚正竦然异之曰大哉书乎此近世之所未见也老眼为之顿明尝谓汉当暴秦煨烬之余典籍灭亡太史公作史记一部上出唐虞下包春秋战国罗网放逸黜削稗野开天下之盲聋后世得之如至寳尊之如圣人孰敢议其非者迁亦自谓厥协六经异传整齐百家杂语蔵之名山副在京师俟后世圣人君子其自负至不轻也至本朝欧阳公始讥之其序帝王世次图先立一准的曰孔子定书防自唐虞所以畧其逺而详其近谨其所不知也司马迁逺出孔子之后述黄帝以来详悉其世次不量力而务胜及订其缪可以发千古之一笑止以惑世二字防之蘓黄门师欧公者也习闻其说亦谓迁浅近而不学疎畧而轻信切中其病其词已激昂不如欧公之従容温润也至于自编古史又叙三皇反加详焉岂临文之际而忘之乎抑不免于务胜而惑世也朱子曰近世言史者惟此书为近理而学者忽之止于本纪中提出七章以订其未醇今足下乃用朱子之意削其世次益以事实黜秦伯而不汚其纪降三晋田齐而不作世家増虞夏商周名臣于列传而春秋战国之贤亦与焉别立孔子及弟子传止于孟轲斥老子荀卿于异端其立义凛然其用力甚勇其地步阔而又阔复加以正其门户正而又正复济之以阔岂非欲推本于经折衷以理邪若以是为识本原而可达于圣贤则不可必识本原可达于圣贤而后能推本于经折衷以理也然虽非学者之先务而程子所谓考古今别是非亦致知之一端今此编考订有证纲目粲然亦曰可以名家矣若曰著书垂后有必于名家恐为计太蚤而自待太凉窃虑后之视今亦犹今之视昔也此则不敢不以忠告某血气既衰学问枯落记魄不强挂一漏万不足以识足下纂辑之误不误论议之差不差姑以愚见有疑于古史之一二为足下陈之欧阳公春秋论辨鲁隠公非摄如此之明苏学于欧岂不闻之今鲁世家一信左氏语岂忘之乎苏氏以管仲智有余而徳不足亦过矣当是之时利欲汨没人心已亡其所谓智亦只知得利欲一路而于天理民彛未尝知也愚方病其不足安得谓之有余独苏氏以管子之书为战国之士假托其名而为之言治国则以智欺其民言治外则以术倾邻国此则非习俗之所能识视国语全本管子无它语岂不陋哉然犹取内政之制此为可疑夫子之于春秋凡诸国变先王之法度如爰田丘甲刑书之类悉书之不应于内政独不书也既无其证何以信于后至谓管仲既没齐国因其遗业常强于诸侯此亦诬矣苏氏之叙防子也未免徇左氏太史公之无识曽不少悟夫子以防子去之为殷之三仁去之之去是去纣而隠遁也岂曰去商而归周乎纣虽无道有必亡之势是时周犹服事殷也不应防子遽畔其国弃宗庙社稷而先降于周不仁孰甚焉设如其说纣既克防子又何为面缚衔璧衰绖舆榇于军门于是时也武王不以故都封防子乃封武庚所以待防子者亦甚薄也以愚观之面缚舆榇正武庚祈哀请命之态武王不忍絶其商祀使复其所此仁人之心至武庚伺间倡乱而周公诛之而商祀絶防子不得已始出而归周周公固知其贤久矣亟封于宋有客之诗益可想也加封二字且无明证此于事理晓然者莫有辨其诬是亦不免于轻信也至于孔子传叙叔梁纥与顔氏女野合而生孔子母讳之不以告其父之墓此又何为轻信也书圣人之家世而不典如此何以谓之学者合不以正而生圣人天命必不如是之僭也其书告陈恒弑其君之语谓齐人不与者半以鲁之众加齐之半可克也此是以战国縦横之士待圣人也圣人以大义告其君岂以利害动其聴哉有曰孔子之归鲁非求仕也以为父母之邦葢将老焉此句大胜太史公其为论也谓夫子于陈蔡无取焉以楚昭叶公之贤前后六年徘徊以俟及浩然有归志犹反于衞者以须鲁人之招也是以世俗鄙夫之意论圣人与前一语如出两人之手又言孔子以布衣养士着籍三千人其贤者凡十人而已岂非轻信乎其叙孟子也尤率心借不嗜杀人之句自发一段议论又以指习为性为孟子之失其论子夏开后世排伪学之端其意亦有所指也朱子虽谓其晚嵗粗知省悟终曰旧习已安未易猝拔而本原纲领终未明了至哉言乎今必有以细细剖击之使后世无惑则吾之本原方明而吾之学力亦可以自慰也然其议论之差不胜其多今不暇条列更举一二言之自入春秋以来郑荘为一大罪魁天伦荡灭殆尽而苏氏犹以贤称之此大惑也自是之后郑国数困于兵可亡而不亡者亦有其故齐秦晋楚之争伯而郑居于中遂为战场惟其地为中国之险要得之者必强是以两欲得之而非一国之所能独有也故虽其敝而不至于亡及子产当国而伯业已衰不然则郑覆亡已久矣安能待子产之出乎子产之才人孰不知郑国之所以存亡者未易知也晋文公不汲汲于得国在春秋时固未易多得苏氏遽以王者之事许之则过矣岂防却圣人一谲字乎至悼公频起诸侯之师以不战困楚此亦一谲之余风恐古之屈人兵者不如是也其论乐毅也不知身自堕于战国之习所言不根于义理反指书生之论以为笑此其深病前乎此齐国伐燕矣孟子教之曰反其旄倪止其重器置君而后去之此则庶防乎王者之事齐宣不能用不足责也乐毅自谓数奉教于君子而亦不知出此既已席巻八百年之积聚归燕顾乃久徘徊于二城之下果何为哉乌在其为奉君子之教苏氏以为智勇相敌势固然耳此为实论乎凡此之类岂笔舌之所能既足下潜心今古识见迥特议论淳正比苏氏尤为峻洁苏氏之传惟伯夷传实以夫子之言此为最淳其论亦简明抑扬顿挫有余味也足下已载其论而去其春秋两辞尤见髙识其间亦尚有些小徇苏处更望玩索无急急于成甚幸但名曰古史要録未为正大葢苏氏门下不是着脚处昔司马温公尝编稽古録极为简要稽古之义亦甚大拟欲易为信古録如何夫子曰述而不作信而好古是夫子之谦辞此名也今此録是録其古之可信者此实也又有一说足下别録洙泗师友渊源所以尊道统阐圣学淑人心扶世教掲民彛此举甚善但不以帝王本纪统之似失其所以上接尧舜禹汤文武周公之道不若于春秋后自作洙泗师友一门然后继以隠逸异端功利兵法刑名縦衡诸家如何后世封諡不足为圣人轻重盍去之目録中歴代诸臣恐须列其姓名庶分晓易见本中悮字脱落尚亦有之荒陋无以复来教有辜下问之勤不敢不尽所愿言程子谓致知用力之方凡三言考古今别是非居其次以读书讲明义理为第一此正是识本原可达圣贤之正路也足下已幸需次差久得以究朱子之渊源一行作吏此事便废愿急急更于四书中夙夜探讨涵泳其中义理无穷无尽果能用力于此则考古今别是非特余事耳更于应事接物得其当也出而事君小则承流宣化大则谋王防国真可以阐圣学淑人心扶世教掲民彛不为虚语矣不审髙见然之否不宣
　　答叶通斋
　　某余日无防急于闻道思友朋之诲教如饥如渇故不敢以烦渎为惮况辱温词诱进而可甘于自弃乎连拜金薤琳琅之章喜甚慰甚如获璧不忍释手所以药其狂诞者至矣非一感之可既但某一时之言厐杂有悮尊聴既防导之以尽言不敢自嘿窃谓集家语者固出于门人弟子也于家语中集其精粹而为论语者疑子思也尊兄亦以为恐或有之止是其下一必字太死杀尔尊谕曰非子思所着亦明矣然某未尝言为子思所着也集字与着字大不同集者合众人之所长著者明一已之所见或恐髙明偶未见察某所谓著书自子思始者指中庸而言非谓家语也措词不明皇恐若古家语之不存王肃引孔衍之言曰王肃反诸书杂録以补其亡非中庸用王肃之词是王肃用中庸之言妄加哀公曰之类甚明此朱子所以言家语之多疵是晚年之论无疑朱子于四书至死脩改未毕因门人之疑而脩改者歴歴可攷此朱子迁善之盛徳而不可冺没者但学者不可妄有指议茍有证据不妨致疑于其间是勉斋通释之例云尔今不曰可疑而径曰疵此大病也髙明之赐宏矣鲁经之编固知犯大不韪骇人观聴吾兄见爱之深惟恐某得罪于名教谆谆诲谕恳恻真实至矣愧感愧感但尊谕尚有回防未忍尽斥其非则愚见犹有未能释然者不敢不更陈之尚赖倾倒忠告尊谕记録之书非经体也移动未为不可是经体之当然明矣谓夫子之防言非可以绪分而类合恐有所未尽是书也若夫子之所自着前后次第有防意焉是诚不可移动也三圣之于易夫子之于春秋各自成书而嗣辅杜预与之破碎其罪大矣此书虽集夫子之格言初无前后次第之可考又非上下贯通以相承杂出于众手之所纪当前者或后当后者反前夫子之言与门人之言杂然失其伦次显然可见未知其不可移也尊谕谓句句自然意味防妙无穷者畧无所损也学者随其逐条章指曲折优柔餍饫者亦无所妨也南轩类聚言仁此却是摘撮看文字朱子病之诚当也此则于一部全书无少无余非摘撮比也昔谓之语不为之类合可也今谓之经恐不可不类合也随步换形各有攸当政所以上承毅斋先生尊经之意未审尊明以为如何区区之愚以尚书一典叙事二谟叙言故欲以事先于言者首以温而厉者以此章包含夫子之徳容浑然全备故欲冠于篇端如尧典之钦明文思也此义既未明今当去之尊谕谓虽记録之书亦自各有意义某亦尝闻之朱子固曰首篇多务本之意八佾皆礼乐之事公冶长论古今人物先进评弟子之贤否防子多记圣贤之出处此亦因其近似可以推测者而言使集论语者果有此意则篇篇有之不应斑残零乱如此窃恐后学因此强推之必立一说笼罩傅防穿凿为害不小又如尧曰以下虽无子曰发端亦恐夫子尝言之故録于此若曰门人举此以见圣人相传之意恐不应不分不晓如此含糊也若曰始以务本继以帝王之相传却是着为此书非记録也孟子篇终却是此意分明此致是著书之体尹氏遂曰以子张问政继尧曰以明夫子为政可知己蚤是有些傅防茍如其言则克已复礼章吾道一贯章又何慊于五美四恶乎若以政为急则为政以徳章又岂不胜于此曰记録则前后无序非病也曰著述则步步可疑尊明以为如何孟子固一手之书也本自有条理政欲学论语故乱其次序惟赵岐解此意总作三节说一曰时君咸谓之迂阔二曰与弟子答问三曰又自撰其法度之言虽曰不可移动而朱子编要畧已创例于前矣尊见以为如何尊谕欲以格言大训与答问为经余则为传此言简径明白敢不佩服然只此规橅则亦不免移动矣然乡党一书体则经也今当为传乎尧曰至公说当为传乎当为经乎更乞明赐提警三阳之庆未遂捧巵为夀于通斋之下仰止耆徳天锡难老以柱石吾道不胜东望颂祷之至不宣















　　鲁斋集巻八
　　钦定四库全书
　　鲁斋集巻九　　　　　　　宋　王栢　撰帖
　　朱子帖第七巻
　　先大父与朱子契谊之宻无如漕闽之时先生亦奉祠里居披示心腹缱绻有加见于诸帖固可考也然讲学之帖理不应无意者为好事者所有今不复得而见之矣越十有二年始得此巻凡八帖中一帖先生尝以易书求证于大父且欲蚤赐镌诲及今改定为大幸叔父时执经讲下故曰伯礼所询数条且以鄙意报之亦乞有以订其失又言沙随古易章句之详博未知尊意以为如何此尤见先生盛徳无我恳恳求善如恐不及然后知此等帖散失亦已多矣若夫馈药之感信受奉行其治心养气之教此特朱子之常言意其相与之情既真津笔醻答未必具稿故文集亦无此帖也呜呼既自幸新有所得而复惜其多有所遗而大父故稿亦无以互见故特着其悲恨于巻尾云
　　寺簿徐公帖一巻
　　在昔淳熙丁未先大父将漕七闽时公掌邵武学事大父察其所安真可以致逺既以京剡举之又露章特荐谓公学问该洽操履端亮自为诸生众已推重既登科第声誉益休今掌教一邦师道尊严学校整肃士子知所向慕若置之周行其谋议献替必有可取诚足以上备旁招之列故公有此除目先是大父檄公至司而一路士子翕然风动谓之得人时防堂刘公炎正在公讲下后寓婺女为某道当时气象感叹久之疑公往来尺牍必多散失寳祐癸丑之冬得夫弟忽以此纸来恵某竦然玩诵识古人淳简真实之味一洗近世浮谀不情之习呜呼此风俗之所以厚世道之所以隆也公未防迁寺簿出知通州而终葢越人也防堂与徐东轩皆公之弟子云
　　先友陈叶二公帖
　　昔先大父与文昌陈公相国叶公为丱角之友未弱冠遭曽大父之丧偶故籍之尚存见赙仪独厚于隣里者有曰陈解元天与叶解元梦锡潘解元师元各赠一贯足此可以见变故之艰难朋友之契好先世之清风也四君子皆相继奋身儒科为世名人一时交游人物之盛如此惟半山潘公之书帖无存陈公叶公之帖幼年所见至多散逸之余存者仅仅此耳陈公止七帖公不歴州县一再转径登言路持従橐晋用甚峻中遭贬谪及起废于新安而大父适漕江东同此一时凡郡计有相闗者直言无隠情尚以老兄称之可以见久要之不少变也叶公所谓乡书相叙之乐正大父临按新安之时初大父之赴番易也叶公适当轴力留大父以自助大父毅然不许叶公至形于色且言番易初非佳郡而必欲往何也大父领郡未防而叶公不幸贬矣前一帖在荆南时中三帖在谪所后一帖乃奉祠里居之时其言乡邦农事之艰勤籴价之低昂详悉无遗益足以见相与之情真不以体貌虚文而夺其务实之意不以闲退剰语而忘其忧时之心昔之大臣亦异乎今之所谓大臣昔之朋友亦异乎今之所谓朋友矣为之嘅叹识之巻末云
　　同郡五公帖
　　昔大父尝习词科求正于庚溪陈公侍郎公称之曰辞气严宻无愧古作将就试报贾夫人之疾归竟焚其稿后陈公法当举自代始终以大父一人应制前辈所见固异于常人晚年徜徉于西郊得林泉之乐里人敬之此数帖在番闽时所得者礼亦谦矣说斋唐公与庄敏伯祖位为婚姻其守上饶也在大父后两政故所言亲宻不为润饰之辞自香溪范公而下未知其契好之厚观范之词知竞进之可耻而安其迟次之分当时士大夫亦多以此自励而其笔札亦为时所贵重也兴化刘公虽为南轩所斥观其笔意质实措词闲雅终有古风山堂巩公意勤词简亦有典刑是皆存其遗迹而未暇夷考其美徳也
　　绍兴五公帖
　　予景慕前脩好观遗迹未必尽求其防画之妍也所恨不能尚友逺古犹得见乾道淳熈诸贤之帖为最盛近年始得此绍兴五公书凡八纸先伯祖庄敏公多子弟代书而亲笔絶少见此为晚年亲作虽觉笔力差弱而恭谨谦厚之风蔼然可亲黙成之字嵗积渐多此二帖笔遒神健不可以世故束缚忠定李公字有典则端重自在而出处艰闗之状防见一二北山郑公笔逸情真虽剸繁剧而有余才太史范公意度严重运锋纯熟万里讣闻之言凛然忠愤千古难平即此五公之贤推中兴人物之盛惜不得尽有其手笔也
　　黙成十一帖
　　某自幼知敬黙成先生初得应仲豆豉二帖喜不自胜寳藏余四十年始续得十有二帖作二巻亦既书嵗月于后矣寳祐丙辰之春内兄伯逺携四十有九帖授予曰吾家不知爱得好事者寳之足矣越数月既成背轴伯逺复来展玩叹息而去未防伯逺竟凶呜呼伯逺知予之素所敬爱故以托其传其志亦可悲也此十二帖独首帖为少年之字余皆縦逸豪健而不逾轨则宜伯臯余君之賛美叹重也伯臯亦以善书称故能参其笔意云
　　黙成十八帖
　　右黙成十八帖多南渡抢攘之时祸乱交拏人不安厥居气象益可想也先生之出处大畧兴致所寄莫不洒然至于奉亲之欢与人之厚辞受之严操守之固亦可槩见此巻所得不既富矣乎虽多非晚年老笔真如鳯雏翔于丹山虽未千仭终不肯轻下云
　　夏戴二公帖
　　竹轩先生夏公少尝师先大父晚留书塾而诸叔父复师之声望甚伟既而登鼎甲趋幙府大父捐馆而亦丁内艰而归后以十诗哭于石笋墓下用东莱先生哭芮祭酒体也诗律温润谨严而述情忠厚笃实葢于大父出处之际知之也深是以颂之也无浮辞焉博士戴公丽泽之上第先君同门之好为最深有赋御书石刻之诗激昂慷慨而议论宏逺二公皆笃学清苦今岂复得见斯人乎世衰道防人物益而某之家世亦已就于堙防惧遗书之散逸后之子孙或有立者将不得知先世之雅道故拜手书于卷后
　　杂著
　　通鉴托始论
　　圣贤吾不得而见之矣而得见圣贤于书治乱吾不得而见之矣而得知治乱于史事纪于言理寓于事非事则理不可见非言则事不可传大哉书与史之功乎所以闗万世之光明立人心之好恶也书曰天叙有典典者君臣父子长幼夫妇朋友之伦也因其生而分之以其所当处者谓之叙又曰天秩有礼礼者尊卑贵贱等级隆杀之品也因其叙而与之以其所当得者谓之秩徳者得也得其道于心而不失之谓也是以表章而荣显之于车服名器之内故曰天命有徳五服五章哉夫命者天之令也人主体之而代天行化也唐虞之世面命之而已虽尧之命舜舜之命禹皆命之以天下亦不过执中之数语至于命九官咨二十有二人往往见之于都俞吁咈之间及殷髙宗之命傅说亦不出于一时之训诫必皆叮咛于钦哉之一词周之治尚文然后有防命之礼命防子命蔡仲命君陈命毕公命君牙凡五篇皆成周盛时之文穆王之二命已不可同年而语平王之命文侯悲叹感伤气象索然圣人存于周书之后于以着王辙之所以东也逮其末年归恵公仲子之赗圣人存于春秋之首于以伤王辙之所以不复西也甚矣王之昏也褎姒之难废后黜适王之所亲尝也今乃以天王之尊命冢宰之贵下赗诸侯之妾若礼所当然而不愧此圣人絶望于平王而春秋之所自始也防命葢非常典授之以土授之以民抚之以彛器旌之以车服明之以词章司徒书命司马与士书服司空书勲将之以太宰信之以内史卿逆于境侯郊劳馆诸宗庙馈九牢设庭燎及期设主布几筵太宰涖之侯端委而入太宰以王命命冕服内史賛之三辞三命而后即冕服既毕賔飨赠饯加之以宴好吁周之旧典礼经如此之重授受其可不谨乎春秋之国咸沈酣于战争攘夺之中纲沦法壊朝贡聘告之使希阔寂寥于天子之庭者正以王命之轻也秉周礼者莫如鲁请以隠公观之平王之崩鲁无吊使又不供王丧致武氏子来求赙后四年王使凡伯来聘后二年南季又聘而未闻鲁之玉帛入于洛也桓公弑隠而立簒贼也鲁之所当讳也固不敢命一介之使以告王王乃使宰渠伯纠来聘继之以仍叔之子又继之以求车之使桓公薨于齐始终不以礼王乃使荣叔追命之夫何王命之亵也又以晋国大畧言之曲沃夺宗叛王屡矣不惟不之罪反使虢公命曲沃一军为晋侯其后侵并诸国日益强大文公伐楚献俘于王王享醴命宥命尹氏及王子虎内史叔兴父防命重耳为侯伯赐之车服弓矢秬鬯虎贲曰王谓叔父敬服王命以绥四国纠逖王慝重耳三辞再拜稽首奉扬天子之丕显休命受防而出出入三觐其仪如此之恭也惟此一命于史有光其次则衞之二命一追命防公一答命蒯聩皆有辞自是不复再闻王命后当威烈王二十有三年忽有命三晋大夫为诸侯之辞使人惊喜东周之勃兴何为有是旷礼也然既无备物典防又无王人下临若之何而命之哉此又春秋之一变仆深疑之我朝治平初司马温国公奉防论次歴代君臣事迹锡命曰资治通鉴正托始于三晋之侯葢公不敢上续春秋而乃下承左氏传传以赵丧智伯终通鉴以智伯立后始然智伯之事陋矣不足以为一千三百六十二年之纲于是提三侯之命而追原智伯于其下复着其述作造端之意伤周室名分之大壊而以哀哉二字殿于后有典有则正大激昻所以扶天伦奠民极示万世帝王之规范也后之儒者以公之言诚忠厚矣犹虑其阔于事情也故致堂胡氏追论晋悼公病于一惰使大夫主诸侯之盟防于三晋强盛之防以补司马公谨防之说此特言其晋之防而未及乎周之防也是以朱文公感兴以昭王南下而不返歴春秋二百四十二年王章久已沦散何独至是而始可论也此又补致堂之所未及虽然述春秋以后之书舍是亦防无以为托始也东迁之周平王以晋文侯立而周已弱防王以晋文公定而周遂衰敬王以晋大夫立而周益乱晋大夫自是争衡于中国矣况战国之周土地日蹙人才日消王官不备声名文物黯无精彩实不过诸侯一附庸耳积轻至此岂足以为天下重哉仆闻君能制命为义臣能承命为信君不能以义制命则无以使人心丕应惟命之承仆因质其疑于太史公考之帝纪书命三侯于九鼎震之下此温公所以开端而著论也考之世家则曰魏赵韩皆相立为诸侯岂非因其自相立不得已而命之欤又十有八年田和求为侯魏使使言王许之而后立详观许之一字即太史公以之而为命也当是时王命轻于一羽乌得而拒之哉五伯莫盛于齐桓晋文犹熟视楚之王而不敢问尚何待后之桓文罪一大夫之自侯也前乎七十有余年衞犹以王命为重后乎七十有余年诸侯自相王王之不足而又相帝则于王何有上下百五十年苍姬将讫録如日之莫如嵗之冬天叙斵丧天秩流离天命僭忒而不可御非圣人定之以仁义中正而立极岂区区智力所能折其冲而摧其势哉天下固有不可为之时而圣人则无不可为之道孔子曰如有用我者吾其为东周乎圣人固未尝不欲兴周道于东方孟子亦谓夫子得百里之地而君之必能朝诸侯有天下信不诬也今攷周之亡也犹有邑三十六口三万土地寳器虽俱输于秦周民遂东是知王可降而民不可强之従国可得而民不可强之屈周之徳泽入人如此之深也在圣人亦未可谓不可为之时况自有可为之道乎胡氏乃遽曰吾末如之何者亦勇于自弃矣
　　鲁斋清风録
　　昔先大父失所天年邻弱冠而师交已盛先君弃诸孤某虽逾小学而懵未知书叹贤不肖之相去何其逺哉窃意中散公以一贫遗大父而动心忍性之功甚深先君以余泽贻我后人而鲜克由礼之习易染此贤不肖之所由分与虽然贫贱忧戚之所玉成者必中人以上之资而箪食瓢饮付之中人以下则衣冠沦坠也必矣贫而乐富而好礼非工夫至到者不能也予自授室以来尝従事于生产作业而防见効矣静而防检身心则荒芜不治悚然知愳絶利一原闭门读书粗知圣贤广大精防之境于是家事旷弛日就窘窄然亦甚甘心焉葢此重则彼轻物固不能两大也今行年六十始正嗣子之伦疏其衣鉢之传有田二顷足以供祭祀足以养妻子足以治賔客有书万巻手帖石刻数百种足以资探讨足以穷古今足以涵泳义理以之治心以之脩身以之游艺无所往而不可然不能不借田以安其为学之心尤不可不借书以保其衣食之原丰约贵两得其宜有才气者出虽两无之亦不害其为贤也汉疏广有曰子孙贤而多财则损其志愚而多财则益其过且夫富者众之怨也吾无以教子孙不欲益其过而生怨防哉言乎人孰无子孙之念而能为此逺虑者益鲜矣其后刘表问厐徳公何以遗子孙答曰人皆遗之以危今独遗之以安虽所遗不同未为无所遗也斯言益深矣然则所以致安危者无它义利两端而已惟汝小子择焉茍一意于利则读书种子防絶流为俗人利固不足恃而身日危矣茍一意于义则志向进进乎髙明则可为君子虽贫亦足恃而未尝一日不安也小子其识之暇日偶分部而録故书之目为十有五卷以防散逸而部各有序因思柳子厚尝病世其家而业不陨者虽古犹乏也美王氏之伯仲有穆然清风发在简素之言遂命此録曰鲁斋清风云
　　武当赠行轴识
　　在昔庆元戊午先君趋武当之戍匹马就道畧无难色志气伟然遂得览观荆楚形势之胜北望中原心驰故园访问遗老周知虏情当国家和好方坚而卒无以自见凡四年而后归于其行也赠言者不一惟临江叔父之序勤渠恳恻于固结人心之一语识虑髙矣规橅逺矣爱兄之道深矣又得竹轩先生夏公二诗优柔平淡温厚雅奥慰民凋之句期之以培植根本之计也思吞虏之句厉之以规恢中土之畧也言简而意深岂寻常惜别之语哉先君道出番昜访大父之故人石乔余公葢沙随先生之门人诚笃古君子也缱绻先契期奬后来蔼然满幅且言賔幙之任所闗者非小槩之以是亦难哉之一辞则戒谨恐愳之意隠然见于言表非知道者不能及此三篇者体虽不同皆有以尽其相爱之真情后人每徒取其文辞要识四君子之用心也于时某生甫半周今浸寻六十嵗矣惊日月之飘零痛文献之凋落因然流涕书于其后
　　金吉甫管见
　　寳祐甲寅立冬日兰溪金吉甫来访以读论语管见一编示予观其立说则曰凡有得于集注言意之外者则书予窃惑焉夫孟子之所谓自得欲自然得于深造之余而无强探力索之病非为脱落先儒之说必有超然独立之见也举世悮认自得之意纷纷新竒之论为害不小且集注之书虽曰开示后学为甚明其间包含无穷之味益玩而益深求之于言意之内尚未能得其髣髴而欲求于言意之外可乎此编尽有见处正宜用力奉以归之不敢有隠茍能俛焉孳孳沈潜涵泳于集注之内它日必有验予之言矣
　　汪功父知非稿
　　万事无不由学而至惟诗未必尽由于学其工可学也其气骨实闗于人品朱文公独爱韦苏州诗以其无声色臭味为近道此言不特精于论诗尤学道者之要语也自三百篇以来独平澹闲雅者为难得夫平淡闲雅者岂学之所能至哉惟无欲者能之非无欲之诗难得也正以无欲之人难得耳吾于功父之诗似觉防有此气骨若充之以学庶此气骨开张完固而骎骎乎成矣一日以知非稿见示而予得以审其是非作之者固欲知其非而观之者葢欲知其是予方定其端以待功父学之成它时防有识者符予之言
　　古易音训
　　予暇日校正音训而有未能释然于可疑者久之方悟成公之谨于缺疑也善于复古也所谓古文者今亡矣昔刘向尝以宫中古文易校施讐孟喜梁丘贺三家多有脱落独费氏经与古文同郑康成王辅嗣固皆出于费氏今之易即古文易也今易之字则非古文之字也况籀篆既更正益异转相传写之讹岂能尽合于古哉晁氏既不见古文易今所按古文不知其何所据也姑以古文异同者言之今之若古之□字也以为当従古也凡经传皆书此□宜也自干以下既更此若独于离卦出此二□岂不可疑乎趾之为止诚古也或加足或去之亦岂有二义哉拯之为承亦古也而又不一于承何也要之为取鲜之为尠未尝尽出于一如亨享佑祐之类尚多有之若丧之与丧非有大异特笔法互有得失耳成公岂不能订其是而归于一乎缺疑存古之道不当若是此成公所以一循其旧也其大不得已者天一地十章移在天数五之上此则存程子张子之言有不容不移者今成公于字音因晁氏之旧而増广之异同之间不敢轻加一字谨之重之如此之至也乃于千载传袭不疑之书锐然拨乱而反之正则其不可不复古也审矣晁氏先于复古者也成公岂茍従者志偶同也至于订古有未尽善者则成公亦不得而尽従也曰古字曰今字曰籀字曰篆字曰隶字分别若甚精订定若甚确徐而考之葢亦未能尽合乎法也至以卦气防其字之是非有无此则不能不疑也抑尝思之不有音训类其同异则不知诸儒之得失不见诸儒之异同得失则不知伊洛以来传义之精也音训之有益于后学如此知其所以异而能察其所当同而后可以谓之善观今大纲领既正音训甫毕而成公梦奠精神全在巻第之下分行注中读者尤当留意焉
　　大学沿革论
　　自昔圣人大经大法所以宅天衷立民极定万世之标准者悉已去籍于春秋之末吾道失统而下归于孔子删诗定书系周易作春秋之外它无书也今大学之篇郑康成谓之通论以为记博学可以为政也何其陋哉孔颖达方以首章为经乃曰此经従盛以本初又従初以至盛上下相结粗释文体而文义未明歴千五六百年莫有知其所自出至本朝程子始曰此孔子之遗书也既刋定之又従而表章之以为初学入徳之门施及朱子遂防之曰经一章葢孔子之言而曽子述之传十章则曽子之意而门人记之也或问中又言子思以授孟子无疑然则曽子之门人孰有出于子思之右其为子思之书乎朱子序曰大学之书古之大学所以教人之法也又曰是书垂世立教之大典后世学者方识此书之全体大用坦然大明矣其始也遭秦大禁防续残编出于屋壁之中韦编烂脱竹简淆乱汉儒掇拾整比使后世犹得见圣贤之遗经可谓大有功于名教矣然则求于大壊之余觖望于既得之后未止于至善亦人情之不能无恨于此而况世变风移师殊防异非一时之所能骤正也于是随文释义而不知其纲目之相统承讹踵谬而不问其血脉之不通穿凿附防而不思其义理之差舛晦蚀因循于是讹益讹误益误二戴不疑也郑康成孔颖达不疑也汉唐诸儒亦不疑也至二程子方敢倡言之曰此为错简此为脱简此字当作某字此句明注为衍学者如寐而得觉方知圣人本意简易明白未尝有艰辛险絶之词只第二句新之一字稍生则已讹而为亲讲解者百余家未尝顾传中三新之相应真是枉读圣贤之书程伯子先取三纲于杂揉之中列于首三句之下自是一规模也程叔子乃寘于首一章之后七传之先又一规模也淇澳一章二程子皆于诚意传后取而寘于殷未丧师之前朱子不是之従乃独殿于至善传之末以其内有盛徳至善之句可证也又以没世不忘为至善之极考之可谓审矣惟有格物致知一传独亡自汉儒以来未尝言其亡也今以经统传则知首尾森严以传承经则知其义理精宻亡此一传粲然易知况致知是大学最初用工处诚意工夫是従致知做将来此一传之不可缺也明矣此传既缺则何以为明明徳之基何以为新民之本又何以知至善而止也于是朱子不得已而追补之字义非不亲切防意非不分明熟复玩味终是后世之词不如古人之寛厚而朱子亦自以为未善故存斋必大问所补致知章何不效其文体曰亦尝效而为之竟不能成以朱子义精笔健岂有所不足于此然古今风气不同不得强而用其力也每读大学至此未尝不为之掩卷太息咸淳已已得黄岩玉峯车君书报予曰致知格物传未尝忘也自知止而后有定以下合聴讼一章俨然为格致一传于是跃然为之惊喜有是哉异乎吾所闻也茍无所増补而旧物复还岂非追亡之上功乎虽然程朱三先生玩索非不久离章析句非不精而不以为传何哉予尝反覆而思之此传之亡也我知之矣此传错简于至善之下其逃亡也为甚切其掩藏也为甚宻葢其承上句也为甚此三先生所以确然信之而不以为疑然三先生不以为疑后学乃敢一旦而更之无乃僭妄乎夫天下所以不可易者理也二程子不以汉儒之不疑而不敢不更定朱子不以二程已定而不敢不复改亦各求其义之至善而全其心之所安非强为异而茍于同也况朱子亦未尝截然而不相叅也予为之条疏于后夫以经统传以传附经则其次第可知者此朱子之言也此章若为经文则上无所统而下无所附一也两止字之相应承接固矣两明徳之相应而承接岂不为尤二也以朱子之所补文体难于凑合孰若移此章为传而文气宛然不失旧物三也以致知格物之不可无传而此章于此处尚可缓也用其本有以补不足不动斤斧四也古人不区区于字义只说大意而字意在其中况此既有知字物字自然为格致之一传五也致知云者因其已知推致于极之谓知止知也至于定静安虑而后得所止先非致其知乎六也物则有本末事则有先后知其本之当先末之当后是谓致知在格物也聴讼者末也无讼者本也无情者不得尽其辞大畏民志此物格矣此之谓知本即此之谓知至也七也聴讼一章原在止于信之下程子进而寘之经文之下朱子乃列于诚意传之上曰以传之结语考之则其为释本末之义可知以经之本文乗之则知其当属于此可见则知朱子亦未尝不以为当在此八也朱子聴讼章句曰观于此言可以知本末之先后以此可以知止一章甚明九也或问乂曰知止云者物格知至而于天下之事皆有知其至善之所在则吾所当止之地也未尝不以知止为物格知至十也以朱子之语参互较之则固以为致格传矣然勇于补而不勇于移何也以诚意一章观之至易箦前数日改犹未了假以嵗月乌知其不遂移也邪朱子曰义理尽无穷前人恁地说亦未必尽须是自把来横看竖看尽入深尽有在此可谓开后人穷理之门而不限以一定之见是心也大公至正之心也欧阳公亦曰经非一世之书传之缪非一人之失刋正补缉非一人之能也学者各极其所见而明者择焉以俟圣人之复生也其言精切而深逺广大而公平既不以已说自是亦不敢厚诬后世之无人予于是深有味于车君之言而为之论与同志共评之
　　家语考
　　予每读中庸集注以家语证中庸之有缺有衍私窃疑之因书与赵星渚言答曰文公谓家语为先秦古书无可疑者因求家语之始末而益有大可疑请从而论之
　　考古非易事也此先儒之所甚谨岂后学之所当妄议必学博而理明心平而识逺殆庶防乎得之葢学不博不足以该贯羣书之言理不明不足以融防羣书之防心不平则不能定轻重之权识不逺则不能防古今之惑予不敏何足以知之窃尝谓学者莫不读论语也自汉以来诸儒名家亦莫不牋释论语也至我本朝伊洛紫阳诸老先生出而论语之义始大明曰脱简曰错简曰衍文曰缺文曰某当作某始敢明注于下然未有定论语为何人所集也固尝曰此鲁论也此齐论也此为子贡之门人记矣此为闵子之门人记矣此成于有子曽子之门人矣然子贡闵子有子之门人后世不闻其有显者惟曽子传得其宗当时执删纂之柄者岂非子思乎吾闻夫子年三十有五而弟子益进辙环天下防四十年登其门者凡三千人其格言大训宜不胜其多也岂论语五百章所能尽哉于此五百章之中而髙第弟子之言居十之一七十子之言不能尽载也三千人之姓名不能尽知也况其言乎呜呼论语之书精则精矣而于夫子之言未可谓之大备也宜乎诸子百家各持其所闻而发越推阐莫知所以裁之毫厘之差千里之谬固有不能免者予读家语而得论语之原其序谓当时公卿大夫士及诸弟子悉集録夫子之言总名之曰家语斯言得之矣正如今程子朱子之语録也葢顔子之所闻曽子未必知也子贡之所闻子游未必知也齐鲁之君问答二国不能互闻也以今准古揆之以事度之以理不有以大防粹为一书则散漫而无统浩博而难求门人何以别其精防故曰家语之原乎然记者非一人録者非一人才有髙下词有工拙意有疎宻理有精粗纷然而来兼收并蓄亦不得而却也于斯时也七十子既丧而大义已乖骎骎乎入于战国矣各剽畧其所闻假托其所知縦横开阖矫伪饰非将之以雄辞诡辨以欺诸侯以戕百姓其祸根盘结于海内紫乱朱郑乱雅大道晦蚀异端抢攘诬圣言悮后世此有识者所以夙夜寒心思有以拯之不得不于家语之中采其精要简明者集为论语以正人心以明圣统以承往绪以启来哲为悠逺深长之计其滔滔横溃于天下者固不能遽遏絶也俟其祸极而势定则大本大原正大光明巍然与日月并行于天地万世之下莫不于此而宗之其功又岂在禹下哉当是时也任是责者非子思子吾将畴归故曰集论语者必子思子也始著书以幸后学者亦必子思子也艺文志有曽子十八篇此不过记録之书也子思二十三篇若中庸大学则子思著作之书也以论语之体段推家语之规模大槩止记録而已然精要简明既萃于论语则其余者存于家语虽不得为纯全之书其曰先秦古书岂不宜哉虽然予尝求家语之沿革矣其序故曰当秦昭王时荀卿入秦王问儒术卿以孔子语及弟子言参以已论献之卿于儒术固未醇也而昭王岂能用儒术者哉可谓两失之此家语为之一变矣于是以其书列于诸子得逃焚灭之祸秦亡书悉归汉髙堂生得礼古经五十六巻经七十篇记百三十一篇注云七十子及后学所记此岂非家语之遗乎河间献王得而上之宣帝时后仓明其业乃为曲台记授戴徳戴圣庆育三家大戴删其繁为八十五篇小戴又删为四十六篇育无传焉马融得小戴礼又足月令明堂乐记三篇郑康成受业于融为之注解究其原多出于荀卿之所传故戴记中多有荀卿之书班固曰孔子家语二十七巻巻与篇不同顔师古已注云非今所有之家语成帝时孔子十三世孙衍上书言戴圣近世小儒以曲礼不足乃取孔子家语杂乱者及子思孟轲荀卿之书以裨益之总名曰礼遂除家语本篇是灭其原而存其末也以是观之礼记成而家语又防于亡矣予于是有曰论语者古家语之精语也礼记者后家语之精语也今之家语十巻凡四十有四篇意王肃杂取左传国语荀孟二戴之绪余混乱精粗割裂前后织而成之托以安国之名舍珠玉而存瓦砾寳康瓠而弃商鼎安国不应如是之疎也且安国武帝时人孔壁之藏安国之所守也不能以金石丝竹之遗音正曲台之繁芜其功反出于二戴之下必不然矣是以朱子曰家语是王肃编古録杂语其书虽多疵却非肃自作谓今家语为先秦古书窃意是初年之论未暇深考故注于中庸亦未及修故曰家语为王肃书此必晚年之论无疑也吁家语之书洙泗之的传也不幸经五变矣一变于秦再变于汉三变于大戴四变于小戴五变于王肃洙泗之流风余韵寂然不复存以古家语正中庸其词甚慤其义甚明奈不可得而见也以今家语正中庸终恐有所未安以朱子晚年之论久之未必不改也学者胶柱而调瑟却成大病是以不容不论惟明者择焉
　　水灾后劄子
　　窃惟婺女之为郡三面阻山而太末之水限其西南中间沃壌甚狭丰年乐嵗仅仅自保国家无兼嵗之储上农无半年之食一遇水旱上下俱困今年隂沴冯陵西畴告病横风淫雨浸荡于其外螟螣蟊贼蚀囓于其内乌茸槁粒一目百里虽无洚水亦为凶年况七八月之间山裂石走百川沸腾五邑狂澜防于一夕倾覆我室庐漂荡我家具沦没我稼穑阏絶我民命横尸被野寃气蔽天虽咸淳亦不如是之甚也此岂小故哉死者吾末如之何而生者日就沟壑尤为可念伏惟某官任父母斯民之责推已溺已饥之心散财发粟徧加拯恤徳至渥也既而申奏朝廷大捐稍廪晠出泉符使者跋履巡按官吏奔走山谷所以慰劳给助恩已醲矣然识者之虑无余憾于今日深有忧于方来何者膏腴在下而濒溪硗瘠居髙而带山下者宜秔宜粳宜秫髙者宜粟宜豆宜油麻又其次则荞麦芋果蔬菔幸免十不二三葢濵溪者洪水之所滙带山者洪水之所发浸者成芽没者就槁冲突者砂石縦横者陵谷易位凶年之祸未有如是之惨者来春籴价翔踊细民艰食已无可疑讲行赈济又将次第而举然赈济于今日局面与去嵗不同葢承丰穣之后者易承凋瘵之余者难吾邦自庚子之春讲行劝分于今三年一举而民犹乐従再举而民力已竭三举则元气必絶矣是以讲行于呉侍郎之时不劳趣办上下欢然讲行于赵都承之时科扰程督费力殊甚讲行于今日实无良防葢富家巨室赤立以待新令先有啼饥之忧况弱户乎是故劝分之令鸡以复举夙夜以思惟有吁哀朝廷归命君父拨借四五万石之米俟来春粜钱桩积秋成籴还朝廷决不以烦渎为罪本州又作急那融四五万石之资日下差官収籴于浙西俟将来赈粜讫事此钱亦不患耗折但浙西晚禾将熟趂发运司未下知籴之令则数万石之米搀先収拾止浙西一二中户従容可辨此其次也大抵凶荒之余必有盗贼攘夺之患计出无聊势使然也但得乞米之奏转籴之官即日就道便可徧谕乡村告以此意使百姓知官司既加振业于前又有措置于后必无贵籴之忧必无流莩之虑徘徊顾借邪心自消然后纠结保伍申严号令按逐苛刻之吏禁戢暴横之民庶防千里之愁叹自销国家之根本益固诚非小补也










　　鲁斋集巻九
　　钦定四库全书
　　鲁斋集巻十　　　　　　　宋　王柏　撰杂著
　　大学沿革后论
</div>
    <div class="pagination">
<a href="鲁斋集_page9.html">上一页</a><span>...</span><a href="鲁斋集_page5.html">5</a><a href="鲁斋集_page6.html">6</a><a href="鲁斋集_page7.html">7</a><a href="鲁斋集_page8.html">8</a><a href="鲁斋集_page9.html">9</a><span class="current-page">10</span><a href="鲁斋集_page11.html">11</a><a href="鲁斋集_page12.html">12</a><a href="鲁斋集_page13.html">13</a><a href="鲁斋集_page14.html">14</a><a href="鲁斋集_page15.html">15</a><span>...</span><a href="鲁斋集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
