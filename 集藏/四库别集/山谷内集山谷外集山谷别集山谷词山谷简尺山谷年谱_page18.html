<!DOCTYPE html>
<html>
<head>
    <meta charset="UTF-8">
    <title>山谷内集山谷外集山谷别集山谷词山谷简尺山谷年谱 - 第 18 页/共 104 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山谷内集山谷外集山谷别集山谷词山谷简尺山谷年谱 - 第 18 页/共 104 页</h1>
    <div class="content">　　逺寄蔗霜知有味胜于崔浩水精盐正宗扫地从谁说我舌犹能及鼻尖
　　沙弥文信大悲颂
　　通身是眼不见自已欲见自已频掣驴耳通身是手不解着鞭白牛懒墯空打车辕通身是佛顶戴弥陀头上安头笑杀涪皤
　　铁罗汉颂【并序】
　　峨眉山之下蟆頥津之渊有百錬金刚铸成二怖魔开士人物表仪随世尺度其中空洞不留一物叩之铿然应大应小香涂刀割受供不二沈之水则着底投之火则炽然水火事息二老相视而笑涪翁曰吴儿铁人石心吾不信也二老者真铁石耳乃为之颂曰
　　人言怖魔像非金亦非铁若作世金铁开士亦不现禅坐应念往一鉢千家供顺佛遗敕故不宣示神通有为中无为火聚开莲化无为中有为甘露破诸热魔子目怖畏我无怖畏想或欲坯镕之为已富贵梯赖世主慈观虎兕失爪角或得野狐书有字不可读狐涎着其心字义皆炳然却来观六经全是颠倒想今世青云士慎莫作此解
　　枯骨颂
　　清扬巧笑倾人城骄气矜色增我慢无始时来生死趣八万苦业所依止皮肤落尽露拴索一切虚诳法现前不见全牛可下刀无垢光明本三昧
　　髑髅颂
　　黄沙枯髑髅本是桃李面如今不忍看当时恨不见业风相鼓击美目巧笑倩无脚又无眼着便成一片
　　葫芦颂
　　大葫芦干枯小葫芦行酤一居金仙宅一往黄公垆有此通大道无此令人老【一作恼】不问恶与好两葫芦俱倒
　　缺月镜颂【并序】
　　了然以破镜赠与上座涪翁为之作颂
　　月坠镜中无灭无生月虽缺半影像圆成
　　还神冈圆首座戒刀颂
　　平生受用三尺吹毛欢喜斩新拾得孟劳梦口唤起犹自忉忉我王库中无如是刀
　　题永首座庵颂
　　夺得边关马便休休嗟李广不封侯分明射得南山虎子细看来是石头
　　劝石洞道真师染袈裟颂
　　丈夫出家当被【一作披】坏色衣蜀僧袈裟多似苾蒭尼轻罗绉縠染成春柳丝撩蜂引蝶唯欠逺山眉
　　赠成都六祖沙弥文信颂
　　尘是文信界是沙弥积尘成世界析界作微尘界喻人天果尘为有漏因尘因因不实界果果非真因果皆如幻堂堂出世人
　　寄六祖范和尚颂
　　范公头上着枷涪翁脚上着杻且共弥勒过冬闲坐地炉数九
　　罗汉南公升堂颂二首
　　宝积拾得漏贯钱古佛堂前狗尿天东山日出西山雨露柱捶胷哭破船
　　黒蚁旋磨千里错巴蛇吞象三年觉日光天子转须弥失眼众生问演若
　　罗汉南公塔颂
　　一防墨漆元无缝罅罗汉云居天上天下出入奋迅三界无家以除恼禅打皷弄琵琶沈却法船留下戽斗欲得不沈戽干劄漏
　　和朱宏夫真妄颂
　　须弥说法大海听南箕吹折北斗柄蟭螟千眼照世间保君通逹真妄竟
　　答檀君送含笑花颂
　　檀郎惠我花含笑借问凝情笑阿谁一世茫茫走声利阎公捉定始应知
　　戏答宝胜甫长老颂
　　易拔苍龙角难参宝胜禅林泉饱枯澁烟月唱清緜笑出黄龙手□扶阿卯肩持刀欺寡妇盗佛铸私钱月黒逾城夜风高放火天解嗤招觉老担屎污心田
　　和斌老悟道颂
　　终日忙忙本圆觉只为魔强令法弱不疑更问决疑龟无病还求除病药昔人梦中见捕逐两手无绳元自黄鹂临梦啼一声白日当窻始知错
　　送贤师往泸州为两驱乌乞度牒钱颂
　　一鳯将两雏往乞五色羽谁有大势力成此拮据心若无出家心勤苦难成就但令发誓谁不起慈悲
　　解瞌睡颂
　　文殊吐酒卧观音被杻械普贤盗铸钱释迦扇鑪韛范上座杀牛黄鲁直害癞
　　字颂
　　尝有老僧暴背于后架作此字示之问会麽示不会因以为颂
　　斋余睡兀兀占尽檐前日不与一瓯茶眼前黑如漆
　　为慧林冲禅师烧香颂三首
　　昨夜三更狗吠雪东家闭门推出月是渠觉海性澄圆衲子杀人须见血
　　多年破衲不胜针一曲胡笳无古今往日闻韶独忘味守株人在月西沈
　　西瞿耶尼开静北郁单越受粥慧林也唱云门曲去年腊月六十六
　　为黄龙心禅师烧香颂三首
　　老师身今七十六老师心亦七十六梦中沈却大法船文殊顿足普贤哭
　　一拳打破鬼门闗一笑吐却野狐涎四海峥嵘龙象众鼻头只用短绳牵
　　海风吹落楞伽山四海山徒着眼看一把柳丝收不得和风搭在玉防干
　　雨花岩颂彭泽三岩
　　孤峯中流分江南马当大雷无一帆波涛掀空鸟不度天花雨我读书岩
　　伏仙岩颂
　　生死浪中涅槃宅与人同黒非同白谁令避世作聋盲独来寒岩伏石璧
　　补陀岩颂
　　脩罗身量等须弥入藕丝孔逃追北补陀岩下不战人八万魔军皆解甲
　　题高节亭颂
　　松风竹雨共谈空楼阁参差古叠重急水滩头道人住亦如前佛在因中
　　彭女礼北斗图颂
　　白足礼江沙七星在云表洗心无一尘缺月西南晓
　　颂取之左右逢其原
　　取之左右逢其原香严腊月火烧山对面谩人犹伫思打得香严也是闲
　　书蔡秀才屛风颂四首【壬午岁】
　　武宁县中蔡老子能棊能酒又能诗胸中百万多罗藏不向人间说是非
　　接人高下但唯唯笑语相随不作难此翁胷次有泾渭事不可处执如山
　　此翁家世印累累平生俯视造物儿堪笑痴人不省悮犹説此翁真个痴
　　读经一字礼一拜瘦骨棱棱心苦辛看伊冷淡教人笑定作阎浮百嵗人



　　山谷集巻十五
　　钦定四库全书
　　山谷集巻十六
　　宋　黄庭坚　撰
　　序
　　洪氏四甥字序
　　洪氏四甥其治经皆承祖母文城君讲授文城贤智能立洪氏门戸如士大夫盖尝以义训四甥之名曰朋刍炎羽其友为之易名往往不似经意舅黄庭坚为发其蕴而字之江发岷山其盈滥觞及其至于楚国万物并流非夫有本而益之者众邪夫士也不能自智其灵龟好贤乐善以深其内则十朋之龟何由至哉故朋之字曰龟父飞黄騄耳之驹一秣千里御良而志得食君苗蹇同轩其在空谷生刍一束不知埸谷之美也能仕能止惟其才可仕可止惟其时何常之有哉故刍之字曰驹父火炎高丘珉石共尽和氏之璞玉者之器温润而泽晏然于焚如之时葢火不炎无以知玉事不难无以知君子故炎之字曰玉父鸿云飞而野啄去来不缪其时非其意不自下故其羽可用为仪非夫好高之士操行洁于秋天使贪夫清明懦夫激昻者何足以论鸿之志哉故羽之字曰鸿父既字之又吿之曰曾子曰未得君而忠臣可知者孝子也未有治而能仕可知者修士也二三子舍幼志然后能近老成人力学然后切问问学之功有加然后乐闻过乐闻过然后执书册而见古人执柯以伐柯古人岂真逺哉
　　晁氏四子字序
　　物无不致养而后成器况心者不器之器乎其耳目与人同而至于穷神知化则所养可知矣观頥自求口实内外尽矣合者行之不合者思之思者作圣人之具也舜何人哉故字端頥曰圣思察表者思影不知左者求诸右以其所愿乎君以抚民知临者也知临者可以端委而听民矣盛车服而载之士民之上徒贵之而已乎教不倦而思无疆也故字端临曰教思波流衮衮万物并驰其不随者匪金石欤彼徒自重而犹若是况物不能迁者乎昔之知常者能人能天能明能昏更万变而独存故字端常曰永思有本之水其志于海也蚤夜以之是以学圣者贵敏行易之晋也亨乎大明万物效之形名非以其健行故邪君子崇徳以竞时乐思无期忘其髪之化而维好徳之思故字端晋曰敏思
　　陈氏五子字序
　　陈氏五男子制名以五行之物始于天一生水而止于金葢因天道起于北方而成嵗之序曰崇居中孚宜又以智仁礼信义嫓夫而字之豫章黄庭坚曰君子之名子也以徳命为义于此合矣故为具其説易大传曰智崇礼卑崇效天卑法地葢周万物而不遗智之徳也欲极高明故智言崇孟子曰居恶在仁是也路恶在义是也居仁由义大人之事备矣仁固人之安宅人有不愿居安宅而中路以托宿者乎君子居天下之广居体仁而已矣故仁言居周官曰以天产作阴徳以中礼防之以地产作阳徳以和乐防之葢天产精神也阴徳心术也精神运而心术形焉无过不及而一要于中者礼之节文也故礼言中易曰中孚信及豚鱼孚者信之心化也信不素显同室致疑及其孚也异物敦化故信言孚礼曰君子之所谓孝也者国人皆称愿焉曰有子如此可谓孝矣仁者仁此者也宜者宜此者也葢义者万物之制也君子务本时措万物之宜而已矣故义言宜虽然之五物者故参相得也播五行于四时其治不同同归于成嵗仁义礼智信虽所从言之异要于内视反听克已以归于君子而巳矣今夫水上下与天地流通周乎万物智也天下之至柔仁也驰骋天下之至刚义也无心于迟速盈科而后进信也善下百谷故能为百谷王礼也今夫仁微子去之箕子为之奴比干諌而死曲直皆遂焉木之理也无求生以害仁有杀身以成仁金之决也非礼勿视非礼勿听非礼勿言非礼勿动火之政也无欲而好仁无畏而恶不仁水之事也造次必于是颠沛必于是土之守也明此二端三者得矣一则五五则一也然欲求深则去本逺用意过当则善失真吾生也有涯用以随无涯之知智之蔽也君子质而已矣何以文为仁之过也嫂溺不援礼之弃也父攘羊而子证之信之贼也避兄离母而居于陵义之罪人也故太高则不情太下则易溺君子所以亹亹焉为夫节会肯防又如此也天下之道术未有无当于五物待是而后立者其惟好学乎
　　训四从子字序
　　楩柟豫章之朴斵雕以为器其本质美维匠之师字元明之息朴曰匠师一人基徳三人受禄常棣秀于同枝燕兄弟之思字觉民之息棣曰思燕狂狷可以语极与仁同质其归无咎近天子之光字天民之息极曰无咎札去千乘之国仁满天下仲尼嘉之书延陵季子字知命之息札曰季子
　　陈师道字序
　　师道陈氏怀璧连城字曰无已我琢为万乘之器维求王明我则无师道则是我其师道者印水而为波高明一路入自圣门观已无已而我尚何存入以万物寂寥法窟伏兴用其律其入无底其出无窍是谓要妙噫来陈子在汝后之人则不我敢知我观万世未有困于母而食于舅嫔息巢于外舅无以昏昼文章满脰士之号穷屋瓦无牡造物者报而天无璧以为牖不病其倾维有徳者能之【病其倾一作颀】
　　文安国字序
　　恒水文安国悦虎豹之文方雕其毛而泽于南山之雾雨将以希时文之思致身为万乘之器黄子字之曰子家而告之曰学若是也不及质盍尝与言其本虽物不同量吾不心化而欲奏族庖之刀是螳蜋用其才者也事是君为容悦安社稷以为悦掲日月而求之四方其去道逺矣至于以诗礼发冢疲于世故之追胥而反于家人藏器于戸牖收息至踵则万物皆投戈而受命矣一人失家不免乡曲笑天下失家恬以为当然吾欲庄语恐以此得罪困于石据于蒺防与不同量者为有方者也虎兕出于柙龟玉毁于椟中与不同量者为无方者也此两者同出于安而危之始也女巧组绣虽若云汉众雌而无雄者也故莫若归求其本质之柔者能有所不为则刚气之弱者不从于无益则强知柔之刚者观水知弱之强者观弓弛以此向道六通四辟而安乐以天下为无畛之域子之家也又安用建鼓而求之诗云予室翘翘予尾翛翛风雨所漂摇未闻道之心照物不彻随流而善堙不倚则不立世故忧患之风雨能倾动人吾子勉之矣
　　赵安时字序
　　合肥赵安时学士大夫也其质甚美黄庭坚谓之少庄以尊其名且吿之曰庄周昔之体醇白而家万物者也时命缪逆故熙然与造物者游此其于礼义君臣之际皁白甚明顾俗学世师窘束于名物以域进退故筑其垣而封之于圣智之外彼曹何足与谈大方之家尝试相与言其土梗五石之瓠浮江湖以相适我殖拥肿之樗谢斧斤之不若感栗林之戮而不庭者三月宁贷粟于县令而畏楚国相可谓知已矣知迹之不可以得履知斵轮之妙于手其学也观古人之不可传可谓知言矣观本于濠上之鱼絶意于郢人之斤知死生不入虞氏之心鲁国之儒者一人可谓知人矣知新生之犊之无求凡亡之不丧其存柙干越之劒而不试游发硎之刃而不见全牛弃智于垂涎之蚁得计于伏涔之鱼可谓知天矣虽然吾又未尝言其庄语也少庄自澡雪于尘滓之中蝉蜕于俗学之市而权舆于君子之方必不能规市人之履迹而责三倍之赢故吾直告以大道之一忽少庄四顾徘徊则万玺吐绪矣逮其旁皇四逹必能因庄生之所言知其所未尝言者
　　国经字序
　　余弟安世之子壻曰国经其友字之曰敦常经则常也于义无所发明为更其字曰端本而説之曰天曰南北为经东西为纬古者为屋无不面南冬夏无不得冝织者正机则经南北矣匠人营国国中九经九纬九涂九轨葢取诸此经者所以立本纬者所以成文也忠信以为经义理以为纬则成文章矣易大传曰正其本万事理差以毫厘谬以千里故字经曰端本古之善学者取之左右逢其原立于本故也
　　张光祖光嗣字序
　　张公载之二孙其仲曰光祖其季曰光嗣皆好文学其季与山谷游事贤而友仁可好也其仲因季而与山谷通书而问字于山谷山谷曰古者公子公孙能世其家者以王父字为氏今公载之二孙皆贤故以其王父字别之字光祖曰载熙字光嗣曰载晖又为之彰其説古之人以为行其所知则光大不在于他在加之意而巳夫其行义可以追配前人光祖之谓也其功烈可以遗其子孙光嗣之谓也诗曰学有缉熙于光明缉熙亦光明耳夫能广其光明惟学而已易曰君子之光有晖吉夫充实而无憾则其光有晖矣故字之如此念祖不熙则责之学遗后无晖则责之行予以强学力行责二子他日不使予为不知言可也
　　周渤字序
　　辄奉字曰惟深颇与名相称沧溟渤澥所以能无不容唯其深而已传曰惟深也故能通天下之志此徳人之事业也彼得一先生之言则暖暖妹妹惟其浅而已坳堂之上覆杯水焉置杯则胶矣未尝钩致巳之深逺安能通天下之志哉古之人能知殊涂而同归百虑而一致者无他焉尽已之学而已
　　杨槩字序
　　清江杨槩问字于黄子黄子字之宰平而语之曰槩无列于五量五量待是而后平圣人之作百工也生平于衡而五量受法焉五量官入不能自平则命槩为之师槩国器也是宰天下之平与物交而怀市道以相倾人情不能无然也由龠合而受之至于禹不能计取与之家皆责赢焉彼安能以不欺维槩也中立而无私天下归心焉非以其无心故耶今夫学至于无心而近道矣得志乎光被四表不得志乎藏之六经皆无心以经世故耶曰然则愿闻性命之说黄子曰今孺子总髪而服大人之冠执经谈性命犹河汉而无极也吾不知其説焉君子之道焉可诬也吾子欲有学则自俎豆钟鼓宫室而学之洒扫应对进退而行之曰是可以学经乎曰吾子强学力行而考合先王之言彼如符玺之又可印也韩非曰先王有郢书而后世多燕説夫家奋私智而讲无诏之书几何其不为燕説吾久不喜作书生语因杨君聊复谈故并书之
</div>
    <div class="pagination">
<a href="山谷内集山谷外集山谷别集山谷词山谷简尺山谷年谱_page17.html">上一页</a><span>...</span><a href="山谷内集山谷外集山谷别集山谷词山谷简尺山谷年谱_page13.html">13</a><a href="山谷内集山谷外集山谷别集山谷词山谷简尺山谷年谱_page14.html">14</a><a href="山谷内集山谷外集山谷别集山谷词山谷简尺山谷年谱_page15.html">15</a><a href="山谷内集山谷外集山谷别集山谷词山谷简尺山谷年谱_page16.html">16</a><a href="山谷内集山谷外集山谷别集山谷词山谷简尺山谷年谱_page17.html">17</a><span class="current-page">18</span><a href="山谷内集山谷外集山谷别集山谷词山谷简尺山谷年谱_page19.html">19</a><a href="山谷内集山谷外集山谷别集山谷词山谷简尺山谷年谱_page20.html">20</a><a href="山谷内集山谷外集山谷别集山谷词山谷简尺山谷年谱_page21.html">21</a><a href="山谷内集山谷外集山谷别集山谷词山谷简尺山谷年谱_page22.html">22</a><a href="山谷内集山谷外集山谷别集山谷词山谷简尺山谷年谱_page23.html">23</a><span>...</span><a href="山谷内集山谷外集山谷别集山谷词山谷简尺山谷年谱_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
