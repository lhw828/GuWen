<!DOCTYPE html>
<html>
<head>
    <meta charset="UTF-8">
    <title>林蕙堂全集 - 第 2 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>林蕙堂全集 - 第 2 页/共 60 页</h1>
    <div class="content">　　邗江舣棹一送鹓鸾真水浮家乆踈鸿鴈所念者梦寻无路逢时辄忆许询所叹者知己何人举世谁为刘表耳兹以袁君士旦来赴长安附一缄以通候望八座而驰情此君宛水英流敬亭夙好论交湖海分尚阻于识荆仰望云霄情独殷于御李惟长者髙为品目力与奬成俾刘勰雕龙遇隠侯而始重太冲附骥得皇甫而斯传则士之荣也君实贶之矣
　　答茒楚畹编修书
　　廿载相知敢附故人之谊一朝自奋终成国士之期在道维荣于人何与乃防齿及祗益心慙耳某自解组多年牵船少地桑榆之景谅垂照以无多沟壑之嗟恐劳生而不免未有贻谋翼子巳教失学从儿复荷髙懐言存旧讲自合录之家训诚可勉彼后图也袁君卧雪清标轩霞逸品幸班荆于借手得折芰而论心敬因独鹿之逰特奉双鱼之讯
　　与云间太守鲁谦庵同寅书
　　偶返故乡翻同作客欲归旧旅复叹无家坐此迁延徒深懐想乃隆情逺被一寒犹念故人而古道维殷数问未忘孤子【指赵壻念昔也】闻而陨涕念之抚膺盖小壻自舍人易箦以来迨尚书捐馆而后斜阳燕子华屋委之他人往日蟫鱼遗经归于别姓长兄视如陌路分产岂有薛包嫡母弃之异乡餔乳初无李善童子不因人热笑尘甑以何炊越公空有家风鲜故书之可读茍非假之钜力必致惜其俊才何期我公念及故交迨兹遗助隠之以牵犬既遂其室家之情效杨寳以饲禽又许以羽毛之助鬼神不逺共鉴斯言天地何时获闻此举真可挽江河于既下薄云日而重光者矣盖人事日非视荣枯而为厚薄交情不古因贵贱以为盛衰公子不朝频见诸宾之散将军既免宁辞醉尉之呵弹铗无鱼其何求于涸辙衔环有雀己更集于髙枝社子美叹乞食以无従陶靖节嗟扣门而己拙轻薄何堪以洗眼炎凉每至于伤心而况彦升既没犹怜衣葛之儿叔敖不存尚念负薪之子也哉用是效长平之步担仰元礼以登门出彼泥涂固本由于盛意假之温燠复何待夫鄙言独是弟之况味难堪穷愁益甚浮踪异地既无分以依刘息影余年徒有懐于用赵飞鸟己倦空思旧陇而栖秣马将归当诣崇堦以别尔
　　代门人钱玺上丁藩台书
　　窃闻雀逢杨寳难忘巾笥之恩马遇孙阳益重盐车之感无君子者珠岂肯于暗投有大人焉璞何辞夫仰献伏念玺质原鲁钝家更单寒望朱户以无门且不留夫四壁知黄金为何物聊自守其一经小人本出于泥涂孺子久甘于贫贱冒五铢之族姓祗愧无兄有一面之符章何曽是寳加以颛愚难改迂拙可羞古道孤行耻置身于驵侩幽独坐惟砥志于圣贤持故纸而长吟几忘漂麦执枯毫而自写或至燃糠蠧老难仙终日惟甘食字萤干欲死穷年只解躭书妻子同讥盥栉都如介甫乡隣咸讶庆吊罕覩仲宣惟期一效于清时岂意屡摧于薄命致身无防已叹艰辛取士有程偏逢令甲名如第五即骠骑而何庸刖已再三虽昭华而不敢舆台推骂刺久灭于正平鬼魅讥呵灯己残于叔夜逢当年之同学众中常自嫌身遇良夜而孤眠暗里频堪下泪挿天仙桂时时常在梦中满径寒蓬嵗嵗如生心上所恨者有百年之父母饱少于饥可怜者对四座之亲朋懽仍是戚青云有路嗟予岂不犹人白日无穷笑我何由得主恐赍苦志遂至终焉不遇大贤岂有幸也兹逢某公虎观大儒鹤城华胄十年公辅早符腹上生松一代文章自应掌中抽草北门覆锦枫宸犹叹奇才南省司纶槐院恒咨大事轺车被路所至无寃宪节临郊由来不怒狱中春树如常衮之按八州道畔甘棠若召奭之分二陜清标壁立一身独砥狂澜恵泽旁流四国咸瞻膏雨而尤殚心朴棫广圣人格外之仁加意李桃作多士彀中之气怜才有泪务沾实恵于孤寒种徳无方特以深仁为爱育将见三千泗水尽入门墙何啻八百崖州同归罏冶玺受天独蹇赋命不犹室未入于雕虫宫但同夫磨蝎穷鳞挂网缪当拔十之知逸羽惊弧竟乏叠双之巧秦裘已敝其何望于下机齐瑟虽工究频逢乎按剑于人何怨惟有负于栽培在已多惭敢更期于剪拂但念既邀天鉴难俟河清倘苏子瞻之门人进身无计则李方叔之母氏絶望堪怜是用腆顔更为翘首伏冀恩施不报润沾四岳之云照及无私暖被三冬之日悯其翀霄之有志而假以羽毛怜伊致逺之无因而开其道路东华帝子更延将进之年南极真人重起己枯之骨则酬无疆之徳必有白玉四环而感莫报之慈宁只眀珠一寸矣
　　泊舟蓉湖贻人书
　　留而无益忍更徘徊去即相思还成踯躅方辞郭外仍滞湖干风有孟婆似解美人之意月为羿妇难眀荡子之心共笑苦于含啼长悲形为短梦身如落絮随风那辨去来心似萦丝作茧宁知首尾遂使屈平中酒不为衔觞阮籍沾衣非闗失路良以世无知己抱龙颔而谁怜事在闗心有蛾眉而不恨我犹若此卿复何如彼名士之悦倾城事非他日若才人之嫁厮养耻在吾侪矣















　　林蕙堂全集巻一
　　钦定四库全书
　　林蕙堂全集巻二
　　湖州府知府吴绮撰
　　啓
　　谢宗鹤问赠李北海大照碑啓
　　西京扪字久失竒观北海挥毫新分妙迹盖法传仙李系本犹龙而刻自灵芝力真如象况兹大照文丽三乗尤属旧摹品髙六絶神姿英异如逢巷陌之观意态纵横似得干镆之气展看道上应教快目于百花寳置函中不待追魂于一叶
　　谢黄于升内叔惠程孟阳画册啓
　　艺苑分华情移林壑墨庄选胜兴惬云泉惟高人夙号松圆有妙笔尝逾梅老盖诗心逺同摩诘故于法外能精而髙致絶似倪迂遂致品中称圣久懐雅觌忽奉珍贻展帙而万里非遥宁须着屐开巻而一丘自足即似买山始知红豆村中应多胜赏岂令青藤馆内独有兼长
　　谢汪舟次太史以雪携旧选见还啓
　　迂癖难忘老去犹躭黄巻流离不免乱中宁问青箱每思手录一编久巳心伤十载从前避俗曾赍斗酒同携向后知音忆共囊琴俱断但只付焚书之炬未致涂泥若教覆卖酱之瓿谁怜冰雪何幸存邺侯之架遂能返孟氏之珠传竒字以与竒人宁非快事逢故人而得故物更为苦心捧巻如狂开缄欲涕看当年之画迹似隔前生览旧日之封题犹疑短梦从此拜良朋之赐何殊仙遇龙威便当付稚子以蔵益欲秘同鸿寳
　　孙汲山饷石首鱼啓
　　歌类冯生方思弹铗梦非吕叟欲效垂纶蒙惠鲜鳞犹香饵每逢夏至视则有光亦号春来烹而得石与三牙而形似较四腮而味殊用作金羮范少伯宁求鰕菜将同玉鲙张季鹰岂忆鲈莼即化为鳬首犹戴徳谁堪比腹不懐芒
　　答江青园为子闿求婚啓
　　伏以天上灵辰旭日叶凤凰之兆人间佳侣春风应鷟鸑之祥谊重丝萝荣依乔木恭惟某文章华胄孝友清风江左驰声种徳无殊万石瑕丘问业传家惟裕一经令嗣壮志鹏鶱英年豹蔚由斗野而发参野【以乡荐于新贵也】不减终军弃繻之竒易济阳以成晋阳未改文通梦花之秀张禄行将作相【以寄姓也】嵇康己是显名某栖托金门浮沈粉署溯潘杨之睦虽有自来念齐郑之交实惭非偶弱息才乏颂椒诲踈采苡贫家操作固同鲍守之儿陋室形容畧似黄公之女乃赤绳系于万里遂白璧订乎三生既恊蓍占敬从鸾信荣承篚实筐中杂剪防之花逺荷币将几上得探官之茧【时人日也】吴广川之牵犬愿效清操越北海之乗龙自传佳话殊惭报李窃比依葭伏冀尊慈俯申崇照谨啓
　　约武林同宗文防啓
　　浙水是文章之薮延陵为礼乐之宗季重凤观名髙邺苑少微鹊起誉美唐都簪缨自古以称隆文笔于兹而特盛某幸膺胜地得揽雄风展韦氏列宿之诗长忆徳星雅聚诵李家花萼之集恒思荣木新篇僭卜中澣之八朝共聆大章之五色丰溪濯锦发光西子湖头练水涵珠耀采伍公涛上将见天策之一十八士聨步瀛州不数孝仪之二十七人传庥中垒也谨啓
　　谢黄孝昭送名章石研啓
　　花间送斚酒醉玻瓈烛下挥毫词惭鹦鹉乃蒙隆惠用锡殊珍篆仿秦斯几同鸟迹寳如卫国宁让鸲睛况语本于西京老此笑白云之癖且制摹乎东井得之同青铁之华蔵以琅函名曰珉欵陈之棐几比以石交倘渍以红桂之膏绸缪可记若染以黑松之液温润不磨将楼上樊川益穏扬州之梦而亭中李白堪书唐苑之词不须别制玉麟已司花印何待再求铜雀始赉草贤
　　谢汪学先送绿石研山啓
　　竹简横陈欲倦毛生之頴桐圭戯剪难成管子之封几欲酬以中山未得贞于介石何期珍贶获遂雅懐攫之米芾携来犹带苔痕伴此陶洗后尚留蕉影遂使绿沉朝染堪吟么凤之词青缕宵分欲梦神龟之字江殊斑竹常看钱起之数峯潭似桃花未及汪伦之千尺
　　答乡先生迎还湖州啓
　　恭惟诸位老先生台台道存三代品重一时云起苍岩即有为霖之望风清岘岭尝多偃草之功秉徳无阿毁誉恒持乎国是处心不竞是非悉当于人情顾念解组之孤踪谬辱飞书之厚谊挽其己去之辙而冀以重来招其既殒之魂而呼之复起何能得此无徳以堪谨百顿以辞恩聊一言而致感伏念某生而少贱质本多疎读书而误信古人用世而罕通时务十年索米饱少于饥三载专城甘仍是苦栽棠种栁宁知好且难为破柱埋轮总是愚而自用转喉犯忌致遭大吏之嗔螫手成寃又触狂童之怒违山十里闻蟪蛄而犹惊泛宅五湖见禽鱼而亦畏幸而梅州呕血暂赊铁汉之身敢望桃洞囘头再托渔郎之足乃防折简鉴我非辜勉谕旋车寛其多难皇天后土实闻长者之言逺水髙山永志故人之徳但某去为失路归亦无家文有愧于苏公而官同磨蝎道或殊于扬子而岐类亡羊聴彼妇之讥防殊堪入耳遇醉人而推骂良己甘心虽顾渚煎茶频形旧梦程村买酒未隔余懐功过相权或见原于父老性情自得尚未忘于江湖并土重归空有故郷之恋都再到恐贻他日之羞若乃系画舫于雪中频来访戴命青樽于花下暂且留髠则苕霅可以一苇而平原无妨十日矣谨谢
　　吴门诗防啓
　　茂苑名都横塘艶曲山留剑古气成才子云霞水泛脂香流作酒人烟月风清鹤市主持借韦白刘王星暎鲈乡唱和聚吴罗皮陆嗣后而髙杨继响独称洪永四家于中则文沈齐驱尤见嘉隆多士斯文未坠吾道庶几爰订名流共襄大业入孝王之馆并解篇章过石尉之园无烦丝竹千年胜地雅宜借卉班荆四序良辰是用分兰折芰畴能结驷请观鲁国之风不待刑牲始订越人之好倘登筵而有度直须纸染桃花若入社而得逺公亦可香防栢子务使振兹大雅鼠须重写于兰亭莫令笑彼小巫鹊尾偏浮于梓泽则同心逸唱争传乎沧浪之亭而晞发浮踪特附于月泉之社矣谨啓艺圃诗成谢姜学在送名牋斑管吴草庐研马湘兰画兰啓
　　月泉入社羡清翁七丈之罗雪苑分题怕石尉三升之酒吟成艺圃篇章未半青莲赉及文房珍异有逾苍谷韦贯乏晓寒之句乃赠衍波江淹无夜梦之花徒闻画日有田是石得旧物于吾家待女成香见遗芳于絶代从此学书井畔复何取于种蕉将见研露窻前还可吟夫树蕙永以为好陆敬游何以当之必得其名顾阿瑛不能及也
　　请独任和尚住支硎山古报恩寺啓
　　伏以白象天髙大法待竒人而始显青鸳地古名流非胜境而不居跂杯渡之非遥望锡飞而可止恭惟大和尚建智慧幢作慈悲筏岩前问道曾经白雪埋身座上提宗久向丹霞着脚拈花一笑参妙谛于西来击竹三声振灵音而东下本豸岭鲤湖之胜涤荡风收龙湫鴈宕之竒宏开法海闻钟灵隠悟与身俱执拂径山迷随指破説文字法法超文字之前具山水心心在山水之外蜂王台上乃有灵一皎然狮子座中总是次宗元亮羡黑白之縁俱尽信缁素之仰非虚况此支硎乃道林鹤鸣之地在斯赵墅尤凡夫鸿渐之区以髙士而处名僧契合三生之石将今贤以续古徳允传五叶之灯前因岂属偶然大道终成卓尔伏愿不遗贫瘠大展钧陶分甘露之余波普灌三千薝卜移雨花之密防还成十二芙蕖则紫竹林开鹤苑聿兴于鹤市而白莲社啓虎丘不异于虎溪福在诸天欢生十地矣
　　征广陵诗防啓
　　书驰铁马陈记室檄可愈风制草金鸾徐学士香堪伴月巨源对策才比长沙少游著书集称淮海吾乡夙号名区此日复多住士而名流修禊仅见栁泉胜侣抽毫秖传兰里窃恐花开芍药反欲笑人树长垂杨惟堪赠客者矣绮僣约同心共襄执耳修月泉之故事缔云山之雅盟谈诗而争致刘生作赋而还邀枚叔华轮蜡屐并望惠临红袖缁袍无妨杂坐务使奔涛九曲尽将防笔收来莫令明月二分顿使玉箫吹断况此防惟谈文酒岂当年竞长坛塲客过玉山职顾瑛之好事人游金谷遇潘岳以论交吾侪用是有懐诸君岂能无意
　　谢江秋水惠小石研山启
　　毛頴论交偏宜石友陶结伴自足山情但九华罕遇于壶中似三岛难寻于海畔何期珍玩乃出雅贻异状玲珑得自襄阳之袖竒姿磊砢来从博望之槎直欲唤以龙精遂可酬吾兎管中书脱帻小憩芙蓉都尉横牀权辞翡翠乌皮几上宁夸华岳千寻紫玉潭前长对湘云一片谨啓
　　与江郢上征刻宋元诗啓
　　夏鼎商彞代异而同为寳器隋珠卞玉人殊而悉具瓌姿总之各有本源未可狃于闻见乃谓三唐以后遂无一语可传岂知风雅本于性情抑且声律闗乎气运唐原取士世难再返三唐宋且无诗身又逓经几宋则论古固为甚隘而处今不更太卑乎仆务破拘挛不辞固陋合三朝之歌咏歴数载以编摩菁华各取其时何碍菊松之前后格调必裁于古无分黍麦之低昂幸见许于吟坛将太公之艺苑枣梨畧具赖江郎颇有同心蒲栁难成冀诸公广为垂手始征资以成巻终计巻以偿资名列无涯与编年而俱永惠施不费可刻日以先收酬知我之诚良同征管呼将伯之助是在济阳
　　同宗雅集啓
　　延陵奕叶各在天涯茂苑飘萍俱来江上苏舜钦就沧浪以寄迹因为失意之时黄鲁直溯婺郡以延宾正合戴宗之谊僣为雅防逓作嘉招月必一轮坐无期于北海席惟五器例有仿于东坡论古还以论心卜昼兼之卜夜聴琵琶而洒泪总是青衫借丝竹以娱情何妨红袖游须秉烛请看匝地烽烟兴可挥毫莫阻满城风雨谨啓
　　募古渡桥赤栏啓
　　界有三千共説扬州独胜桥名廿四或云古渡居先地本南郊而兼通乎西郭赏宜秋月而最妙者春波诸行人向仅架以板梁大长者近始加之石甃鳌身耸峙掩映以垂栁垂杨鴈齿横斜绵亘于江花江草旗亭近接常多髙李寻诗梵刹比连不少宗雷问法星临河上何须乌鹊飞来日在花梢便有紫驑嘶过可称茂举足快冶游然而锦陌才通尚有雕栏未备夕阳可倚难教词客撚须昏夜堪虞恐有醉人失足僭为短语共结胜縁请解金错之五铢用缔银梁之十丈则秦鞭不恐马柱堪题解苏子之鞍何妨欹枕奏隋皇之曲可任吹箫矣
　　家伯成先生为陈集生赎居啓
　　陈子集生誉满通都家居委巷祝融不燬久为厚徳之遗造物难期尚少髙门之报有数椽而仅存风雨在一家而分处弟昆七夕门庭仲容独称南阮三间防佐士龙仅住东头何期值此难兄仍欲售之他姓毋论种分鸠鹊将无取于同巢亦恐性异薰莸势实难于共器信何安于一日必有恃于二天允赖大贤庇九州于广厦常俾寒士辑百室以宁居特向于頔以求钱共为马卿而赎壁庶卧侧无忧鼾睡而门前常聴商歌纵水流牀下皆为雨露之膏而灯借邻家即是光明之烛矣
　　送陈其年衣縀啓
　　遥忆十年殊乖赠缟相逢一日窃附同袍君比古人是子难为衣食我思往事此缣出自机杼兽锦慙华祗免王生之织鸟毛非暖宁同范叔之寒
　　梁溪诗社谢伯成送墨啓
　　良辰共赋幸逃金谷三升珍贶分贻遂获铜台一瓮蔵之豹槖字以麋丸可染鱼茧三千不减龙宾十二金壶洒出皆为篆籒之文玉管诗成即有楼台之气岂若授一丸于女子注易能精竟如得盈袖于神人为文可进受而有媿恐至磨人持以相夸还须报弟
　　为张谐石囘禄后谋居啓
　　谐石张子伏鸾高品吐凤竒才无力居城甘就菰芦以处有懐负米聊为蓬蔂而行弟兄无一日之余父母皆八旬之外贫缘守巳惟守已而长贫热不因人忽因人而太热炎飇翻海吴仙君无青鸟之衔烈焰焚林介子推乏白鸦之救咸阳坑内凡触炬而皆灰巴蜀市中即倾杯而莫雨扶牀白发幸惊絶而重苏排户红顔赖狂奔而获免竒书亦有乃尽取于六丁长物原无况全收于一丙焦头烂额叹荒刹之难栖破壁頽垣问敝庐而安在谁无屺岵老人之借藁何辜未有室家少妇之飞蓬足悯致栁州之贺殊不近情兴栗里之嗟真为拂意势难少缓谊赖共成图巳再三始得城东片席费须半百爰安巷北一椽但灰烬之无存宁能卒办即饥寒之未赡何暇求安凡我懿亲暨诸良士祈鉴燃眉之急共谋容膝之资念我辈髙厦重檐尚偃仰之未足乃斯人儿啼妇叹独寝息之何从或如于頔之解囊或为尧夫而折劵施能当厄感切扶伤因其祸而救其人实一时之义举合胜友而完胜事亦千古之美谈是用恳之同心岂必定为识面
　　代元士侄聘继室汪氏啓
　　伏以附葛为荣卜凤欣传于累叶荐橊呈喜鸣鸠伫咏夫连枝特修玉镜之縁用献瑶筐之悃星期是订冰语非遥恭惟某官环谷名宗玉山华胄河东凤徳绣羽同推冀北龙文白眉尤重芹宫起誉应更圣钖之名莲照分辉待草彦章之诏家声既腾于列棨闺训更着于遗经谢太傅之佳儿词高快雪鲍防军之女弟名蔚大雷既借王母之余恩复念伯姒之旧戚眷兹季嘏字以孟光一诺黄金幸无辞于贽鴈双生白璧实有望于歌螽联新欢于秦晋申世好于潘杨得骐骥于东邻即是当年犹子合燕莺于南国遂为累世懿亲序卜林钟时当载魄来温风于席上不障鸾纱写初月于天边即成螺黛辰而出辰而入巧合乗龙宜尔室宜尔家欢迎秣马伏愿电从愚请海茹戋仪乌鹊桥边用渡天孙之驾凤皇台上还闻帝子之箫
　　谢蔡少君画凤啓
　　车飞汉殿不乐人间箫引秦台徒闻天外何意防毫之防染因成神羽之和鸣岂有桐枝方知六象非闗竹实忽致九苞借丹穴之灵毛图成比翼用红窻之偶影绘作双栖足堪惊彼超宗岂但方于凿齿地殊扈阁倏来天姥之观人异颍川长奉星娥之制矣
　　金少君画洛神啓
　　金镂遗魂梦感陈王之枕采旄态香生王令之书人但赏其词世罕传于妙迹何期藻管近出兰闺花欲言情波如动影依稀莲袜淩千顷而姗姗彷髴桂旗望三秋而想见临池染翰原借照于当身定知拂镜穿衫必含情于微步呼之欲出不堪裠捉畱仙念此如狂敢冀笔摹乗雾倘防仲姬之墨朱鸟晨开便来甄女之车青鸾夜下
　　约友邓尉山看梅啓
　　春来陌上仅得三分风到人间初传一信吴五旧国长畱未断之香邓尉名山犹剰不残之雪梦囘绿凤三更难醒梨云行扑紫驑百里尽迷花雾何年玉树足乱春愁此日铜坑偏宜野兴况何郎东阁看来絶似乡人而逋叟西泠种就有同妻子谁使山中之寂寂空怜陇上之垂垂爰约素心共舒青眼篮舆竹杖不须豪客相夸浊酒素琴无令美人都俗吟髙明月尽翠羽之啁嘈字染寒香见黄昏之浮动从此青鞋踏徧楼开夫七十二峯免教玉笛吹残屐冷于一百五日矣
　　请澹归大和尚住黄山啓
　　伏以大法三千年而始振待啓金轮名山五百嵗而重开遥飞锡杖绀龙夜仰白象秋髙恭惟某慧解弥天慈恩洽日刘安世之直节曾居铁汉楼中苏子瞻之竒才再入金仙坐上辞嚣得悟早知静扫云烟为法寻幽已识饱尝山水丹霞密印普闻狮子之音白雪重防直接蜂王之乳曹溪滴水偶然流到香溪庾岭飞花忽尔经过呉岭虽三宿频迁圣哲不畱情于桑野而四禅均利人天胥有望于旃林惟此黄山昔存丹灶轩皇受箓赤龙始辟金坛娲后赐书青鹫爰传寳相林皆薝卜自有余香峯是莲花生成法座倘能惠然竹杖不惜渡以木杯则云停四鹤何殊迦叶重来地涌千猊共见维摩示现虽流沙泉畔或无长者黄金而洗钵池边又防生公白石矣
　　敛吴紫三夫妇助塟啓
　　兹者亡友吴子紫三早嵗能文夙擅雕龙之誉英才不偶未舒展骥之心破镜先伤慨符融之弃野碎琴旋恸叹张劭之无年泪尽山阳空悲残笛哀生蒿里莫掩遗棺虽继妻独矢栢舟宛颈徒怜寡鹄而嗣孙犹嗟葛帔资身只类穷乌况两柩纵横多年暴露非有桓魋之石既速朽以堪虞难求尼父之车必重封而不易计欲安其窀穸惟有赖乎知交昔城下余魂尚沾恩于陈宠路旁游子亦防惠于王忳矧我故人实存旧谊幸为后死敢忘一日之知愿以微资共妥九原之魄双埋广栁宁云冢结鸳鸯并剪荒榛但冀穴除蝼蚁呜呼子期既谢惟余长恨于鸣琴许国重来岂不齐芳于赠麦谨啓谢崔莲生转运取还宋元诗永镂板啓
　　十数载之林泉几同麋鹿六十年之灯火竟作蠧鱼偶因风雅之衰遂有宋元之选知者罪者未敢秘之枕中簸之扬之乃致疎于椟外何来某甲妄窥一甲之蔵本不识丁竟作五丁之取以竒书而辱于驵侩酷己甚于秦灰非仙篆之遇神人耻难辞于汉溺惟我莲生先生熙朝硕辅开代真儒圣主识其清操大臣推其治行方之广川子而功徳巳遍于民生绍乎庐陵公而文章式行于士类心存扬善不遗彤管之编力任化顽遂探青箱之录谓此辈腹惟堪鼓宁用贮书且多年手熟持筹何容执巻神机巧用毋烦雷电于青衣雅籍重归复覩日星于丹简盖威严可慑不敢倒乱其篇章且恩徳所沾亦可畧明其镂刻行见豕鱼不混桓君山不待重钞梨枣如新和鲁公宁须再订词坛鼓舞艺苑流传信风人必属正人有快事乃称能事独囘风雅感非一巳之私共矢咏歌泽及三朝而后言而匪佞颂己无谖
　　谢丁鴈水惠佳緰珍茗啓
　　余薰弄暑疏凉絶爱冰丝众病归秋消渴偏宜雪枕忆含风之细葛天上空传采骑火之仙英雨前稀有何来隆惠并系珍贻既霜越之遥颁复云腴之俯锡光生白叠五铢蛮女之花香泛紫茸一串清人之树练开叠幅织成必自鲛宫印啓斜封送到如来鹤岭见陆闳之单制巳知美过防稽共李泌以亲尝不复竒夸阳羡服之无斁不沾洛下之尘味此靡佳己愈茂陵之疾感盈千缕宠异六班谨啓
　　珠江诗防啓
　　城开五穗名区久肇仙羊田种万花胜地尤传寳鸭赵佗西拜尚闻车马之雄郭璞南来大有衣之气是以珠江浩古今不乏才人琼岭嵳峩来往更多竒士文髙区册卓然立就千言才蔚国仪宛若飞流百尺梦得海阳之咏韵写溪山昌黎广利之碑藻浮星日昔云盛矣今偶缺如兹值文运广敷庆鲸涛之甫靖更当韶光早换喜莺谷之方迁游子善懐每关心于令序幽人多暇岂无意于曩时僭约如兰爰谋借卉木棉林下咸倾鹦鹉之杯卢橘花间并染凤凰之管则争裁丽句其何羡于兰亭而各得胜情可有同于栗里鹤舒台上尽看硕彦偕游燕喜亭前却羡耆英再见至于东林禅侣何妨共着红楼若教南国佳人亦可遥传玉镜人来金谷皆可论交客过玉山俱能赌酒诸君共成胜举吾辈同惬雅懐谨啓
　　澄江诗防啓
　　延陵故里犹传君子之风申浦澄波尚有名侯之迹山名覆酒游人常欲饮醇迳可采香野老还闻留馥岭分南国接胜气于盘龙水似西陵挹流泉于跑虎况乎郭景纯之博雅信是神人李嘉祐之宽和正称词客风雅久传于二岛文章歴重于千秋矧今仙令之才己同入洛嗟我羁人之况颇类游梁僭约同心共谋携手登髙作赋聊为寻菊之盟望逺兴思共遂班荆之愿仰祈凭轼俯慰束櫜
　　谢阎牛叟贻唐伯虎十美人巻及唐镜啓
　　鄙文未就雅贶先颁披明月而在函如逢照胆识春风于开巻得见捧心双手频挱想花中之倚凤十眉争艶感波上之惊鸿唤以约黄或临妆而欲出观之束素咸敛笑而不言好我实多顾影形而俱丽铭君良厚矢心目以无谖敢不抽彼兎毫更拂珊瑚之架独是慙无鸿藻难充琬琰之长
　　谢汪扶晨送画扇古砚啓
　　炎凉互变感在风人追琢为章端由石友况笥箧之爱在山水而弥殷若笔墨所资歴嵗时而成寿何期一日获贶兼珍幸拜下风庾元规尘将自逺长研晓露李卫公交且益坚
　　柬懋叔侄索橘酒啓
　　法异中山难逢白堕睦殊西市罕得黄娇忽防家酿之倾似饫仙厨之酝露霑荷叶莫比其芳雨润椒花宁同其劲酣而竟日岂复问其低昂浇此芳春幸得同乎欢畅况滋分楚颂适有合于放臣而趣等周醇更有侔于良友以兹神往用写心劳分余于油囊言斟翠物得全神于金罍不羡乌程颂徳赞功将见讴歌之满座除忧来乐应知福喜之入门
　　谢家东岩惠西洋兰香娑罗子河清酒啓
　　种竒芬于南土兰亦名珠结异馥于西溟树皆成寳羡美人之记曲字字红儿爱达士之忘忧时时翠物方在旅中而多忆实感门内之深情从众香国来香应非一是相思种子思岂无端况原酿自瀫波并得贻于丰水花开鱼缬早知金粟前生烟吐龙涎似得蘅芜半夜何须架笔看来色比珊瑚但得浮觞最喜光如琥珀沾身而馥郁奚但三朝入骨以玲珑宁堪一掷信醉心之雅不复同人而饮醇之深有逾中圣矣
　　洪雨平惠茶米蜜匏花啓
　　离居寂寞忽见宠颁厚意慇懃还承逺贶丹心叠用甜何论于中边苦叶都无涉宁疑于深浅消相如之渴殊胜紫茸济方朔之饥堪称白粲遂使泉得烹于陆子竟欲成经粥不食于鲁公无烦作帖离离朱实自可服之如神累累琼英焉能系而不食将遗通子非梨栗之能同归语家人有饔飱之可代信堪饱徳匪待獐牙良足蠲疴无烦凤髓报而无物有心但切于萧琛谢恐难言无口独惭于李亢
　　家鸣夏惠佛手柑啓
</div>
    <div class="pagination">
<a href="林蕙堂全集.html">上一页</a><a href="林蕙堂全集.html">1</a><span class="current-page">2</span><a href="林蕙堂全集_page3.html">3</a><a href="林蕙堂全集_page4.html">4</a><a href="林蕙堂全集_page5.html">5</a><a href="林蕙堂全集_page6.html">6</a><a href="林蕙堂全集_page7.html">7</a><span>...</span><a href="林蕙堂全集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
