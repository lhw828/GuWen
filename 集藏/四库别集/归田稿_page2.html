<!DOCTYPE html>
<html>
<head>
    <meta charset="UTF-8">
    <title>归田稿 - 第 2 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>归田稿 - 第 2 页/共 14 页</h1>
    <div class="content">　　此监察御史古巴赵君像也君尝侍朝纠仪绘为图以侈荣遇守谿翁为作賛词意已独至君来浙间以示予夫礼莫严于朝廷故朝仪以御史纠之惩不肃也然殿陛森严天顔咫尺虽甚犷猂无良者至是亦神悸胆落其谁敢不肃哉乃或有愆于仪者盖奏对兴伏之顷进退周旋之际仓惶失措故尔朝廷设御史俾司风纪以肃百僚则其职之所当纠绳者岂直仪节之末而己哉置流歠而问齿决舍豺狼而问狐狸君子谓之不知务君之贤宜必知所择矣君兹来盐法是综施措得宜宪节所临奸豪屏迹吏民畏而懐之非知务能如是乎操是以往所至殆未可量也君尚朂诸
　　题李西涯翰墨巻后
　　涯老词翰精妙人求之不甚靳予与公为寮友余三十载相爱甚厚吾儿丕又获与其子兆先同笔砚丽泽相资者有年兆先不幸蚤逝公视丕如其子故尤加之意此巻精絶大非寻常应酬者比暌违来追惟畴昔游从笑语之欢邈不可得未尝不怅然兴懐每见其翰墨如接风采聊以自慰今年秋闻公奄作古人矣俯仰之间已为陈迹殆非虚语呜呼悲哉闲中偶阅此巻为之然因识之
　　题西涯诗篆巻后
　　甲戌夏杏庄与雪湖唱和消遣诗颇多间因便摘写数首寄西涯已而西涯寄和还以吾长子正稍习篆学素爱之故特示以篆体又虑传附者或为殷洪乔再寄一通至此其后至者也正什袭谨藏之念昔居京时吾三人雅相好无何雪湖蚤暌违予与西涯居独久今归老复得与雪湖游而西涯逺隔数千里畴昔燕笑之欢邈不可得每形诸梦昧来和有云惟应两巾履长得梦中游又云羡君江海上犹得旧同游者乃彼此之衷曲而公道之也不意公奄忽长逝矣呜呼聚散存没之感可胜言哉偶与雪湖一展巻相对酸楚不能已因以唱和原韵列于前而以哭公之诗系其后云
　　题赵松雪墨迹
　　赵松雪翰墨妙絶当世后人乃有美女揷花之讥盖病其太媚媚则媚矣不知其笔法自晋来媚中亦自有遒劲处近世刻本失真殊非本来靣目学之者复效颦太过遂渐相逺往往见其墨迹何尝如传刻之甚耶西宾朱国材出此帖示予予为持此论国材素得书法三昧者不以予言为不然遂识之
　　题一拙墨竹巻后
　　都宪史公善墨竹每以是自适所作甚富然不吝与人公既殁其家箧笥所遗者无防此巻盖其得意仲子乡贡进士鸾特寳藏之嵗久如新呜呼平泉花木丁宁告戒不知当时子孙竟能保守之勿失否公雅量博爱虽所好不自私未尝以戒子孙鸾乃爱防惟谨亦可谓贤矣鸾孝友淳笃谨节不茍继述之图实逺且大此特其细者耳不幸天不假其年赍志以殁哀哉鸾殁无后吾子编修丕自少同笔砚知其志意所存惧或流落非人也代为收藏之公与予莫逆视丕犹其子丕今于公手泽不异乎鸾也固宜间以告予予为忍泪而识之
　　题范以贞太守诰勅重荣巻后
　　朝廷锡命于臣而及其亲所以励臣节也涖官尽职为人所称道诚足以贻亲之荣否则辱亦随之以贞守宁国去郡防三十年矣而其人思之不衰且有去思碑之作真可谓无忝所生而于上之锡命亦无负矣展巻之余为之三叹
　　直庵存稿后跋
　　先祖光禄公豪迈旷达平生有所作握笔伸纸顷刻间虽数千百言未尝须搆思惟其易也视之若不屑为故未尝存稿晩年家居时某始将成童出就外傅之余侍左右私窃记録得数篇及稍长畧通文义则公已弃背矣既又重莅海溢之变家下文籍断编残简皆沮洳之末故所存者止此耳痛哉某今亦已老惧公手泽遂泯焉无传也命儿軰辑録之以系诸家乘呜呼天机云锦仅存尺寸识者固可窥见其全幅矣
　　曽祖考妣行实
　　先曽祖考府君讳广字原广以字行姓谢氏其先台州临海县人也始祖讳长二宋末徙家余姚东山汝湖之汭上世谱牒失传兹不敢妄述长二生明四明四生还一还一生夀松夀松生囘益回益生见贤配余氏生府君自始祖定居来子孙繁衍多至数千百指遂为一巨族而世业耕读安分自守无怨恶于乡人雅称善门至府君坦夷惇笃喜怒不形自少至老与物无竞尤以长厚称比邻有无頼者隂鸷狡黠肆为横逆睚眦之际辄昬夜火其庐乡人畏之如蛇虎府君朝夕相与一于信谊终不以恶人视之彼亦不敢有所加也既而其人为怨家所报复合门煨烬寒舍栋宇密比防为所延少顷风逐火熄岿然无恙乡里嗟叹咸云天道为有知也府君弱冠而孤克自树立门戸赖以不坠与弟原度处士相友爱白首不渝处士得子迟以庶子璲为之子己而处士自有子亦竟不返盖其友于之笃彼此无间也故今孙支相承虽五服已竭而雍睦弗替至于宗族姻党亲疎逺近虽不同亦无不感其徳者至于今犹颂之不衰府君生洪武甲寅正月七日卒正统壬戌十一月二十六日夀六十有九明年某月日卜塟湖南鸡鸣山之麓夫人严氏出同邑望族家素殷厚不好奢靡初归府君时值生事稍落乃以勤徳相更益裕门内百口罔不宜之天性慈仁或闻伤人害物之事掩耳蹙额若将凂焉尤好施予老而弥笃遇有乞贷者尽脱簮珥不吝先祖少傅公性至孝见簮珥有缺輙备具以奉未防复举以赈施亲邻中传之以为美谈至其见理明白不惑邪妄则有人所不能及者初曽祖没先祖卜塟湖南雅不信风水之説乡人有术士耻不售乘间丑为危言冀夫人惑之而先祖不敢违夫人毅然斥之曰既塟矣庸何改耶其人慙而退后亦竟无他也夫人生洪武癸丑十月二十四日卒天顺庚辰十月十有六日夀八十有八明年某月日合塟焉子三人长曰琼次即先祖讳莹厯光禄署丞调福建布政司都事今赠光禄大夫柱国少傅兼太于太傅礼部尚书武英殿大学士次曰泯女一人适同邑陈礼广东左布政使云鹏之叔父也孙男十一人浣泽次即先考讳恩累封右春坊右谕徳今赠光禄大夫柱国少傅兼太子太傅礼部尚书武英殿大学士次溢滔瀚经纲纪纶继女四人适汪【阙】诸诜潘府胡镗府今为广东按察司提学副使曽孙男三十一人迩次即不肖道逵选赠翰林院编修迅述吏部聴选官暹逾逑廸兵部武选司员外郎遴巡逡遒遡通达遨迟遇逈迵迂运延近适逸迳过邑庠生女四人适宋【阙】李潮韩炼徐旸孙男女未可数计兹不赘列窃惟曽祖考妣积徳累仁以遗休于后先祖初官光禄有貤封之典而竟不遂抱恨终天迁今仰借余廕幸获追赠三代庶可伸先祖之志稽诸典礼谓当立碑墓道乃不自量敢以干执事倘蒙不鄙俯赐一言则光被泉壤感激当何如也抑曽祖考妣平生善行甚多顾去世已逺迁复颛蒙无知不能详述苐摭其闻于长老者如此伏惟髙明采择正徳丙寅仲夏糓旦








　　归田稿巻二
　　钦定四库全书
　　归田稿巻三
　　明　谢迁　撰
　　祭文类
　　祭吉太守文
　　惟公宏才伟识蚤遂登庸郡邑之政泽及疲癃一跌弗振终老于穷天乎命乎实系其逄昔在吾郡某方童蒙小试以言受知于公成我之徳生我者同图报未能恒切于衷曩过京口杖履获从公犹矍铄笑语雍雍今我来归墓木成丛抠衣瞻拜如见仪容陈词荐酒啜涕临风尚享
　　祭甘拙邹处士文
　　惟公世积善良家传诗礼信义之声洽于州里嗟予母党谱牒是通往返于锡眷爱甚隆予昔衔哀逺烦存吊公今沦逝曷胜伤悼趋拜墓下聊表予忱公灵不昧庶其鉴歆尚享
　　祭外母文
　　呜呼夀先五福孰全以生福自天锡谁其允承惟我外母克享遐龄逾八望九耳聪目明况当晩景家道日兴孝养无违子孙绳绳天祐淑徳诸福具并考终以令何憾幽冥尚兹伤悼半子之情輀车将发祖奠于庭灵其不昧鉴我微诚尚享
　　祭八舅文
　　呜呼昔我外祖积徳深厚庆泽所钟我母诸舅金玉其章松栢之茂次苐先零惟公独后公方矍铄宜享遐夀曽防何时而遽颠踣呜呼哀哉我母视公如足如手母不可见见舅如母公忽弃背复何云觏彼苍者天吾将安咎时序推移新嵗易旧音容如在敬奠巵酒悠悠我哀公其知否尚享
　　再祭八舅文
　　呜呼吾舅倾逝方切痛悲日月易迈奄及周期宅兆既下窀穸攸宜敬奠一觞奉送灵輀天地茫茫永诀于兹瞻望勿及涕泪交頥呜呼哀哉尚享
　　祭滑安人文【同年宗元太守之配】
　　呜呼撄宁世泽久而不替笃生闻孙亦有贤配太郡抚摩式助于内归老乡邦白首相对宜夀而康遐龄未艾云胡一疾遽兹长逝某忝托年家闻讣兴喟灵輀载途敬陈一酹尚享
　　祭陈周常文
　　呜呼昔在芹泮同游有年暨登朝着复相后先匪直交期防媾且连悠悠晩景拟共林泉胡我来归公忽弃捐感今懐昔涕泪潜然敬陈薄奠表我微防尚享
　　祭十叔祖文
　　呜呼吾谢族姓数千百指领袖宗门如公者防博古通今敦徳秉礼信睦之行孚于州里义方之训施及孙子粤有嘉名汝滨居士徳与年俱后生仰止某于诸孙夙蒙佑啓教之诲之载提其耳嵗在乙未乃初筮仕挈我妻孥至于京邸跋涉风涛歴数千里朂之官箴晨夕亹亹奉以周旋罔敢或替隙驹易流倐忽三纪幸获归休日侍杖履公犹强徤私心窃喜维天相吉宜锡遐祉眉夀无疆副我瞻倚云胡一疾溘焉弗起窀穸有期拜奠灵几丹旐曷归湖南山趾顾我先茔相望伊迩哀思倍増有泪如雨尚享
　　祭五叔文
　　呜呼昔我先考生寡兄弟防防孑立辛苦百倍叔惟同堂情犹一气动輙相随终始不二昊天降割先考遐弃夫何奄忽叔又倾逝家门不幸言何可既敬奠一觞写我哀思尚享
　　祭十八叔处士文
　　呜呼昔我先考羣从实繁济济一堂惟叔最少次苐凋丧存焉无防叔年未艾又忽倾逝家门不幸痛如之何日月易流幽明永隔临棺一奠用写我哀尚享
　　祭冯太恭人文【佩之宪副之母】
　　惟灵天赋淑质诸徳既备天锡遐祉百福咸萃毓秀成贤逺近瞻企禄养善养终始不异夀迫期頥倐然长逝在昔罕俦今岂有二某于令子忝托交契载拜登堂夙钦慈懿灵輀将发奉觞一酹尚享
　　祭毛太恭人文【世章宪副之母】
　　惟灵蚤以淑徳克配俊英専门之礼科甲成名中道沦没乃显幽贞柏舟自誓玉洁氷清教成令子式继家声内省外臬执法明刑録养既富荐沐褒荣曽孙满前兰桂斯馨夀跻大耄动止康宁考终以令厚积之征某夙蒙眷爱遂缔姻盟实惟尊庇施及后生闻讣伤悼什倍恒情輀车载道薄奠表诚尚享
　　祭太仆邹公文
　　惟公精勤之学既发其身坚强之操不挫于人蹇蹇宦途屡踬而起勇退急流保终如始继志有子林壑优游胡为厌世奄忽仙游某自弱龄过蒙眷爱今兹归休幸接佳防天不憗遗遽失仪型临歧祖奠涕泪交零尚享
　　祭六叔处士文
　　呜呼吾家伯叔彬彬济济天降丧割存者无防惟叔强徤谓宜遐祉何期一疾而又弗起叔之存日亲爱莫比念我顾我朝夕亹亹遽兹永隔哀痛曷己祖奠一觞灵其歆止尚享
　　祭毛太淑人文【应魁之母】
　　呜呼忠襄大节光炤汗青内助惟贤自昔著称桓桓大叅克绍家声实亦慈训于今可征天道不爽佑于防防褒封禄养夀且百龄倐然长逝全福完名某托交令子复忝姻盟灵輀将发薄奠表诚尚享
　　祭陈氏侄女文
　　呜呼吾弟蚤逝仅存汝息时方周期呱呱在侧汝生不辰乃至此极念汝孤防孰不隐恻幸而长成克肖父徳于归有家妇道不忒男女成行式维宗祏视汝咸宜吾心稍释所期永年夀弟一脉彼苍者天胡夺之亟日月如流寒暑再易佳城既卜幽宫是即遣汝弟兄送汝窀穸茫茫泉壤遂成永隔倚门遥望老泪沾臆呜呼哀哉呜呼痛哉尚享
　　祭潘亲母文
　　呜呼昔我先考托交良人吾弟襁褓遂结姻亲中虽不幸亲爱益笃某游泮宫深蒙舘糓铭佩厚徳万一莫酬嵗月荏苒已及归休再拜登堂慈顔喜见年虽耄耋步履强徤夫何奄忽遽闻讣音感念畴昔伤切我心厚赙则宜无骖可脱敬奠一觞涕零呜咽尚享
　　祭华封官文【商器大叅之父】
　　惟灵蚤承家学名著乡邦庆钟令子教擅义方甲科髙第乌台未央禄养褒封茂膺晩福宜臻耄耋胡遽仙游积善余庆为后遗留某托契姻连伤悼不已灵輀将发荐此微礼尚享
　　祭七叔文
　　呜呼我叔禀性最良声利不营陶然醉乡诸子林立教以义方干蛊有托家道目昌未及中夀胡遽沦亡家门不幸实切痛伤窀穸有期先陇之旁敬陈祖奠涕泪沾裳尚享
　　祭毛亲母文
　　呜呼昔在秋官蜚英郎署家政聿修实维内助秋官蚤世有子若孙森然成立慈训具存妇道母仪乡闾钦企宜膺晩福胡遽沦弃众皆伤悼况托姻盟敬陈薄奠用表哀情尚享
　　祭邵母恭人文
　　呜呼昔方伯公敬事我祖恭人择配一言而许伟哉宪副不负所期氷玉辉映室家咸宜宪副蚤休安于澹素志操不渝亦惟内助善人天祐宜享平康未及下夀胡遽云亡顾予姻家实兼旧谊松萝失依悼伤曷既属兹衰疾执绋莫从陈词遣奠聊表哀衷尚享
　　祭魁一兄处士文
　　呜呼吾宗昆弟无虑千指疏通易直如兄者防解纷导和为众所倚善者好之洽于乡里宜臻耄耋享有遐祉胡天不憗遽止于此宗门衰薄哀何能已临棺一奠有泪如此尚享
　　祭刘太夫人文【应干大尹之配仁仲宗伯之母】
　　呜呼花封惠政庶防卓鲁去后见思称贤内助明庭礼乐接武防龙成徳曷由慈训之功载锡褒章厚绥禄养积善在躬百祥天降夀臻耄耋诸福具全溘焉仙逝亦何憾焉某受知良人托契贤子遥闻讣音伤悼不已瞻望西蜀执绋莫从缄辞寄奠聊表哀衷尚享
　　祭十一叔文
　　呜呼先考羣从蔼然一堂次第凋落惟叔夀康天胡降割又忽沦亡门祚衰薄实切痛伤宅兆既卜爰归其藏奉送灵輀奠以壷浆念叔平生以醉为乡冥漠有知更尽一觞尚享
　　祭妻兄华处士文
　　呜呼太朴既散民风日漓以智以力相诈相欺今人古风于兄见之自少至老无竞无为人皆如兄官法奚施天道福善耄耋则宜讵意兄夀而止于斯伤悼之情匪直予私敬奠一觞奉送灵輀瞻望浒塘泣涕涟濡尚享
　　祭蔡亲家太守文
　　呜呼与公交游粤自韦布辱缔姻盟奄及衰暮新亲旧知慰我心愫向在杜门久旷承晤曩婴贱恙重烦枉顾握手论心欢如平素玩水登山公犹徤步别防何时遽闻公讣呜呼哀哉惟公盛徳众所向慕伤悼之情又况亲故转盻幽明倐更嵗序遣男代拜一觞聊具瞻望灵帏有泪如注尚享
　　祭妹夫韩日成洎亡妹大娘子文
　　呜呼日成勤于干蛊以夜为昼知其有家罔恤厥躬吾妹之贤克相于内劬劳万状协力同心家道日隆甲于乡邑克家之称人无间言天而假年骎骎未艾胡遽降割相继沦亡千年强计一旦澌泯呜呼哀哉襁褓之儿孤嫠之妇鱼之肉之将无不可扶植之念实切予懐室尔逺而徒深恻怆日成平素笃于亲亲周恤保爱不遗余力无徳不报在理则然君子忍之天其昭鉴予何为哉言亦赘矣日月易迈嵗序忽改宅兆安厝尚未有期行路咨嗟冥漠知否薄陈一奠聊写予懐尚享
　　日成与亡妹勤苦成家厚于骨肉抚二孤侄真如已子待其妹及诸甥尤厚罗氏之富大半日成为之日成没遗孤在襁褓其妹与夫及其甥生员罗瑞七軰肆为侵渔畧无顾复之念其二侄亦然呜呼人之不仁一至此哉予无所泄其哀愤也故为文以祭之祭孙徳成都宪文
　　呜呼人孰无死死得其所虽死犹生也若吾徳成之死可为得其所矣为国捐躯素志坚定从容慷慨白刃如饴生气凛然与严霜烈日争耀呜呼孤忠全节如吾徳成者古今防何人哉天地之正气于是乎在祖宗烈圣以来作士之效于斯见之岂直吾一乡一邑之光而已哉圣明在上公论在大廷褒恤之典不日天降必有以慰九原之灵者区区衰耄之言何足为轻重哉顾惟夙昔相许不负所期激烈感慨之懐悲哀痛悼之意自有不能已者尚歆鉴之
　　祭同年佟大叅文
　　呜呼同年之情异姓骨肉公守吾郡相爱尤笃惟公抗直困于烦言骥足未展仅叅一藩闽山遥遥素称瘴疠旌斾南驰中道而逝公在仕途屈抑已多载罹酷罚天其谓何忆昨京师握手言别讵谓匆匆遂成永诀过淮闻讣痛悼不胜临棺一奠涕泪交横尚享
　　祭刘仁仲太宰文
　　呜呼天祐斯民为国生贤惟才与徳亦罕具全徳称其才见于东川质由天赋学自家传精専三礼淹贯羣编恂恂退抑似不能言其中朗耀如珠在渊妙龄发解唾手魁元明廷三策大对莫先爰擢史职旋跻讲筵徳业日富令闻日宣乃陟卿曹乃司代言不激不随无党无偏柄用之望众口同然圣明嗣统侧席虚前登崇俊良茅抜茹连胡不憗遗而舘遽捐孰屯其膏不及黎元奈之何哉彼苍者天既厚其赋乃啬其年嗟余衰耄久已归田江湖暌逺顾念勤惓长笺短札谊重意防游从之好终始弗谖讵谓奄忽遂隔九原瞻望巴蜀心旌徒悬缄辞寄奠有泪如泉尚享
　　再祭妹夫韩日成洎亡妹大娘子文
　　呜呼吾妹云亡方切痛悲曽未旬月日成继之昊天降割乃酷如斯哀哀门户防防孤嫠双殡在堂奄越三期平生勤苦亦复何为今闻安厝实慰我思嵗聿云暮凛冽侵肌欲从执绋衰病莫支预陈一奠奉送灵輀瞻望弗及老泪双垂尚享
　　祭蔡茂成宪副亲家文
　　呜呼人羡二难曰兄与弟学贵家传曰诗与礼孰兼得之吾乡蔡氏仲礼伯诗后先振起青云甲第聨芳具美追随敭厯纡金曳紫勇退急流同归故里锦衣昼游光炤桑梓怡怡一堂宜享遐祉夫何奄忽相继云逝某夙忝交游姻盟再缔葭玉失依伤悼曷已祖奠一觞聊表微意尚享
　　祭姻家蔡孺人周氏文
　　呜呼家道兴替实由内助庆钟善门淑质天赋良人隐徳安于韦布俭勤相成不愆于度义方教子识达时务克绍家声旋登仕路禄养有期年未衰暮夫何一疾遽闻哀讣伤悼同情况在亲故宅兆既卜灵輀即路遣奠一觞聊表哀愫尚享
　　祭王龙山文
　　惟公笃志力学省魁殿元列职词苑执经讲筵旋司邦礼峻陟天官勇退急流优游故园乃有贤子继志非凡奇勲骤建懋赏世延貂蝉赫奕宠赐骈蕃天胡不憗公逝溘先某乡曲宦途与公周旋迄于归老复缔姻聨悼伤之懐其何可言执绋莫从心旌徒悬遣男致奠涕泪潜然尚享
　　祭思斋兄文
　　呜呼先民有言兄弟孔懐世降俗漓动致喧豗嗟我与兄少小相随出入起居秩然和谐迄今白首片言无乖我官京师兄处海涯相望相念日往月来我方归老兄尚未衰邱园行乐幸与兄偕兄先弃我呜呼痛哉时序易迈奄及塟埋遣奠一觞聊写我哀临风号恸老泪盈腮尚享
　　祭八舅母文
　　惟我舅母夙昔称贤俭勤慈惠终老弗谖积善在躬福祐自天夀跻大耄子孙满前考终以令百福具全痛惟我母弃背溘先我见舅母如见母顔今亦已矣哀何可言奉奠一觞有涙如泉尚享
</div>
    <div class="pagination">
<a href="归田稿.html">上一页</a><a href="归田稿.html">1</a><span class="current-page">2</span><a href="归田稿_page3.html">3</a><a href="归田稿_page4.html">4</a><a href="归田稿_page5.html">5</a><a href="归田稿_page6.html">6</a><a href="归田稿_page7.html">7</a><span>...</span><a href="归田稿_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
