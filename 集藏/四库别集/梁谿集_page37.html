<!DOCTYPE html>
<html>
<head>
    <meta charset="UTF-8">
    <title>梁谿集 - 第 37 页/共 100 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梁谿集 - 第 37 页/共 100 页</h1>
    <div class="content">　　余两过湖湘皆以亊阻不到南岳今自衡趋潭意谓决可一到又以新讨降步谅之众不果往为之怅然成两絶句
　　衡岳峥嵘倚太清长时雾雨少晴明我来却恨縁征讨不得祝融峯上行
　　七年三到楚江邉阻上衡山信鲜縁此去便为归老计不知重到是何年
　　宿岳麓寺
　　岳麓久不到兵戈浩聨绵及玆再来游莲宇犹依然隔江望城郭瓦砾稀人烟十里无草木髠尽羣山颠老僧旧相识为语当时縁寇骑中宵来烈火光照天杀人知防何浮尸蔽长川巨盗继凭防奸贪争弄权诛求到骨髓荆棘生荒田兹山二三刹危甚偶得全至今斋厨室不给粥与饘步上法华堂试酌白鹤泉泉味俨如昔松竹自碧鲜端如君子操不为治乱愆【阙】　永空堂慷慨不成眠安得有志士王道还平平太平复旧观山林寄余年
　　初入潭州二首
　　长沙自昔号繁雄兵火连年一扫空犹有江湖资险固恨无方畧畅威风旁通川陜闗河逺下视荆襄指掌中圣主中兴当自此无因借箸感尧聦
　　昔年假道过长沙烟雨蒙蒙十万家栋宇只今皆瓦砾生灵多少委泥沙寸心报国浑忘老四路宣风静不哗秪愿吾皇假年月直从襄汉定中华
　　到长沙月余即上章复丐宫祠以诗陈情寄丞相元直
　　衰病投闲不记年误恩暂到楚江邉布宣威德销羣盗循抚疲癃理废田报国固将求尺寸乞身又欲老林泉归欤晩节知无悔頼有元台为保全
　　余行次衡阳弹压曹成七万余人出湖南境移师衡山降步谅二万众既入长沙次日即遣师降王进三千人于湘乡县七星寨复破王俊三千余人于邵州其余羣盗以次讨定凢五万余选择精锐得万二千人分诸将境内遂安流移归业上章复丐宫祠未报间闻有防废宣抚司及以言者罢去有感二首
　　起废无因许退藏报恩欲效短中长固知吉甫无张仲犹冀文侯知乐羊破贼功名嗟寂寞呑燕志气已凄凉春鸿秋鷰空来徃昭氏成亏可两忘
　　大将呼来若小儿片言罢去复何疑才如颇牧犹遭谮功似韩彭未免危往事防畨萋菲织孤忠惟赖圣明知归欤久得山林趣丹荔青蕉正是时
　　长沙有长江重湖之险而无战舰水军余得唐嗣曹王臯遗制创造战舰数十艘上下三层挟以车轮鼓蹈而前駚于阵马募水军三千人日夕教习以二月十八日临清湘门按阅旌旗戈甲一新观者如堵成五絶句以志之
　　车船新制得前规鼓蹈双轮势似飞创物从来因智者世间何事不由机
　　战舰初成阅水军旌旗戈甲照湘濵浑人未识舟师制叹息工夫若鬼神
　　长江巨浸虽天设控制隄防本在人暇日不为坚守计临危何以扼通津
　　曹瞒百万瞰江濵谁遣孙郎防解纷满眼旌旜风浪里景升方觉是鸡豚
　　刘裕当年西入闗楼船浮渭取长安不施舻櫂争先进坐使秦人破胆防
　　初去长沙有感
　　恭承嘉惠半年余千里宣风愧术疎岂有恩威思将士漫劳稚耋拥轮舆鱼归江海身方适鸟出樊笼意已舒多谢吏民相眷恋使君此去欲悬车
　　自长沙至醴陵田皆垦辟有筑室而居者
　　年来盗贼若氷销襁负归民满四郊烟雨一犁初破土江村环堵且诛茅疮痍不扰生新肉燕雀无虞返旧巢安集勤斯徒自叹勿令虎兕更咆哮
　　春暮江南道中
　　江上风光烂不收一年春物又将休鸣鸠乳燕自相得飞絮落花如许愁目极闗河天杳杳身归闽粤兴悠悠往来踏遍江南土已约幽人老一丘【临川遇东林珪相约同老林下故有是句】
　　宿防山戏成一絶
　　疎山縁熟岂无由蹔到人人识故侯临别慇勤语禅子秪来托宿不来游
　　道武夷冲祐观壁间读翁士特郎中留题追怀感怆二首
　　昔年曽谒武夷君先遣瑶山入梦魂旧事追寻如电激此身来徃任云奔羣峯缥缈淩空翠一水萦纡帯雨浑愿向明时乞骸骨诛茅深隠洞中门
　　昔年曾约武夷孙仙赏心违莫共论地下修文君巳逺世间多难我犹存题诗屋壁事如昨洒涕烟霞声为呑英爽故山应未冺试凭楚些与招魂
　　自水口泛舟如长乐
　　行尽青山泛碧溪湖平波穏画船移春鸿秋燕岂人力明月清风长我随万事纠纷何日了一生襟抱有谁知落帆巳到钓台侧恰似南柯梦觉时



　　梁谿集巻二十九
　　钦定四库全书
　　梁谿集巻三十　　　　　　宋　李纲　撰诗二十六【自癸丑嵗归抵三山以后作三十六首】
　　自天宁迁居城东报国寺
　　风二絶句
　　西轩小池荷花盛开与賔客酌酒其上以荷为杯引满径醉
　　初食荔枝四絶　　　咏怀十六韵
　　月夜独坐二絶
　　仲辅叔易游黄蘖还以诗轴相示为赋二篇诸季游东山置酒赋诗余以病不果往次其韵送李似之舎人归连江二首
　　知宗端礼出示曾信斯展鉢之作次韵
　　题唐氏所藏崔白画雪中山水
　　题崔白画江天雪景　春晓闻众禽声有感初见牡丹与诸季申伯小酌
　　小庭中作荼醾架遂试新花与客对饮
　　与叔易弈不胜赋着色山水一篇
　　有诏举贤良作诗勉申伯使继世科
　　申伯见和有未肯承当之意次韵报之二首次韵勉申伯叔易　　仲辅作诗梗之再次韵复次韵辟之
　　端礼知宗宠示水石六轴戯作此诗归之千叶碧桃二絶　　　许右丞诗二篇
　　追和许崧老诗二篇
　　絶句约珪禅师同食荔枝二首
　　自天宁迁居城东报国寺
　　多病维摩祗一牀徙居又复借僧房荷花欲吐乍舒药荔子未丹先有香皓月解寻朱户入南风偏北牎凉吾年半百行休矣万事悠悠皆可忘
　　风二絶句
　　自从岭海入闽中乃始今朝识风南极只愁天柱折兰台休更论雌雄
　　云气飘扬万马驰占风先有土人知飞沙防木浑闲事祗怕山园损荔枝
　　西轩小池荷花盛开与賔客酌酒其上以荷为杯引满径醉
　　池上荷花一夜开呼賔小酌共徘徊试将曲柄黄金杓注此虚心碧玉杯风露暗随香气入云山尽向坐隅来頽然径醉君知否不醉须为造物咍
　　初食荔枝四絶句【所居报国有十八娘荔枝】
　　烟雨蒙蒙半暑时轻红旋摘自提携不知谁是善知识断送归家食荔枝
　　平昔传闻十八娘丰肌秀骨有余香今朝亲到芳丛下应许幽人餍饫尝
　　堆盘盛喜珠玑满绕齿乍惊氷雪香病酒相如正消渇不妨时擘绛防囊
　　南海何年贡荔枝知音千古有杨妃华清赐浴娇无力一骑红尘初到时
　　咏怀十六韵
　　衰年万事懒此志有谁知偶尔出何意泛然归不迟休为鵩鸟赋幸及荔枝时水石日在眼旌旜非所思携琴傍松径置酒俯莲池粲粲水花净萧萧风叶披忘言聊隠几得趣剰围棊天地惨将暮风云徒尔为物华去苒苒草色自离离宻勿猿鹤侣迢遥丘壑姿亲朋有情话图书皆吾师扫室仅容膝说诗真解頥多慙鹓鹭羽且咏鹡鸰诗逸少誓独苦孔君休乃宜平生沧海约嵗晩鹿门期喜近清秋节那为宋玉悲
　　夜月独坐二絶句
　　氷轮杳杳碾层空独坐凄然秋色中深院无人共清景静闻金井落梧桐
　　广寒宫殿碧霄傍散下霏霏风露香斟酌姮娥怜我老故窥书幌照人牀
　　仲辅叔易招客同游黄蘖还以诗轴相示为赋二诗
　　招提古黄蘖环揖尽青山我病未能往子行真是闲猿声翠屏外虹影碧潭间好句聨珠璧清新讵可攀江外留禅老佳名借此山忘心宁恋着寓意为幽闲大士说法处片云生坐间他年筋骨健相约更跻攀诸季招客游东山置酒赋诗以病不果往次其韵
　　衰病年来百事阑禅居环绕尽青山登髙选胜从君乐隠几忘言输我闲一枕清风销永日三杯浊酒发顔雀罗可设从来事东阁常开不是悭
　　送李似之舎人归连江旧隠二首
　　羡君卜筑粤江濵去作林间适意人环揖溪山供胜赏賸栽桃李占芳春养生有主身长健与物无心道转亲一曲鉴湖归贺老可能分半乞比邻
　　衰病修然寂寞濵已将小隠约幽人眠云啸月有余乐问栁寻花无限春争席樵渔真得计防心鱼鸟自相亲醉乡况有闲田地应许东臯更卜邻
　　知宗端礼太尉出示曾信斯展鉢之作奉次元韵
　　忘情鼎食岂无因应悟从来梦幻身自愧毗耶多病客阻陪蒲塞浄縁人心源莹澈了空法舌本圆通透味尘信厚振振流泽逺嶷然一角见天麟
　　题唐氏所藏崔白画雪中山水
　　我昔曽为阳羡游正值雪花大如掌开门恍讶天地白云涌羣山入书幌铜官逺并玉峯寒罨画暗流氷片响千岩万壑争出竒应接髙低迷俯仰十年不到浙江西寤寐胜游劳梦想大梁崔白岂善幻断取山川移异壌当时眼界无尽观都在一幅生绡上南方炎热瘴疠地使我翛然毛骨爽天光惨淡隂气凝片片飞花来苍莽毫端造化成六出不比余工得其髣连峯合防波涛翻负雪崔嵬防千丈谷幽草木枝榦老岩曲楼台檐角敞溪头水落正石出暮霭沉舟暗鱼网山墙野壁茅屋深风飏青帘如五两买鱼酌酒者谁子应有幽人坐同飨平生爱雪喜山水对此乍觉神情怳明牎静防久愈妍似倩麻姑为爬痒一时名手真絶艺妙处工夫谁与赏生前裘马颇萧条身后丹青空倜傥惠崇声价亦相先滕薛未知当孰长我家梁谿富溪山雪里寒光含万象每同子猷乗小艇不数王恭披素氅故山猿鹤防相思感物兴怀増勇往时平事定归去来安得飞翰出尘鞅
　　题崔白画江天雪景
　　朔风飞花落暮滩潇然幽致满江干天邉白鹭轻轻下风里黄芦索索干水淡沙平鸂侣云深烟瞑鹡鸰寒江南嵗晩多风景崔氏齐驱入笔端
　　春晓闻众禽声有感
　　春山苍莽天欲明枕上静听春禽鸣雏鸎初啭正调舌姹娅乍闻三两声不如归去意良切脱却泼袴何由行愁人最是断消息姑恶更觉声娇狞布谷催耕雨才足鹁鸠唤妇逺将晴其余不复识名字雅音幽韵如簧笙天公怜我太寂寞故遣尤物怡吾情鸾歌凤舞未可见虫时鸟聊嘤嘤我生半世困漂泊巧言谗谤饱所经杜门却扫与世絶欲窒两牖忘雷霆尔声虽好太饶舌逼耳颇似虚惊就中提壶可人意劝我沽酒花间倾心怀百忧只欲睡更愿常醉不用醒落花芳草正可借玉山自倒知谁令乌啼鹊噪错昏昼燕雀啾唧环檐楹从教一一恣嘲弄吾方深入无何庭
　　初见牡丹与诸季申伯小酌
　　牡丹家中州尤者西邑洛姚黄妃魏紫余品皆落寞南方瘴疠地寒暑互参错浪蘂与浮花未春先已作安能萃和气孕此木芍药今朝眼忽开数朶到书阁郁然兰蕙芬烂若云霞烁虽非千叶繁香色亦不恶花王苖裔逺气格尚宏廓羣芳类凡禽累百慙一鹗把酒共对之寄意良匪薄无辞倒金樽坐使花空落
　　小亭中作荼醾架遂试新花与客对饮
　　旋装新架对庭除多谢春工与防酥云叶扶疎成翠幄玉花浮动满龙须招邀蜂蝶来书幌燕集賔朋共酒壶防酿欲教香入骨醉中芳馥任歌呼
　　与叔易弈不胜赋着色山水诗一首
　　将军思训久为土龙眠道人亦巳亡谁将丹青冩山水入我宴坐虚明牎峯峦廽复吐云气林木窈窕笼烟光丹枫半落天雨霜渔舟招招静鸣榔野桥岩寺递隐见浦花汀草何防茫江邉落日尚返照山头正作金色黄萦青缭白有余态却笑水墨无文章画工画意不画物咫尺应须千里长具区约略贯苕霅赤岸髣髴通潇湘安得僊翁一叶艇使我超忽穷江乡
　　有诏举贤良方正作诗勉钱申伯使继世科
　　中兴天子开贤科笼络英俊归网罗此科久废习者少应诏正恐人未多君家三世五制举名与嵩华争嵯峨玉堂金马皆故物髙文大策垂不磨今君落笔妙天下该洽辩愽如悬河胡不进巻对廷策清芬逺绍扬其波勒兵小试见家法坐却勍敌挥雕戈君如有意作大将我愿荐信同萧何功名晚逹未为老志气方壮靡有他勉防努力为门户慎勿自弃成蹉跎
　　申伯见和拙句且示七言律诗两章有未肯承当制科之意次韵报之
　　才性如君岂易窥断碑摸索巳无遗百家小说都成诵一藏魔言揔记持东里多知工润色西施虽病善颦眉制科便与承当取正是逢场作戏时
　　圣朝制举萃髙门文采风流日益新功德在民尤表表子孙宜尔又诜诜策名当学富彦国避世休同梅子真响答诗筒逼皇祖谠言惊世更何人
　　申伯和篇举叔易自代叔诗复推申伯要之二子皆当由此科取重名于世恨吾资妄髙不得偕二子鸣跃其间复次前韵以兼勉之
　　古来豪杰收殊科眇然鸾凤亦可罗汉唐选举最为盛我宋得士良已多危言切论动天壤陆离劒佩冠巍峩至今凛凛有生气岂与草木同销磨自从罢举乐软美驯致戎马窥关河翠华两宫狩沙漠叠鼓万里翻鲸波睿明感愤复旧制欲起士气宁兵戈多材好学如二子辞此其奈制举何青钱万选当万中善射不复言公他勉将忠谠助休运嗟我老矣真蹉跎
　　申伯叔易再和诗将有从吾言之意而仲辅作诗梗之以故未果复次前韵既助其决且戒勿与仲辅谋也
　　嗟予于世诚左科屏居门可设雀罗弟昆相从有良友静中所得亦复多防言造理极壸奥髙论葢世惊嶫峨含章怀美待时发资质已妙犹镌磨明廷策士复古制使我意气如奔河作诗劝自此途进往驾巨舸凌长波成功相期一战霸大敌禠魄皆投戈篇章酬复未勇往谦退将若斯文何定从当以一语决幸勿傍顾而言他要须勿与少游议政恐此志成蹉跎
</div>
    <div class="pagination">
<a href="梁谿集_page36.html">上一页</a><span>...</span><a href="梁谿集_page32.html">32</a><a href="梁谿集_page33.html">33</a><a href="梁谿集_page34.html">34</a><a href="梁谿集_page35.html">35</a><a href="梁谿集_page36.html">36</a><span class="current-page">37</span><a href="梁谿集_page38.html">38</a><a href="梁谿集_page39.html">39</a><a href="梁谿集_page40.html">40</a><a href="梁谿集_page41.html">41</a><a href="梁谿集_page42.html">42</a><span>...</span><a href="梁谿集_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
