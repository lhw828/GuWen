<!DOCTYPE html>
<html>
<head>
    <meta charset="UTF-8">
    <title>文简集 - 第 56 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文简集 - 第 56 页/共 75 页</h1>
    <div class="content">
　　主静说

　　太极涵动静之理而其体则本静物物一太极人各具动静之理而静者固性之本体也性之体本静而众人常失之于动惟圣人定之以中正仁义而常主于静故动罔不吉而人极立焉山下出泉惟静也故虚明澄泓可鉴毛发汩斯浊矣人心为酬酢万变之主茍非寂然湛然不为欲动则不至于昏耗错乱者几希此之谓惟天下之至静然后能一天下之至动若彼释氏之学谓之无见固不可然吾儒之静万理俱有随感即通释氏之静万理俱无终归絶灭西山真氏有云此心当如明镜止水不可如槁木死灰此主静之说也

　　良医说

　　医之为道难言久矣医小伎世之医丛丛也而曰难者何耶匪医之难医而良者为难也是故穷乎造化阴阳之理究乎消息盈虚之数博极乎羣书而观其会通考求乎古人而辨其得失见未形之疾审难识之候巧寓权衡之内神存心手之间其术之所至既已如此而又以仁心行仁术忧人之疾愍愍然拯人之危皇皇然其知之既明见之既真者则既已矣少有一丝发之疑必不敢自用其说求诸能者以共事知活人而已固不计功之必自已出也盖其慈仁恻厚之心若以人之夭阏由己而不敢忽且易焉慎重祗惧必如是而后谓之良古之医则然矣今之所谓医者其术之所至既无以窥古人之妙而诞妄忽畧操粗疎之见以试人是故浅易之疾则张大之以为功颠冥之疾则莫肯让之能者以自屈于不能于是臆度尝试侥幸于万一虽杀人而不悔曰命也非我罪也噫操杀人之术以为活人之具其强愎自用贪功冒利之心若以人之命为戏者而顾诿曰非其罪其可哉是故医之道五五者具而后可以言医智则不惑礼则能让廉则不贪慎则不忽而仁之一字尤为之本五者缺一吾未见其能医也然则医可以易言耶以医为易者不知医者也医其名而无医之实也无能济人而反以殃人者也呜呼天下事若是而至于败壊者多矣然则斯言也岂独为医者所当知哉吾于是乎有感

　　宜野说

　　汤君朝仪吾松良医师也尝以宜野为号人多疑之朝仪间乞予白其义予曰子何取于是也天下之物莫不各有所宜是故舟之于水车之于陆戈戟甲胄之于军旅俎豆琴瑟之于宗庙殊其用也仕者之于朝居积者之于市审曲面势饬才辨器者之于肆沾体涂足以百亩为事者之于野异其业也子既以医名挟匕剂以起人疾疢是其为业亦何所不适而乃徒自放于空寥寂寞之境若欲与彼田父野老为伍甚非子事也朝仪曰此以寄吾志耳吾少也懒僻不乐势利有窃一丘一壑之志而为术业所拘甚媿悔之有屋数椽傍溪之涘左右薄田百亩可农可圃甚与意适也故农歌牧唱与耳宜美木嘉禾与目宜水濵林际濯清荫浓或课仆力作策杖挈榼慰劳勤苦徃来无时者与歩宜或岁时伏腊置酒洽比邻父野老商略稼事优游徜徉便谓足了此一生矣吾闻所安之谓宜故鱼安于江湖鸟安于山林麋鹿安于郊圹吾亦安于是耳予曰善哉子之言也有安分知足之志焉有恬然自守之道焉有重内轻外之义焉呜呼竞纷华而耻澹薄人情也如子者几人欤吾又闻医之良者与良相等相而非良顾泽弗下究不可谓斯人而宜于位也医而良功之及人且广不可谓斯人而独宜于野也子之术几良矣子之为人温厚端悫后利而急义吾所知也似子者而独可谓宜于野耶彼弗宜于位者固偃然安之不自耻其弗宜且人孰不欲自表见而子独志存乎野甘退处于无闻焉则子之贤何如也子之贤何如也

　　名二子说

　　古人多以名字寓教予昔名吾侄以大中名吾子以大猷而字曰允执允升一日二子请其义予欲举其切身者以教之卒无以应也自是心窃少之兹名吾侄以克嗣而字曰允孝名吾子曰克绍而字曰允才嗟夫业不难于创而难于守以吾耳目所及衣冠之后为舆隶佣丏者有矣昔之门第赫奕不一再传已鞠为荒草野田过者见而咨嗟叹悼烟销云散欲求残甓断础已不可得者岂非以子孙不守之故也嗣也绍也念之哉积善者后必昌吾宗百余年来率儒素吾祖吾父厚德弗享我小子藉以粗立自吾而言虽蔑有所称然自保无大恶以祸汝而仰遡先人之遗休意当不止是而已也嗣也绍也念之哉人言呉土绵薄故世泽弗永呜呼富贵利达有所制固也修身循理以不失为衣冠之后则谁汝靳而顾是诿也嗣也绍也念之哉弓冶之子必学为箕裘吾宗固儒也舍是无所业即使韦布以没世修身循理不失衣冠之后可矣嗣也绍也勉乎哉其毋弗克嗣绍而为不孝不才子哉因书以示二子

　　呉生名字说

　　呉生培质美才俊好问学凌厉踔发咄咄渐逼人间以其名与字质予请益噫嘻子之父师既名子以培字子以益矣予复何以益子也虽然试诵所闻培益也说文培敦土田山川为字从土土生物者也从咅咅倍也倍益之也是故山以培则高田以培则腴垣墉以培则固堤防以培则厚坚草木以培则生意畅培增而益之也噫嘻子其务培以自益乎是故培其德以立本培其业以致用培其善端以尽其性培其知识以尽其才忠信所以培德也修辞立诚所以培业也涵飬以培善端问学以培知识励志亲贤所以益也秉谦执虚所以受益也呜呼自满者不能培自画者不知培自欺者不暇培子将何居乎荘周曰风之积也不厚其负大翼也无力九万里风斯下矣而后乃今培风培风者风之厚也厚积而后可以胜重是故大蓄以蓄其德小蓄以蓄其艺积斯厚矣謏闻寡知识弗大厥负者自满自画自欺之过也培也其务厚积矣乎则子异日之所就也孰量抑予闻子之先世以医活人无数吾外舅一斋翁子大父也古行古心位不满德以世德论所以为子培者豫矣而子也复克自力呉氏其昌大矣乎是在子之所以培者何如而予浅薄之言何以益也姑书以贻之

　　陛鑐字说

　　阴阳一升降也天地一阖辟也鬼神一屈伸也人身一呼吸也一升一降而阴阳之化运矣一阖一辟而天地之道着矣一伸一屈而鬼神之用妙矣一呼一吸而人身之气顺矣是故升而不降化且息阖而不辟道且穷屈而不伸用且泯吸而不呼气且殆嗟夫吾观士之守绳墨者多谨愿开朗者多旷达夫一于谨愿也则拘泥龌龊而不足以应天下之事一于旷达也则荡无拘检而其弊或至于脱畧而不可覊固守绳墨所以持已也疏通隽达者所以应事也其殆庶几乎譬之户枢焉既无常启亦无常闭启闭惟其时而已耳譬之目睫焉瞭而为张瞑而为翕翕张顺其自然而已耳雷潜九地之下或奋迅于九天之上其潜也所以飬其奋也其奋也所以用其潜也夫人亦若是夫吾甥陆生名鑐昔字子固鑐为锁所函有固守意予病其意之一偏也故易之曰子开而复书此数语以示之鑐也勉哉吾将日考子之所以副名与字者何如也

　　文简集巻三十六

　　●钦定四库全书

　　文简集卷三十七

　　（明）孙承恩 撰

　　○颂

　　拟黄河清颂

　　某年月日黄河清自某处起至某处凡若干里自某日至某日凡几日澄澈莹洁色如琉璃逺近叹嗟以为异事时淮安守臣以闻羣臣议称贺皇上谦德弗许于是臣某退伏自念谨按拾遗记有云黄河千年一清实为至圣之瑞京房易传曰黄河清天下平钦惟皇帝陛下天纵圣明嗣大厯服临御以来恪敬天地孝恭祖宗诛戮奸回登进贤哲大化浃洽洪恩滂洋克享天心用降兹瑞感应之理是岂偶然之故哉臣闻周成王燮和天下致时雍熈海不扬波逺人重译致颂谓中国有圣人今我圣天子应运龙飞灵贶斯锡适届其候气数之应有不诬者夫水天一所生盈天地间之物其受气与质莫有先于水者而河之发源最逺隐见迁徙莫可穷诘于天下之水又独为灵异则其呈是休嘉以为我圣明瑞固然哉矧迩者齐鲁荆蜀多弄兵赤子天子命重臣统御四征羽捷之至无有虚日而灵贶适见天显协瑞海宇肃清之兆其又不在兹乎臣不佞学术寡陋不能究知其详輙敢因载籍所记而推及于此无任喜忭踊跃之至谨上颂辞一通乞宣付史馆
　　大河之源发于昆仑浩渺弥漫其流浑浑千年一清载籍攸记圣人在上乃兆斯瑞于维我皇盛德恊天抚世作则握坤统干圣仁神武沕沕肃肃日照月临罔不率服天休以呈保合太和孕兹祥祯相彼洪河洋洋湛湛发灵吐竒一洁弥旦漪清澄冽滢泓渊潾滉瀁沦涟淳漻瀞深匪汰匪澄不溢不竭如练斯净如鉴斯澈倒影沉碧浮光泻清天水一色波涛不惊孰谓灵胶径寸可胜孰谓神珠诞幻莫证鬼神输役阴阳化机俄焉忽焉莫知端倪夷夏欢传耄倪忭舞昔也耳闻今也目覩守臣封章达于承明羣臣曰都拜扬王廷稽首圣皇惟帝之德式符斯祯允作民极稽首圣皇惟帝之休式符斯祯天子万寿皇帝曰吁朕媿菲德惟此夙夜以答玄锡惟皇奉天一德罔愆弗满弗假益敬益虔惟天眷皇佑命纯一愈盛愈隆无厌无斁干道永清坤维永宁小臣作颂千秋万龄

　　泮宫考成颂

　　善化熊侯治松之三载为嘉靖庚寅大新学宫诸士子赋诗以颂侯绩昔鲁学成而泮水作圣人录之于经今之郡古侯国也是于义为当于古为恊爰附斯之敬作颂云
　　皇帝在位圣作物覩文命诞敷雷动颷赴乃有贤侯古呉之邦祗奉德意治教毕张翼翼贤侯克端其身敬慎威仪帅我邦人既庶既富修厥文治乃睠学宫岁久而圯雨剥风摧上漏旁穿失兹弗谋后图维艰诹辰孔臧选材孔良征工会徒输糇与粮撤其败缺易以坚整饰其漫漶丹黝彪炳殿宇严严室堂言言有斋有庐靡不善完邦人告语来观如流顾瞻咨嗟颂侯之休侯来视学驷介镳镳朱旛飘飘五马矫矫侯升在堂多士如雨程校习业辨质疑义侯在文庙奠藻与芹笾豆静嘉神其顾歆侯在射圃多士毕集布侯设正比艺观德侯燕在堂考击鼓钟邦有庶老礼义肃雍有沼有亭侯来燕嬉鸢鱼飞跃悟道之机亦陟其阁超举尘壒天高地下见道之大多士幸喜从侯于游有弗奋兴侯则汝尤惟此新功侯既勤只惟后循只无俾或惰废前人只

　　熊轸峰郡伯寿颂

　　郡侯轸峰先生于嘉靖癸巳上元日复值悬弧之辰松兹四寿公矣侯之为政日益简肃民益康恱闻公之寿皆欢呼笑语于是少府笔峰黄君椿堂陈君别驾桃川杨君存斋朱君合谋所以寿公者来属予言夫述盛美而致颂祷者固邦人之义也爰以不腆之文为公献其词曰
　　皇帝改厯孟陬之月律中太簇上元令节惟轸峰公初度是临海国天开四野同春旭日载阳条风布燠南极辉辉瑞彩下烛邦人告报蹈舞愉怡旁瞩佩玉仰瞻履綦举手祝公永锡难老我亦陈词以讃寿考惟松为郡屡易侯治我父我母莫克侯似公来四年敷政劬劬靡弱弗植靡暴弗治有轴在室有耒在野尔织我耕各得其所奸狡镇定孝弟穆孚邦中之人不闻嚣呼少育老安囿此大惠孰谓四载获福百岁维公锡之以寿我民一方之寿还公一身我稽大易得泰之二气机迭升三阳之会天地以交阴阳以均万物畅达涵熈育醇公之诞生实惟其际禀厥中和淑气攸萃我惟堪舆湖湘奥壤衡岳崒嵂彭蠡泱漭灵秀之气磅礴蜿蜒物不足当锺为英贤惟公楚材实抱竒伟超伦迈夷莫与嫓美造化与神山川与灵人心与诚惟德之符惟寿之征我人惟私永藉公庇天锡贤者以惠斯世皇福四海公左右之若古平格申眷佑之弘于厥施益厚其集而炽而臧允底元吉光显硕大对天洪休为世舟楫韩范作逑

　　中丞姚公平蛮颂

　　大中丞东泉先生姚公之督抚两广放黜贪墨诛鉏奸凶修厥武事逺近震慑昔之负固弗率者皆思格心向化惟是田州守土酋岑猛负恃桀骜狃恶弗悛连结党与攻刼旁邑占据要隘煽动羣蛮渐以不逞谓两广之地可拱手而得乃嘉靖五年夏六月癸丑公决策进讨既连破其数十砦遂以长驱捣其窟穴猛贼溃败穷■〈戚〉走死于是积年之冦一旦剿灭某昔尝以使事至岭表稔知猛贼凶恶而窃叹疆圉之无人乃今荡除于公之手戡定之功于兹为大某忝以文字为职业輙敢序次其事作颂一通庶使后世知我皇明有文武兼资之臣骏功伟烈不媿诗书所称有如公者其辞曰
　　神圣御极化洽八夤有物孽牙戕梗帝仁五岭之南百粤之奥风犷而顽俗轻以僄重山宻林邃谷幽崖鬼魊睢盱杀人如麻厥有田阳俗尤悍嚚有妖据之恃其阻深厥妖伊何王官之伍绾厥铜章以食斯土跋扈自雄歴有岁年灭义负恩谓为当然喧呶呌讙呼徒啸侣蔑有宪典以肆违拒剽刼邻壤虐杀不辜吮吻磨牙惟其呑屠抚臣颛颛姑息是事纵奸长凶莫敢鉏治显允姚公如古方叔奉命帝廷徃镇南服铲剔蠧弊攘除凶顽旌旗易色江山改观恩威流行震动遐迩局踖岩穴罔不顺俟惟是田妖始卒稔恶狃其故常谓莫已虐乃连奸邻乃据城雉攘我符章逐我守吏诱集丑类汝来助予吾帅汝行汝利不赀狼跳而吼鸱张而翥谓此全粤可以尽取余虐所煽毒流所漂薫灼浸淫五岭动揺公曰嗟哉其尚可恕厥罪已盈天速其毙凡彼蠢蠢视为向趋此弗殄灭曷惩其余驰厥封章星言速发臣有区画幸莫臣夺臣欲调集湖湘之兵馘此小丑南方以宁帝曰俞哉惟汝予度岭南之事予悉汝付羽书四驰风霆迅奔有万貔貅萃于辕门于牙于禡于社于誓班声如雷山动海沸杀气腾凌威武振扬欃枪无辉太白耀芒维时徂暑有厉方酷冦廹于垣我是用速爰授方畧爰整部伍鼓行长驱深入其阻厥有砦巢壁垒相望恃以自固谓如金汤踊跃而入若蹈旷野蹂蹴而空无有留者有名工尧贼之要塞抽厥精锐来与我敌我军冲突勇气益振或斩或俘遂以大奔贼退平马意欲复逞一鼓乘之崩败俄顷父子啼呼首鼠窜逃望而奔溃颠崖堕■〈土幻〉阴谍厥谋潜絶其路厥有姻娅意所恃怙谕之祸福责以自图彼何人斯敢干天诛有伏于莽有的其矢贯睛及颅若毙狐豕爰就擒执碪斧是施腰膂异处烂其成糜公曰嗟哉未可解旅彼有余孽尚尔潜据各整尔众合以长围絶其飞走无俾或遗士卒笑嘻妖雄既馘蠢彼鷇雏能脱罝罻旌旗飘飘马鸣萧萧日飨士卒肃而不嚣粤有商贾市肆歌舞尔行我居无有患苦粤有耕农笑忭畎疆尔耨我耘无有祸殃妖雄一方盘据深固翦除一朝易若脱距粤人稽首是惟中丞事殊厥初绩乃用成昔也上官威以贿亵教令所加而视之蔑凛凛姚公正已率人凡是百司濯磨自新昔也上官操御无术惠不足懐威不足怵渊渊如公有为有猷惠行如春威行如秋惟是弗动动罔弗率惟是弗谋谋罔弗获粤人有言昔玩实愚今公严明后时则诛锻乃矛刄砺乃矢石从公于征各効尔力粤人有言彼恶实蠢螳臂攘车曽不自忖汝作汝孽汝无凂予孰饵孰诱亦蹈汝非我有干止自今其初敢弗顺轨稂莠既去嘉榖以蕃各保性命皆公之恩田人弗靖公诛戮之有克率从公鞠育之禁汝厉汝非汝戕害欲与汝生并此覆载妖氛以清反侧以平五岭之南王化以行王化以行天子是思还公庙堂坐镇四夷

　　代廵周观所勋德颂

　　嘉靖阏逢摄提格之岁监察御史余姚周公如斗奉命按呉松呉属郡适有倭冦之警倭为东南海国其人嚚顽勇悍狡狯特甚不可以人理告语而其服属诸岛夷尤多先是诸夷与中国闽淛地相迩若汀漳宁绍温台诸大贾数与贸易各擅其利国初有海市之禁法久渐弛迩年当道者复申严之诸夷始愤怨数肆侵犯而诸大贾之失其利者冦一呼悉乐从附于是冦党日盛公行焚刼杀戮惨毒始犯淛洎太仓洎上海渐及松境公邉按部至则愤曰夷昔犯顺皆当末世中国衰微今圣明在上太平全盛之时此何为者哉万万磔死无赦于是总帅司属振肃纪纲慎固封守为保障计前总督大臣疏调川广湖襄之兵然逺兵至则弗谙地利冦设诡计引诱我兵屡剉衂而供饷大费逺兵强取市物动举刃相视民大扰不减于冦公曰剿小丑而动天下之兵而又罔功徒病吾民何以征也夫御外莫先自治而古人有寓兵于农固不可行于今哉乃勑守令广团结召募义勇而奉行者无状呉人类多柔怯不识战斗惟海上以贩醝为业者多矫健勇戅且狎习风涛谙熟地利有司虽承公命谓二事若具文无益漫不知重秪团结田野耕农召募市井贩夫而海上健士乃皆为冦所得驱而为党故冦益盛莫敢撄乡兵者徃徃遇贼致败又客兵皆习性桀骜不可节制败则奔遁不顾胜则骄肆自任每为冦利诱失事捷无三四败每八九公深致恨焉未几公奉命且满当受代松从列郡士民疏恳借恂得允留前冦始值农作流离奔窜失业饥馁嗷嗷待死上下人心汹汹公曰农作已废矣何望有秋常税如吾民何冦扰于外而民又弗靖变且内作乃疏请蠲贳幸得旨赐允冦既久益炽公谓客兵虽精利然用兵在节制节制不行吾乌得而用也故非乡兵不可三呉号多人物岂无一丈夫哉申饬守令礼致委用公复时儆察廵劳赏罚之人心既以免税大定得专意御冦而复得公鼓舞兵亦各自为力冦随至屡殱至义勇诸以才干自负者亦各自奋帅其所部累从官军与战获胜擒斩献级居多冦谂有备始不得逞于松渐散去他郡及窃据海堧一区作巢穴焚刼大衰势日削弱公念冦多胁从榜谕使复业民多悖贼来奔威德既着人心大和冦始惊惧思散继而天兵南下公恊剿卒就擒灭公受职二载前后保障抚绥痛切民艰无所不至安内攘外急守缓战定力坚志不可摇兀别白功罪人知奋励弹压憸壬惧不敢肆调护上下辑睦人心公之心思竭尽极矣松人谓监司前是若公者实无于是诸乡搢绅呉长史稷冯御史恩沈叅政恺等偕诸乡进士李宜等洎太学两学诸生并乡耆宿谋立石载公勋德来丏予文予曰周公奉命来按呉地不专于松松岂得专公譬凿井得泉不可谓水专在是也佥曰松地濵海冦发易至松故受祸久且甚周公驻节松境亦多于他郡松受公惠尤多则曰专于松奚过哉且吾人亦欲尽懐感之私耳他不计也予谓其言有理因念昔丁未予忝主会试公实予所举孰谓三百人中乃有才者如公为天子捍此东南一大患东南之民亦何幸受公生全之恩而予桑梓室家之感又当何如呜呼公岂非豪杰士哉是诚不可不纪而惜予老矣才力衰退拙劣之辞岂足尽公盛美姑叙次其大都如此而复系以诗曰
　　维昔天子繄有时廵承天御世抚劳万民治以道同法以时异乃设监司代天子事明明监司天子倚毗国有纪纲监司是持官常民隐是稽是察禁暴植善恩威与敓越有松郡东海之濵乐土名邦今昔所闻岁输王供十居三四财赋源源国家重地农亩治作机杼织纴惟勤惟力闾阎阜殷盛极而衰泰至而否城复于隍祸患忽起蠢彼岛夷有曰倭奴逆天悖常狂奔呌呼纠徒合侣大肆焚刼逞其凶暴莫或敢遏督府征兵羽书交驰逺道跋渉稽歴岁时兵非土著地利弗习冦以逸待我是用屈逺近奔窜流离死亡杀气弥天人心皇皇侃侃周公夙禀明德望崇台端弘毅允塞受命帝廷来按于呉大江之南仰瞻鹭舆松民望公亟来毋暮公匪专松似专松故公既至止倭犹弗悛焚烧炎炎杀人连连公曰咄哉乾坤清宁日月朗烈太平之世有此怪孽公振纪法饬戒百司若守若令佥谋畴咨闻古有云治外先内人心辑和捍御之大稽古为制寓兵于农良法美意歴世则同征兵逺地诚非善策无能御冦徒费供亿逺兵如狼贪黯是图禁令不行肝胆弗孚而欲驱之以就死地见冦而靡祗丧吾气免此军饷以裕吾民激赏之下敌忾有人我有良民林林总总夫岂不可在上之用逺村近镇官其号聚各出壮夫千百其数为伍为旅择人帅焉授以戎器俾肄习焉有冦来犯各出为敌随地应援莫敢怠忽公谕守令设险守国城陴之谓险非金汤人心为恃官纠市民画界守廵讫富讫威罔俾弗均盛乃戎器长戟大斧劲弓强弩炮火备具用张厥武假汝鞭笞惩儆怠嬉讥察勿疎冦仰孤城重关屹如汝督僚属汝约乡彦共谋保障并德同胆公语有土大汝心思兼听明生偏听暗滋狡计实深毋惑汝心肤受弗察俾汝聋惽公语守令三呉之英岂无杰识冦患方炽用人为急用人之道虚已招徕不拘其类取惟其才感以意气隆以礼文假以便宜托以悃诚谗譛不行听察必审纪律必明赏罚必信相地据要勤操无时侦伺缓急战守惟宜逺兵供饷动千万计移为此用岂不足裕颇牧贲获世非絶才重用之下岂无竒魁百司遵承多士竞奋屡遇屡捷献级获隽感召激昻忠义益振或而少创或而大奔冦惮公威渐次引去匿穴潜窥若狐若鼠公念卒旅六月行师勿竟其武姑因抚之有百其羣犹未尽弭狃其故常时来抗拒多士承令此当尽刘斩砟根株俾无或留摧败逐北爰就擒絷鎻脰械手缚如狗豕公曰嗟奴天不汝恶生岂不乐曷自取苦汝负天地极恶穷凶汝罪如山神理曷容噤嘿叩头战惧股栗如丧魄魂不敢喘息乃施刀斧断截腰膂刳首折足剖剔肠肚公念余党皆吾良民榜谕归来复安汝生公令论功赏不越时主卒并受贵贱具宜锦纒其躯花标其首疏闻丏恩官爵随授卒旅踊跃散帛与财囊有财贮户有帛堆公于御冦独决胷臆不亟不徐卒用底绩方冦横行逺近窜匿农不安亩妇不安室家搜户索斩截夷伤流离急遽无地蔽藏村墟萧条莽无人迹播种失时矧有刈获三五遗黎皮骨仅存何有饘粥嚼啮草根荒丧之余疫疠乃作饿殍流尸填塞沟壑公曰嗟民救死不给惟正之供民何自出日夜鞭扑秪殒其身吾其冒罪上叩帝阍乃疏民痌一字一泪帝心为伤辍饍兴喟乃勑司农蠲免常税皇恩浩荡民歌更生老稚慰恱感咽涕零民言上恩实由公锡无德弗酬我曷致力安居勤业输税勿渝讵惟报国亦酬公私冦暴残害仗公以御饥荒丧亡仗公为庇公我保障亦我父母我食我衣以乳以哺监司如公谁能及之民愚莫罄史克述之猗嗟周公克己俭约不事炫襮而甘澹薄廪饩勿费皆民膏脂吾食几何而朘民若斯猗嗟周公当事危廹处分从容不震不侧定力雅量如晋安石猗嗟周公民之望公以恃以怙公来欢迎公去愁慕休戚系公似唐裴度猗嗟周公当民避难竞入城居霪雨载涂老弱傫傫闻公悯伤见之涕洟宋有张浚遇虏丧师鼾睡弗頋视公何如猗嗟周公国需至重屡疏乞贷雷霆之下不计祻害知为民急恃上圣明不加谴谪亮公忠诚公今奏功明受显陟公德在人深入心骨穹碑峩峩螭首龟趺刻我此诗示后不诬

　　文简集巻三十七

　　●钦定四库全书

　　文简集卷三十八

　　（明）孙承恩 撰

　　○铭箴

　　树德堂铭

　　大宗伯介庵先生靳公治私第于京口而扁其中之堂曰树德盖取古云树德务滋之义夫德者人之所得于天其萌蘖生意难长而易遏培之则日就发达戕之则日以凋瘁介庵公高明硕大重厚直方其践履既无愧于古人而尤有取乎此若始从事而以自励者诚所谓笃志力行之君子矣名堂之意逺矣哉间尝承公命而为之铭曰于惟明德帝降之衷孰贤与愚厥初则同惟是君子靡敢戕贼譬之农夫艺彼黍稷利欲茅塞我其辟之善端萌蘖我其植之植之灌之益以畅茂发达日见盛大其后树德维何万善五常始于身心达于家邦由士希贤由贤希圣匪益其初以尽其性惟介庵公为时名儒润城之隅有屋渠渠有屋渠渠而扁掲是爰着斯铭以畅其义匪徒植之植之克勤益盛益茂永观大成皇皇天命庶用不愧作天子相表百有位于子于孙继继绳绳岂惟子孙百辟其刑之

　　畏斋铭

　　惟人有心难检易失操之云何畏为之则我思君子兢惕弗遑几微是勑鬼神在旁既肃尔躬亦端尔虑洞洞属属必慎必惧皇皇帝命降赋惟均吾其畏之雷霆之轰亦有大人如周孔卓吾其畏之泰山乔岳于昭圣训人极是依吾其畏之视为严师抑抑谦谦弗假弗满何以言之曰惟不敢此心一肆侈大骄淫展转沉没与禽兽伦嗟予小生爰铭兹室戒哉勿忘以植其德

　　又畏斋铭

　　斋以畏名厥义何在戒慎是持罔敢忽怠曰惟如此主敬之功匪懦匪怯必审所从惟孔圣言当仁弗避轲亦有云浩然之气进道之勇立志之高百炼刚肠无所屈挠当其敢为囊绽矢决今古乾坤靡惧靡慑惟畏弗畏小人之归弗畏而畏德亦用隳畏慎之间毫厘斯异我其申之足畏斋之义

　　戒佚游铭

　　惟天生人各有其事孰不事事而宴安是嗜矧于吾徒逺大是期顾可不知所治而乃佚游以嬉呜呼子乎其将饱食终日而无所用其心乎德不知修乎学不知讲乎冠儒冠衣儒衣襜如锵如羣居于于块然自立于天地之间而不知所居乎誓言自今以惕以厉黜尔优游作尔志气庶几犹有所至焉否则终为小人之归也决矣吁

　　大砚铭

　　繄大砚二尺余磨大墨玄云敷濡大笔运大书跃虎豹腾蛟螭纂大作希大儒禆元化摹堪舆庻兹砚为不虚否则磨盾可作檄而又何此之须耶

　　圎砚铭

　　有物浑成弗剖截太极一丸孰抟揑匪璧匪规色若铁玄云流滋靡渗泄晴窓居然见墨月寳而用之勿刓缺

　　端溪砚铭

　　其色晶兮其质贞兮水注而渟无亏盈兮气呵而滋有云蒸兮发墨而无声濡笔而不凝斯其为嘉石之征岁在析木寓郢城谁其惠予海隅生

　　高丽砚铭

</div>
    <div class="pagination">
<a href="文简集_page55.html">上一页</a><span>...</span><a href="文简集_page51.html">51</a><a href="文简集_page52.html">52</a><a href="文简集_page53.html">53</a><a href="文简集_page54.html">54</a><a href="文简集_page55.html">55</a><span class="current-page">56</span><a href="文简集_page57.html">57</a><a href="文简集_page58.html">58</a><a href="文简集_page59.html">59</a><a href="文简集_page60.html">60</a><a href="文简集_page61.html">61</a><span>...</span><a href="文简集_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
