<!DOCTYPE html>
<html>
<head>
    <meta charset="UTF-8">
    <title>午亭文编 - 第 5 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>午亭文编 - 第 5 页/共 72 页</h1>
    <div class="content">　　右淮南十四句
　　岱峰第十
　　【纪免山东额赋并赐缓征逋租也】
　　岱峰触云根膏雨来天门自
　　皇之来矣解网赐生存天下民自以不寃自
　　皇之旋矣频施除复恩岱峰峨峨肃然祥风乗朝曦播神功周览沧海
　　圣泽庞洪道光素王心传鲁东跻民仁寿中刑措销兵戎
　　右岱峰十七句
　　于昭第十一
　　【颂天藻留题】
　　【圣书颁赐也】
　　于昭惟天惟
　　圣皇尽覆下土临万方文思被格侔陶唐读书万卷摛天章倬哉云汉神龙翔彤池洒墨江海光山川留题奕叶长从官拜赐罗
　　御牀赉及守土同岩廊旧臣何幸趋
　　帝傍鸾回鳯舞亲携将心依日月身江乡我
　　皇文治洵炜煌辉映百彚皆蕃昌微臣奉职占农祥欲请未敢中傍徨作歌传后示不忘
　　右于昭十七句
　　击壤第十二
　　【颂太平也皇上创兴鸿基连嵗北伐率土臣服四方晏然犹复治益求治宵旰不遑兹者巡厯吴越凡所经过自守土之臣及四方靡不沾被】
　　【湛恩蠲租除赋赦过省刑太和之化洋溢万国记曰心和形和则天地之和应之此作乐之本也】击壤歌太平惟吾
　　君圣神万里絶沙漠扫除妖氛安黎元尚虑疾苦壅上闻嵗在木日营室
　　皇乃时巡供张不复烦吾民枯者以濡寒者以暄除租赋以裕其储蓄方伯二千石复其爵秩俾谨身抚字子养有若父与昆蠲释苛与烦囹圄之幽囘春温
　　天子实活我不知狱吏尊自兖沿呉越恺泽流无垠路无拾遗之夫防商惠农时吏不呼门九歌既叙兮九叙惟歌九州懽愉兮九奏孔多亿万斯年兮舞蹈太和
　　右击壌三十句












　　午亭文编巻一
　　钦定四库全书
　　午亭文编卷二
　　大学士陈廷敬撰
　　乐府
　　逺游篇
　　逺游何所之乃在大海隅海波何澹澹云气何舒舒赤螭为我驾翠虬为我驱神鱼如山长电目邱松须緑发两仙童指引神所居飘缈白玉阙照耀黄金铺瑚为阶砌木难为门枢星娥倚东厢微笑玉齿殊仙老三五人厐眉曳轻裾食我以琼蕋遗我石函书书中何所云保汝千年躯永同金石固日月齐灵符下视人间世荣华真斯须
　　白马篇
　　白马骄秋霜银鞍照路傍黄金为马衔瑚为剑装被服闲且都杂以绮罗香交游竞意气俯仰垂荣光长兄二千石小弟侍中郎身冠羽林籍名艳鬬鸡塲要间乌号弓右发左挽强一纵连两禽鸣镝随低昻归来道狭邪缓带倾华觞猗嗟阳阿舞迭奏邯郸倡为乐苦不极红顔坐凋伤
　　闗山月
　　烽冷天山色霜明瀚海流临闗弓抱影度陇剑横秋玉笛三更梦金闺万里愁龙堆看夜夜长叹上边楼
　　陌上桑
　　晓日渭桥东行人春思中桑间秦楼女緑映顔花红玉钏低枝露香罗隔叶风蚕饥正归去五马立烟空
　　班婕妤
　　顔色春桃李东风宁久留昭阳飞燕宠长信婕妤愁玉阶惟见月团扇已惊秋试问承恩者常懐衰谢忧
　　明妃怨
　　千古蛾眉意丹青画不成生绡空有恨掖寝本无情红泪边花色朱弦碛雁声那堪孤塜月还照汉时营
　　铜雀台
　　昔时铜雀伎曾荐绮罗香遗恨千秋令雄心六尺牀舞余金鳯冷望极玉蛾长日暮西陵道悲风生浊漳
　　折杨栁二首
　　楼下与君别栁条初覆肩栁今与楼长摇曳金窓烟春暗黄龙塞花明黑水川含情忍攀折逺寄东风前杨栁三春树年年别恨长曲中官渡月枝上塞门霜红粉倡园色黄沙剑客妆金鞭不可赠攀折暮情伤
　　山鹧鸪
　　何处鹧鸪飞湘江斑竹枝夕烟人影外斜日客行时断续虞妃泪苍黄屈子辞更闻贾太傅鵩鸟赋深悲
　　猗兰操
　　猗猗其兰廼在空谷我行四野奚处奚宿其兰猗猗幽幽其香杂彼蕃芜我心相羊兰其如何维霜及霰时节晩暮不我能见子不我见我心则夷悠哉以老乐天弗疑
　　将归操
　　河之水汤汤我欲济兮川无梁岂繄川无梁我褰我裳河之水悠悠我欲济兮波无舟岂繄波无舟我曳我裾我裳我裾不可以濡兮吾将焉求
　　雉朝飞操
　　雉夜两两朝双飞雄者气盈挟其雌雌欲啄雄欲飞雌不敢以东西彼独何者羣游中野雉子斑奏鸣弦羇孤向人生自怜
　　梁父吟
　　我歌梁父吟慨慷谁与陈君不见公旦巧能世絶伦吐哺握髪众士亲嗛嗛赤舄下白屋后来岂有如公人君不见吹箫贩缯士所羞得时睥晲轻儒流贾生叹鵩陆生老刀笔之吏为通侯
　　乌夜啼
　　寒夜夜长夜不明五更盼断霜禽声红顔易歇緑窓里塞鸿欲度林鵶起金井双桐露叶低秋闺月落玉闗西年年为伴相思老莫向髙楼别处啼
　　冉冉孤生竹
　　冉冉孤生竹今为蓟邱篁地寒出不髙枝叶稀飘扬不恨枝叶稀三冬被严霜岂无雨露滋时至则萎黄托根失处所抚心多慨伤
　　幽涧泉
　　白石烂烂流泉深松风寂歴吹素琴山窓明月吊孤影别来五度秋猨吟猨吟人不归怨鹤空山飞泉水波木叶稀缉商缀羽张急徽
　　北邙行
　　洛阳城北山峨峨城中人少山墓多白乌半夜啄大屋青燐当昼燔陵谷自经丧乱墓无主野田髑髅悲自语寒食谁家送纸钱魂孤眼望愁鸱鸢客来游眺苍茫里东见虎牢西熊耳山川酹酒一髙歌光武陵边杏最美
　　君子有所思行
　　生民皇古前心志自澹泊迨彼喜怒烦忧患抵中恶圣人急其病道和捄以药作乐反性初缘情礼乃托悠哉咸韶音风淳合冥漠絙桐通神明截竹谐苇籥千秋鳯一鸣四海皆安乐
　　艾如张
　　艾而张罗旌门萧萧马鸣兽嘷于田非好杀取足盈大庖白露下来麋鹿始交鹿有匹兮山有罗吹声象匹鹿奈何
　　芳树
　　芳树长摇摇四边多烈风黄鹄在其上养子芳树中寒影濯清露羽毛亦不丰托身宁非髙心欲陵苍穹回头谓芳树勿作风中蓬大者拔本根小能伤青葱稀枝兼落叶与子分西东芳树谢黄鹄此言何愚防风来无时休将吾谁适从汝自慎身口大造无全功黄鹄举翅飞擕子蹑云踪后来见芳树低摧横烟空
　　种葛篇
　　郁郁南山葛离离东井本自不同生兎丝缘女萝葛藟亦已长瓜蔓亦已多霜天各刈除弃捐于中阿种瓜瓜有种种葛葛有芽瓜葛相结连我心则匪他拳拳执明信嵗寒夫如何
　　蒲生行浮萍篇
　　浮萍东西流离离青蒲间小年事君子不知心所欢锦衾生恐栗半臂承夜寒恪勤在妇道冰雪洒肺肝霜天弄机杼缲丝织缣纨充君下体服自顾衣裳单米盐碎小务家室粗以完慊慊三十载一日无欢顔容色不再好罪尤诚有端故人足可弃新人亦可怜人谁不娶妇君家妇良难新人不待故闻声发永叹蒲生何离褷浮萍何汍澜此曲不可竟曲竟增悲酸
　　蒿里行
　　青青松柏原郁郁古蒿里留待市朝人容华谢桃李桃李春光摇曳时东风未老已先悲虫蚀叶雨摧枝成阴结子难豫知人生朝露日易晞满堂欢笑翻涕洟言驾幽山去亲戚相攀追遗君旧剑佩卷君旧罗帏清酒安可酌余阁空盈巵狐兎夜深语宾朋四散归各各有一日不必相歔欷蒿里路逺在百年近旦暮生时不自纵意乐坐见春花委芳树
　　陇头吟
　　生不愿为陇头客亦不愿闻陇水声陇头作客肠应断陇水声多带别情别情未已红顔老北流是向龙城道一箭烽传瀚海云三时马絶交河草陇坂回看陇树春陇闗四外战尘昏行人莫作陇头客从此边心不可论
　　豫章行
　　秋风吹白杨摇摇豫章山落叶辞本根随风不复还男儿逺别离戚戚成頽顔跳丸有迅晷逝波无停川生短嗟世长何况寡所欢贤圣齐穷达流坎天命然委顺全逺节去日难重攀介福自已求鬓髪谁令斑
　　猛虎行
　　朝从猛虎食暮从野雀栖野雀无定端猛虎还苦饥水浊不见底水清石累累清浊各有以沟水流东西天风吹海色昏昏无涯游心三神山百年曾几时
　　长歌行
　　鰕防细小虫生长潢潦间燕雀自侪侣寄命于柴藩岂知六月鹏髙翅摩云天潜鳞濯鬐鬛游戏于深渊物生各有分吾终慕羲轩
　　空城雀
　　鸿鹄翔寥廓鹪鹩声啾啾翩翩嗟汝雀嗷嗷云何求回顾黄口儿常有罗网忧乌鸢各异态爪觜每见投摧頽太仓粟口腹身所仇物生有天命知此絶祸尤
　　节雁行【史馆僚友语近事】
　　罗者获雄雁雁活翎翅全置之樊笼中哀鸣欲有宣每当秋春时塞雁来翩翩顾步忍长系饮啄苟自存赖彼牧竖儿飤眡两逾年其秋其雌来闻声于九天夜半翔而下悲吟何闗闗以颈投笼中咽吭交相纒晨起人貾之雁则双死焉适予在史馆有官屯民田屯夫既来告官因为予言风檐展书坐雁唳过前轩聴者尽讶叹终朝掩遗编思用厉坚操作此节雁篇
　　东海头
</div>
    <div class="pagination">
<a href="午亭文编_page4.html">上一页</a><a href="午亭文编.html">1</a><a href="午亭文编_page2.html">2</a><a href="午亭文编_page3.html">3</a><a href="午亭文编_page4.html">4</a><span class="current-page">5</span><a href="午亭文编_page6.html">6</a><a href="午亭文编_page7.html">7</a><a href="午亭文编_page8.html">8</a><a href="午亭文编_page9.html">9</a><a href="午亭文编_page10.html">10</a><span>...</span><a href="午亭文编_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
