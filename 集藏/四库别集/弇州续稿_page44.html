<!DOCTYPE html>
<html>
<head>
    <meta charset="UTF-8">
    <title>弇州续稿 - 第 44 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 44 页/共 228 页</h1>
    <div class="content">　　
　　答和魏太学见慰之作
　　
　　倦飞谁不爱林萝况有新诗慰藉多身是王生寜结袜（君诗语云云）门如翟尉任张罗蠹鱼渐老犹飱字蛙黾何能且和歌奉帚主恩吾岂薄西施其柰浣纱何（末语谓魏也）
　　
　　寄王大叅阳徳时公初归永嘉以黄柑见贻
　　
　　但作归人事事堪永嘉名胜擅东南吹笙雅称王乔岭着屐偏宜谢监岩客至风前饶白苎书来霜后有黄柑祗愁行乐燕京妬不怕中山谤一函
　　
　　感懐寄王大叅阳徳
　　
　　六代三山妬客踪犹余五岳可扶笻应来我马元非马悟得人龙有似龙祭酒偶叨诗社长通侯仍傍醉乡封烦君寄与何曽道到老还输阮嗣宗
　　
　　刘司諌君同时举二丈夫子然二母也其父宪副公以吉兆命名遣乳媪先期而至邑大夫士竒之为诗纪其事而命贞次焉
　　
　　少府斋头栁更青蔼然佳气欲充庭昆冈乍吐双良璧（君治昆山而宪副命名从昆其下字左从土）楚部先占二小星（君楚人也小星用荀文若事）共道龙门饶续史雅闻麟笔有传经啼声不断皆英物试看还应讶宁馨
　　
　　其二
　　
　　见说仙游梦更竒县衙西北状元祠（君尝梦谒顾文康公祠既至治临祭宛然无何而有兹庆）麒麟天上传双趾兰玉庭前长并枝读到父书应自易绳来祖武定非迟二雏虚道徐卿好谁似君家在一时
　　
　　送颜司理之任平乐
　　
　　官好那愁度岭难年青不怕瘴烟干山逢仙吏夸丹灶涧向明时愧考盘绘阁风帘排秀入讼庭霜笔到春寒从他筯竹衫蕉好只作浮云过眼看
　　
　　自长兴还抵岘山遇李使君冒雨邀酌屈指郢中之会忽五载矣归成二章奉寄
　　
　　小轝依微指白云老僧初见怯相闻当年知识羊开府今日翻陪桞使君藂莜雨来珠作供野苹风起縠成文不应呵殿松间别为恐青油扰鹭羣
　　
　　其二
　　
　　出霅溪山暂缓愁仍从地主见风流长劳郢里阳春忆少为吴兴夜雨留浮玉岛惊新窣堵市金人指旧优娄明朝舴艋烟波去物色知君未可求
　　
　　为吴侍御赠广西锺提学
　　
　　中外台端见表仪不烦霜面瘴烟披分来秘阁藜千点校后诸生桂几枝门下陈钦谈左氏（苍梧为公属郡）江东匡鼎受葩诗悬知独秀峰头坐五岭云霞更属谁（公读中秘书为御史提学南畿故云）
　　
　　喻工部邦相以前天台令谒选枉道见访出楚中诸集读之感而有赠
　　
　　破浪冲炎舴艋孤偏劳物色到菰芦文惊贾傅浮湘好歌爱王郎斫地无休汝莲花依白社游燕桃树满玄都欲知循吏从文苑乐府应添于蒍于
　　
　　凌大司马汝成成岭表功入叅留务奉送一章
　　
　　春风十万偃貔貅谁似元戎晋锡优五岭舆图开一半百蛮冠带比神州银章首考中书令畵阁肩齐博陆侯均佚莫言分洛好玺书连夜下长秋
　　
　　寄太平龙同知身之时儿子以试事过谒
　　
　　阴阴桃李遍吴关竹马胥江望转殷第入中兴循吏传何须北阙諌臣班名髙不让诸侯羙才大长怜半刺闲欲识使君行乐处千秋今日是龙山
　　
　　其二
　　
　　杯酒吴阊惜离羣一时宾从雅能文快哉丘壑归田父羙矣楼船属使君试泛锦帆牛渚月能忘篮轝虎丘云如闻儿辈窥东阁倘有余光可借分
　　
　　殷无羙与沈君典状元有南宫之好今将访君典于宣城赋此送之并简沈
　　
　　当时蹀■〈爕〉竞空羣头腹俱龙尚未分器业三吴殷往嗣人伦一代沈休文西山雾隠仍如昨南史风棱始独闻此去采芳携手处谁能不妬敬亭云
　　
　　北僧行脚而携诸名士巻乞诗因赠之
　　
　　叅方一钵信心行祗为诗编锡不轻时至世尊须乞食古来菩萨也求名新怜江左多贫里旧诧燕中有化城千品莲花随事诵劝师须是断无明
　　
　　袁黄岩寄鴈荡图及新诗见示颇懐壮游之感
　　
　　髙枕柴门掩緑苔素书惊为故人开如分鴈荡羣青过忽挟龙湫万玉来康乐恨长乖试屐（昔人以谢康乐不识鴈荡为恨）河阳诗好任登台君家夏甫终难慕双足何曽限八垓
　　
　　寿濮游击四十
　　
　　千秋带砺中原旧三翼戈船海戍长缓带诸生谈碣石飞书一箭下扶桑心因捧日长悬赤鬂为筹边欲向苍四十拥旄真谢椽从今更拟郭汾阳
　　
　　寿大宗伯吴兴董公七十
　　
　　七袠三朝命世臣长从龙马鬬精神文章海外鸡林重宰相山中鳯诰新歩武有园过梓泽比闾为日望蒲轮偏闻胜事开秋社逸老堂推第一人
　　
　　贺大宗伯董公孙捷秋试
　　
　　一时名著颍川君最喜元方复有羣旧梦金茎仍沐露新栽玉树已干云征歌尽道绳公武命字初看并手文自是天人三策在春来重向汉廷闻
　　
　　再寄答胡元瑞且邀相过二章
　　
　　飘然年少弃繻生每出新篇令我惊一字风云争吐气千秋日月破藏名无竒寂寞甘扬阁有好嵯峨必汉京五子见来今已尽那能白眼向时英
　　
　　其二
　　
　　不独文章冠盛时雅闻姑射并风姿酬君一案非青玉寄我诸篇并色丝清节异时隃乃父中庸今日亦吾师莫夸终古神交在所见俱应胜所知
　　
　　送曹子念赴永嘉谒谢王使君阳徳因游天台鴈荡诸山
　　
　　江南十月未风沙髯客翩翩问永嘉报赠岂无青案玉归装定有赤城霞鸿飞絶巘书千里蜃拥蒸波锦万家最是府公为地主可能留赏及春华
　　
　　承明辅方伯见讯且有秘示奉答一律
　　
　　问我归田何所云浮名损尽任离羣畏听西竺三生语懒乞华阳十赉文有酒不妨长短日是身堪作巻舒云知公最得无师智莫遣人间俗耳闻
　　
　　元驭宗伯留赏菊忽有紫牡丹一株异而赋之
　　
　　学士银鱼焚不迟居然陶令傍东篱谁云晚节无三友忽许天香借一枝赐紫独应夸彩服配黄双可荐金巵知公大是春秋笔能遣风光并此时
　　
　　李公自留都督学转北奉常有赠
　　
　　教铎方传振旧京容台忽尔傍承明行时祖帐看犹绛到日长斋羡独清天地似新周礼乐星辰依旧汉公卿由来柱史偏谙典门下何烦致两生
</div>
    <div class="pagination">
<a href="弇州续稿_page43.html">上一页</a><span>...</span><a href="弇州续稿_page39.html">39</a><a href="弇州续稿_page40.html">40</a><a href="弇州续稿_page41.html">41</a><a href="弇州续稿_page42.html">42</a><a href="弇州续稿_page43.html">43</a><span class="current-page">44</span><a href="弇州续稿_page45.html">45</a><a href="弇州续稿_page46.html">46</a><a href="弇州续稿_page47.html">47</a><a href="弇州续稿_page48.html">48</a><a href="弇州续稿_page49.html">49</a><span>...</span><a href="弇州续稿_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
