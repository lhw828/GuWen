<!DOCTYPE html>
<html>
<head>
    <meta charset="UTF-8">
    <title>秋涧集 - 第 87 页/共 110 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>秋涧集 - 第 87 页/共 110 页</h1>
    <div class="content">　　九
　　何处人间淑景新韶光都付牡丹春后庭花老空琼树曲水江深见丽人　金屑粉麝香裙近前细看倒芳樽惜教赤壁矶头月吹散春风陌上尘
　　十
　　何处人间淑景新刘家池馆鲍家春后庭花唱空琼树曲水宫妆见丽人　金作粉麝为尘一枝千叶拥黄云花工可是多情思梦逐凌波问洛神
　　十一
　　丁亥上巳日与诸君宴林氏花圃李氏以歌曲侑觞醉中恳求乐府赋鹧鸪天以歌之李氏字兰英乐籍之名香者也
　　花草离骚试品量猗猗香色紫兰芳乐棚擢秀名何丽楚泽含秋思更长　金缕曲紫霞觞留连光景醉银塘竹西歌吹归时晚也胜扬鞭问葛彊
　　十二
　　拾翠仙洲野兴长樽前一曲杜韦娘人怜暖日明歌扇我爱兰英媚国香　供楚佩笑梅妆春风着意泛崇光老懐不到凌波梦要遣琵琶送一觞
　　十三
　　香静堂萱燕处温一家柔范被乡邻三牲奉养真纯孝八十康寕是福人　岩菊晚岭梅春丰容林下旧精神婺光不动云衢烂供佛床头景气新
　　十四【赠驭说髙季英】
　　短短罗衫淡淡妆拂开红袖便当塲掩翻歌扇珠成串吹落谈霏玉有香　由汉魏到隋唐谁教若辈管兴亡百年总是逢场戏拍板门锤未易当
　　十五
　　先相风流徳业尊又看天马五花文飘飘青琐凝佳思霭霭新诗似岭云　淮海秀已平分珪璋未碍琢来勤吴人元重中州气绣被何甞擅鄂君
　　十六
　　潦倒衰翁不足尊更堪刺口论诗文经涂江浙多兰友照眼吴山霁雾云　伤别夕惜轻分临岐一语见微勤万艘未是周郎志他日经纶要使君
　　十七
　　辛夘九月二十三日靖伯仲先携酒相过客去醺然独坐以见酣适之意云
　　波荡江湖万里余归来缩首伴凡鱼门从席后轩车盛鬓自霜来宦味疎　思往事注残书闲锄明月种秋蔬傍人莫笑扬雄宅好事时过载酒壶
　　十八
　　闾井锥刀剧战烘咏归奚取舞雩风道开圣学千年后春在先生一畆宫　敦诲诱见从容歌不隔缦纱红珉溪防防梅梢雪嵗嵗吹香入夀钟
　　虞美人
　　红顔緑鬓无长好日对菱花老头童齿豁竟何禆只有饥时餐饭饱时嬉　因行消散昬和闷却觉筋骸困那钱置酒马儿骑食饮难消终日系门陲
　　二
　　谢成耀卿签事携酒芋相过
　　山瓶乳酒甘如蜜鸱芋堆盘赤见君相赠固多情润我枯肠一吸破愁城　秋光湖碧西湾潋不到中心慊何时尽煑土芝香醉饱归来肯把故山忘【一作醉后归时骑马似知章】
　　西江月
　　清明拜扫回值田家野饮有颁白者邀余就饮因实老人之意作西江月以歌之
　　社鼓惊飞梨雪村箫吹破桑芽清明野饮见田家老叟邀余下马　欢饮一巵芳酒绕看满树幽花杯盘草草乐年华不弃同来观化
　　二【闲歩州南古堤】
　　返照斜明双塔乱山回绕孤城年来风物似升平人说三王善政　世事正宜静待田园好去躬耕云间归鸟有遗声唤起投林髙兴
　　三
　　大河凝氷蔽川而下与一二竂友登楼俯观赋此词以歌之
　　散防暂辞鳬吏倚楼来聴渔歌夕阳西下乱山多白鸟苍烟冲破　一夜朔风吹雪白云飞满长河不将幽梦付凌波意在吴郎画舸
　　四【赠张子文】
　　聫辔闲谈风雅停杯髙咏晁词山城投宿晚凉时邂逅青云公子　濯锦江边相忆鸣条山下分携秋风摇荡菊花期竚候翩翩归骑
　　五【继张孝纯韵】
　　郢下空歌白雪琴中谁聴髙山人生何用订疎顽不过两盂白饭　梦到钓台老树秋风闲煞渔竿沙鸥无数防江干知我忘机去慢
　　六【夀王中丞】
　　梅蘂暗传春信菊枝尽傲霜威风姿元与嵗寒期况是小春天气　翠实调羮未晚秋香添夀多宜髙名北海旧蟠螭未似东山雅意
　　七【夀李彦祥】
　　近嵗忆游竹里今年来遇生朝平生洒落邑中豪邂逅风神不老　赏尽山阳烟景去翻亳海云涛太行晴色任秋髙人与黄花长好
　　黒漆弩【游金山寺并序】
　　隣曲子严伯昌甞以黒漆弩侑酒省郎仲先谓余曰词虽佳曲名似未雅若就以江南烟雨目之何如予曰昔东坡作念奴曲后人爱之易其名曰酹江月其谁曰不然仲先因请余效颦遂追赋游金山寺一阕倚其声而歌之昔汉儒家畜声妓唐人例有音乐而今之乐府用力多而难为工纵使有成未免笔墨劝淫为侠耳渠辈年少气锐渊源正学不致费日力于此也其词曰
　　苍波万顷孤岑矗是一片水面上天竺金鼇头满咽三杯吸尽江山浓緑　蛟龙虑恐下燃犀风起浪翻如屋任夕阳归棹纵横待偿我平生不足
　　二【曲山亦作言懐词遂继韵戯赠】
　　休官彭泽居闲久纵清苦爱吾子能守幸年来所事消磨只有苦吟甘酒　平生学道在初心富贵浮云何有恐此身未许投闲又待看凤麟飞走
　　好事近【遇南云门】
　　南北两云门竹圃稻畦如画罢亚黄云万顷自长渠飞洒　太行钟秀尽三卿形胜递髙下笑我年来用舍似田间秧马
　　二【尝防东坡橘药汤作】
　　石鼎响松风茗饮老来多怯唤起雪堂清兴瀹鹧斑金屑　橘中有乐胜商山香味不容说觉我胷中磈磊被春江澄彻
　　三【赋庭下新开梨花】
　　轩锁碧玲珑好雨初晴三月放出暖烟迟日醉风檐香雪　一樽吟绕洗妆看玉笛莫吹裂留待夜深庭院伴素娥清絶
　　四【春寒继杨君卿韵三首】
　　斗柄转春城向暖小桃开彻不似今年正月过深冬时节　故将新巧发隂机春事未容说且就驱云风箒扫西山晴雪
　　五
　　宫殿曲江头漠漠轻隂开彻花栁都城三月正禁烟时节　珂鸣毂击玉泉游故老向人说一片春风箫鼓荡梨花香雪
　　六
　　华髪一衰翁世事眼中看彻只为年来薄宦负东山髙节　神理到无慿此外更何说安得百壶春酒扫羇愁如雪
　　玉楼春【冬至夜侍祭】
　　隂消阳长从今数除客归来闻好语月明满地紫烟生暖入刺文添绣缕　冷风肃肃生庭户桂酒光清摇燕俎今冬记我致严时爆竹声中聴五鼓
　　秦楼月
　　今嵗八月自哉生明夜月色如昼及至良夕乃作风雨所谓独向此时偏者诗人焉得无怅然之情也取太白诗例赋秦楼月一阕歌以问之是夜月色亦佳但微云防缀耳
　　华阳阁一年心赏中秋约中秋约九霄风露有懐都豁桂香和雨风吹落倚栏望处秋烟薄秋烟薄一樽能
　　与素娥同酌
　　二
　　花时乐醁樽记醉平津阁平津阁一声金缕满堦红药小栏此日情萧索土膏一寸春如削春如削防时盼
　　到绛灯红烁
　　己丑嵗春分前一日栽培众卉罢晚坐前阁无以解之偶得催阁芍药辞秦楼月一阕因放声自歌浮太白者数行实至元二十六年三月二十一日也时夜漏交二鼓灯下书秋涧老人题














　　秋涧集卷七十六
　　钦定四库全书
　　秋涧集卷七十七
　　元　王恽　撰
　　乐府
　　行香子
　　乙酉嵗九月二十五日过林氏西圃与主人公洎张道士看花小酌林曰若作数语以记其来使通俗易解甚佳既归不百步得乐府行香子一阕醉立斜阳浩歌而去
　　秋霁遥岑何处登临水西头来散闲心绕园细履栽种成隂撚秋香浮酒盌入孤斟　老境骎骎里社浮沈醉顔酡白髪盈簪夕阳归路听我长吟待野梅芳多载酒再相寻
　　江神子
　　金朝遗风冬月头雪令僮辈圑取比明抛亲好家主人见之即开宴娱賔谓之撇雪防去冬无雪今嵗初白如此灯下喜赋此词録奉达夫且应撇雪故事为一觞之侑也
　　小窻遥夜失冬严觉春添卷疎帘掌许氷花撩乱扑风檐喜倒坐中儿子辈争指似谢家盐　一杯灯下醉掀髯处穷阎最情忺万垄含春江上麦纎纎应笑冻吟苏老子揩病目认青帘
　　眼儿媚
　　赋燕子楼用干臣继路宣叔乐府韵
　　横塘烟淡冷涵秋寂寞旧妆楼珠帘夜月露桃幽怨总是闲愁　形消骨化情縁在此恨若为休长河解浣佳人无那倒卷黄流
　　二
　　满帘夜月耿霜秋云夣黯歌楼残灯伴晓夕阳催暮海水添愁　天涯地角相思恨谁道此生休一篇照映唐人诗雅千古风流
</div>
    <div class="pagination">
<a href="秋涧集_page86.html">上一页</a><span>...</span><a href="秋涧集_page82.html">82</a><a href="秋涧集_page83.html">83</a><a href="秋涧集_page84.html">84</a><a href="秋涧集_page85.html">85</a><a href="秋涧集_page86.html">86</a><span class="current-page">87</span><a href="秋涧集_page88.html">88</a><a href="秋涧集_page89.html">89</a><a href="秋涧集_page90.html">90</a><a href="秋涧集_page91.html">91</a><a href="秋涧集_page92.html">92</a><span>...</span><a href="秋涧集_page88.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
