<!DOCTYPE html>
<html>
<head>
    <meta charset="UTF-8">
    <title>东堂集 - 第 1 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东堂集 - 第 1 页/共 8 页</h1>
    <div class="content">　　钦定四库全书　　　　　集部三
　　提要
　　东堂集十巻　　　　　别集类二【宋】
　　【臣】等谨案东堂集十巻宋毛滂撰滂字泽民衢州江山人官至祠部员外郎知秀州陈振孙书录解题载滂东堂集六巻诗四巻书简一巻乐府二巻滂尝知武康县县有东堂故以名其集也初元祐中苏轼守杭州滂为法曹秩满代去已行抵富阳轼闻有歌其惜分飞词者折简追还留连数月由此知名然其后乃出蔡氏兄弟之门蔡绦铁围山丛谈载蔡京柄政滂上一词甚伟丽因骤得进用王明清挥麈后录又载滂为曾布所赏擢至馆阁布南迁坐党与得罪流落久之蔡卞镇润州与滂俱临川王氏婿滂倾心事之一日家集观池中鸳鸯卞赋诗云莫学饥鹰饱便飞滂和呈云贪恋恩波未肯飞卞妻笑曰岂非适从曾相公池中飞过来者乎滂大慙云云是其素行獧薄反覆不常至为妇人女子所讥人品殊不足重即集中所载酬答之文亦多渉请谒干祈不免脂韦淟涊之态故陈振孙谓其诗文视乐府颇不逮葢亦因其人而少之然平情而论其诗有风发泉涌之致颇为豪放不覊文亦大气盘礴汪洋恣肆得二苏之一鳞片甲在北宋之末要足自成一家固未可竟置之不议也谨从永乐大典搜采裒辑厘为诗四巻文六巻仍还其十篇之旧其书简即附入文集不复别编至所作东堂词则毛晋已刋入六十家词中世多有其本今亦别着于录焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀















　　钦定四库全书
　　东堂集巻一　　　　　　　宋　毛滂　撰赋
　　恢复河湟赋【并序】
　　崇寜壬午皇帝即位之三年举用俊良归河湟之地尽复神宗哲宗之政明年取西平复以为州县升平故事无有遗恨于今古者羣臣上万年之觞荐勲宗庙天下驩忻共戴皇帝蕲千万年如一日草茅臣滂谨稽首北阙下献圣主恢复河湟赋云
　　洪惟元符庚辰皇帝升闻潜宫奄有四海时御六龙扶桑出日杲杲在东下临万国盖靡有不照退托三年而言出乃雍爰登弼辅庻代天工何栋挠而鼎折方云隂而气蒙俄八风之显宣倐五色之当中于是散清议之约结破羣邪之牢笼一之日剔蠧去恶二之日遂良显忠镜照妍媸龟灼祥凶了然见治道之所以然者其尧舜禹汤文武之业固已素定于渊衷地平天成仁洽徳隆无一夫之失所意比屋之可封于是属王猷于清净付名噐于至公遂成一王之典则遂尊九仞于熈丰皇帝乃眷西顾曰呜呼噫嘻在昔泰陵长抚逺驾抗棱四裔布徳中夏有事鬼方饮马三河坐变椎髻其冠岌峩念恢拓之崇闳卒圯壊于么防嗟乎方当耕葱岭之云何忽阻玉门之猎肆惊鸟之还巢顾伏疹之在胁吾将何以西厌月窟东震日域而嗣守丕业也遗臣老将折冲万里之士流落江湖身放名圯抚劔踯躅中夜而起皇帝曰吁方唘丹册开云台用以待尔往复而功无烦折棰将臣拜手曰惟陛下圣徳丕冒海隅出日罔不率俾虽櫜弓卧鼓当使四夷而为岂染锷刓刃独谓三河之可髓维太嵗之癸未六师临于湟水犹顺风而疾呼无遗镞而亡矢椎牛酾酒波属云委以迎王师如见兄姊工不下机农不辍耒露顶肘行东向而朝天子者矣于是缇衣韎韐携持万里望觚棱之鬰葱识勾陈于太紫孰谓荷氊而被毳亦得昭景而饮醴籯金绶雨露泥泥遂开亭障于覆盂坐得山川于聚米唯是西平老羌据险负固尚假气于游防聊崛强于朝暮故介胄之士貔貅之众相与虓阚而勃怒纷流涎而睥睨将脍其肝以益朝餔之哺嵗在甲申乃尽发五路之戍左揽繁弱之右接肃慎之羽帯干将而秉玉戚飇奋霆击其往如雾皇帝慈仁寛大唯生是好唯杀是恶徘徊受降之旌丁寜出生之路声与风翔而徳从云游大启归途之寛裕王师陟巇履险排揵陷扄凡十有三日肃然烟灭于蚁聚兹可谓之神速殆若从乎天雨巢清穴冷去若脱兔矣念彼遗死穷深僵骨寒沍如将饮其头如已扼其嗉如刅在领何敢反顾臣窃闻沃野千里厥田上上是为禹贡雍州之域在汉为州十九而蝉聫内属者三十六国逮幽州之乱唐而西平河湟之地尽为賛普所盗而得此皇帝所以赫然然未甞忘于顷刻顾为此羌凭凌险阻铠胄精良种类健武来不赍粮集若风雨虽谋夫防士老兵宿将为世飞虎者闻师出之日犹逡廵眙计利钝且十五年也惟皇帝沈防先物神武雷断知天与而必取故选将授兵而曽不泮奂也矧大臣魁垒蔚为栋干制胜于两楹成谋于几案实仰禀于圣画乃克济以庙筭韪其壮哉夏折右臂唇亡齿寒犹寄命于顷刻渐羽毛之凋残虽然乌止于一方其荒服君长殊隣絶党罔不矫足抗手以尊天可汗者矣惟我宋受命更八圣人今一百四十五年徳在生民风流管其博厚髙明悠久无疆坤转而干旋变化开阖妙万物而无方者逮皇帝得其大全焕乎其有文章巍巍乎其有成功宜肆觐东后告格皇天自古在昔妇人贱之言或载之雅颂信于后世以考其君臣之贤矧贱臣滂本江东之诸生渔猎文囿老于笔耕顾得解衣盘礴摹冩升平感茂陵之遗忠尚觊援笔而赋冀目覩陛下之告成
　　拟秋兴赋【并序】
　　仆少多难初无宦情不知委曲以向物七年荷锸灌园追踪丈人自惟遭世清平朝廷有道君子在治贫贱耻矣妻孥糠豆日觉不赡前得郡掾曹故自勉以行时去先庐而将南泊郊寺而逢秋舍馆髙明山水秀合夕飇入晓凉侵榻爬搔隠几星髪垂脰昔潘安仁三十有二始见二毛寓直散骑省而有江湖山薮之思仆少潘安仁八嵗时异事殊而其志不同顾头独蚤白耳今兹逺畏日之烦歊接萧辰之清厉追数节物之变摹冩田家之乐驱除肺肝之鬱滞作拟秋兴赋以自见
　　羲和防辔于丹衢兮云崥崹而迢邈御絺绤以交箑兮肤漫澜而汗渥企西风之来斯中闷然以求濯允天吏之周旋夏独使人而心瘅冬凌竞而沍结景惨栗而穷短怅修夜之悠永眷布帛之余暖至春则气囘于和物蠢而举风亹亹而披离云娟娟而容与弱草纷以无名希兰芷而并藇轩防禽之啁啾滋乘居而匹处被生生之大徳咸桀骜而自怙凛乎清哉旻天之窿穹苍无痕而廓寥森松栢之劲气伤凡木而先雕邈鹰雕之萧爽横空阔而飘飖伊鸟雀之奔廹拆头颅于霜骹鴈嗈嗈而懐归燕索索而辞巢扫鬱涤滞兮惟秋之有力古之人亦何为怆恨以悲而无聊田家之乐兮秋日归吾田而经吾篱垣稻已实而防防菊含英而敷腴鸡肥酒熟薄税既输芋栗堆盘葵薤充厨纷举酌以交劝翩既醉而相扶仆时有江南之役足将行而屡却絶城市之廹塞得绀园之虚泊溪山迎前竹栢森若昼则诸峯无云轩昻磊落雨断晚虹山气绰约翠色润活飞上箔方潦收而水清露下而苹老鸥落园沙烟抱踈蓼仆方登台而四望知天逺而无所至极庶防跃九万而升旸谷兮挟日车以効余力蹇淹留乎昆吾耿中正以照此下国意悠悠兮随云烟而泮奂目了了兮见飞翮之出没既而曜灵晼晚崦嵫陆离蝉既咽而洊急叶已脱而复吹灯炯炯而出萤的的而投帷夜参半而不寐澹偃蹇而有懐彼娥娥之佳人居华隂之云崖敬持南金以交驩又参差而愿乖睇苍茫而莫致秖奄奄而雾霾吁嗟兮仆将行乎四方汀泞不可以浮舟而世无骕骦又将家以休兮翳荟不可以为柱豆萁不可以为梁逝将去兹而栖迟兮步滋兰之畹而袭此蕙纕饰以昆仑之璧兮又申以东海之夜光撷朝菌而不饥兮仰沆瀣而内凉揽浮云之轮囷坐鹏翮而相羊惊白髪之侵凌省余年其未央讵星星之见髭或种种而未长独引吭以思晨中耿介而激昻将防足以升髙则阶何为而可致将引手以汲深则绠何为而可索又将必得僊芝为傔舍常何为客耶诚人力之可为将天理之不亮参苓桂芝则病者必畜贤良俊乂而治世所访彼丰城之夜气干斗牛而直上顾延平之未归盖已惊人之观望为珪璋者必知其非石亦徘徊而待价鼓刀者意在鼎羮操筑者卒成此大厦岂知神竒之不为臭腐兹又岂可以久假譬风雨寒暑之序焉盖纷相转以荣谢何必求服而骤进贪馁而妄食将渊泉而濯鳞将凭风云而开翼忽来去之难把尽秋毫于帝徳噫嘻仆其南征哉无东方之滑稽兮将不可以自荐彼封侯庙食兮孰敢谁何彼投笔而起者不防于狷也拂外物之傥来讵赵孟之能贱乱曰风露既降凄以清兮壮懐擗摽抚以惊兮气横蒙浮云平兮赤心昜感白髪生兮萧然夜榻一影并兮天潢洗月相对平兮孤吟聆响无人声兮踈飇过竹翻旌兮
　　五言古诗
　　送徐天隠判官
　　齐王未知瑟吴犬终怪雪越游售章甫念子当折阅一鸣岂无年百计但有舌西风吹晓波晨景散文缬嘈嘈双橹鸣万里欲俄瞥江山真可人得酒慰愁絶咄咄无足云与子男儿别
　　赠陈进士
　　民生委所穷出仕増轗轲家山有蕨薇归足瘳饥饿功名我岂敢动若手足缚太官五斗粟饱食慙且颇老胥抱文书俾我供吏课厌此将毋观法在恐深坐旧书不得读掩帙充枕卧朋游久益落蹭蹬自老大近乃得吾子聼语百忧破顔郎见清赏今子倾一座新诗已出人珠玉落欬唾诸生正业儒风雅久不作子意有是哉吾道便可贺
　　生日【案此题原本有脱误】
　　夜光昭清泠璇源载圆折朝阳未羽仪五色先丹穴松栢出涧壑众木皆秃屑方其一寸青意已傲氷雪东家嬉戯时俎豆輙罗列未应须儿啼英标固惊絶公为三朝老气压万人杰经纶本帝赉遇合非力结舟成无长川云族有旱霓东风吹扶桑晓色开寥泬平生囘天手独伫昆吾辙停鞭急节缓挥臂层隂决图囘掌中春摩拂厚土热一身等大地万物小靖蛚华岳载不重河海振不泄黔黎托囘命草木恃以茁造物相始终流年难老耋侧闻宋鼎就未可羽力挈是乃为公象何但纪相烈坐观满不溢玉铉无变灭
　　寄曹子方使君
　　使君未知我得自吞氊翁我未识使君已闻伯夷风十年诗巻里未靣先从容顷我客东都寄声谢老农绣衣南州来是尔使君公为尔扫菜色无襦当夜缝东都逆旅人零落如霜蓬一防愿为氓归势鸟脱笼既登君子堂倒戈避诗锋紫芝秀眉宇东野凛长松怜我骨硉兀槽骈儿童秣以玉山禾不置凡马中去年溪城月使君马如龙呼我载后车诗月相朣胧朅来桑麻间午梦囘村舂使君亦留犊往聼长安钟相望云海烟雪迷西东遥传摛彩笔秀句争考功那知古槐畔苦语如秋蛩一笑答云山万事付瘖聋吞舟亦失水蚍蜉登背胷拂钟虽不铮缀履岂所工天髙白虎殿日永明光宫去参鹓鹭羣勿羡髙飞鸿
　　累蒙周开祖使君贬示佳章才拙思荒媿不能报谨勉次韵一萹少叙敬避老匠之意
　　居士称陆莲香山本流亚舌端元和风吹倒两鲍谢游戯笔砚间盘礴湖山下过眼尽诗材有欲天必借句源发肝膈输防每不暇欬唾生江河奔放那可坝我诗沮洳尔欲过不足跨数烦见波澜意作蹄涔吓平生望洋眼痴胆不知怕亦识明月珠相投况非夜
　　对月忆满子权
　　长风掠海来吹月散百錬青天豁四碧云霭不容縁窻轩飒先秋露气入簟扇空庭生夜凉蚊口不得擅人静暮客去坐偃适自便清牵睡思醒明发醉胆健披风睨白月瞪视不为未甘景独胜思出大句狂搜得无竒猛吐复自吮篇成若奴婢气骨终凡贱置弃不复收叹感退自旋起探君寄诗兀坐讽百遍骇哉剧雄劲百札洞一箭间逢骋新竒春云弄晴霰古意终重厚九鼎挂一吾甞笑夫人语富则自愿及婴爱君念始自信惓惓阅女当求嫱慕士在获彦鄙哉寻常者何用目识徧得逢诚幸多既别遂堪喭乖离时况久防合卜未先思之不可见飞魂不身恋秋城崔嵬髙围我屹若圏安得擘风翅飞出不自殿巧为相见谋反覆竟未善惟当逺相要共借月为面相离茍同天举目亦两见又况相去间才止百里县不知竟何如寄诗代请劝
　　见雪明日与祝山人游东湖僧寺访陈巨中教授留饮
　　风吹飞雨干散作栁花毬危檐下舞鹄老树腾蟠虬烟空夜色垂肤寸凝酥柔晓屦踏晶莹与君散清愁湖东十顷玉月落漫不收照我肝肺皎出语和鸣璆将我平生客步入青松幽此客气如霜逼人作飕飗嚼氷论世事怒颊赤已浮盘中水晶盐碧酒葡萄秋饮酒岂忧寒饮水犹不忧手冷慎勿炙置之鹔鹴裘
　　过静林寺与径山老禅曳杖溪濵俯浅涧寒洌可照随流而前即渊然清深为作数句以告同游
　　寒溪数寸尔下有万里天烟云自变怪寸碧殊湛然苹风亦可人寜妨暂漪涟终观镜面平与君受媸妍有苔緑蒙茸孺子俯可搴前窥渐难量忽此清泠渊鱼鰕亦无踪但见空月圆陶翁步屧处独俾支郎肩倚防心自知鸥鹭纷聫翩
　　次韵叶权之
　　二年锦衣城坐怅朋游落双瞳不敢白但向湖山着顷当舍之去眼界垂落寞忽逢昔所倾人事岂容约西行追画鹢北首望金雀斯人玉树明映我蒹葭恶平生函牛鼎顾可作鸡臛干将久在冶宜有当槖籥大噐不怱怱一飞要寥廓佳哉妙五言珠琲相磊硌长城矗金墉铦锋露霜锷向我寜可当倒戈为之却我生已数竒世味寒氷薄兹行聊尔耳外物矧可畧所喜得公游昬愚烦发药不重千金裘为公了杯酌
　　暑雨蒸溽奉王元规学士
　　老火尚偃蹇稚金殊踧踖雨如甑笠汗但作气蒸赫思君屡欲往露顶不可帻坐懐屋漏下蜗牛颇争席屋漏人自佳泥沙卧圭璧我衰了无营饱睡梦书防家贫苦无书岂复有漂麦不了汤饼事可致万钱客正须裹饭来濯足水三尺
　　育阇黎房见秋兰有花作
　　南风吹露畦苦菜日夜花同荣有蔓草托质多长蛇迩来合萧条凄风寄蒹葭禅房向幽寂云日暧庭沙竹根逢小春紫兰茁其芽造物惜鲜荣寜肯及幽葩偶出白帝恩未必黄钟家芳馨半孤冷萧艾终横斜譬如隠君子悃愊初无华深藏不自献清芬亦难遮陶翁抱踈韵对此心忻嘉离骚久相从浊酒不待赊纫衣濯沧浪援琴卧烟霞
　　解武康县印至垂虹亭作
　　娟娟东堂月瑟瑟北牕风半夜渡龙尾随我藕花中径邀此花香追路溪城东溪山久俯仰临别亦怱怱三年虎落槛一日鸹开笼何须见似人聊作逃虚空今宵花亦逺余香归故丛殷勤此风月随我登长虹
　　嵗寒而春迟闰正月犹有雪三日乃消今日方晴快
　　东风果来否雪意不肯消初疑寒作威势猛意反韶玲珑开琼花瑶草亦有苖细观如可人玉立耿髙标华屋本无寒锦帐裘狐貂所怜小桃杏冻蕾抱寒条却防雨成花只忧身当樵语花慎勿忧春久属云翘徐行意不浅晩发必后凋年年緑暗时逮此红芳夭左提白玉壶右把黄金蕉往逐春未央不但永今朝晓来红日暾花信到栁桥
　　秋日书懐
　　秋日吐防明寒叶堕半碧娟娟竹弄影冉冉香引脉牕明棐几净水石涵虚白茶开睡足眼苔上懒行屐屋寒无燕雀岂独少賔客顾我警露鹤伫此辽天翮相对虽不言孤髙比三益迩来世外心渐觉眼界窄儿时喜功名今念真戯剧平生翻羮手欲烂谁能炙岂待二顷田初无一防宅第当营糟丘努力期百尺頺然寄踈慵坐看驹过隙韩郎食不足苦心定谁惜那知落英繁吾食岂无夕举手谢飞鸢一防何劳吓
　　次韵张台卿桃花诗
　　使君园中花造物勤管领佳人含朝酒风软吹莫省正应武陵裔或冩瑶池影谁云六果下【出家语】实抱千嵗永得地倍秾华无人亦妍整舞困霞衣翩妆早燕脂冷玉堂摛藻笔一顾长光景谁识劝农心殷勤待遗秉【原注崔寔月令三月桃花盛时农人时而种】
　　汪发彊中见遗佳篇笔势髙妙且从仆求诗以归輙为此数句
　　落落湖边松浏浏松下风泠然入君懐萧飒诗脾中清露防笔端一扫浮埃空以遗愚参军仅免按剑凶三年耳目昏此语岂易逢亦岂务炳烺邂逅乃自工归囊一钱尽足用仍三冬他年太羮熟寜俟盐酪供
　　送僧觉归上饶【原注觉有妻子一日弃去为沙门】
　　上士垂暮年不受烦恼攻欲修沙门果坐怪须髪空言有摩尼珠自照迷妄踪当来滞碍心如以巨物摏妻子昔所爱今断如溃痈欲作大医王徧救瘖与聋长安坐寂寞饥腹聼午钟行归洗黄尘誓将扫青松一蠡渡长淮东望迦叶峯我走名利塲未可谈从容软语感屡发为我清心胷上士无住着此别何由逢
　　赠别讲僧若水
　　道人永嘉老口作智者语坐挥铁如意寳藏发深贮行住自如如当亦无住所踏雪来东山了不惮修阻孤云亦何心东风复吹去索诗讃行色我敢靳不与道人已得道逢魔犹龃龉古气生面目清流见幽防泠泠防妙音松风杂寒雨九旬谈妙用况乃超佛祖东归花木繁啾唧鸟雀聚道人具眼目要当反聋瞽万事付一笑鉢饭饱亭午聊以答道人缾巾过水浒
　　留别邵公言
　　公言雅知我良胜我自知往年得为僚税驾清江湄觉君有胜致真率仍天资定交倾盖间快语明肝脾我生七不堪百谪将安之官长笑不骂儿童容遨嬉掾舍等禅房竹树含幽姿其间有闲味共此非君谁驾言冩予忧欲致车已脂往披五老云下采苍山芝翛然送日月万虑忽若遗朅来两溪上邂逅寛所思防风送白苹藻荇揺寒漪水清不受钓鱼细安可骑亦复可怜人鸥鹭相委蛇君岂鸥鹭羣鹓鸾往追随所遭即定分固有何庸麾我生傥可用岂惜山英移荣华如食荠贫贱亦甞饴顾今适当还捃拾聊充饥从君借蓑笠破雨收江蓠
　　赠禧上人
　　此寺昔荒寒蠧黑相撑支世尊窘风雨钟磬出茅茨吾祖过而慨开槖为营之一旦黄金宫突兀清江湄其徒则以安其道犹逺而吾游童且白仅乃见此禧譬如蒿艾中蔚然得江蓠昻藏老鹤骨劲瘦寒松枝宴坐了无营孤香对逶迤海涛走牕槛江云翔屋楣全收眼界胜阒与人境辞吾方廹逺游未可分清怡【原注清怡禧轩名】广鉴大师观上人为灵芝数百众故乞从檀施乞米求予诗送行为作一首予昔为武康县令观师吾邑人也
　　灵芝有良田嵗比万户侯平生不力耕以徳作耡耰不许仓箱丰但知鉢盂秋木鱼一呼饭千屐如水流灵芝道亦然饱汝即罢休但忧汝易饱未饱非所忧后生真可畏见此观比邱昔常为我民今廼从我游得道于灵芝胷中罗珍羞岂特求自饱将副馁者求裹鉢忽何之西风送轻舟处处灵芝田多稼如云浮初以非种种今当不收收谁施复谁乞大块同一沤姑且置是事吾言亦谬悠羡观一身轻翛然逐飞鸥
　　盛暑谒刘公逹
　　伏金避老火遁日干商霖天地岂不寛八荒一釡鬵此身沍寒乡骨冷势陆沉忽疑同然灰终得空汗襟闻有不热符莫致癸与壬平生习云水两足便幽寻佩绅接轸处念往汗益浸乃独款公关热行犯诃吟忘公鼎轴家谓是缁帷林有风静险躁无愠烦鸣琴置我弟子间岂不容鲁参公如天下雨焦巻聼雷音謦欬走旱魃噫欠停流金胸中三絶编寜独自洗心坐使人意消烦促变清深南山当朝隮暂巻乃至今万物抱暍意油然徯层隂
　　昨夜陪诸公饮今尚委顿未能起坐闻孙守出送陈祠部供帐溪上见招不果往戯作小诗寄之
　　孙公金作骨何独无燥湿雄姿逼龙虎风雨坐嶪岌黄堂烂绣筵春瓮融玉汁银台三见防醉眼梦欲入公张两瞳电照我毛髪立平明郭西门钟鼓仍盛集我方拥黄防势作蚯蚓蛰乃知千里姿追趂何翅十春溪葡萄碧饮渴谁当吸愿君苦留客堕翠应可拾未用奏伊凉舞红催玉粒
　　琳老所居植竹发笋而草茁其傍作诗见寄为赋一首
　　春风吹琅玕夏长苍龙孙未见拂云梢已引鞭骥根包藏霜雪姿隠忍苔藓痕其傍茁小草同出东帝恩恩深草先髙抱箨殊末掀嵗寒两何如一笑凝诗防
　　猗猗亭夜月
　　猗猗亭下竹娥娥竹上月防风静兰路水石相映发盈前婵娟子秀色粲玉骨褰衣往从之露泣苔侵韈
　　溪上
　　溪光照秋房娟然卧流萍水仙弄幽姿寄余汀洲情眷懐玉色子弄波濯尘缨夜寒有佳意属此泠然清【案此诗永乐大典原本阙佚今从宋诗纪事采补】









　　钦定四库全书
　　东堂集巻二　　　　　　　宋　毛滂　撰七言古诗
　　十二月十二日雪晴成允蔡君扁舟携诗见临次韵奉答
　　蔡子下笔生涛澜少时往往思涌泉便当自作五鳯楼画楹刻桷皆蛮牋昨日千秋桥畔雪杨花蝴蝶相聫翩径唤红妆弄春色千壶快倒万锦纒那知蔡子足践地栁车送客已复延揺竿孤唱颇自得闭门髙卧初谁贤幸来饷子小楼日共防檐影移残年东堂夜寒劔有气北窻昼静琴无髙门悬薄固踈矣所忧饿虎犹须鞭齿揺目眵懒自荐岂复珠贝如悬编仙人玉树傥相待只拟醉拍洪崖肩尧舜之事不足惊肯为儿女痴自怜故山鹤帐久不往白云封户端应全吏卒无令守叔夜弟子何妨嘲孝先伯伦天地席幕尔何处六翮犹争前平生小吏轻子美未害故人踈浩然子今风霰动短褐岂乏锦绣裁长篇东堂那记城旦语唯有诗律曽家传墨香纸滑霜兔劲明牕妙意常空圆客来指似寜信此自知食蜜甜中边
　　李白于宣州谢朓楼饯别校书叔云一首十二月初六日夜独坐松斋懐抱良不佳饮少輙醉庭下梅两株月色皎然倚树防吟偶诵李白此诗有防予意者次其韵追和一首
　　弃我去者昨日之日不可留醉我心者今日之日多烦忧秋风吹鴈渡汾水斜阳随客下西楼苑边麒麟守白骨半夜安能保明发小蛮为酌流霞春醉倚梅花满懐月暗香吹逺月欲流松声百尺唤清愁早挂铜章老槐下短蓑独速上渔舟
　　孙使君见招以不茹荤得醉因过南禅老饭小休庵中作此诗寄之
　　城南病客食不足日与天随争把菊饥肠昨作细泉响岂识韭虀并豆粥五州自有定逺侯虎头燕颔飞食肉门前麴封何足道酒出兵厨防春瀑康成温伟秀两眉何啻五斛当一斛席中珍句出半酣但惊墨迳通羣玉不知清风静扫脾徒见秋电寒揺目相君脱粟好名尔何用留侯归辟谷我今枯槁固其分尚有闲气蟠空腹侯当下士屈体貎屡唤不来仍不逐羊臑鱼尾痴不食却覔山僧煑寒蔌敢烦厐生要栗里欲谢杨公向防属午庵聊拂偃月牀卧聼春飇过修竹
　　秋雨杜门久之比晴一出前村归闻陆令见过奉寄一首
　　子桑闭门十日雨何人裹饭相劳苦忽窥晴色入踈径向孤村寻老圃不知双鳬念云水欲下雀罗风送起未容倒屣见王孙岂是扬锤嫚公子长安秋雨乃复来山隂夜雪仍空囘他时乘兴幸告我请扫门前红叶堆
</div>
    <div class="pagination">
<span class="current-page">1</span><a href="东堂集_page2.html">2</a><a href="东堂集_page3.html">3</a><a href="东堂集_page4.html">4</a><a href="东堂集_page5.html">5</a><a href="东堂集_page6.html">6</a><a href="东堂集_page7.html">7</a><a href="东堂集_page8.html">8</a><a href="东堂集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
