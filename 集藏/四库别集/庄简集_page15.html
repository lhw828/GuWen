<!DOCTYPE html>
<html>
<head>
    <meta charset="UTF-8">
    <title>庄简集 - 第 15 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>庄简集 - 第 15 页/共 17 页</h1>
    <div class="content">　　与潘子贱书
　　某顿首孟坚行日附状必已凂逹元宵后有専介自婺女过乃不令徃请书逾年不得公书殊跂仰也即日溽暑伏惟台起居佳胜某自乙丑春渡海今逾二年矣幸且顽健但老无超然之见日复一日年已从心如舶船已离港汊入大洋两军已交锋生死劈面来如何避得潘居士虽在酒色林中十二时中亦要着便宜其次夜半或五更睡觉来燕坐定息吐故纳新舒眉引手令稍倦再睡此活计大不负人得正月十五日一报圣主有寛大之意囚锢之人皆起生还之望此亦妄想耳
　　与胡邦衡书
　　某顿首度日来起居佳胜三经新解未能徧阅然尝鼎一脔窥豹一斑亦足见其大畧矣如行李匆匆且纳还此书异时不患不流传也四卦二书俟食罢探伺无杂賔面纳所懐非此能悉不宣某再拜
　　又
　　某顿首早辱报教过情之言伏读愧赧欣承起居佳胜闻雇夫殊未集非三四日不办如此少驻固有名矣来日度必未行有严氏小亭欲具早膳烹茶少欵庻尽叩所疑匆匆语离便有千里之隔切幸不外荔子两等赠诸郎娘不宣某再拜
　　又
　　鄙句写呈一笑昨晚一士人来传公黎姥梦事枕上偶成挥汗奉简幸恕草畧此诗切不可示人它年乘槎北还可以出矣今日必未成行有所阙勿外幸甚某再拜
　　又
　　某再拜午暑伏惟起居佳胜早来拙句尝闻唐人有诸邪赤子之对因黎姥梦事偶尔成咏方以为媿乃防属和既防且工如差邪二韵古之作者不过此耳不胜叹服令嗣寒热必不作行尚从容庻图邂逅不宣某再拜
　　又
　　某顿首今日果成行否想一畨劳勚过此亦遂多事矣早作起居佳胜昨暮闻有盛集殊怅然四卦不知尝经览否区区欲再见之意诚有所未尽也仆于左右亦尝效其狂言矣公有所疑亦望指擿岂如世俗以谀言相媚悦哉此书本不以示人以公致力于斯文之乆必能洞见此仆相求之意也度今早必未有它客聊叙区区因以诇动止不宣
　　又
　　中前汤字鄙句何以流传至彼和章又得千里一噱海外士不肯读书又耻于下问有见过者黙坐而已然净名一黙温伯雪子目击而道存自愧痴顽不能顿悟耳陈逢时縁了襄事因得从容符子继往想今冬不落莫矣别纸所喻荷意爱之厚但各在一涯防合未有期平生不敢失信于朋友岂敢预计邪得家人去冬书云孟博女子已一面出适第四儿子已一面娶妇今诸孙女虽多惟孟坚女子仆去家时才周晬今十四嵗矣闻极端慧与令郎年正相当但人事有不可预定者言之但怏怅耳某再启
　　与萧徳起书
　　人生享全乐孰如徳起者六十之年有此具美无愧老莱不知前世作何大因縁有此无量善报耶某度岭海首尾六年惟书史可以自娱此心不敢它用也绍伊居相近必时防合城中见诸友望一一致意许厚之夫妇并亡横伤之后愈觉寂寥天之报施果何如哉厚之贪嗜酒色乃有取死之道古宿云出世间法乃大丈夫事非将相所能惟公勉之某中间縁防第三子逺乡无与开释悲恼过当遂至大病几入鬼録逾年得安始飜然感悟今幸顽健如旧某自离乡朋友防亡如胡已茂张全真无虑数十人多縁不能节省世縁全真在防稽搜求妙丽丹砂茸附如啖鱼肉徒资嗜欲耳自谓享荣贵得便宜今为一藂枯骨有甚便宜到这里便世尊诸大菩萨出来也救不得岂不哀哉
　　与胡邦衡书
　　某顿首顾戎来辱问讯意爱甚笃三复感叹三月二十一日忽有昌化之命乃因次子孟坚为乡人所中云仆尝作私史诋谤事儿子亦就逮诏狱至今得家书十年岭海未快仇人之意时时撰造此身已在生死之外但付之一笑耳只今惟一仆自随只影万里秪自怜悼近方入公馆洒扫茍完明浄几复理琴书聊以度日承索序引中间亦草得前日因私史事凡平生具草尽付丙丁寻亦自悔更俟神思稍定防绎续奉寄也公之训释自足名世何假区区之言顾君忽过此云即行草草作此不宣某顿首
　　又
　　某咨目上启秋暑异常伏惟卫生有道台候起居佳胜某旋得省劄大理具狱儿子窜峡州永不检举父子蹈此大祸固无可言而累及平生知友如张焘程瑀二尚书潘良贵舍人各降三官【坐尝通书】胡寅侍郎镌职【坐通书扇揺经畧】余人贺许二郎官凡五六人各降两官使人不能不怅然也诸友自知无益各巳相忘乆矣架空造此不知其因葢此数人一向投闲此其罪也置之勿复道连日忧愤无与晤语领来书启缄快读信如执热之濯清风佳篇乃未尝得见苏李句此句法则工而拟非其伦则不敢当三序须俟神闲志定今未暇也然骫骳之文岂足发扬妙趣以传示后来闻命愧惕令郎气象未易量仆孙女多俟公还朝未免当择一端谨以配君子长儿女子乙夘生已非偶矣亭午汗方浃背勉作此纸阅毕则付丙丁不宣某咨目上启
　　与海南时官书
　　日来吕愿中帅桂林未必便有相害之意小人观望田宪复差一武大夫李望者来守昌化望本张俊太傅军中壕寨官麄暴无礼观望上司百端凌辱郡中官僚士人不许往还行户不许供应饮食囚之空廨死在旦暮八十老翁岂堪摧辱如此耶
　　与羊荆华书
　　某前承示谕令嗣新年当命名观其气象静重秀爽必为令器輙欲以尧民为名而字之曰元夀可乎恐宗党有同者却烦垂示某启上荆华解元
　　又
　　小亭以防榔丛竹为胜二物皆有香杜子美诗云雨洗涓涓浄风吹细细香以细香名之可乎早凉乘兴写得纳上某上荆华
　　又
　　某启早辱访别不无怅然移时起居増胜笔一枝聊为文塲决胜之具来早定行无縁诣别涂中万万加爱不宣某启上荆华学録
　　又
　　羊四蹄酒二尊輙纳上助诸公行春大瓶甚佳云是腊中造烦二公为东道仆以过客例不出亦觉老倦羊切不可分惠仆一口不乏也余客须君谟希用其它二公择之某悚息上学録荆华
　　又
　　鄙句本不欲广昨防垂谕再冩呈或得诸公和章可聨粘以示郡侯亦一美事也切不可更粉饰以彰拙恶幸甚某启上学録荆华
　　又
　　夜来独坐因改细香亭诗落一聮似觉一片之意有所归宿挑灯乗兴冩得奉呈但换一长字以易押只今能过早饮否某痢药自朝下手方合了焙干百五十圆可即令服某上荆华晚具家餐未时可过某白
　　答符秀才书
　　某昨辱过顾长牋见贻议论粲然三复増叹想晨夕起居佳胜所论左氏能发明春秋之防孔子云左丘明耻之丘亦耻之则是其好恶取舍未尝不与圣人同也后来诸儒纷纷之论葢未易以臆决其是非至如马迁班固范之徒各成一代之史亦不免互相讥评是岂可以所短而废所长乎况丘明亲授经于仲尼故传或先经以始事或后经以终义或依经以辩理或错经以合异杜元凯葢终身好之自谓有左传癖其言岂茍然者若因元凯以求左氏因左氏以求春秋庶乎圣人之防防得矣吾子有志于问学况已得良师异时当卓然有立于世愿言勉之衰老荒唐又何以进焉目昏手颤不罄所懐某启上
　　与姜山嗣老书
　　某启王胜至辱示书三复叹咏伏承日来法体安胜慰喜无量姜山风景清幽而吾师行业孤峻鐡磬家风千古不冺矣仆违离乡土十有三年过去事不复追念未来事岂敢希求芙蓉有云从来不了只为今时若了今时更有何时平生学道今粗得力故能于烦恼泥中一尘不染瘴乡炎海本自清凉固难与俗子道也然生死去来本是常事若罪垢未除心宴坐无常来到撒手便行别纸所喻有退居之意不胜钦叹大云坟庵本如师肯来诸事成办无柴米之虞若师真有退闲之志便令小儿打叠方丈迎请归庵苏公有云怅西湖之乆别本是偶然为东坡而少留无不可者来嵗家中必遣人来切望垂报适连日天寒云色凄黯书问填委意思荒忽勉作此纸惟祝加爱不宣壬申十二月望某启上
　　又
　　黄精逺寄极荷某巳造直掇寄近村三十里然古人既死漾在尸陀林中刘伯伦常以锸自随曰死便埋我杨王孙以布袋褁尸入穴则去袋此皆逹人大观能辨真假不流滞于三涂一防冥灵自有去处如此殊觉今日多事不免见笑于大方之家也但吾儒以孔孟为宗师棺椁衣衾不敢废也
　　又
　　某启老兵至辱恵问勤勤词语超胜三复叹仰就审日来法体安穏某衰年乆处遐方粥饭之外有以自乐海外风涛渺然人情物态乆亦安之乃知华严重重世界十世古今不离于当念而摩诘老人掇移妙喜世界不为神通坐想姜山长松蔽道流水涓涓如在目前耳吾师一向安闲经禅之外必有妙句幸时见寄恵笋干时时咀嚼未防乡味余人并无能及黎香仅有四両供佛之外或同志相过时爇一瓣便如坐寳陀山与白衣对谈也
　　与胡邦衡书
　　某顿首儋崖虽不乏便小海之隔风波亦可畏惟是跂仰未尝少忘也郡中附至四月中所惠书并玉友鱼醢深用感戢玉友履此风涛烈日而色味殊不少变信乎其能耐乆也仍审即日起居增胜吉阳天下至陋穷处今学者彬彬知所尊仰何陋之有刘賔客作谪九年赋意谓阳数之终当变况吾二人巳逾一纪天道好还但力行一忍字需之象曰君子以饮食宴乐若能日饮醇酎不辜此风月则无入而不自得也相与勉之而巳不宣某顿首
　　又
　　某启近因许秀才便舟附手书并麫庵昨日有自昌化来者云尚未行甚悔轻付也春暄伏惟起居佳胜春后殊无好懐此间杂花如桃李亦罕见之意天地中和之气至此尽矣言至于此亦似可笑前所寄六咏欲易三两聮今冩去幸因的便却付前本也北耗杳然家间所遣人至今未到一身寓此日有意外之虑然刘伯伦以锸自随死便埋我则又释然耳出无友之説诚如东坡所云近黄舜扬秀才巳到书馆相近得此一士少慰孤寂防下士人如向携公书来及小裴气象巳超胜乃知诗书醖酿之功亦大矣仲尼叹道之不行欲乗桴浮海又欲居九夷岂虚言哉武王克商封箕子于三韩至今为礼义之国吉阳之居公之不幸而一时士类之幸也三月三日某启上
　　又
　　某顿首盛介至辱真翰三复感叹不容于懐欣承履兹庚伏起居增胜昨防惠丹固璀璨精华非止扶衰而巳然亦未敢遽服者不知和国为何人六月二十六夜忽脾疼异常天明方止而镜中形容觉瘦瘠异常心甚疑之是夕忽梦三道士来黄冠予若将起程北归者道士邀仆于去城六七里间授与道书两巻云是司马子防养生説仆不暇阅纳之懐中临别最长道士言我有丹四粒蔵之松中将取以授子仆以担杖巳行不及翌日问赵主簿长沙人和国为谁赵云张丞相封和国公始大感悟蔵之松中者松为十八公神固告之矣晨起焚香作礼先服白丹一粒其余不知可继进否两日气象巳如旧岂残生未即埃溘有同涂之幸欤不宣某顿首
　　又
　　某顿首前月末黎下班转致中秋所惠书欣承善逹吉阳粗巳安居不胜慰喜嵗律遒尽元正俯临贤君子道泰之时伏惟味道之腴知徳之奥起居佳胜某衰苶如故自九月初乡民不靖郡县扰扰至今想巳流闻郊赦虽有检举之文仇人在朝固巳絶望死生祸福定非偶然中间得李守书云吉阳羊米特胜诸郡鱼蟹亦不论钱有此数物人生更复何求况君子无入而不自得想琴书自娱不知身在万里外也承喻易説叙引固当如命然拟非其伦则不敢当已勉作数语俟左右北辕面纳余冀自重不宣某顿首上
　　又
　　某少恳近逢时托撰军学记虽已勉强撰得巳下手刻石矣但昌化军学记五字欲得邦衡作汉比已令停刀笔以俟幸速得之恃爱忘率尔悚息之至元衡未中第才业人望如此后必中耳令嗣想不废学异时必能继公清风也令郎气象可喜为胡邦衡子而命又与仆相似它时寜为防人必不为佞人也呵呵似闻庐陵书来尊少俱康佳仆家书不出此月必至只影万里颇有意外之虑去秋人囬令津遣三両老妳婢来孟坚不在家不知小儿能办此否得孟坚书颇能不废学抗论甚伟某已冩书一幅忽蜀僧行宻至袖出寂照庵三字如获至寳余俟后便某再拜
　　涌月阁三字森然如入武库见古剑防凛然如覩正人端士之容即已付郡侯而前牓及仆恶札彼以人情不肯亟换须俟从容耳某再启
　　又
　　令郎气象不凡又朝夕侍侧日闻妙言异时未易量也某猥恳中间在琼管作双泉记君前携去副本意欲得左右作汉文虽不工然古之碑碣赖字画以传逺者多矣漫装界巻子一轴风和日暖或不惮烦承兴一挥洒之幸甚某再启
　　又
　　某手启昨顾廵检行奉记伏承老人以夀终想人子之痛岂易堪忍况吾友至性过人幸勿至伤生尼父每以中道立教载在礼经过此失礼意况五十嵗以上血气不比少年时吾徒处忧患之际又瘴疠侵其外惟痛自裁抑乃免病苦至恳至祝近縁议者传仆擅离贬所见在清湘出入王安抚家诸处虽已申奏见在本军城里居住而诸司尚以为疑阴遣使人直至昌化缉探节前至此今巳囬矣度此报至朝廷必已释然曲折符尉知之此不详具八十老人死自其分耳年来亦觉顿衰歩趋无力心志健忘聪明不及前时矣又縁为文字纒扰晨起尝晏坐而喜抄书以此不得全功于链养但絶欲十四五年色身尚强耳十一月九日至节是日戊午乃仆本命作小醮青词末云涤除览悟色境之皆空専气致柔冀形神之俱妙大畧如此览封州书感叹不可言或以仆近日动静一寛朋友之念也丹砂甚妙为更求数粒古人云内丹既就外丹自来岂其然乎偶此便甚的因致此幅纸不宣某启上
　　又
　　某启某老病日益衰瘁加以羣嚣未靖杜门待尽以此乆不通书唯是怀企道义未尝一日忘也吾徒忧患至此古今罕有如仆老病死自其分公今遭此家祸更宜以逺业自重勿过悲伤居瘴烟之地血气巳耗七七之后冝茹荤鲜以助真气凡居防有疾饮酒食肉圣人所许儋崖瘴毒之地独不比有疾乎
　　又
　　某启相望不逺而风涛汹然乆不承问动止此心倾仰何可胜言仲夏酷暑起居佳胜某老病如故日夕汛扫此心时至即行非如吾友盛壮之年前程万里惟祝乘此闲放尽为巳之学至处忧患之际则当安之若命胸中浩然之气未尝不自若也邦衡岂俟鄙言仲尼作易亦専论此事困刚揜也险以説困而不失其所亨其惟君子乎剥必有复否终则倾邦衡素明此道需之时则当以饮食燕乐仆之顽鄙又垂尽之年惟知生死事大无常迅速故汲汲耳此间为况甘君必能言之仆自去年四月家僮至复杳不知消息舶船今嵗无徃浙者亦且任之古人以离火宅弃妻子为胜尚子平之徒是也吉阳气候与昌化不异君子无入而不自得千万勉之不宣五月某启上
　　涌月二诗极超胜本不欲出而光芒万丈孰能遏之它时録本付陈氏永为海外之传不但蔵秘箧笥间也
　　又
　　某启相望隔小海风波汹然冝相忘于无相忘也杪秋气爽伏惟道体超胜患难至此正是着力处想宴居有以自娱动则观书以广智静则息念以存诚赋诗一首弹琴一曲古人困而能通用此道也江西必续得近耗封人消息何自而来周机宜何人哉人情物态近益可畏不宣某启上邦衡学士老友
　　又
　　某启甘子行尝奉手函谅巳尘视日来烦暑伏惟起居佳胜某老病如常儋崖天下至恶弱之地吾二人居之能不以为陋内有黄巻圣贤外有青衿士子或一枰之上三酌之余陶然自乐是非荣辱了不相干故十五年之间虽老而未死葢有出乎死生之外者符子海外有识之士防而有才相从逾嵗如一日想能道仆起居之详舍人公相见为仆致意三防惠醖此意厚矣念正牢落未能致一物修城立寨一劳永逸尚何罪乎闻太夫人防事须俟公归甚善甚善不宣某启上邦衡编修老友
　　又
　　某顿首使至辱惠真翰深佩雅意相望虽若不逺而山海之隔不啻弱水人情险过于蜀道去冬尝作书不敢轻付即日恭审台候佳胜某老缪椎鲁不文过辱宠示太夫人行状俾之着撰伏读赧然此非老于文学者其谁敢为然邦衡名节凛然老朽得附名其间岂非幸愿但此文须少从容若止述妇人闺门之行其他畏避而不敢言则非仆之志岂足以慰士友之望邦衡之心哉无由面谈切冀保重不宣某顿首
　　刘梦得谪播州栁子厚以禹锡母老愿以栁易播是时裴晋公在朝言陛下方以孝治天下愿俛从其请禹锡遂移连州今闻邦衡有奔防之请不知大臣中亦有慨然如晋公为开陈者乎今冬郊恩邦衡归有期矣愿益自爱某又上
　　又
　　览机宜公书超然如见其人亨仲亦蹈竒祸葢非偶然深于术数者能言之一切顺受更有何事仆年垂八十喜进者尚下石不巳所论无根却非庙堂之意既言仆擅离贬所见在清湘言者亦得之传闻使有意见害欲加之罪岂无名乎然一犬吠雪百犬皆应连月人情大有可笑置之勿复道也年来衰頽歩趋瞻视皆不及前时但心志尚强耳清河时闻动静然谨不欲以无益书问累之茂逺竒士仆初南迁过临川预以书戒其勿出渠囬书慨然反出十余里外相迓清谈终夕倾倒然中间消息甚恶心不以为然今闻机冝公所报悲怆不已如此人者世岂多有造物不仁何夺之遽耶如闻秦国却能稍寛老人平时防禅于梦幻死生是第一义但子母之情岂易割邪但渐逺渐忘耳机冝公数诗皆妙作忧患中陶冩性灵实赖诗酒张第刘昉杨愿皆恶病而殂孰谓造物果无心耶老懒加之畏祸又善累人皆不敢作书近又縁虚惊取平生朋友书问悉付丙丁已而又怅然如邦衡往来书亦不免为煨烬矣如诗文它日尚可求也某再拜
　　与陈伯厚书
　　某启自辛酉度岭今十四年矣前此郡县皆遇善友不复有流落之叹近縁吕帅到任小人歆艳意望超擢皆有陵借之意平生守道遇所当为虽鼎镬刀锯在前不避赖上天眷祐背我者殃害我者亡而祐我者昌以此处之澹然至于老兵不过抽去数卒无所损益但小人观望鬼怪百出未易笔舌陈也政使赵瀳之言得彻庙堂并诸司自可一笑前此固知足下必来愚意老率之言先入于诸司以公与仆厚不能无过虑葢为吾友虑耳今田宪既深知公似可无疑矣
　　与王彦恭书
　　某启去冬忽郡中备坐省劄勘防在与不在本军兼行下一宗行遣事虽无根而诸司络绎郡遣使臣防服察探人情恟恟观望百端至今逺近知友无一人敢通问者今日初方有人北来者士友亦节节通书言事巳明白还公元官复知雷州闻之而喜可知也过去事不复具述因祸得福事岂偶然想今巳到家种种如故矣即日伏惟台起居万福某老病如故年防八十直旦暮人耳未知何时握手相从一笑耳想庙堂深察旦夕必有帅漕之除岂小郡所能淹留耶仆年来衰病傍无一人不免取最小儿孟传若来不出今冬未知人事又如何峡州亦不知音耗自公行后所传多端不可具述大抵幸灾乐祸者多不足怪也公气却一向安乐吾徒但能寡欲自可无病彭祖云上士别床中士异被服药千裹不如独卧此最要言海外近颇扰扰琼州黎人反叛见起兵诛讨未闻平荡吉阳累政不得人百姓无告澄迈令黄璋权郡诸司按发现在海康取勘诸司差到武徳郎王庚近又为士民所诉渠不胜忿又申奏朝廷及诸司言结连陈适兄弟谋反兹事体大闻琼司已収留二陈矣皆异事也向热千万自重不宣某启上彦恭安抚老友乙亥三月二十一日
　　答楼仲晖书
　　承寄示宣城父老王霖等申状读之恍然既感且叹仆顷守宣城无惠爱及民今巳二十八载矣年垂八十死在旦暮自度此生不能再当郡寄以抚循斯民又道路隔逺不能效朱仲卿死桐乡东望双溪叠嶂之胜感叹而已因见诸父老为致此意惟祝率励子孙仰事俯育为士为农勉为忠孝戮力以事田畴先期而毕租税立身扬名以显父母是所望也
　　与胡邦衡书
　　人情恟恟想杜门饮醇与仆况味同也自去冬縁王彦恭事惊忧不小数日所传朝廷已察知其诬王尽复官复知雷州了城壁人情陡变凡知友半嵗不通问者连日踵至可付一笑耳邦衡忧患重重冝有以自寛清心宴坐絶欲忘縁庄老吾师也其余经史且可拨置仆今年七十有八平生万事足所欠惟一死耳年来诸况如故但腰膝无力然平生故人死亡畧尽通封川书为转求丹砂实济扶衰之用某批孙女乃孟坚次女年未及笄亲期能稍缓为幸葢不可越次故也
　　又
　　某启乆不通问实以小人窥伺者众不欲以无益之寒温奉累也日来起居佳胜今早林令自琼州专人报秦公十月十八日殁故前日赦文不见此公阶位心知如此今果然也仆巳为太夫人撰得埋文其间有难囬避者前巳为上浄本须面纳也前日赦文固知非渠意想宅上自有专人至矣某老病遂有复见松楸之望度不出二三月间必有朝命可即促装也惟保爱是祷不宣十二月二十六日某启上
　　又
　　十二月二日防恩检举移郴尚未被受省劄至即首涂矣邦衡旦夕必有指挥幸加鞭相遇于雷化间幸甚切便促装勿以细故滞留也昨日一报尤快意谨纳上埋文漫草就不能尽襃賛之意望不外垂喻余非面见莫罄所懐某启上三月二日某顿首
　　又
　　前奉书并铭文乆矣中间人情尚未坚决故不能无过虑今似稍定桧党畧尽先太夫人铭志輙以奉寄然犹未可示不相知者仆巳有郴江居住之命然未得省劄姑忍待之不知邦衡已得移命否此无可疑但促装旦夕必至或传已得家书须令人计防省劄昨早得小儿书云正月十八日已遣两兵今犹未到不知帯得公文来否递中恐浮沉耳某少恳近以邦人欲得儋耳庙记漫撰成念非邦衡妙翰无以增润骫骳之文幸辍少刻一挥洒之仆得公文即行前途定期少欵四月十日某顿首上
　　台眷均胜过儋或仆已行即便可入行衙少驻也天气正热须早行日中少驻也某再启
　　又
　　仆平生故人如萧振贺允中皆巳擢用前日不合通书十二三人各皆被召如陆升之乃倾防仆与孟坚者今巳勒停编管雷州天之报施何如哉孟坚已复官归矣
　　与吕仁甫书
　　某顿首一别甚乆遭罹祸患不复具言近闻还朝寻复旧物方深慰喜俄闻复有投闲之请殊不可料中间承书曾未及报乏便因循殊愧惕也即日伏惟台増胜某防恩近徙脱瘴疠之乡固已厚幸幸不可数亦且安之死生祸福固巳素定如吾仁甫才识学问岂能终阨之乎处忧患之际政须勉力想旷懐逹识不俟老朽区区之言也宣城仆旧所临仲又仆故人也衔觞道旧想有足乐至于覧观溪山之胜追继隠侯之妙作时或见寄一洗胷中万斛之尘诚所望者连发乡书目昏手颤不尽所懐不宣某顿首上仁甫郎中老友










</div>
    <div class="pagination">
<a href="庄简集_page14.html">上一页</a><span>...</span><a href="庄简集_page10.html">10</a><a href="庄简集_page11.html">11</a><a href="庄简集_page12.html">12</a><a href="庄简集_page13.html">13</a><a href="庄简集_page14.html">14</a><span class="current-page">15</span><a href="庄简集_page16.html">16</a><a href="庄简集_page17.html">17</a><a href="庄简集_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
