<!DOCTYPE html>
<html>
<head>
    <meta charset="UTF-8">
    <title>会昌一品集 - 第 15 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>会昌一品集 - 第 15 页/共 16 页</h1>
    <div class="content">　　忆春雨
　　春鸠鸣野树细雨入池塘潭上花微落谿边草更长疏风白鹭起拂水防鸳翔最羡归飞燕年年在故乡
　　忆晩眺
　　伊川新雨霁原上见春山缑岭晴虹断龙门宿鸟还牛羊平野外桑柘夕烟间不及乡园叟悠悠尽日闲
　　忆新藤
　　遥闻碧潭上春晩紫藤开水似晨霞照林疑防鳯来清香凝岛屿繁艳映莓苔金谷如相并应将锦帐回
　　忆春耕
　　郊外杏花坼林间布谷鸣原田春雨后谿水夕流平野老荷蓑至和风吹草轻无因共沮溺相与事岩耕余所居平泉村舍近蒙韦常侍大尹特改嘉名因寄诗以谢
　　未谢留侯疾常懐仲蔚园闲謡紫芝曲归梦赤松村忽改蓬蒿色俄吹黍谷喧多慙孔北海传敎及衡门山信至説平泉别墅草木滋长地转幽深怅然思归复此作
　　忽闻樵客语暂慰野人心幽迳芳兰宻闲庭秀木深防来涧底鳬鹄遍川浔谁念沧溟上归欤起叹音
　　临海太守惠予赤城石报以是诗
　　闻君采竒石剪断赤城霞潭上倒虹影波中揺日华仙岩接绛气谿路襍桃花若值客星去便应随海槎















　　李衞公别集巻十
　　钦定四库全书
　　李卫公外集巻一
　　唐　李德裕　撰
　　评史【一】
　　穷愁志【并序】
　　予顷嵗吏道所拘沉迷簿领今则幽独不乐谁与晤言偶思当世之所疑惑前贤之所未及各为一论庶乎箴而体要谓之穷愁志凡三巻篇论四十九首销此永日聊以解忧地僻无书心力久废每懐多闻之益颇有阙疑之恨贻于朋友以俟箴规
　　夷齐论
　　昔夷齐不食周粟饿于首阳之下仲尼称其仁孟轲美其德葢以取其节而激贪也所谓周粟者周王所赋之禄是也谏而不从不食其禄可矣至于闻淑媛之言辍飱薇蕨斯可谓不智矣夫薇蕨者元气之所发生四时之所顺成日月之所烛风雨之所育周焉得而有之哉若以粟者周人之播殖则夷齐得非周人乎反覆其道尽未当理然夷齐之行实误后人于陵仲子慕夷齐者也乃至不义其兄之禄洁则洁矣仁岂然哉厥后商洛四友畏秦之酷避秦之祸岂止洁其身而已然餐紫芝以为粮饮清泉以为浆终老南山以养其寿斯可谓仁智兼矣
　　三良论
　　秦穆之杀三良诗人刺之矣春秋讥之矣今不复议唯三良许之以死而前代无讥何也且臣道莫显于咎繇孝友莫盛于周公咎繇尚不殉于舜禹二后周公尚不殉于文武二王三良讵可许之死乎如三良者所谓殉荣乐也非所谓殉仁义也可与梁丘据安陵君同讥矣焉得谓之百夫特哉昔荀息许晋献以言继之以死君子犹叹斯言之玷不可磨也岂得以生同荣乐殁共埃尘以为忠乎晏平仲言君为社稷死则死之斯言得之矣自周汉迄于巨唐杀身成仁代有髦杰莫不显一身之义烈未有系一国之存亡唯纪信乗黄屋以诳楚赴丹焰而存汉数千年间一人而已汉祚四百由此而兴余谓汉祖封建纪氏宜在萧曹之上报德未称良可悲也
　　张辟疆论
　　杨子美辟疆之觉陈平非也若以童子肤敏善揣吕氏之情奇之可也若以反道合权以安社稷不其悖哉授兵产禄几危刘氏皆因辟疆启之向使留侯尚存必执戈逐之将为戮矣观高祖遗言吕后制其大事可谓谋无遗策矣以王陵有廷诤之节置以为相谓周勃堪寄托之任令本兵柄况外有齐楚淮南磐石之固内有朱虚东牟肺腑之亲是时产禄皆匹夫耳吕后虽心不在哀将相何至危惧必当忧伤不食自促其寿岂能为将相之害哉高祖曰非刘氏而王者天下共击之此虑属吕宗矣何可背之厥后称制八年产禄之封殖固矣若平勃二人溘先朝露则刘氏之业必归吕宗及吕后之殁劫郦商以绐吕禄计亦窘矣周勃虽入北军尚不敢公言诛诸吕岂不艰哉赖产禄皆徒之人非英杰之士傥才出于世岂受其绐説哉嗟乎与其图之于难岂若制之于易繇是而言平勃用辟疆之计斯为谬矣留侯破产以报韩结客以沮秦招四皓以安太子所谓必仗义居正繇此知不尚权谲明矣
　　盎以周勃为功臣论
　　袁盎对文帝曰绛侯所谓功臣非社稷臣夫社稷臣者主在与在主亡与亡盎见勃自德其功有以激之也非至理笃论此言足以惑文帝聪明伤仁厚之政俾其君有薄宗臣之意竟使周勃大功皆弃非罪见疑可为长叹息也当吕后之世惠帝已殂少帝非刘氏陈平用辟疆之计权王产禄绛侯若不与之同心而制其兵柄必繇此而阶乱矣刘氏安危未可知也然磨而不磷涅而不淄未尝不心存社稷志在刘氏外虽顺逊内守忠贞得不谓之社稷臣乎其后綘侯系请室盎虽明其无罪所谓陷之死地而后生之徒有救焚之力且非曲突之义善哉贾生之説喻堂陛之峻高者难攀卑者易陵文帝感悟养臣下有节有以见贤人用心致君精识若袁公者难与并为仁矣盎唯有正慎夫人席塞梁王求嗣此二事守正不挠忠于守奉害错之罪虐贯神明安陵之祸知天道不昧矣
　　汉昭论
　　人君之德莫大于至明明以照奸则百邪不能蔽矣汉昭帝是也年十四而知燕王书诈后有谮霍光者上辄怒敢有谮毁者坐之周成王有慙德矣高祖文景俱不如也成王闻管蔡流言观召公不説遂使周公狼跋而东鸱鸮之诗作矣汉高闻陈平去魏背楚欲舍腹心臣汉文惑季布使酒难近罢归股肱郡疑贾生擅权纷乱欲疎贤士景帝信谗诛鼂错兵解遂戮三公所谓执狐疑之心来谗贼之口使昭帝得伊吕之佐则成康不足侔矣惜哉霍光不学亡术未称其德然轻徭薄赋与人休息匈奴和亲百姓充实议盐铁而罢酤任忠臣之效也才弱冠而殂功德未尽良可痛矣
　　汉元论
　　汉元帝习武帝游宴后庭又隆好音乐与恭石显图议帷幄之中进退天下之士史臣赞曰优游不断汉宣之业衰焉余以班固之言未尽其癖葢懦而不才权移所嬖非不断也夫帝王者天也天以刚健为气粹精为体气刚而健则三光不昏体粹而精则四气不乱刚也者不息之谓也故权衡独运四时不忒粹也者不杂之谓也故乖气消散隂阳不谬若运动不在于权轴镕铸不繇于大冶荡荡上帝复何为哉书曰天聪明自我民聪明又曰天视自我民视天听自我民听岂尧舜之时上下皆公谗説不行人与其聪明哉岂幽厉之君上下尽邪谗言相蔽人不与其聪明哉元帝自称淫乱之君各贤其臣令皆觉悟天下安得危亡之君元帝葢自以恭显为贤而任之不疑也
　　荀悦论高祖武宣论
　　荀悦论略曰高帝天下初起庶事草创文帝躬行黙遂至升平而古典未备制度多阙武帝内脩文学外耀武威而不尽其术不克其终宣帝任法审刑采覈名实而不用儒术理化不成歴数三代以及元帝曰崇尚儒业从谏如流引班固赞宾礼故老优游亮直又曰贡薛韦匡迭为宰相其防以为专用儒术莫盛于此班固荀悦皆文雅之士以元帝好儒征用儒生故以兹为美而深罪石显痛心泣血称诗人投畀豺虎嫉之甚也异乎余之所闻也任恭显始于宣帝当宣帝之世石显岂能隳其大业哉则知恶不在于显矣萧望之周堪皆廊庙之器有师傅之恩石显所忌废而不用朋龙上书遂致于理其后刘向废锢张猛自杀岂得谓之优防亮直乎贾捐之京房虽不终其身亦皆英特儁才道术奇士于元帝可谓忠矣亦因谮而死惑于谗邪岂得谓之牵于文义乎于谗邪则不断于髦俊则用法亦不谓之优游贡薛虽能忠谏止于讽谕恭俭未尝御奸触邪矣韦匡从容守位未尝犯颜干色矣所以得乗时而进久安其位昔桀纣杀一龙逢比干而后天下之恶归焉桀纣以拒谏而杀之其悖已甚元帝以信谗而杀抑又甚焉王业旣衰至成哀陵替才三世而王莽簒夺而宣帝称乱吾家者太子也知子莫若父信哉是言
　　荀悦哀王商论
　　荀悦论曰夫独智不用于世独行不蓄于时昔人所以自退犹不得自免是以离世深藏又曰以六合之大一身之微而匹夫无所容焉岂不哀哉余三复斯论然出涕仲尼圣人也犹美顔子之行藏与我同志称甯武愚不可及叹蘧瑗巻而懐之则圣人遵养时晦可谓至矣以仲尼之德足以塞叔孙之毁以仲尼之仁足以免陈蔡之困以仲尼之智足以避斥人之辱以仲尼之道足以容鲁哀之世而逼廹多惧殆于危亡繇是思之无非命也况王商者哉世人皆以貌寝质薄为数奇敦厚硕大为多福乐昌威重真汉相容貌慑单于而遘愍于时遇谗而殒岂命之否也龙虎不能免于患及命之泰也蛭蟥皆得保其生余又闻之国之衰也忠贤先去故管仲知隰朋不久而齐国乱范燮令祝宗祈死而晋主忧伍胥戮而夫差亡汲黯出而刘安悖徒叹新都之夺孰救乐昌之祸昔秦缪以三良为殉君子曰秦缪之不为盟主也宜哉弃善人之谓也
　　张禹论
　　夫社稷之计安危之机人君不能独断者必启于所敬之臣然臣有忠邪时有险易交有浅深义有厚薄范睢山东之匹夫也入虎狼之秦履不测之险可谓交疎义薄矣而能尊昭王去穰侯开秦伯业之基以安固后嗣可谓忠于昭王矣夫能独断者英主也古人言谋之欲多断之在独葢为此矣天有雷震之怒龙有逆鳞之恨所以人君在于能断耳然亲戚之际恩义之重断之于已可也张敞所谓明诏以恩不听群臣以义固争而后许而令明诏自亲其文非防之得也汉文帝诛薄昭断则明矣于义则未安也周宣饯申伯有孔硕之诗秦康送文公兴如存之感况太后尚存唯一弟薄昭断之不疑非所以慰母氏之心也汉成帝车驾至张禹第辟左右亲问禹以天变禹以年老子弱与曲阳有隙乃言新学小生乱道误人主宜无信用帝雅信爱禹繇此不疑王氏致汉室之亡成王莽之簒皆因禹而发可谓汉之贼也国之妖也虽蛇鬭于郑鹢退于宋妖不甚于禹矣朱云欲以尚方斩马劒断佞臣头斯言当矣后代有类于此者其臣可以范睢为师表张禹为鉴戒
　　三国论
　　魏蜀吴三分天下而亡有先后非形势有轻重积累有厚薄察其政柄所归则亡之先后可知也蜀政在于黄皓皓隷人也内不能脩武侯之旧典外不能制姜维之黩武纪纲日坏君子不服所以先亡也魏自明帝之后政归仲达齐王已降唯守空宫亡之淹速系于师昭之志将移神器之重须服天下之心未立大功亦不敢取所以灭蜀而魏亡也孙皓虽骄奢极欲残虐用刑而自专生杀之柄不牵帷墙之制运尽天亡而后夷灭繇是而知人君不可一日失其柄也如神龙之脱深泉震雷之无烟气威灵旣露人得制之蒋济覩魏文帝与夏侯尚诏曰作福作威为亡国之言所谓柄者威福是也岂可假于臣下哉后代覩三国之事可不戒惧哉
　　羊祜留贾充论
　　任恺庾尹以贾充邪僻欲其疎逺劝晋武令西镇长安唯羊祜密表留之祜岂悦贾充者哉良以爱君体国发于至诚耳晋氏倾夺魏国初有天下其将相大臣非魏之旧臣即其子孙所寄心腹唯贾充而已充亦非忠于君者自以成济之事与晋室当同休戚此羊祜所以愿留也昔汉高不去吕后亦近于此汉高嬖戚姬爱如意思其久安之计至于悲歌不乐岂不知除去吕后必无后祸况吕后年长有过稀复进见汉高弃之如去尘垢实以惠帝闇弱必不能自揽权纲其将相皆平生故人俱起丰沛非吕后刚强不能临制所以存之为社稷也后世翼戴其君者得不念于此哉
　　宋齐论
　　宋齐以降继体承祧者君德寝微王道陵替缵绪之初如革大运降宥解网以悦众心仁义之风薄骨肉之情废前史评之详矣然政未得中改之可也如弓之高下者举琴瑟之不调者更张此亦天之道也岂独人事哉唯用其罪人不可甚矣天下之恶一也古人言一心可以事百君百心不可事一君岂有不忠于前朝而能忠于后王者毁泉台春秋之所讥先儒之所恶宋齐之君有一于此必为美政泉台见妖尚不可毁况无妖者乎燕人之思召伯甘棠勿翦楚人之懐叔子望碑堕泪彼人臣也犹见思若此虽时移政改莫匪旧臣若伯益賛禹称大舜之德曹参事惠帝守萧何之法魏文帝初受汉禅羣臣皆賛魏德惟魏臻独称汉美文帝曰天下之珍当与山阳共之为人臣者罔念于此可谓有百心矣













　　李卫公外集巻一
　　钦定四库全书
　　李卫公外集巻二
　　唐　李徳裕　撰
　　评史【二】
　　旧臣论
　　或问先王论道之臣事后王乎曰不改先王之道则事之改先王之道则去之以事尧之心事舜禹者其臯陶益稷乎以事武王之心事成王者其周召乎以事汉髙之心事惠帝者其萧曹乎曹参尚不易萧何之规况髙祖之道昔区区楚国醴酒不设穆生先去且穆生岂为已也葢伤废先王之道不忍见后王之面其不去者焉得免胥靡之恨哉观晋以降居相位者皆腼面愧心而巳又有攘臂于其间者掎摭先王之道以讳旧过改张先王之道以媚新君弃先王之故老以掩其羞用先王之罪人以协其志若天地间无神明则巳倘有神明鬼得而诛之矣
　　隂徳论
　　陈平称吾多隂谋道家之所禁吾世即废亦巳矣不能复起以吾多隂祸也至曽孙何国絶班生着陈平之言以为世戒理当然矣而丙丞相才及子显黜为闗内侯至孙昌乃絶国絶三十二嵗复续而张汤杜周子孙世有令名皆在显位其故何哉丙丞相于汉宣之徳可谓至矣晋荀息以忠贞之故不敢负献公程婴以托孤之义不忍欺赵氏所以继之以死终不食言丙丞相于史皇孙微君臣之分无亲戚之情而保养曽孙仁心恻隠置于闲燥给以私财介然拒天子之使因是全四海之命又奏记霍光决定大策既而显征卿之美削士伍之辞其深厚不伐古所未有夏侯胜以为有隂徳者必飨其乐以及子孙是宜笃生贤人世济其美古所谓有后者良谓是矣焉在传爵邑而巳哉张杜有后岂用法虽深而治者或能去天下之恶除生人之害所以然也
　　臣子论
　　士之有气志而思富贵者必能建功业有志气而轻爵禄者必能立名节二者虽其志不同然时危世乱皆人君之所急也何者非好功业不能以戡乱非重名节不能以死难此其梗概也好功业者当理平之世或能思乱唯重名节者理乱皆可以大任平澹和雅世所谓君子者居平必不能急公理烦遭难亦不能捐躯济危可以羽仪朝廷润色名敎如宗庙瑚琏园林鸿鹄虽不常为人用而自然可贵也然世亦有不拘小疵而能全大节者如陈平背楚归汉汉王疑其多心令护诸将又疑其受金可谓不能以名节自固矣及功成封侯辞曰非魏无知臣安得进汉髙曰若子可谓不背本矣其后竟诛诸吕以安刘氏近日宰相上官仪诗多浮艳时人称为上官体实为正人所病及髙宗之初竟以谋废武侯心存王室至于宗族受祸郭代公倜傥不羁之士也少不以名节自检当萧岑内难保护睿宗虽履危机竟全臣节则名节之间不可以一槩论也陈平能不背魏无知所以必不负汉王矣今士之背本者人君岂可保之哉
　　忠谏论
　　人君拒谏有二一曰生于爱名二曰不能去欲虽桀纣桓灵之君未能忘名自知为恶多矣畏天下之人知之将谓谏则恶不可掩故不欲人之谏巳如晋献非骊姬寝不安齐桓非易牙食不美必不能去之亦不欲人谏已人臣忠谏亦有二欲道行于君可使身安国理者其辞婉欲名髙后世不顾身危国倾者其辞讦若考叔啓大隧以成庄公之孝仓唐献犬鴈以复文侯之爱留侯封雍齿以安羣臣招四皓以定惠帝此所谓婉也谏大夫言婢不为主白马令言帝欲不讳激主之怒自有其名望其聴从固不可得此所谓讦也汉元帝欲御楼船薛广徳当乗舆谏曰臣自刎以血汚车轮则陛下不入庙矣张猛曰乗船危就桥安圣主不乗危元帝曰晓人不当如是耶则知谏之道在于婉矣唯英主必能从谏何者自知功徳及生人者大矣虽有小恶不讳人言如汉髙械系萧相国及闻王卫尉之言乃曰我不过为桀纣主而相国为贤相此所谓不讳也近日名臣王石泉居相时子为眉州司士天后尝问曰卿在相位子何逺乎对曰庐陵是陛下爱子今犹在逺臣之子焉敢相近有以见君子之心亦仓唐之比也
　　管仲害霸论
　　昔管仲对桓公曰官中之乐无所禁御不害霸也举贤而不能任此害霸也余窃窥敬仲此对是欲一齐国之政满桓公之志然则非专任亦不能致霸矣一则仲父二则仲父桓公所以能九合诸侯为五霸之首中代蜀主之任孔明符坚之用景略虽闗公不能移樊世不能惑蜀与秦皆君安国理非专任之效欤桓公得敬仲则兴隆霸业汉元信石显而反秽明徳信任同而理乱异者何也所任用非其人也近世有以宫中之乐饵其君者而苞苴日行纪纲日壊朋党益炽谗言益昌得非窃管仲之术违管仲之道庄周称所谓至智也者有不为大盗积者乎又曰跖不得圣人之道不行岂斯之谓也
　　慎独论
　　士君子爱身防患无逾于慎独矣能惧显观不为暗欺忠信参于外虽有盗贼不能为患矣易曰无有师保如临父母斯之谓也贼入赵孟之门者覩其盛服将朝不忘恭敬悔受君命至于触槐所以知其不为患也向使赵孟未辟寝门尚安袵席思变诈之数无肃敬之容为盗者必激其怒心増其勇气焉得保其首领哉推是而言人不可以不诚矣若乃懐诈饰智意忌貌亲人巳见其肺肝而自谓无迹天已夺其魂魄而不寤将亡此汲黯所以面折孙留言李息庄周称贼莫大于徳为有心以有眼为徳者尚不可以有心眼况为恶者乎
　　王言论
　　夫帝王与羣臣言不在援引古今以饰雄辩唯在简而当理雄辩不足以服奸臣之心唯能塞诤臣之口昔田蚡请考功地益宅武帝曰遂取武库卫将军言郭解家贫又曰布衣权至使将军知此其家不贫殷仲文言音乐好之自解宋祖曰吾秪恐解此谓简而当理足使奸臣夺心邪人破胆矣余歴事六朝弼谐二主文宗辞皆文雅而未尝骋辩武宗言必简要而不为文饰皆得君人之量能尽臣下之词岂唯王言如是人臣亦当然也其有辩若波澜词多枝叶文经意而饰诈矫圣言以蔽聪此乃奸人之雄游説之士焉得谓之献替哉为臣者当戒于斯慎于斯必不获罪于天矣
　　退身论
　　老子曰功成名遂身退天之道也昔余尝感焉自前朝李右相元中书皆宴安厚味终婴大戮所以文种有藏弓之恨李斯有税驾之叹张华顾优游而不获傅亮賛识微而不免此四子者皆神敏知防聪明志古图国致伯动必成功而自谋其身犹有所恨况常人哉其难于退者以余忖度颇得古人微防天下善人少恶人多一旦去权机不测操政柄以御怨诽者如荷防以当狡兽闭闗以待暴客若舍防开闗则寇难立至迟迟不去者以延一日之命庶免终身之祸亦犹奔马者不可以委辔乗流者不可以去檝是以惧祸而不断未必皆躭禄而患失矣何以知之余之前在鼎司谢病辞免寻即逺就泽国自谓在外而安岂知以天髙不闻身逺受害近者自三公镇于旧楚恳辞将相归守丘园而行险之人乗隙构患竟以失巨浪而悬肆去灌木而婴罗余岂不知身退罹殃葢耻同种斯之不去也则知勇退者岂容易哉如陆士衡称不知去势以求安辞宠以招福斯言过矣唯有遭逢善人则庶可无患故范睢得蔡泽退而不辱虞丘得叔孙去而不困其次刚毅者有心者亦可矣子文举子玉以靖国随防避郄子以纾乱皆保其后矣若小人则祸必及之无所逃也终不及扁舟变姓名浩然五湖之外不在人间之世斯可以免矣
　　豪侠论
　　爰盎汲黯皆豪侠者也若非气葢当世义动明主岂有是名哉爰盎曰缓急人所有故善剧孟匿季心汲黯好游侠任气节善灌夫所以知其然也余斯言岂徒妄发子所谓孟轲之勇类于是夫侠者葢非常之人也虽以然诺许人必以节义为本义非侠不立侠非义不成难兼之矣所谓不知义者感匹夫之交校君父之命为贯髙危汉祖者是也所利者邪所害者正为梁王杀爰盎者是也此乃盗贼耳焉得谓之侠哉唯锄麑不贼赵宣承基不忍志宁斯为真侠矣淮南王惮汲黯以其守节死义所以易公孙如发防耳黯实气义之兼者士之任气而不知义皆可谓之盗矣然士无气义者为臣必不能死难求道必不能出世近代房儒复问径山大师欲习道可得至乎径山对曰学道者唯猛将可也身首分裂无所顾惜繇是而知士之无气义者虽为桑门亦不足观矣
　　英杰论
　　帝王之于英杰当须御之以气结之以恩然后可使也若不以英气折之而宠以姑息则骄不可任若不以恩爱结之而肃以体貌则怨不为用驾驭之术唯汉髙祖尽之黥布归汉髙祖方踞床洗而召布入见布大怒悔来欲自杀出就舍帐服御饮食从官如汉王居布又大喜过望武帝踞厠见卫青青以大将军之贵而人畜之此不得不絶大漠而荡荤粥猃狁也蜀先主与闗公张飞同卧起而稠人广坐侍立终日皆用此道故能成功夫御英杰使猛将与见道徳之人接方正之士不同也不可以繁礼饰貌以浮辞足言宜洞开胸懐令见肝肺气慑其勇恩结其心虽踞洗召之不为薄矣禄山夷狄之谲诈者也非将门英豪草莱竒杰其战鬭之气击刺之才去闗张逺矣天寳末受专征之任托不御之权入朝赐宴坐内殿西序鸡障之下非其所据果蓄异图幽陵厉阶至今为梗葢恩甚骄盈以至于此倘以徒畜之岂有斯恨
　　臣友论
　　君之择臣士之求友当以志气为先患难为急汉髙以周勃可属大事又曰安刘氏者必勃也文帝戒太子曰即有缓急亚夫真可任将兵此皆得于气志之间而后知可以托孤寄命矣何者人君不能无缓急士君子未尝免忧患故汉髙知周勃可托文帝识亚夫可任信陵降志于朱亥爰盎不拒于剧孟且夫周文有闳夭而御侮赵宣以弥明而免难孔圣得仲由而不闻恶言宋祖失穆之而谓人轻我则择臣求友得不先于此乎太仓令淳于公叹生女不生男缓急非有益也缇萦自伤乃上书赎父罪诗曰鹡鸰在原兄弟急难父子兄弟未尝不以赴急为仁孝况朋友之际本以义合贵盛则相望以力忧患而不拯其危自保荣华坐观颠覆可不痛哉昔卫青之衰也故人多事冠军而任安不去吴章之败也门人更名他师而幼孺自效此所以可贵也善人良士秪可以淡水相成虚舟相值闻其患也则策足先去曰见防而作不俟终日知其危也则奉身而退曰既明且哲以保其身良士之于人如是曷若识剧孟朱亥哉
　　天性论
　　余开成中作镇淮服闻东宫为人所搆天子赫然大怒召宰臣及公卿大僚议于内殿其时谏者佥曰太子幼年思虑未至亦曰太子之年足以改过往复移时大略不出于此夫明主可以理夺其要在于闻所未闻昔千秋上书言子弄父兵罪当笞耳武帝一言而寤葢以简而当理魏太祖尝谓诸子曰吾必不用左右之言以理汝曹何者使左右君子也必不离人父子之间使左右小人也小人之言必不可用其时无人以此言寤主因问主上太子之过得于何人言之者与太子恩爱厚薄何如哉文宗聪明睿智闻之必寤寤之后太子必安以余揣之不三数月则父子如初矣葢以父子之爱发于天性言之者必当易寤况一子乎是以汉髙覩四皓上寿悲歌鸿鹄宣帝以成退让令傅淮阳元帝闻史丹称器人于丝竹默然而笑皆外感中悟屈己舍爱可不谓之天性哉文宗竟不得一闻是言岂太子之命也欤
</div>
    <div class="pagination">
<a href="会昌一品集_page14.html">上一页</a><span>...</span><a href="会昌一品集_page10.html">10</a><a href="会昌一品集_page11.html">11</a><a href="会昌一品集_page12.html">12</a><a href="会昌一品集_page13.html">13</a><a href="会昌一品集_page14.html">14</a><span class="current-page">15</span><a href="会昌一品集_page16.html">16</a><a href="会昌一品集_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
