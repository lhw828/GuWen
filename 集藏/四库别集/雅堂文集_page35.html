<!DOCTYPE html>
<html>
<head>
    <meta charset="UTF-8">
    <title>雅堂文集 - 第 35 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>雅堂文集 - 第 35 页/共 36 页</h1>
    <div class="content">　　故余谓书有宜读者，有宜阅者，有宜读而必熟读者，有宜阅而不必尽阅者，是在学子之心得。

　　读书宜约，阅书宜博。读书宜精，阅书宜略。读书宜缓，阅书宜速。读书宜定刻，阅书宜随时。读书宜明其始末，阅书宜知其大概。

　　顾尤有一事焉。凡在读阅之时，自备札记，摘其精微，志其疑义，遇有会心之处，或全抄之，或节录之，以备他日之用，且可旁证他书而贯通之，而后可得读书之益。

　　余既论读书阅书之法，有二三青年造门而请曰：『先生之论诚是。我辈欲从事诗文，当从何处入手，庶免徒劳无益』？余曰：『读书之要，不在于多，而在于精。精则能用工，能用工则能致志，能致志则能专一。心与书会，书与心化，亦通四辟，无乎不宜，而读书之要得矣』。

　　夫古今之书，汗牛充栋，何能尽读？试以余所经验，而为从事诗文者径涂，约有十种。于经则诗经、书经、春秋左传；于史则史记、汉书；于子则孟子、庄子、韩非子（以文言之，当读韩非，取其刻峭；以学言之，当读墨子，取其广大）；于诗则楚辞、杜集（此以旧例分之，若照今日科学，则诗经当入诗，左传当入史）。此十种者，固非难得之书。若以常人读之，三年可以毕业，最久亦不过四五年。聪颖之士，如有余暇，可以旁读昭明文选或经史百家杂抄，则欲撰述诗文，斐然成章矣。

　　顾余尤有言者：凡欲读书，须先识字，则尔雅、说文不可不读。周礼保氏以六书教国子。何谓六书？曰象形，曰谐声，曰指事，曰会意，曰转注，曰假借。夫六书为读书之基础，而台人多不讲求，则不能读古书，而微言要义，隐晦不彰矣。

　　今之青年多不读书，但阅二三讲义，便以通人自命，且欲举至美至粹之文学而破坏之。人不灭我而我自灭，天下之丧心病狂，莫甚于此。郁可哀矣！

　　梁钝庵先生曾谓林南强：人生世上，何事多求？但得一间小茅屋，一个大脚婢，一瓮红老酒，足矣。林无闷闻之为下转语曰：一间小茅屋不破，一个大脚婢不丑，一瓮红老酒不竭。余更为之注曰：不破易，不丑易，不竭难。

　　文人著书，呕尽心血，必须及身刊行，可方自慰。若委之子孙，则每多零落。蔡玉屏山长以儒素起家，积资三十余万，身死未几，而产已破。丛桂山房之诗集不知能保全欤？或曰：玉屏死而有知，不哭其诗之不传，而哭其财之不守。

　　浪吟诗社之时，余年较少，体亦较弱。余尝戏谓诸友，使余不先填沟壑，当为诸公作佳传，一时以为醉语。乃未几而吴枫桥死，苏云梯死，张秋浓、李少青、陈瘦痕相继死。今其死者唯余与蔡老迂而已。岁月不居，顽健胜昔，诸友佳传，迄未草成。每一思及，为之怅然！

　　二十年前，余曾以台湾诗界革新论登诸南报，则反对击钵吟之非诗也。中报记者陈枕山见而大愤，着论相驳，栎社诸君子助之。余年少气盛，与之辩难，笔战旬日，震动骚坛。林无闷乃出而调和。其明年，余寓台中，无闷邀入栎社，得与枕山相见。枕山道义文章，余所仰止，而诗界革新，各主一是；然不以此而损我两人之情感也。

　　夫诗界何以革新？则余所反对者如击钵吟。击钵吟者，一种之游戏也，可偶为之而不可数，数则诗格自卑，虽工藻缋，仅成土苴。故余谓作诗当于大处着笔，而后可歌可诵。诗荟之诗，可歌可诵者也。内之可以联络同好之素心，外之可以介绍台湾之作品。

　　咏物之诗，最难工整；而细赋熨贴，饶有余味，尤堪吟诵。顷阅高吹万感旧录载华亭张诗舲尚书白丁香二首，亟录于此：

　　繁蕤簇簇发浓馨，点缀晴光屈戍屏。艳雪攒枝春琐碎，暖烟接叶玉伶俜。缄情粉结搜奁具，扶病香闺检药经。弱质不禁风力甚，祗宜轻絮罩闲庭。

　　钗朵分明异样妆，隔帘偷舞白霓裳。洛妃攘腕垂垂洁，玉女传言叩叩香。几处冰蟾添夜朗，一年粉蝶送春忙。略无羞涩青衣态，瑶馆开时并海棠。

　　春柳秋柳之诗，作者多矣。曩读粟香随笔，有蒋鹿潭冬柳四首，为录其一：

　　营门风动冷悲笳，临水堤空尽白沙。落日荒村犹系马，冻云小苑欲栖鸦。百端枯莞悲心事，一树婆娑验岁华。往日风流今在否？江南回首已无家！

　　鹿潭，江南人。时当洪杨之役，干戈俶扰，身世凄凉，固不觉其言之痛，然咏物比兴，此为最工，非仅剪裁字面，以藻绘为能事也。

　　台湾虽称文明，而艺术方面微微不振；演剧也，音乐也，书画也，皆艺术之最真最美者也。而今之台湾，无演剧家，无音乐家，无书画家。则有一二之士抱其天才，成其绝学，以发挥其特色，而不为社会所重，又何怪其微微不振。

　　黄君士水以雕刻之术名闻海内。黄君本居东京耳，使在台湾，将与庸俗伍，又何能发挥其特色，而尊之为艺术家耶？

　　夫以台湾山川之美丽，风景之清幽，自然之变化，千奇百态，蕴蓄无穷，必有大艺术家者出，以扬海国之雄风。而今日尚无有起而作之者，则社会不以为重，独唱寡和，阒乎无闻。

　　伯乐一过冀北而马群皆空，冀北非无良马也，非得伯乐之赏识，又安能于牝牡骊黄之外，知其良马？故士之遇合亦然。

　　虽然，艺术家固不以穷通得失萦于胸中也，独往独来，超乎象外，不为利趋，不为名诱，而艺术之价值乃为算数譬喻所不能及。

　　今台人士之所尚者非诗乎？诗社之设，多以十数，诗会之开，日有所闻，而知之真意义，知者尚少。夫诗者，最善最美之文学也，小之可以涵养性情，大之可以转移风化，其用神矣。而今之诗人知之乎？能不以诗为应酬颂扬之具乎？

　　台北虽号文明，而文化施设尚多未备。则以稻市一隅观之，尤形落寞。夫稻市固商业繁盛之区，人民殷庶，行旅骈填，而一入其中，无图书馆，无阅报室，无讲演堂，无俱乐部，乃至一小公园亦不可得。吾不知稻人士何以消遣乎？而市议员何以不言耶？

　　娼寮也，酒肆也，戏园也，均为行乐之地，而实销金之窟。都市发展，虽不得不设此种，而非公众消遣之法。故夫一都一市，以至一乡一村，而无公园，无图书馆，无阅报室，无讲演堂，无俱乐部，则谓之无文化之施设亦不为过。又况为大名鼎鼎之大稻埕乎？

　　艋津之繁盛，不及稻市，则其文化之施设，当亦不及稻市。然闻艋人士将于龙山寺前筹辟公园，且有俱乐部矣，可以读书，可以阅报，可以讲演。而稻市无有也。稻人事事争胜，不落人后，而文化施设竟不及艋津，清夜自思，宁不惭愧！

　　炎暑熏蒸，热且百度。居是闲者，皆感困苦。彼纨裤儿、大腹贾虽可消夏于草山、北投，挟妓遨游，翛然尘外；否则北窗高卧，电扇乘凉，雪藕调冰，自适其乐，亦可以消永昼；而穷檐之子、食力之徒，骄阳铄背，污汗满身，欲求一清凉世界而不可得。然则稻人士而为自乐共乐之计，当先筹辟公园。以市税充之，固非难事。若更进一步，则利用淡江为水上公园。两堤植树，设置茶亭。当夫夕阳欲下，夜月初升，画船小艇，泛乎中流，清风徐来，波光荡漾，岂非暑国之水都，而尘世之净土也哉？此议若成，乐且无极，吾当先作淡江杂咏，以与秦淮、珠江并传宇内也。

　　台湾汉文，日趋日下。私塾之设，复加制限。不数十年，将无种子。而当局者不独无振兴之心，且有任其消灭之意。此岂有益于台湾也哉？

　　夫汉文为东洋文明之精华，而道德之根本也，中国用之，日本亦用之。欧战以后，思想混淆，日本有识之士，多谋振兴，而雅文会尤鼓吹。其发行之大正诗文（十五帙第七集）有时事琐言二则，为藤本天民所撰。录之于左：

　　一曰：今人较有气节有识见者，不向其业之同异，皆有汉素养者也。试执初刊以来之大正诗文阅之，其人历历可指数矣。但怯懦浮薄之徒，动辄尝欧米之糟粕，畏汉学如蛇蝎。此由不解汉学之如何物耳。后生其不惑而可矣。

　　又曰；文部省私制限汉文为一千九百六十一字。大阪每日、朝日两新闻改为二千四百九十字，用之普通教育则可，用之高等教育则不可。国家各有古史古典，则莫非汉字；故不识汉字，则无古史古典，其害甚于秦焚书坑儒，可不思乎哉？

　　乌乎？台湾青年听者！台湾之排斥汉文者其一思之！

　　台北附近之山，以大屯、观音为最。两山屹立，外控巨海，内拥平原，中挟一水，蜿蜓而西者，则淡江也。山水之佳，冠绝北部。苍苍郁郁，气象万千，地灵含蕴，积久必宣，宜其有此巨大之都会也。

　　观音之高，海拔二千二十余尺，而大屯则三千五百余尺，层峦耸翠，上薄云霄。余居淡江之畔，时与两山相对，山灵有知，招之欲往矣。

　　观音山上有凌云寺，本圆和尚卓锡其间。余岁必往游，游辄数日，得诗颇多。而大屯以无东道，尚未至。然开门见山，已作卧游之想矣。

　　李君金灿居稻市，性风雅。昨年筑室大屯山上，颜曰「大观阁」。又于山之胜处，各择一景，遍求名人题石，饬工刻之。惨淡经营，迄今始竣。李君邀余往游，余遂杖策而行，宿于大观阁上。

　　阁在谱茶坡，坐大屯而朝观音，因名大观。俯视阁下，平畴万顷，新绿如毡，而碧潭、剑潭诸水，汇于关渡，以出沪尾。入夜则北淡各处电灯烨烁眼底，恍如万点明星，辉映天河，诚大观也。

　　余既宿阁上，遂得遍览山中诸景。儿子震东随行。翌早，更登绝巘，俯瞰沧溟，上临仰天池。池深七百余尺，大约三十亩，昔之喷火口也。今虽久旱，水尚数寻。震东沿壁而下，以掬其泉。

　　大屯诸景，李君已自记之，不复赘。顾念我辈蛰居稻市，炎暑熏蒸，尘氛扰攘，欲求避世而不可得；今乃承李君之招，获饱山中清气。余别有诗，以留鸿爪。寄语山灵，须再来也。

　　庄生有言：『井蛙不可以语海，拘于墟也；夏虫不可以语冰，笃于时也』。今之妄人而谈文学，直无异于井蛙夏虫！

　　战国之任侠，东汉之清议，吾爱之敬之。国家而无此等人，是无正气；社会而无此等人，是无良心！

　　人能节俭，则无时而不余裕。人能勤劳，则无时而不暇豫。故曰：无废时，无废事，无废物，治生之本也。

　　对名花读异书，是名士风流。以汉书下浊酒，是才人气概。

　　宫词之作，古来多矣。顷读吴江金天羽天放楼诗集，中有春秋宫词十二首。余尝以春秋多奇女子，拟咏其事，今遘此诗，可谓先得我心。他日有暇，尚书续貂也。

　　分藩鲁卫并山河，生女天传吉语多。喜得君侯亲却扇，笑携仙掌认兜罗。

　　淇流碧玉绕宫墙，素奈花开永断肠。归妹不来容易老，双双燕子送斜阳。

　　金殿从容夜举杯，论兵昨见烛光催。数言勘破王心荡，儿女英雄仅此才。

　　台榭秋高碧月明，牵牛花放鲁侯城。宫纱半臂屑来薄，漫说当年割臂盟。

　　君恩如海海难填，恼乱春心是管弦。谥作桃花缘命薄，细腰宫里忏流年。

</div>
    <div class="pagination">
<a href="雅堂文集_page34.html">上一页</a><span>...</span><a href="雅堂文集_page30.html">30</a><a href="雅堂文集_page31.html">31</a><a href="雅堂文集_page32.html">32</a><a href="雅堂文集_page33.html">33</a><a href="雅堂文集_page34.html">34</a><span class="current-page">35</span><a href="雅堂文集_page36.html">36</a><a href="雅堂文集_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
