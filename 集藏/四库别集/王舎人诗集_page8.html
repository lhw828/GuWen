<!DOCTYPE html>
<html>
<head>
    <meta charset="UTF-8">
    <title>王舎人诗集 - 第 8 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>王舎人诗集 - 第 8 页/共 14 页</h1>
    <div class="content">　　胡祭酒索写洪厓图依韵奉荅辞之【俨字若思】
　　才过中年又晚年筋骸疲惫眼茫然久将清事抛成嬾忽得佳章喜欲颠珠浦光寒秋见月玉田膏润暖生烟便当十袭藏书箧留与儿孙作世传
　　才过中年又晚年一身多病已頽然漫将诗酒愁邉遣不复毫缣醉里颠数叶竹梢承雨露一拳苔石寄风烟若言貌得洪厓景仙迹犹难我辈传
　　题何雅言古柿山房巻
　　山房栽柿久成林手泽传芳直到今根与芝兰同长养叶连椿桂共萧森霜眀秋色垂朱实雨过春云结翠隂每见竒材常辈出应知先徳种来深
　　竹深处为刘孟功题
　　万竿森立草堂前门巷迂回小径穿席展翠隂留客醉诗题玉节许僧镌未秋已觉凉生袂清夜那知月在天老我情懐怕萧索却疑风雨若为眠
　　茅屋为秋风所破有作
　　西风昨夜起狂颠卷我茆斋屋顶穿红日迸光来枕上白云拖影到床前破铛煮茗煎明月古砚濡毫蘸碧天一夜寒浑不寐寸心直至斗牛边
　　过淮安送周文威归吴
　　我昔送君君挈家君今回棹我天涯萍踪又向防时防蒲质共惊双髩华淮海雨晴潮涌日邉城春暮雪漫沙江南最是闗情处茅屋暖风开杏花
　　题赤壁图
　　当年坡老谪黄州与客曽从此地游箫舞潜蛟幽壑底船迎孤鹤断矶头半篷月色氷轮暁万顷波光玉宇秋三国英雄谁复在一樽还为酹江流
　　潼川驿宰潘君复任持巻求诗
　　三年传舎官如旧来往追随不厌频扫迳惯迎天上客折梅长寄陇头人驿楼树暗淮烟暁官棹花明楚水春待我南归重经过索茶呼酒莫相嗔
　　登盱眙
　　县郭髙临紫翠间泊舟乗兴一跻攀荆扬南望无多路淮楚西来第一山僧舎迳幽松影合水祠碑在藓痕斑登临不用悲今古渡口寒潮日往还
　　月篷轩
　　轩居窄窄小于舟戸虚明瞰碧流月色正圆思载酒波光难定嬾垂钩不忧平地风波起最喜近人星汉浮无限沧洲烟水趣谪仙何必跨鲸游
　　客中元夕对月
　　异乡何处看灯好片月多情对客悬遥忆故人千里共又看新嵗一畨圆愁中灯火逢今夕醉里笙歌记往年踪迹漂流难定止举杯端欲问青天
　　出塞述懐
　　欲扣天闗杳不通身投荒服逺从戎王孙谁复哀韩信行伍何繇拔吕防风折布棱邉地冷月眀笳吹塞楼空丹心去去终期报卑下那能得战功
　　从役
　　鹤骨昻藏七尺身年来趋逐困红尘顺时语笑皆非我在已形骸转属人贫窭每遭同辈侮迂踈常畏宰官嗔独能枕上畨畨梦尚与沧波白鸟亲
　　塞上五月见蝶感懐
　　五月塞边才见蝶令人忽动故园情牡丹亭馆微风暖芳草池塘细雨晴花底扑来歌扇小酒边飞逐舞裙轻蘧蘧肯作江南梦沙漠应知负此生
　　九日诸友防集分韵得将字
　　塞北秋髙思转伤孤城风雨又重阳杯盘强欲酬佳节踪迹还惊老异乡白髪几人存故旧黄花何处覔清香烽尘那忍登髙望南国音书絶寄将
　　写家山图赠松江陆宗善
　　千里家山阻道途昔曽游处漫成图青山断处非三泖白鸟飞邉是五湖杨栁陂塘茆屋小杏花村落酒旗孤殷勤寄与同来客此景江南彷佛无
　　送子南归二首【孟端谪戍山西大同行都司安东中屯卫二子长黙字汝言次恒字汝贞黙子孙砖桥住恒子孙钱桥住】
　　离情于汝倍多愁相顾无言只泪流旧业未知还可葺邉城犹恐不宜留冻云衰草横沙碛落月悲笳起戍楼叹我归期难预卜好将诗礼袭箕裘
　　情亲不觉泪纷纷顿足牵衣未忍分后累定知殃及汝中年谁料苦从军一身弓剑屯青海千里闗河望白云汝母早亡遗幼弟古来同气汝曽闻
　　送曹勉省父后南归
　　故乡南望路漫漫囘首严亲泪眼看未别只言归思切临行犹觉去情难闗门月落鸡声暁塞草霜枯鴈影寒知汝到家眠未穏又思行李促征鞍
　　初归
　　征衣漠漠带风沙暂得归来重可嗟在客每忧难作客到家谁信却无家解装羞贳邻翁酒借榻多分野衲茶堪笑此身沦落久梦中犹自谪天涯
　　宿雨源上人山房写懐【讳法涌姑苏人住持中天竺】
　　西风林下髩萧然转眼中年近晚年踪迹自怜飘泊里情懐偏爱寂寥邉秋灯茗椀同僧话夜月藜林对鹤眠自喜拙谋从事简岂应髙尚絶尘缘
　　次韵咏独鹤【用西源韵】
　　昂昂絶俗谁为侣不是髙僧即隠君逺水独归怜片影空林清唳忆同羣梦随坡老舟中月舞罢支郎榻外云惆怅我来难近狎飘然犹似避尘纷
　　酬承天寺幻师病中见寄
　　语话相投意便亲底须交久往来频半生未得吾忘我一黙方知妙入神大患有身身是患至真无迹迹非真是非形迹俱忘却可拟当年问病人
　　白云深处为陈孟端题
　　髙隠白云深复深阶除晴昼亦生隂山藏暝色迷归鹤卷朝岚恐润琴忽尔去留那有迹飘然舒巻絶无心道人只自闲怡悦俗客要来难便防
　　题逺碧楼
　　爱尔楼居髙百尺每来凴槛极天涯望穷絶岭一痕断坐对遥空四面垂树抄平湖春雨后烟深芳草夕阳时才疎未敢追王粲兴入苍茫独咏诗
　　重过虎丘马天雨上人写画
　　世味年来冷似氷名山犹喜得重登百年心事谁知已半日闲情独访僧木叶下时风淅沥莓苔扫处石崚嶒写成一片秋林意应对清吟雨夜灯
　　送范宗辉归四明省亲
　　对酒长歌游子吟酒阑歌罢泪盈襟百年不是逢知己寸草何繇得遂心乌鸟聚时吴树晚白云飞处越山隂到家拜舞怡亲日应説侯门待士深
　　黄广文席上咏白甆杯
　　愁把相逢一笑开广文今夕试新杯浅深自是甄陶出制作应从模范来清夜举时宜问月初春携处好防梅摩挲醉眼灯前看玉质娟娟絶防埃
　　耳聩自嘲
　　自喜从今不畏雷是非无较转痴呆心情要与分眀解指掌湏教防画来每事应酬将意测卒时呼唤肯头回偶逢生客初相访未及交谈便指腮
　　谢吕先生惠幅巾【敏字志学】
　　乌纱寄恵承髙谊两带翩翩一幅全制度想从周礼出风流得自晋人传寒炉坐守偏相称暁镜看来亦自妍昨夜防梅到山寺僧言疑是老逋仙
　　为夏以亷写松于扇
　　宠拜秦封未足夸昂霄耸壑势槎牙扫烟曽见焼成墨酿酒常思剰采花夜静风声惊鸟雀月明林影写龙蛇携归好为而翁夀嵗晚相看色转嘉
　　题萧仲和戍成都思亲巻【讳箎号苍崖】
　　剑阁峥嵘列翠岑东吴一望一沾襟不惟客久懐乡切复恐亲尤念子深甘防百年乌鸟志闗河千里白云心知君近得荣归好爱日惟忧暮景侵
　　寄樗林华先生【寅可字汝翼】
　　先生眼里虽无子懐抱老年能自开令女素称闺阁秀外甥尤具孝亷材一笻吟影梅邉月两屐行踪竹下苔别久令人想髙致雪中应拟泛舟来
　　为夏雪洲舟中屏上写竹
　　一剪轻云落小舟漫将书法效湖州清防便欲邀坡老雅好还宜载子猷篷底影横湘浦月灯前声带海门秋兴来欲作长竿去钓却连鳌访十洲
　　赠徐君邦孝【户部侍郎宪字元度之孙】
　　难后不知何处在客中相见髩丝新此身已老谁知已旧业如今尽属隣归梦几回胶岭月借耕十畆练塘春人生万事应难料未信长年孺子贫
　　用韩先生看梅韵述懐【奕字公望吴人号防庵】
　　嗅梅林下看新晴顿觉萧然俗虑清事往语人犹在梦才疎于世若忘情雨添江水春无迹雪堕松梢夜有声自古人生须适意是非身后托谁明
　　适闲翁以松蕈风销见饷以诗戏呈
　　寄来佳品见髙情露菌风销始识名翠釜煮时云朶朶玉纎传处雪盈盈香甘絶胜牛酥饼嫩滑偏宜豆乳却爱老饕难便饱吟肠依旧作雷鸣
　　钓诗钩
　　好句如璜得者难江天佳趣浩漫漫长吟对酒初投饵小立支笻胜把竿兴逐白鸥挥防笔思牵华藻出层澜只今湖海多风雅不独名髙七里滩
　　煅诗炉
　　物情为炭趣为铜始信经营意匠工光熖腾冲天上下词锋淬就剑雌雄推敲句法从精链陶冶心云入混融雅颂百篇存古制定将槖籥鼓淳风
　　贮诗囊
　　吴奴背上日随行小李当时早得名檃括寻常风月趣包容今古咏歌情珎珠粲粲光华满文锦辉辉彩色明累牍聨篇藏已久未逢删采向谁倾
　　送谢长司归山西守制【勉字公载蒲州人陞大理丞】
　　左迁花县居莲幕故道经行尚避骢正待期登上考遽闻椿夀告初终松楸望逺愁云外山水程多泪眼中更好节哀思为国莫徒伤毁恸苍穹
　　赵县丞以事系法司乃弟自台州来赴难及狱平始告归省以诗送之【县丞名孝礼字次进】
　　急难每闻人共勉况君骨肉最情深不惟友爱弟兄义正欲怡愉父母心花底醉歌忘旅况灯前懽叙话乡音到家具庆尤堪美椿桂满堂生昼隂
　　送郑御史致仕归义门【讳干字叔恭】
　　壮年从宦老京华厯仕先朝嵗月賖自入宪台频揽辔近承优诏许还家金颁内帑衣裁锦醼锡南宫帽压花如此恩荣光阀阅向人称説信非夸
　　和曽侍讲对雪韵
　　朔风吹雪送残冬坐拥貂裘不厌重大地银铺千万顷遥天玉削两三峯晴光掩映都城栁暁雪苍茫禁苑钟诗思逼人吟不就漫将浊酒助衰容
　　对雪再用韵
　　一天风雪又深冬添得诗人兴趣重压树只疑花扑地看山无复翠为峯管弦沸沸青楼酒台殿盈盈古寺钟忽听阳春歌絶调令人不和若为容
　　送实即中之杭州都纲
　　自是人天説法师新承恩命授官资春乘短棹还山去暁着方袍向阙辞楚甸苍茫残雪尽海天空濶片云迟诸僧迎知应久共看松房偃旧枝
　　哭内弟赵叔平
　　我昔新防子弱龄而翁从戍适当行别离去国不足念生死托孤深注情万事转看皆往梦寸心犹恐负前盟别来十载不一见老泪宁知为尔倾
　　送胡直秀才下第归南京胄监生【直字敬方复姓熊槩之父】
　　白髪科塲未得名乡闾先达半诸生典文深有披沙恨失路能无抱玉情夜雨灯归上舎春风花栁别都城秪今且让诸年少他日鳌头属老成
　　题凝碧书房为江隂徐孟熙赋
　　爱尔髙斋傍栁陂緑隂长满读书帷晚凉灯火秋声早昼静轩日影迟畧洗竹林通鹤迳逺分潮水入鱼池何当借地相隣住白首同为嵗晚期
　　瑞应狮子诗
　　西戎狮子进神京粲粲金毛映日明幸际盛时亲覩此絶胜前史但闻名万方顿使羣妖息一吼能令百兽惊不是吾皇珎逺物逺人深意慕朝廷
　　麒麟诗
　　华夏同春海宇清麒麟先后进瑶京信知和气多祥瑞喜见遐方仰圣明声协箫韶金殿奏步循规矩玉阶行四灵称首昭仁瑞万嵗千秋享太平
</div>
    <div class="pagination">
<a href="王舎人诗集_page7.html">上一页</a><span>...</span><a href="王舎人诗集_page3.html">3</a><a href="王舎人诗集_page4.html">4</a><a href="王舎人诗集_page5.html">5</a><a href="王舎人诗集_page6.html">6</a><a href="王舎人诗集_page7.html">7</a><span class="current-page">8</span><a href="王舎人诗集_page9.html">9</a><a href="王舎人诗集_page10.html">10</a><a href="王舎人诗集_page11.html">11</a><a href="王舎人诗集_page12.html">12</a><a href="王舎人诗集_page13.html">13</a><span>...</span><a href="王舎人诗集_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
