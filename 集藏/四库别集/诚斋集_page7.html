<!DOCTYPE html>
<html>
<head>
    <meta charset="UTF-8">
    <title>诚斋集 - 第 7 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诚斋集 - 第 7 页/共 120 页</h1>
    <div class="content">　　旧雨新更寒昼歇夜复陨我行十日泥履迹故未冺吟声正酸苦已似琴促轸更遭雪作祟不由弦不与公无诗债何得便见窘半生领盛名一面辱葢倾眼底过浮云谁见柳下悯覔句许奇险有底恼肝肾开懐爱我多落笔为渠尽独怜禾头耳可叹不可哂
　　题清江胡民瞻忍堂
　　俗物茫茫奈我何儿女昵昵不用呵先生笑问有酒麽醉来得句自长哦家风孝友春风软牀无黄金且青简君不见多愁多恼张公艺枉却御前百余字
　　除夕宿临川战平
　　一腊天频雪千山梅未花终年不为客除夕却辞家雨又垂垂落风仍故故斜难开愁里眼只益鬓边华
　　纪闻
　　人道真虚席心知必数公賔王欺钓筑君实误儿童天在升平外春归小雪中何曽忘诸老渠自爱松风
　　又除夕絶句
　　紫陌相逢谁不疎青灯作伴未为孤何须家里作时节只问旗亭有酒无
　　丁亥正月新晴晚步二首
　　嫰水春来别様光草芽绿甚却成黄东风似与行人便吹尽寒云放夕阳
　　急下柴车踏晚晴青鞋步步有沙声忽逢野沼无人处两鸭浮沉最眼明
　　过安仁岸
　　野水上穿石疎林不掩巢雨蒲拳病叶风篠秃危梢短胫知难续长腰强自抄兹游良不恶物色困诙嘲
　　早行鸣山二首
　　淡淡青霜薄薄氷晓寒端为作新晴慇懃唤醒梅花睡枝上春禽一两声
　　灵山未见见龟山且卷诗书仔细看春日却从年后暖春风犹带腊前寒
　　明发弋阳县
　　灯市通宵沸朝来解一空梅边霜似雪雾外日如虹句妙元非作人穷未必工忽惊家已逺身在大江东
　　雾中见灵山依约不真
　　东来两眼不曾寒四顾千峯掠晓鬟天欲恼人消防许只教和雾看灵山
　　题小沙溪郑氏店江亭
　　隔水千山又万山大江仍合小溪湾岸巾独立东风里眼趂鳬雏下急滩
　　又题郑店立春后一日
　　石壁仍丛竹江亭更小楼滩声清客梦灯影动诗愁春日已虚过元宵看又休谁令不行乐蹙破两眉头
　　上元日晩过顺溪
　　恰恰元宵雨脚垂天公为我扫除之怪来平地寒如许雪满逺峯人未知
　　白沙买船晩至严州
　　重雾凝朝雨斜阳竟晩晴万山江外尽一墖岭尖明舟小宁嫌窄途长已倦行子陵台下水未酌意先清
　　题钓台二絶句
　　断崕初未有人踪只合先生着此中汉室也无一抔土钓台今古防春风
　　同学书生已冕旒未将换与一羊裘子云到老不晓事不信人间有许由
　　和周子中韵
　　清愁正尔喜逢兄一笑那知客帝京海气不曾晴色好梨花半落嫩寒生刑书夜诵端何苦诗句春来想不平我亦有怀无处説对牀只欲为渠倾
　　都下无忧馆小楼春尽旅怀二首
　　病眼逢书不敢开春泥谢客亦无来更无短计销长日且绕栏干一百回
　　不闗老去愿春迟只恨春归我未归最是杨花欺客子向人一一作西飞
　　新热送同邸归客有感二首
　　日日思亲未拜亲何时乞我自由身同来客子送归尽更送后来无数人
　　瘦不縁诗不为春只教悬磬未教行清和天里不归去六月长途作麽生
　　防蜀人魏致尧抚干万言书
　　雨里短檠头似雪客间长铗食无鱼上书恸哭君何苦政是时人重子虚
　　桐庐道中
　　肩舆坐睡茶力短野堠无人山路长鵶鹊声欢人不防枇杷一树十分黄
　　金溪道中
　　野花垂路止人行田水偏寻缺处鸣近浦人家随曲折挿秧天气半阴晴
　　将至建昌
　　梅雨芹泥路不佳闷来小歇野人家緑萍池沼垂杨里初见芙蕖第一花
　　见王宣子侍郎二首
　　不作伾文客投闲可得辞髙名真自累了事竟成痴到防须良匠非渠更阿谁莫嫌风雪恶要试嵗寒枝老去浑多难愁来敢怨天生遭文字误更结簿书縁苦忆悬问榻难回雪后船三年才一见百嵗防三年都下和同舍客李元老承信赠诗之韵
　　论交何必星霜久白头得似倾葢友长安市上李将军挽弓旧不论石斗只今有子似渠长清夜读书雪边牖云端烽烟半防无怪来将军不好武遗我骊珠三百颗字字镌镵未曾苟得得且看钱塘潮草草言攀渭城栁朝家金印斗样大情知不上书生肘儒冠多误侬饱谙毛锥焉用君知否便应早请终军缨径须系取单于首居延蒲类水如天吹作春风一杯酒归来冠劒上凌烟剰作功名落人口如何收敛许光芒也趂槐花黄里走献璞虽真不救胫絶弦何如只停手人生正似风中花荣悴升沉岂非偶与君早赋归去来名垂万古知何有不如耳热歌呜呜醉帽欹倾衣不纽诗流唱和秋虫鸣僧房问畣狮子吼尽令俗客不妨来白眼相看勿分剖
　　新淦抛江
　　烟雨横江水着天不曾夏涝似今年縁堤何用千株栁只与行人碍过船
　　还家秋夕饮中喜雨
　　好风有意入金台白酒无声落玉杯秋雨亦嫌秋热在打荷飘竹为人来
　　和李天麟秋怀五絶句
　　漫浪归来嵗又秋依然风月替人愁奉酬只麽随缘句嬾更雕肝与探钩
　　双井无人后山死只今谁子定传灯老夫言语浑无味不但秋来面可憎
　　小立南溪暮未还畧容老子照衰顔颇惊暝色来天外未必秋声在树间
　　缀玉聨珠辱见投要知词客解悲秋侬家幸自无烦恼却被新诗嫁许愁
　　夜把新诗百遍开句如红药与苍苔如何作计无端甚押尽车斜始送来
　　送相士髙元善二首
　　选官选佛两悠悠元不闗人浪自愁洙泗生涯一春草老夫作麽晚回头
　　穉子烦君一一看丁宁莫道好求官老来正要团栾坐伴我秋风把钓竿
　　出城途中小憩
　　未到江头已日斜山烟白处是人家秋风毕竟无多巧只把燕支防蓼花
　　题周子中司户乗成台三首
　　不烦营筑便成台自有青松不用栽只道先生忙更也须一日一回来
　　只须独立领秋光何用安排石鼓双平揖青原未为美更扵竹外见长江
　　先生不劓何须补上到乘成尽放懐松竹尚堪驱使在为公一一捧诗牌
　　三辰砚屏歌
　　文发主管叔有一砚屏其石正紫中有日月相并月中有桂其枝叶一一可数月傍有一星文发因为三辰屏予因赋之
　　天光小紫日淡红月光正与日相通一星雪白大扵黍走近月旁无半武吾闻三辰不并明如何日中见月星霜后梨花定非瑞春秋获麟不应贵君不见八月十五夜向晨东方亭亭升火轮西有玉李伴金盆是时三辰正如许君不着眼君莫论吾家大阮嗜文字看书到晓那能睡三辰并光射窻几影落砚屏不容洗就中月轮景特竒桂树可数叶与枝炯如秋水涵荇藻天巧此岂人能为懐璧未为罪借书未为痴公当十袭古锦帊如何传翫十手把不防夜半有力者
　　题文发叔所蔵潘子真水墨江湖八境小轴洞庭波涨
　　湖水吞天去湖风送浪还银山何处是青底是君山
　　武昌春色
　　花外庾楼月莺边呉苑栁我欲问废兴春风独无口
　　庐山霁色
　　彭泽收积雨庐山放嫩晴多情是瀑布只作雨中声
　　海门残照
　　万里长江白半规斜日黄焦山浑欲到宛在水中央
　　太湖秋晩
　　水气清空外人家秋色中细看千万落户户水精宫
　　浙江观潮
　　海涌银为郭江横玉系腰呉侬只言黠到老也看潮
　　西湖夏日
　　四月曾湖上荷钱劣可穿归来开短纸十里已红莲
　　灵隐冷泉
　　小潘诗家子解作无声诗八境俱妙絶冷泉天下竒
　　和文黼主簿叔恵诗之韵
　　薄宦江湖苦异途十年骨肉隔音书此行正尔见公面又廹归欤巾我车安得从容林下去相从漫浪物之初念公不是渔竿客合结丝絇立玉除
　　秋晓出郊二絶
　　初日新寒正晓霞残山賸水野人家霜红半脸金甖子雪白一川荞麦花
　　野菊相依露下丛冷香自送水边风丰年气象无多子只在鸡鸣犬吠中
　　送杨山人【谈相及地理】
　　相人何似相山难慙愧渠侬眼不寒木末凉风无半防如何又欲跨归鞍
　　胡英彦得欧阳公二帖葢训其子仲纯叔弼之语其一公自书之其一东坡书之英彦刻石以遗朋友吾叔父春卿得一本有诗谢英彦和焉万里用其韵以简英彦
　　圣处安在谈者一何易注瓦矜细巧岑鼎防良贵羣儿有新舌六学无故意向来孟韩息不有欧苏继庸知后死者未渠【去声】乡愿弃同时防鵶噪并起爪觜利两公察膏肓与世作姜桂挟山初作难破竹忽乘势双明日配月再立仁与义我有香一瓣恨不生并世厥今圣域里澹叟真守器怪来兰玉秀渠以清白遗当家有学林【英彦道号曰学林】满腹惟典记人间市井言眼底冦讐视独于两公帖费此平生喜麝煤叩山骨卧聴丁丁美今我竹林老亦复拜嘉恵敢云赓絶唱颇欲与兹事朝来窻几爽尽室问何瑞寳帖更新诗小子汝其志
　　寄题张钦夫春风楼
　　乐斋先生子张子独立春风望洙泗四海无人万古空咏歌一声满天地不应东阁胜东山浮云于渠了不闗只余平生医国手未忍旁观缩袖间楼中古书积至斗楼外春江緑如酒权门得似圣门寒万派横流独回首向来沂上瑟声希由求相顾只心知至今留取一转语不知何咏亦何归
</div>
    <div class="pagination">
<a href="诚斋集_page6.html">上一页</a><span>...</span><a href="诚斋集_page2.html">2</a><a href="诚斋集_page3.html">3</a><a href="诚斋集_page4.html">4</a><a href="诚斋集_page5.html">5</a><a href="诚斋集_page6.html">6</a><span class="current-page">7</span><a href="诚斋集_page8.html">8</a><a href="诚斋集_page9.html">9</a><a href="诚斋集_page10.html">10</a><a href="诚斋集_page11.html">11</a><a href="诚斋集_page12.html">12</a><span>...</span><a href="诚斋集_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
