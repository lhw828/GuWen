<!DOCTYPE html>
<html>
<head>
    <meta charset="UTF-8">
    <title>弇州续稿 - 第 192 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 192 页/共 228 页</h1>
    <div class="content">　　
　　又
　　
　　迩者先君子荷翁提翊得沾崇赠破幽为显起骨加肉区区不胜衔结之感故走一介于恭谢疏便少布下诚寻去人甫中道而贱名忽玷山公之启以有南副枢之命葢向者于覆疏四语已叨翁过情之褒而昨会袁裕老具述翁见评八字则更使人惭悚不敢当若乃夏官优峻留务稀简翁之所以曲体不肖者至矣礼称君子行不俟驾东西南北唯上所使分也而况上之所以待先君子若此即使鞠躬尽瘁毕命王室尚不足以称酬恩狥知之万一岂敢偃蹇明诏以退为髙但惟此身少多戕贼衰在老先癖与疲会即使黾勉供事隳废因之必酝人言纵复优游伴食苟免简书中衔鬼责然则贞之一出不唯以其报恩者负恩而我翁之知不肖亦无异于不知不肖也乞骸一疏情非得已唯冀见亮放归以保余生铭刻不朽裕老体亦清强意无固必特以拜起不便势须扶掖乃有此请或稍缓当自力也余不敢赘
　　
　　又
　　
　　贞以么么上荷陶镕既申先人邦政之崇阶寻寄贱子留枢之上佐小疏辞避复荷勉留捧诵报书二语与前袁裕老所云得之评隲者字字无异虽万万不敢当此过情之褒而我翁所以许与不佞者葢出肺腑矣国恩不敢忘知己不敢负已于本月朔日履任讫觉八座之典刑尚肃庻僚之检饬差存六师之演练不废不佞可藉以竽滥苟安但三吴鱼腹遗民半菽不继弱者沟壑强者桴鼓中产以下悉困征输借贷售鬻苦于无主此不佞所亲覩而复亲尝者闻长淮以北秦齐并豫之墟灾更甚之不佞窃谓目前之小民可悯将来之大计可虑我翁方履统均之任切痌瘝之恤何以豫之见五台司冦称服盛德有味其言今沧汇复副司空四十二年同榜之契复可追寻于三山二水间翁必为之南顾而抚膺也赍疏人便聊此奉候兴居并伸下悃不宣
　　
　　又
　　
　　恭谂天省六年春宫一品在我翁平章之续报若已迟而圣主眷毗之深施则惟重同年三百自三相公外统百官者唯翁一人登三台者亦唯翁一人而已世贞不能悉远事独忆王端毅公秉揆之日即拜太保正与我翁同岁此公以直声振天下而至休休有容之度蹇蹇匪躬之节我翁似不多让迩来扶翊国体培植士类不取上指务当众心则非世贞一人之私言实中外搢绅之公仰兹因疏役之便聊申候忱非敢云贺伏惟鉴纳不宣
　　
　　又
　　
　　谨启世贞不识时冝建白迂缓仰仗裁酌又以衰病且恋恋骨肉之私遽尔乞休上负门下造就大恩不胜惭悚唯冀哀怜而放之归守先人之垄作一太平长物足矣敝僚之长阴月溪公隆万间一纯臣也歴官一十九政无公私毫髪之擿其劳勚独多行业无损一子奔丧间关万里本部代为题请赠谥唯我翁念之得蚤赐优覆万幸乞骸之人杜门待命岂敢他及特以僚宷谊分临没之托有所不容已于懐耳无任惶恐之至余不敢渎
　　
　　董宗伯
　　
　　长君来拜领盈筐大贶捧读教札累数百言至扇端见赠长篇并枉访返棹一律题山园二律格调髙爽辞旨雄丽无论远逼开元而饰奬逾情使苏壤弃余均荐兰蕙昔任彦升不惜齿牙余芬借引后进昌黎题长吉壁欲骤令得名操觚之士以为美谈贞之薄劣乃兼得之忭喜狂发不知所裁苐留尹之补非繇时私乃是夺我丘壑就彼樊覊耳方以心迹未白上疏控辞倘不得请恐竟成狼狈日夜忧之计无所出而猥蒙赐贺固我老伯通家丈人至谊非衰劣所敢承也长君枉驾时适有州大夫会次辰以先忌东归踯躅丙舍虽一获参承遂缺杯酒之敬惄如调饥不揣奉酬排律一和返驾小律一自愧续貂不能掩帚唯有以教削之为幸名园大厦神仙官府迫于私冗未获展抠衣之诚无繇窃窥其盛数也如何不腆仪币幸毋麾斥为恳
　　
　　又
　　
　　世贞不自量其骫骳琐尾妄欲偷安此身方外入圜以来于生平知旧一切简弛乃至通家尊宿肺腑所切如我老伯者亦仅一私淑起居于元驭学士不能驰阿叚修竿尺而贤噐长兄则俨然以笺教币贶捧诵之余既跃然喜且恧然愧心也道体健胜造物所笃视履饮啖剧谈乆坐神明怂溢足以暎带少年数辈而来示忽复有疲羸之叹岂沈昭畧所云清虚日来滓秽日去耶向者获奉几杖山园诸亭馆泉石之胜便是欲界仙都小有洞天然此犹作外境观今谓更创别馆遶以流泉深居兀坐拟迹头陀倚榻长吟饰巾待尽夫此饰巾待尽即是不作寿者相上德无为而无以为无生至理要从此关研出虚极静笃先天自露惟我老伯恒存之而已世贞虽示却家累尚以家故旅谒公府而于长公处不能一伸杯勺之敬能无为达者所笑新岁拟颛启通候先此附谢伏惟鉴亮不悉
　　
　　又
　　
　　迩审贤噐大行公以使事南归令孙祠部兄将以起色北首而我老伯方膺难老之锡优游于上岂惟天伦之盛际抑亦人文之极观也冬初见医士盛生道老伯微为骨鲠所苦因而咽中气壅颇碍食饮凡六日而解今得大教果然葢外来与内召其病形虽同病去即复固不可同日语也所喻静中为杂念所扰不能绵绵若存此是多劫夙障受生本根加以居平耳目縁染岂能一切断尽唯在求所以胜之令其有起輙觉熟则渐息耳贞所谓病人说病方当不满和缓一笑也九月间常德喻君见过其所遘乃地仙薛翁于衡山中授法颇极简易然行之者十不五得贞幸而三日得之一月间周身殆徧亦自快畅苐以家弟聚首人事旁午米汁縁诱墨卿见陵十寒之暴渐尔不酬今季方已远尚平粗毕昆虫闭关此其时也刘生所受似的但不知为老伯尽述否大贶过渥非謭劣所胜又惧不恭勉尔拜嘉欲有薄效山童近益蠢弱无可使者附之上介轻简之罪唯大雅宏度见亮于形迹之外耳手冻代笔并希原宥不宣
　　
　　姜司冦
　　
　　新岁懒病相藉而坐乡居远不免入城与市嚣接笔研遂复尘日来稍有意以糠秕引珠玉始寓目大集一二则伯玉丈所谓论道者十三经世者十七尽之矣苐窃于感慨引义雄强劲直之表觉得有一种肫肫其仁处惜茅塞之乆不能为翁描写出以此负翁耳翁望崇而实茂体用皆道今北台南铨两席俱虚宁不以一相借耶天下事尚可为翁尚可任天下物外之境贞幸分一曲所恨内境未尽涤去时不得欛柄耳偶有客徃谼中敬以翁指闻伯玉丈得教想无所异春秋事义翁心神所注夫子而在不悲获麟当从容读之草草奉复不次
　　
　　又
　　
　　前使甫以报书去而传邸报者天子鉴门下之恳诚而予之告然后命固谆谆矣寻陈道易至出手书及大币所以慰藉不佞者良至既乃欲使之効一言于王父尚书公之墓石又使之献其敝帚于行巻夫不佞胡能为世德重秋蝉之吟虽不能尽废然自入靖来都忘工拙乆矣如何予告一歌固出鄙悰况重之以尊命苐结语蒲轮之望当不满翁抚掌又似非野人本色翁试观之此经纶手何可终老商颜断芝■〈属刂〉术也且必皋契在位而后草莽得伸箕颍之操仆实望翁光辅清朝以収治郡功名区区凿坏庻可长保耳道易传尊示似欲见询蒭荛縁先师虽有所许而实未有所授不过木食草衣旦夕焚诵冀消宿憯以俟期至耳而应酬未能尽割又颇受责笔研春来一病几至狼狈此其效也翁但读凈名金刚圆觉三经参以宗门老宿心要然后证之黄庭道德参同悟真下手自易为佛为仙同一关捩子也二斚华丝俱不敢领谨拜西氎以见至情道易得翁将来埋骨有所其感当何如耶外薄物侑棫不一不一
　　
　　陆与绳
　　
　　承见许鄙辞出献吉上弟何敢望献吉比之时人或小有致耳至所谓持论间诡邹鲁不佞诚有之生平只于皮髪上窥一二譬之行脚僧从讲师坐下拾残语既不晓求合得輙书之又不晓割爱自今当洗心以受针砭矣别论云云深纫肺腑至爱华亭公所论固是但弟颇知求退之渉干进陈辩之来多口以故付之黙黙至于心迹在覆盆有不能自白者不能不頼生平故人耳虞仲翔云天下有一人知我者死不恨今有吾丈又有肖甫及石拱辰足死矣亦何必扬廷而后谓之白也肖甫甫拜中山节即有太夫人之讣委顿扶服踰山越江甚为虑之功名小事耳大计见方面报似能惜才后先两漕忽留忽动亦见作用处日会黄羽渊及晓上人谆谆致尊意以节饮为属便欲覆盆毁爵而为弇州园梅花所阻柰何望前到云间谈及当掀髯一大笑也
　　
　　又
　　
　　得报札中及季君变后事事相累如糺丝无可理绪处中年遘此令人闻之亦为酸鼻苐正欲于此中窥兄定力耳兄所以疑昙阳师谓是楞严第七巻中人不意其透此一通也立脱俄顷间万化在手恨不令兄见之疑城一破莲花不远矣弟比捐家累坐起斗室与元驭东西两头外迹若可观中实未有也空山沙弥颇究心禅那俗腊半七十矣而犹童真谓兄是韦■〈马犬〉天拈香参礼并求引与月庭讲席之末不敢望执楗椎竖尘尾勺水余润足解热渇惟不靳是荷
　　
　　又
　　
　　岁邸辱大老俨然赐临其日苦中寒不汗遂不能奉浃夕之诲质明出访舟次追逐于恬澹观小楼中头犹岑岑心怦怦也不然岂不能买一轻舠十里促膝乎而忍令观东五尺沟作虎溪别也窃于尔时伏聆悬河之辨种种病不能酬应一二非独病也即孟子舆之门非狂若淳于生辨若告子谁敢有进其得射其失者虽然以吾丈之爱我深弟安敢终自黙也吾丈欲为出世之业则弟窃以为吾丈视佛太轻自视太重凡吾丈所深得而倾信者固佛之所降伏魔道护持国土权迹而已其最上乗机虽则知之却未尝于心地上体贴一畨以故于人间得失荣辱毁誉小有所触即不能无动此虽见二乗人犹恐不能无避舍而况十地菩萨乎裴休相公法门中龙象也没后作于阗王于阗一小国耳当懿昭际不闻有所兴阐佛法也此公未见黄蘖圭峯未谈般若不妨作相作节度既见而既谈之使天下归以为龙象而柰何作相作节度冨贵如故也于阗之报业报也非福报也吾丈如小屈而为经世之业更弟有所虑江陵公虽恣然尚聪明又吾丈生平腹心友也一见而不能信再见而不能容况其它乎吾丈旦夕入国门所接见无同时侣彼皆外为逊而内侧目者也弟每见吾丈终日语一叙徃事则皆已是而人非论人才则皆已长而人短果尔恐今之不即尽究吾丈用无异昔也弟经世一念乆已灰冷独于出世不敢便自暴弃但业障既深根噐已损十二时中念及畴昔放佚过恶万状但有悚汗而已以弟之愚不肖而乃敢自比于波旬之半偈者诚念吾丈之爱我深也江陵身后狼狈至此虽皆有以取之然诸子尽削籍而言者齮龁未已发露丑声闻之海外得无伤国体乎前刻二十五圆通诚如尊示即改正并诸刻经呈览诸篇品不分以便读耳然似亦不如不分也月庭法师见间希致意大抵吾侪多生智识只欲共登灵山不堕落而已
　　
　　又
　　
　　别后以五鼓发舟凡三宿而抵家则长者之妙音声时时在耳舟中小简聊命笔为亭记如秀首座作偈欲呈忍大师輙面赤汗下而沈生任之曰是无碍针水契也遂请而书之彼且欲为骨董先容耳元驭宗伯见即问兄然以兄所诣证之彼不甚首肯异日恐非两棒一喝所能了也手疮痛不任笔亮之
　　
　　又
　　
　　山斋风雨留连夜分娄浦云树缱绻杯酒固我老丈不遗故人至意而中间微言依约若有垂悯岩穴之穷而欲寘之廊庙之末席者葢未几而一二大老如宰公辈其见念当亦同之以故有留尹之命弟虽愚陋岂不知清时之有味与圣主之赐环故人之推毂不可仰负弟生平跅??不善修餙堕少年齿舌间幸以废弃见寛耳岂可黾勉复出以供描写吾丈深爱实出肺腑与其狼狈而后保全之孰若舍而置之是非之外也且庚辰初春有香火心盟非我老丈不敢以闻老丈大乗法噐以能仁为妙用而弟贪辟支小果不妨并生佛世乞骸之疏唯冀从臾早覆得被褐茹蔬以终天年大赐多矣异时无可避嫌少有所得不敢不仰佐老丈庙猷兹则未暇也春气初煦唯为道为苍生自爱
　　
　　又
　　
　　当吾丈在政府吐哺之不遑而能念存故人音尘不隔觉草莽之色殊添其偃蹇耳岁杪覩除目有南省之命初亦小疑骇既而谂为吾丈自请之葢欲处无竞之地以消物情操或跃之机以善出处耳而五六少年膓肥脑满必欲求胜以树言路之帜此则大可恨亦大可忧也嘉靖初元彭济物事极相类相去恰一甲子今济物犹自赫然而诸利齿者安在哉承已上书请告恐未即如愿法堂前草深一丈矣归而理出世之业弟虽衰尚能捧拂以从元驭阁老廿四日行矣此公殊不喜少年作伎俩将来鼎承之地可以屹然宫府亦不至矛盾也肖甫岁杪一札云左腕小不仁计吾丈别时当巳勿药元枢阙落覇州公手不免有长孺仲升之感如何家弟頼大庇滥竽闽宪苐日拮据作老博士头颅如雪浮荣几何苐有可怜而已兹走一介代候起居锦停之际酬应纷如毋烦报言为嘱
　　
　　弇州续稿巻一百七十四
　　
　　●钦定四库全书
　　
　　弇州续稿巻一百七十五
　　
　　（明）王世贞 撰
　　
　　○文部
　　
　　△书牍
　　
　　潘大司冦
　　
　　前者造次一书为儿子称感激之私即辱报贶儿子入霅不腆币不足成享而长君署之上客之席申以全体之荐则更有惭感而已世贞不能事言路以致憎口又非江陵公所雠弃者杜门凿坏饭蔬饮水匿迹方外苟延残喘于分已逾亡所觊愿台省推毂之疏偶尔竽及殊不闗方寸而我翁书辞则惓惓若谓尺一不下于朝体非宜即仆不出无害两美葢未几而有留尹之目矣得无我翁具以此意为当轴者及之耶半残之人不敢以逸民自拟且清时有味国恩可虚唯是庚辰香火一盟今耳舌尚在而忍负之四载块处吉凶讯问不及里闾之外固有恶其狂简而谅其放弃者忽具冠冕作京朝官宁能免于齿吻间也当发疏而家人辈有请暂缓小时谓十年故节夺为有司之长稍俟一转而后乞骸贞私心咲之审尔毋论非方外所宜言亦岂人臣之节耶一疏不获请则再疏而村童无可使者又损儿辈槖唯公悯而从臾焉得为太平黔首幸甚余辞不赘为道为苍生自爱
　　
　　又
　　
　　舍弟来复拜大贶手书之辱公几务千绪不忘故人而勤存之乃尔使我蜗庐涎满雕虫气王乃舍弟感公之知赖公之指教日津津不容口也至三四乡戚公且乌而及之矣子与右辖行辄附通起居并所草芝林一律书扇头附上计当已达弟避暑园居差有泉石花竹之趣左图右书清醪芳茗时合其适第一念无明漏未尽又时时褦襶间之不得作羲皇上人耳公读之当复拍手思毘山精舍矣舍弟有还役聊此附候溽暑自珍重不一
　　
　　又
　　
　　贞所谓偃蹇不利人也羣毁指摘之余世苟耳其名即以为秽掩而亟走公独怜而三致意焉且为道其所不平而强其所平者以见慰何用情之笃至此也九月内控辞之疏力谕小仆先上之公交车而后投副于政府不知何縁颠倒致彼见尼以大义相迫责狼狈就道未半而省垣之白简上矣以贞情事岂可更玷朝籍往者既不能固其匹夫之节腼颜而出又不能攻苦衣麄以从公孙宏唐尊之后挟雕虫之小技而跌宕自放又不幸为逐臭者之所蝇袭宜其及也弇园竹树渐盛石亦益色游口见饰罪状诚有之第房栊之内仅一老妻老妾并影为四阿段樵青不晓伎乐至于孙氏之秽真风马牛不相及今强排作一韩熈载良为介介耳公大勋旦夕且就玄圭告锡入赞百揆即贞且自幸为平成中之一物而以焦思劳神故有羡于磊块寂寞之人此则所未解也家弟得本省小免跋涉台使扬廷皆我公培植之力渠故倦游且不忍于手足痿痹有归思耳势恐不易也此间得徐子与信最晩病卧惊絶走一介候之江介道相左于元夕后接家弟书始具其详是卒风疾耳竟不及一语后事穷途旅榇家弟与右使力为致之幸已抵家而嗣子咏归宗以咏之少子继幼殇为后咏长子无他望不免乘隟射没嫂复不少忍争辨纷纭家事大有可虑贞此扶病一行不但哭逝者且欲为存者料理及处置归骨地耳情具五挽章并贞起罢六诗于几事清暇一读之庶几子与若生敝室未逺也雅贶谨拜嘉并有不腆之敬统祈鉴纳不次
　　
　　又
　　
　　旬前辱贤器亲家自治所驰使见诲且伸以贺仪兹复拜教贶之辱唯是山泽之腴珍所以慰老饕者靡不祗领矣先君子覆盆之寃虽获雪于隆庆之初元而身后之典复为忌者所沮区区饮荼捄素而不敢吐者二十年于今矣不谓两台之疏忽上而宗伯核之三老主之遂获以军功从二品全塟隆天厚地之恩方感激之不暇而岂敢复有憾于所缺亦岂敢遽有他觊然一时之龃龉后微得之葢犹新郑之余焰而蒲坂之遗授也最后陈情仅为先妣乞并祭耳而上恩滂霈遂有兹赠大出望外中间所以非笔札可述弟六十余生藉此以瞑目三十年隔别之父子藉此以相见地下悲喜之情孰有可喻者翁骨肉之真爱若此而尊者之隆赐又若彼何敢言郄亦何忍言郄第以贺为名则有惄然泫然而已耳溧阳之政颂若神君弟固己逆决其然第名臣大业此其发轫未敢遽用为贺也袁太宰近絶不相闻记春时曽附一诗约其归共萝薜之社不谓乃见牵使出也弟窃自笑前后所毁者一身耳前毁纵未尽实今誉乃大过情部覆虽似尚以老马见拟识途不知伏枥多岁已絶千里之念若五台司空大望乆鬰必须暂出以慰苍生弟却不敢劝驾不然彼不贡禹笑我则将何胤疑我也太原虽与推毂恐申杨二老本意居多渠一瓣香却为翁但目下未有縁耳东南水灾遂无一片干地当事者非不蒿目剥肤但长淮以北旱复甚焉古所称不得已之邉费可巳而不己之内费恐天聴未便回司农犹按故事如何儿子春时料理文笔亦渐有致为老荆厌厌床蓐汤药萦身迩复移心土木之累将来不免又作画饼弟亦付之抟沙一观而已适感微痾口授不一
　　
　　又
　　
　　逺承信使问存手教累帋蔼然如奉春阳之照而币贶过隆且辱以先少保公地下二十年来未镌之琬琰见属岂不佞所敢任也区区虽少于老太五岁然衰惫独甚仅以乆絶房室粗足支吾自亡弟见捐别是一种境界以故上书恳乞骸骨而不蒙赐允强尔涂抹然覩时事若此何心复恋庾粟何颜复陪朝彦适大司马合诸公上疏而不佞为之具草今録以请教然不过了南中体面而巳来春必当嗣恳奉敝帚洒扫先人之垄若老太才畧遘际与不佞絶异必罄荒度之畧而后可言报必俟玄圭之锡而后可言报无论太原公相知之深即有识者俱不异也太原公一片为社稷怜才热心可融金石第未获伸志于两观必且乞休天若祚朱或可无洛阳余姚故事也使回聊此附谢并致薄私握管之役必献岁盥沐而后可从事也冬寒未剧唯为道为宗社苍生自爱不宣
　　
　　沈宗伯
　　
　　赵定宇司成回及小僮将致台教一一祗领窃念先子微勋滞寃饮恨黄壤者于今十有八年矣不肖贞等强颜食息吞声隠忍无由扣阍而伸覆盆之苦赖两台傍采公议于条陈疏中及之然非门下悯而覆请则复如戊辰之忞矣先子虽薄有横草之续然二品尚未满考非门下悯而特请则何以沾两祭全塟上跻八座当此之时不肖自谓于愿己酬于分初满不敢复萌望蜀之念致贻画蛇之诮而辱太原公见示谓明主可以情吁贤宗伯可以理干故于并祭先慈之疏辄冐昧以赠官为渎而门下复悯而咨铨部以有大司马之命门下为国家秉礼布公岂以不肖贞兄弟一么么而屈天子之大纪毋亦念逝者之寃未伸而言官之请非狥也然则太原公之相为亦若是耳夫古人薄感恩而重知已以不肖兄弟之感为亲感也非他恩比也先子地下而不冺冺也则于门下知巳之感又当何如也唯是冡枯岩栎无由报塞即所称衔结亦属虚辞聊一陈其耿耿而巳承娄有请告之章而上数厪勉留之命海内仰望喁喁在翁唯国本国脉国是三者不能不重劳心神如何秋气向深为道为宗社苍生自爱
　　
　　荅大宗伯陆平泉公
　　
　　世贞跌宕欲界中赖先师指迷少惩宿憯栖止道门第累重障深毫髪未有所得已误为人影响又属荆石见强俾次先师遗事词旨纰弱纪忆遗挂方惧不免谴责不意遽漏之记室过蒙谕奬若以为窥见一二者愧汗无任老伯果位中人虽现宰官而不染六欲加以耆宿龙象时过法堂印证荐肯深入三昧贞顽聋之质尚未堪受棒喝兹时但于十二时中思己过而己雅贶谨与荆石同拜嘉尚容铨日候讯先此附谢贤从温然玉映法门之媺器也珍重珍重
</div>
    <div class="pagination">
<a href="弇州续稿_page191.html">上一页</a><span>...</span><a href="弇州续稿_page187.html">187</a><a href="弇州续稿_page188.html">188</a><a href="弇州续稿_page189.html">189</a><a href="弇州续稿_page190.html">190</a><a href="弇州续稿_page191.html">191</a><span class="current-page">192</span><a href="弇州续稿_page193.html">193</a><a href="弇州续稿_page194.html">194</a><a href="弇州续稿_page195.html">195</a><a href="弇州续稿_page196.html">196</a><a href="弇州续稿_page197.html">197</a><span>...</span><a href="弇州续稿_page193.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
