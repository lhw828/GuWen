<!DOCTYPE html>
<html>
<head>
    <meta charset="UTF-8">
    <title>曲江集 - 第 1 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>曲江集 - 第 1 页/共 14 页</h1>
    <div class="content">　　钦定四库全书　　　　　集部二
　　曲江集　　　　　　　　别集类一【唐】
　　提要
　　【臣】等谨案曲江集二十卷唐张九龄撰九龄字子夀韶州曲江人官至尚书右丞相贬荆州长史卒赠荆州大都督諡文献事迹具唐书夲传徐浩作九龄墓碑称其学究精义文防防旨而不及其文集巻数唐宋二史艺文志俱载有九龄文集二十巻其后流播稍稀惟明文渊阁书目有曲江文集一部四册又一部五册而外间多未之覩成化间邱濬始从内阁録出韶州知府苏韡为刋行之其巻目与唐志相合盖犹宋以来之旧夲也九龄守正嫉邪以道匡弼称开元贤相而文章髙雅亦不在燕许诸人下新唐文艺传载徐坚之言谓其文如轻缣素练实济时用而窘邉幅今观其感遇诸作神味超轶可与陈子昂方驾文笔宏博典实有垂绅正笏气象亦具见大雅之遗坚局于当时风气以富艳求之不足以为定论至所撰制草明白切当多得王言之体夲传称为秘书少监时防赐渤海诏而书命无足为者乃命九龄为之被诏趣成寻迁工部侍郎知制诰今检集中有渤海王大武艺书当即其时所作而其他诏命亦多可与史传相防考如集中有勅奚都督右金吾卫大将军归诚王李归国书而核之唐书外国传所载奚事自开元以后仅有李大酺鲁苏李诗延宠姿固请名而不及归国知记载有所脱漏是尤可以补史之阙矣乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀
　　钦定四库全书
　　曲江集巻一
　　唐　张九龄　撰
　　颂　赞　赋
　　龙池圣徳颂
　　臣闻昔者徳升闻皇天眷命元圣有作上帝何言必见意于休征不忘象于幽赞惟兹降鉴若曰専精道周万物者其神尤功济生人者其祥大粤若古始肇有君臣巢燧之前寂寞无纪书契而后焕炳可观若乃鬼神睢盱品彚纷错性命未正吉凶不定而太昊氏将通其徳则河为之出图人食未粒鸟兽是茹时不耕稼器无耒耜而神农氏将教其本则天为之雨粟蚩尤不道炎帝不制铜铁铸兵豺狼横厉而轩辕氏将禁其暴则天为之降女洪水方割下民昏垫尧徳莫能弭其灾舜功不能除其害而夏后氏将底其绩则洛为之出书自兹以还殆三千嵗矣其间木火更生云物告符有若狼衔钩鱼跃舟素灵哭黄星见岂不以汤徳有慙武善未尽汉道既杂魏方亦偏唯以一至之应且为兴王之兆则未有天锡真符圣受明命逺与大禹相续超与上皇比崇如我国家之盛者焉洪惟龙池盖天之所以祚圣即今上卜居之旧真京师爽垲之所傍无窦泽中勿滥泉非常而灵液防流无几而神池浸广荣光休气若烟若云所未尝有则此之出清可以鉴而深不见底鳞介瑰诡于牣其中时莫知其所然日徒见其有异中宗采识者之议压王气而来逰圣上处或跃之时出飞龙而合应临淄始封也邸苐在焉上党厯试也灵符绍至天其以是永命我唐图象丁宁有所底止其若兹也夫成数有时而否至理无代而亡固在乎大圣之生乗运而作鼓天下之动安天下之危故将顺成功自古之啓佑也如彼克定多难自天之叶赞也如此初中宗违代后党窥隙大盗狃于得志羣慝起而擅权若缀旒然当此时也天与若不取谋或不协则我祖宗之业无乃将坠而亿兆之命亦犹倒悬圣上蹙之提劔而起雷霆一奋祅沴以清内难既衰外虞有谧推戴太上照临万邦实天之为与人更始系皇统维乾纲决绽补壊荡瑕涤秽而乃阙典咸备旧章悉举处穷尽逹在困必通品物资以再生寰区为之一变然后返华伪于朴还浇漓于淳以大道为原以至仁为根动推是心以御于事人见徳而兴行神享诚而介福故不在于刑罚不在于祷请大造裁成猷充塞有如阳春播泽触类皆滋太山起云无逺不徧虽昆虫草木与蛮貊要荒乐其所生安其所习在牛羊而勿践有干戈而载戢又况于衣冠华夏礼乐家邦而不刑于斯须不久于渐渍者也夫然何教非徳何化非经何能事之不举何醇精之未极周溥洋溢于戯缉熙至于太和莫不允若体侔天地之大事出皇王之表岂擎跽曲拳尽礼极力将用彦圣不啻其口所能称诵于吾君所可殆庶于至徳且往者之有开也天感精以降圣圣敬命以奉天此诚有元则钦明文思及兹报本必严祗斋栗灵庆以属之神化以答之与初相明其征乃着丝纶先兆非笃信欤由是言之统天者人合符者圣而差徳序命殊尤卓絶岂多乎哉至如古之兴王必有所感五帝更尚五运旁通土者黄中之精于金为王水者善利之物于土为配茍应期而有来必合徳而为表是则然矣天其或者亦以阜育羣化发挥茂祉始告以圣有明征终成乎帝之神册因其立象之本防以相乗之数则载代六百厯纪千年变而通之胡可量也宗子宗正卿褒信郡王璆等若干人伯父伯兄仲叔季弟聚族相与诣阙上言天意昭著固已久矣人事符合亦云至矣而一徳是建太阶既平灵台灵沼赫赫明明天之为大虽莫能名皇王之镐岂无颂声上初克譲抑而未许至于累请乃曰俞哉史臣不敏敢献颂曰
　　茫茫元昊载凝载薄在帝庖牺继天而作浩浩洪水包山襄陵舜亦命禹夏氏以兴龙图书二王是膺汤武已下夫何足征
　　右元命
　　于铄巨唐乗运而起纉禹之迹系尧之纪五圣在天丕命曽孙髙视河洛同符混元亦有黄龙出于灵沼明明穆穆天子之表
　　右圣徳
　　倬彼东井昭章于天沉精降液下为灵泉灵泉有泚其深无底泌之洋洋其甘如醴清徳之鉴柔道之体洪源濬规实天之啓
　　右灵泉
　　濯濯灵泉洞冥皇祗滋液流衍化为神池曰止曰行唯圣之作匪鳣匪鲔惟龙之跃植物斯生动物斯乐天眼有见曽是不涸
　　右神池
　　灵有休气纷纷郁郁如山之包如云之簇潜龙在下曕乌斯屋兆云其吉周爰咨询既契我又叶我人镐虽旧京其命维新
　　右休气
　　蜿蜿黄龙神池自出灵化恍惚喷云沃日告帝之符其仪孔吉或潜于泉或见于田与时顺动亦应乎天克配我皇无得称焉
　　右黄龙
　　开元纪功徳颂并序
　　臣闻蛮夷猾夏唐虞已然天之所生类不可絶尝有拓境者矣而固也为患或有欵塞者矣而必也无亲是以古之哲王审其若此则限以荒服断非纯臣不贡不王武功居后不庭不率文徳是先三代所以直道百蛮所以向化迨乎春秋之衰诸侯以力征伐自出戎心大啓谋夏乱华干盟偪好王纲弛而若缀天道厌而将革则有强能攘刼暴息交侵虽杂霸之无成亦反经之所取其负力者乃堑山堙谷尽境而筑长城其黩武者则挽粟飞刍穷兵以耗中国又失于下策而悔在末年彼王畧之不恢殆千余载矣夫有其虞而无豫思其患而不图所谓能国将安贵圣物岂终否道非固穷鉴之者昊天救之者英主命阴隲畀付神武我太宗一戎衣而大定我皇帝再受命而太平不是古而务文不非今而忘战以时变而消息与天元而合符日月之所照临阴阳之所陶冶凡有在地莫不禀朔而东夏郡县北隟山戎先是四十年侵轶数百里自兹气夺数以病告既威让之不恭且力制之不可或朝或否为虺为蛇幽鄣未遑以灭烽边城安得而弛柝旷日持久兵连祸挐率由事边是无宁嵗二十二年春乃命右羽林大将军兼御史中丞幽州长史张守珪将中军都督诸镇雄名先路夷裔生风载驰信臣继发精卒戒严有赫张皇若神公卿大夫未始测也将校部曲亦莫知也皇帝方日靖以虑之乾纲以断之初决策于九重已收功于万里矣二十二年冬十有二月中贵将命元戎受律三军疾雷于非时二庭丧胆于非意欲遁则众溃不保欲拒则兵锋莫当因而伪降幸且纾祸遽图反覆将肆鸱张观衅先人岂伊负我以间谍而情得乗猜携而计从或竒兵以尝或厚利以啗无何变作果自族诛凶元恶首惑神诱假天威而无前覆鸟巢而何有于是诸部大骇率众复归责以不义之尤舍其不臣之罪既服即序有威且懐载籍以来固未之见也昔我睿祖取句骊如拾遗今兹圣谋易林胡于反掌献功有续后嗣无忘百王所废之勲四夷未宾之俗自我底定巍乎登皇其若此也于是彼节使与羣帅因东师之凯旋离而族谈合而公议以为主上悯一隅之苦垂不代之畧以计易战以兵去兵神断自天虏平不日且军未血刃敌免膏原密承无方之谋坐致不阵之防有征无战即王者之师欤而不彰羙于吾君得无臣子之罪不表圣于帝载曷称文武之时乃率其属至于固请帝三让徳而曰俞哉夫曲成万类者天为而不有下济兆庶者圣成而不居物无谢生于天虽云至道人无归功于圣何以最灵虽无已无名所宜絶于言象而惟忠与义固不废于颂述大雅云徐方既同天子之功又曰明明天子令闻不已其此之谓也臣再拜顿首敢献颂曰
　　赫赫天威兮被遐荒蠢兹山戎兮不来王命南仲兮整六师出幽陵兮轥九夷簸赤山兮荡沧海吊无告兮伐有罪徒不勤兮车不殆虏震惊兮兵气倍昔负固兮今安在魁自殱兮裔既平谋既集兮圣自明我不战兮献戎防俾啓后兮扬天声
　　圣应图赞并序
　　臣闻啓圣者天也宜有以觉悟受命者圣也必有以明征故神不言而可知时将至而先兆当陛下龙潜上党也或托类于云物或效灵于卜筮天之意者丁宁垂象唯恐后时又以潞水之深山鹿之捷走驰骑是获厉流不濡非力所能以明或跃干之上体时在九四神道幽賛圣期密迩自后而占何着明其若此盖天福海内地降圣迹以瑞非常之后以决如神之策至于再三明必信耳有郡掾崔弼时其从行见龙骑先驰谓河流可亦既数遽已灭顶不沉也安足以验飞无凡也于何以昭圣事来自久命常惟新臣不胜至愿谨为圣圗遂献賛曰
　　龙之或跃泉有可深神亦成象化为背禽凌厉是获明命则忱如彼从掾焉能不沉
　　开元正厯握干符颂并序
　　臣伏见景寅制书以开元厯握干符垂示天下幸甚其沙门偘等所言益部耆旧传洛下闳改颛顼厯推校最为精密而曰后八百嵗其厯差一日当有圣人定之到于今厯果有差圣果有定诚非常之嘉应旷代之灵符不可得而间也臣诚欢诚喜臣闻天道先圣而啓期圣人后天而奉时不当乎天心不在厯数不登乎圣道不合元符命定而王者应幽数起而明者察故洛下闳极其数而知来耆旧传尚其占而示后我皇帝无思而感自然而同僧偘等幸防而言岂云素虑非人事也非神道也天固已储祥以俟时积分以差日出入数代多厯年所畴人极力不能课其祥上林杂亦莫征其失则明天意以徯圣期期数未臻乃藏于密圣证将至如应如响彼幽深之何有此防通之不谋所以下叶黄钟上稽象以和六气以合三光复其见心间不容髪斗枢且运而况于人时元气巳调而况于月令于戯天下之动日用不知昆虫草木生者自遂麟凤龙灵者自瑞蛮夷戎狄逺无不至山川神幽防不洎此圣人所以定天下之象通天下之志天人之道备也昔者河出图洛出书自时厥后符命非一空文而无应其殆乎人为实録而有征焉用乎龙负则洛下闳者此其神乎不然是何见之明也夫圣有时而不作物无圣而不覩仲尼感时于凤鸟古人叹夀于清河皆伤于不达而恨于难见我后受成命重光乎文武累圣而无穷殊祥而无数彼哀命者曽不得而朝闻凡今之人诚何幸而目覩由是观之当其来运唐虞之屋可封非其有时孔丘之徒不遇也千载之防也万物岂知其谢生于天乎兆人亦云忘力于帝乎微臣荷宠灵扬休命则臣子之志在于尽美而惟天之大终莫能名不胜区区敢献颂曰
　　于皇惟后受命于天时来于今兆是厥先既定乃日允叶斯年赫赫光明应于上
　　白羽扇赋并序
　　开元二十四年夏盛暑奉勅使大将军髙力士赐宰臣白羽扇某与焉窃有所感立献赋曰
　　当时而用任物所长彼鸿鹄之弱羽出江湖之下方安知烦暑可致清凉岂无纨素采画文章复有修竹剖析毫芒提携密迩揺动馨香惟众珍之在御何短翮之敢当预窃恩于圣后且见持于未央伊昔臯泽之时亦有云霄之志茍效用之得所虽杀身而何忌肃肃白羽穆如防风纵秋气之移夺终感恩于箧中
　　御批答
　　朕顷赐扇聊以涤暑卿立赋之且见情素词髙理妙朕详之久矣然佳彼劲翮方资利用与夫弃捐箧笥义不同也
　　荔枝赋并序
　　南海郡出荔枝焉每至季夏其实乃熟状甚瓌诡味特甘滋百果之中无一可比余往在西掖尝盛称之诸公莫之知而固未之信唯舍人彭城刘侯弱年累迁经届南海一闻斯谈倍复喜叹以为甘防之极也又谓龙眼凡果而与荔枝齐名魏文帝方引蒲桃及龙眼相比是时二方不通传闻之大谬也每相顾闲议欲为赋述而世务卒卒此志莫就及理郡暇日追叙往心夫物以不知而轻味以无比而疑逺不可验终然永屈况士有未效之用而身在无誉之间茍无深知与彼亦何以异也因道扬其实遂作此赋
　　果之美者厥有荔枝虽受气于震方实禀精于火离乃作酸于南裔爰负阳以从宜防休和之所播寒暑而匪亏下合围以擢本傍荫亩而抱规紫纹绀理黛叶缃枝蓊郁而霮防环合而棼纚如盖之张如帷之垂云烟沃若孔翠于斯灵根所盘不髙不卑陋下泽之沮洳恶层崖之崄彼前志之或妄何侧生之见疵尔其勾芒在辰凯风入律肇允含滋芬敷谧溢緑穂靡靡青英苾苾不丰其华但甘其实如有意乎敦本故微文而妙质蔕药房而攅萃皮龙鳞以骈比肤玊英而含津色江萍以吐日朱苞剖明珰出冏然数寸犹不可匹未玉齿而殆销虽琼浆而可轶彼众味之有五此甘滋之不一伊醇淑之无算非精言之能悉闻者欢而竦企见者讶而惊仡心恚可以蠲忿口爽可以忘疾且欲神于醴露何比数于甘橘援蒲桃以见拟亦古人之深疾若乃华轩洞开嘉宾四防时当燠煜客或烦愦而斯果在焉莫不心侈而体忲信雕盘之仙液实玳筵之绮绩有终食于累百愈益气而治内故无厌于所甘虽不贪而必爱沉美李而莫取浮甘而自退岂一座之所荣冠四时之为最夫其贵可以荐宗庙其珍可以羞王公亭十里而莫致门九重兮曷通山五峤兮白云江千里兮清枫何斯美之独逺嗟尔命之不逢每被销于凡口罕获知于贵躬柿何称乎梁侯梨何幸乎张公亦因人之所遇孰能辩乎其中哉










　　曲江集巻一
　　钦定四库全书
　　曲江集巻二
　　唐　张九龄　撰
　　诗
　　奉和圣制南郊礼毕酺宴
　　配天昭圣业率土庆辉光春发三条路酺开百戯流恩均庶品纵观聚康庄妙舞来平乐新声出建章分曹日抱戴赴节鳯归昌幸奏承云乐同晞湛露阳气和皆有感泽厚自无疆饱徳君臣醉连歌奉柏梁
　　奉和圣制早渡蒲津闗
　　魏武中流处轩皇问道回长堤春树发髙掌曙云开龙负王舟渡人占仙气来河津防日月天仗役风雷东顾重闗尽西驰万国陪还闻股肱郡元首咏康哉
　　奉和圣制幸晋阳宫
　　隋季失天策万方罹凶残皇祖称义旗三皆获安圣期将申锡王业成艰难盗移未改命厯在终履端彼汾惟帝乡雄都信郁盘二月朔廵狩羣后陪清銮霸迹在沛庭旧仪覩汉官唐风思何深舜典敷更寛户防枌榆复邑争牛酒欢缅惟剪商后岂独微禹叹三后既在天万年斯不刋尊祖实我皇天文皆仰观
　　奉和圣制同二相南出雀防谷
　　设险诸侯地承平圣主廵东君朝二月南斾拥三辰寒出重闗尽年随行漏新瑞云丛捧日芳树曲迎春舞咏先驰道恩华及从臣汾川花鸟意并奉属车尘
　　奉和圣制次成皋先圣擒建徳之所
　　天命诚有集王业初惟艰剪商自文祖夷项在兹山地识斩蛇处河临饮马间威加昔运往泽流今圣还尊祖颂先烈赓歌安用攀绍成即我后封岱出天闗
　　奉和圣制过王濬墓
　　汉皇思钜鹿晋将在农入蜀举长筭平吴成大功与浑虽不协归浩实为雄孤绩沦千载流名感圣衷万乗渡荒陇一顾凛生风古节犹不弃令人争効忠
　　奉和圣制经孔子旧宅
　　孔门太山下不见登封时徒有先王法今为明主思恩加万乗幸礼致一牢祠旧宅千年外光华空在兹
　　奉和圣制经河上公庙
　　昔者河边叟谁知隠与仙姓名终不识章句此空传迹为坐忘晦言犹强着诠精灵竟何所祠宇独依然道在纡宸睠风行动睿篇从兹化天下清净复何先
　　奉和圣制赐诸州刺史以题坐右
　　圣人合天徳洪覆在元元每劳苍生念不以黄屋尊兴化俟羣辟择贤守列藩得人此为盛咨岳今复存降鉴引君道慇懃啓政门容光无不照有象必为言成宪知所奉致理归其根肃肃禀猷煌煌戒朱轩岂徒任遇重兼尔宴锡繁载闻励臣节持答明主恩
　　奉和圣制瑞雪篇【杂言】
　　万年春三朝日上御明防旅庭实初瑞雪兮霏微俄同云兮防密此时骚切阴风生先过金殿有余清信宿婵姢飞雪度能使玉人俱掩嫮皓皓楼前月初白纷纷陌上尘皆素昨讶骄阳积数旬始知和气待迎新匪惟在人利曽是扶天意天意岂云遥雪下不崇朝皇情翫无斁雪委方盈尺草树纷早荣京坻宛先积君恩诚谓何嵗稔复人和预数斯箱庆应如此雪多朝冕旒兮载恱想籉笠兮农节倚瑶琴兮或歌续薫风兮瑞雪福浸昌应尤盛瑞雪年年常感圣愿以栢梁作长为柳花咏
　　奉和圣制早发三乡山行【七言】
　　羽卫森森西向秦山川厯厯在清晨晴云稍巻寒岩树宿雨能销御路尘圣徳由来合天道灵符即此应时廵遗贤一一皆羁致犹欲髙深访隠沦
　　奉和圣制温泉歌【杂言】
　　有时神物待圣人去后汤还冷来时树亦春今兹十月自东归羽斾逶迤上翠微温谷葱葱佳气色离宫奕奕斗光辉临渭川近天邑浴日温泉复在兹羣仙洞府那相及吾君利物心泽浸苍黔渐渍神汤无疾苦薫歌一曲感人深
　　奉和圣制烛龙斋祭【四言】
　　上帝临下鉴亦有光孰云阴隲惟圣克彰六月徂暑四郊諐阳我后其勤告于坛精意允溢羣灵鼓舞蔚兮朝云霈然时雨雨我原田亦既有年烛龙煌煌明宗报祀于以助之天人帝子闻诗有训国风兹始
　　奉和圣制喜雨【四言】
　　艰我稼穑载育载亭如物应之曷圣与灵谓我何凭惟徳之馨谁云天逺以诚必至太清无云羲和顿辔于斯蒸人瞻彼非觊阴防倐忽霈泽咸洎何以致之我后之感无皋无隰黍稷黯黯无卉无木敷芬黮黤黄龙勿来鸣鸟不思人和年丰皇心则怡岂与周宣云汉徒诗
　　奉和圣制送十道采访使及朝集使
　　三年一上计万国趋河洛课最力已陈赏延恩复博垂衣深共理改瑟其咸若首路回竹符分镳扬木铎戒程有攸往诏饯无淹泊昭晰动天文殷勤在民瘼持久望兹念克终期所托行已当自强春耕庶秋获
　　奉和圣制次琼岳韵
　　山祗亦望幸云雨见灵心岳馆逢朝霁闗门解宿阴咸京天上近清渭日边临我武因冬狩何言是即禽
　　奉和圣制送李尚书入蜀
　　眷言感忠义何有间山川徇节今如此离情空复然皇心在勤恤徳泽委昭宣周月成功后明年或劳还
　　奉和圣制初出洛城
　　东土淹龙驾西人望翠华山川祗询物宫观岂为家十月回星斗千官捧日车洛阳无怨思廵幸更非賖
　　奉和圣制谒元皇帝庙斋
　　兴运昔有感建祠北山巅云雷初缔构日月今悠然紫气尚蓊郁元如在焉迨兹事追逺轮奂复増鲜洞府香林处斋坛清汉边吾君乃尊祖夙驾此留连乐动人神防钟成律度圎笙歌下鸾鸖芝术萃灵仙曽是福黎庶岂唯味虚赓歌徒有作微薄谢昭宣
　　西郊文武出入舒和之乐【四言乐章】
　　祝史辞正人神庆叶福以徳昭享以诚接六变云备百礼斯浃祀事孔明祚流万叶
　　奉和圣制龙池篇
　　天啓神龙生碧泉泉水灵源浸迤延飞龙已向珠潭出积水仍将银汉连岸傍花柳防胜画浦上楼台问是仙我后元符从此得方为万嵗夀图川
　　南郊太尉酌献武舞作凯安之乐【乐章】
　　馨香惟后徳明命光天保肃祀崇圣灵陈信表皇道玉戚初蹈厉金匏既静好介福何穰穰精诚格穹昊
</div>
    <div class="pagination">
<span class="current-page">1</span><a href="曲江集_page2.html">2</a><a href="曲江集_page3.html">3</a><a href="曲江集_page4.html">4</a><a href="曲江集_page5.html">5</a><a href="曲江集_page6.html">6</a><span>...</span><a href="曲江集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
