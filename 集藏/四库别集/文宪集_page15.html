<!DOCTYPE html>
<html>
<head>
    <meta charset="UTF-8">
    <title>文宪集 - 第 15 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文宪集 - 第 15 页/共 29 页</h1>
    <div class="content">　　苏州重修孔子庙学之碑
　　蒲坼魏公守姑苏之明年锄暴树良无令弗肃上下洽和百废具兴惟孔子庙学弗治栋楹倾敧丹垩防昧若不能支旦暮者公顾瞻良乆愀然弗宁乃登僚寀县令丞暨尚义之士咸集于庭喟然叹曰皇帝以神武定四海即大兴文治诏以明经六艺之科颁示郡邑使选弟子员肄讲明体适用之学将以人文化成天下今敝陋至是非所以灵承帝意予先捐俸为倡尔二三君子幸相与圗之穹殿邃廊防奉明禋灵星之门神道所繇其役为最吴江葛徳润尔其葺之论堂有严两庑相向复挟以六斋以通于前门吴江寗璇汝其修之亭号采芹下临康衢来防来歌多士攸宜昆山张庸尔其整之公言未已吴江令许茂进曰邑有八士曰李庚等颇有意乎书诗尊经之阁先贤诸祠游息三亭以至庖湢桥梁之属茂率其承之长洲丞丁师尹复进曰许令然矣师尹独不可为乎若止善堂及中廊达于阁者当谕羣儒使赋金俾里耆唐晟视其役焉公大恱唯周垣四千八百尺未有所属僚若佐遂以罚布佽助而吴县令曽辅驩然趋功役邑夫畚粘土绳绳而来事因大集始事于洪武六年二月戊辰而讫功于十二月某甲子如翚斯飞如云斯凝如涛斯涌深沉而洁清宏丽而静宻一还承平旧观公帅其属执豆笾具脯醢以成功告观者如堵墙莫不嗟叹自兵兴以来学宫所在蹂践为墟而姑苏幸仅存非公之至防何不与之俱废乎教授贡颖之既宣力于始终复使训导张田请记其事以埀不朽惟苏之有学实始于范文正公盖公景祐初出守乡郡择南园之地奏请于朝而建是学为其师者则安定胡文昭公也计当时人物固尝盛矣数百载之下仰其声光慕其风烈毎使人发不可企及之叹自时厥后虽有贤愚而学之兴废靡常而二公过化之地流风遗俗终未冺也况今遭逢有道之朝而得良二千石为之师帅岂徒然哉然公兴学之志不下于范公者也则夫坐臯比而谈经艺者其必将取法于文昭乎明体适用之学吾知骎骎然向盛矣茍不务出此而摘英搴华为哗世取宠之具非区区所敢闻请以是刻诸丽牲之碑庶防苏之人士知所自朂哉公名观字把山通周易为人防达无凝滞如八牕玲珑见义勇为虽千万人不可遏所至辄烈烈有声同知府事李权通判徐弼推官超霖皆号一时之选与公道合故成事无难者碑为修学作前代兴造各自有记皆不书唯当书者不敢拘于文体而不致其详焉系之以诗曰
　　姑胥之墟有川滮滮折趋南园汇而东流灵氛中啓涣烂弗收自非圣师畴协其休昔有哲人出绾郡章乃搆学宫乃建庙堂庙堂章章学宫将将衿佩洋洋来翺来翔盛衰相因揆理则然风摧雨蚀上漏旁穿矧丁艰虞烽火相连谁举一臂持危扶顚大明当天九服攸同【叶】欃枪敛翳奎壁吐芒睠我魏公来莅大邦屡形于言我敢怠遑既率部封复登府僚分劳授事具乃教条曽不一朞厥功孔昭化此朽腐郁为岧嶤孰敦化原孰筑教基孰牖民彞匪学曷为我语苏人公岂尔私耳目茍具必致其思思之如何法孝与忠二者无媿行将天通震泽有石其坚比铜史官勒辞用昭无终
　　胡越公新庙碑
　　丈夫之遇于时也生使人懐之殁使人思之且建庙食于其土必其徳泽入人之深坚如金石而弗渝信如四时而弗爽照如日星而不忒然后足以厌乎人心而合乎舆论也呜呼岂易致哉若今之胡越公者其庶防无愧于此乎自辛夘兵兴天下大乱民遭溺焚伥伥无所栖止皇帝手秉黄钺起而救之屯兵滁阳公杖防谒辕门一见语合遂居前锋以佐扬天威乙未春二月王师取和州夏六月下太平丙申春三月平金陵攻京口丁酉春三月又防毗陵公皆列戎行或搴旗斩将或操蝥弧以先登前后屡建竒功乃授右翼统军元帅使宿卫帐下夏四月又从破宣城上命行枢宻院判官邓愈戍宣公副之秋七月遂同诸将攻徽州防之元将杨完者聚兵十万欲复其城公自婺源兼程以进横槊而前大呼杀人众皆披靡而遁戊戌春三月诸将克严州公又偕往降溪洞兵二万以功迁行枢宻院判官公谓兰溪去严为甚迩兰溪下则断婺之右臂矣冬十月乃下兰溪十有二月王师取婺州陞公佥书行枢宻院事公益思有以自效己亥春正月攻陷诸暨州十有一月又平处州庚子夏五月又防信州信方絶粮人皆劝公还师公曰此闽楚喉衿地也可弃之乎乃筑城浚隍为坚守计辛丑夏五月上悯公之劳且以婺为海右大藩通瓯引越非宿将重臣有以控制不可乃授公江南等处行中书省参知政事屯戍于婺壬寅春二月溪洞兵叛而西归公遂遇害知公之死者莫不哀恸流涕如丧厥父母上闻之亦震悼弗置亲御翰墨作文以祭且命有司塐公像配享卞忠贞公庙庭甲辰冬复降防赠光禄大夫浙东等处行中书省平章政事柱国追封越国公先是公殁之明年公之部曲与境内之民怅然遐思若不能胜其情乃相率即城中作新庙一区十越月而庙成堂门庭庑咸具及是宠褒之命下复羣谒于金华宋濓部曲进曰公之号令素严人无违禁赏非无功罚非无罪使我等攻必克战必胜而丕冐于宠灵之内者公之赐欤我之病也孰知而起之我之冻且馁也孰察而周之其能亲自裹创注药及安于食且衣者非公之赐欤公之徳我何以将之境内之民又进曰吾婺之民凋瘵殊甚公専心抚摩之昔也奔走西东岁无宁居今也长幼一堂愉愉雍雍非公之赐欤昔也商贾不通布谷不登今也市区充溢百货具集非公之赐欤昔也厄于暴强莫敢何问今也攘一茎茅公亦使偿之如承平时非公之赐欤公之徳我亦何以将之兹者龙光下被爵登上公人神洽熙云日润明卉木动摇如有喜色适新庙告成愿为我详纪公之功徳以埀示于无穷是用合辞以请濓窃观古之名将出戍边域者矣茍得甲士之驩心则耕田凿井之氓必至于弗宁使斯民稍得以遂其生则持防荷戈者必不免于愁叹孰有能两全者哉若公者可谓尤贤乎已公尝自诵曰我不知书然吾行军唯有三事而已不杀人不虏人女妇不焚人庐舍故其军一出逺近之人皆争趋附之盖公处心以仁莅事以威惟其仁也故不言而民化惟其威也故不待戒而兵自不敢犯昔者祭征虏制御士心不越法度所在吏民不知有军及其死也人为立祠享之较之于公其事固无大相逺也庙而祠之其谁曰不宜初公之未薨尝夜出人见其两目煜煜有光若灯及其既薨敌人数扰我边陲公降祥异或见梦于人或覩灵火满野汹汹闻人马声洎出师辄大防似实有隂兵来助者是则公之英魂烈爽下上于星辰之间固未尝亡也因并及之使知天之生公有非偶然者公姓胡氏讳大海字通甫泗之虹县人诗曰
　　圣皇启运四方攸同升龙在天飊狂云从中有一人万夫之雄其人谓谁时维越公【其一】凛凛越公劲气横骛手荷铁殳其粲若鑪彼趫以马我防以歩陷阵如飞逢者必仆【其二】天兵四出靡弗在行瞠目疾视前无坚城有声洸洸敌人震惊土疆既拓大勋以凝【其三】皇帝曰都尔主羽翼婺维雄藩尔镇其域尔参政府解尔宥宻尔劳尔徕以尽乃职【其四】公既受命分阃建牙威詟化孚莫敢或哗汝颠汝掖汝疢汝摩化汝呻吟而为讴歌【其五】视彼郊原其耕释释视彼阛阓其通绎绎视彼室庐其居奭奭何以致斯伊公之力【其六】我民无禄俾公弃捐精神上防固合化权民之云思其何舍旃匪庙祀非祀曷防【其七】乃简甓材乃端术径乃差谷辰视星之定林衡奔事班倕禀令紫棁星错素阶玉莹【其八】邃清有寝严卫有门旁夹有庑四缭有垣肖像中居威神腾轩隂风肃如髣髴若存【其九】维公顾绥时着灵响幽火东骛铁骑西上赤帜一挥无敌不磢孰不生畏孰不景仰【其十】生为名臣死为明神防书所列指可缕陈矧公之英贯乎屈伸幽明有殊神人则均【其十一】公实惠我弗间弗贰人之依公如旌系旞登我稼穑遏我妖沴歆我明祀钦于世世【其十二】
　　景祐庙碑
　　景祐庙者宋殿前司统制祖公庙也公讳琙字真夫其先闽人后徙明奉化之松溪公有文武才建隆中以刚毅称居乡党遇歳饥发私廪以赈馁夫所活以千计里有昏丧贫不能成礼出财帛周助之子弟不能学者为招师儒使就学焉邑人咸徳之既没皇祐二年遂作庙于忠义乡之福庆里有故必相率趋祷灭火愈疾屡着竒徴元祐中渔者邓祺徐寳泛海值风舟起立者数四惧死呼神求救公忽见于空中应之俄而火光如斗坠樯下风顿息起视所在舟已至公庙下矣建炎四年髙宗南奔御舟至﨑头金人将舟师追其后将及见赤旗数万蔽海上金人沮惧而退是夕提领海舟张公裕梦神人虎防鱼服奏对上前自称官位姓名公裕以闻髙宗多公之绩制封文惠侯赐庙额为景祐元大徳十二年大疫死者相枕民祷公公降于人指庙东井命民饮病者饮水立愈明年蝗发境上官督民捕蝗日以斗斛徴之民泣诉于公顷之蝗飞积庙前髙数丈民取以输遗蝗亦皆自投于海禾不为灾至正十一年海盗起将剽掠邑民防大风扬沙昼晦不可辨盗迷失道而退后盗复至钞民财无所得怒欲火庐舍至庙若闻弦诵声惊骇相顾卒不敢犯二十二年有巨蝶集里巷螫民肤即死民神事之迎置于庙公复降于庙巫手扑杀之耆耋卓在明汪敬行等列其事闻于朝二十六年加以昭烈之号皇上有天下以为凡神之封爵宜命于天非人所敢与洪武四年乃诏仪曹易公号为故义士祖公之神毎歳季春县用刚鬛行祀事着为恒制敬行之弟敏学复谓公自宋初至于今四百年功烈及于民者甚乆而未有文辞昭灵焯美埀之无极甚非事神之道乃遣从子正来请传其事于碑夫公以一将之微其生也非有公侯之贵万钟之富而独能惠其乡既死数世复能济其君于艰难而保乡邑之民于无穷非烈丈夫能然哉是可叹也已其诗曰
　　斗牛之南大海堧羣山嵂崒植翠干灵坤秀郁不宣笃生祖公维俊贤虎眉虬髯髙两颧右握寳刀左属鞬指挥豼貅立殿前晚辞天子归林泉倾万金赀振顚连闻人急难刺在肩有弗能拯食不咽曰生施惠靡遑年死为明神参化权郁攸肆虐焚氓防挥唾沃之不敢煽风掀浪欲拍天渔舟叶出立以旋火焰如日堕樯端手提白骨出重渊銮舆狩南济大川追者十万犬羊羶身率以君将楼船赤帜塞岛虏愕然玺书褒忠礼弥防坐秉躬圭冠貂蝉疠鬼跳浪民告瘨以药投井饮辄痊飞蝗被野祸夫田神气一嘘舞翩翩如蛾赴火积成山立使凶岁为有年海盗操矛口埀涎扬沙扑面慑以还退奔相蹂行蹁跹钜蝶为妖大如鸢家趋巷祭陈豆笾以掌击之民害蠲邑民戴公绥以安歳时扶携谒庙门清酤在觞几蒸豚钟宣鼓考杂管弦公骑苍麟手执鞭龙旂兽盾卫者千来如旋风止如烟顾民欲去不忍言民拜愿公毋我捐俾禾如茨黍蛇蟠疾害不作福祐绵公名不朽同坤干
　　重建寳婺观碑
　　婺之寳婺观祠婺女星始作于唐武徳四年初在郡城西北吴越有国时刺史钱俨徙于子城上西南陬宋淳十三年以知州事洪迈请赐今额元九十年燬于火者再皆官作之国朝洪武五年秋观复灾主观道士杨道可与其徒同姑者徳生徳清谋谓祠星所以休民兴役而出于官是厉民也厉民弗祥乃持厯走境内告于众庶各出货泉相厥事而属刘仲谋等十余人司出纳之任伐木于大山长谷乘流而致于城下僦匠佣工甓城増址作正殿五楹间其南为重阁三间殿与阁之中搆为飞亭亭之后先聨屋以合庭霤三门旧在阁南正直通涂今迁阁东三十歩由门循廊西上抵武神祠又折而西始升于阁三门之右别庭坛庙余若斋居賔馆之属各以次就绪而星之像犹未具先是杭州卫都指挥使徐君司马尝出鎭于婺屡徼灵于星祠其在杭也梦有所见遣使者问所须以像阙告因命斵沉水香为像名其阁曰灵华而奉像置其上道可复迎其教所严事者共祠焉工始于灾之明年越六春秋至十二年冬始成盖役夫糜钱以钜万计而有司不知州民懽忻趋谒以为有所凭依不可无以示来者于是道可持币走告于濓曰婺以星名州星之泽州民者甚大宋宣和三年方腊反睦将陷郡统领刘光世讨之兵次兰溪未敢进梦霞冠羽衣神趣之行且以病指告刘至盗党就禽及谒星祠其像如梦中一指将坠开禧三年大水先期告守土吏为备民不漂溺景定四年武义山冦为乱来犯城屯于溪南遇媪鬻屦长数尺盗怪问之媪曰城中人屦皆若是耳盗惊散去元至元十三年郡既降复守元将髙兴怒欲屠城梦神谕以勿杀明日以火矢射观矢返堕军中见巨人坐城上濯足城南水中大骇遂下令风民降不敢戮一人至正十六年沿海翼兵自兰溪夜叛还谋袭郡城神化妇人导叛兵食田间食已皆昏迷失道至城而天已曙官兵有备遂伏诛此皆彰灼可征之大者而疾疠旱涝之祷为尤验固未易悉数也今观事幸复乎故皆神灵之所致愿并记之濓曰婺女之于兹郡犹参之于晋阳辰之于商丘固宜祠而祭之然惟有国者得祭礼也民之祭者情也先王之教谨礼而不违民之情一乎礼则拘専乎情则滥在人折衷焉耳且田祖先啬民以其有功一执匕犹思之祭之况昭回于天恃赖以为司命者乎说者乃谓自南斗十五度至婺女七度为星纪吴越之分皆属焉何独婺之人得専祠婺女乎是不然吴越之分固广而斗牛女之所该亦广茍以躔度细推之郡之墟正上直于婺尔星之降祥焉可诬也道可等劬躬焦思而尽力于神无非为民祈福濓如其请特载星之威灵不测者为详所以起州民之瞻敬而俾继承于无穷岂止述起废之功乎道可字南峯郡人也冲黙而契道嗣天师畀以崇真明逺宏道法师之号云系之以诗曰
　　帝居防漻天中央宰制万有仰隂阳经干纬坤翕以张百灵环卫灿文章交参洞射下土方州分国列奠厥疆须女下流婺适当赤光熊熊吐寒芒名州建官自隋唐厯年百千气愈亢神宫巍然逼苍彤楹文户紫檀房髙阁飞甍穆煌煌神君之来天门黄电母雷师翼两旁麒麟驾軿虹霓幢羽衣绛裘云锦裳冻雨洒道尘不扬清氛袭人灵始降即之若无视洋洋山君海王脩典常执玉来觐歳相望奉帝威令俾勿爽鲸鲵戮死魑魅藏耆耋有时告雨旸麾箕舒飚毕沛滂源多黍稷隰有秔地宁天清民乐康谁其尸之神降祥嗟尔黎庶徳是蘉善锡鸿庆慝被殃神灵秉握帝纪纲帝有正命莫敢禳禳之以私帝所戕神理恍惚谁能详史臣作诗匪昧荒金石可渝斯不亡
　　温忠靖王庙堂碑
　　歳在阏逢涒滩斗杓直寅其日某家子东家道士储祥防新作温忠靖王庙成后十有一年太史氏濓为之记曰太虚之间一降一升而能槖籥于无穷者非气母也邪气母之所孕其出无根其入无门而其应也甚神人能察乎隂阳之变而不凝滞于物者其知鬼神之情状矣乎王姓温氏名琼字永清温之平阳人父民望尝中明经甲科年耄无嗣与妻张道辉昼夜吁于上帝一夕张梦一神手擎火珠自天门而来谓曰吾乃大火之精将降胎为人张觉赤光被体中犹喜喜然因有姙以唐长安二年五月五日午时生其左腋有霆篆二十四右半之七歳习禹歩为罡十四通五经百氏及老释家言二十六举进士不第乃拊几叹曰吾生不能致君泽民死当为泰山神以除天下恶厉耳复制三十六神符授人曰持此能主地上鬼神言已忽幻药义象屹立而亡蜀叶天师后用其符禜除沴气之为人菑者彷佛见王衣赭袍握寳剑乗追风骏下之劾召之家遂皆祠王以祈灵响焉王初封翊灵昭武将军正佑侯其曰正福显应威烈忠靖王则宋季之累加也王之行事见于传记者如此自荐绅先生言之可谓怪神之极殊不知气母之所孕入竒出神靡所不有蜚龙感而异人生象应而神迹着盖不可一二计惟夫偏盭或足以病民故必降刚明方直者而祛斥之此亦天之恒道非所谓怪也古之圣神体天以训民铸鼎象物使民知神奸故入川泽山林鬼魅魍魉莫能逢之奈何气漓俗微御隂阳通神明之术不传方士之徒遂得窃其机权而用之世之昧者不知出于古圣神遗法咸归诸道家往往鄙其谲诞不经呜呼是果谲诞不经者邪非邪系之以诗曰南离有赫大火神下上六气凌三辰灵龙桀軿辅以云被发下降瘴海濵帝出乎震物以伸约束百鬼主地门神往从之势翩幡豹鞬绛衫紫防巾七斗直剑火晕轮岳只渎鬼争骏奔厉或凭人叱使冺弼賛化归一钧东嘉之山翠嶙峋作宫翼翼鸾鳯鶱牲牢充腯酒郁煴挺然正气扶乾坤山明泽媚日曣防
　　狮子山徐将军庙碑
　　帝王受天命而兴黙运化施阳敛隂日月为之却行山岳为之震叠川君水伯咸听其命令而效职献灵理势则然也今皇帝之都金陵伐乱讨逆遣将出师旌旄所向钲鼓所戒巨城大邑无不降顺时则有若徐将军者亦着神功将军乌程人晋时行贾江淮间道庐之巢湖溺死死而为神巢民奉之甚谨上初度江诸将多祀神舟中所向克防或以事闻于上岁戊戌某月命南安侯俞某即龙江卢龙山为庙祀焉择清脩道士汪与权骆徳辉徐善诚三人主其事及既登大位之六年为洪武癸丑九月大驾幸卢龙时与权已化去诏徳辉葺庙室树名木且勅改卢龙为狮子山徳辉等承诏奉祀益恭甲寅某月复相与建祠奉其教所谓武神于庙左殿堂门庑畧具咸以为斯庙与国同兴将军之功格知帝主耿耿不诬其本始固不宜无考而武之祠威灵日着亦宜牵聨书乃来请铭其铭曰
　　帝兴江淮贤豪景从叱咤而雷麾斥而风岂惟人同鬼神争助水伯川君防不来赴维巢有湖神之所都隂翊王师鼍鼓龙旟敌城頟頟大将攸克示以神兵暗褫其魄军声如霆目无全城一日十胜蕲冦率平帝询将臣成功孔速疑有神助使之顺伏将臣有言非惟战功维巢有神实张兵戎帝曰异哉何以劝赏爵非所安俾其庙享龙江之阳山廻冈翔作鎭于京以绥四方有庑有堂有筵有几神之戻止冷风如水都人来观天子圣仁天子褒功及于鬼神都人来言神之威武洞于防微以佐明主上天埀象蛇合形佑我下民功尤难名并洞实宜精神上通合庆同体以賛化工时清岁康烽燧不芒都人荐奠粢稷豆觞人神相依其徳弗慆于千万年弥乆弥昭
　　温州横山仁济庙碑
　　记礼者曰能御大菑则祀之能捍大患则祀之先王之制非惟崇徳报功以埀劝于方来亦所以达幽明之故而察鬼神之情状盖受气之刚大者决不随物澌尽其能警劝威灵以锡羡万民乃其理之所有学者多疑于鬼神遽絶谓无之夫岂可哉有若横山庙神之事其明效可覩已神讳凯字公武姓周氏世居临海郡之横阳生而雄伟身长八尺余髪埀至地善击剑能左右射博文而彊记家虽贫躬耕以养父母及司马氏平吴与陆机兄弟入洛张华荐之神知晋室将乱独辞不就时临海属邑曰永宁曰安固曰横阳地皆濒海海水沸腾蛇龙杂居之民罹其毒神还自洛乃白于邑长随其地形凿壅塞而疏之遂使三江东注于海水性既顺其土作乂永康中三江逆流风挟怒潮为孽邑将陆沉民咸惧为鱼神奋然曰吾将以身平之即援弓发矢大呼冲潮而入水忽裂开电光中见神乗白龙东去但闻海门有声如雷而神莫知所在矣俄而水势平江祸乃絶邑长思其功号其里曰平水且建祠尸祝之祠初在城之西郊及更永宁为永嘉郡郭璞相土迁之于西洋遐迩徼灵者无虚日神功益用赫着陈至徳间闽冦章大寳侵分水岭其气势张甚民争遁逃神见天兵于云间戈甲耀日盗惊而溃唐武徳中辅公柘为乱其党入冦民依华盖山筑城而拒守之时当严冬神降大雨雹冦弗敢近城因得不陷天寳中河决澶州怒暴不可制神见黄旂惊涛间河复故道光化末天台大饥神化形为商载米贷人已而投杖于江变成赤龙骑而升天宋景徳初契丹同其母萧氏南侵丞相冦准殿前指挥使髙琼奉眞宗亲征车驾过河幸北城天际见力士数万旌旗上髣髴有平水王字虏惧请盟而退大中祥符初诏营玉清昭应宫取材于温之乐成使者以重山不可致走祷于神忽风霆凌厉龙湫震荡巨石皆起立大木斯防蔽江流而下神之灵异或见诸纪载或相传父老之口如此者盖不一而足今则粗举其槩而已神初封于唐为平水显应公寻陞王爵赐衮冕赤舄宋累加通天护国仁济之号从祀郊坛兼赐仁济以为庙额元复加威惠进封大和冲圣帝遂易庙为宫逮入国朝壹以诚事神以为数加溢美之辞非所以敬恭明神诏礼官定议为横山周公之神至于庙宇之建脩皆郡守任其责可考见者自陈毛喜逮元左答纳失里凡一十三人云昔者大禹当洪水横流之时随山刋木奠髙山大川民始得平土而居千载之下覩河洛者必思禹功而弗忘天衷民彞其不可冺也如此若神之为悯生民之昏垫奋身而兴捍患御菑蚩蚩之氓得遂桑土既蚕而不混为鱼鼈者果谁之力欤夫禹之功在天下神之泽则被乎一州虽有小大之殊其惠利万民之心则一而已庙而祝之诚合先王制礼之义孰谓非宜州人士永嘉教谕许士宏训导张升恐无以示来者介乡友秦王府纪善林君温徴濓文勒诸乐石濓既为序其事复作歌一篇使邦人歌以祀神其佐神张铉字子元郡人由右科进士仕至閤门宣賛舍人刚烈正直尝上疏言事忤史嵩之被斥而殁既殁而显灵太守吴泳因并祠之法当附书文中歌曰
　　东瓯之地大海濵止斥卤喷蚀成荒堙止有时鱼龙或怒嗔止蹴翻钜浪髙嶙峋止懐襄势殷莽无垠止惟神我悯眉屡颦止帅众疏凿不惮勤止夜役隂兵直达晨止三江顺流若拖绅止尽化鱼鼈为衣巾止一旦风号秋旻止江流逆上波挿云止城庐沉溺在逡廵止神知事急如救焚止弯弓注矢肯顾身止眼不见水唯见民止冲涛直入勇絶伦止海水壁立左右分止赤电飞射光相炖止神乘白龙赴海门止虩虩似听惊雷奔止水祸顿弭神具欣止有室堪居田可耘止民言曷以酬大勋止有庙肇祀西洋濆止渐周吴越洎七闽止神功弥盛海防闻止天兵建队向空陈止旌旗上着鸟篆文止虏气詟尽去解屯止况兹狗鼠视欲吞止河道遄复流沄沄止投杖化龙灵迹存止疏封直至帝王尊止冕旒衮衣佩防璘止神之正气塞乾坤止下上日月摩星辰止化沕穆合神人止瓯民戴神忱且恂止遐迩奔凑川之臻止如见灵旂降缤纷止牲牷肥腯酒苾芬止驱斥厉鬼黍稌蕃止太史造文勒坚珉止后千百载期无谖止
　　渊颖先生碑
　　浦阳江之上有大儒曰渊颖先生吴公以精深懿之学发沉雄竒絶之文阖隂辟阳出神入鬼纵横变化其妙难名生虽弗克显融以伸其志既没而言立浩浩穰穰其书满家信一代之伟人足以播芳猷于弗朽者也先生讳莱字立夫姓吴氏其先毗陵人一迁于番再迁于睦三迁婺浦江之新田唐干宁初有讳公养者又迁县西之吴溪实徳政乡尊仁里也髙祖讳闻赠中奉大夫福建道宣慰使护军追封渤海郡公妣盛氏追封渤海郡夫人曽祖讳蕃累赠资善大夫太常礼仪院使上护军追封渤海郡公妣沈氏追封渤海郡夫人祖伯绍累赠翰林学士承防荣禄大夫柱国追封渤国公妣金氏追封渤国夫人父讳直方集贤大学士荣禄大夫致仕妣盛氏初盛夫人懐娠始七月翰林公忽梦西域神人飞空而来直止夫人之寝心异之越翼日先生遂生因名曰来夫人颇知书年四歳授以孝经论语春秋谷梁传随口成诵七歳善属文有奴仆命骚之言嵓南先生方公鳯见而竒之曰此邦家材也取南山有台诗中语更今名族父幼敏家素多书先生时出与羣童敖私挟一编以归尽夜读竟又复往易或以闻于幼敏廹而观之乃班固汉史也幼敏指谷永杜邺传谓曰尔窃观吾书能记是当不尔责先生琅然诵之至终篇一字不遗防敏以为偶熟此卷三易他编其诵皆如初乃尽出所藏书畀之读嵓南益异之许以孙女妻焉且授易书诗三经义暨秦汉而下诗文章大家先生一览即悉其指趣嵓南退谓人曰明睿如吴某虽汝南应世叔政不足多也自是以来先生博极羣书至于制度沿革隂阳律厯兵谋术数山经地志字学族谱之属尤无所不通矣时朝廷将有事于四夷即自奋曰此小丑耳何必上勤王师使某持尺书谕之足矣因撰疏论其事防病不果上延祐间贡举法行有司以先生名上豫章熊公朋来巴西邓公文原及吾郡胡公长儒主去留士此三数公辈行老成学术淹贯自非博古该今明体适用咸惧不得在兹选而先生与焉于是东经齐鲁梁楚之郊北抵燕毎遇中原竒絶处辄瞪然长视平冈灌莽一望千里昔人歌舞战争之地壹皆前迎后却毕在尘沙霜露中遂与当涂李翼余姚方九思临川傅斯正贳酒髙歌天寒风急毛髪上竖自谓绰有司马子长遗风寻以论议不合于礼官退归田里出游海东洲厯蛟门峡过小白华山登盘陀石着观日赋以见志还寓同县陈士贞家士贞之居与龙湫五泄邻榛篁蒙羃似不类人世先生日啸咏其中畅然自得或至暮忘返防览之暇不废纂述重取春秋传五十余家各随言而逆其意一以理折衷之譬犹法家奏谳传逮爰书既得其情而曲直真伪无所隠至若繁露释例纂例辨疑微防折衷权衡意林通防之类皆有论著复谓孟子乃亚圣之大才司马迁不当使与邹衍淳于髠慎到荀卿墨翟尸佼长卢同传因删去诸子益以万章公孙丑之徒作孟子弟子列传古今乐府不同郭茂倩不当但取标题无时世先后就其所次辨其时代使各成家名乐府类编古之赋学専尚音律必使宫商相宣徴羽迭变自宋玉而下唯司马相如扬雄柳宗元能调恊之因集四家所著名楚汉正声其他著述若此者众不能殚举也四方学士慕其声光多负笈从之游先生遇之恒若抚子姓羞服有不给者周之监察御史许君克学行部浙东以茂才荐署饶州路长芗书院山长未行而疾作里风挟沴其血交袭顔面壅黒两胫罢孱不可越户限重纪至元六年先生年四十四栖迟衽席愈不自振忽梦作童汪踦賛觉谓人曰汪踦殇者也予自婴疾以来何药不尝而势革若此今歳殆不起邪夏四月九日竟卒于家遗命治丧不用浮屠法诸生胡邦翰郑铭等来相治后事二子士谔士谧以至正九年十一月二十四日奉柩窆乡之盉坞去家南五里而近及门之士以其经义深而文辞贞敏也私諡曰渊颖先生郡太守县大夫复各祠之于学宫云先生自少有大志専思泽物不欲以文士名毎慕张宣公为人推明义利虽一毫不茍取表里一致与人防驩然有恩愈乆愈固身虽羸弱若不胜衣双瞳碧色烂烂如岩下电见者改容鉴裁精絶人以古诗文试之先生察其辞气即知其为某代某人所作当其赋咏防如雨风一日于故人家见几上堆剡纸数十畨戯为长歌顷刻而尽属对严巧文采缛丽观者惊以为神谓非人所能及所著书有尚书标说六巻春秋世变圗二巻春秋传授谱一巻古职方录八巻孟子弟子列传二巻楚汉正声二巻乐府类编若干巻唐律删要若干巻文稾六十巻别如诗传科条春秋经説胡氏传攷误未完夫自文气日卑士无真识往往倚人之论以为低昻其惟古之作者则曰雄浑赡富唯有汉之文为然淳质雅奥亦唯有汉之文为然今之从事艺文者如之何可及也呜呼岂其然哉茍以先生诸作寘之司马迁相如刘向王褒之间吾知其未必有媿也第以数与时违弗沾一命以至于死不大显白于世所幸雄篇钜册彪炳烜着有如日星尚当藏诸名山以俟后世之知扬子云者铭曰
　　大火焞焞司于南辰重明宣昭神之伸也有赫厥灵郁纷轮囷敷为至文降于人也斧藻交横黼黻斯皇变化凌厉动无方也云流猋行品彚咸亨于其光寂无声也胡积之腴不显其施返于混茫朱鸟之区也骑箕之精上为列星发天之符合地眞也石室之藏雄文吐芒鬼神呵卫禁不祥也泰华嶙峋长河奫沄永世有耀与之俱存也
　　吴先生碑
　　元国子博士吴先生既卒三十有七年其子今翰林待制沉告于太史宋濓曰先君学行海内靡不闻之然知而尤详者莫如乡人乡人知者众矣好道而谅直者宜莫如子图其传俾乆弗忘非子之属而谁属濓于先生固弟子行幸执笔从士列咸余教所暨且与沉友老矣宁敢卒辞先生吴氏讳师道字正婺之兰溪人少勇于学不督而勤始为文辞辄惊骇长老未冠读真文忠公书大悔初所为非是即以圣贤自师时许文懿公以朱子之学淑学者先生持所悟识造文质难许公甚礼敬之授以所受心领意绎日开歳化敛戢充扩刻削就规矩然有闻于时至治元年举进士登科授髙邮县丞阶将仕郎漕渠决泛原陆漕不通先生集工隄之三年以外艰归服除改宁国録事转从仕郎天厯元年徴江淮兵过郡将弗检下兵白昼挥刀防走市怖人敓赀货不与系杨道上纵火焚庐舍横甚自郡守以下皆畏噤不敢治视民慼若不知先生曰兵无状贼天子民不治且不可制索马从数卒行市捕得缚市门榜掠令众众哗操仗呼曰何录事乃敢尔吾曹死耳不忍为人辱必杀録事先生闻之独出喻其众曰録事儒者易杀敢杀者来録事不汝御也众眙不敢有言退相戒曰他人易凌慎勿犯吴録事明年饥先生平价劝分得粟万余石食城中民既而宣城民仰县官食者三十三万口亷访使者以先生能吏檄摄县赈饥悉召大姓第其家为九等出粟有差得三万七千六百石饥者以不殣死又明年春未麦先生白亷访使者请诸朝发官廪十万计使者亦遣掾吏出贷旁县复获钞数万定选亷察吏赈民先生任三之二籍民为曹伍以次呼名受钱粟襁负充庭中若无一人然有既受而易服重至者先生目吏取其人于众中诘之具伏左右相顾疑为神明居五载条教脩完事治奸息亷访使者荐于朝以疾引归重纪至元之初迁文林郎池州建徳县尹新孔子庙堂广学舍豪氓侵郡学田七百畞郡下先生问状按圗绳豪民归诸学建徳非茶区民苦茶税先生言不便报减税民赖之中书左丞吕公思诚侍御史孔公思立荐先生经明行髙宜为人师召入为国子助教阶承务郎逾年陞博士进儒林郎先生声着中朝者乆士子闻先生至喜曰是婺吴先生邪相率持所疑揖问开以机钥皆叹服去先生因推所闻陈说诲诱端简严肃经义一本朱子排斥异论有诋朱子者恶絶弗与言初许文正公衡在成均时宗朱子以为教其法具在先生守不变学者信向如文正时禁林近臣复荐先生才任脩史未报至正三年先生以内艰南还明年江浙行省中书当大比聘先生去取士疾作不能行上书请致其事八月十七日卒于家夀六十二既卒命书下以奉议大夫礼部郎中致仕五年九月十七日葬铜山乡中徐之原先生之先居信安四世祖徙兰溪曽祖辉祖儒宗宋国子进士考世父辛无子以考命后之辛赠应奉翰林文字从仕郎妣龚氏赠宜人先生娶徐氏封如龚氏二男子长深先卒次沉也一女适徐虎臣孙男若干人先生于书无时不观故无所不熟涵畜渊邃不可涯涘为文务自理出畅而不繁崇而不矫有兰溪山房类稿二十巻易书诗皆有杂说通十巻战国防校注十巻绛守居园池记校注一巻敬乡录二十三巻自圣贤之学不传笃信者失之拘而不适于用喜功者失之诡而不合乎义二千年间非无豪杰之士而功烈不少见于世者不以斯邪宋之君子后先继出推明阐抉疏辟扶树理无不章事无不备虽圣贤复生为后世计无以加矣然而卒未有繇其説而大有为于天下者岂非有志者鲜哉先生蚤有所闻尊而行之守道而不遗乎事致用而必本于道施其绪余于郡邑已足以震耀当世使假之以髙位而获大行被其润泽者夫岂细哉卒止于斯谓之天也非耶虽然观其所自立不既伟矣夫铭曰
　　圣学之传犹日丽天光华赫如照被八埏有足者行有目者覩致用成功咸以日故使日自明明不照物虽曰行天何取于日其或善烛而不能遐如膏与薪厥功防何道积于躬用见乎世微之一毫大之无外在圣有作佐商造周天包地含岳立川流区区霸功实悖于道卑曲偏岐膏薪之耀厯世二千濓洛扩之有支而南考亭拓之夷其榛荒亦有车马有驾而行可尽天下彼惛不由狭径是趋殚其智能陷于泥涂惟婺有传考亭之适先生是承孔武且力涵而俾深植而俾成濯其光晶有其明始奋而仕不辞下位道无觕精崇卑一致绳豪锄彊煦其弱羸父严母慈亦作之师廷臣咸言其道可斆帝曰汝来掌我邦教有肃威仪有秩诗书大带端开陈圣谟使陟而升可泽四海世方仰之曷为不待不显者身道则不亡遗书满家百世弥章世观其书将考于为勿谓易知斯道在斯
　　黄文献公祠堂碑
　　星辰之昭乎上者天之文河岳之列于下者地之文经纬乎两间而丕昭至道者人之文人之文虽若有不同或得之者亦足以配二仪而常存后万物而弗凋盖以长庚之精峨眉之神皆降而为命世之人所以能轧摩日月扶植鸿化以震荡乎一世故虽其魄已丧其神不亡乘一气于太虚间鼓舞变化随雨露风霆而着形焉尸而祝之实有不得不然者矣有若乌伤黄文献公其殆庶防乎公之方姙母夫人梦大星煜煜然坠于懐及其生也绣川之水为之一清是盖星灵川祥所融凝而成者故公遂以文章鸣一时侍讲经筵阐明圣学掌宣皇制黼黻太平昭回云汉之章衣被乎草木人文化成之效于斯为盛是则公虽薨而其耿耿不没者固将游神太清在帝左右而祠之不设非甚缺典欤濠梁胡侯惟信来为县刚明正直不可干以私行之既乆政通人和屡谒公之墓下凉飔动木怅然而有遐思即下令禁其樵采复辑公之遗文刻梓传世侯犹谓未足以交神明乃请于上官筑祠于绣川之濵堂庭穆如门庑清谧象设有严丹雘焜耀落成之日侯具牲酒盛服致祭公之孙子邦之羣彦咸从侯后精诚格孚契乎冲漠焄蒿凄怆如将见之祭毕而燕笾豆静嘉肴核维旅鸿休诞昭秩秩雝雝四方之士来防来瞻佥以为侯之为政知所风厉而公之灵爽永有攸栖矣或者则曰人死则其气斯尽古者祭乡先生于社不过崇徳报功为人劝尔子曰其神不亡无乃渉于诞耶曰呜呼是未知鬼神之情状者也世之强夫志士用物精多尚能昭著灵响庙食百世况钟天地灵长之气而发为文章之英者乎其不随世而磨灭者决矣至若庸人凡氓其徳不显其鬼不灵则当如此言尔初祠之成同门友王君袆既为纪其歳月公之子梓从子橒从弟楧谓侯是举有闗于名教之重而非私于一家又请濓详文其事于石以昭侯之善与此祠相为终始濓按春秋书事之法辞有重复而不杀者因窃取斯义而为之记复系之以诗曰大星煜煜流光晶川后敛滓若镜澄发为五色文章英上骑日月薄太清呼吸雨露鞭风霆在帝左右持文衡交龙降升藻火明生色灿烂丹凤翎万物承被流华荣一气阖辟不可名功敛迹归杳防其魂虽离神则形炯炯直与元化并有祠翼然妥幽灵阳乌髙鶱耸觚棱庭宇沕穆森巨楹歳时奠祭输精诚牲牷肥腯酒洁馨倐阳忽隂谁使令有神来下风泠泠若乘麟紫霞軿降尔百福响然凭邹鲁礼乐当洊兴春秋报事埀千龄门人前史官金华宋濓撰
　　官岩院碑
　　浦江县东南三十五里有山穹然防起于众峯之间者曰康侯山又曰官岩山俗以其形蹲踞如狮子又称之曰狮子岩从岩趾斜入六百余歩崖木回环最号幽邃有古招提在焉梁大同间比丘尼元净始建院岩北石洞前号曰安和后更名兠率至唐防昌之季燬于火其故基至今犹存咸通初祖灯大师自越之上虞飞锡而来遂缚禅岩内防歳旱独上絶顶祈请陨身投崖下而卒俄顷大雨火化得五色舍利民感之就岩之西为建今院八年丁亥因山赐额为官岩云灯之事备载洪遵郡志中而比丘之经始则出于县民蒋氏之所私纪年世辽逺莫考其详所可考者宋大中祥符癸丑重建释迦寳殿天福己未刻木为诸菩萨护法神王诸像景定庚申妙空大师智印尝出主杭之旌徳显庆教寺以衣盂之资命其徒六人造经钟二楼暨圎通堂方文三门两庑之属复闻于朝以奉仁烈皇后杨氏神御院益増重国朝延祐丙辰院僧宗胜建普贤大士阁明年丁巳宗尚悉易殿之楣楹新其四檐而加辟焉复搏土益旧木像礲石为牀座而妥寘之使与殿称至顺壬申景辉作潮音堂于殿之北墉至正癸未毕光寳阁成越三年丙戌集僧之堂又成明年丁亥香积之室又成其费一出于众僧唯阁之役颇殷赖邑大姓洪君荣助之而始就荣之二弟盛兴复为创鹫峯潜碧两亭自是院之规制一如大伽蓝四方人士来观来游但见穹楼杰阁飞动于苍烟凉翠间恍若登耆阇崛山亲逢如来法防之未散莫不驩欣賛咏得未曽有比丘普安曽不以是为既完且谓自祥符癸丑至今厯三百四十有三年其中更防世防人始克致有于是茍不圗文刻诸贞珉则后来者何以知其艰哉乃以乌伤朱君烈所述顚末走青萝山中而求濓为之记濓所居距岩不十里而近一出户辄望见之当天朗气清时尝同二三子扪萝攀葛而上俯瞰县北岩坑仙华诸峯如万马东行或驻或跃而浦阳江之水蜿蜿蜒蜒又如白龙南飞一泻数十里绕岩腹而去周圎原野星罗棊布诸池沼厠其中直小瓯耳方呼酒放歌天风自东北起四山鳞甲一时皆动同游或战掉不能留诚天地间胜絶之地也宜为有道浮屠之所都而兴仆补壊代不乏人也濓因弗辞而为之记系之以诗曰
　　狮子之岩不瞰巨江涵灵茹龢吐隂纳阳【其一】不有大雄曷擅竒絶平地涌成琉璃宫阙【其二】谁操化机寂我鼓钟若龙若象遯栖无踪【其三】有大导师飞锡而至以清净身化为甘雨【其四】我民咸言盍报有年一弹指顷楼阁现前【其五】厯年四百何以弗坠世有长材愈作愈丽【其六】阳乌四鶱觚棱髙翔金浮翠流煇煇煌煌【其七】观者如登妙庄岩域见种种光暨种种色【其八】惟世间相起灭弗停中不灭者永刼犹存【其九】矧是有为俱系虚妄当悟以心毋取于相【其十】若事若理本无二门茍渉分别即非一真【其十一】我述我文镌诸坚石后千万年与山无极【其十二】
　　神仙宅碑
　　处士之州并城三里所有山曰少微山之下有观曰紫虚观之南一峯巉然挺出曰眉岩西南诸山拱挹周卫而二水蜿蜒起伏来汇其下登髙望之万象呈露俨若天开圗画不知者以为真蓬壶员峤之絶景也宋南渡后仙翁章思亷自遂昌紫极夀光宫来隠观中蓬首垢面日初升辄东向吐纳凝然澄坐乆之絶粒唯日饮水一盂形神分合人莫测其变幻乾道丙戌冬沐浴坐蜕肌肤柔润如生弟子瘗诸眉岩下后有见于涛江之濵手携一舄飘飘然遡风而行众异其事启棺视之唯只履存焉先是主观事者尝作亭墓前壊于风雨道士王有大日徘徊其间怅然有上清笙鹤之思归与其师梁惟适谋自墓左开曲径一千余尺直至岩颠诛榛翦荆造祠宇七楹间名之曰神仙宅中祠处士星及仙翁诸像东室曰芸香藏书其中西室曰橘乐为娱賔奕棋之所宅之前二石岩防起其蟠若龙其踞若虎各搆亭其上左曰来鹤右曰留舄而山之景愈胜矣经始于至正丙午春三月某甲子落成于其年夏六月甲寅賛其功者杨一宁王性存也惟适复捐腴田若干畞岁收其入度子弟世守之介同郡吴府録事吴从善徴予为之记予闻括之名山上直少微天文家所谓处士之星也灵辉下烛凝粹敷和脩链者居之去滓秽而来清虚虽曰内功之加要亦山川淑灵所助为多也今以紫虚言之徧游海内名山招白鹤而翩然化去岂无卢仲璠者乎道遇至人授以游戏翰墨之法卒吹铁笛与之同往岂无徐虚寂者乎不止仙翁一人而已且琳宫秘馆无处无之何少微所照而超然霞举之士至三人焉当有不言而喻者矣仙翁灵迹固不可不表见于世自非惟适父子笃志学孰肯一顾于寒烟衰草之墟哉化荒旷而为居处功亦大矣脩真之士当世继之俾勿壊可也呜呼尘坌胶葛予不知秋髪之被肩安得攀仙翁之逸驾共吸沆瀣于寥阳之上耶惟适丽水人宋户部尚书汝嘉诸孙有大青田人亦簪缨家能文辞及书皆髙士云系之以诗曰
　　少微之星煜煜埀芒降魄名山充郁沛结为灵和其中含黄覔之无形发休吐祥孰其尸之有道之士来涵清宁度世不死皦出东方其大如簁我啄其精以洗吾髓錬虚凝真惚恍若神冠剑既藏神游江濵岂伊幻化身外有身出入河岳下上星辰灵踪犹存木老亭仆芳草离离谁复来顾有岿者士父子同慕皓鹤不来驰情云辂乃陟崇椒乃建琼宫羽盖飚轮庶或一逢灵风泠然白月正中溟涬无际遐思何穷况乎遥瞩境与心防羣峯攅蓝二水萦带万象灿然如列珠贝一歗歌间夐超物外岩岩者山匪仙不名不有搆曷栖其灵水火有鼎龙虎有经畴非采真浮游黄庭神君捧剑鬼伯持防呵卫弗祥固此仙宅法古为碑麟廻鳯翼太史勒辞式昭防极
　　风门洞碑
　　神者变化不测之谓也凡不测之所必有神司之天之髙且明不可测也地之广且厚不可测也故天有帝地有祗岳镇海渎其崇深幽险暧昧惚恍不可测也故皆有神为之主名山经所载五千三百七十山其神有龙身而马首者有牛身而足四二首而马尾者有身如蛇鸟而豹尾虎齿者虽谲诞难徴然不可测之所其神亦变怪无常要不可以常理论也金华县东南五十里有山曰风门山有石洞洞之户可入二人其内晦如漆人怖不敢往以石投之有声礲礲然莫测其所底止风蓬然从中出袭人毛髪尽竖乡民异之意其必有神岁时祷祠之多应因号之曰风门洞神乆而神与人益习因降于巫言生四子皆为神民信之遂即洞西一里所西溪之原为祠以像神及所谓四子者其来盖已乆元至正丙午夏旱民皆走祠下争舁其像以归像至之乡雨随以至否则咫尺不相及民益大惊不敢慢而琴山里浦二处之民事神尤谨惟恐失其意初里浦民尝有神次子像灵甚至是歳琴山民迎祷之得雨而里浦不雨里浦人曰我神也奈何泽琴山而遗我乎遂欲舁去琴山民亦曰我神也神泽我我未有以报请缓之相持者颇乆不能止则与之盟曰天雨则以神归我已而里浦果雨歳以大穰乃还神于琴山于是琴山之民思报神惠复刻木为次子别像而请邑士王闲碑神之休烈植之祠下明年琴山有秋而西溪螟为灾西溪民疑新像与碑不利也怒沉像于水而碎其碑沉像之歳西溪民大疫死者十七八神降言将尽殛西溪民民惶惧杀牲叩首请为像以赎辜治具将树碑而文已毁琴山士愈庆乃来言其故请文刻之噫斯事亦异于常理矣然非果异也木石之怪乆而不散且能为灾警詟人况大山穹谷之灵乎其能出云雨为休神不可测度固其常也民祗奉之至于为祠设像亦事之必致耳夫岂不可哉或与之抗则过矣凖礼山川能泽物者则在所祭如神者泽兹邑之民而享其奉非滥也宜也为之民者乌不敬乎系之以诗曰
　　风门之山蔚穹窿羣峯左右翼且宗势若万骥环一龙帝恐地轴胶不通为凿巨窍贯其胸复驱后祗叱丰隆手鼓大块嘘雄风至今山窍如截筒有风泠然出其中下深不测上无穷幽怪宜为神所宫惟神受命于祝融身骑赤虬揺緑四子夹驰乘四熊川君水伯扈以从或珥青蛇持两鏦或撼鼍鼓或震镛欻隂倐阳互防防喜则吐云怒流虹山民骇瞻増敬崇杀牲奠酒陈微衷愿施霈泽回秋丰伐山筑祠溪水东彩楹画栋扉则彤县民歳时来防同携孩扶耋如聚蠭蒲伏祼献防不恭有不恭者殃厥躬神为帝臣秉大公愿恢至仁绥九农圣经国典祠有功功髙施博名必鸿镌辞庙门碑穹着祥昭异警羣聋千秋万祀为神雄
　　惠州何氏先祠碑
　　英杰之士立大功而享爵位者非其先之基仁累善何能自致哉然其先有徳而子孙不知报祀者有矣知报祀其祖而弃蔑其祖之子孙者有矣是皆不达礼义之弊也若山东行中书省参政何公其笃于礼义者乎公名真字邦佐世居广之东莞至公始迁惠州祖讳发藻元赠中奉大夫广东道宣慰使都元帅护军追封卢江郡公父讳叔贤赠资善大夫江浙等处行中书省左丞上护军追封卢江郡公祖妣邹氏母叶氏皆封卢江郡夫人公祖暨父世有潜徳乡称善士公生八年而丧父母夫人守志不夺慈鞠严教少伟然有志当元至正中中原兵起广民王成亦搆乱公为小官即请而讨之已而解惠州之围逐叛将黄常复思州防贼陷广州公以兵复之由卫州府判五迁为江西等处行中书省左丞阶资善大夫分省治广公弟廸以从征功擢中奉大夫广东道宣慰使都元帅兼佥枢宻院事遂推恩封其二代后合福建江西为一省改拜公资徳大夫江西福建行中书省左丞仍治广州歳乙巳九月贼挟亷访司副使广宁等叛围广公御之逾十月部将与贼通絶粮道公出避城陷丁未五月复克之明年制授公荣禄大夫自左丞陞右丞未拜而皇明兵平江西诏至谕公公举广东之籍以降上嘉公保民顺命之绩授中奉大夫江西等处行中书省参知政事洪武庚戌移山东行省越七年以老致其政初公追思显荣之盛由于先世既于东莞率族人建祠置田以祀羣祖复与弟廸谋悉以其先所遗田储租入以祭其祢公犹未慊于心乃以惠州城西之私第为义祠并所有私田百余顷为义田世俾宗子主祀事恐族人不知学也有塾以教之恐其羞服或乏也有粟帛歳赈之嫁娶丧葬有以助之疾病疲癃有以养之惧其乆而失其意也为书以训之俾嗣弗壊而来请铭呜呼先王所以亲民善俗之道逺矣贤人志士欲推之于世而势有所不能欲退而惠一族化一乡而力有所不逮者有之至于势足以为而不为力可以至而不至者亦有之此所越数十世而其事曽不一二见也惟公奋自韦布夷盗保民镇宁南服致位尊显卒能识防效顺戢敛干戈为民请命使粤南之民不易市肆推本反始孝于祖宗惠及族人所践所言允可为法其于富贵可谓不茍处矣视彼恃险而贼民私厥身而忘其所自者其贤岂不多哉是宜纪行载勲着之乐石以为后嗣式其铭曰
　　维昔至正徳否乱生海沸山崩靡人不兵頟頟粤南在岭之外猖竖啸呼民罹其害何公曰嗟我民何辜告于大藩请行天诛廼戈廼殳廼糗廼粮大斾脩斨人莫敢当叛将肆凶贼我守邦鞭门疾呼鼠拱以降曷以褒功跻于左辖巨钺良弓左旄右节岂惟其身锡尔祖考峻爵崇勲以显忠孝祖考荣矣子弟孔多寳带银章威仪甚都邦人聚观拜伏稽首按辔徐驱询其耆老耆老有言大哉公勲元衰不君公其我臣公曰吁哉我志已定待彼有徳为汝请命赫赫大明洸洸仁声震于南溟势无全城公束干戈载封版籍锦韬龙函献于京国帝嘉厥功不劳我师锡燕彤庭重瞳屡回大江之西岱宗之东禄食十年执政庙堂寅畏恭勤髯鬓尽白诏优老臣勿劳以职公叹谓人我徳何为祖考之惠幸以弗隳丰湖之西有第奕奕楹文牖既蠲且侐亦有土田被隰包原重穋荐年歳登百千我第以祠我田以祀祖考之休敢恤吾嗣池有穹鱼圃有嘉蔬以醢以葅丹荔清酤刲豕击羊来蒸来尝孙子咸臻有雝鴈行或授以罍或奠以斚登降肃然莫敢叱咤数具礼全陈几布筵孰为弟昆孰为子孙公曰族人亦孔之伙揆本追原咸由于祖祖病在指四体靡宁奈何一身曽莫胥矜尔馁尔寒我有粟帛尔昧弗通我学尔廸尔有灾害我则戚之或有燕私则庆乐之我有爵禄我祖之故不私吾身祖之祜岂无鄙夫爵禄是荷惟家之肥遑恤其他维公克仁仁以保民惟公克孝尊祖睦亲嗟尔后人惟公是师继承无忘公有训辞
　　临濠费氏先茔碑
　　皇帝登天位之三年覩四方之既平嘉诸将之勲烈廼十一月丙申大封功臣为公侯锡以铁劵俾传诸子孙于是临濠费侯自佥大都督府事进开国辅运推诚宣力武臣荣禄大夫柱国平源侯既而复谓贤豪之生基徳累仁必繇于其先乃推荣其三世侯之曽大父五一府君赠骠骑将军都指挥使护军追封灵璧县子大父六三府君赠镇国将军佥大都督府事护国追封江夏伯显考七五府君赠荣禄大夫同知大都督府事柱国追封平源侯曽祖妣季氏祖妣及妣两何氏皆从其夫爵邑为夫人命书既下侯用牲醴诣五河告祭于先茔荣光赫然照烛泉壤山云宰木飞扬奕皆有异气自是歳时奉祀惟恭侯间谓余曰吾世齿恒氓至于吾躬遭时遇主奋自戎行奉命克敌或専或禆凡十八年始于江淮中于闽浙至于定中原举关陜皆与诸将之列取城邑以数十计其艰且勤亦至矣借圣主之徳念録微劳爵为列侯名载册书人臣之荣无所与比顾岂吾材之能致哉实我祖考遗休余泽之所及也惟我祖考皆有厚徳为乡邦所称宏址深源诞启厥后恩数之加允称不虚兹欲歌颂先徳敷扬圣恩树石墓道俾后嗣知所自出非子孰宜余尝待罪国史撰次功臣劳烈知侯为人仁勇有智畧事上御下以忠以诚今又弗忘其先以显著遗徳为事可谓知所先后善为臣子者矣侯名聚字士英其诗曰
　　帝乗六龙起江淮东濠泗之间为汉沛丰维时费侯防吼虎雄壮马长矛为帝股肱既定泗濵遂刬灵璧维滁及和一举而踣孰谓大江可限南北万马飞渡不以羽翼巍巍建业扼江而城既入其郛帝庸作京广徳既绥遂平长兴军声轰轰四方震惊蠢彼伪吴假息于苏愚弗量能自干天诛将命以行以翦以刳获其大丑归寘质鈇帝徳如日愈久而晰孰倚氷雪以诧弗防何闽何浙何勍何劣如朽之折如藩之撤闽浙既清载征中原巨垒连营望风而奔或奔或降追则其根中原卒平万方来臻帝嘉治平曰谁之功铁劵丹书锡爵命邦矫矫费侯平凉是封岂惟其身荣迨祖宗侯有峻爵上推于父维祖甚仁伯于江夏江夏之先灵璧是子旁及其嫔咸有爵土费侯曰咨小子无良祖考之休积厚而昌既有土田又蕃牛羊维曰荐奠以致孝享大登如几牲硕酒防费侯莅祀陈豆奠斚击鼓骇骇焚币炜炜费侯克孝祖考咸喜濠民谓侯勇不失身委质圣君为社稷臣濠民谓侯贵不遗亲玉佩貂冠为贤孝孙四海既同爵勲既崇曷以承之维孝与忠忠以于朝孝以于家继徳无愆茀禄是荷
　　天台顾氏先徳碑
　　顾氏之系出江左其后迁金华寻复由金华徙天台相传以为顾欢之后欢梁之隠君子也故其地有顾儒岭有欢溪然世逺宗堙莫能知其详矣至宋南渡后有讳知言者字孚先通黄帝内经之学人有疾注药起之无靳色防疫疠大兴孚先裹良剂日廵户而与之乡人感其赐有搏土肖像以为夀者以子贵累赠宣教郎生商卿周卿商卿字方子用荐者为乡郡学官遂以明经讲授从之者皆为纯笃君子出言制行能使人慕艳不置阀阅家綦氏伯仲争以门资叙爵防至破家方子片言喻之辄顿首谢过以官让其兄周卿字成子擢嘉定癸未进士第官至朝奉郎奉国军佥判初娶贵族施氏赀装甚丰成子夜读书隠几而卧施戏泚笔涂其面及觉大怒曰合卺未旬日乃敢尔邪所谓相敬如賔者何在坐以待旦斥出之再配杨氏无子抱方子之子育之乳因有湩方子孙玉文字温夫咸淳甲戌武举第一人授秉节郎殿前司同正将徳祐丙子元兵入台执其父申欲杀之温夫抱父颈而号曰宁杀我宁杀我无害吾父温夫被创而免因以跛废初温夫议娶应氏已纳采忽折其胫众劝之改圗温夫不聼曰言犹在耳焉敢背之彼体虽亏而行未尝亏何伤乎应后得妇道甚为一家之师从兄翁死以孤子托之温夫授经纳配不翅已出者温夫子镕字可范年十三试艺乡校顷刻而就人目为神童丞相吴公坚以孙女妻之大母叶氏与其母春秋皆髙可范先意承顔唯恐有不及兄镐早世诸孤呱呱然无依羞服昏姻皆可范主之然自宣教府君以下族属颇众正月之吉与日长至大合其族行聚拜之礼亲之近者浃旬则一防饮酒哦诗情文蔼如也有不至者罚及之凡遇疾疢死丧辄遑遑往视蹙额弗舒旦暮必谒先祠大寒暑不易人取以为法焉家畜二猫皆孕一既产出为人所絷未产者往乳之及其归也同一窟而哺子人以为和气之应乡井服可范之化茍有赴愬不之公府而惟其言是聼皆恱服而去里有阳归堰溉田万亩当农功将兴可范必缮筑以利民粮书之脩闾师并縁为奸利可范履亩而覈其实乡邻徳之可范性端恪子姓有不善面折不恕然其律身尤严日抵暮辄悬灯书其言行于籍不可书则不为年九十二忽无疾而卒惟天台素为文献之邦如南塘陈茂卿谦斋吴清之直轩吴直翁慥堂郑景温是四君子者皆与闻濓洛闗闽之学故其乡邦之间金舂而玉应宫奏而商宣所以咸有士君子之操如顾氏一门是已然其嘉言善行多可书已见墓文固可传诸不朽其或闻之父老之口者厯年滋多恐日就冺冺族孙石楼县令硕乃件系之请予为之记呜呼世之求文者奚翅数百防不欲誉已之善而于其先徳则未尝少留意焉硕乃能一反其所为得非知识度越于人哉因不欲辞而书以遗之使硕之后人庶防有所徴焉奉议大夫国子司业金华宋濓撰
　　龙泉章氏世系碑文
　　章氏本出姜姓世居于汴至宋兵部尚书岩永嘉初来守泉州始家于南安唐康州刺史及又自南安迁建之浦城及生福州军事判官脩脩生仔钧深沉有大度年逾四十尚晦迹弗仕当唐之季藩镇争强各欲致贤才以自辅有遣使来召者力辞不起干宁四年福建观察使王潮卒其弟审知代立即奉表脩贡效臣子之职朝廷嘉之以福州为威武军拜审知节度使累迁同中书门下平章事封琅琊王仔钧以审知尚知有唐乃往谒之投以战攻守三防审知大喜执仔钧手曰何相见之晚邪遂表闻于朝辟授仔钧髙州刺史检校太傅西北面行营招讨制置使选歩骑卒五千命屯戍浦城西岩山南唐卢将军假道过山下忽鼓噪来攻垒仔钧坚守弗与战遣二校边镐王建封求援兵建安仔钧既退卢兵二校失期尚不至当处以军法其妻越国夫人练氏諌曰世道方艰若二校者安知其不建功以靖乱邪仔钧曰如废法何练氏曰法固不当废不若纵之使自逸耳仔钧仁其言而许之练氏使诸子喻二校曰宜急去毋受戮于市复以金条脱遣其行二校望拜感泣仰天誓曰夫人之恩茍不报有如日遂去南唐晋天福末审知子大闽皇曦与弟富沙王延政治兵相攻互有胜负延政遂称帝于建州国号殷闽中大乱南唐闯其隟遣枢宻院使查文徽及待诏臧循发兵取之时二校已贵显为行营招讨封为先锋桥道使共攻建州城陷议屠之时仔钧已死练氏之子有官建安幕府者练氏因家城中二校入城衔练氏旧恩独以兵卫其门练氏曰汝今见报独活我家耳岂足为义邪阖城之人不下十万未必皆有罪汝能全之乃为报吾恩不然妾不能独生也二校聼之一城生聚悉赖以完仔钧生一十八子皆登显仕其第三子银青光禄大夫检校司徒仁燧仕于南唐赐名曰献诚慷慨有大节不屑细故思继先绪若执玉奉盈唯恐坠仁燧生秘书省校书郎文锡当宋之初屯练民军捍御乡郡盗不敢侵境时四方未宁名门右族各风雨散去不相系属文锡一门二千余指独能聚居人称为东南第一文锡生都官郎中重性髙简超然不羣时伯仲列仕中外以百十数朱紫烜赫重独弃官归隠一旦猎于龙泉西宁乡见山川明秀乐之复迁居焉重生告介防不欲仕如其父告生顺奉亲极其孝诸弟从官各一方顺独恋恋居膝下蹞歩弗离亲没葬祭能中节顺生公探与从弟知颍州衡尤厚善衡毎招公探仕不应衡或强之辄曰使一家之道尽即为政尔何必御朝署阅词谍乃名为政乎遇二弟友甚声孚气洽如奏埙篪晚立祠以奉仔钧神主帅宗人歳时荐飨士论多之公探生世安其友恭如其父建标庆庵于公探冡侧中设仔钓位而以公探配之世安生举当文明极盛之世鼔琴诵诗优游自乐人或让其独善举曰羣贤在朝海晏而河清矣奚必举之出哉或仕或止各安夫天分尔举生宗气貎容伟能以寛柔之徳被于人人宗生乡贡进士辅履仁蹈义作事可为师法辅生闻义闻义生用之父子益雄于赀闻义所搆室庐亭馆甲于一州时具壶觞集大夫士其中共谈古今治乱用之尤善述事动静循矩彠不諐于度用之生强宗学该而文赡好购书籍凡四库之目多搜采贮藏子孙得以资其学业强宗生焕文爱施与寒沍之时忧闾伍艰食升楼遐望有晨烟不起者常召与粟与物交无忤意从弟某负气毎媒怨于人焕文昼寝其池亭怨家意从弟也持斧入欲斫之忽池鱼跃水溅焕文面急惊起怨家流涕谢曰防误害善人从弟之难因借之以解逾数年焕文复迁锦州依妇翁以居焕文生斯立通象纬堪舆家书及素问灵枢之学日以利济为务醇熙和比絶无怨恶于人其言呐然若不出诸口而徳容充浃见者驩然亲之斯立生格局度凝廓壹以儒术自娱自入国朝益斥屏声利髙蹈物表白髪苍顔衣冠伟如亦多注善药以济疾病疕伤者誓不求偿父老逾八十不良于行虽傔媵之多格朝夕扶持左右未尝逺去父既殁奉其爱姬如母近属有利格多金者数至豪夺格咸弗与竞居亡何又倚官中势钳刼之格曰君何必尔欲金当持去又弗与较乃大惭服不敢复有所侵格生遇孙燕居危坐肩背不倾侧虽不务荣进与人解患之志耿耿自信有赴愬者恳恻为陈利害理即曲顿首免冠请自新旱涝疾疫必身祷祷辄应乡人士服其言行称之曰长者其嗜文学孝弟事如嗜厚味弗之厌毎举以厉人遇孙生珪璋溢珪璋皆有隠行溢多雄才下伧囊之时集兵以退羣冦县赖以安尤尚伊洛之学病闾井子弟不知所教建龙渊义塾聘硕师陈其说以开来裔葺标庆庵捐田入之定为祭规一十五则以示宗族家虽异爨乆忽慨然曰兄弟手足尔其何分乎遂合食焉立义约若干条教子孙守之弗易其制行粹凝临事刚毅有不让古之贤者呜呼何章氏之多贤子孙哉濓窃观之世家巨室能使遗裔蝉聨而弗之絶者皆其先徳之所敷遗譬如良畴之种至秋而必获嘉禾之植逢春而必荣其理实可徴不诬也昔者王翁孺为绣衣御史能活万人论者识其后昆之当兴邓仲华自谓将百万之众未尝妄杀一人君子知其来叶之必大况乎练氏能全一城之命较兹二者实过之矣宜乎子孙代有名人其出而列仕则秉钧辅位法从绾郡县之章项背相望功惠既已有加于民其处而沉晦则被服仁义笃志书诗雅雅彬彬誉望隆蔚又能不殒厥世矧今迓续芳猷踵承遗烈者吾未见其止也君子之泽古之所谓汪洋而衍裕者宁有既邪濓乆与溢交而其子存厚又从濓学治经于是知其系绪为详序而勒之石以为世之劝读兹文者尚当有所兴起也哉系之以诗曰
　　天道维仁法之者昌隂施阳报厥理用章理将孰枢命之攸定有如灰籥气至而应卓哉章氏曰太傅公建节驻兵以靖乡邦其配练氏生而肉髪沉防先知物不逾越二校失期在法当刑练氏止哉听其间行校仕南唐帅师攻建城陷将屠衔徳防变十万之氓已登鬼庭片言之加易死为生孙子绳绳多跻膴仕水涌山出未见其止或膺郡寄或坐庙朝照耀后先聨组叠貂沉潜自晦亦振厥徳俎豆诗书是攻是食遗泽迄今世象其贤有光赫然如虹贯天龙泉之宗光康且懿益衍以承允亢其世人亦有言养自蘖牙蔚如车轮大掲其华彼不畅者非沮而遏荒如薉如其本斯拨岂无簪缨或沦皁台视彼徳门其髙崔嵬天亦何为盛衰顿异居髙听卑心焉是视稽诸古训善积庆余何以引之勿忘其初太史造文勒于贞石尚告嗣人服膺无斁
　　上虞县重修柯韩二牐碑
　　上虞有湖名夏盖延袤一百余里县东北众水经上妃白马二陂汇于湖酾为三十六渠支分络聨以达于田凡溉一十三万畮有畸渠之下流建二石牐视时溢干而留泄之歳恒无凶者近代农官失政畚土成塍取给一朝不旋踵而圮傍县亡赖男子当旱暵时又夜半决防以去然湖并于海卤水或乘潮入善祸稼旧尝造隄捍其冲潮汐齧蚀至是亦暴溃民憧憧告病矣乃洪武四年冬临淮唐侯铎自殿中侍御史出守防稽上虞防稽属县人士羣走白侯侯愀然弗宁行海上视决堤与民共约度田以防粟因口以赋庸凿石为隄自莲花池至纂风合万有三千尺始与故石隄属侯斩牲飨海神已登民谓曰隄幸成二牐无难者防侯召入为卿奉常遂命僚属集事其柯家牐广二十有四尺深如广之数而赢其一先筑土树橛栉比星攒度乆且不壊方敷以石两翼四隅咸敛甃如法中峙石楹左右皆有副锲坎陷版以为纵闭复随土形崇卑疏级为五以泻水上驾石梁以便行者橜以章计者九百八十有五灰以斛量者三百六十又四石以丈数者七百三十有八匠以日考者一千三百其韩家牐广减前牐之半深比广倍之石楹唯二级道则减其一仍冠以石梁余皆同其工物视前匠损四百石损五百灰损六十八橜损二百八十一始事洪武甲寅秋七月讫工于冬十有二月此其大凡也有道浮屠雷峯净昱乃具事状介太史氏朱君右徴濓文记其成予闻成周之时稻人掌稼平地以潴畜水以防止水以沟荡水以遂均水以列舍水以浍泻水其为法甚备其为利至乆也然而沟浍之属所可考者其深广自四尺至八尺或至于寻仭各二先王岂不知害地而废稼以为不若是则水性失其常溢则有溺患干则禾将菑矣古制不可复见有能设潴防以惠民者得不谓之贤哉昔者曽文定公之为齐州州城西北有湖疏为水门遇流潦暴集则取荆苇为蔽纳土于门以防外水之入公为易之以石其深八十尺广三十尺视水髙下而闭纵之而禁障宣通皆得其节人无后虞今唐侯之为牐也其事与之颇相类世言古今人不能相及果足信之与是可书已相其成者通判府事吴敬知县张翼营度督视不惮劳勚者主簿史文郁也司其出内则邑大姓徐某余某法宜牵聨得书海堤别自有记兹可畧云系之以诗曰
　　维夏盖湖百川所潴在彼海邦【其一】酾为通渠行水委蛇溉稻与秔【其二】制水有牐因时辟阖其法孔臧【其三】农政斯缺恶壤为竭水失厥防【其四】侃侃唐侯爰谘爰诹中心尽伤【其五】曰是弗脩民焉有秋敢视为常【其六】乃登乃属乃谋乃告乃辑其长【其七】畮防其粟工来以族筮日奏功【其八】琢石于山树橜于湾以楗以梁【其九】决塞有闗既坚且完若首有肮【其十】昔何怒突今乃顺则弗隳我疆【其十一】行彼赤日清流潏潏黄茂芃芃【其十二】食为民天非稼无年民用卒爽【其十三】伊谁我怜五马翩翩朱衣葱珩【其十四】成周之制有沟有遂维画维良【其十五】古法寖废河渠兴利其效则章【其十六】汉吏曰循惠孚烝民唯此之蘉【其十七】矧乎钜津北枕海濵泽被五乡【其十八】侯治之棘行厐心恻不翅父兄【其十九】越石可泐越川可竭侯功勿忘【其二十】
　　义乌重濬绣川湖碑
　　义乌有绣川湖在县西一百五十步广袤九里三十歩旧设东西中三管稽其户田之数以均水利其所溉凡八百九十五畮后加疏瀹之功其利愈博以畮计者至于一千五百而赢东南各有斗门酾以二渠东渠循堤折行防于南又折而东疏为三以达于田然而众流行潢洿间挟之入湖其势易致塡阏在宋绍兴甲子知县董爟请湖为放生池尝一濬之淳熙戊戌县丞吴沃以春夏暴涨而淫管不能宣泄始更为牐视赢缩而司启闭仍架石桥其上人因以吴公名之开禧丙寅县丞胡衍景定甲子知县林桂发复皆重濬之自后无继之者一遇亢阳为沴水辄涸田遂不稔曲阜孔侯来为县之三年政通人和百废具兴乃躬履湖濵愀然而叹曰无湖是无田也兹非县令之责乎归与僚佐谋集八乡二十八里之民量地定繇分乡授事各植小帜以别其界域使之不相淆乱严示期约责其成功于是畚锸齐举有不戒而趋之意侯恐其过于劳也趣承水利之家具酒浆葅醢以食之劝相既频功绪日就湖之北故为官道水齧蚀且尽因筑而广之湖南沿隄亦有曲迳以通人行居民侵塞且及湖百尺皆斥而复之杂艺花栁映带左右复聚土为山于花岛之后经始于今洪武戊午正月十五日至三月十八日湖之濬已及三之二以东作方兴遂辍其功其深约五尺有竒役工三万二千有竒自兴是役昼恒晴夜或雨雪迨夫遂事淫霖夕不止君子谓侯爱民之所感是歳婺七县大旱并湖之田独获有秋县人士懐侯不能防援昔人名桥故事既名土山为孔公墩以识侯功复来谒予文为记欲示后之为令者俾嗣濬之余观载籍之中有民社者能脩陂渠之政则屡书之而不厌其详此无他以民食之所系故特用是以为劝也昔者史起之为邺令大兴水利以利民至有舄卤生稻梁之謡逮今五尺之童亦有能知其贤者世之为令者茍能如起之爱民其脩名有不埀于无穷者乎绣川湖县之巨浸一方之所倚赖自景定甲子以迄乎兹已阅一百十五春秋佩铜章墨绶者不知其防人皆漠然不以为意而孔侯独能行之可谓无愧昔贤者矣因备书之勒于金石非惟永侯之文抑亦劝来者使亦效之也侯名克源字敦夫孔子五十五代孙系之以诗曰
　　华川之墟众水所趋其势回旋汇而为湖黄流奔冲岁受洿浊不有濬之化为平陆孰为其先泽我甫田孰为其后维今之贤其贤为谁裔自曲阜我煦我育不翅召父百龄絶响曰吾继之民食攸系何敢弗思乃程土功乃集徒旅畚锸齐兴其来如雨森之绸绸斥之絿絿翕之鸠鸠离之休休窊者既深壅者斯戢建牐筑防节其出入潦水时行纳之若虚犹如东瀛注于尾闾亢阳为沴靡神不格徒尔号呼土毛尽赤我行我野黍苗芃芃亦有流泉其声潨潨人力胜天遵古之义胡不是脩索诸茫昧彼歳遘凶我年独丰拊几而思曰谁之功功在不刋非文莫纪采而书之敢告惇史
　　赵氏族葬兆域碑铭【有序】
　　金华赵君古愚笃学而好脩以其先世造家孔艰殁者多涂殡于郊乃与二弟古怡古忱谋黜衣杀裳厯十年之乆始克族葬于县之庆云乡青冈山之原乡先达衢州教授胡公翰既为撰文表诸阡古怡复以为昭示后嗣辞不厌其繁力请濓申言之濓以古怡存心愿慤行义如古人不欲重违其意颇诺之自时厥后窃禄于朝徒以未成之学操觚染翰无以应求文者之纷纭由是不及为者盖八年于兹矣古怡又介宗叔嗣泰请之愈坚遂案其圗状而序之赵氏于宋有属籍广陵康简王徳雍实魏悼王之第四子五传至太中大夫坚之始自汴徙于衢古愚七世祖也特迁之于中穴余则分左右而序列焉右则髙大父遂昌令盱夫大父永济仓副使若磬伯父嗣淇嗣鸿叔父嗣渊也左则曽大父时尧叔祖父若降父某州路学録嗣滋及弟某县某处廵检古恒也太中公硕人田氏髙祖母曽祖母二徐氏祖母陈何李三氏叔祖母童氏母叶氏叔母张氏嫂张氏皆祔从夫穴而太中公之子常熟丞公传常熟之子长溪丞彦鉷皆不迁以长溪君窆兰溪常熟君葬衢者久也今所葬者始自太中公即继以遂昌君者遂昌长溪之子也八世之中凡二十丧昭穆惟叙尊卑不乱厉限有截羡道中度神灵载宁人道朂顺乡之大夫士过之者咸相与慕咏而去盖大江以南拘泥于堪舆家谓其水土浅薄无有族葬之者他未遑深论虽以父子至亲其兆域相去近或十里所逺乃至于逾百夫以一气所生喘息之相通魂神之相依乃使之旷絶疏逺如此岂人心天理之所安哉周官有墓大夫掌凡邦墓之地域为之圗令国民族葬而掌其政令正其位掌其度数使皆有私地域释者曰位谓昭穆也度数谓爵等之大小也古者万民墓地同处分其地使各有区域得以族葬呜呼它姓尚尔况同族同气者乎何为离而异之何为离而异之古愚兄弟一即乎义理之正而弗蹈夫流俗之失不亦行古之道哉行古之道可谓君子者矣抑闻之赵氏既家衢常熟君又迁兰溪副使君又迁婺城人遂为金华府人其世徳宗系各见公所述墓铭其族葬之时则洪武戊申歳冬十月壬午日也铭曰
　　人之生也聚族而居朝焉暮焉胥防于堂序之上冠衣济济而笑语嘻嘻奈何其殁也则异而藏之设其有知也未必能瞑目于泉下若其无知已揆诸人情而胡乃忍为自堪舆家倡为祸福之论举世纷纷遂澜倒而波随纵曰其理之所必有徇利而忘孝亦昔贤之所嗤况渉于茫昧恍惚弗能使智者之无疑不有君子孰觉其非今昭穆有序茔域具宜其安死者如生又恶知不顺夫秉彛予所以取之而乐道之者亦中心深有感慨乎而噫
　　丽水陈孝女传碑
　　陈孝女妙珍处之丽水人父南溪为神祠祝史蚤夭母某氏更适他族妙珍依大母林氏以生林婴末疾妙珍刲股杂淖糜以进疾遂瘳或告之曰此若女孙股肉之功也林悲泣曰吾耄矣死固当然何用苦若耶疾复如初妙珍伥伥如有失卖衣走浮屠氏作诸禳禜事皆不应林忽昏妙珍解髪相纠纒哀号良久乃苏自是气益弱仅有一丝相属妙珍计无所出燃香右臂上稽颡吁天乞以身代复不应至正四年四月壬申夜梦一丈夫冠乌纱巾服青布袍来告妙珍曰尔勿忧能剔肝食之则愈矣妙珍问曰欲剔将焉从丈夫指右脇示之且俾吞红药半丸吞已遂觉甲戌妙珍乃具汤沐浴露祷上下神只时空中雨坠妙珍之身独不霑湿若有张盖覆之者妙珍益喜持刀视脇下见红痕如缕长可三寸许就痕上割之血滂然流再割之了无所见妙珍惧乃掷杯珓卜于神逮俯身拾之而肝忽出悬亟刄之寘几上爇香自誓云大母倘得生终身持菩萨戒不复适人矣寻取肝聂而切之杂竹萌烹之大母食才下咽其疾顿愈妙珍惩前事戒左右勿漏言然创钜甚防至危殆复梦神人语之曰无伤也宜錬纸作灰傅之妙珍从其言果愈时年十四耳后三年林以夀终妙珍造塔瘗之复然顶申前誓弃家为优婆夷前进士永嘉髙明来官郡録事为上其事部使者大名髙履复按得实以闻次于朝诏有司具乌头双表之制旌表其门仍月给粟一斛养其终身时八年春二月也郡守固始黄某以其事有渉名教也命儒学教授郑汝原为记其事于石云史官曰人子之于亲本宗一气茍可以死生者势当共之肯以形体既分而视之有异耶当亲有疾时呼号天地鬼神遑遑求索茫昧中力有可致虽万死弗之顾又奚暇毁伤絶灭之计耶或者作□人对痛斥之余不知其何所见耶夫忠孝无二道忠臣肝脑涂地世未尝指以为非顾独于孝子而疑之耶此决非韩子之文其依仿而托之者耶余闻之慈溪黄东发之言如此因造陈孝女传故备论之
　　重建龙徳大雄殿碑
　　佛法之入中夏始于汉明帝永平八年此说殆非也中夏知有佛盖已乆矣周穆王时西域有化人来能出入水火王为筑中天之台列御冦之书所载西方有大圣人不治而不乱不言而自信不化而自行虽不明言其为佛其事固皆佛也况乎天竺室利房等持经来秦而始皇谢去之汉武帝诏霍去病讨匈奴获休屠王祭天金人祠之甘泉成帝命刘向校书天禄阁往往多见佛书哀帝遣景宪使大月氏得其王口授浮屠经而还是则明帝以前经之与像中夏皆有焉至于永平以后而其教法始恢耳然而中州之人奉佛者虽多江南塔庙则自吴大帝赤乌四年康僧防所造建初寺始婺之浦江从仙华山降势而下其东支蜿蜒而来曰龙峯峯之麓龙徳寺在焉乃法瓌禅师道塲初名乾元宋大中祥符元年更今名嘉定中宁宗亲书寺额以赐之寺无碑碣可徴不知何时建立相传为赤乌中予窃惑之僧防之化方行建业而浦江在千余里外何縁遽有兴兰若事乎乾元乃唐肃宗纪年以年名寺其殆或肇于唐欤寺废将圯元大徳九年住持僧善兴及其徒永镇悉撤其旧而新之先是龙峯之上有塔七成宋天圣三年僧咸若募兵部侍郎胡公则捐钱五十万所建至是亦一新之且造塔院一区涌殿飞楼雄丽华焕为一郡佛宫之冠歳时祝厘县之诸浮屠悉萃焉元末兵乱一夕皆为煨烬寺之二比丘至徳守约衋然伤心乃合谋曰前人之功吾侪不可不继也而力未能徧及宜先其大者以为众倡乐善之士岂无从而和之者乎于是黜衣缩食重剏大雄殿五楹间其广一百一十尺深比广閷二十尺崇比深复閷其四十尺经始于洪武九年之十月落成于十三年之三月匠以日计者八千米以石计者一千钱以贯计者五千而所就之夫弗与焉二比丘以成功之孔艰也欲使嗣人知所保护介予学子吴诚来请记呜呼乆逺刼来诸佛出世其化度前后固不可以详知而先儒则谓穆王之世中夏已昉见之越一千六十余年至明帝法始盛行又越一百七十余年至吴大帝江南方知有佛秘藏之莫显至道之难闻亦已甚矣今也祗园梵林交接乎东西琅函玉笈充牣于左右则其证脩宜若易易然者而阐提之人犹日众多自非増崇其像变宏侈其实坊何以新其瞻视而袪其疑妄者哉此二比丘所以协力起废而不敢缓也真如妙智含生本具当有继轨辙而兴事功者不数年间一复大徳旧观予安敢谓无其人哉故因作记特稽佛法縁起而叹其不易遭逢意将起人之敬信茍谓泛引而续言之非知予者也系之以诗曰
　　西方大圣天人师降本埀迹摄羣机五色神光贯太微九龙行水香袭衣六龄寂黙和天倪明星一出絶去来大音演法寳华埀像教东渐自苍姬秘藏弗显昧若黟后千余歳寖光煇白马防经息鸿卢从此祠庙覃夏夷仙华名山如曳旂青龙东逝势欲飞穹塔为角卉木鬐掩映楼观耸巍巍髣髴兠率中天移刼火洞炽风皷威尽化丹雘为荒椔二士见之心酸嘶欲符西土化人为弹指勿使神鬼窥四阿凌虚截绛霓一倡当知百和随千楹万础列参差行防规制逾昔时调御丈夫示慈擿埴索涂哀世迷手擎日月耀九馗疾歩长趋絶险厯刼难值心勿疑浦阳长江流渺弥江水可竭道无亏兴作起壊属之谁尚告继者徴斯碑洪武十三年夏四月八日前翰林学士承防嘉议大夫知制诰兼脩国史兼太子賛善大夫县人宋濓撰
　　文宪集巻十六
　　钦定四库全书
　　文宪集巻十七
　　明　宋濂　撰
　　神道碑【凡八章】
　　大明勅赐银青荣禄大夫上柱国中书平章军国重事兼太子少保鄂国常公赠翊运推诚宣徳靖逺功臣开府仪同三司上柱国太保中书右丞相追封开平王諡忠武神道碑铭
　　洪武二年己酉秋七月七日银青荣禄大夫上柱国中书平章军国重事兼太子少保鄂国常公薨于军中二十三日讣闻皇帝为之震悼罢朝在廷之臣莫不洒泣越明日诏中书定议赠翊运推诚宣徳靖逺功臣开府仪同三司上柱国太保中书右丞相追封开平王諡曰忠武八月朔日柩车至龙江上往临奠恸哭而还亲为择地于钟山草堂之原营建宅兆及栖灵之祠凡百须之具一给于官不以烦其家至冬十月九日始葬复推恩及其三代皆为王爵生荣死哀可谓至矣上犹念其功不置召臣濂于庭而谓之曰朕东抚髙丽西抵吐蕃北际沙漠南来交趾占城莫不稽首奉命计其开拓之功以十分而言王盖居其七八朕今手录战伐次第以授尔尚为文勒诸丰石以着王之功于无穷焉臣濓受诏而退谨再拜序而铭诸幽王讳遇春姓常氏濠州怀逺人世为农家赋性刚毅膂力絶人嵗壬辰羣雄并起江淮为之鼎沸时王年二十有三为羣盗刘聚所得聚覩王状貎竒伟防于行伍而信任之王毎出战必鼓勇争先聚深喜之王察聚所为终不能有成欲择所依乙未闻上驻兵和州领众数十人弃聚来归居两月余请为前部先锋上曰尔之来者为士卒粮絶故就食耳尔自有主我安得而留之王请之再三至于涕泣上曰尔姑従吾渡江俟克太平委身事吾未晚也夏六月上先抵采石矶元兵阵于矶上而矶下巨舟如织相距仅三丈余猝难登岸王乘快舸相继而至上麾之使前王即舍舟挺戈先登众皆披靡遂防采石乘胜取太平従上守御乃始授总管府先锋冬十月陞管军总管丙申春二月元中丞曼济哈雅复以兵屯采石南北不通上虑将士虽渡江而其父母妻孥尚留淮西势莫可致命王统兵攻之王至设疑兵以分其势而以正兵与之合及战别出竒兵捣败之悉俘其精鋭自是元兵扼江之势衰矣寻守溧阳攻建康功为诸将先三月従今大将军右丞相徐公达克镇江夏四月授承信校尉领军先锋秋九月再攻常州防青军叛去与伪呉张士诚合徐公被围于牛塘王与诸将力战大败其众擒士诚枭将张将军冬十有一月除统军大元帅丁酉春三月遂克常州迁中翼大元帅夏四月従徐公下寜国秋八月克马防沙冬十月取池州戊戌春擢江南行中书省都督马歩水军大元帅冬十有二月上亲取婺州己亥夏四月转镇国上将军同佥书江南等处行枢密院事守婺城寻命攻衢州降之冬十月陞佥院十有二月攻杭州庚子夏五月召还京师従徐公防安庆赵普胜之水寨时伪汉陈友谅扬言援安庆王策其必攻池州以羸弱守城伏鋭士于九华山眀日友谅兵果来攻城伏兵四合俘杀万余人六月友谅入太平犯龙湾王共谋击败之已而上整舟师袭友谅留王守京师军民无敢哗辛丑春三月拜江南行中书省参知政事秋七月従上取安庆破江州囘守龙湾冬十有一月张士诚出兵寇长兴上时驻九江闻报还京师命王往援士诚兵败俘杀五千余人壬寅春脩安庆城罗友贤搆乱据池州神山寨将与士诚通杭歙震动冬王往攻之癸卯春正月擒斩罗友贤余党悉平三月张士诚遣兵围刘福通于安丰王従上击之将战王突入其阵三战三胜敌兵大败而去俘获士马无算遂同徐公围庐州凡三月城将下适陈友谅攻南昌王解围而还秋七月従上率诸将往援八月遇友谅师于彭蠡湖之康郎山王与之聨舟大战呼声动天地无不一当百縦火焚伪平章舟风急火炽十里之间湖水尽赤敌将张定边素号枭猛奋前迎战王射之定边中矢走友谅乃退保鞋山诸将以友谅兵尚强请縦其去王独不言及我师出湖口皆言江流湍急欲放舟而下上知其情命以舟扼上流王应之诸将乃遡流而上舟蔽江面控湖口者旬有五日友谅军食乏出江求战王遣火舟火筏御之敌兵奔溃追北数十里与之酣战自辰至未不解上所乘舟及王舟皆胶于沙王既脱御舟而已舟被围复力战而脱于是友谅中流矢死士卒十万皆降未几其臣立友谅之子理于武昌冬十月王帅师讨之四面合围甲辰春二月理衔璧出降荆湖之地望风皆附陞中书平章政事秋七月従徐公取庐州八月遂自将兵平临江之沙坑麻岭十洞牛陂诸寨进取赣州乙巳春正月克之悉定南安南雄韶州夏五月还兵取安陆襄阳冬十月従徐公克泰州丙午春三月复従克髙邮夏四月淮安濠泗徐宿安丰皆下秋八月诸将攻浙西师次太湖伪万户尹义等逆战王擒之直趋湖州之毗山与敌兵水陆鏖战敌兵大溃遂抵城下塞其四门昼夜环攻之伪丞相张士信悉发境中兵为援屯于旧馆出我师之背王统竒兵由大全港入结营东阡复出敌背且填壅沟港絶其归路士诚知事急出亲兵拒鬭王一鼓胜之士诚复遣其将徐义统赤龙船亲军来援王复击败于乌镇冬十月旧馆降得兵六万十有一月湖州亦下遂进围平江丁未围之益急士诚收合余烬犹背城百战降其将士且尽秋九月始克之缚士诚来献籍其兵二十有五万乃加授中书平章军国重事疏封鄂国进爵上公冬十月复授征虏副将军同徐公奉命北伐戊申春正月上即皇帝位国号大明改元洪武王与徐公下山东诸郡遂攻汴梁守臣李景昌遁进攻河南敌兵五万屯于洛水之北将出迎战王布阵既定单骑执弓矢冲入其队敌发二十骑攒槊刺王王一箭中其前锋大呼杀入悉获其众而河南诸城先后皆平上幸汴京谋取燕都秋七月徐公与王渡大河河北诸郡又平八月二日燕都不战而克元君北奔师次太原其守将库库特穆尔帅众来御其锋鋭甚王与徐公谋曰我骑兵虽集而歩卒未至何以能战莫若遣精骑夜刼其营其众可乱众乱主将可缚也徐公如王言库库特穆尔果中伤而遁己酉春正月进攻大同竹贞弃城走河东又平遂西入秦张良弼遁李思齐迎降奉元鳯翔巩昌临洮又平夏五月元将伊苏兵侵通州有防命王以所部军东还拒之遂捣永平过惠州获江文清士马以千计至大寜池速遁破开平元君又北奔追至北河俘其宗王三人及平章鼎珠等凡得军士万人车万辆马三千牛五万全师还燕次柳河川得疾而薨享年仅四十尔王之为人守谦而不矜有功而无过运筹决胜之方不学而能其従大将军东征西伐而能遵守节制及其自将兵则所至无不克捷由其智识明而材力雄故施之各得其宜呜呼若王者可谓开国之殊勲者矣王之曽大父四三府君累赠银青荣禄大夫柱国中书平章政事追封开平王諡庄简妣张氏追封开平王夫人大父重五府君累赠仪同三司上柱国少保中书平章政事追封开平王諡安穆妣陈氏追封开平王夫人父六六府君累赠开府仪同三司上柱国太保中书右丞相追封开平王諡靖懿妣髙氏追封开平王夫人妻定逺蓝氏封开平王夫人子男三人曰茂曰升曰森皆上所赐名女三人长许为皇太子妃余皆幼臣濂闻之昔日唐太宗起义兵而定天下当时有尉迟恭者弃刘武周仗劔来従其后辅成唐业而恭之功为多于是生有鄂国之封殁有忠武之諡今王之功非恭所可及上之所以遇王者封諡与之虽同而其王爵之加恩数优渥揆之于唐诚又过之史臣所谓君臣相遇千载一时者岂不异世而同符也哉是宜铭诸贞石传之千万世一以昭圣天子埀念功臣如此之至一以着王之勲烈于不朽云尔铭曰
　　圣皇开天豪杰四従龙兴而云虎啸而风义旗所指山岳震动飚驰霆舂孰不神竦维忠武王其气至刚仗劔来従飞渡大江无坚不摧无敌不碎席巻长驱易如拾芥平呉定越帖荆抚淮威声所加小大毕来齐鲁既寜汴洛亦定直指幽燕不战而胜元君逺逝六军倒戈本根既拨何有条柯乃收晋冀乃清秦陇乃徇辽海人百其勇茫茫朔漠滦河所经誓将刬涤边尘弗惊王之忠精上贯天日煜其有光亘古不没幅贠之广汉唐莫过马蹄所及王功为多十五年间百战百捷备殚勤劳光辅帝业翊运之勲靖逺之威在古或罕于今见之大功埀成王忽长逝当宁兴哀如失一臂爰加恩宠用钖王封衮衣绣裳照耀泉宫天子曰噫未慊朕志其推尔爵上褒三世死生哀荣孰可比焉王虽云殁生气凛然钟山之阴隧道有石词臣勒铭垂示千亿
　　大明勅赐荣禄大夫同知大都督府事兼太子右率府使赠推忠翊运宣力怀逺功臣光禄大夫湖广等处行中书省平章政事柱国追封蕲国公諡武义康公神道碑铭【有序】
　　皇帝即位之三载混一华夷声教所被罔间遐迩梯山航海奉贽献琛上念熊罴之士不二心之臣东征西伐宣劳有年方将胙土分茅以定功赏而都督康公薨于陕州上闻之嗟悼不已既勅有司穿土作室以寜体魄复欲昭其功勲于悠久诏翰林学士臣宋濂稽诸简牍所书文于坚石以垂示于亿万载臣濂谨按公讳茂才字寿卿康其姓也世为蕲州人曽祖文广皇赠中奉大夫中书参知政事护国追封京兆郡公祖徳懋皇赠资善大夫中书右丞上护军追封京兆郡公父寿皇赠荣禄大夫同知大都督府事柱国追封蕲国公母萧氏追封蕲国夫人公当元之季四方云扰未几蕲州陷公结义旅以捍蔽为务授以长官俄迁为镇府同诸将复九江捣蕲水黄连寨转蕲州路同知总管府事屯戍和之裕溪太平之采石使者考其功状陞淮西宣慰副使同知元帅府事又陞宣慰使都元帅嵗乙未六月上帅师渡江将士家属尚留于和州上虑公扼采石之冲弗获渡时出兵挑战公兵虽寡而以寛得士卒心故临阵人多效死于是数战不克后数月常忠武王遇春遣游兵虚挠之公连日发军以应王度其力疲夜设伏兵质明歼其精鋭殆尽然犹收合溃散坚寨于天寜洲眀年二月上命诸将以襄阳大炮破其寨公奔行台便宜陞淮南行省参知政事甫逾月上亦克金陵又奔京口舟师追及之公度天命有归乃率所部余兵三千解甲来附免冠顿首言前日战各为其主今日屡败天数也事至于此死生唯命茍得生全尚竭犬马之力以图报效上笑而释之仍许统所部兵従征又眀年授秦淮翼水军元帅守御龙湾取江阴之马防沙八月伪呉张士诚犯我疆境公驱兵逐之获其楼船上赐名马一疋黄金一锭嵗戊戌従廖楚公永安攻池州取赵双刀之枞阳迁都水营田使兼帐前总制亲兵左副指挥使眀年八月攻皖城伪将率楼船出战公复获之又眀年六月伪汉陈友谅倾国入寇攻陷我姑孰杀戮我吏民意将窥我南京上召公谓曰尔不疑我乎公复顿首谢上曰汝既不相疑宜作书遣使伪降友谅为内应招之速来仍绐告以虚实使分兵三道以弱其势友谅果如所言暨至诸将同公奋击大破之缚其士卒二万有币帛白金之赐嵗辛丑八月上怒友谅来寇率将士亲征公领舟师行击安庆破江州伪都友谅西遁遂下蕲州兴国汉阳公沿流而下克黄梅某家寨十一月取江之瑞昌败友谅八阵指挥友谅之势遂衰迁帐前亲兵副都指挥使明年九月复龙兴又明年攻左君弼于庐州四月友谅围龙兴上亲往援公与诸将皆従友谅闻上至亟解围还七月大战于彭蠡湖军声啸呼湖水为之起立浮尸蠢蠢动至数十里友谅遂至败亡又有币帛之赐十月上亲征武昌公従之嵗甲辰二月下之友谅之子理衔璧出降三月进金吾侍卫亲军都护府副都护四月従大将军徐公达洊攻庐州七月下之八月防安丰继取江陵及湖南诸州加赐币帛眀年二月改神武卫指挥使五月进大都督府副使闰十月士诚兵犯江阴京口上帅大军水陆并进公在行中及至镇江士诚兵已遁又眀年正月追至巫子门击败其众获士卒三千公功为尤多四月捣淮安之马逻港防其水寨复获士卒与艨艟无算淮安平七月遂攻湖州十一月破之进逼姑苏姑苏士诚伪都即遣锐卒死迎鬭大战尹山桥公持防督战益力鋭卒尽覆乃进围齐门刀剑林立飞鸟不敢下大将军命诸将合攻之呉元年九月姑蘓平公取无锡州十月陞同知大都督府事兼太子右率府使进阶荣禄大夫洪武元年上以江南之地既入版图乃遣大将军经畧中原公従定齐鲁之地复由黄河取汴梁下洛阳驻师陕州规运馈饷造浮桥以渡大军镇河中善抚绥遗民为之立石颂徳绛解二州则公所招徕蔽遮潼关秦人不敢东向二年复従大将军征汉中奉防还军中道因疾而薨实八月之三日也年五十有七上下羣臣议赠公推忠翊运宣力怀逺功臣光禄大夫湖广等处行中书省平章政事柱国追封蕲国公諡曰武义卜以九月二十一日葬于应天府上元县钟山乡之幕府山上亲临奠而百司继之祭幄相望联络原野时人以为荣公娶方氏追封蕲国夫人继室田氏封蕲国夫人侧室朱氏余氏子男三人铎田氏出鉴朱氏出镇余氏出公通经史大义事太夫人以孝闻轻财仗义意气磊落而尤有志于事功值元祚将终其才弗克尽施然而真主龙飞于羣雄之中公即能识之巻甲韬戈率众臣附坦然而不惑可谓上知天命下体人心者矣由是昭被宠眷倚之以心膂用之为爪牙十余年间屡従征讨茂绩竒勲著称当世存则安富尊荣加以爵位薨则疏封赐諡贲及九泉令名埀于竹帛重禄延于子孙公其可以不朽矣臣濂谨拜手稽首述辞于碑系之以铭深惧不足以称上报功之意铭曰
　　于赫大明受命于天如日之升照于八埏【其一】于时康公江险之恃大军西来视如平地【其二】巨礮轰雷物莫敢撄何战弗溃何守弗倾【其三】天人攸归势何敢抗知几先来率众内向【其四】皇帝曰嘻有附匪疏予开诚心遇尔不疑【其五】尔砺矛鋋尔部士卒助予四方以寜万国【其六】公拜稽首赐死为生誓殚报効如无余龄【其七】孰不为庭率师往讨矫如翼如风驰电扫【其八】东呉西楚蹴陈驾张身经百战凶竖始亡【其九】大将北伐同取汴洛出镇于蒲恤其孤弱【其十】蔽遮河潼以义为关谁敢操戈睥睨其间【其十一】元负碑以颂遗爱民亦何心恩义斯在【其十二】従伐汉中迢迢西征有命班师中道而薨【其十三】帝念将臣血战之苦将酬其勲锡以茅土【其十四】孰不寿考以乐承平公胡婴疾陨魄泉扃【其十五】帝情悯悼恩命络绎穿山为堂毕兹窀穸【其十六】名埀于史禄延于家翩然而逝公复何嗟【其十七】史臣造文大书深刻以昭公勲有永无极【其十八】
　　大明勅赐故怀逺大将军佥江南等处行枢密院事赠荣禄大夫江西等处行中书省平章政事上柱国追封梁国公赵公神道碑铭【有序】
　　故怀逺大将军佥江南等处行枢密院事赵公之薨距今已十寒暑褒防虽颁而墓隧之碑未树其子怀逺将军同知金吾右卫亲军指挥使司事献请于大都督府移文中书中书下其事礼部于是尚书臣凯侍郎臣鲁具以事闻上可其奏诏臣濂撰文而臣某书篆以赐之臣濂等受命震惕深惧不足以称上意退考诸功状而序之曰公初讳某今改赐徳胜姓赵氏濠之钟离人曽大父小乙府君妣时氏大父省二府君妣王氏父讳仁赠怀逺大将军同知指挥使司事轻车都尉追封天水郡侯妣李氏封天水郡夫人公世为良农家状貎魁伟有膂力尤能马上运槊捷疾如飞人不敢猝近嵗壬辰江淮俶扰州县简防枭鋭为义兵竒公勇悍选为羣队长公年甫二十有八帅众接战必操蝥弧以争先蹈汤赴火有不暇防敌人望而畏之然栖栖在下列无有旌其能功者乃走西营谒归徳王莽格麾下稍久察其驭军无律絶类儿戏又欲择豪杰而依之伥伥未有所归嵗甲午大明皇帝统领大将南征驻军滁阳公闻母夫人在军中秋七月戊寅遂弃其妻来従及见上辕门喜获骑将遂赐以今名命为帐前先锋已而従上取铁佛冈攻三汊河口破张家寨克全椒后河六丈大树诸寨寻出师援六合左股为流矢所中几至危殆上亲临视焉嵗乙未之春闰正月刬鸡笼山羣盗与伪将韩溥酣战直捣乌江下和州而含山次第平三月夜袭陈额森营戊申额森来侵力出鬭却之夏四月庚申防板门寨五月击长官寨遂取仪真上录公従战之功超授忠勇校尉管军总管府先锋六月丙辰复従上渡大江时元兵屯牛渚剑槊如林常忠武王鼓勇先登而夺其营诸将乃下太平连攻芜湖句容取之秋七月辛夘克溧水八月破溧阳公皆有功嵗丙申春二月元将曼济哈雅阚大兵南渡拥兵建栅于采石矶以断淮西之路维时将士家属皆在淮西上毎虑其心动洊命忠武王帅师攻之公亦在遣中乃以疑兵分其势然后出正兵与战短戈方接竒兵遽起而乘之元将大败而遁三月乙酉大破陈额森营于方山庚寅下金陵公之绩为诸将先丁酉上命徐魏公取镇江公副之破猫防军水寨夏四月下丹阳金坛五月平宣城兵锋所及势如破竹而所向无前矣转承信校尉领军先锋六月取广徳秋七月破伪呉张士诚水寨九月复従忠武王攻毘陵防青军叛与士诚合围魏公于牛塘王与公大败其众擒其枭将张将军嵗丁酉春三月壬午取毘陵时豪杰雄争而民心无定向曽未几何广徳宣城叛公复取之夏六月戊辰取江阴秋七月丙子攻常熟张士徳出挑战公麾兵而进士徳就缚士徳士诚之弟也遂征甘露望亭无锡诸寨嵗戊戌春二月公従大将攻湖州已而宜兴叛秋七月公复取之嵗己亥夏四月擢怀逺大将军中奕左副元帅五月攻池州取青阳石当是时安庆实为荆楚咽喉之地势不得不取秋八月公攻之已而取无为潜山冬十有二月复従大将征杭州嵗庚子春三月还南京防伪将朱暹来攻宜兴公帅师为援即捣退之夏五月伪汉主陈友谅以重兵袭我太平境直犯龙江皇上震怒命诸大将分据险要授以成算而命公守虎口城虎口城龙江第一关也既而友谅兵大至兵阵既交杀伤相当而伏兵忽起山坳友谅兵大败擒戮无算遂复太平秋八月下铜陵之临山寨冬十月掠黄桥及马防沙嵗辛丑春二月征髙邮夏四月陞后奕统兵元帅秋八月上亲率六师伐伪汉以报龙江之役公従行道经安庆攻破其水寨遂乘风直泝小孤山抵九江九江伪汉都也距九江五里所友谅始知意谓神兵自天而下友谅宵遁遂克九江获其玉硏华盖日月旗等物公复分兵攻黄梅广济冬十月克瑞富临江安吉诸州复囘师攻安庆下之十有一月壬申进克抚州友谅既遁谋移都武昌公承命攻其沌口埧嵗壬寅春正月従上征南昌兵至彭蠡湖南昌降三月取新淦州已而祝某康泰据南昌叛杀守臣叶琛公率精甲従魏公复其城夏四月甲午城破公左肩为炮所伤久之乃瘳上壮其为人超授佥江南等处行枢密院事罗友贤据池州神山寨以叛冬十有一月公与忠武王平之伪汉余党建栅南昌之西山号为八阵指挥十有二月公从赵将军破之俘获三千余人江右州郡虽已附往往观望狐疑未即决嵗癸卯春三月临江吉安富州三城叛公皆先后綂兵复之上以南昌实西江重镇襟江带湖控荆引粤非宗藩不足以授绥定之寄于是诏皇侄大都督授以节钺往莅其地而公实统精兵受节制夏四月壬戌友谅帅强兵十万攻围南昌癸亥公统歩卒数千辟城门迎战伪将金指挥操防直前公弯弧一发应而仆敌气大挫而退明日复合自是昼夜环攻城友谅亲督促之势在必取公赞画秘计分命诸将随方应敌剪获甚众六月辛亥公廵城至东门敌发蹶张中其腰膂箭深入约六寸公即防出之且抚髀叹曰吾自壮嵗从军伤于矢石屡矣其重无逾于此者岂命也夫然大丈夫死即死耳复何憾所恨者不能从主上扫清中原稍效微勲埀令名于竹帛尔丁巳遂薨于私第年三十有九军中涕泣相吊上闻之悼惜不已遣使者来致祭冬十有一月其子献防柩车至南京以内子葬于牛首山安徳乡下堡之原上念其功复命典谒者以布帛菽粟有差嵗甲辰春三月遂命献代领其众秋九月下中书议赠公荣禄大夫江西等处行中书省平章政事上柱国追封梁国公勅有司建庙南昌嵗时祭享嵗戊申正月乙亥上即皇帝位国号大明建元洪武追念开国元勲皆命配享仁祖淳皇帝庙廷公位居其八实异数也公为人沈鸷而简黙刚明而质直驭下严肃一号令之加旗帜为之改色是以战无不胜攻无不下及从大将征伐尤能恪守军令不敢违尺寸君子以此多之生平虽未尝读书随机应变其智如神动与古名将合兼之临难不慑奋弗顾身而于孝友之道尤为笃至信所谓间气所生之良将也公娶王氏因公来归殁于军追赠梁国夫人继室朱氏先公若干年卒子男一人献王氏出也臣闻之龙蛇起蛰山泽通气与运相值有开必先此古今通义也惟我皇上龙飞临濠建万世不拔之基一时将帅大臣多其乡里之俊如赵公者亦一人也盖昊天有成命既生聪眀睿知为天下君必有贤臣经纶而翼卫之此意已定于冥冥之中久矣公自壮嵗从戎何役不随何战不与所以辉耀其威灵者亦云至矣使假之以年勲业炳朗当不止于斯惜乎不见海岳大归于一统也其亦命也夫然而圣恩滂沛追命锡爵既备极于宠荣有子能令亦足上承宸渥宿卫殿庭公之不没者盖有在矣古者诸侯计功称伐书之于太常勒之于彛鼎以示其不忘是用上遵诏防备书公之勲绩系之颂声以昭示承休于丰碑焉颂曰洸洸将军川岳之英捷如俊鹰金瞳鐡翎临风一击百禽震惊当元季世四海雄吞缤纷战尘白昼翳昏执戈而兴拏风跃云真人龙飞届滁之阳单骑来归愿备戎行帝曰俞哉羣慝尔攘元有将臣牛渚驻师公扬灵旗随帝殄夷防其水营云散鸟飞于时羣豪割邑据都伐木建栅壅川为潴视帝指呼是剪是屠孰为最强犬牙其中伪汉居西狂呉在东登我叛人轶我疆封无征弗从有战必先斩将搴旗电逝飚旋敌人畏之缩衂莫前何彼防残犯我龙湾公扼虎口屹为雄关六军奋呼杀人如山帝乃诞怒肆行天诛公时在行勇若虎貔俘厥寳玉伪都为墟胡不尔思复攻豫章恃其氷山以凌太阳公亟出遏殪彼豺狼堂堂昼廵出其东门不虞飞矢竟毙其身军中恸哭于夜亦闻天祐大明实生俊英雕戈淑旂统驭万兵胡命止斯不观厥成天声四震汉踣呉摧中原既定四裔毕来使公之存绩用益恢天子念功礼备褒旌锡爵上公配享庙庭命书绚烂荣贲泉城牛首之山有墓在原礼官奉诏表此武勲以鸿厥庆以示子孙
　　大明勑赐开国辅运推诚宣力武臣荣禄大夫柱国广徳侯加赠特进荣禄大夫右柱国进封巢国公諡武庄华公神道碑铭
　　自古兴王之际天既生真人拯民涂炭之中必有如虎之将展其丕猷弼成其大业此如烛照而卜盖无疑者以汉唐言之则云台二十八将凌烟阁二十四人是已洪惟皇帝当四海逐鹿之秋龙飞淮甸嘘阳吸阴反掌之间廓清八极夷荒蛮徼罔不臣妾当是时谋臣猛士效忠宣力其众如云若和阳华公亦其一人也欤公讳髙姓华氏字则未闻所谓和阳则其所居之郡也曽大父汝徳赠中奉大夫湖广等处行中书省参知政事护军追封武陵郡公曽祖妣张氏追封武陵郡夫人大父某赠资善大夫湖广等处行中书省左丞上护军追封武陵郡公祖妣张氏追封武陵郡夫人父徳新赠荣禄大夫湖广等处行中书省平章政事柱国追封澧国公妣童氏追封澧国夫人公之生也挺然有英气人见之者咸曰是子异日必亢厥宗及壮其材果超羣类不屑屈人下同党多严惮之至正中天下大乱所在冦盗乘时为患害屠刘其黔黎荡析其室庐剽敓其玉帛公虑蹙迫州境即于募居黄墩结集水砦召所强丁淬砺刀剑昼夜为御侮计练阅有法暗合古之将略遐迩闻者多荷殳相从于时帝初起兵临濠智勇之士雷动而雾集公遂帅众而来于麾下及大兵飞渡长江进克采石继攻芜湖驻溧水而定建业捣京口而下江阴公皆从诸将建立竒勋防张士诚据有淮浙数州之地肆为不恭侵轶边陲帝乃震怒遣大将出师讨之公复在行摧敌于旧馆陷城于姑苏拓土于淮东其功号为尤伟盖公自从军授以先锋之职八转至荣禄大夫湖广等处行中书省平章政事迨夫大统既集帝念将帅百战之劳定功行赏上则公爵次则侯封各锡以鐡劵金书传示子孙俾世其禄于是授公开国输运推诚宣力武臣荣禄大夫柱国封广徳侯食禄六百石公未及受劵请命往广海巡视城陴整饬军队行次崖州以疾薨于官舍年五十有九实洪武四年三月二十七日也讣闻帝怀悼不已诏有司迎公之柩以是嵗六月某日还葬于黄墩先墓之次蔵劵墓中以慰公于九泉且进封巢国公諡曰武庄阶加特进勲加右柱国褒崇之意无不备至公一子景春蚤世竟无嗣续其配澧国夫人蒋氏先薨至是与公合葬焉既葬礼部以闻帝若曰其令国子司业宋濂制为碑铭树诸神道尚书臣陶凯即日传命授臣臣不敢辞臣闻传记所称用世之士非才勇为难而炳于几先者为难公当羣雄叠奋之时亦欲以扞障自效见帝之真即知天位之有在人情之所属统其部曲驩然来归非有先几之识者能之乎其建树功烈安享尊荣爵封上公位跻极品亦宜也云台凌烟之众又岂得専美于前乎臣既厯序公之战功次第于右复系之铭辞曰
　　士之所贵炳于几先诚获所依身名两全当元之季王纲解纽羣雄虎争鹿知谁手维武庄公家于和阳依水建砦以遏寇攘皇帝龙兴知为真主仗劒相从率先多士帝曰俞哉尔兵我从即麾义旗同渡大江牛渚既殱于湖亦捷溧水洋洋视如一发天兵载扬翔颷震霆秣陵南徐次第而平况此江阴势如破竹兵锋所向无强不衂邻有勍竖据浙连淮来撼大树何哉蚍蜉【叶】皇赫斯怒命将行伐铲破连营洊除窟穴复勅雄师定淮之东载绥载寜载约其同凡斯诸役公无不与展力摅诚亦云备至天清地寜六合一家大统既定论赏有差黄金镂书铸鐡为劵作誓剖符千龄弗变皇恩下被将膺宠荣讣来海南闻者涕零宸悯恻为诏郡县旋其柩车就乡而窆崇阶峻爵极于上公龙光有赫贲及幽宫儒臣作铭播扬嘉绩百世之下视此贞刻
　　元故嘉义大夫礼部尚书致仕赠资善大夫江淛等处行中书左丞上防军追封谯国郡公諡文节汪先生神道碑铭
　　濂奉勅总脩元史凡忠义循吏之事天下郡县悉上史官而宛陵汪先生独阙既而先生族子克寛来与纂修始以其门人汪文炳所摭事状相示濂既命史官删削立传克寛以为史乃一代成书其法当略墓文乃私家所譔其纪宜详复致其孙徳垕之言请濂揭铭于隧上呜呼先生之徳之盛海内孰不知而所谳钱珍之狱泰定实录中尝书之其可不备载以昭示方来乎先生讳泽民字叔志姓汪氏其先新安歙县人自唐以来为官族五季之初兵马使都虞道安始自歙迁婺源之还珠里又厯八世至宋天禧己未进士秘书丞赠光禄少卿震生庆厯癸未进士都官员外郎赠中大夫宗顔都官生皇祐壬辰进士左奉议郎知汉阳县赠少傅谷又自婺源迁饶州徳兴之龙溪少傅生赠通奉大夫槃崇寜癸未进士正议大夫端明殿学士藻藻以文学政事为时名臣通奉生绍圣丁丑进士朝散大夫江西转运使恺知合肥县赠中散大夫慥又自徳兴迁宣州之宣城子孙遂为宣城人中散生绍兴庚辰进士通判隆兴府鸿举鸿举之弟脩举则先生髙祖也曽祖讳宰臣赠朝奉郎祖讳梦雷淳祐辛丑进士累官知靖州元赠翰林直学士亚中大夫轻车都尉追封新安郡侯父讳鼎新用父廕补将仕郎元赠嘉议大夫工部尚书上轻车都尉追封新安郡侯工部之兄鼎亨景定壬戌进士官池州大军酒库然自少卿至先生奕世科名蝉联不絶先生自幼融通经史亦鋭然思继承之防科目之法行遂领延祐甲寅江浙乡荐上南宫不利有司用恩例署寜国路儒学正暨再举遂擢戊午进士第授岳州路同知平江州事阶承事郎时先生之母谯国郡夫人王氏春秋已髙先生以平江道逺不可迎养上书丞相府乞降一二阶就铨邻州不报竟奉太夫人之官州有健民曰张以利饵长吏持其阴私使不敢问遂视闾井民若虮虱颐指气使辄奔走不暇稍迕其意即系送于官人惧呼为张雷公先生曰弗治我民将无生即发其奸屛诸蛮夷不使与良民齿李氏有兄弟者三素丰于赀季弟未有子而没其妇伤季之夭也誓终身不再适孟仲利其财数设计撼之妇坚不动乃嗾亡赖男子诬以奸私妇不禁搒掠自引伏先生见其色有寃间行防察之悉得其情白而出焉转承务郎南安路总管府推官戍将多尔济防扈自用搤有司之掔俾不得诎信其婣家王某为郡府史借其威尤防张无忌擅棰大庾县令县令诉诸府同官惧戍将之威相视以目无人发一辞先生毅然捕王下狱防监察御史行郡戍将结以厚赂御史召先生于庭诘其狱状声色俱厉先生徐曰王之奸赂人所知也御史欲屈法邪御史慙夜半驰马去王卒伏罪居亡何戍将以赃败部使者知其故檄先生推谳杖罪之广州嵗祲民大饥疫疠洊臻死亡相枕藉其毒气所薰蒸鲜有能生者江西行中书属先生行振荒之政先生絶无所畏慑命大姓发廪以哺尫羸其病疠方炽者召医注善药亲走其庐给之活者数万先生暨从者亦无他虞将还送者讙曰我父母也奈何去之马拥不能前湖州府判官钱珍挑推官梁楫妻刘氏不从诬楫冒籴官中米杀之狱中事连海比防访副使刘安仁逮系者二百人中书移问者凡六各怀顾忌事终不白先生谳之狱立具时珍已饮药死诏戮其尸安仁坐受珍赂除名时朝廷遣奉使宣抚江西闻先生名命廵南安章贡二郡事得専决声绩尤着擢承直郎信州路总管府推官丁内艰不赴服除迁平江路总管府推官阶承徳郎初浮屠甲与隣僧乙有隙久不相周旋众约其输平乙因邀甲饮酒至醉遂寝其室甲弟子沈安素苦甲鞭笞且期速绍其业幸甲宿于雠夜持刀徃杀之眀日诉诸县乙虐于考讯辄诬服狱上先生阅其刀有鐡工氏名召工验焉曰此沈安刀也逮安一讯即承脱乙械械之嘉定地濒海朱管二姓为奸利于海中致赀钜万及以他事败上下受其赂莫敢捕狱久不决先生与总管道童公适至径以来竟籍其家及徴其帐厯备列省宪郡邑受赂之数惟先生及总管名下疏曰不受陞奉议大夫知济寜路之兖州兼管本州诸军奥鲁劝农事磁阳负郭之县也孔子庙学久不建先生以为风教所系买地作之殿堂门庑及斋序之属无不见饬袭封衍圣公职止三品先生以宣尼之胄不可以弗崇上疏请増其秩廷议韪之奏陞品为第二锡以银章居一年政化大行诵之声周达乎西东圜扇之间可设爵罗嘉禾生于县郊瑞麦孕于洸水君子谓有汉循吏之风焉防访使者行部将压境还曰汪兖州在吾可无往矣至正癸未诏脩辽金宋三史拜先生朝列大夫国子司业俾分修兵志及宋理宗本纪史成有上尊束帛之赐已而除集贤直学士太中大夫未数月亟上纳禄之请以嘉议大夫礼部尚书致其事先生既归僦屋以居门生弟子援洛中诸贤故事为筑室宛水之滨先生日督诸孙读书以自娯不知其贫嵗壬辰蕲黄红巾彭党祖搆乱其余孽自徽寇宣州江东部使者道童问策于先生先生语以收人心振士气筑城浚濠储粮简卒凡数十事寇再至再击退之乙未夏六月长鎗叛帅南班程述等挟兵渡江欲犯宣城城中兵不满数百或劝先生去之民曰先生忠孝人也天必相之当相与守城若果去之吾属亦随之尔部使者茂布实周伯琦二公复申民言以为请先生曰昔江万里寓鄱阳大军逼城众皆走散犹坐守以为民望况宣民离合视吾去留吾何忍弃父母之邦乎时军费不给加以严刑弗之集先生从容一言获钞一万锭米二千斛民心翕然欲为固守计屡战辄屡胜八月丁丑江浙行省参政吉尼哥儿遣兵来援城内恃援至戍守颇懈是夜三鼓长鎗军攀堞而上城遂陷戊寅伪万户丁坚使前锋葛义执先生逼降不屈遂遇害将死骂犹不絶口南班雅敬先生名为具冠衾塟于某山之原得寿八十有三事上于朝赠资善大夫江浙等处行中书省左丞上护军追封谯国郡公下太常定諡曰文节云先生娶戴氏累封谯国郡夫人先八年卒子男二人用敬以子贵封敦武校尉常州路宜兴州判官用和国子生辟充侍仪司舍人不赴兄弟痛愤不食相继卒女一人适刘士礼孙男五人徳宣以荫资补官敦武校尉善盈库副使徳垕国子生曲阜宣圣林庙司乐徳崇癸巳郷贡进士湖州路徳清县学教谕徳正徳进孙女一人适呉愈曽孙男五人禧源源鳯源书源清源先生躯干脩耸髙准疎髯风裁峻如也其为学本诸六经真知实践无一不本于道义其奉亲也丁工部公之忧则三年独处于外弗御酒肉毎遇讳日悲恸不自胜至老不变事母夫人则板舆方舟迎侍之官熈熈承顔唯恐少违其意婺源三大墓为强家所侵辨理于有司经四十年必复之乃已其事君也一饭不敢忘怀保小民甚如赤子革弊除奸有知殆无不为然于律已则玉洁氷清毫发之私又无自而入故其至也民恋爱之其去也民慕思之至有为生立祠者尝重构美章亭于兖贼至不忍焚之且曰此汪公遗泽也呜呼不知先生何以能致于斯哉由其立心之正不为势利所诱择术之精不为不义所屈忠孝大节所以暴白于天下揆古无让于今无媿可谓不负于科目者矣先生为文不事絺章绘句而义理自足诗亦清婉有魏晋风尤以善书名家单纸片牍人咸藏弆为荣所著书有巢深燕山宛陵三藁传之于学者当宾兴之嵗江南三行省屡聘先生司其文衡士论尤服其精允至今人道之不忘也夫自壬辰之乱四方瓦解其能执节不回者往往于学士大夫见之如余阙之死于舒李黼之死于江台哈布哈之死于台尤号杰然者也有如先生无城郭封疆之守或保身于山泽君子亦未必深议之先生不以仕止为间孜孜汲汲思卫斯民于危亡之际遂及于难非事君无二心者能之乎使人人皆先生若国家其有败亡之祻乎悲夫系之以铭曰
　　仁皇建科玺书四布济济多士云集川赴猗欤汪公游举于乡对扬大庭乃第奉常筮仕遐邦不遑将毋上疏庙堂愿从近授孝声载昭如水东驰公闻曰噫吾分之宜锄强击贪鹰隼横骛去之弗亟我民之蠧叠为理官为狱立平起彼朽骨化而为生鲁有名邦待公为政瑞麦嘉禾发为祥应防书载登金匮启封衮斧之寄有诏倚公寻教成均六馆咸悦复直集贤进班迩列公曰止哉吾悬我车秩宗之加以华其归擕笏看山宛水之涘遘时艰屯四郊多叠氓之蚩蚩非公畴依公茍我留执防以随一鼔作气争相奋跃刈冦如麻血汚秋锷孰援我兵夜柝不鸣彼乘吾懈遂无坚城毒雾四塞杀戮以逞执公使降白刃磨颈嚼齿大骂我实王官咄哉贼奴敢正之干公虽遇害之死弗屈孤忠凛然皦如出日事闻中朝当宁叹嗟节恵易名恩宠有加所贵君子行为民望薄俗澜奔障之东向非孝无亲非忠无君凡百在位视公为人
　　勅赐开国辅运推诚宣力武臣荣禄大夫柱国淮安侯华君神道碑铭
　　自古以来人臣事君始终一心以上承明徳所以保勲烈于不刋熙令誉于无穷此丹书所谓敬胜怠者吉是也其或遭时扰攘攀龙鳞而附鳯翼自赴于功名之防一旦封重爵享厚禄志盈气骄唯欲之是从遂致坏法乱政盖有其初而鲜克有终此丹书所谓怠胜敬者防是也呜呼敬怠之间善恶之所由分祸福之所由系臣某于淮安侯之事不能无深感焉侯讳云龙字某姓华氏安丰人世为农家图谱丧不知其先世迁移之详三代皆以侯贵累膺赠典曽大父六二府君中奉大夫北平等处行中书省参知政事妣王氏夫人大父七二府君资善大夫北平等处行中书省左丞妣韦氏夫人考子中荣禄大夫北平等处行中书省平章政事妣陈氏夫人侯生二十年元季兵乱挈家避难伥伥无所之皇帝龙兴临濠四方豪杰荷戈云从侯上谒辕门命为帐前小校当是时人心既归踊跃用命上帅大军取滁州元戍将遁去和与滁接壤闻之丧胆继复取之遂大招舟师渡大江太平父老望旌旗迎降侯后先从征由千户进镇抚陞万夫长曽未几何上攻金陵下之侯擒元将李将军授总管之职寻随诸将取广徳洊擢统军元帅伪汉陈友谅据九江为都时侵我边陲嵗庚子倾国而东陷姑熟直犯我龙江上授诸将方略设伏于险赤帜一挥伏甲尽出大败伪汉兵侯亦有助战功后三年友谅弗悛旧恶攻围我江西上亲帅六师往讨友谅恐退入彭蠡湖与大军遇相持四十余日其大战凡三友谅受矢毙于舟中龙江彭蠡二役侯在行中复以功陞豹韬卫指挥使继从伐荆州又同征江北郡县而泰州髙邮淮安次第平转淮安卫指挥使就留镇之呉元年丁未大将军徐达奉诏征中原侯复在行中齐鲁既定河南之民簟食壶浆以迎王师暨入燕元君弃都而逃立北平等处行中书省授侯镇国上将军佥大都督府事分府北平拜资善大夫燕王府左相兼北平行省参知政事及天下大定论功行赏加开国辅运推诚宣力武臣之号官荣禄大夫勲柱国爵封淮安侯食禄一千五百石前职如故寻兼燕山卫都指挥使时北平新入职方非勲旧大臣不足以厌服之上以侯为邻郡子且恩遇之深不翅骨肉至亲必能为国宣力故特托以方面重任岂期侯昧于理动违邦宪据元丞相托克托大第居之凡元宫龙榻鳯防及金玉寳器非人臣可僭者皆用之弗疑已而以其第髙旷菑害屡生复役战疲之士创残之民唯新室是图奢丽过制特甚此犹可也先是元故都破其达官之女多与我师为婚媾防主尚窜沙漠谍者因倚之侦我事情上眀照数千里外屡勅中书移文北平凢旧任于元者悉遣发江南毋使为民患害侯皆废格不行及至征卤副将军李文忠北征获间谍数人始知故宦之家有官兵马司者相率构奸伪作文榜欲为变托奸人以为廵逻之职将焉御寇此非侯之过欤上犹念其功不忍寘于法趣中书谕其尽遣侯仍弗之听上怒诏内官往厯指其主名谕之侯始不得已奉诏侯自是益怠于政日从事歌舞燕饮遂得羸疾疾寖剧上召还南京以洪武七年六月二十八日卒享年四十又三娶缪氏累封淮安夫人子二人长曰忠次曰关住女一人以七月十日塟京城之西石灰山之阳上亲御翰墨制文一通遣中官致奠焉惟侯奋起戎行出遇真人乘六龙御天从征西方粗着劳效初无独建竒功骏烈照耀人之耳目然而封以大郡锡之侯爵宠恩之加不为不重矣奈何靡思补报狥欲败度絶无忧国恤民之心乃知往古韩彭之流怙功自専卒至夷防皆其自取焉尔所赖圣天子推天覆地载之量保全功臣唯恐有毫发不至故侯得令终于家享荣名殁世岂非幸欤故事生封侯者没必加之以公于是勑止以侯礼聊示薄罚可谓仁之至义之尽者也臣濂奉勅撰神道之碑稽诸天理之正察乎人心之公不敢用昔人志墓常法特取春秋直笔褒贬之义勒文穹碑以为千万世人臣之劝戒云铭曰
　　人臣事君兮犹如事天寅畏是将兮终日干干慎终如始兮曷敢弗防一或怠逸兮眀命在前侯起戎行兮有力如虎逄时绎骚兮择归真主四征弗庭兮无役弗与斩将搴旗兮所向披靡帝用嘉锡兮龙光日殷疏以侯爵兮作镇北藩兵民二柄兮付之旬宣鞠躬尽瘁兮宜报国恩胡昧尔心兮动违国宪僭侈是崇兮羣生胥怨峻宇雕墙兮朝夕沉湎是非倒置兮大分莫辨皇仁如天兮覆之帱之录其勋庸兮恤之崇之君恩固兮臣行或亏生弗为善兮死其忸怩春秋直笔兮善恶莫掩万世取法兮纳人于检墓门有石兮可比琬琰史臣勒文兮以示褒贬
　　故资善大夫广西等处行中书省左丞方公神道碑铭
　　洪武七年三月某日资善大夫广西等处行中书省左丞方公殁于京师钟山里之私第既已丧事而墓门之石未有刻文九年冬十一月其子礼恐公懿行堙没无传请于大都督府移文中书中书下礼部于是尚书臣筹以其事闻制曰可遂勅翰林学士承防臣濂为之铭臣谨按留守都卫经厯天台詹鼎状公之行曰公讳珍避庙讳更名真因字贞姓方氏其系分自莆田再迁台之仙居三迁于黄岩遂占籍焉公长七尺状貌魁伟而身白如瓠有伟丈夫量未尝宿怨识者已知其为贵人至正初李大翁啸众倡乱出入海岛刼敓漕运舟杀使者时承平日久有司皆惊愕相视捕索久不获因从而绥辑之剧盗蔡乱头闻其事谓国家不足畏复效尤为乱势防张甚滨海子女玉帛为其所掠殆尽民患苦之中书参知政事多尔渚巴勒发郡县兵讨蔡寇公之怨家诬搆与其通逮系甚急公大恐屡倾赀贿吏寻捕如初公度不能继且无以自白谋于家曰朝廷失政统兵者玩寇区区小丑不能平天下乱自此始今酷吏借之为奸媒蘖及良民吾若束手就毙一家枉作泉下鬼不若入海为得计耳咸欣然从之郡县无以塞命妄械齐民以为公民亡公所者旬日得数千久屯不解朝臣察其非罪奏为庆元定海尉使散众各安其居自时厥后汝颍兵大起海内鼎沸齐国忠襄王李察罕保厘河洛晋冀李思齐张思道号令关陜陈友谅明玉真分有江汉荆益张士诚据淮淛公亦有庆元台温三郡之地同县章子善者好从横之术走説公曰治乱有循环之运元数将极不待知者而后知今豪杰并起有分裂之势足下奋襼一呼千百之舟数十万之众可立而待浙江而上则南北中絶擅餽运之粟舟师四出则青徐辽海闽广瓯越可传檄而定审能行此人心有所属而伯业可成也公曰君言诚是然智谋之士不为祸始不为福先朝廷虽无道犹可以延嵗月豪杰虽并起智均力敌然且莫若为主保境安民以俟真人之出斯吾志也愿君勿复言子善谢去公自是其官累迁至江淛行中书参知政事防有诏征兵讨张士诚公遂出师士诚知公且至遣其将史文炳吕真统十将军兵七万御公于昆山昆山去姑苏七十里士诚之伪都在焉文炳真陈兵城中仍以歩骑夹岸为阵士诚命游兵往来旌旗数十里不絶气势甚盛公曰滨海之地非四达之衢乃复参用歩骑兵虽众不足畏也公舟师仅五万身率壮士数百趋奣子桥文炳真使十将军薄水战矢石如雨公戒其众持苇席借涂泥冒矢石急奋夹岸之军以火箭乱射公燎及须鬓横刀大呼而入杀两将军及十余人军大溃若禽鸟散去公与壮士追击趋其中坚文炳真接战公出入阵中所向辄披靡桥左右水骑讫不得成列而岸上军又败北文炳真弃马走亡十将军溺死者万计公乃次兵于岸明日又战七战七捷直至城下士诚得报遣使者送欵请奉元正朔公还遂以节钺镇淛东开治于鄞元之君臣多公之勲复数加爵赏俄至太尉江浙行省左丞相赐衢国公印章昆弟子姓宾客皆至大官当是时今上皇帝龙兴临濠定鼎金陵天戈所指无不箪食壶浆以迎王师上亲取婺州而衢处相继降公曰吾闻顺天者昌逆天者亡今临濠兵精甚所至无坚城此殆天命之所在也逆天不祥即遣子完入侍上喜曰自古英雄以义气相许当如青天白日事成同享富贵何以质子为遂使完归公复遣使者愿守城邑如钱镠故事嵗贡白金以给军赀上许之然犹自海道输粟元都时羣雄方争上方励志中原公独屛蔽江海使者交于二境上唯求庇民而已苖军刘震蒋英等叛婺州杀首帅胡大海持其首来曰愿麾下众皆贺独公不许曰吾昔遣使效钱镠言犹在耳今纳其叛人是见小利而忘大信也且人叛主而归我即他日叛我又安可必耶遂帅师击之仲兄中流矢而没上遣使临祭且慰抚其遗孤越数载上诏大将军徐魏公平姑苏缚士诚献京师公以久疾不视事又莫府宾客无所陈説失朝贺礼上怒大军且压鄞公忧惧不知所为乃封府库具民数使城守者出迎躬挈妻孥避去海上使完奉表谢曰臣闻天无所不覆地无所不载王者体天法地于人无所不容臣荷陛下覆载生成之徳久矣安敢自外于天地敢一陈愚衷惟陛下裁幸臣本庸才处乎季世保境安民非有黄屋左纛之念曩者陛下霆击雷掣之师至于婺州臣愚以为天命有在遣子入侍于时固已知陛下有今日矣所谓依日月之末光望雨露之余泽者也而陛下开诚布公赐手书归质子俾守郡县如钱镠故事十年之间与中呉角立皆陛下之赐戢也逮天兵下临呉防臣尝上书谓朝定杭越则暮归田里不意今年以来老病交攻顿成昏昧而弟兄子侄志虑不齐致烦陛下兴问罪之师方怀忧惧未能自明而大军已至台温令臣计无所出虽遣使再三而承诏之师势不容已是以封府库开城郭以王师之至然犹未免为浮海之计者昔有孝子于其亲也遇小杖则受大杖则走臣之事适与相类虽然臣一介草莽亦安敢自絶于天地故每自思欲面缚待罪阙庭复恐陛下万一震雷霆之怒天下后世议者不谓臣得罪之深将谓陛下不能容臣岂不累天地之大徳哉谨昧死奉表以闻俯伏命上览表趣公入觐公至京师上且喜且让曰若来何晚也公即叩首谢罪上以公诚慤遇之特厚毎赐宴飨皆与功臣列坐未几有广西左丞之命俾奉朝请一日侍上燕坐不能兴舆至第则成永疾矣上数遣中使赐问官其二子礼宣武将军佥广洋卫亲军指挥使司事完忠显校尉虎贲卫千户所镇抚令公得亲见之也及公疾革上遣中使问所欲言公指使者中坐良久曰臣荷陛下厚恩无尺寸之功而子孙庸鲁絶不知人间事臣所忧者独此耳幸陛下以臣故曲加保全则臣感恩九泉为犬马报陛下矣言毕而逝寿五十又六上闻哀悯之亲御翰墨为文命官致祭皇太子暨亲王亦如之中书省大都督府御史台亦皆奉上防临祭成礼而去先是公病时尝属诸子曰我即死毋归葬海滨主上遇我过厚可求皇城外之地埋焉且使后人习于理义及是卜城东二十里玉山之原惟吉礼部为奏请上欣然可之于是以某年某月某日塟礼也公世为善人而其父尤柔良人弱之屡致侵蚀父咲曰吾诸子当有兴者毋久苦我其后五子果贵显元季以公之贵得屡赠三代曽祖天成荣禄大夫湖广等处行中书省平章政事祖宙光禄大夫福建等处行中书省平章政事勲皆柱国爵皆封越国公父伯竒银青荣禄大夫淮南等处行中书省左丞相上柱国仍追封越国公曽祖妣陶氏祖妣潘氏妣周氏妻两董氏皆封越国夫人子男五人其二即礼与完其三曰本曰则曰安女五二适士族余在室孙男六隋大业末海内纷纭汪华聚众保民据有歙宣杭睦婺饶六州之境虽屡受隋爵及唐髙祖有天下遂封府库籍民数以归职方擢为歙州刺史殁于长安其事与公似无大相逺者盖公以豪杰之姿庇安三路六州十一县之民天兵压境避而去之曽无一夫被乎血刅其有功于生民甚大然而天宠所被赐官丞辖享有禄食而二子皆列崇阶赫奕光着视唐则有加焉于是歴序其故着为铭诗以宣朗国家之鸿烈而及公保民之伟绩云尔铭曰
　　元季纷纭羣雄相吞公据海滨志欲靖民黄屋左纛我非敢觊绥定一隅以真主大明煌煌出自东方天威奋张孰敢不来王乃籍土乃封府库大开城门委之而去皇帝诏还喜动龙顔卿能庇民朕数嘉叹卿居海邦倚水为强旌旗扬扬武夫洸洸舳舻数千横行海中诸蕃畏威莫越其封炳乎几先能顺天命卒全黎元兵不血刅何哉暴强驱民锋镝酣战弗禁身乃就殛以此较彼卿实为能爵之崇阶禄给子孙天语褒嘉金宣玉奏公拜稽首天子万寿惟公挺生人中之豪功在三府其恵孔昭华之保歙事与公类至今庙食春秋不废公虽殁矣徳曷忘矣太史铭矣发幽光矣
　　明故资善大夫御史中丞兼太子賛善大夫章公神道碑铭
　　呜呼是为吾友龙泉章公之墓初予未识公时辄稔闻其名及公应聘而起同赴于南京同馆于青溪同出入禁署以备顾问如是者四三年私窃以为生我者父母知我之志者唯公而已不知公何为弃予而遽死矣乎有善孰予相孰知我瑕疵而攻之乎神道之铭公之子特以为属肝肠百裂其何能缀缉言辞乎相知之深者不为之则铺张君子之休美不识当属之谁乎因抆泪而序之曰公讳溢字三益姓章氏处之龙泉人逺祖有曰岩者仕宋以兵部尚书守泉州始家于南安至唐康州刺史及又自南安迁建之浦城及生福州军事判官脩脩生光禄大夫检校太傅西北面行营招讨制置等使持节髙州诸军事髙州刺史仔钧娶练氏生子十五人其第三子献诚仕南唐为银青光禄大夫检校司徒献诚生文锡仕宋为秘书省校书郎文锡生都官郎中重又自浦城迁于龙泉子孙遂为龙泉人重生吉吉生顺顺生公琛公琛生世安世安生举举生宗宗生乡贡进士辅辅生文义文义生用之用之生强宗强宗生焕文则公之髙祖也曽祖讳斯立祖讳格父讳遇孙母某氏公之始生其音如钟父母疑为不祥几弃不举及成童嶷然庄重不习乡井轻儇态诸兄出应科繇颇为侪类所侵苦公忿曰彼徒谓我弱尔吾不自厉岂为男子耶乃往受事县官即有曲者举正理直之众始愧服比弱冠从乡先生王叔刚游从事于正心修身之学既又闻金华为文献之邦间出游以咨叩其统绪浙东宪使图沁布哈请与语悦之已而改官陕西要公与俱至虎林心忽惊悸力辞而归抵家父病已革越八日而逝人以为纯孝所感至正壬辰蕲黄妖寇自闽犯龙泉公与从子存仁避乱山中而存仁为寇所执公心计曰吾兄止有一息不可使无后挺身出谓贼曰儿幼无所知我愿代之贼闻公名方出重购以求及得公大喜贼帅欲问计公正色拒之曰若等皆有父母妻子顾为此灭族事耶贼怒系之柱以刀磨其胁曰不降者且死公曰贪生恶死固人常情然吾终不为不义屈贼愈益怒曰汝诚不畏死耶公曰死即死何畏乎贼壮之不敢加害公夜绐守者乘间既脱归乃集里民为兵不旬日击却之处州府判官以兵来龙泉欲尽诛平民诖误者舒穆噜公宜孙实总兵政公走麾下説曰将军知贼之由乎曰不知也公曰贫民廹于冻馁故相挻而从盗诚得一循吏招辑之民即平民耳今不出此而肆行剪屠是殆扬汤以止沸也不识可乎舒穆噜公曰善微先生言事几败即檄判官毋擅杀舒穆噜公服公器识留幕下与议军事其平属县庆元及建寜之浦城松溪羣盗公有力焉上其功江浙行省丞相康里公承制授公将仕郎龙泉县主簿辞不受海寇起黄岩掠沿海郡县行省命石抹将军守台城台之寜海民亦为变攻围台城急舒穆噜公飞檄召公为援公方退居田里得将军檄即起曰吾邦非舒穆噜公人且尽为枯骨今一旦有急正我报徳之秋也集趫勇少年数百人昼夜行至城下约内外夹击贼遂溃海寇亦遁去寜海大饥豪民呉甲蒋乙积粟不粜公言于舒穆噜公将军因属公行县赈之公至县即抵二豪罪发其粟赈饿夫其尤困者俾僧作糜食之公还龙泉龙泉亦嵗俭大家有粟髙其直且不发公先以私田易粟贷里人乃行劝分之政民受其恵为多隣邑青田潘惟贤为盗而龙泉监县寳忽丁贪虐无状民因导潘攻县治寳忽丁弃印走公同其师王刚叔召豪杰与贼战败走之县治遂复行省给银币为赏寳忽丁惧弃职获罪而愧公有功乃谋害公公方赞元帅哈迪尔开府处城未敢发防帅府问寳忽丁罪遂结季溪恶少拒命首害刚叔于家帅府檄兵袭击之寳忽丁遁去于是处之七县盗皆蠭起行省移舒穆噜公以行枢密院判官分治处州公谓舒穆噜公曰松阳小丑不速平将养成大患舒穆噜公曰唯君处之公乃遣千户曹胜安督兵授以方畧一战尽降之分院上其功行省陞承事郎松阳县尹又辞不受元帅叶君琛攻郑寇于丽水屡为所败分院调公及枢密院都事胡君深合讨之公与胡君统军至浮云贼众来逆战并山为长阵兵既接我军张左右翼夹攻之贼大败直捣其巢穴贼望见公来拜乞曰我非为寇者待我殱此海蛮即降矣海蛮谓叶君所部海军也公曰吾不知他特捕反者尔贼为内外二砦公麾兵逾外砦立壁或疑壁于两砦间非利公曰非尔軰所知我既逾外砦则内砦疑其已降而外砦亦计其疑已二砦相疑破贼必矣壁未完贼突至相持未有胜负公麾竒兵横击贼奔北即移兵围内砦数重下令急攻遂陷之执郑寘诸法外砦亦降行省复授福建行省检校官寻又改除奉训大夫处州路总管府判官皆不受南行台治书侍御史特穆尔喇实分台于婺长鎗军叛迫其城治书遣从事杨迪征师于公公勒所部军就道长鎗闻公至辄引去省宪交章荐于朝除武徳将军佥浙东都元帅府事又辞不受或疑为要名公曰吾所将皆乡里子弟使其肝脑涂地而吾独取功名弗忍为也青田贼呉英掠婺之金华永康东阳诸县聚众猖獗公议讨之分院乃调兵属公及胡君与贼屡战皆败之贼势蹙缚其党张贵李兴甫等出降遂昌防右户闭粜土豪周天觉悉聚杀之元帅胡君往讨天觉负固不服久之始请降公曰此贼不殄必贻后患胡君不听受其降已而天觉果以复叛诛始天觉之未降也执其党与三百人击诸狱至是胡君欲尽坑之公执不可得生全者十六七时天下日入于乱公结庐匡山上自号曰匡山居士属其子曰兵将至矣汝曹其保障州里乎己亥冬王师克处州公又避地入闽中今上皇帝遣使以束帛召公公乃幡然而起与青田刘君基丽水叶君琛金华宋濂同召至建业入见上问劳曰我为天下屈四先生耳然四海纷纷何时定乎对曰天道无常惟徳是辅惟不嗜杀人者能一之耳上曰卿等其留辅予矣亡何擢佥营田司事廵行江东两淮之境田荒芜及耕垦者皆分籍之差税赖之以便公以疾在身者久上时遣使存问及疾小愈即入谒上见其来喜曰疾其瘳乎何遽出也一日上忽念公询于中书左司都事张来硕曰章溢日来康强否来硕对曰溢日夜念母不置而以主上遇之厚不敢以言郁郁成疾耳上即命公归省赐以白金文绮而留其季子存厚于京师浙东始设提刑按察司即擢公佥其司事寻命还处州代总制胡君入朝而为存厚娶胡君女赐赉优渥且俾存厚入侍皇太子以示亲信胡君出师温州复诏公还守处州馈饷供亿防措无缺而民不知劳及师旋即日以总制事付胡君而还其部王师平荆楚设湖广提刑按察司迁公佥司事公入见上慰劳之曰纪纲之事今属卿矣公既至覩荆襄多废地遂建议分兵屯田且以控制北方计为便上曰所言甚善苐未暇耳湖广行省镇抚囘囘怙势作威轻重人罪以为常公防得状坐以法曽未防河内道按察司宋思顔以浙东宪吏事不白下狱而浙东按察使孔克仁佥事王璹亦以事被逮辞或连公公忧惧不知所为上遣太史令刘君基喻公曰予素知章溢守法令毋疑也既而胡君以兵入闽陷没处州之境皆动揺上命陞公浙东按察副使往镇之平阳瑞安浦城福寜军民等事皆焉公辞曰臣前任浙东无状同列皆获罪而臣独防寛宥今若加陞擢则益重臣过疆塲之事臣身任之万死且弗避副使之命臣不敢拜上重违其志命仍佥浙东按察司事比至山寨或已叛公宣布诏旨军民皆感动乃诛其首叛者余皆帖帖青田夏清闻胡君败与福建参政范昌大合寇庆元龙泉时官兵尽戍浦城城中仅足自守公召旧部义兵使据要害列木栅为屯势相聨络别命元帅祁兴季汶即龙泉县治亦环植木城贼闻不敢犯公长子存道初以元帅戍浦城及是有防命存道提兵为逰击而公即处城坐镇之公谓父子相统于律不宜乃上奏请罢存道官不允兵戍浦城者以食不继为病上以属公洎浙东行省右丞李公文忠李公欲运处州粮饷公以为舟车不通而军中所掠粮甚殷请拘入官而均给之兵食乃足青田税官金甲发其同僚白乙匿官课乙既诛死而甲恣为奸利公讯之甲善口给辨不置公曰汝罪状已明奈何欲以口舌挠法乎其辞遂屈上知为公所鞫当不寃命斩之建寜守将阮徳柔遣使来纳欵人咸以为诈公曰陈友定据全闽势必不能容故徳柔为图自全计非诈也以其事闻诏许徳柔以元官守本郡命比下徳柔果为友定所幷公因留其使厚存卹之温州茗洋周遂卿恃山险常为寇邻邑皆患之而邮传之通平阳瑞安者亦为所要遮公命存道合平瑞总督孙安之兵擒斩遂卿中书命处州造海舟若干艘并佥溪船户为水军其户凡一千既有领之者而又于军府役繁而事扰公上奏设水军千户所専统之处多山而少田军需恒不足胡君为奏免唯输硫黄白藤于朝而行省复有所科公屡以为言罢之水军千户任惟渊朱仲钦共戍青田会寇至仲钦逆战而惟渊走还仲钦以无援故败公斩惟渊以狥遣指挥何世明击寇走之惟渊乃胡君所任信者既伏诛部曲莫不股栗浙江行省参政朱亮祖总兵取温州公调何世明以军从温州平公闻其掠人子女命镇抚林理征之各部送还其家海隅既寜公请朝京师上报曰吾知卿在边良苦俟平呉当即召卿尔及浙西诸郡皆平上遣使召公且命分兵征八闽而存道守处州公既入见上嘉奬甚至上谕羣臣曰章溢虽儒臣父子宣力一方寇盗尽平其功诚不在诸将后公再拜谢不敢当明日上召问征闽诸将何如公对曰御史大夫汤和由海道进平章政事胡廷瑞自江西入此固必胜然闽中尤服浙江平章李文忠之威信若令文忠帅师徙浦城取建寜此万全计也即日诏文忠出师如公防处州之粮其旧额一万三千石有畸后以军兴加征至十倍民不堪命公言之丞相丞相入奏上曰吾劳处民久矣诏従其旧温州黄宗云朱君达来附各处以元帅之职还守其土及我师征温失利辄叛去温既平君达又请降公曰何物小丑叛而复降纳之是无法矣奏戮之浙江行省承诏作大舟入海征输巨材檄处州与诸府同公曰处婺之交限以峻险縦有水道何从出且凋敝之民曷以胜此公力言于省臣止之洪武元年正月上即皇帝位有事于太庙公与执事毕越翌日召公及刘君基入见上御奉天殿羣臣咸在上歴陈其功并拜御史中丞公辞不允寻兼太子赞善大夫公务存大体不屑屑于细故或以为言公曰宪台百司之仪表居其职者当先养人以防耻使人避而不犯岂直恃搏击为能哉上亲祀社稷防大风雨还坐外朝怒仪曹议礼不合以致天变将杀之公奏曰风雨已连朝无足怪者縦礼官议有未尽陛下精诚自足以格神明愿寛雷霆之怒上为之霁威上爱公甚尝语公及刘君曰二先生年同耄恐感霜露致疾善自卫摄不宜早趋朝也存道部乡兵万五千从李公入闽闽平诏存道以兵从海道北征公持不可曰乡兵农人耳始令征闽许以事平归农今复调之是爽信也上不怿而罢公继论奏曰兵已入闽者俾还州里昔尝叛逆之民宜籍为军使北征一举而恩威着矣上喜曰孰谓儒者果迂濶哉非先生为朕一行无能成兹事者公受诏遂行比至处州母夫人已殁公驰还舍援例乞丁忧诏不允丞相李韩公复贻书导上眷倚之意而遣存厚还家公洒泣而出日治戒事惟谨乡兵既禀命存道部领由永嘉浮海北行上章乞如律守制诏仍不允已而章再上上览之为恻然曰吾固知其情不可夺矣但朕宪台缺人耳遂可其奏存道至昆山走京师听进止上谕之曰汝父事朕宣劳为多今汝又帅师北上尚勉立事功以无忝尔父则予汝嘉因授以处州卫指挥副使戍于上党寻移平阳公自丧母夫人悲戚过度居常忽忽若无以自存者及营宅兆亲负土石而感疾益深子女见之皆相顾凄怆曰勿忧也吾父母幸以安厝祖宗丘墓幸粗整饬嵗时荐飨幸有条序吾庶几无憾第荷国厚恩未能报効此为歉耳临终亲友何濬来曰当收敛此心毋有所执滞公曰吾久已知之遂薨于龙渊之私第实洪武二年夏某月某日也享年五十又六讣闻上甚悯悼乃亲撰文遣官即其家祭之以其年某月某日塟于某山之原公娶陈氏勤俭恭淑克尽内助子男三人长即存道明威将军处州卫指挥副使次存诚次存厚女二人长适陈某次在室孙男四人集庆集恭集善集正女二人公性笃于孝友父丧未塟而盗发里闬室庐被焚公稽颡吁天火至柩所而灭事母夫人备极孝养毎事必得其懽心与二兄别居已久既创第龙渊请二兄同居以奉母怡怡之情蔼如也先世有墓祠曰标庆庵公起其废一新之且益田供祀事而定祭享之礼命子孙世守之其于宗族里党患其子弟无所于学则创龙渊义塾延硕师以教之患其死者无所于则以玉峰西冈为义阡听其薶瘗焉又以王刚叔实乡郡之贤者而石抹将军能忠于所事即龙泉剑水之阳作祠宇祀之曰忠贤祠盖凡可以耸善扶义者无不为也公状貌宏伟器局夷旷而抚世酬物一本于诚一循乎礼义外若和缓而其临大事则议论争辨不避权势必折于理而后已其与学士大夫谈圣贤之道如味饴蜜尤笃尚伊洛之学尝曰古人为学皆躬行实践人伦日用之间无非学也今人以记诵词章为务特学之末事耳故公于章句之习皆不以屑意而于纲常之大端有关于世教者恒切切为人言之生平务在济人利物嘉言善行人皆能道之不可胜纪也余窃闻之章为东南着姓自五季以迄于宋代多显者内则两制八座外则州牧邑宰皆未尝阙其人亲提师旅捍卫乡州能成其勲名唯太傅公为尤盛闽人至今道之公当元季纷扰羣盗四起磨牙吮血而桑梓为墟公谈笑而起皆劓殄之无遗育处之民至今思之于是声光流显上致万乘之知持节诸部执法中台其功业视太傅公疑若过之此无他太傅之所遭者衰世公之所际遇者有道维新之朝也古人所谓能光前人者公其有焉予敢评隲公行勒诸坚珉以埀示永久于戏金或可销也石或可也公之功不可忘也铭曰
　　五季之乱杀气昏太傅只手障南闽西岩结垒兵云屯狗防偷窃方缤纷怒来欲以一气吞阴功上闻帝为欣勅生蛰蛰千子孙白笋堆床如烂银匡山继之誉益振方頥疎髯目电焞防吐鸿鬯钟在轩蚩蚩赤子扇妖氛额抹绛帕手握啸呼不异鬼鬽羣公起长驱汗且奔一障仡立无边尘较之太傅功或殷重徽叠照絶等伦大明天子御紫宸济济万国咸来宾束帛往聘东海滨加以禄爵恩宠新庸田使者劳徕勤绣衣行部照青春贪夫宵遁不待晨一朝南徼将星湮括山恍惚失嶙峋狐狸跳舞骋妖神帝曰汝溢汝老臣整汝戎斾旋汝辕公车戾止集吏民导宣威徳语复谆有叛命者馘以徇【叶】坐镇乡城如虎蹲大儿浙击左右廵四郊帖帖多柔训召还执法居誎垣长跪敷奏披逆鳞萱堂风惨逝惊魂上表陈情达帝阍哀号负土自筑坟因劬致疢亟返真闻之孰不泪霑巾公知学术归一原时防濂洛溉本根所以不剉枝叶繁文事武备道乃存黄膓题凑藏山樊大书遗行勒坚珉传千百载期无谖










</div>
    <div class="pagination">
<a href="文宪集_page14.html">上一页</a><span>...</span><a href="文宪集_page10.html">10</a><a href="文宪集_page11.html">11</a><a href="文宪集_page12.html">12</a><a href="文宪集_page13.html">13</a><a href="文宪集_page14.html">14</a><span class="current-page">15</span><a href="文宪集_page16.html">16</a><a href="文宪集_page17.html">17</a><a href="文宪集_page18.html">18</a><a href="文宪集_page19.html">19</a><a href="文宪集_page20.html">20</a><span>...</span><a href="文宪集_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
