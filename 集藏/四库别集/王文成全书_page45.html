<!DOCTYPE html>
<html>
<head>
    <meta charset="UTF-8">
    <title>王文成全书 - 第 45 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>王文成全书 - 第 45 页/共 46 页</h1>
    <div class="content">　　呜呼先生勲业文章声光荣遇夫人能知之亦能道之夫复何言客嵗云暮柩临南浦良材等载奠载奔小大莫处想其道玉山厯草萍东望防稽先生故里也揺揺旅魂庶其宁止呜呼异土之殒数也首丘之敦仁也数以任其适然仁以归于至当君子也尚何言哉
　　储良材
　　呜呼濓洛云逝斯道攸卭公啓絶学允恊于中钥蔽发防我知孔良允文允武绥我四方四方既同公归江东童冠二三春风融融岑冦匪茹跳梁三纪维公来止载櫜弓矢南夷底绩公既弥留人百其哀况我同俦小人靡悱君子曷宗羞我黄流为天下恸呜呼哀哉
　　右副都御史王尧封
　　呜呼先生以纯粹之资刚毅之气通逹之才雄浑之文心得之学今焉已哉方其抗逆竖也而奸党息殱叛宗也而天下安化猺獞也而邉夷格帝念厥勲爵位载锡声光洋洋簮缨奕奕今焉已哉方今圣明在上励精唐虞之治天奚夺之速而顾不憗遗以共弼厥成耶呜呼天宇茫茫至难谌也寒螀唧唧于月砌鸾凤沦没于岑丘蕙兰靡靡于蔓草薋葹蕃盛于道周慨物运之不齐于天道乎奚尤于乎先生其已焉哉尧封等竟陈词兮酌醴灵彷佛兮淹留
　　王暐
　　呜呼先生排奸触忌忠则烈矣蒙难考贞节则甘矣戡乱靖戎功则懋矣修辞立教文则崇矣防谦下士徳则允矣明诚合一道则章矣忠足以名世而孤怂防簸弄之党节足以名世而夺循资固宠之习功足以名世而基社稷无疆之休文足以名世而洗杜譔凿空之陋徳足以名世而动凌髙厉空之志道足以名世而破支离偏曲之学然则先生之生也虽谓其随之以存先生之死也孰谓其随之以灭如有作者其不可及已夫呜呼先生
　　有司祭文
　　吉安府知府张汉等
　　于乎先生毅刚大履险渉﨑忠孝文武为学者师任崇正黜邪之责而功同孟氏合知行动静之一而道传子思问罪兴师堂堂豫章之阵而怀来安辑正正百粤之旗方南仲奏春风之凯而武侯星殒乃龙蛇遘康成之梦而学者兴悲六经之迷途谁指明堂之梁栋谁支谁作万里之长城谁窥一贯之藩篱岂非天夺朝廷之杨绾与吾党之濂溪汉等晩生末学敬仰休光矧庐陵望邑为先生过化旧邦而流风余韵为先生之山斗门墙遡姚江而源流滚滚瞻五岭而云树苍苍讣闻螺浦悲伤旁皇徒使吾党徳铏道范之望付之于无何有之乡有奠椒浆有泪淋浪临风载拜先生其来尝
　　南昌府儒学教授廖廷臣等
　　惟公以心防道倡学东南以义兴师讨平逆藩天子曰都爰锡公爵四方景之泰山乔岳公方东归江汉龙飞冀公冯翼道与时熈固天下之延颈实我公之优为讵意百粤羣丑弄兵潢池佥曰平之匪公弗宜拜命南征蛮方丕叙经畧弥年委身劳瘁连章乞归公疾乃革天不憗遗斯文之厄呜呼公之功业似若未竟公之道徳曷系存亡盖功虽以存而建道不以死而弗彰公无憾矣
　　玉山知县吕应阳
　　呜呼哀哉铜柱标伏波之勲岘碑堕羊公之泪呜呼哀哉明堂遗栋石之思稽山还英灵之气呜呼哀哉邉陲罢鎻钥之防章缝夺蓍之恃殱我哲人岂其躬瘁应阳等窃尝淑公绪论恨未登其庭也来吏兹土闻诸异时逆藩拂径丕曰是膺伊豪杰之奋义实夫子之先声不然虽竭西江之水未足以洗数年之兵是则公之泽在天下而西人再造于公世世徳也灵輀何来载疑载惊今也号咷昔也懽迎我奠我奔愿百其身公乗白云厥鉴孔神而阳耿耿于平日者犹未能尽鸣也
　　门人祭文
　　顾应祥应良
　　呜呼夫子天其悯俗学之卑陋而生此真儒耶何栽培之独厚也其眷圣上之中兴而生此贤佐耶又何遽夺而使之不夀也呜呼夫子今不可作矣斯道斯民真不幸矣夫复何言夫复何言尤所私痛者妙道精义不可复闻霁月光风不可复见矣将使末学伥伥可受而不可传耶呜呼哀哉敬陈逺奠封寄潺湲盛徳大业言莫能名至痛深悲辞莫能宣
　　黄宗明
　　自道术为天下裂而人不知其有已忘内逐外夸多闘靡搜罗训诂立世赤帜孔孟既逺濂洛亦逝岂无豪杰如草庐氏觉彼暮年精力随敝金溪之学为世大忌惟我夫子丰神凛异少也防杰出入亦几鬼神通思精识径诣泛扫支离収功一致哀我人斯开闗啓闭良知之説直截简易无俟推求无不该具顺我良知行罔或悖逆瑾扇惑言官尽系公触危机从容就理谪官蛮貊艰难罔踬汀赣贼起公握兵符犷狡既殄老稚歌呼藩王称乱海内忧虞夫子倡义一鼓献俘岑氏搆祸东南驿骚五六年间财耗兵逃公抚循之鞭笞其豪事适机宜畏威怀徳出其死力裹粮灭贼八寨竒功神武难名十年命将手提重兵人曰劳止驰驱靡宁先生再至寂无军声讲学其间朝夕靡停运筹决防贼以计平出入两广瘴疠伤生积成疾疚中道殒倾于乎痛哉夫子之教如揭日月人方瞻仰斯文遽絶夫子之忠功在社稷身死未几防谤交集世路险人言易讹命也如何忧患实多某自服膺十有余年奔走畏途旧学就捐孤负教育谁执其愆今兹矢心昕日勉旃啓夕跽奠号呼旻天明发赴官敢附告焉呜呼哀哉
　　魏良器
　　呜呼先生遽止于斯耶振千年之絶学发吾人之良知靡用志以安排曷思索而议拟自知柔而知刚自知显而知防挽人心于根本洗末学之支离真韩子所谓功不在禹下障百川而东之使天假先生以年大明此道斯世殆将皥皥而熈熈于乎曽谓先生而遽止于斯耶壬癸甲乙之嵗坐春风于防稽先生擕某于阳明之麓放舟于若耶之溪徘徊晨夕以砭其愚而指其迷已而已而今不可得而复矣呜呼天果有意于斯道耶何啬我先生之期頥天果无意于斯道耶则二三子在焉茍不忘先生之教其传犹或可期洋洋如在之灵尚其隂隲而黙相之于乎章江之水其流汤汤既羞我殽爰荐我觞覩灵輀之既驾怆予之皇皇
　　应典
　　维公学承千圣之传道阐诸儒之秘立言垂训体本良知功归格致修齐治平一言以蔽将刋末学之支离订二教之同异总摄万殊归之一致进以觉夫当时退以淑诸来裔彼忠谏之动朝廷勲业之铭鼎彛文章之被金石世之君子或以为难在公则为余事耳方奉命以南征为朝野之毘倚胡天命之不延乃一朝而云萎典等受教有年卒业无恃恸候江干泪无从止呜呼公虽已矣神其在天文未坠地庶几有传握椒兰以荐心指江流而誓焉惟逊志以无负庶歆格乎斯筵
　　栾惠等
　　呜呼乾坤孕秀哲人降生睿智间出忠孝天成多材多艺天纵其能精一之学尧舜是承良知垂教如夣得醒四方风动豪杰奋兴云集鱼贯日萃讲庭岂其徒学为国柱石忠鲠立朝不避权逆窜逐夷方优逰自适世态浮华无能损益玉蕴山辉珠沉光溢宸濠倡乱人心虩虩祸自萧墙谁敢为敌惟师威武一鼓褫魄功业既着谗口交棘师乃休休退而自食荣辱毁誉弗留于臆惟道不明心焉则戚与二三子讲学是力风月为朋山水成癖防瑟回琴歌咏其侧天王圣明旂常纪绩西丑陆梁日费千仓凯功未奏主忧宁忘奉诏徂征应时翺翔既负重委文徳丕扬先声按抚弓矢斯张丑类来归缉缉洋洋曰今已后弗复敢攘师乃谕曰兵加不轨不杀投降尔归王化我岂尔戕归完尔室干乃农桑亦有八寨盗贼丛积一罹其毒朝不谋夕开国以来屡征弗获选将用兵曽何休息贻祸非小实伤国脉窥望窃发其机已迫师轸民忧不计失得询谋佥同便宜行防神机应变旬日剿贼巢穴既空疮痍荡涤招抚流移复其田宅长虑永图扶病区画相彼夷方随俗因革爰立土官分地授职犬牙相制世守疆域保甲既严部伍既饬统于流官庶无间隙爰修文教俾肄儒籍变化夷族实为美则似兹哲人邦其有光苍生父母后学梯航宜膺福祉享夀无疆胡天不悯俾没瘴乡王事忠矣遗孤谁将斯道之责孰能担当呜呼已矣朝野悲伤知夫子者和气春阳昧夫子者如刺如铓呜呼道大难容古今之常爰有公论孰能泯藏惠等闻讣惊悼涕泣霑裳匪天防师二三子殃百拜荐奠聊泄悲肠灵其不昧庶几鉴尝
　　王良知
　　呜呼已矣自夫子没而乾坤无粹气矣山岳无英灵矣国家无柱石矣弟子无依归矣呜呼已矣讵谓广南之役遂为永诀矣乎夫子以道殉身以身殉国超然于夀夭之间则亦何憾而二三子之悲伤则固无以自赎于今日也呜呼哀哉薄奠一觞摛词伸忱神其不昧庶几来歆
　　薛侃翁万逹
　　呜呼世有一长一善皆足以自章明而吾夫子学继往圣功在生民顾不能安于有位以大其与人为善之心岂非浅近易知而精防难悟劣已者容而胜已者难为让耶且自精一之传岐而为二学者沦无滞有见小遗大茫无所入吾夫子发明良知之説真切简易广大悉备漫汗者疑其约而不知随遇功成无施不可非枯寂也拘曲者疑其泛而不知方员无滞动出规矩非率畧也袭古者疑其背经考之孔孟质诸周程盖无一字一意之弗合尚同者疑其立异然即乎人情通乎物理未尝有一事一言之或迂是大有功于世教圣门之宗防也盖其求之也备尝艰难故其得之也资之深若渊泉之莫测应之妙若鬼神之不可知教之有序若时雨之施弗先弗后而言之易入若春风煦物一沾一长其平居収敛若山林之叟了无闻识其发大论临大难断大事则沛然若河海之倾确然若蓍之信而莫知其以也世之议夫子者非晏婴之知则彭更之疑非互乡之惑则子路之不悦非沮溺荷蒉之讥则武叔淳于髠之诋用是纷纭非夫子之不幸世之不幸也已侃也不肖久立门墙而无闻顷年以来知切淬励夫子逝矣慨依归之无从虑身世之弗立郁郁如痴奄奄在告盖一年于兹矣方将矢证同志期奉遗训尚頼在天之灵昭鉴啓牖使斯道大明于天下传之来世以永芘于无穷是固夫子未尽之志也灵輀将驾薄奠一觞怀耿耿天髙地长于乎哀哉
　　应大桂
　　呜呼人知有先生之道而或未尽得先生之教人隂荷先生之功而或未尽白先生之忠己卯之变吾不知其何如也而谤固以随交广之难吾又不知其何如也而死竟以俱呜呼外吾教者斯仇晦吾忠者斯妬岂瘴疠之足尤实气运之不扶虎豹委于空山豺狼号于当路风雨嗟其何及家园惨而谁顾吾念先生之悟道也以良知为扄钥其収功也以格致为实际体常秘于黙用实粲于经济桂等犹及见先生之面复宻迩先生之居虽未稔于耳提口授之下或少得于神交契悟之余方有待于卒业而先生竟以若斯痛先觉之早逝怅末学其何依幸门墙之无恙或斯文之在兹
　　刘魁
　　呜呼夫子已矣后学失所宗矣生民失所望矣吾道一脉之传将复付之谁矣虽然人心有觉徳音未亡俨门墙之在望顾堂室之非遥去意见之私而必于向往扫安排之障而果于先登是在二三子后死者不得辞其责矣归有日筑室无期临风遣使有泪涟洏嗟何及矣矢志靡他庶其慰矣
　　万潮
　　呜呼古所谓豪杰之才圣贤之学社稷之臣非先生其人耶曩哭先生之柩于钱塘之浒今拜先生之墓于兰亭之阳吾道终天之恸其何能已耶潮早嵗受知不徒文字循循善诱孔孟我师剖障决藩直指本体良知是致一以贯之谨服膺以周旋若饮渴而食饥悟大道之易简信精一而无私顾虽有觉而即在实惟念兹而在兹夙夜战兢深惧无以奉扬先生之教惟先生在天之灵隂啓子而终成兮
　　张津等
　　惟我夫子徳本诚明才兼文武以践履为实而厌俗学之支离以广大为心而陋专门之训诂功夫啓易简之规指授辟良知之户惟所立之甚髙故随在而有补以之讲道则化洽时雨之施以之立朝则仪渐鸿羽之楚以之承诏奏则右尹祈招之诗以献君谟则宣公独对之语至于名振华夷勲迈今古季札观鲁方陈南籥之仪山甫徂齐复正东方之虏元恶之首既殱丑类之俦咸抚此则勇夫悍士犹以为难而夫子独谈笑于指顾夫何中山之功甫就俄盈谤箧之书武侯之恨有余辄动英防之怃一老不遗万民何憷天轴西驰江声东吐草正芳兮鴂鸣日未斜兮鵩舞呌台城兮云悲抚钟阜兮烟锁吁嗟夫子兮固无所憾而辱倚门墙者不能不为终身之苦学未传心言徒在耳忍观絶笔之铭式奠临棺之祖怅吾道之已穷盖不知涕洒长空之雨呜呼哀哉
　　王时柯等
　　呜呼天惟纯佑材生文武学本诚明道宗邹鲁羽翼程朱颉顽申甫早掇巍科筮仕天部始谪龙场直言忤主九死不回孤忠自许继迁庐陵人思召父再擢鸿胪荐登枢府专阃分符衣绣持斧机宻虑周战胜攻取芟夷洞冦四民安堵蠢兹逆藩束身就虏勤在王家爵封南浦猺獞相攻頼公柔抚防独无告頼公哺乳民昔干戈今豆且爼民昔呻吟今歌且舞式遏冦攘孰敢予侮忧无西顾殿有南土丽日祥云和风甘雨山斗仰瞻凤凰快覩厥徳斯懋厥施斯普人怀至今公竟作古意公神灵翺翔天宇在帝左右为帝夹辅降为河岳庙食簋簠柯等亲炙至教恩沾肺腑忆昔请益期以振旅云胡背弃使我心苦敬奠一觞痛深谈虎
　　邹守益
　　圣学绵绵嘻其防矣贸然末俗纷交驰矣矧兹寡陋莫知所之矣谓考究遗经可自得矣旁搜逺勘亦孔之疲矣将摹彷而效千古可期矣外貌或似精神非矣不遇【阙】　孰醒我迷矣良知匪外铄自秉彛矣戒慎恐惧通昼夜而知矣酬酢万化【阙】我规防矣声应气求四方其随矣譬彼昏曀庆【阙】　矣霜雾忽乗之众安归矣将民之无禄罹此菑矣百世之恸岂独予私矣
　　叶溥
　　呜呼先生乾坤间气呜呼先生夷夏重名谓孔孟学必可成也谓周召功必可立也故以心觉天下不罔以生也以身翰天下力尽而毙也竟虗天子之注日深吾党之思将造物者忌功抑忌徳也何遽止此而不究所志也呜呼先生繄谁无福
　　阳克慎
　　呜呼天胡夺我先生之速耶有濂溪之学而能自强有武侯之忠而能自将有子仪之功而能自忘有良平之智而能自藏真所谓文武兼资乾坤间气领袖后学柱石明堂者也天胡夺之速耶抚灵輀兮涕泗淋浪泰山頽兮莫知向往絮酒为仪兮荐此肠神尚不昧兮来格洋洋
　　师服问　　　　　　　　　　　钱徳洪
　　夫子既没于南安寛畿奔丧广信拟所服于竹峯邵子邵子曰昔者孔子没子贡若丧父而无服制也寛畿曰然然则今日若有间也夫子没于道路执丧者弗从寛也父母在麻衣布绖弗敢有加焉畿请服斩以从至越则释麻衣布绖终葬则释寛居越则绖归姚则否何如邵子曰亦宜于是畿也服斩以行
　　讣告同门
　　去年季冬十九日寛畿西渡钱塘将北趋殿对二十二日有人自广来传夫子以病告将还庾岭闻之且喜且疑即日舟迎至兰溪传言夫子已逝相顾骇怖不知所出且相慰曰天为吾道必无此事兼程夜抵龙防驿吏曰信矣于十一月二十九日午时终于江西之南安闻之昏殒愦絶不知所答及旦反风且雨舟弗能前望南而哭天乎何至此极耶吾生如偃草棘薪何益于世胡不使我百身以赎而顾萎吾夫子耶日夜痛哭病不能兴除夕至常山又相与自解曰命也已矣天实为之奈之何哉斯道晦防几千百年而昭明灵觉之体终古不磨至吾夫子始尽发其秘同志相承日孚以博乃有今日亦云兆矣天子圣明注眷日殷在朝诸老又更相引汲使其得遂同心则其未尽之志当更展矣今若此天意将若何哉或者三代以降气数薄蚀天道之秘既以其人而发泄之又旋而扑灭之乎遡观孔孟已莫不然夫孔孟之不得身行其学者上无君也今有君矣而夫子又若此果何谓耶前年秋夫子将有广行寛畿各以所见未一惧逺离之无正也因夜侍天泉桥而请质焉夫子两是之且进之以相益之义冬初追送于严滩请益夫子又为究极之説由是退与四方同志更相切磨一年之别颇得所省冀是见复得遂请益也何遽有是耶呜呼别次严滩逾年而闻讣复于是焉云何一日判手遂为终身永诀已乎夫子勤劳王家殉身以道古固有勤事而野死者则亦何憾特吾二三子不能以为生耳向使吾人懵然无闻如夣如醉以生于世则亦已矣闻道及此而遽使我止此焉吾何以生为哉人生不闻道犹不生也闻道而未见其止犹不闻也夫子教我发我引我翼我循循拳拳而不倦者几十年而吾所闻止此是夫子之没亦吾没也吾何以生为哉呜呼命也已矣天实为之奈之何哉所幸四方同志信道日众夫子遗书之存五经有删正四书有傍注传习有録文有文録诗有诗録政事有政事録亦足恃矣是夫子虽没其心在宇宙其言在遗书百世以俟圣人断断乎知其不可易也明发逾玉山水陆兼程以寻吾夫子逰魂収其遗书归襄大事于稽山之麓与其弟侄子姓及我书院同志筑室于场相勉不懈以冀成吾夫子之志尚望我四方同志爰念根本之地勿为遐遗乃大慰也昔者孔子之道不能身见于行没乃光于万世者亦以其门人子弟相守不变耳三年之外门人治任将归入揖子贡相向失声是非儿女之情也三年之聚亦以精其学也子贡反筑室独居三年则益粹于进矣凡我同志逺者仕者虽不必居三年其亦肯间相一聚以庶几相期于成乎逾月之外丧事少舒将遣人遍采夫子遗言及朋友私録以续成书凡我同志幸于夫子片纸只语备録以示嗣是而后毎三年则复遣人一以裒吾夫子之教言不至漫逸一以验朋友之进足为吾不肖者私淑也荒悖恍惚不知所云水陆茫茫预以陈告惟吾同志怜念怜念
　　遇丧于贵溪书哀感
　　嘉靖戊子八月夫子既定思田賔浔之乱疾作二十六日旋师广州十一月己亥疾亟乃防请骸骨二十一日逾大庾岭方伯王君大用宻遣人备棺后载二十九日疾将革问侍者曰至南康几何对曰距三邮曰恐不及矣侍者曰王方伯以夀木随弗敢告夫子时尚衣冠倚童子危坐乃张目曰渠能是念耶须防气息次南安之青田实十一月二十九日丁卯午时也是日赣州兵备张君思聪太守王君世芳节推陆君府奔自赣节推周君积奔自南安皆弗及诀哭之恸明日张敦匠事饬附设披积请沐浴于南埜驿亲进含王陆同殓禭又明日南赣廵抚汪公鋐来莅防纪士民拥途哀号汪为之挥涕慰劳十二月二十日防至南昌有司分道而迎廵按御史储君良材提学副使赵君渊哭士民皆哭声载于道乃挽防留于南浦请改嵗而行以尽士民之哀赵日至三踊哭有问之曰吾岂为乃公哭耶已丑改嵗六日将发舟北风厉甚储焚香防祝于柩曰公弗行岂为士民留耶公党有子嗣门人亦望公久矣即时反风不四日直抵信州呜呼夫子没而诸大夫之周旋者至矣是固夫子盛徳所感亦诸大夫好徳之诚也二三子弗身承其劳闻其事能弗以为思乎详述之用以告吾同门者
　　书稽山感别巻
　　人有异常之恩于我者君子感乎异常之恩不可恩也不可恩不可感也是故稽颡再拜颂言烦悉报之防也适馆授餐左右以赆惠之防也其遭也无自其合也不媒其聚弗亲其离弗违无致而至莫知其以此恩之至也感之极也今夫龙兴而云从云非恩乎龙而从也嘘吸为变莫之致也计功量者孰为恩孰为感悉悉而数之则薄矣吾于赣城杨君竹溪之于夫子何以异吾固不能忘情于恩感固亦无以为恩感也昔者夫子奉命南征以不杀之仁绥思田之顽民维时荷戈持防之士其孙谋呉畧勇力防众者为不少矣及成功之日乃皆一时归散环视诸庭依依不忍去若左广之武和斋吉水之龙北山赣之刘易斋及君者乃皆退然若弗胜衣之士是四君者岂有意而相遭耶必其所存有以近吾夫子不杀之仁故不谋而自合至夫子待命北廵忽为南安之变也君皇皇然亲含禭扶舆榇行则与烝徒共楫止则与二三同门麻衣布绖并就哭位是固何自而然哉夫仁人心也通幽明忘物我不以生而亲不以死而忘无致而致虽四君亦莫之知也四君且莫之知吾又得而恩感乎哉故吾欲稽颡再拜颂言烦悉以报其情而其情终不可报吾欲适馆授餐左右以赆以惠其去而其去终不可惠故相率归于无言噫无言之感洞彻千古吾亦无如之何也已虽然君去而能益笃吾夫子不杀之仁则吾之无言者尚有无穷之言也因其去吾复能已于言乎是为书
　　谢江广诸当道书
　　冬暮寛畿渡钱塘将趋北上适广中有人至报父师阳明先生以病告沿途待命将逾庾岭矣即具舟南迎至兰溪忽闻南安之变慌怖三问三疑奔至龙防传果实矣天乎何至此极耶吾师以王事驰驱尽心亶力今果勤事而野死矣乎在吾师以身许国死复何憾独不肖二三子哀恨之私有不能一日解诸怀耳夫子讲学四十余年从之逰者遍海内没乃无一人亲含禭殓手足以供二三子之职哀恨何堪寛畿北面有年矣教我抚我诱我翼我实有罔极之恩而今若此无涯之慼谁则任之兼程至贵溪始得冯哭其棺间乃询之厮吏始知临终之地长途空寂前后弗及幸我大人先生有预事之谋载棺相随使永诀之晨得以时殓禭是虽子嗣门人亲临其事当无逾此诚死生而骨肉者也恩孰大焉夫吾师有罔极之恩而没则贻我以无涯之慼今頼大人得少慰焉是大人之恩于二三子实有无涯之感矣夫野死而无悔者夫子之忠也无归而殡者大人之仁也斯二者固皆天下之公义而区区之恩慼不与焉特吾二三子儿女之情至此皆不能已于无言耳剖心刻骨有言莫尽诗云中心藏之何日忘之荒悖布情不悉惟怜而终教之
　　再谢汪诚斋书
　　父师之丧赖徳庇于二月四日奠于堂矣感公之私与日俱积乃弟乃子颇能承袭遗规弗至逾礼四方同门亦日来奔颇具执事是皆先生倡厚徳于前故子弟门人知激劝于后不敢以薄自处重获罪于大君子之门也所谕父师军中羡余银两责其官赍送嗣子是执事哀死之情推及遗孤此恩此徳非特其子弟知感在门人小子佩刻亦殊深矣但父师嗣子方及四龄未有知识亲弟守俭守文守章继子正宪欲代之言顾其中有愿言而不敢尽者生軰恃在旧爱敢代为之言惟执事其终听焉父师两广事宜间尝询之幕士矣颇有能悉其槩者谓奏凯之日礼有太平筵宴及庆贺赆送之仪水夫门子供具中有情不得却与例不必却者収贮赏功所谓之羡余以作公赏之费成功之后将归乃总其赏功正数所给公帑不过一万余两皆发梧州矣正数之外有此羡余仍命并发梧州从者又以沿途待命恐迟留日久尚有不时之需姑擕附以行俟随地遣发不意未至南安罹此凶变病革之晨亲命仆检遗书治行箧命赏功官劳其勤劳而归羡余于公此实父师之治命也当事者既匿其情不以告夫先生而先生又切哀死之情笃遗孤之爱案官吏之请从合得之议谓大臣驱驰王事身殒邉陲痛有余哀礼当厚报况物出羡余受之不为伤义故直以事断而不疑其为私其恩可谓厚矣特弟子登受之余尚不免于惶惑盖以父师既有成命前日之归是则今日之受非矣茍不度义而私受之恐拂死者之情终无以白于地下也且子弟之事亲平时一言罔敢逾越况军旅之事易箦之言顾忍违忘而私受乎夫可以与者大人之赐可以无取者父师之心取之惟恐违死者之命而重生者之罪则又其子弟曲之情用是不避呵叱谨勒手状代为先生布并原银五百三十二两托叅随州判龙光原义男添贵送复台下伏望验发公帑使存殁之心可以质诸天地鬼神是则先生无穷之赐幽明共戴之恩也不胜冒犯殒悼之至
　　再谢储谷泉书
　　寛畿不率弗祐于天遽夺我师之速黄髪乳口失所保哺皇皇然无所归时闻凶讣又恨未及相随以趋曳杖之歌天丧斯文后死者终弗与闻矣乎既而奔丧贵溪冯哭之余水浆不入于口奄奄气息若无复可生于人世矣间乃询其后事乃知诸君子殚心瘁力送死无憾而先生左右维持之力居多愚以为相知之情至此亦云足矣及凡所经厯舟未入境而执事之戒命已先哭奠防慤虽有司好徳之同而激劝之机不无所自哀感何言仆且私告曰公虑吾主君家事也云云曰公虑吾主君勲业未着云云已而朋友又私相语曰公恸吾夫子者悼其敎未明于天下也云云生軰矍然而起曰有是哉何公信爱之至有如此也噫天下之爱吾夫子者有矣叹之而已矣信吾夫子者有矣感之而已矣孰有如吾执事精神心思周旋曲折实以见之行事者乎必其平日相孚黙契有甚不得已者藏于其中是未可声音笑貌为也吾侪小人自失所恃遽恐吾道终底于阨塞不知天下大君子有如先生者出于其间斯道虽重主盟得人吾何以惧乎哉孟子曰然而无有乎尔则亦无有乎尔今兹有乎尔矣今兹有乎尔矣于是自衢以下顺流而归慷慨激亢无复为儿女之情是先生不言之教起我跛蹩于颠跻之中吾当何以为报哉二月四日已妥灵于堂乃弟乃子颇知自植四方同门又日来至丧事聊此议处不复敢逺撄先生之怀矣萧尚贤事畧具汪公别纸并奉请教小厮軰以小嫌搆辞致烦案牍在先生寛仁之下当必有处然是人亦无足过责者夫子用之所谓畧其全体之陋以用其一肢之能故其报死之情亦如是而已矣今欲望之大过是又若以其一肢之得而复责其全体之失也难矣恃在推爱妄敢喋喋荒悖不恭万罪万罪
　　丧纪　　　　　　　　　　　　　程煇
　　我师绪山先生编次阳明夫子家乗成煇受而读之作而叹曰嗟乎天道报施善人抑何其不可测耶方夫子之生也苦心妙悟以续如线之道脉矣乃伪学之谤不能耳倡义兴师以殱谋畔之独夫矣乃君侧之恶不能去开诚布公不烦一旅以格数百年负固之党矣乃当轴之忌不能回使其身一日立乎朝廷之上何其与世之落落也及其没也哭者尽哀祭者尽诚至今有吊其墓谒其祠拜其家庙为之太息流涕而不置者又何其得众之鼎鼎也窃惑焉先生进而教之曰是不可以观天人贞胜之机矣乎夫子之所不能者时之艰也人之胜也其所能者徳之孚也天之定也而又何惑哉吾方裒祭文之不能尽録者属子以终事焉盖文固有畧者矣将人之祭于地与就其家而祭焉者皆其实徳所感而人情之所不能已者顾可畧而不书乎子其揭日月为序凡显而公卿防而庶人有举必书庶乎定者可考而见且使我后之人知夫子有不待生而存不随死而灭者良在此而不在彼也煇避席曰敬闻命矣作防纪夫子以戊子仲冬之丁卯卒于南安府青龙铺舆止南埜驿越四日为季冬庚午门人广东布政王大用推官周积举人刘邦采实敦后事副使张思聪率属吏知府王世芳同知何瑶大庾知县叶章府学训导杨登玉王圭陈守道庠生张绂李节王辂王辅等哭奠乃殓殓已署上犹县事经厯许同朝崇义知县祝防南康教谕管辅训导刘森庠生刘爵等千户刘环俞春周祥门人知府王銮阳克慎乡约王秉言各就位哭奠
　　壬申榇抵赣州府水西驿提督都御史汪鋐同知何瑶推官陆府检校唐本乡宦宋元指挥钱堂知事郭钺千百户何涌江马昂吴伦谭景受卜福严述王宁王宪潘钰余洪毕祥杨守武昌千戸所指挥陈伟门人郎中刘寅都指挥同知余恩庠生易绍宣李乔崇李挺李宪何进隆何进徳曾廷珂曽廷琏黄谱黎教王槐宻王振朝刘凤月刘天锡刘瞬彭遇贵谢天表谢天眷桂士元桂薰袁泰张镗汪梅周兰宋金雷鋭雷兊应辰钟振俞鹗汤伟杜相黄鏊各就位哭奠张思聪周积又各特举焉丁丑榇抵吉安府螺川驿佥事陈璧知府张汉同知张烈通判蒋英林春泽推官周在庐陵知县常序署泰和县事知事汪仲县丞刘纶主簿庄伯瑶典史李江教谕林文焯训导金玥张旦吉水县丞杨伯谦主簿辛仲实万安主簿杨廷兰信丰指挥同知林节乡宦尚书罗钦顺副使罗钦徳副都御史罗钦忠门人御史王时柯庠生萧宠萧荣王舜鹏袁登应罗防谢廷昭周文甫王惠廸刘徳蓝瑜龙潢龙渐幕吏龙光各就位哭奠
　　戊子榇抵临江府蒲滩驿同知宇賔通判林元推官俞振强靖江知县陈府新淦县丞唐和主簿王纶教谕向钦训导从介各就位哭奠
　　辛卯榇抵南昌府南浦驿建安府镇国将军宸洪太监黎鉴御史储良材叅政叶溥李绯叅议钟云瑞副使赵渊佥事陈璧王暐呉瀚陈端甫都指挥佥事刘玺王宁崔昂府学教授廖廷臣训导范昌期张琚谭倬廖金新建县学敎谕刘环训导梁子钟何乐南昌县学训导邢寛庠生崔嵩陶潮刘伯盛舒泰武进邹輗乡宦副都御史熊浃布政胡训副使刘伯秀知府张元春御史涂相郎中张钦主事张鏊进士熊汲检校张黙通判万奎闵鲁知县余琪聂仪杨璋甘栢胡大化举人丁防门人裘衍张良才张召魏良器魏价万世芳邹賔齐升周麟黄钟钟文奎艾铎安仁县桂宸桂宫桂容桂軏孙鋹孙钧吉安府曾伟器报効生贠陈文荣承差刘昂乡民萧华李延祥程玉石陈本道髙显彰刘珏杨文严洪徐桤杜秉文王钦各就位哭奠叶溥赵渊王暐张元春齐升又各特举焉
　　嵗己丑正月庚子榇发南昌府自储大夫以下凡百有位越百姓里居市儿巷妇哭而送者载道风迅不可帆又不可缆而前也储大夫抚之曰先生岂有怀耶越中子弟门人泣而迎者延首跂足而徯至者盖有日矣须防反风若或使之遂行丙午余干县主簿陈瑢教谕林秀训导赵珊傅谘万年县主簿龙光相安仁和县主簿邹軿训导周铎黄选庠生桂舆蒲田县廖大璧贵溪知县方克主簿钱珊典史冯璁教谕谢炯庠生丘民节宋廷豸叶可久叶可大许文明铅山主簿戚镗乡宦大学士费宏尚书汪俊各就位哭奠先是绪山龙溪二先生将赴廷对闻先生将还迎之严滩忽得讣音相向恸哭疑于服制作师服问厥既成服兼程趋广信讣告同门防先生嗣子正宪至自越至是同遇先生之榇于贵溪哭之几絶书遇防哀感以寄怀云
　　癸丑榇抵广信府葛阳驿知府赵晔同知卢元恺通判曽大有龙纲举人刘伟玉山知县吕应阳教谕霍重庠生郑世迁李材程松叶廷秀徐森常山县丞殷学防各就位哭奠储良材又檄吕应阳而特举焉夫子弟守俭守文门人栾惠黄洪李洪范引年柴凤防榇于玉山辛酉榇抵衢州府上杭驿同知杨文奎通判简阅推官李翔西安知县林钟门人栾惠黄防何伦王修林文琼徐霈蒋兰金华府通判髙凤兰溪县主簿髙禹教谕朱骥训导胡奕辉门人应典严州府推官程淳桐庐县主簿屠继祖各就位哭奠
　　丁卯榇抵杭州府浙江驿布政潘旦刘节叅政胡纉宗叶寛叅议万廷彩厐浩按察使叶溥副使传钥万潮党以平何鳌汪金佥事孙元巴思明梁世骠江良材林茂竹都指挥使刘宗伟都指挥佥事李节刘翺孙仁王佐杭州府推官刘望之府学教授陶贺仁和县主簿曹官冨阳县主簿李珍教谕黄宁训导程大有王裕莆人知县黄铭介子黄中百户施经各就位哭奠
　　庚午榇抵越城奠于明堂御史陈世辅王化分守厐浩绍兴知府洪珠同知孔庭训通判陆逺洪晳推官喻希礼府学训导舒哲陈箴林文斌曾升会稽知县王文儒教谕张槩训导詹诏山隂知县杨行中教谕林斌训导王升广西布政李寅叅政沈良佐叅议汪必东按察使钱宏副使李中翁素张伍箕佥事张邦信王世爵都指挥佥事髙松金华府同知刘业友人侍郎湛若水副都御史刘节门人侍郎黄绾给事中毛宪员外郎王臣主事石简陆澄按察使顾应祥副使郭持平萧璆应良知州王直刘魁训导周桐周衢教授周冲陈陈焞陈炼李敬应佐监丞周仲周浩周甸辨印生钱君泽私淑门人知县戚贤武林驿丞何图赣州卫指挥同知刘镗指挥佥事杨基广州府右卫指挥佥事武銮南昌卫指挥佥事赵升广州府前卫舍人孙绍英各就位哭奠洪珠栾惠又各特举焉刘镗杨基武栾龙光咸以营护至越时将告归绪山先生书稽山感别巻赠之因寓书江广诸当道盖徳其防于襄大事也
　　仲冬癸卯奉夫子榇窆于越城南三十里之髙村防葬者数千人副都御史王尧封御史端廷赦陈世辅梁尚徳万潮黄卿万廷彩厐浩傅钥党以平汪金区越梁世骠江良材林茂竹王臣刘宗仁李节刘翺孙仁洪珠孔庭训洪晳杭州知府娄世徳同知杨文升通判周忠刘坎濬推官刘望之运同钱澜副使李信判官林同方禾钱塘知县王桥防稽知县王文儒山隂县丞应佐余姚主簿彭英典史刘文聪教谕徐鋭训导谢贤陈元广东御史何豳布政邵鋭姻人大学士谢迁尚书韩邦问编修周文烛御史毛凤都御史胡东臯叅政汪惇副使呉便司马公轾佥事汪克章沈钦司马相韩明知府陆宁金椿运同徐冕知县宋溥金谧陶天祐刘瀚田惟立徐玺徐俊民呉昊叶信汪佀糓周大经周文熯胡瀛陈廷华知县王轼乡生钱继先王廷辅王文轩夏文琳何炫徐应周大赉髙隆友生尚书伍文定侍郎杨大章陈筐严毅杨霓杨誉知府呉叙亷使韩防邵蕡徐彬邹鹄员外郎张璿施信史伯敏王代于震朱梁晩生佥事汪应轸知府朱衮李节郎中胡廷禄陈良谟主事叶良佩田汝成王度王渐逵王一和王文训王文辀王文辂王文輹良直费思义门人大学士方献夫侍郎黄绾编修欧阳徳给事中魏良弼李逢行人薛侃应大桂郎中邹守益员外郎蓝渠主事潘颖黄宗明翁万逹石简胡经叅政万潮副使萧鸣凤叅议王洙博士马明衡监丞赵显荣助教王昆薛侨知县薛宗铠周桐孙防刘本刘樽诸训诸阳诸守忠举人诸大纲杨汝荣金佩金克厚佥事韩柱主事顾敦复胡冲徐沂徐楷徐潞叶锴徐霈张津钱翀钱翺钱祚诏凌世华朱箎龚溥龚渐员外郎龚芝杜应豸县丞朱绂周应损秦輗章干杨柱从弟王守第各就位哭奠鸣呼防纪作则有孚惠我徳者固羙而必章而有孚惠我心者亦盛而必传读是编者毋但曰雷阳冦公之竹而已也




　　王文成全书巻三十七
　　钦定四库全书
　　王文成全书巻三十八　　明　王守仁　撰附録七【世徳纪附録】
　　辩忠防以定国是防　　　　　门人陆澄
　　臣切见廵按江西监察御史程启充户科给事中毛玉各论劾丁忧新建伯王守仁似若心迹未明功罪未当者此论一倡一二嫉贤妬功之徒固有和者而在朝在市寃愤不平臣系守仁门生知之最详寃愤特甚敢昧死一言谨按守仁学本诚明才兼文武抗言时事致忤逆瑾杖之几死谪居龙塲居夷处困动心忍性独悟道真荷先帝收用屡迁至于廵抚其在南赣四征而福建湖广广东江西数十年之巨冦为之荡平因奉勅勘事福建道由江西至于丰城适遇贼变拜天转风舟返吉安倡义督兵不旬月而贼灭人但见其处变之从容而不知其忠诚之激切人但见其成功之迅速而不知其谋畧之渊防人但见其遭非常之搆陷而祸莫能中而不知其守身无毫髪之可疵当时张鋭钱宁軰以不遂卖国之计而恨之张忠江彬軰以不遂冒功之私而恨之宸濠刘吉軰以不遂篡逆之谋而恨之凡可以杀其身而赤其族者诛求搜剔何所不至使守仁而初有交好之情中有犹豫之意后有贪冒之为诸人其肯隐忍而不发乎迨皇上龙飞而褒慰殊恩形于诏防天下方快朝廷之清明不意功罪既白赏罚既定乃复有此怪僻颠倒之论欲以暧昧不明之事而掩其显著不世之功天理人心安在哉论者之意大畧有六一谓宸濠私书有王守仁亦好一语二谓守仁曽遣冀元亨往见宸濠三谓守仁亦因贺宸濠生辰而来四谓守仁起兵由于致仕都御史王懋中知府伍文定攀激五谓守仁破城之时纵兵焚掠而杀人太多六谓宸濠本无能为一知县之力可擒守仁之功不足多而其捷本所陈妆防过实然防其本心不过忌其功名而已宸濠私书王守仁亦好之説乃啓充得于湖口知县章梅者切惟刑部节奉钦依原搜簿籍既未送官封记収掌又事发日久别生事端委的真伪难辨无凭查究着原搜获之人尽行烧毁钦此今梅之书从何而来使有之何足凭据且出于宸濠之口尤其不足取信者夫豪杰用意类非寻常可测守仁虽有防宸濠而图之之意使几事不宻则亦不过如孙燧许逵之一死以报国而已其何以成后功以贻皇上今日之安哉设使守仁畧有交通宸濠之迹而卒以灭之其心事亦可以自白况可以不足凭信之迹遂疑其心而舍其讨贼之大功哉其遣冀元亨往见者是守仁知宸濠素蓄逆谋而元亨素怀忠孝欲使啓其良心而因以探其宻计尔元亨一见不合而归使言合志投当留信宿何反逆之日反在千里之外乎今元亨之寃防既伸而守仁之心事不白天理人心何在乎毛玉疑守仁因贺宸濠生辰而偶尔遇变殊不知守仁奉勅将往福建而瑞金会昌等县瘴气生发不敢经行故道出丰城且宸濠生日在十三而守仁十五方抵丰城若贺生辰何独后期而至乎其谓守仁由王懋中等攀激起兵尤为乖谬守仁近丰城五里而闻变即刻伪写两广都御史杨旦大兵将临火牌于知县顾佖接见之时令人诈为驿夫入逓守仁佯喜以为大兵既至贼必易图当令顾佖传牌入城以疑宸濠又令顾佖守城许与拨兵助守时有报称宸濠遣贼六百追虏王都者守仁回船而南风大逆乃恸哭告天而顷刻反风守仁又恐贼兵追至急乗渔舟脱身此时王懋中安在次日奔至蛇河遇临江知府戴徳孺即议起兵因不足恃又奔入新淦城欲与知县李美集兵度不可居复奔至吉安见仓库充实遂乃驻劄传檄各处起调军民一面榜募忠义之士方令伍文定以书请各乡官王懋中等盟誓勤王而懋中又迟疑二日乃始同盟夫各府及万之兵若非提督军门以便宜起调其肯聼致仕乡官而集乎今乃颠倒其説至谓守仁掩懋中之功天理人心安在乎至于破城之时焚者宫中自焚故内室毁而外宇存官兵但救而无焚也掠者伍文定之兵乘胜夺贼衣资众兵不然也杀人者知县刘守绪所领奉新之兵以守仁号令闭门者生迎敌者死故杀迎敌者百余人及守仁至斩官兵杀掠者四十六人遂无犯者矣且省城之人各受宸濠银二两米一石与之拒守是贼也杀之何罪又宫为贼巢财皆贼赃焚之掠之亦何罪哉今舍其大功而摘其小过几何而不为逆贼报仇乎且宸濠势焰薰天触者万死人皆望风奔靡而已及守仁调兵四集捣其巢穴散其党与数败之余羽翼俱尽妻妾赴水乃穷冦尔夫然后知县王冕得以近之今乃以为一知县可擒甚无据也果若所言则孙燧许逵何为被杀而三司众官何为被缚耶杨鋭张文锦何为守之一月不敢出战必待省城破而贼自解围耶伍文定何以一败而被杀者八百人其余诸将又何以战之三日而后擒灭耶至若捷本所陈若作伪牌以疑贼心行反间以觧贼党之类所不载者尤多而谓以无为有可乎夫宸濠积谋有年一旦大发震撼两京而守仁以一书生谈笑平之于数日之内功亦竒矣使不即灭而贻先帝亲征之劳臣不知卖国之徒计安出也使不即灭先帝崩臣又不知圣驾之来能髙枕无忧否也今建不世之功而遭不明之谤天理人心安在哉臣知守仁之心决非荣辱死生所能动者但恐公论不昭而忠臣义士解体尔此万世忠义之寃而国是之大不定者宜乎天变之叠见也臣与守仁分系师生义均生死前之所辩天下公言伏愿圣明详察乞降纶音慰安守仁仍戒饬言官勿为异论庶几国是以定而亦消天变之一端也臣干冒天威不胜战栗待罪之至
　　明军功以励忠勤防　　　　　门人黄绾
　　臣闻赏罚者人主御天下之操柄也得其操柄死命可致天下可运之掌不得其操柄百事具废欲治得乎故明主慎之至亲不可移至讐不可夺有功必赏有罪必诛然必称天以命之示非私也臣下视之不饰虚誉不结援党不思贿托惟勉忠勤死不敢易欲不治得乎今或不然凡饰誉援党贿托讥防不及必获显擢无不如意凡尽忠勤职即讥防猬集黜辱随至无不失意以此操柄失御人皆以奸结巧避为贤孰肯身任国家事哉臣不能枚举姑以先朝末年陛下初政一事论之如宸濠搆逆虐焰吞天藩郡震动宗亲慑忧陛下尝身见之矣腹心应援布满中外鼎卿近幸贿赂交驰卖国奸臣待时发动两京乏偹四路无人方镇逺近莫之如何握兵观望防防皆是惟镇守南赣都御史王守仁领勅福建勘事道经南昌中途闻变指心吁天誓不与贼俱生赤身孤走设竒运谋乃遣优人赍谍假与天兵约征方镇防战俾其邀获以示有偹牵疑贼谋以俟四路设备中执叛臣家属缪托腹心又示无为以安其心然后激众以义纠集乌合待兵成虑审发书骂贼使觉悔既出摄兵収复南昌按甲待之贼至安庆攻城方锐警闻使还筭其归途水陆邀击大溃贼众遂擒宸濠于樵舍兵法有先胜而后求战者非此谓也成功之后江右疮痍未复武宗皇帝南巡奸权攘功嫉譛百端危疑莫测守仁恭勤曲致方靖地方仅获身免守仁为忠可谓艰贞竭尽者矣使时无守仁倡义统众谋获机宜战取有方安庆卒破金陵不保长驱北上应援蜂起腹心隂助京师存亡未可知也虽毕竟天命有在终必殱夷旷日持久士夫戮辱苍生荼毒可胜言也守仁南赣镇守地方之责初无所与今受责地方者遇事不敢担当不过告变待命而已守仁家于浙之山隂淛乃江右通衢兵力素弱长驱或下父兄宗族有噍类乎此时守仁夫岂不思但忘私奉公以为社稷不幸或败夷灭何悔守仁之志可谓精贯白日者矣幸而成功宇内太平所谓徙薪曲突人不为功亦不致思其忠又守仁于武宗初年刘瑾为奸人莫敢言守仁斥之触恨选杖毒决碎尻折髀死而复苏流窜瘴裔久方赦还始获録用乃者南赣乏镇谿谷凶民聚党为盗视効虐刼肆无忌惮凡在防楚闽广接攘山泽无非贼巢大小有司束手无防皆谓终不可理守仁镇守未及三年兵威武畧竒变如神以故茶寮桶冈诸寨大冒浰头诸寨次第擒灭增县置逻立明约遂为治境视古名将何以过此江右之民为立生祠嵗时祝祭民心不忘亦可见矣曩者陛下登极命取来京宴赏封之新建伯而陞南京兵部尚书言者又谓不当来京宴赏以致奢费夫陛下大官之厨日用无纪较诸一飡之宴所费几何犹烦论之北京岂无一职必欲置之南京此乃邪比蔽贤嫉功之所为也守仁后丁父忧服满遂不起用反时造言排论然虽蒙拜爵陞官鐡劵未给禄米未颁朝事无与迹比樵渔纵使有过何庸论之况有功无过哉其意尤可知矣不独守仁凡共勤王大小臣工亦废黜殆尽臣不能枚举姑以一二论之彼时领兵知府惟伍文定得陞副都御史得廕一子千户邢珣徐琏但陞布政即令闲住彼亦何过纵使有过八议恶在戴徳孺虽陞布政即死于水皆无廕子副使陈槐因劝宰臣进贤致怒讐人希意诬之独黜为民御史伍希儒谢源輙以考察去官且陈槐邢珣等皆抱用世之才秉捐躯之义因功废黜深可太息然在今日陛下操柄之失莫此为甚他日无事则可万一有事将谁効用哉况守仁学原性命徳由忠恕才优经济使之事君处物必能曲尽其诚尤足以当薰陶备顾问以陛下不世出明圣之资与之浃洽讲明天下之治生民之福岂易言哉前者言官屡荐故尚书席书呉廷举今侍郎张璁桂蕚皆荐之曾蒙简命用为两广总制臣谓总制寄止一方何若用之庙堂可以赞襄谋议转移人心所济天下矣伏惟陛下念明良遭遇之难蚤召守仁令与大学士杨一清等共图至治另推才能为两广总制仍勅该部给与守仁应得鐡劵禄米将陈槐邢珣徐琏等起用伍希儒谢源等查酌军功事例议録戴徳孺量与廕袭此实陛下奉天所操之大柄不可毫髪移夺者宜早収之以为使人宣忠効力之权臣不胜恳悃之至
　　地方防　　　　　　　　　　　　霍韬
　　窃见新建伯南京兵部尚书兼都察院左都御史王守仁奉命廵抚两广已将田州思恩抚处停当随复剿平八寨及断藤峡等贼臣等皆广东人与贼隣壤备知各贼为患实迹尝窃切齿蹙额而叹曰两广良民何其不幸生隣恶境妻子何日宁也又尝窃计曰两广何日得一好官员剿平各贼俾良民各安其生而顽民染患未深者亦得格心向化也乃今恭遇圣明特起王守仁抚剿田州思恩地方臣等窃谋曰两广自是有底宁之期也圣天子知人之泽也是役也臣等为王守仁计曰前廵抚动调三省兵若干万梧州三府积年储蓄军饷费用不知若干万复从广东布政司支去库银若干万米不知支去若干万杀死疫死狼兵乡兵民壮打手不知若干万仅得田州安靖五十日耳自是而思恩叛矣吊岩贼出围肇庆府矣杀数千家矣此贼并时同出盖与田州思恩东西相应和者也若王守仁者乗此大败极敝之后仰承圣明特擢之恩虽合四省兵力再支库银百余万支米数百万剿平田州报功级数万人亦且曰天下大功也然而守仁不役一卒不费斗粮只宣扬陛下圣徳遂致思恩田州两府顽民稽首来服其奉扬圣化以来逺人虽舜格有苗何以过此臣等是以叹服王守仁不惟能肃将天威实能诞敷文徳也若八寨之贼断藤峡之贼又非田州思恩可比也天下十二省俱多平壤惟广西独在万山之丛其土险其水迅其山之髙有猿猴不度飞鸟不越者故谚语曰广西民三而贼七由山髙土恶气习凶悍虽良民至者亦化为贼也八寨贼洪武年间所不能平断藤峡成化八年都御史韩雍仅得讨平及今五十余年遗孽复炽故广西贼巢柳州庆逺鬰林府江诸贼虽时出刼掠官兵亦屡请征之若八寨贼则自国初至今未有轻议征剿者盖谓山水凶恶进兵无路消息少动贼已先知一夫控险万兵莫敌故百六十年未有敢征八寨贼者也贼亦恃险肆恶时出攻围城堡杀掠良民何啻万计四方顽民犯罪脱逃投入八寨则有司不敢追摄矣邻近流贼避兵追剿投入八寨则官兵不敢谁何矣是八寨者实四方冦贼渊薮也断藤峡又八寨之羽翼也广西有八寨诸贼犹人有心腹疾也八寨不平则两广无安枕期也今王守仁沉机不露掩贼不备一举而平之百数十年豺虎窟穴扫而清之如拂尘然非仰借圣人神武不杀之威何以致此臣等是以叹服王守仁能体陛下之仁以怀绥田州思恩向化之民又能体陛下之义以讨服八寨断藤峡梗化之贼也仁义之用两得之也谨按王守仁之成功有八善焉乗湖兵归路之便则兵不调而自集一也因田州思恩效命之助则劳而不怨二也机出意外贼不及遯所诛者真积年渠恶非往年滥杀报功者比三也因归师讨逆贼无粮运之费四也不役民兵不募民马一举成功民不知扰五也平八寨平断藤峡则极恶者先诛其细小巢穴可渐施徳化使去贼从良得抚剿之宜六也八寨不平则西而柳庆东而罗旁緑水新宁恩平之贼合数千里共为窟穴虽调兵数十万费粮数百万未易平伏今八寨平定则诸贼可以渐次抚剿两广良民可渐安生业纾圣明南顾之忧七也韩雍虽平断藤峡贼矣旋复有贼者实当尔时未及区画其地为经久图俾余贼复据为巢穴故也今五十年生聚则贼复炽盛也亦宜若八寨乃百六十年所不能诛之剧贼山川天险尤难为功今守仁既平其巢窟即徙建城邑以镇定之则恶贼失险后日固不能为变逋贼来归不日且化为良民矣诛恶绥良得民父母之体八也或者议王守仁则曰所奉命抚剿田州思恩也乃不剿田州则亦已矣遂剿八寨可乎臣则曰昔呉楚反攻梁景帝诏周亚夫救梁亚夫不奉诏而絶呉楚粮道遂破呉楚而平七国安汉社稷夫不奉诏大罪也景帝不以罪亚夫何也传曰闑以内寡人制之闑以外将军制之又曰大夫出疆有可以安国家利社稷专之可也古之道也是故周亚夫知制呉楚在絶其食道而不在于救梁也是故虽有诏命犹不受也惟明君则以为功若腐儒则以为罪今王守仁知田州思恩可以怀徳也遂约其降而安定之知八寨诸贼百六十年未易服也遂因时仗义而讨平之仁义之用达天徳者也虽无诏命先发后闻可也况有便宜从事之防乎或者又曰建置城邑大事也区处钱粮户部职也不先奏闻而輙兴功可乎臣则曰古者帝王千里之内自治千里之外附之侯伯而已是岂尧舜汤武圣智反后世不如哉盖虑舆图既广则智力不及与其役一己耳目之力而无益于事孰若以天下贤才理天下事为逸而有功也是故帝王之职在于知人而已既知其人之贤而委任之矣则事之举错一以付之而责其成功若功効不孚乃制其罪可也今既任之又从而牵制之则豪杰何所措手足乎是故王守仁之平八寨也所杀者贼之渠魁耳若逋逃者固未及杀也乗此时机建置城邑遂招逋逃之贼复业焉则积年之贼皆可化为良民也失此机防撤兵而归俟奏得防乃兴版筑则贼渐来归又渐生聚据险结寨以抗我师虽欲筑城亦不能矣昔者范仲淹之守西邉也欲筑大顺城虑敌人争之乃先具版筑然后廵邉急速兴工一月成城西夏觉而争之已不及矣尔时范仲淹若俟奏报岂不败乃事哉王守仁于建置城邑之役盖计之熟矣钱粮夫役固不仰足户部而后有处也其以一肩而分圣明南顾之忧可谓贤矣不以为功反以为过可乎先是正徳十四年宸濠谋反江西两司俛首从贼惟王守仁同御史伍希儒谢源誓心效忠不幸奸臣张忠许泰等欲掩王守仁之功以为已有乃扬诸人曰王守仁初同贼谋及公论难掩乃又曰宸濠金帛俱王守仁伍希儒谢源满载以去当时大学士杨廷和尚书乔宇亦忌王守仁之功遂不与辩白而黜伍希儒谢源俾落仕籍王守仁不辩之谤至今未雪可谓喑哑之寃矣夫国家论功有二道焉有开国效功之臣焉有定乱拯危之臣焉开国之臣成则侯也败则寇也虽勿【阙】焉可也惟祸变倐起社稷安危凛乎一髪效忠定乱之臣则不忘也何也所以卫社稷也昔者王守仁之执宸濠也可谓定乱拯危之功矣奸人犹或忌之而谤其短夫如是则后有事变谁肯效忠乎甚矣小人忌功足以误国也臣等是以叹曰王守仁等江西之功不白无以劝励忠之臣若广西之功不白又无以劝防勲之臣是皆天下地方大虑也王守仁大臣也岂以功赏有无为重轻哉苐恐当时有功之人及土官立功之人视此觧体则在外抚臣遂无所激劝以为建功之地耳臣等广人也目击八寨之贼为地方大患百数十年一旦仰赖圣明任用守仁以厎平定不胜庆忭今兵部功赏未见施行戸部覆题又复再勘臣恐机防一失大功遂沮城堡不得修筑逋贼复据巢穴地方不胜可虑也是故冒昧建言惟圣明察焉乞早裁断俾官僚早得激劝城寨早得修筑逋贼早得招安良民早得复业岭海之外歌咏太平祝颂圣徳实臣等所以报陛下知遇一节也亦臣等自为地方大虑也不得已也为此具奏
　　征宸濠反间遗事　　　　　　　钱徳洪
　　龙光云是年六月十五日公于丰城闻宸濠之变时叅谋雷济萧禹在侍相与拜天誓死起兵讨贼欲趋还吉安南风正急舟不能动又痛哭告天顷之得北风宸濠追兵将及潜入小渔船与济等同载得脱免舟中计议恐宸濠迳袭南京遂犯北京两京仓卒无备欲图沮挠使迟留半月逺近闻知自然有备无患乃假写两广都御史火牌云提督两广军务都御史杨为机宻军务事准兵部咨及都察院右副都御史顔咨俱为前事本院帯领狼逹官兵四十八万齐徃江西公干的于五月初三日在广州府起马前进仰沿途军卫有司等衙门即便照数预偹粮草伺候官兵到日支应若临期缺乏悮事定行照依军法斩首等因意示朝廷先差顔等勘事已宻于两广各处起调兵马潜来袭取宸濠使之恐惧迟疑观望不敢轻进使济等宻遣乖觉人役持火牌设法打入省城宸濠见火牌果生疑惧十八日回至吉安又令济等假写南雄南安赣州等府报帖日逐飞报府城打入省下一以动揺省城人心一以鼓励吉安效义之士又与济等谋假写迎接京军文书云提督军务都御史王为机宻军务事准兵部咨该本部题奉圣防许泰郤永分领邉军四万从凤阳等处陆路径扑南昌刘晖桂勇分领京邉官军四万从徐州淮安等处水陆并进分袭南昌王守仁领兵二万杨旦等领兵八万秦金等领兵六万各从信地分道并进刻期夹攻南昌务要遵照方畧并心恊谋依期速进母得彼先此后致悮事机钦此等因咨到职除钦遵外照得本职先因奉勅前往福建公干行至丰城地方卒遇宁王之变见已退住吉安府起兵今准前因遵奉勅防候两广兵齐依期前进外防得兵部咨到縁由系奉朝廷机宻勅防皆是掩其不备先发制人之谋其时必以宁王之兵尚未举动今宁王之兵已出约亦有二三十万若北来官兵不知的实消息未免有悮事机以本职计之若宁王坚守南昌拥兵不出京邉官军逺来天时地利两皆不便一时恐亦难图须是按兵徐行或分兵先守南都候宁王已离江西然后或遮其前或击其后使之首尾不救破之必矣今宁王主谋李士实刘养正等各有书宻寄本职其贼将凌十一闵廿四亦各宻差心腹前来本职逓状皆要反戈立功报效可见宁王已是众叛亲离之人其败必不久矣今闻两广共起兵四十八万其先锋八万系遵勅防之数今已到赣州地方湖广起兵二十万其先锋六万系遵勅防之数今闻已到黄州府地方本职起兵十万遵照勅防先领二万屯吉安府地方各府知府等官各起兵快约亦不下一万之数共计亦有十一二万人马尽已彀用但得宁王早离江西其中必有内变因而乗机夹攻为力甚易为此今用手本备开縁由前去烦请查照裁处并将一应进止机宜计议停当选差乖觉晓事人员与同差去人役星夜回报施行湏至手本者既已写成手本令济等选差惯能走逓家人重与盘费以前事机阳作实情偹细宻切説与令渠潜踪隐迹星夜前来南京及淮扬等处迎接官兵又令济等寻访素与宸濠交通之人厚加结纳令渠宻去报知宁府宸濠闻知大加赏赐差人四路跟捉既见手本愈加疑惧将差人备细拷问详悉当时杀死因此宸濠又疑李士实刘养正不信其谋又与龙光计议假写回报李士实书内云承手教宻示足见老先生精忠报国之本心始知近日之事迫于势不得已而然身虽陷于罗网乃心罔不在王室也所喻宻谋非老先生断不能及此今又得子吉同心恊力当万万无一失矣然机事不宻则害成务湏乗时待机而发乃可不然恐无益于国而徒为老先生与子吉之累又区区心所不忍也况今兵势四路已合只待此公一出便可下手但恐未肯轻出耳昨凌闵诸将遣人宻传消息亦皆出于老先生与子吉开导激发而然但恐此三四人者皆是粗汉易有漏泄湏戒令慎宻又曲为之防可也目毕即付丙丁知名不具与刘养正亦同两书既就遣雷济设法差逓李士实龙光设法差逓刘养正各差逓人皆被宸濠杀死宸濠由是愈疑刘李刘李亦各自相疑惧不肯出身任事以故上下人心互生疑惧兵势日衰又遣素与刘养正交厚指挥髙睿致书刘养正及遣雷济萧禹引诱内官万鋭等私写书信与内官陈贤刘吉喻木等俱皆反间之谋又多写告示及招降旗号开谕逆顺祸福及写木牌等项动以千计分遣雷济萧禹龙光王佐等分役经行贼垒潜地将告示粘贴及旗号木牌四路标挿又先张疑兵于丰城示以欲攻之势又遣雷济龙光将刘养正家属在吉安者厚加防养隂遣其家人密至刘养正处传逓消息亦皆反间之谋初时宸濠谋定六月十七日出兵自已于二十二日在江西起马径趋南京谒陵即位遂直犯北京因闻前项反间疑沮之谋遂不敢轻出故十七等日先遣兵出攻南康九江而自留省城贼兵等候宸濠不出亦各疑惧退沮久驻江湖之上师老气衰又见四路所贴告示及挿旗号木牌人人解体日渐离散以故无心攻鬪其后宸濠探知四路无兵前项事机已失兵势已阻人马已散多有潜来投降者我师一候宸濠出城即统伍知府等官兵疾趋攻破省城度宸濠顾念根本之地势必归救遂预发兵迎击于鄱阳湖大战三日罪人斯得
　　右反间始末尝闻诸吉水致仕县丞龙光光谓徳洪曰昔夫子写杨公火牌将发时雷济问曰宁王见此恐未必信曰不信可疑否对曰疑则不免夫子笑曰得渠一疑彼之大事去矣既而叹曰宸濠素行无道残害百姓今虽一时从逆者众必非本心徒以威刼利诱茍一时之合耳纵使奋兵前去我以问罪之师徐蹑其后顺逆之势既判胜负预可知也但贼兵早越一方遂破残一方民命虎兕出柙收之遂难为今之计只是迟留宸濠一日不出则天下实受一日之福光又言夫子捷防虑繁文太多一切反间之计俱不言及亦以设谋用诡非君子得已之事不欲明言示人当时若使不行间计迟留宁王宁王必即时拥兵前进正所谓迅雷不及掩耳两京各路何恃为偹所以破败宁王使之坐失事机全是迟留宁王一着所以迟留宁王全是谋行反间一事今人读奏册所报皆是可书之功而不知书不能尽者十倍于奏册又言宁藩事平之后京邉官军南来失其奸计由是痛恨夫子百计搜寻罗织无所泄毒挤怒门人冀元亨与济禹光等俱欲置之死地冀元亨被执光等四窜逃匿家破人亡妻子离散直伺官军离却省城方敢出身回家当时光等粘贴告示标挿旗号木牌皆是半夜昏黑冲风冒雨渉险破浪出入贼垒万死中得一生所差行间人役被宸濠要杀者俱是亲信家人今当事平之后议者不究始原终并将在册功次亦尽削去此光等走役防劳虽皆臣子本分不足深惜但赏罚若此继后天下倘或再有事变人皆以光等为鉴戒矣谁肯复效死力哉又言夫子应变之神真不可测时官兵方破省城忽传令造免死木牌数十万莫知所用及发兵迎击宸濠于湖上取木牌顺流放下时贼兵既闻省城已破胁从之众俱欲逃窜无路见水浮木牌一时争取散去不计其数二十五日贼势尚鋭值风不便我兵少挫夫子急令斩取先却者头知府伍文定等立于铳炮之间方奋督各兵殊死抵战贼兵忽见一大牌书宁王已擒我军毋得纵杀一时惊扰遂大溃次日贼兵既穷促宸濠思欲潜遯见一渔船隠在芦苇之中宸濠大声呌渡渔人移棹请渡竟送中军诸将尚未知也其神运每如此又言尝闻雷济云夫子昔在丰城闻变南风正急拜天哭告曰天若悯恻百万民命幸假我一防风湏防风稍定顷之舟人讙噪回风济禹取香试之舟上果然久之北风大作宸濠追兵将及时夫人公子在舟夫子呼一小渔船自缚勅令济禹持米二斗脔鱼五寸与夫人为别将发问济曰行备否济禹对曰已备夫子笑曰还少一物济禹思之不得夫子指船头罗盖曰到地方无此何以示信于是又取罗盖以行明日至吉安城下城门方戒严舟不得泊岸济禹掲罗葢以示城中遂讙庆曰王爷爷还矣乃开门罗拜迎入于是济禹心叹危迫之时暇裕乃如此徳洪昔在师门或问用兵有术否夫子曰用兵何术但学问纯笃养得此心不动乃术尔凡人智能相去不甚逺胜负之决不待卜诸临阵只在此心动与不动之间昔与宁王逆战于湖上时南风转急面命某某为火攻之具是时前军正挫却某某对立矍视三四申告耳如弗闻此軰皆有大名于时者平时智术岂有不足临事忙失若此智术将安所施又尝闻邹谦之曰昔先生与宁王交战时与二三同志坐中军讲学谍者走报前军失利坐中皆有怖色先生出见谍者退而就坐复接绪言神色自若顷之谍者走报贼兵大溃坐中皆有喜色先生出见谍者退而就坐复接绪言神色亦自若又尝闻陈惟濬曰惟濬尝闻之尚谦矣尚谦言昔见有侍于先生者自称可与行师先生问之对曰某能不动心曰不动心可易言耶对曰某得制动之方先生笑曰此心当对敌时且要制动又谁与发谋出虑耶又问今人有不知学问者尽能履险不惧是亦可与行师否先生曰人之性气刚者亦能履险不惧但其心必待强持而后能即强持便是本体之蔽便不能宰割庶事孟施舍之所谓守气者也若人真肯在良知上用功时时精明不蔽于欲自能临事不动不动真体自能应变无言此曽子之所谓守约自反而缩虽千万人吾往者也又尝闻刘邦采曰昔有问人能养得此心不动即可与行师否先生曰也湏学过此是对刀杀人事岂意想可得必湏身习其事斯节制渐明智慧渐周方可信行天下未有不履其事而能造其理者此后世格物之学所以为谬也孔子自谓军旅之事未之学此亦不是谦言但圣人得位行志自有消变未形之道不湏用此后世论治根源上全不讲及每事只在半中截做起故犯手脚若在根源上讲求岂有必事杀人而后安得人之理某自征赣以来朝廷使我日以杀人为事心岂割忍但事势至此譬之既病之人且湏治其外邪方可扶回元气病后施药犹胜立视其死故耳可惜平生精神俱用此等没要事上去了昔者徳洪事先生八年在侍同门毎有问兵事者皆黙而不答以故南赣宁藩始末俱不与闻先生没后搜録遗书七年而奏防文移始集及查对月日而后五征始末具见独于用间一事昔尝槩闻奏防文移俱无所见去年徳洪主试广东道经江西访问龙光始获间书间牌诸稿并所闻于诸同门者归以附録云时嘉靖乙未八月书于姑苏之郡学
　　阳明先生平浰头记　　大学士湖东费宏
　　惠之龙川北抵赣其山谷贼巢亡虑数百而浰头最大浰之贼肆恶以毒吾民者亡虑数千而池仲容最着仲容之放兵四刼亡虑数十年而龙川翁源始兴龙南信丰安逺防昌以迩巢受毒尤数正徳丁丑之春信丰复告急于廵抚都御史王公伯安召诸县苦贼者数十人问何以攻之皆谓非多集狼兵弗济又谓狼兵亦尝再用矣竟以招而后定公曰盗以招蔓此顷年大也吾方惩之且兵无常势奚必狼而后济耶若等能为吾用独非兵乎乃与廵按御史屠君安卿毛君鸣冈合防以剿请又请重兵权肃军法以一士心诏加公提督军务赐之旗牌聼以便宜区画惟功之有成不限以时时横水桶冈盗亦起而视浰为急公议先攻二峒乃防兵以图浰凡军中筹画多谘之兵备副使杨君廷宜请募诸县机兵而以其佣募新民之任战者取赎金储糓塩课以饷之而兵与食足焉二峒之攻虑仲容乗虗以扰我也谋伐其交使辨士周祥【阙】　其党黄金巢等得降者五百人籍以为兵仲容【阙】愤不从冬初闻横水破始惧使弟仲安率老幼三百人来图缓兵且我觇也公阳许之使据上新地以遏桶冈之贼而实迟其归图阅月仲容闻桶冈破益惧为偹益严公使以牛酒诇之贼度不可隐则曰卢珂郑志髙陈英吾雠也恐其见袭而备之耳珂等皆龙川归顺之民有众三千仲容胁之不可故深讐之公方欲以计生致仲容乃阳檄龙川卢珂等搆兵之实若甚恐焉趋利刋木且假道以诛珂党十二月望珂等各来告仲容必反公复怒其诬搆叱收之隂谕意向使遣人先归集众时兵还自桶冈公合乐大飨散之归农示不复用使仲安亦领众归又遣指挥余恩谕仲容毋撤备以防珂党仲容益喜前所使辨士因説之亲诣公谢且曰往则我公信尔无他而诛珂等必矣仲容然率四十人来见公闻其就道也宻饬诸县勒兵分哨又使千户孟俊伪持一檄经浰巢宣言将拘珂党实督集其兵也贼导俊出境不复疑闰十二月下仲容既至赣是夕释珂等驰归縻仲容令官属以次飨犒明年正月癸卯朏公度诸兵已集引仲容入并其党擒之出珂等所告讯鞫具状亟使人约诸兵入巢越四日丁未同时并进其军于龙川者惠州知府陈祥率通判徐玑从和平都入指挥姚玺率新民梅南春等从乌龙镇入孟俊率珂等从平地水入军于龙南者赣州知府邢珣率同知夏克义知县王天与等从太平保入推官危夀率义民叶方等从南平入守偹指挥郏文率义民孙洪舜等从冷水迳入余恩率百长王受等从髙砂保入军于信丰者南安知府季斆率训导蓝铎等从黄田冈入县丞舒富率义民赵志标等从乌迳入公自率中坚督文捣下浰大巢副使君督余哨防于三浰贼党自仲容至赣偹已弛矣至是闻官兵骤入皆惊失措乃分投出御而悉其精鋭千余迎敌于龙子岭我兵列为三冲犄角而前恩以受兵首与贼战却之奋追里许贼伏四起击受后夀乃以方兵鼓噪往援俊复以珂等兵从旁冲击呼声震山谷贼大败而溃遂并上中二浰克之各哨兵乗胜奋击是日遂破巢十一曰热水曰五花障曰淡方曰石门曰上下陵曰艻竹湖曰白沙曰曲潭曰赤塘曰古坑曰三坑明日探贼所奔分道急击己酉破巢凡六曰鐡石障曰羊角山曰黄田防曰岭冈曰塘含冈曰溪尾庚戌破巢凡二曰大门山曰镇里寨辛亥破巢凡九曰中村曰半迳曰都坑曰尺八岭曰新田迳曰古地曰空背曰旗岭曰顿冈癸丑破巢凡四曰狗脚防曰水晶洞曰五洞曰蓝州丙辰破巢凡二曰风盘曰茶山其奔者尚八百余徒聚于九连山山峻而袤广与龙门山后诸巢接公虑以兵进逼其势必合合难制矣乃选鋭士七百余人衣所得贼衣若溃而奔取贼所据厓下涧道乗暮而入贼以为其党也从厓下招呼我兵亦佯与和应已度险扼其后路明日贼始觉并力来敌我兵从髙临下击败之公度其必溃也预戒各哨设伏以待乙丑覆之于五花障于白沙于银坑水丁卯覆之于乌龙镇于中村于北山于风门奥分逃余孽尚三百余徒各哨乃防兵追之二月辛未复与战于和平甲戌战于上坪下坪丁丑战于黄田防辛巳战于鐡障山癸未战于干村于棃树乙酉战于艻竹壬辰战于百顺于和峒乙未战于水源于长吉于天堂寨谍报各巢之稔恶者盖几尽矣惟胁从二百余徒聚九连山谷呼号乞降公遣珣往抚之籍而处之白沙公率副使君乃即祥应和平相其险易经理立县设隘庻几永宁遂班师而归盖戊寅三月丁未也凡所捣贼巢三十八所擒斩贼酋二十九人中酋三十八人从贼三千六十八人俘贼属男妇八百九十人卤获马牛噐仗称是是役也以力则兵仅数千以时则旬仅六浃遂能灭此凶狡稽诛之虏以除三徼数十年之大患其功伟矣捷闻有诏褒赏官公之子世锦衣百户副使君加俸一秩于是邢侯夏侯危侯偕通判文侯运呉侯昌谓公兹举足以威不轨而昭文徳不可以无传也使人自赣来请予书其事嗟乎惟兵者不祥之器王公用儒者谋谟之业而乃躬擐甲胄率先将士下上山谷与死冦角胜争利出于万死而公平日岂习杀伐之事而贪取摧陷之功以为快哉顾盗之于民不容并育譬则莠骄害稼而养之弗薅纵虎狼之狂噬而聼孽牧之衰耗此不仁者所不忍为而公亦必不以不仁自处也公之心予知之公之功则播之天下传之后世何俟于予之书之也然而人知渠魁之坐缚凶孽之荡平以为成功如此其易而不知公之筹虑如此其宻建请如此其忠上之所以委任如此其专副使君之所賛佐如此其勤文武将吏之所以奔走御侮如此其劳而功之成所以如此其不易是则不可以不书也予故为偹书之以昭示赣人庶其无忘且有考焉
　　移置阳明先生石刻记
　　昔阳明王先生督兵于赣也与学士大夫切劘于圣贤之学自缙绅至于闾阎以及四方之过賔皆得受业问道盖濓洛之传至是复明而先生治兵料敌卒有以平奸宄者皆原于切劘之力于是深信人心本善无不可复其不然者由倡之不力辅之不周而为学之志未立故也既以责志为教肄其子弟复取大学中庸古本序其大端与濓溪太极图説聫书石于欝孤山之上使登览而逰息于此者出埃之表动髙明旷逺之志庶几见所书而兴起其志不使至于懈惰盖所以为倡而辅之之虑切也先生去赣二十余年石为风雨之所摧剥者日就缺坏而是山复为公廨所拘观者出入不便嘉靖壬寅宪副江隂薛君应登备兵之暇访先生故迹覩斯石悲嘅焉既移置于先生祠中复求本之善者补刻其缺坏而托记于予予尝观先生所书恨其学之不俱传也自孔孟以后明其学者濓溪耳故图説原天所以生人者本于无极而求复其原则以无欲为主舍无欲而言中正仁义皆不可以合徳而反终故大学言致知中庸言慎独独知之地欲所由辨求其寡而无焉此至易而难者也先生数百年之下处困而后自得恍然悔既往之非真若脱溷淖而御冷风故既自以切劘而尤不敢有隐于天下于是择其辞书之石兾来者之自得犹夫已也今先生之言徧天下天下之人多易其言而不知其处困之功与责志之教故深于觧悟者毎不屑于持守而意见所至即皆自是而不疑哓哓然方且以议论相持竞譬则石已缺坏而犹不蔽风雨顾以为崇防之严贸焉莫知其所出入岂不失哉夫欲之易炽速于风雨而志之难立有甚于石其积习之久非一日可移置也然使精神凝聚即独知之地以从事焉则又不易地不由人而足以自反譬则石之摧剥于风雨者复庇之以厦屋虽失于昔不犹可以保其终乎今石存则升先生之堂者宜有待矣薛君有志于学其完此石盖亦辅世之意而余之困而不学则有愧于切劘之助也书之石隂亦以为久要云
　　阳明王先生报功祠记
　　经世保民之道济其变而后显其功厚其施而后食其报传曰太上有立徳其次有立功时而至于立功则去太上逺矣士君子遭时遇主处常尽变不得已而立功固不望其报之久近人之思报自不能已故昌黎祀潮子厚祀栁张咏绘像而祀于蜀羊祜建碑而祀于襄阳其致一也赣之牙境万山盘互羣盗纵横土酋跳梁于东南逆藩窥伺于西北正徳丙子春阳明王公以大中丞秉钺来镇纲纪号令朝发夕新凡四省五道九府州六十九县二十五卫所之奔命者皇皇汲汲恐于后至之诛又卓见大本广集众思张弛操纵不出庭户而遥制黠虏于江山数千里之外英声义烈肃于雷霆今年平南靖明年平桶冈又明年平浰头又明年平逆藩如防如楚如闽如粤四郊力穑清夜弦歌而邉圉之患除如豫州如江州如桐城如淮甸千里肃清万夫觧甲而社稷之忧释夫公以文儒之资生承平之世蹈踈逖之踪当盘错之防天枢全斗极之光地维扫豺狼之穴玺书频奬茅土加封一时遭际可以风励羣工矣公之去赣久矣而人犹思之复建祠以祀之富者输财贫者效力巧思者摸像善计者纠工虗堂香火无替嵗时报施之道不于其存而于其亡身后之事未定于天下而私于一方吾是以知赣人之重义也孔子曰斯民也三代之所以直道而行也兹非三代之遗民欤公继其父龙山公之学且与孙忠烈同年同官忠烈死逆藩之难而公成靖难之功浩然之气充塞两间増光皇国幸与不幸易地则皆然者然则公之立功虽有先后大小要皆以忠输君以孝成亲以信许友者欤公讳守仁字伯安别号阳明龙山公讳华以大魁冡宰孙忠烈讳燧以中丞赠宗伯皆吾乡先逹也呜呼望雷阳而思新竹按营垒而叹竒才髙山仰止景行行止谨纪其实以偹野史之拾遗云
　　田石平记
　　田江之濵有怪石焉状若一卧于衍石之上长倍寻厚广可寻之半境土宁静则偃卧维平有则倾欹潜浮以离故处故俗传有平宁倾兵之防嵗乙酉岑氏猛食采日殷恣横搆兵守臣方上防议讨一夕石忽浮去数百武猛惧乃使力士复之向夕殷祀之以潜弭其变明年大兵至猛竟失利以灭人益异焉猛党卢王二酋胁众连兵据思田以重烦我师朝议特起今新建伯阳明王公来平比至集众告曰蠢兹二酋岂惮一擒维疮痍未瘳而重罹锋刅为可哀也即日下令觧十万之甲掣四省之兵推赤二酋俾自善计二酋惮公威徳且知大信不杀遂率众自缚泣降公如初令谕而遣之单车诣田经画建置以训奠有众田父老望风观徳如堵如墙罗拜泣下曰大兵不加明公再生之赐也田丑何以为报维田始祸石实衅之具以怪状闻且曰自王师未旋石靡有宁田人惴惴守之如婴今则亡是恐矣愿公毁此以宁我田公曰其然与若等往观之既观曰汝能怪乎吾不汝毁而与决取笔大书其上曰田石平田州宁千万世巩皇明明年春公使匠氏镌之遂以为田镇田人无逺近老穉咸讴歌于道以相庆焉嗟夫维石在阿赋性不那孰使之行岂民之讹维妖维祥肇是兴亡天实变幻而莫知其方维邪则泄维正则灭亦存乎其人而已矣公忠诚纯正其静一之学浩然之气见于勤王靖难者可以格神明而贯金石天下已信之有弗灵于是石乎田人寳兹石文盖不啻交人之累铜柱也已公车将旋田人趋必东曰兹不可无述以告于世世作田石平记
　　阳明先生画像记　　　　　　少师徐阶
　　阳明先生像一幅水墨写嘉靖己亥予督学江西就士人家摹得先生燕居像二朝衣冠像一明年庚子夏以燕居之一赠吕生舒此幅是也先生在正徳间以都御史廵抚南赣督兵败宸濠平定大乱拜南京兵部尚书封新建伯其后以论学为世所忌竟夺爵予往来吉赣间问其父老云濠之未叛也先生奉命按事福州乞归省其亲乗单舸下南昌至丰城闻变将走还幕府为讨贼计而吉安太守松月伍公议适合郡又有积谷可养士因留吉安征诸郡兵与濠战湖中败擒之其事皆有日月可按覆而忌者谓先生始赴濠之约后持两端遁归为伍所强防濠攻安庆不克乗其沮防幸成功夫人情茍有约其败徴未见必不遁凡攻讨之事胜则侯不胜则族茍持两端虽强之必不留武皇帝之在御也政由嬖幸濠悉与结纳至或许为内应方其崛起天下皆不敢意其遽亡先生引兵而西留其家吉安之公署聚薪环之戒守者曰兵败即纵火毋为贼辱呜呼此其功岂可谓幸成而其心事岂不皦然如日月哉忌者不与其功足矣又举其心事诬之甚矣小人之不乐成人善也自古君子为小人所诬者多矣要其终必自暴白乃予所深慨者今世士大夫髙者谈理其次为柔愿下者直以贪黩奔竞谋自利其身有一人焉出死力为国家平定大乱而以忌厚诬之其势不尽驱士类入于三者之途不止凡为治不患无事功患无赏罚议论者赏罚所从出也今天下渐以多事庻几得人焉驰驱其间而平时所谓议论者如此虽在上智不以赏罚为劝惩彼其激励中才之具不已踈乎此予所深慨也濠之乱孙许二公死于前先生平定之于后其迹不同同有功于名教江西防城孙许皆庙食而先生无祠予督学之二年始祀先生于射圃未几被召因摹像以归将示同志者而首以赠吕生予尝见人言此像于先生极似以今观之貌殊不武然独以武功显于此见儒者之作用矣吕生诚有慕乎尚于其学求之
　　重修阳明王先生祠记　　大学士李春芳
　　阳明先生祠少师存翁徐公督学江右时所创建也公二十及第宏辞博学然称首词林一时词林宿学皆自以为不及而公则曰学岂文词已也日与文荘欧阳公穷防心学闻阳明先生良知之説而深契焉江右为阳明先生过化地公既阐明其学以训诸生而又谓崇祀无所不足以系众志乃于省城营建祠宇肖先生像祀之遴选诸生之儁茂者乐羣其中名曰龙沙防公课艺暇每以心得开示诸生而一时诸生多所兴起云既公召还荐跻纶阁为上所亲信盖去江右几三十年矣有告以祠宇倾圮者公则愀然动心捐赐金九十属新建钱令修葺之侍御甘斋成君闻之曰此予责也遂身任其事鸠工庀材餙其所已敝増其所未偹堂宇斋舍焕然改观不惟妥祀允称而诸生之兴起者益勃勃不可御矣噫公当枢筦之任受心膂之寄无论几务丛委即宸翰咨荅日三四至而犹惓惓于崇先哲兴后学如此诚以学之不可以已也夫致知之学发自孔门而孟子良知之説则又发所未发阳明先生合而言之曰致良知则好善恶恶之意诚推其极家国天下可坐而理矣公笃信先生之学而日以体之身心施之政事秉钧之初即发私餽屏贪墨示以好恶四海向风不数年而人心吏治翕然丕变此岂有异术哉好善恶恶之意诚于中也故学非不明之患患不诚耳知善知恶良知具存譬之大明当天无防不照当好当恶当赏当罚当进当退锱铢不爽各当天则循其则而应之则平平荡荡无有作好无有作恶而天下平矣故诚而自慊则好人所好恶人所恶而为仁不诚而自欺则好人所恶恶人所好而为不仁茍为不仁生于其心害于其事蠧治戕民有不可胜言者矣公为此惧又举明道定性识仁二书发明其义以示海内学者而致知之学益明以切诸生能心惟其义而体诸身则于阳明先生之学几矣业斯舍者其尚体公之意而殚力于诚以为他日致用之地哉成君守节曹州人癸丑进士按治江右饬纪布惠卓有贤声盖有志于学者
　　平宁藩事畧　　　　　　　　敬斋蔡文
　　阳明先生道徳功业冠絶古今无容议矣独宁藩一事不理于防口者有二曰始与宁府交通后知事不可成因人之力从而剪之以成厥功又曰宁府财寳山积兵入其宫悉取以归此二者当时防口嗷嗷至形诸章奏播诸逺近缙绅有识皆知其为必无而莫悉其无之故皆知其絶无可疑而无以破人之疑余甚恨之足迹半天下访之莫有知者迨移官入赣赣故先生开府之地当时故老尚有存者咨访累月廼得其详于是跃然以喜疾防口之无根且知先生计虑之深规模之逺有非常情之所能测识也自古建非常之功必待非常之人逆藩之积虑非一日矣当时所惮独先生在耳杀之不得必欲致之事乃可成故致惓惓于先生而先生亦示不絶于彼者力有所为机有所待峒酋叶芳等有众万人感不杀之恩乐为我用先生推诚抚之间示以意芳叩首踊跃待报而发逆藩招集无頼亦属意于叶芳尝以厚赀啗之芳受不郤有以闻于先生者先生怃然有失久之搏案起曰吾今日视义当为事之成败身之祸福不计也防逆兵起遂部所属民卒督知府邢珣伍文定等以行叶芳宻使人告曰吾以欵彼也今日之事生死惟命先生大喜即擕以往鄱湖之战逆藩觊望芳来芳乗之遂就擒大难之平芳与有力不然逆兵众且强独以民卒之脆弱涣散安能当其锋哉兵入南昌先生召芳语之曰吾请于朝以官偿若劳如何芳叩首曰芳土人不乐拘束愿得金帛作富家翁耳遂入宫籍所有以献余以予芳满其欲焉由前观之先生所以阳示不絶于彼者隂欲有为于此使当时积谷练兵宁不启彼之疑而厚其毒法曰藏于九地之下奋于九天之上是也其后以赀委叶芳者则以夷治夷之法故先生心事如青天白日用兵若风雨雷霆本无可疑何疑者之纷纷也故表而出之
　　荫子咨呈
</div>
    <div class="pagination">
<a href="王文成全书_page44.html">上一页</a><span>...</span><a href="王文成全书_page40.html">40</a><a href="王文成全书_page41.html">41</a><a href="王文成全书_page42.html">42</a><a href="王文成全书_page43.html">43</a><a href="王文成全书_page44.html">44</a><span class="current-page">45</span><a href="王文成全书_page46.html">46</a><a href="王文成全书_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
