<!DOCTYPE html>
<html>
 <head>
  <meta charset="utf-8"/>
  <title>
   弇州四部稿 - 第 237 页/共 296 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弇州四部稿 - 第 237 页/共 296 页
  </h1>
  <div class="content">
   弇州生曰明兴谈理学者创发自江右矣呉聘君鼓之若胡而罗而张舞之迨文成之铎振而遗响为聂为邹为欧阳复为罗而今树赤帜者三矣夫其分门户张頥颊云蒸风从岂不伟然钜观哉十仞之垣三仞之【阙】而狐防托焉亡他其中虚也余不自量偶一及之于楚棘而首几碎于狙侠之齿尚何言哉尚何言哉乃今詧邓公抑何慥慥理行君子也然而未尝有称説之者何也此所以为眞也不知其人知其子余观于仲而知渊源之在公也仲者谁今太史以赞也
　　王武库公传
　　王武库公者讳周字宗文世为嘉兴之嘉善人尝自称质斋矣而晩节以子俸奏武库郎最封如其官又尝习博士家言有声人或谓之博士师学者间亦称质斋先生而皆不着其著者曰武库公公少而明颖负材美秀水徐翁见而异之曰吾女可女也馆而授之粲公自是益肆力学问即邕夕伊吾至分丙矣而父瑜偕母呉尚在伯氏养公食于徐而甘则废匕箸曰我何忍独甘也盖东望咄嗟茹泣矣自公之为博士弟子久有竒羡乃稍以奉二尊人然八试而八不利最后以俸业成挟之偕试又不利而俸褎然举矣乃叹曰防子之谓何而遽先我夫不手者谁授哉命矣夫于是罢不复应试而俸遂成进士有司推隆所自奉公冠带公为之一御之已而指其腹曰嘻以是酬女俸之始授兵部也迎公与徐安人养甚懽公徐谓郎燕中玉不易熟吾去郎归耳而防徐安人卒郎将以丧返公即前发曰吾为若治丘中之室以待比返则睾然墓矣公既归絶不肯偕俸补官与养而艺圃防湖之北庄竹木成列馆榭粗备故尝推父遗业悉以让伯氏乃时时呼輭舆奉以游而从里中十老人为眞率防能诗者相与诗酒者酒之毋使负佳日夕而郎用材举叅御史大夫刘公军事讨岭南冦便道过里中击牛酾酒寿公不忍言行役公怒曰若恋恋者以身耶若身非若有以我耶则我幸健胜若且若亦非我有为诗五章壮其行而别授书数百言言多秘策郎借以平岭冦还甫起居毕促舍人子治装郎入朝毋逾期郎入长武选以议边互市抗不相中出守永州复过里公度永州守以地逺而公老亡他子必不行即迎谓曰上负守耶而守唯地之择促浮大白祖道而身齧决示壮守前后竟不得有所请也王子曰余故识永州守竒男子而从武昌试事益熟当是时守治状冠楚十五守防且入计意课最当超拜而守上书告归养竟解郡去异哉武库公后守归三年而老寿死其葬也王学士锡爵实志之志曰永州守上书乞归养人谓守父一人之是厪顾不一厪永为永父者数十百万人将覆露之不暇而暇其私善守者则谓武库公素难守归归且不乐乃以间叩守守谢曰固也吾向者数徃来里而不获以养请虽然吾父外庄之而察其隐乃若有缱绻者其去不佞唯恐不速去而后有余思也且也父少赘吾母氏然未尝不怅望咄嗟茹涕也食于徐而甘则废匕箸以不忍独甘而能不佞之忍俾独甘乎哉书上果得报可归而公果见而相煦沫融融也已夷然安之公尝置其室曰敝庐庇风雨无求则余薄田供饘粥知足不尽此所以安也公所为笃亲防友赴急信然诺宛然大人风而自其贵则絶迹公府有以居闲风之者公大惊曰若以儿子故知我固宜而乃使我以儿子故博守令知哉邑以乡饮宾请固谢曰野人不任宾也里有防于货者必宛曲剂解之度得解则属三老谓生不欲侵父老权若任德可耳学士之叙述公终始长者如此公卒年七十五王子又曰永州守贵而首推武库公贵而获终之以养生送死亡憾哉学士志之不朽矣而又属余以传者何也人子之于亲固无已也始公之赘也而徐女实称孝女云徐翁老而病且笃国医皆束手女痛之计亡所出刲股肉襍汤粥以荐徐翁已事公父瑜如徐翁已又事公母如父瑜公时时语人吾赘也而幸不使我为嘉赘者谁力也人谓永州守孝固天性木有本水有源其自自母孝哉夫王公则何如守而臣成之臣守而子成之子亦足称慈父也矣
　　弇州续稿巻七十三
　　钦定四库全书
　　弇州续稿巻七十四
　　明　王世贞　撰
　　文部
　　传
　　卓澂甫传
　　卓澂甫者明卿其名月波其别号也以世所称于澂甫者故云父曰卓翁澂甫少而肥晳美姿容眉目如畵居恒自谓丈夫当跨铁裆磨墨盾鼻以取功名耳安能效老博士占占受役笔札于是从少年击劔骑射习短长纵横家言卓翁怒而挞之曰呼役夫而不欲我饱牖下耶澂甫乃感奋折节读书竟不帖帖举子业也不甚称关闽而好王文成公学曰以此而接濂洛上窥洙泗毕吾愿矣为文喜檀弓庄列左谷司马于诗谈建安开元而材高廓落小试有司亡所就以例入成均成均祭酒马文简公最号为威严晨朝诸生数百千人顾独目属澂甫曰何物妪生此宁馨儿试以文不尽取式而竒问能诗否试以诗又竒则与谈古今事所占对益竒叹曰是儿异日国器也澂甫既见赏马公诸生人人心仪之矣既肄事他曹满还里而卓翁所为课耕牧权子母出入息获赢过当家以有饶裕名澂甫乘间跽説曰饶裕名不易当也即不若散以市义使义名归我不然而先王孙有僮奴者八千指田池射猎埒人君而一临卭令得难之毋乃有所不足耶卓翁曰善乃为画策大啓茔兆以葬其王大父王父毕已割腴而资其后之为庶息者已赒其戚党之寠者已衣食其闾左之馁饥者又以其余力治桥道创餙观刹一时翕然归义卓翁而防卓翁之庶长子曰文卿以明经举于乡卓翁日益重至有司奉冠带推择乡饮宾而澂父气益发舒所还徃皆知名士多纵游吴郡武林佳山水轻舫小轝肉倡丝和呼卢卷白卜夕移昼每一分阄命咏俊语阑出诸名士既欲傲澂甫以所不能而不得嵗时伏腊更有所资匄以是卓澂甫着贤豪声冠其侪伍俄而文卿夭澂甫虞卓翁伤之百方婉解卓翁为一加餐已而曰吾失嘉宾使人轻我若何澂甫乃谋之都下就选人列羣公争拂席以待曰江东卓生在吾耳久且頼生不寂寂太宰曰吾欲屈署生吏而资未及小缓之为奏以光禄署丞俾需次于是澂甫名满长安中亡何请急归奉觞卓翁被服绮绣雍容甚都客皆具牛酒因澂甫交懽翁至倾郡卓翁乃喟然叹曰嘉宾故不亡也澂甫前自责养未及禄卓翁曰吾安知禄吾所不乏者匕箸使吾安意徤举子之孝深矣于是卓翁尽委澂甫家政使抚其三弱弟且教之隃于翁自抚而其为施日广交道日益进客有资澂甫金者故倚酒慢骂欲以尝澂甫为负端澂甫改容谢过即焚券客乃愧遁去其客京师而有李奉者困徭赋急将鬻子女于市得十金直可办澂甫闻其夫妇哭也而怜之捐十金以偿卒以其子女免又尝买媵任城得一女美而类其母母故澂甫中表亲也即还之不复问直澂甫所为德非一大率类此自澂甫之代为家家稍削而卓翁愈益重人或戏翁嘉宾散缗钱不令郗司空咄咄耶翁笑曰嘉宾一日而散之尽今犹未也且彼自以为名则不如吾儿逺卓翁以老寿终澂甫痛哭立呕血将葬尽徴其交游中能文者如陈【阙】　汪伯玉王元驭范【阙】　辈使撰志传记表之属以推扬卓翁而余兄弟亦与焉服除乆之乃叹曰已矣困赀郎格亡所复展矣苐闻天子圣明贤公卿秩然而脩明礼乐政教之事今者尚得从从官后一寓目焉于是且北上而谓世贞曰子姑为我传之世贞曰吾为子之父葬而表子之母葬而志所以为子足矣吾且倦笔砚澂甫复曰唯子倦之所以请也即不以时请而一旦弃笔砚我何所借为且子名能操史外权而吾贱分不能自致之史非子何以使后世知有卓生也余故知澂甫贤而悯其意为传之澂甫甫五十而所着有藻林若干巻文集若干巻中林寓言天机列锦总若干巻其藻林文集已行世赞曰语云人貌荣名其有既乎太史公之所以致叹于郭翁伯哉卓澂甫为人美丽善食酒谈笑亡所不谐见而使人挹之其文学行谊抑何蕴借宏至也称矣迹其所游处若类侠者然好行隐德不自伐其有所以葆身遗后者周哉母论翁伯朴蔌乏文彩即令隃澂甫奚取焉
　　张仲慧传
　　张仲慧者定安其讳五世而自崇明徙而为嘉定人大父情与弟意俱举进士为按察副使有声父曰应武初以制科名数试不利弃去隐于邑之北乡葛隆镇善谈名理及古今兴衰大略仲慧生五月而能言五嵗而习书十二嵗而属文秀髫眉清羸有姿态一出补博士弟子人皆目属之而性禀孤防不可以狎干尤不可以少年竒衺戏至于所交接谈笑茹纳温如也为文独好为深沉思当其所搆结不破的不止以故当试而遇赏识者必不以第二义相期他不能尽尔凡再应应天辟皆屈而益自刻厉于文逾冠而所娶妇朱氏举一女而卒仲慧念以病弱故不肯娶父爱之与同卧起尝扁其斋曰尊生谒余作小语题之而时时防所业诗诗亦雅隽有味当庚辰之八月吾师昙阳子将羽化仲慧偕其从兄厚德托余为绍介而请从弟子列苦要而后许手书一赫蹏授之曰太上无生次达生次防生次伐生仲慧宝之若头目居恒谓其所善唐时升娄孟坚曰吾始者欲及吾身少毕所以酬吾父母者而后游乎方之外含光葆眞庶以引年今者内顾吾神爽若浮烟之将灭其能乆乎因叹息曰闻之石函当有僊者去此尚三十年即死而犹可及度也昙阳子之父曰宗伯元驭竒仲慧之为人而馆之与元驭之子衡琢劘甚洽也衡材高鲜所当意独折节仲慧经术之暇相与谈出世业大较仲慧之语衡如语二生者而其父前者已为聘吾友人王指挥化女又至是当娶仲慧意不欲曰如伐生何父曰固也若师不废伦若且不欲为我烝尝计仲慧不得已乃娶而益不废学又数以门户枝梧徃来城邑间于是病羸日益甚而风寒乘之遂剧当其剧时恒持吾师防凛凛若有见闻者卒之夕神气乃更发舒家人拥而泣之弗顾数问唐生唐生至乃持其手曰吾向者语若云何不遂騐耶已而谢其父不终効为子但坚志向道者隔世犹宿昔耳蹶然起坐小时遂奄然逝春秋仅三十仲慧逝之二月而王女举一女自誓以节终其身所以抚育前女甚至盖仲慧殁而其父乃大恸哭曰吾窍吾子不使究其天年唐生曰不然仲慧而知死何死也稍稍次其事授余俾传而论赞之
　　弇州生曰世之浅观乎仲慧夭者太上无生兹其防非耶不然则且谓仲慧未得师而贵生后何乃伐生也是皆非知仲慧者防乎其与二子言隔世犹宿昔也无生之或未能几于达矣唐生以叔度拟仲慧过当迹其孝友至性虚和精进抑刘歊刘訏之伦欤年亦近之于呼悲夫
　　靖孝先生传
　　乡进士张基先生卒而吴之衿绅思之不置曰天乎胡遽夺我张基也既而不忍以名呼曰请考行而易之諡称靖孝先生又既而其子尚友草事行而属余请传之余故善尚友而习先生之为人甚详乃为靖孝先生传先生字承祚更字德载其先自大梁徙而居吴之石里村再徙越溪歴宋季逮元世有闻人入明而为工部郎瑾荆州守珵处士璹兄弟皆以文学行谊闻而坐蓝凉公败株累一时见法子孙相戒不仕然皆读书闲礼让六传而至莼江公铨起家知胶州进南安同守卒于觐所莅皆以廉能着人祠而祀之先生生而肌理香腻稍长嶷然端重甫逾髫能读书属文其试有司则皆谓南安公是夫有子矣初补博士弟子以易而防部使者募补孤经遂从赵汴先生习春秋即以春秋名部使者冯公天驭邑令张公明道喻公时竒先生材而优之廪学宫寻举应天荐当防试而有显者故善南安公而为校巻官宻戚风公吾力能得之公以语先生先生曰奈何筮仕而以私请乎公笑曰吾心也谢弗应已而下第归属疾久困医药间怳然若有惩者遂究心为已之学病亦自愈属当试而闻南安公讣痛絶而苏者再三啜粥面深墨起息苫块其舍而旦夕候其大母及母迹可数也服除复当试而善相者谓先生于骨法得上第而色有阻者何也先生念大母耄虽善饭不可以狃遂不肯就道甫逾年而大母用老寿终先生所以侍汤药躬含敛靡不周谨凡五年而再举大丧挫产以庀礼与毁称先生元配赵继配刘有妇德防侍先生疾过劳劬卒先生感其意不复娶已而叹曰母老矣谁与朝夕者自是步武不忍离而会有岛冦警奉之入郡得苏舜钦沧浪故阯之一方而栖焉凿池沼花竹环之闲与所知善谈説古今间以觞咏慷慨击唾壶为节已而陶然自快也复当试踟蹰不欲发母数趣之乃起拜母曰幸而防母当饱儿禄不防母当饱儿力此行决矣复不第归遂屏去冠服为野人装治一室甚防扁之曰爱日以居母手泽果实浣蔬茹尝而进之汤粥瀡不待呼而具母时时自谓吾失妇复得妇人言禄养饶者妄故给事陆子余材高愼许可每谓先生曾闵吾所不能知度李令伯徐仲车当不是过也先生于书无所不闚而尤邃于经术自养母饶暇晷矻矻多所笺纂晩而验之身心融融如矣顾其持敬日益甚其自检日益防细冬不炉夏不扇坐不倚寝不脇席曰上帝临汝毋贰尔心至哉言乎然因是而傍晓度世之学着独鉴五曰象髓曰静榻曰调息曰存仁曰翫易又着广頥五曰洗心曰理性曰安形曰保摄曰滋补每谓寄道者身吾身之未宁道于何乎寄而奈何讳养生而是时乡贡士杜伟与先生善而游罗文恭公达夫之门以先生学防罗公罗公异之使其弟子周某游先生先生与之两相好也则以书徃复罗公罗公益心折而故唐刑部枢复邀先生入苕上社先生虽谢弗及徃而性命之要徃徃露竿尺间二公皆海内大儒先生益自信以圣学可力诣尝手条百戒悬之座右其要者有曰勿展无益身心之书勿缀无益身心之文勿吐无益身心之语勿与无益身心之事勿近无益身心之人勿用无益身心之物勿涉无益身心之境勿好无益身心之游识者取之以为顔氏四勿翼云又曰欲心起当以惧心制之又曰敬则自见得静中喜怒哀乐未发气象不必于敬外别求中有求之心便非主一又曰常要认得他人本无忤我意思恕心自生又曰静坐观湛然虚明气象此余自得公案也先生性慈爱尤喜施予如荐而例有坊金百一日散之亲族畧尽同年沈敷德卒为经纪丧事出恒日所贷赀劵焚之嵗大侵有储米数百石悉以散赈饥者属军兴而张之族皆役独先生以例免先生叹曰吾何忍独免而烦族之老弱不逮我者请于官毁家以纾之自是诸宗戚有吉凶防费取之先生若外帑久之不倦而家亦寖以削晩节至于饭僧雏饰招提缮桥道布医药皆勇为之欣然自快顾廓然不住色而施也先生足不入公府而名行成著郡邑守令采月旦心慕之太守王君道行蔡君国熈至损呵从诣先生不及避以野服见坐语移晷蔡君戏谓先生奈何使客虚腹返仓卒进脱粟鲑菜一饱而去李令迁梧居恒叹曰邑得张先生数人可使俗为葛天畏垒矣隆庆初至欲举陈公甫例以先生应诏先生曰吾以母老不敢当公车辟非为名隐也必见挠者且负吾母而入深山矣以是止弗辟先生少多病自其罢公车养母而体气益充壮髯髪朱辅尝以母八十入奉觞为寿出报客觞便辟禓袭客目之而叹曰是母也而又是子毋论冲举即百嵗不难也先生意亦殊得过嵗余忽恍然语及母涕交下于頥又尝顾母侍婢而泣属之善事太夫人有以报汝尚友间入省先生顾叹曰吾欲翼六经而未就巳矣若曹勉之尚友不敢对又得所以属婢子语状而疑之而一夕先生入而问母安者七次尚友愈益疑则擕防就榻前假寐至中夜候先生鼻息若促又若微而不属者乃大恐亟屏人刲臂肉片投米作糜以进先生方跌坐张目诧曰奈何有乳气为勉进一匕箸遂却不食频诵一念不生昧爽目微上指瞑矣案有薄蹏数行皆奉养事絶不及他得年五十有九所着独鉴广頥各一巻寅考十巻读书疑二巻襍诗文二巻张氏家乘二巻所纂辑近思録补正若干巻孝经大义一巻定性书感兴诗注养生彚道要各一巻其注金刚经明儒粹语人物题评俱未成
　　赞曰尚友为余言靖孝先生卒时五日而殓色泽欣腴手足屈伸如生时异哉先生试公车不第即不出如陈公甫而名齿俱逊之公甫稍自然其自主静入一也或谓以先生之志圣学而何佛老襍也夫佛老胡襍哉惜也其未化也化则一以贯之矣
　　囘阳道人传
　　囘阳道人者姓邹氏不知其所繇得自号曰囘阳而时时戴方外装而游里中也里中人亦称之为囘阳道人而故尝号矢斋以自励矣巳又念其亲蚤背更曰终慕其名初曰字巳亦更曰子而其字子正则如故邹之先自句曲徙而为崇明人道人父源复自崇明徙籍太仓娶于陆道人甫七龄而源没即奉母陆以居就里师诵诗书三载通大义能属文甫任负戴则仆仆治生且以其羡共瀡之奉于陆矣竟以是夺儒业不就然为人都雅不妄举止而好施予重节槩行谊有古侠士风客宋生者与伯氏善而共为鱼负二百金以去贫弗能偿后闻行至州伯氏墓得之加束缚将甘心焉道人怜之问其槖则罄矣而防鱼计成赢金百一十隂以授宋生使谢伯氏而为伯氏説曰二百金已掷之海今幸而归我十六可巳也即宋生一夕盆死更捐二百金可解耶伯氏悦乃纵之去竟与道人絶道人亦弗问也有桥枕刘河而朽嵗溺三四人道人慨然损槖理之又为修栏傍翼之自是不复溺嵗大疫益市棺以収不成敛者瘗马氏之女防骨三且为文祭之夜闻有三女鬼哭已复曼声长啸而没中嵗习医辄竒于术尝起乡先生某与陈帅之妇病却弗受谢曰岂所谓不住色而行施者耶防二子九龄九德巳成长其一任家而一补郡诸生道人乃叹曰身幸称长矣向子平何人耶乃以春游钱塘余杭秋则游阳羡穷诸山水之胜徃徃寄之诗亦间出其术以起病人最后归则体充然意豁然若有得者而是时陆司谕之裘与瞽王老比而习紫姑神附于乩以传所托多上眞名氏顾其语絶凡鄙而道人独信好之与相酬和或讪之或止之皆不顾巳而示防恙辄却药食弗御九龄兄弟忧之甚卜于祠所报皆仙去语神亦附乩言道人当得仙有漏泄小谴弗获上升耳而道人虽却食骨立然神爽弗衰凡五日而为诗七日复为诗九日复为诗皆超尘悟眞句又三日为长歌以谢子妇孝养巳又谓二子曰吾归矣归必于仲夏之九日午时至期脱然而逝逝之又八日而托于乩言我从吕师之上帝所覩其仪卫倍于人间巳为雷师所窘者五日而吕师以我免今之洞府甚适也明年我且受师属行药楚服矣
　　弇山生曰或谓道人眞有道者或曰道人权竒歴落人也诸为幻者误之余晩而始验所谓乩者非幻也凡上智不堕趣下智不及趣有悟而未彻有炼而未就者然后乃依焉遇师则化易也不遇则沈沦之与逍遥共乘也不然以道人之居平仗谊敦行临化坦然无怖散者岂易言哉幻不幻何计焉
　　昆仑山人传
　　昆仑山人者王姓初名光字叔承以字行遂更字承甫尝慕昆仑山在西大荒称天柱因自号昆仑山人既而曰我何以智巧为更名曰憨憨人且以我憨幻也更字曰子幻而号梦虚道人然所谓憨憨不恒施刺谒叩之人且不知亦无以梦虚目者山人之父某倜傥负才气涉猎秇文尝客吴越中推长为豪数以谊耗其槖装不顾仅余书万巻而巳乃自昆山徙呉江之严陵村西并五湖东滨烂溪意甚乐之巳有子光裔矣曰廑廑读父书何以快我而最后父尝梦朝日堕前荣以语妇夏亡何免身举山人有道士严一清者善筮筮而得干之坤用九见羣龙无首其占曰吉将无闇而光乎以是山人生而父絶怜爱之年十二父且死抚其顶曰我废家为书憾不能纳而腹而即不以筮茫昧将余梦是践山人泣应曰诺既除服从伯氏受博士家言为时业斐然矣而心厌薄之窃踽处治古文辞伯氏见而骂曰县官开古文辞科者乌头白矣山人短不能六尺方颅秀眉目肥白如瓠性资絶颖异过目辄成诵而终不能帖帖于博士家言其试有司亦诎而好酒复好游遨挟弹鸣瑟过从侠邪少年母夏怒而笞之至百始稍稍折节为孝谨而属贫甚不能婚赘钱翁女又以不能骫骳事钱翁若媪携其妇出钱翁怒之不予一钱山人仰天笑曰彼岂以我秦赘耶乃益治古文辞山人之于古文辞亦不帖帖模仿先则含茹渟滀溢而后决之大或千言小者数语竒隽叠出前茅所指亡不魄夺草靡山人名渐籍籍而贫益甚又以家中倭他徙客有商生少年善游与山人谋曰吾闻赵王贤而好客诸王子仪之三台之傍朱邸鳞栉皆幸舍也我曹可以弹铗乎乃治装偕与之邺而邺时有客谢榛郑若庸皆以文重于王郑叟于山人有乡曲好为稍稍揄扬之诸王子间以牢醴先山人而山人司知二君虽重客然见必蒲伏称主臣叹曰屈吾膝而奉吾口腹何策防商生病死葬之铜雀下因东之齐鲁登泰山观出日北入燕中时天子方坐竹宫祠厘诸贵臣应制譔笺表歌联之属山人为兴化相君所物色授以格君谢弗能第为草游仙数章天子览而异之相君大重山人延之直所得纵观上林太液宫阙池岛花木禁蘌之胜为汉宫数十曲稍稍闻中贵人相惊谓何物客能丽语若此争遗之尚方法酒而山人间行谒王太史元驭太史性耿介不食酒顾独与山人善徃徃倾家醖盛馔以羞山人不醉饱不巳相君迫应制使使四出纵迹山人不得至则以醉踉跄前噏呓不辨相君乃使其所善风之曰生幸减纵游使我不虞缓急即一官千金胡难山人摇首曰相君騃欲以富贵縻国士相君乃谢山人曰负上思不能遽归从山人游请俟异日于是山人益为落魄游而范太史伯桢胡侍御原荆顾宪副益卿皆宦燕中陈光州贞甫时尚游太学与诸君善慕山人而致之邸相与痛饮歌呼撃缶谈防千古元驭徐规之曰咄咄正平大雅不受少年窥耶山人乃嘿嘿不自得而防读庄子逍遥游至秋水意豁然悟曰归乎枋榆蹄涔吾固有之一日买欵段还谢母夏以阙供养夏抚之遂依依膝下而夏嫠居久精心奉佛山人则亦奉佛与藜藿甘而独不能忍酒诡説母夏曰非酒也佛所谓米汁也亦嗜之母説为进一觞釂而胡侍御以强谏罢里居则挟山人泛轻舠御软舆以游扬子之南钱塘之北诸名胜亡弗探也作吴越游编顾益卿宦闽则游闽穷七台九鲤九曲之胜饱荔子而归作荔子编陈贞甫宦楚则游楚潇湘洞庭九疑衡岳为几案物矣作楚游编家居自原荆而外范太史三之王太史一之所造即主不在而儿子辈出侍呼阿父家人迎拜我公浆酒肉炙若流山人所游诸君官中则不问官中事于家不问家事间一二涉伦常勇施息竞则取裁山人指不恡矣客遗之酒则乐遗之金钱束帛则不乐自谓于文喜孟子庄周屈平左丘明两司马于诗喜曹植左思郭璞阮籍陶濳谢灵运谢眺鲍照李白杜甫王维于酒喜刘伶稽康于游喜梁鸿梅福壶丘宗炳于侠喜季札鲁仲连于隐喜东方朔王君公郭太徐穉黄宪管宁严遵孙登于禅喜厐居士蕴于仙喜吕眞人嵓其所自操行撰结亦不必尽似也原荆贞甫皆前死山人皆匍匐哭其丧而以原荆贫而喜为侠所以经纪之者尤切至须髪为变白母夏以老寿终其奉佛也有徴于【阙】山人防用佛自寛然偕其伯氏躬负土筑坟亲故赙赠皆却之矣盖山人晩而感吾师昙阳子事谓益卿有云佛虚无上天也道卑敛蓄以久地也儒矩立狥伦人也西方气金至清至刚佛其圣之圣乎又云冺冺昬昬大道之根返我混沌絶名去身且瓢且衲何物匪神时而混世时而出世奚之而非性眞也耶山人今年五十余小善病不能如壮时
　　弇州生曰盖山人所恒称昆仑人亦称昆仑山人云太史公曰恶覩所谓昆仑哉夫士大言无当广引而鲜据滥之而尠宿此其常也彼乎以昆仑云者谓天中之柱然然至于冥志西竺矫矫出三界外何讵天柱哉始余以貌接山人谓山人酒人也既而得其文以为文人也今乃识其志矣或谓山人不山而时时尘间何以称山人又不然迹尘间而不累以贵交为海鸥鸟者奚愧山也终南沈沈不捷径耶请以是例之一切可也
　　沈太史传
　　沈太史者讳杜字名卿别号栢溪其先世昆山人国初戍大梁徙归德巳复为商丘人王父忠以子瀚贵赠礼部主事瀚有文学志行自礼部出守建宁不能事中贵人瑾挂冠归天下称之卒而有司祀之学宫有丈夫子四人公其季也生而广额丰下盎背隆腹建宁公尤钟爱之居恒曰吾老矣不能及若成立何公九嵗而失建宁公宗党中外姻豪黠者欲有加于公之诸兄不得则谓公少而侮之公不为应语家督谨自保而巳巳而无他则相率谓沈氏儿有天幸而公既长乃以原慤称一切无所粉饰中亦不为城府善饮酒时时诵古诗词以自娯适能草书书得之怀素又能畵竹竹得之杨补之而亦不必尽似也他绘小山水徃徃有天趣属嵗侵釡不时戛姑以吟咏消之或弄笔墨客谓公曷不师计然而坐困涸辙公笑曰吾不知所谓计然吾知待嵗耳而部使者廉公质而有文不隤其家声给衿绅俾服以奉建宁公祀而公之子今少宰君长而警颖公乃口授之经为剖柝疑义仍手书举子业之佳者数百篇而课之读曰而父为少孤夺而可无虑也及少宰君之学成与其从兄偕试河南省而独得隽夜分报者拒于城不获入而城中喧言沈氏之子二人其一捷而公遂呼酒与家人相庆方引满家人私嗫嚅岂其必郎君耶公曰毋问也即吾兄之子捷何啻吾子防识者谓第五司空邓伯道之矫性当不如公之自然也少宰君在公车十六年公不以为滞及其取高第读中秘书检讨国史以其官官公公不以为快当昔少公而见侮者至是多局踖不自容公待之若忘其所为德视戚疎而等不以恩怨也所为施舍称力而行不必矫也有欲借公居间者公谓人孰无缓急况我力能得之何忍拒而至以非理强或议酬谢者即掩耳走不欲闻之久而人亦不敢以闻也过从朋旧辄酣饮饮辄醉隗俄而归居恒谓吾目中无可憾人亦无可憾事即子女不幸有殇故一哭而己终不以易其乐少宰君方日侍讲幄天子所以礼遇之者非恒而公忽贻书趣之归而少宰君亦心动上书予告赐驰驿省觐亡几公忽感末疾其左体骫骳不良行然夕辄引诸子入俾奉觞为寿夜分而后寝以是愈剧至易箦而召少宰君与其三弟抚而诲之谆谆甚至已而顾其室周孺人曰老姊寡而贫辄资者资之可也少宰君哭曰天乎胡遽止此耶时公己暝开目笑曰苟不止竟何为乃复瞑少宰君以公讣闻天子为特赐祭称公孝犮惇朴而以教忠之功归之又命所司营葬盖异数也公寿六十有八子四人曰鲤鳞鮥鲁鲤即少宰君兼侍读学士以正学重朝廷
　　弇州生曰庄周氏有言为善无近名夫岂畏名而逃之知名名者之未至也观沈公之绌机事杜健羡以游于无竞无营之乡庶几所称上德不德者欤始予覩史记无怀葛天之民与鬰单华胥二家类疑皆寓言乃今于沈公见之彼于末世尤难能哉嗟嗟浅之乎窥沈公者谓頼酒而全其天以比于稽阮流也
　　顾母传
　　顾母者徐之良也十【阙】而归顾之处士某即以容德称里中人为语曰清心玉暎闺房之秀其再见顾家妇乎处士少而任侠喜施不问家母为之共养其父母约束臧获耕织之外即米盐丝枲出纳鐍钥之任皆精心为之毋误矣而处士故多大人游不以隐约失职性尤好客客常满坐中厨鈫鈫不闻嚄唶声而靡不腆防即客最后至亦获丰饱以是益欲试母材夜中而叩门酒炙立办乃谓处士毋以难若中馈矣处士竟蚤卒母衘辛茹堇以抚其二孤曰杵臼有云死易耳立孤难有如二防子不覩立我何以报地下于是其长者养鲁年十三矣少者养豫尚在襁褓母一切衷严寛而教之曰我不难母汝也难父汝师汝家中外斩斩隃于处士无恙时南畆益斥屋以时润而二子亦斋栗祗若卓然成其名母今年六十矣与二子善者诸生某某谓处士之王母亦徐姓至百嵗而吴之名士大夫如文待诏徴仲王吏部禄之辈为文若诗以寿之渡江谒王先生乞一言而嚆矢为母百嵗祝母闻之不怿曰未亡人安敢爱余嵗且夫妇而嫠母而子弱人之所至不幸也今乃以至不幸者而称我我何以举二子觞
　　王先生曰吾不忍于二子而寿若母寿非所爱也颂非所欲当也其辞正不宜强而顾氏之宗老亦曰益卿者谓余吾丘嫂无他长所不违妇则而巳何敢辱长者余曰为母辞则可为顾而辞则不可此而顾氏光也且母方居嫠时年小过格不应旌夫在上为公法在下为公论公论者所以补法之所不及也故为传而论著之若此






　　弇州续稿巻七十四
　　钦定四库全书
　　弇州续稿巻七十五
　　明　王世贞　撰
　　文部
　　传
　　陈大夫传
　　陈大夫者讳以忠字贞甫其自署曰云浦居士盖尝宦游秦楚周梁间再令邑再守雄州有声而最后以光州守终遂从守秩称大夫大夫之先为吾郡之嘉定人而有景佑者当姚少师广孝之僧时而风之隐广孝以佐燕重恐见迹稍匿耕锡之梁溪子曰广安州倅昱广安之为同安令与倅俱有声有子曰大叅公周卓然德靖间名臣子赠宁乡令公鳯博学能文章以病废是为大夫父令公之所以轻自废实用竒大夫故大夫生倜傥颖挺自其儿时令公置之膝而试之所占对必雅十嵗工属文恒以意自为竒而不帖帖受经生束令公每谓人病何与人事有是儿在者高枕矣而果以跅弛见憎里豪讼之台下郡徴逮殊迫大夫挺身出见郡倅白豪搆状倅竒而纵之出当豪诬大夫时年十八耳寻补博士弟子娄试高第有声然以应乡荐辄不利而大夫亦中鄙薄之居慷慨自命男子当从六郡良家儿跨铁裲裆坐生马驹以右手挟单于左手磨墨盾鼻书露布安能嗫嚅伊吾作老经生乎盖大夫多力能挽彊至二石余工骑便撃刺又多读孙吴家言而令公闻而非之曰而忘先世乎哉夫将死官也即而七尺之不防而忍令我髽大夫乃折节为经生业以质武进薛应旂先生薛先生读之大惊曰王济之复出耶济之者世所衷经生业师也于是大夫时时搆篇章出而窜之济之他文卒莫辨矣大夫力益饶则多为古文辞始靡丽如六季而中厌之乃为昌黎河东庐陵眉山诸大家其于明则好方希直而尤好王伯安曰是夫也如海吾所不得不没令公竟善病死而所积公私逋可二千金悉以归大夫大夫行假匄闾井无应者既勉葬倭复来閧燬其庐大夫乃仰天叹曰困不极不发即以独身起更易耳于是偕其配王力啬间用计然息其赢而出之遂能尽竟其逋而拓谿东丙舍又以赀入太学即复有声太学故相袁文荣公尝见大夫文而竒之罗致馆与讲钧礼袁公贵倨负其文嫚骂客独不敢有加于大夫日相与痛饮谈谑无间当是时大夫日益重诸公卿荐绅争推毂之而大夫意踽踽不自怿其所心折以为长者独王太史元驭所与尔汝交以文酒交荐其嗜者独山人王承甫而大夫遂举乡荐诸善大夫者籍籍谓大夫文高且困之久必大摅而其于公车又辄不讐大夫乃归治别业溪东引泉累石手种桃千树竹万个泉纵横其间声琤琤琮琮然署其门曰鸣玉乃益纵读圆觉维摩楞严道德南华诸经意甚乐也人或谓大夫且终老是耶大夫指其腹曰未也且必一小展而竟又不讐慷慨束书就选人得湖广之宁乡令时坐主今少傅蒲州公恠而尼之大夫谢曰龊龊一第足报公耶请得以循吏传无辱为公报大夫至宁乡则首履诸塍以寻丈校之而又覈其肥瘠以程上下赋毋使黠者得伏税于孱者一邑懽称平而邑四埀皆山最大者曰沩山吐水注玉潭江春时尤防悍不可涉大夫曰是且为舆梁乎即亡奈帑若洗何捐嵗俸为之倡民争出以继大夫遴善心计者司之不逾月而告成富人欧贤夔者为赋长趣其从弟贤时赋计无所之乃火其庐手刅妻以诬贤夔吏遂坐贤夔死不决者四十年矣大夫探得其状立出之而徙坐贤时贤时伏死不能支吾监司有所使徼卒以饰盗属大夫而大夫闬之不得逞为肤受以贾监司憾因数用期防绳大夫之从吏大夫愤移文台使者乞骸骨吏民从而挽之彊台使为致徼卒于理而勒监司谢过大夫乃肯起视事台使者楚秋试檄大夫入以益知大夫诸校讐悉委之凡膺防荐者一特荐者一见以当高第徴而仅进知江西之宁州大夫之为宁州其操舍约畧如宁乡时州故无城而户盗环其外议城者积四十年矣而不果大夫至谓其下曰守故侥幸万一得夜眠可保熟耶请于上发夙帑身与吏士分功版筑间甫五月而城成因设策诱致盗魁卢尚贵等而防其伉悍者尚孙尚讷以兵捕其尤悍者尚崇格当迁御史有所疑于大夫未上而防他盗自万载阑入境而与我游徼鬬有所杀伤御史辄以闻大夫得贬秩行当是时抚臣杨公与分守卢君心知大夫寃不敢为异卢君仅为二诗以送大夫归行按故所树竹栢曰汝峭蒨犹不改耶己循其髪是稍改矣而节犹故也乃与邑之老秦方伯梁胡御史涍王司封鉴辈相与为社饮懽甚而宁州状旋明蒲州公乃使人谓曰向者长儒所不愿弃之郡而一出入琐闼吾力能得之大夫乃慨然复就选人所仅补宝鸡令蒲州公为慰语曰迟之竟而物也大夫亦竟弗谢行而道华山因摄衣自青坷坪而上登三絶顶为文纪之甚丽大夫既视篆于覈精吐锋颖人相戒毋敢以迁客易之时丞邵鸣凤与东河驿摄宰杨春芳皆廉倨以法见枉大夫力为白之又绳蜀中涓之驰传者逃去乃巳一时台使监司咸壮大夫之清彊且将有所论荐而遽得光州擢光故梁之最雄郡也前守孱至与其幕掾共一堂而治属令来朝受事传呵声相属也大夫至首彻掾坐掾夕以长跽谒矣而令亦逆自屏呵驺脩属礼然大夫以掾才数延之传舍与酒食慰劳之掾更感激愿効死力而诸令以大夫能推腹不为脩属礼故废其感大夫间问赋何不登额乡三老言畏羡金重耳大夫乃谕乡三老输钱投扑满毋所容羡顷之额遂登而令所为大夫耳目者发鸷胥杨朝相之父子奸恶状収而寘诸理郡人翕然称神又推见隣邑牛应魁谋杀人隐自是台使监司啧啧赵颍川张胶东复出也而荐之大夫又尝受檄偕确山王令治崇邸狱而崇之中贵人悍卒把持长短大夫面唾之曰畴导而王干三尺至此而祸魁也敢以私娆我中贵人窜伏称死罪罢去当是时大夫治声甲三河又以饶精力与其贤豪长者酬饮无间而乡进士刘黄裳最才而最能得大夫心防大夫感防疴药之稍间巳复大发遂弃其官归台使监司交挽不可巳乃大夫病寖乘卧舆发士女哭而送者百里不絶刘生自以身为卫又六百里遇大夫之子尔耕曰而公病奈何然吾伺其神爽而悠又时安人乳可起也吾又闻之而公宁乡杨氏祟于火而公与神约火立息宝鸡张氏祟于女鬼而公与神约鬼立逃徙而公祷雨雨澍祈僊僊降此岂忧不起者哉夫岂唯无忧不起后且大庸显而大夫则自谓不然曰生死恒也既归尔耕捐家而请听于医大夫笑曰秦越人不能起死人人自不死耳且此曹何为者病既革赋二诗以授尔耕皆超世蜕化语又戒妇女勿令近翛然而暝大夫卒之嵗仅六十又一所着有客牍八巻吏牍二巻诗文若干巻大夫性孝友敦然诺急人之难甚于巳其为德毋论毋责报既成而自忘之尔耕既叙致大夫事又谓大夫任侠如孟公豪气如元龙下士如豫章博德如太丘噫太丘吾所不敢言若余子则优乎有之又胡不曰防廉如之无文雅如伯玉乎哉大夫举五子其壮者皆立而独尔耕孝廉能文章世其家
　　赞曰陈大夫束脩自励学成而名不仇政成而摧继之其稍振辄踬若九折之辙然则非人也其所至必有以自见不为苟焉而巳者则非天也夫以陈大夫之材未竟死者宁毋怼懑不平也乃至恬然而祛大怖托于防庄之防以与造物者狎盟而彼岂能遽为大夫侮嗟乎古称贤者龙蠖巻舒其不可测固如此哉
　　沈理先生传
　　沈先生者讳理字体道尝自号铁山里中人事先生谨尊称为铁山先生先生之先自河南徙为呉之长洲人后有吴江赘遂为呉江人其业在农儒间至中宪公而贵娶郭安人有三子而先生为仲中宪公有弟曰太学生岱夭娶于孙无子中宪公推当为子者以先生徃太学君未究产所遗确卤二百畆耳先生与其配黄安人强自力以共孙甘防亡匮病而医殁而殓以至葬亡弗慤者人咸谓先生能子先生虽他子然所后皆见背而会中宪公之冢嗣乡进士察前卒先生以是得精专其思奉中宪公及郭安人公为郎建业病痢先生晨跨一驘驰百八十里而达及守绍兴复病痢先生操轻刀以三日夜驰七百里而达后先不脱冠带事汤药者四十余日疾良巳乃归当中宪公病一切条戒报刺门禁出入悉属之先生先生不废共养而行之斩斩皆有绪然益毖愼亡生得失公以是益爱信先生时公在宦而郭安人病留家久先生率其妇黄安人屏息共滫瀡益出槖装为医寿医至若归寻郭安人小间先生当游太学期甚迫属黄安人曰身不能两奈何巳拜且雨泣曰若之身我身也黄安人与左右皆泣莫敢仰视居两月所而郭安人疾复小发先生闻之恳其长倍道归视复良巳久之郭安人竟不起当郭安人之不起而先生所为控吁扶侍及擗踊附棺易戚之状即邑里人人能言之且怜之以为眞孝廉矣中宪公谢楚观察事归虽老而神明不衰多游名山水先生辄具几杖壶榼以从其摄客徃徃刻烛分韵卷白行纠至夜分黄安人矻矻治浆炙无罍耻先生则时公之劳佚而息之客有得公意者先生不待教而嵗时伏臈具庭实以徃客喜谓公厚我不知其自先生公之殁且开八袠先生犹痛毁几灭性既葬皇皇为孺子慕者三载盖不为所后夺也先生少于察二嵗从受经友爱甚笃察以卒公车闻先生一恸为絶久之始苏即抚其二孺子一息女爱隃于所生俄病疹且先生祷于庙祠曰即不讳请以子孚闻代黄安人从旁听之曰得无非情乎先生曰不然吾犹可子也亡兄子即亡吾兄巳伏地恸不能起寻病疹者皆愈稍长课之读甚勤然不忍加抶而时抗孚闻法以警黄安人指而笑曰儿独非而子也亡所不代先生之季曰问有五子而贫中宪公老一日谓先生吾弃若仲氏今仲氏遗不能当我三十之一而若还为子勤诚倍他子吾欲剖吾产均授之先生谢曰仲父遗产薄分也幸得以一日供养而乃效佣者直乎因弗受公殁亦竟弗受而躬率黄安人蚤夜从事耕织旁畆益拓而间推槖以益问五子俾之有室家曰吾向所以辞均产为而曹也先生业饶即以好施闻属嵗大侵有囷谷千石悉捐以予贫民不责券而他自中表亲戚以至故旧即缓急亡弗应者亦会黄安人卒以故所赢业随手尽先生嚣嚣然顾诸子曰毋以此庐产而少之视所受不既多耶即若曹异日幸而禄养我不愿以禄之外养也于是诸子孚闻季文成进士高第矣郡邑干旄造请相属人或谓居间可以得千金槖营莵裘自娯快先生唾之曰若不知我固当不知我先人清白耶而忍污之有讼直而恳先生道地者先生谓若当自直吾安忍假邑大夫惠以诳若亡何果直即先生有一言必利病兴革与寃苦亡所控防者言出而若蓍蔡然先生白晳秀眉目肌理肤腻即不事素术而望之以为神僊中人少工制科义游太学而故祭酒程文简公异之曰千里驹也然五试于省五不利稍厌之去而为古文辞生平无他嗜独嗜书自经史诸子外天官地理乐律刑法稗官黄衣之説无所不精习其侍中宪公公左顾而谘公所疑难立响应不穷公每听然解頥先生后以谓诸子一语不能酬而王父者无地容面矣论诗圣陶谢而贤元白前后吟咏可得千余首于元白庶几似之好临摹古书帖喜草圣得意处翩翩不减王履吉尤工治纸自谓合古张永蠲法人乞先生诗并纸与书得之以黠自幸而先生亦媮其意数中不厌也郡名士黄淳父王百谷顾山甫皆与先生善淳父死先生助梓其文山甫之父卒久弗克葬先生捐地与之晩节信浮屠法居恒谓假我数年薰脩者西方不难至矣人亦以其健饮防步履且通令无他机心即无论西方当不死然甫七十而死先生有六子皆文而孚闻季文其前显者
　　弇山人曰矍圃之射汰而得为人后者岂非以其生倍亲不获致力所自耶乃沈先生抑何斤斤交至也夫精诚之极天假之分以为心不谓之孝哉抚伯季孤隃于巳咸俾成树不谓之弟哉力任其繁者产任其杀者居间之赂目若草芥不谓之廉哉亲族闾左恃以无饥寒匮而弗啬凟而弗厌不谓之惠哉夫是孝弟廉惠者士之大纲也即文之以礼乐宣父犹指屈焉而况此漓浇末季也乃其晩节优游福履天人报施之际详矣
　　林宗伯传
　　林宗伯者讳燫字贞恒其先自光州之固始避五季乱入闽遂为闽人十余传而至为抚州守元美以子贵赠南京吏部尚书再用孙贵赠太子太保工部尚书有子曰文安公瀚起家翰林至南京兵部尚书叅赞机务以耆德重海内卒赠太子太保文安公有二子曰康懿公庭防仕如抚州公所赠官卒赠少保其季则宗伯父曰庭机亦起家翰林至南京礼部尚书致仕累进阶荣禄大夫有四子宗伯其长也宗伯生十四年即以春秋补邑诸生二十四举进士改翰林院庶吉士授检讨久之选侍景恭王讲读以检讨满九载擢修撰进司经局洗马兼官若故与校録永乐大典明年与纂承天大志寻志成赐金帛四十余为国子祭酒大典成进太常寺卿治祭酒如故迁礼部右侍郎兼翰林院学士经筵开充日讲官仍充世庙实録副总裁改吏部右侍郎亡何改南京吏部久之始进工部尚书以至今官凡再迁皆仍南京而以母李夫人丧归除服属疾卒年方五十七宗伯幼而朗秀读书日恒得数千言康懿公竒爱之谓荣禄公曰此儿千里驹也提学江汝达意不可一世士试宗伯文于稚惊曰所见皆凡才毋逾若者必以文显重每试诸生辄挟与俱恒为冠而其读中秘书时受业故相徐文贞公而严分宜方当揆分宜虽意忌多人我然好文沾沾毎谓宗伯当有海内名而文贞公之器之则直以抚世宰物寄与张江陵甲乙江陵不能毋中望矣故事诸王当就邸必选进士中明经老儒侍讲读之国则为国僚佐时裕王当为储未定而景恭王宠王也上偕为妙选翰林臣辍史职以徃而宗伯与焉宗伯既素饶经术雍容进止不爽尺寸王恒目属之分宜故知宗伯然以荣禄公不善事之故渐左而其子世蕃与宗伯隣谓其宅可并也属王且之国风宗伯使纳宅宗伯谢曰宅受之大人不敢弃也巳而谓人吾不惜宅惜所与耳世蕃恚使吏部以之国故事请分宜意犹豫曰史官侍王邸岂亦故事耶文贞公时副揆力为怂恿得毋从之国分宜念宗伯且造谢宗伯阳为弗悟也者不谢也分宜败宦稍稍达而其佐礼部吏部则高文端公仪杨襄毅公博为之长二公皆海内夙望长者虚心待宗伯亦侃侃亡隐多所俾益在讲筵文贞公居首揆方倚公自副而以进讲语直有所不当忽中防调宗伯南或谓中贵人间之故或以在宗伯次者有奥援挤而代之其事秘莫能明也文贞公毎叹曰谁谓天下事由我尚不能为国家留一林贞恒自是亦不获竟相席矣宗伯虽少贵能抑损为恭与人温温言笑至于大节则皦然嘉隆之际士大夫有所傅抗顔谈性命学以养交猎名宗伯深非之曰此市贵耳叩其中当无有闻者为掩耳国子诸生例必资满而后得歴事九卿曹属其后渐以居闲紊宗伯一时谢絶其佐礼部则诸陵贵人以大水请修治兾得遂所欲宗伯周视还奏唯长陵小毁当葺余俱巳之所省费以万计其视南礼部篆而魏国公之诸孽子邦瑞长而第三子邦宁其母嬖而欲贵之也朦胧为称继得封矣遂改送邦宁入太学云当袭宗伯却其移文曰谁谓邦宁嫡耶咄嗟而母嬖也长幼之序畴敢违之当是时为邦宁左袒者众宗伯与其属王世懋持益力毋何以言官论建夺邦宁母封邦瑞遂得袭中外韪之宗伯之佐南铨凡六年再当大察其长冯而黜陟焉以公明称入贺万寿时江陵柄国张甚兾宗伯以旧好徃相与除前意宗伯自公见外辞目疾弗徃为曲宴折简以要宗伯亦弗徃用是遂絶时文贞公罢相居华亭里中陆先生树声为宗伯坐主而贤宗伯嵗时脩餽两家不絶所使苍头人司之且北耶则孑孑一卫南耳而其餽亦不过筭器食宗伯居恒抚膺已矣非徐公毋能用我者陆先生尤耿介每谓得宗伯当益强宗伯亦曰使我小选愞者何以面陆先生宗伯性尤笃孝其侍荣禄公于馆局烝烝色养既荣禄公官南部数以公事如都下宗伯迎送必数十里外长跽而泣抱膝不忍起上酒炙时手择而荐之其为宗伯逾艾矣闻李夫人讣号恸几絶即日徒步出龙江望庐而恸复几絶曰王事靡盬不遑将母斯岂谓我哉奈何以一官而废我愼终节以故迄服除至卒不复用缙绅虽惜之宗伯殊自快以得长供奉荣禄公也友爱诸弟疴痒如其身宪副君稍长养而训之以至卓然有声称者宗伯力居多荣禄公饶多子孙不能容推旧庐宗伯遇火图书器什俱尽至假康懿公废宅以栖性尤好客客至辄令具酒炙度嵗租入几何奉荣禄公甘防外悉以供客或不继则笑曰姑罢酒继而后语我萧然四壁无长物也部使者欲为宗伯治第有疑狱可出者使宗伯所亲善谕意宗伯正色曰女少而嫠晩乃改适耶卒不敢复言宗伯常再考防闱一典顺天试及掌成均学其门生故吏徧天下无一字居间即嵗时伏腊问饷无丝枲之纳其却眞定鳯阳二守赂尤表表者嗜书手不时释为文能复古然根柢理道不好为浮靡以猎名台辟纂福州府志缙绅以私请者积箧不发曰岂欲陈寿我耶且是寄与考功令孰重志成读者服其典刑又删辑八闽通志埀就则病矣侍经邸进讲有四书直解诵四诗有诗説并所为诗文甚伙厄于火今其存者犹若干巻宗伯少尝读书大中寺寺多祟至则屏匿祈雨留京礼城隍庙而归假寐若一青衣神跽而曰日坛封矣起视日正午俄黒云翳之防雨霑足以是心自负其病也亦坐祈雨而应为湿所中云有三子世吉以防为太学生世勤邑诸生世陞防而从予请传者则世勤
　　王子曰明兴缙绅无世臣则三世而八座者独林氏而又加一焉不亦振振盛哉然而天下艳其盛而中惜其不尽究用者其故可推也文安公优游盛世经纶之略与诸贤共之晩而厄宦竖危得大柄不果荣禄公终始当悍相嘿嘿守操以老宗伯在通塞间其际犹之乎二公虽然宗伯自死蚤耳不死固未可量哉抑毋但八座盖三世而史局而太学师佐铨典礼天下尤艳之文安与荣禄公皆富夀久为人父宗伯仅为人子弗及终以故尤惜之也余皆不论著独论著其直道能自完于出处则三世一辙乃可贵耳世懋者予弟其持魏公事尤力于宗伯称益僚故附存之
　　王将军传
　　弇州生曰信阳葢有王太史祖嫡云余以隆庆之初元伏阙上书为先御史大夫白寃状而是时太史辟公车亦白其父故将军寃相与谈防文事甚洽也而无何皆得雪散去明年余强起一官而又三年太史成进士入读中秘书晋国典史以文行名天下盖又十余年而始草事状见属曰奈何厪以一金绯还先将军为能瞑先将军地下哉余乃叹曰嗟乎古固有之汉文诚才李广而惜其不遇时也谓子当高皇帝时万户侯岂足道哉虽然广自肮脏不侯耳彼其再至九卿十为二千石四绾将印大小七十战而尚不侯夫岂尽不用者任之若王将军则眞所谓不遇者也于是作王将军传王将军讳诏字子宣其先山东之德州人明兴有汝锡者从徐魏公北征积战功授大宁中卫百户复从燕王靖内难战死夹河子悦得为正干户改河南之信阳卫有子端袭而从王大司马恕平荆襄冦获其酋拜明威将军仍故卫署指挥佥事明威公有三子独一子瑀存尝与其所善僧慧昭语因果慨然曰虞司以杀降不益丁吾结髪行间即以为戒徃荆襄之战踲于阱而下伏三男子从者请馘之充级赏吾弗许曰彼宁眞盗耶即眞盗非接刅而抗者吾何忍以为利也资而遣之今吾老矣仅一子弱而未有孙岂有所憾哉彼虞司之谓何慧公拜曰公行得孙毋苦也巳而瑀之妇娠将蓐而明威公昼若覩慧公入者报将军产矣慧公亦以是晨灭将军生之数嵗而父瑀前卒育于明威公少而从塾师习制科业则工制科业巳习诗五七言絶则又工五七言絶然明威公弗善也曰我惟汝一线息忍以老博士而弃百世汗马劳乃教之撃剑骑射则又工撃剑骑射然不废书而明威公以寿终将军年十五居王父官及长白晳踈眉目须下埀腹上官见而异之俾理卫屯政为搜伏蠧清干没拊循其步曲襍戈耒而从事居十嵗所田有滞穗庾有浮廪台使者所旌牍约畧如嵗数而会他屯将陈道当以法笞其雕卒陈上憾讦其所侵屯饷以数千计列之御史御史下郡刘司理逮道道实不侵也迫而谋之老吏老吏曰御史躭躭若曹司理唯御史指安敢为若辨然其人墨而与黄博士有连为画策行五十金博士俾居间以百金投司理果曰吾能轻屯将罪不能反也老吏乃复画策令援将军与他屯将叶本髙共侵饷司理为牒召将军对将军时从客饮漫不知所坐以诘牒者牒者怒走之司理所谓王将军踞而詈我公司理大怒发卒百人使别将将而围捕将军时将军方之村舍有告者曰捕至矣司理将甘心于汝将军恐甫上马而追至将军彀弓注别将而曰吾罪不至死所以逃者避司理防怒耳俟其解即归法若失我不过笞笞而全故人谊若何不者污吾镞别将犹豫未果而从卒争前挽曰王将军寃而抚我曹厚公得笞吾曹请肉袒将军乃得脱匿迹他郡俟御史离部而出就狱则司理巳当将军侵饷千二百石叶本高称是而道所坐顾仅八百石竟如老吏指遂坐将军永戍追所侵饷将军家素贫独有城西庄一区竹万竿书万巻尽鬻以偿不足狱吏又亟侵之母夫人忧之甚悉脱簪珥衣服以偿又不足器用且尽而遇大赦除余饷还故爵将军愤句校仓饷故在乃诉之后御史后御史心知将军寃而虑反前狱不便谓曰幸不失乃公爵何憾直不疑偿同舍金非长者耶予之三十金曰以佐囹圄费而俾赞军政又十余嵗为庚戌大敌薄都城檄天下兵入卫而兵备使者黄君某当发汝南三千人大都非老弱即游手屠沽儿黄君忧之以属将军将军请悉汰去不堪者募壮勇教以司马法不逾月而军成如舞如组又若风雨黄君俾将军率千人前驱至邺而以敌退罢归徃返所经邸肆不知有兵过黄君益竒之而会徐御史南金以清戎按汝大阅而怪其军整暇非目所睹问黄君黄君以将军进立语移晷则大喜俾尽防汝卒制大纛高牙以宠异之尽夺卫篆及屯操捕巡诸事予将军御史威严甚他将吏见者蒲伏唯唯得一嚬则汗沾背无人色而将军独洋洋自如又尽失其事衘将军刺骨防乡人一御史按浙道归里乃争谗将军而黜者至饰二姬以进御史至浙乃上防言文吏坐戍赦还不署事而武吏坐戍独署事是使武吏轻犯法也请一切罢署盖兾以中将军报可而是时代黄君者为关西宋君怒将军不櫜鞬而谒刺求隂私无可指至是乃广御史议谓犯而非永戍者身殁之日其子孙昉得袭葢以将军昔所坐条当永戍也第不知将军狱未竟不及戍而赦然用是仅以冠带里居尽失其卫事于是屏居黄岭余故瘠田数十畆从僮奴十指犊两角躬垦之秇竹灌蔬与信阳诸名士结社为诗至成帖名之曰耐辱子又有谈録二十巻所着多竒闻自诧以虞初诺臯之类而不诡正道将军既负竒不尽究思欲一自奋而贼师尚诏防起破宋州傍掠睢陈间两河震动涿鹿焦君某以兵备当率所部与贼角而卒疲无足任者忧之以问故时校咸谓当王将军为帅士选而饱今何可复望焦君乃币致将军将军辞疾不肯徃人或谓即不以肘印易耐辱子独不为先明威计耶将军见焦君为言贼名起乌合然中多燕赵青徐流剽骑一当十者驱疲卒应之徒有披靡走耳幕府不以其老不肖请见署以便宜从事勿狥文法乃敢闻命焦君曰善唯君之所之将军乃树标而程士其中者仅十二三授以参伍偏缝之法捐直授善走者使觇贼所向而厚覆待之他将莫能用也盖连战遂大破贼而他将或小胜或否更以是忌将军而间之既报功将军仅得旌从有司赏将军自是归卧黄岭而叹曰巳矣终废不用矣谓太史千户公百战而身膏草野以有此世爵明威公讨冦三月不脱防□髪秃尽得小署级耳至我以一单辞而亡之我何以见二先公地下于是强自力投所知求辨洗不得而门下客渐散去诵曹顔逺诗欷曰吾始谓孟尝君浅中丈夫耳今乃知其不易堪也于是日课责太史兄弟为文益笃而久之太史举乡荐归奉觞称寿将军犹慨然谓我无憾于汝则我先公能无憾于我逾鬰鬰不乐将军故善食酒至石许不乱晩节尤好之酒酣辄长啸啸巳曼声为楚歌泣数行下太史所以娯悦之者万方乃稍稍释而其后感末疾寝处不肯服药曰我命在天卢扁何益知言哉太夫人在堂我获前蓐地下以待何憾所憾者竟无以见二先公耳手太史兄弟而嘱曰毋祔我先茔毋求贵人铭我第藁葬官道傍题曰前明威将军王某之柩足矣已而卒将军事太夫人孝终身无间言即大醉脩容而后进之恂恂如也视财贿如粪土而重古节侠事赴人之急甚于巳能书至径尺者尤遒劲其射十发必命中自少至老不释巻
　　弇州生曰古所称国士无双王将军近之哉太史之雪王将军寃复其官而有子延世继之仅逾冠而大司马都试第一叅襄平军事批亢捣虚进署级为实受巳复奋勇斩杀过当超二级为指挥使予世袭太史谓儿子未称才即才宁敢望我将军也嗟乎何我将军之难而儿子之易也余又闻之太史将军尝奉监司指捕冯氏之为妖术聚众者将尽僇之以反闻将军独不肯曰愚民相聚徼福利耳非有反状足僇也胜之亦伤天地和不胜而如黄巾之衅何以解于是集父老喻之立散去而棰治冯氏之为妖术者冯氏妖亦遂絶予谓王将军不滥杀类明威公而其所完大李广视王将军诚材武然何至斩防陵尉坑陇西降冦哉至孙陵而防敌隤其家声非不幸也王将军者固隐约坎坷以终所以贻子孙宏逺矣









　　弇州续稿巻七十五
　　钦定四库全书
　　弇州续稿巻七十六
　　明　王世贞　撰
　　文部
　　传
　　冯廷尉京兆父子忠孝传
　　王子曰余入朝所睹接诸老先生能言冯御史父子忠孝事葢未尝不津津致执鞭之慕也既而曰吾闻之老子士岂愿欲有忠孝名哉至治之世天子穆穆羣僚师师亡毛髪之过举隐忧以来言者諌鼔谤木日悬而不用仕优游于朝四民优游于都野亡忿防讼争之日椎剽丸桴之夜防侵疠札之嵗以相保终其天年即用劳承志之外亦何所效之故士至于忠孝名要非有得巳也然而使士得全其名而以身免者则君也实天也冯御史之始成进士也以行人出劳两广大帅王文成公守仁文成公进公而语之道公不觉屈席巳荐束脩为弟子文成公亦器之每语人任重道逺其在冯生哉公以行人高第得御史分司留台故事御史有所执讯甫具以移刑部曹郎俾为狱不复更相关也公下所司必从曹録狱牒以报诸曹郎噪其尚书谓御史属吏我尚书以语公不为动曰御史非欲属吏公诸曹也欲因以知事首尾孰为缓孰为速孰为可否体当如是耳尚书屈遂着为甲令寻疏论留守魏公不当越江役诸卫卒语侵大司马夺一月奉魏公慴不敢越江役卫卒矣巳奉命巡上江故事逻卒获盗多寡为殿最公叹曰是必有孽盗以免殿者下令卒画地而程之以不被盗为上功获多而覈者次之民自是不虞盗诬指挥张绅挟汪御史大夫鋐而杀人公立讯寘之法汪大夫以上宠之故势张甚请大计觐吏时南諌台毋得先论摘俟既毕事而始论摘其尤者部院更衷之公谓南谏台论摘在先北在后皆所以详覈官邪司察漏网大夫欲自収寄而夺耳目之任不可上疏力争得如故事汪大夫愎而险能窥伺上指沮折其属又阿臾时相数更职守以自固公复上疏极论之时上方喜新贵人议分建南北郊又欲令皇后出蚕北郊而擿其不合者著论以邪徒辟之中外惴惴莫敢抗公独上疏谓陛下必不忍以敢言之士为邪徒此殆左右奸佞欲售其説者隂诋之耳今天下士风日敝以缄黙为老成以顺臾为平易以特立为矫激有所建白咸指为沽名言及左右辄寘之逺谴不惟父母妻子怨其不能持禄保身而朋友故旧絶迹徃来以避权臣之怒陛下尚犹以邪徒目之则唯有廿心立仗之马喑口朝阳之鳯而已古者天子躬耕籍田以供粢盛后亲桑蚕室以资黼黻文章未闻出郊而蚕也今士庶之家少习礼教者必以男不言内女不言外为美俗堂堂天朝四方取则焉可舍九重而逺出郊宿乎是礼行后世有特书者曰后亲蚕于郊讥外也视陛下当为何如主也南北郊高皇帝未定制也分十年而合合百余年而列圣继之未有改也今陛下一旦改之行夏之时而顾复周之祭先地后天则尊卑之义不明分天分地则神明之志不通夫百年而成一旦而毁中人之家守先业者尚知其不可而况陛下为天地子为宗庙社稷主哉陛下服歴大位九年于今矣以为治耶乱耶安耶危耶太仓水衡供亿不足那贷尽矣三辅近畿关陜河洛赤地千里人且相食矣两淮旱蝗草茎木叶亡孑遗矣江南大水嵗课不登争流窜矣闽海叛卒至杀两省长官矣延绥一军素称忠厚为殍者二万余矣地震星孛产妖作异草木变怪禽兽为孽置邮不絶书灵台不絶奏陛下了不之防而沾沾焉自以为治安今日颁手诏明日降勑谕欲以配追前王轶驾后世臣故知其不可也因劝上速停二议开言路且以尧舜之用元凯为勉而唐宋之狥林甫安石为戒俱报闻当公具草时分且得逮而上寛之弗竞也公益感奋思报防彗星见遂极论汪大夫为腹心彗并及二相臣以为召用者宜亟罢罢者宜弃勿用遂仿范希文百官图例悉品诸大臣以某贤当简用某不肖当斥其辞防峭厉上恚甚驰缇骑逮之至京下诏狱苛究所主名榜掠濒死者数四公执语不移遂移秋官狱论比附上言大臣德政律斩而疑之或得从轻比上夺尚书王时中职侍郎闻渊嵗俸郎以下逺谪有差公遂真论斩矣时汪大夫得骤迁太宰而王肃敏公廷相代为大夫议以公所坐特毁誉失当与三尺不尽合疏请之不听寻当论报以例防审南阙门汪太宰时执笔故令校卒持公转膝面之公即起立不跪太宰怒谓汝上书欲死我既下狱复欲为厉鬼以死我死今不在我手耶公叱曰若安能死我即重我不过磔若又安能磔我太宰益怒谓囚何敢叱大臣公曰大臣而无君人人得诛之何但叱为太宰乃摭公狱中事谓以受人饷公笑曰如若言不过以义槖饘耳不至如若以选人市又受某某金而荐之开府太宰怒甚推案下欲拳公公应之声益厉王大夫好谓冯御史何絮为祖宗不杀諌臣百七十年矣岂以而快心破祖宗法又为太宰有法在以法论御史则可以怒论御史不可夏宗伯言亦曰此岂宰公私家耶太宰乃止然犹署公情真公挺身出不顾观者皆啧啧称叹曰是御史始者以其膝铁也其辩口则亦铁今者觉其胆与骨皆铁矣因目公为四铁御史且録其语传之逺外而上所使诇事者宻以闻颇为动容是冬得不论当汹汹时有遗公药者曰毋再辱公推之地曰不闻王新甫语我岂儿女子耶御史陈事不当伏欧刀都市以伸明主法何言辱公在狱而有孝子京兆君事公讳恩字子仁娶于金而举京兆君京兆君名行可有兄弟十人而君为之长当御史公下狱时君甫十三嵗即伏阙上书白寃状括髪短后衣蹩蹩长安街中见一要官轝过即攀跪泣请其辞絶酸楚不忍闻皆掩耳促舁者疾过之其又二载而君年十五矣防冬事迫乃刺血书疏叩公车大略言臣父恩幼而失怙祖母呉含饴哺之以长成有今日不幸私忧过计欲为陛下作一吠奸之犬而顿忘逆鳞之戒遽防大辟炭都市窃念祖母呉巳八十余忧伤之深仅余气息臣父今日死祖母当以今日死臣父明日死祖母以明日死臣父死臣祖母复死臣防然一孤宁得不死惟冀陛下哀怜之防臣置辟而赦臣父得以苟延母子二人之命陛下僇臣不伤臣心臣被僇不伤陛下法谨延颈以俟白刃纳言陈经见而怜之为封上有防法司更审时王大夫犹在事与聂司冦贤仍以公前律不尽合请报减死戍雷州公戍而汪太宰亦用奸事露罢矣于时海内翕然谓冯公死忠孝子君死孝然卒皆不死王子读之葢至今犹廪廪焉巳而叹曰嗟乎夫孰非天哉今夫高文二祖至神圣也从法语如转圜然胡至斩王权磔萧仪而腐曽秉正也始约法而天下有触罗者皆以子请代得免既而不胜请乃许之如陆安郑士利辈不可指屈葢人子之志伸而于太和不无漓哉夫冯公伸为臣而其子伸为子然而卒以全者天也葢冯公之后十八年而杨忠愍继盛不免矣其妇謼天而请代而若弗闻矣故曰天也冯公既得雷州戍雷之荐绅衿裾迎而师事之颁白倪孺相牵借指目公以为非复世间人公后先凡六载所悰寄在吟咏甚适也独不能忘母呉太夫人而会赦归雷人祠之十贤堂以配宋之迁客冦凖李光辈公始获精心养母呉始公少时食贫不能恒治甘防一日彷徨无所出之中野遇一雉飞入怀以佐午具至是叹曰吾今幸不至窭吾敢以俭吾亲哉于是日徴水陆之腴以荐每行村落间辄奉板舆偕采田歌懽悦之葢太夫人九十五而后终公亦逾六十矣犹烝烝孺子慕也公材大既蚤废亡所施居恒慷慨谓犹可以为德于一乡巳而曰是不易以不费惠也出槖中装颇买陂田之瘠者募贫人佃之教以计然之防而亦会有天幸傍畆益拓所入渐广乃首推母呉意以赡其族季曰干曰坤者又赡其女兄弟之归张震王梦葵者又赡其弟之婿奚继之者巳又赡其兄子际可为之娶妇嫁二女而谷之巳又赡它弟族子斆可立可仕可还可又赡诸姊妹之适庄华陆府钟鳯者巳又赡其布衣之交曰郭济沈兰钱谷者经生交曰张思者患难交曰李啓祥者通家之后人曰载九甄曰苏允厚者或授之室或资之学或防其死栁御史与周主事之坊其裔孙贫售之公公与之直而后归之又赎钱修撰之坊以授其裔孙曰毋更失守也倭入冦监司募僧兵御之公所赍廪犒独当公家半士女避倭而徙者皆为授庐传餐以济之大饥疫煑粥南禅寺哺饥者剂药以治疫者所全活甚众又割其膏畆数百俾代区赋长资曰奈何吾安坐而视汝剉产也始公之急治生而人疑之既伺其所嵗出乃曰冯公殆为它人治生耳孝子君既出公于狱遂益习经术甫冠举乡试高等归而佐公为义防公元配金孺人以老寿卒君吁祷而请延不得则恸絶久之乃苏蔬食不入内者三载而念公老不欲伤其意时和色而后见不使觉也葢乡人人益称君孝矣会穆庙初御极旌诸言事者冯公业七十余铨曹欲用公而难其老乃疏进大理寺左寺丞再以庙恩加朝列大夫而部使者方列上君前事下大宗伯覆覈无异特旌君为孝子表其庐于是冯公父子忠孝事大着而君以数竒久困公车冯公督之谒选曰吾不任报国矣若不以时需一命以摅汝蓄如吾志何君谒吏部选得光禄署正光禄中贵人陆海故以鱼肉其大僚至四署则益狎君夙戒其属务饬于上供之物而中贵人至欲有所恐喝而君阳为不知者防夙猾之役而数之曰某事为某奸某事为某盗不而贷也葢皆中贵人交关隂私状中贵人欲假上供物以难之则皆饬乃更扼咽为诸役请命而出问知为冯御史儿相戒竟君任亡敢干而君当以预赞大典论劳有大红绣绮衣之锡葢用四品例云会以公病乞归公强无疾老而稍善忘比疾革谓诸子曰负国家再生恩巳矣属之而曹耳谓长子见者以行古道其犹有古心乎诸季可取师也遂瞑明年郡邑大夫师生祠公乡贤祠君之奉公丧毁瘠而抑于礼如其奉金孺人丧服除迁通判应天府君直臣子又自以孝廉重公卿间毋敢吏畜之而君益自励为精勤每有所委署恒单骑徃曰奈何以口体烦人当论市役一瞽而卜者诉曰何以任帛供君曰若诚卜且瞽若父不某所兄某所为千金市耶里人推槽坊供者皆窭人子公怒曰去之东偏某家不以千金张槽坊而委之窭子杖而更之当监掣盐务推抑大贾而寛中贾以下咸称平其监烙驹亦仿其意先豪牧之饶秣者监清屯田先豪伍之兼并者以故所至辄办理然君矻矻持絜法亡所阿狥御史台有胥史见诉下君治而心庇之比狱上欲曲罪诉者君持不可而止尝奉委逮魏公从子及其家奴稽故不发君使谕之曰若不熟铁榜耶而敢抗王法即八议在魏公不在尔辈从子蒲伏请罪君痛抶其奴悉抵法数从子而宥之司内枢之贵人用督捕责君受牒君使一役受牒贵人恚乃为名以抄案胁君吏徃吏咸惴无人色君谓而贵人不解事京兆不受弹压我以吏徃而贵人不以小珰来耶贵人恚虽甚问知君为冯御史子逆自折然君于职不专为伉其治民大指先教化而后刑罚有兄饶产而弟窘者诬其兄君不直其弟使具狱而徐动以天性兄为哭欲寛其弟而给之弟哭请毕死不敢负兄遂相为敦睦君又辩故宦家争嗣微瞹与富人之孽子寃死者翕然称君神明君尝属议高淳事高淳防诸郡上游而颇受诸山水故有堰障之其水傍溢顷田数十皆浸或请决堰以露田君曰为田几何吾宁无邑子情安忍邻国为壑则又请省赋以苏常郡赋补之君曰苏常赋重极矣能径省高淳赋则可以苏常补则不可乃议调停虚粮以改折代高淳之困亦苏其后复嵗饥桴鼔不时起而君巳去邑尹谓非君行赈且立稿君即日命驾趣之邑哀号者道阗嗌也君褰帷而示之曰我在毋忧稿君故已悉得其田饶瘠主名毋敢下上者散赈日所至俾贫人鱼贯受粟悉以实徃咸驩呼祝君有后台使者上君治状卓异先后十一疏而是时少宰王夷陵尝以公分识君贻书君谓相国与太宰逅而贤君吾从旁臾之非久迁矣君不答人以诮君君曰彼贤我则不责我答责我答我故不受彼贤何与我为君坐是竟不迁以考最不欲北谢病归脩其父行谊甚适也冯之先讙以侠亭以守刦毋择以战咸显名秦齐韩赵间至汉而奉世野王以威重廉靖称其后道拯贵寿京稍謇谔然未有忠孝表表如廷尉京兆父子者虽然亦各所自重举之耳以迹廷尉终始则何尝不笃孝焉京兆故不尽究材其材何尝不宜世也抑其奉公守法足称矣又皆博学工属文而传其业者廷尉之子学宪时可京兆之子乡进士大受尤有声大受与王子善故为论著之如此或谓廷尉有恒言行隂德而使人知非隂德也读京兆之辞孝子旌恳恳繇衷悃矣今奈何使人名之又忍以君亲使人名之也王子曰然欤否否使人不得名者盛世事也不欲使人得名者忠臣孝子心也名忠臣孝子以风天下者民秉彛也且夫名教者圣人之所不废也而又何疑焉曰冯廷尉京兆父子忠孝传
　　陆子傅先生传
　　陆先生者讳师道字子傅其先苏之长洲人生而颖儁七嵗能裁小语诗稍长受王选部谷祥易以易补博士弟子郡守聂贞襄公豹试而竒之令改受春秋即以善春秋闻时年甫二十余而会其偶曹宜人卒昆山呉中英先生者名儒少所当意见先生而竒之以女女焉是为呉安人遂与呉先生同荐应天先生秀眉美姿玉立颀然其再屈公车而词赋声隆隆起凡六载始成进士所射策入故相夏文愍公言手大竒先生为言于故相李文康公时曰是子也其文贾董而书则钟王以第一人闻是时上不尽寄相臣柄移之二甲第五选而得工部都水司主事任职洁廉无害夏公内自恨奏改先生礼部仪制司供事制勅先生雅不欲近相臣而念越人勇之説进所取应制酬代渐诡因母陈宜人病请急归侍久之陈宜人病寖剧先生谢客隐汤药问蚤莫亡间时时抟颡吁天请代又尝刲股羮而进之病良已又病目先生三防之亦已防所予告过期遂不肯出益肆力于学其学自九流七畧稗官黄衣之属亡所不窥手抄典籍后先积数百千巻丹铅俨然益工歌诗及古文辞又益习书小楷以至古皆精絶又傍晓绘事简淡咄咄逼倪元镇时文待诏先生徴明者里居而亦善诗及书及绘事先生造门用师礼礼之人谓先生业已贵胡折节乃尔且不闻世以秇目文先生耶先生曰子言之误夫文先生以秇藏道者也自吾见文先生无适而非师也者奉之益笃文先生亦笃好先生即胶漆莫喻也诸台使慰荐先生者无虑数十疏自世宗朝执政者好拔其党据津要以相翼毗而轻于弃名士大夫而士大夫亦丑之莫肯为用而吾呉最盛前先生者有王叅议庭陆给事粲袁佥事袠皆里居与先生善而先生所取友如王太学宠彭徴士年张先辈鳯翼兄弟多徃来文先生家与文先生之子博士彭司谕嘉日相从评隲文事攷校金石三仓鸿都之学与丹青理茗盌鑪香翛然竟日间从诸贤出游泛石湖取越来道放舟胥口寻览虎丘上方支硎天池墓灵巗邓尉万笏大石之胜呉中好事人操酒船迹之于山水间先生亦无所拒取酣适而别兴到弄笔得薄蹏阿锡一防染若重宝葢是时海内悬格以购文先生迹次及先生先生不为意寻而陈宜人以老寿终先生哭毁几灭性而素所友爱弟安道亦卒以是日邑鬰忽中风蹶愦愦呕沬久之渐愈而性理亦少错矣先生林下逾二十年而受易师王选部亦以久废俱负公望朝之执政者新以名起先生与王君先生就王君而防行止王君曰吾老矣即并命而并不出将以我曹敖然而忽忘君父先生乃起就补南仪部召为膳部郎中甫上擢尚宝少卿寻奉使祭秦先王公殊自快以生平所慕者关中形胜今幸一寓目焉乃纵游二华观龙门砥柱浴骊山温泉吊汉唐诸陵所至皆有诗而秦之嗣王习闻先生名厚币以飨先生谢弗纳归署尚寳篆会以穆宗登极推恩赠先生父母妻而先生阶奉直大夫勲恊正庶尹亡何故疴复作乃再上疏予告归归六年卒王君既防先生出即谢病卧复起居两嵗果病病久之而死其于先生虽为授经师而行能姿槩略相甲乙王君风度整防而先生襟宇冲夷有足当者其月旦亦埒之先生初号元洲寻更曰五湖以表寓也卒之年六十四所着文集左史子汉镌若干巻二子士谦士仁皆有名士风
　　弇州生曰以陆先生之初尚羊山泽诗酒自藏即渊明奚啻焉晩乃聊出栖迟金马庶几东方曼倩之所称者浮云在霄舒巻自如亦胡弗适也嗟夫令典午不易社羔鴈娄下人亦胡能以一隐逸测渊明而何乃迹陆先生为
　　喻太公传
　　余始与杭假守喻均邦相善因而得其父太公燮之为人又得其诗万厯之癸未冬而邦相以书自杭来曰日奉吾父之郡邸养而忽忽不怿谓孺子吾不敢望故丰鸡犬奈何坐肥我则一奉之西湖上亦不肯再曰梦境耳且吾不欲使西湖之识假守父顾案头有弇州山人集读而心善之令日进二三编居四十日而尽乃曰吾日登弇州之山而与山人游不亦大快且吞所谓西湖八九不芥蔕乎我归以山人老矣弇州山人者世贞也居一月所而邦相手草太公之事状而来请曰吾父不获面先生而先生之言在吾父胷臆其可以当先生世而失吾父敢以不朽请余曰微而请余故尝得而太公又得太公诗矣世所称相知者宁面也属有文字戒则以太公故缓而为传之太公者字廷理父曰朴斋公栗生太公九龄而见背有母刘在兄弟凡三人而太公居仲伯氏煌秉家政才足树也而不能无别帑计嵗少赢积刘夫人怪何以弗赢也而语太公太公诡对曰自吾考之见背中外若猬逼焉得弗隳足矣何敢望赢刘夫人意乃解而久之伯氏亦卒有三男二女未婚嫁太公代署政则益精勤课童奴事耕织计嵗得厪厪当出以时消息之故为季也室已为伯氏三子室而字二女嵗计之若小赢者刘夫人复怪之若材乃逾伯氏耶以伺其私槖亡有也当拆箸则盛推其园田以授季与伯之子而取其余不合亲友不立盟契交让而后饮极懽而退自是刘夫人独就太公养而季以火燬已而延太公所亦燬独伯之遗舍存太公仰天谢曰幸怜我不困我胼胝以日夜覆露三孺子足矣谓季来合而奉太夫人僦比舍居无忧色然自是家日益削与其妇夏安人节腹以资太夫人甘不使知有约也太夫人卒不能具窀穸奔走匄贷以襄事而毁瘠胜之人人归孝矣太公自是不甚力治生而会邦相长则力课之明经属文邦相有材气然自负不肯就经生规太公必挫之使就经生规而后已性又嗜读书至丙夜声琅然不辍夏安人戏谓得无更作博士弟子耶少而不读今何读为太公笑曰少不读故今读之且书宁为博士弟子设也太公之所精治独史学上下数百年间事指画舌涌如覩邦相既业成而语人吾不治史从傍耳吾父谈隃于目习多矣太公故尘土财帛喜施予而夺于力弗继自邦相之通仕籍若少可以行德者即宗戚中壮有室殁有归孤寡有衣食其半皆于太公乎足客至毋问蚤莫輙呼酒炙弹棋鬭枭竟夕不示倦色甚至比隣贫不能留连客太公为延致曰奈何吾里而有枵客也以故太公之称封君者十余年而不名一轩南畆无傍拓更自喜以为快邦相郎营缮当治仓与仓曹郎有连而失其意仓曹相客也谗于相谓邦相尝有所雌黄激之怒以摄督仓侍郎因事刺讥邦相一孱给事中从而实之寘狱讯邦相祸且不测太公闻而晏然曰儿非不自爱者命也已而得白薄讁楚察幕归而请罪太公复欣然曰咎不自尔掇命也何害至邦相宦楚幕奔夏安人之丧归相劳苦久之邦相按庐产犹故喻也太公伺邦相槖犹故邦相也父子泣相慰曰可以终身矣太公之所最乐者就邦相营缮封与燕之贤豪长者游然不久弃之去其次就邦相兰溪令所风令以寛平无忮令能奉行之亦乐也而亦不久去大约如在杭指太公生平防脩巍坐袖手虽盛夏冠裳殊楚楚年七十有七矣神形犹峭爽目闪闪如岩下电飘髭拂袊领白而光可鉴也太公不喜属文以其去情性逺而嗜诗老而吟咏不衰邦相私评之以高处鴈行岑嘉州下亦不减元白其为五季乐府慷慨激昻则辛幼安刘改之也人以为知言初邦相之封太公如官也饬冠带组绣以荐太公为一再御然不恒御也里居冯一仓头卒遇之不知为贵人郡邑礼请乡饮亦不肯应而自号曰素轩邓太史以赞尝因其七十而为之説谓有天籁而五声于是乎生也有淡而五味于是乎生也有素而五色于是乎生也籁不离声淡不离味素不离色且日鬭接而守之卒未免不胜之患焉故道期乎齐知之不能知而言体乎常名之不能名予将进公于素之上乎太公曰吾安知上吾长保吾素足矣
　　弇山人曰如邓氏云太公将不得为有道者耶訾不责赢德不近名以素为纬复取为经外若皦皦而中防防其子师之拙宦乃成其见若不足而终有余者耶庄周所谓人之君子而天之小人者耶所谓诗发乎情止乎性用自媮适而已若终始不离素者邦相目以如岑如元白如辛刘庶几闇然而章不能竟掩之矣
　　余徴君传
　　余与晋陵余司理善司理时时为称其先桐林君之贤也曰百余某何敢望吾先君而先君困诸生久其应乡辟书数佹得而失之而不谷乃先先君鸣嗟乎士固有命哉已而以司理语质之其乡人王祖嫡曾清辈则皆曰余徴君贤者问何以称徴君曰君诸生也隆庆初天子下有司辟怀材抱德咸推逊君将以君应而君卒学者不敢以诸生目而称之曰徴君防因司理请乃作余为诸生祭酒束防请益者众而其于家尤能消息之以故小自给顾性好施予里人秦生被诬杖且死犹坐系不得出徴君脱骖马赎之出而医药之得不死它日之别墅遇有夫妇哭甚哀问知其有巨室逋且鬻妇以偿也趣诣巨室缓颊百方至自为券以代而解故人龙某子贫甚馆之门下衣食之族女孤収养俾差次已女择壻而资嫁之徴君所行德甚众然不自以名其受人德则缕缕热中不亟报不止也性笃孝事橘泉公无违色既以考终柴毁骨立服禫矣每念不能终养公又不能以禄养也语及之泪交下于頥遇食亦废匕箸少能诗晩而渐入唐格能文文闯东西京能书书法遒劲剂永兴渤海间尤精二氏学旁晓星厯服饵之技所着障风集八巻一得集四巻葢郡邑既欲以公应辟书不果则以应嵗荐甫治装而病卒矣年仅五十七
　　赞曰余所覩博士师弟子荐徴君牍抑何其详至委曲也汝南故善月旦评今犹有古所遗也夫以其文俳故不志志大都云司理之治晋陵其贤可屈指数至称徴君则自贬损以为无可比子道固然语云不知其父知其子余以是传之无恧辞抑橘泉公医而徴君儒以不逮禄养自憾终其身则余氏代推其先德矣











　　弇州续稿巻七十六
　　钦定四库全书
　　弇州续稿巻七十七
　　明　王世贞　撰
　　文部
　　传
　　徐尚书传
　　徐尚书者讳栻字世寅苏之常熟人其先嬴氏封于徐而子孙防居偃师其迁新郑者为着族至宋而南渡居常熟者后为着族及明而有官至侍郎为名臣者其徙于李墓曰东徐复为着族凡数传而至鲲鲲子天民是为尚书祖父皆以尚书贵赠副都御史再赠兵部右侍郎天民家素饶好施予仁义附之有丈夫子四而尚书其最少三嵗防母吴继母张母之十四防父哀毁如成人其伯氏谓仲与叔曰堪舆者言吾家必大贵而吾与若已弃之农即贵必是子乎吾曹盍僇力为家而纵使学尚书乃奋自砥励昼夜读书通经术以诸生防太学久之连举进士出知宜春县拜南京湖广道监察御史谪浙江布政司都事迁建宁司理同知饶州府进浙江按察佥事遂为其省右叅议以张淑人忧归服除补故官河南以按察副使视楚学事迁云南右叅政寻转其省按察使再转右布政使移山东为左寻擢顺天尹未上拜都察院右副都御史抚江西入为南京工部右侍郎久之以工部右侍郎兼右佥都御史治山东胶河未竟改兵部右侍郎仍兼右佥都御史提督军务兼廵抚浙江召为刑部左侍郎方代而拜南京工部尚书未上以言者归待用于里居二嵗而卒尚书之始为宜春也其邑人曰相嵩相嵩以贵势倾天下而其子侍郎世蕃持父秉益张舍中子横行州郡莫敢谁何嵩乃以好饮尚书至半而觞之曰去家逺不能不以付令君尚书返觞嵩曰去公逺无所从质愿以一二家老名示事质之何如世蕃意不怿谓大小数千指孰所取家老已而肘嵩曰令君言之当授笔嵩书其老二人名以授尚书尚书至邑过嵩家召其二人出见而熟视之曰而公命也有所语以告我亡何舍人子横行者前后十数辈尚书悉防而笞之奴迫且絮泣曰公所言舍人子云何而赐笞尚书曰舍人子何不以名而仅名彼二人嵩父子闻而弗説也业已属之故不能难而尚书之为令益谨时时召问三老所疾苦诸所治平徭赋省刑罚更定约束皆卓然为他邑冠台荐上乃以尺一召而嵩父子欲脩衔而刺之亡所得列考皆上上阳谓选部郎曰此令本无长而姑以吾桑梓故借之于是仅得南御史尚书为南御史则益谔谔持正论尝因元日日食上脩省防时上已讳之而防所论殊剀直报闻倭警海上久益急江南民娄中兵而水旱继之尚书复防请寛防及备倭五事他论兵计七事多凿凿可行部覆亦时持之有着为防令者嵩父子更以为辞曰一御史不数月而纷纷乃尔如百御史何即荅防不令县官腕痛耶葢尚书行而同年楚人王宗茂者亦为南御史嵩父子置酒并召之盘飱具水陆宗茂多不能名恠而问尚书尚书防笑曰海外物也若何由名宗茂之抵南京未几而极论嵩父子具防草成以属尚书尚书为更定数字时有所善郎在坐夕别而晨驰一介走报嵩嵩以是得为备而谪宗茂嵩故以疑尚书是郎者复泄之而疏辞有设宴而水陆毕具皆海外物语乃益恨尚书属为南太宰者曰必为我一快志于徐某不然我食且不咽太宰伺求疵不得因大计京朝官示薄谪而已都事于藩僚最防冗而尚书以谴徃可坐待迁顾孜孜守法无害赵文华将大军南征倭至浙而其督察时尚书所论兵事疏中颇言其失计甚切文华恨之而为故嵩党尚书入参谒文华徉怒数他吏以威胁尚书尚书不动乃檄使入贼巢欲餧之贼尚书至而贼已解防乃得免时议者皆穪其屈而嵩亦颇自悔以私抑其乡邑令而自树威尚书用是连得司理及郡丞而益精勤于职为丞时尝摄郡祷雨雨澍应拜火火防郡士人异之谱之诗曰双异集自是擢佥事而胡庄肃公松为藩长与尚书语而器异之寻江右大盗起且用兵而胡已迁为其大帅请于浙之大帅宗宪募义乌兵使禆将戚继光将而讨之以尚书监其军遂大破贼有白金文绮锡时嵩父子败而徐文贞公阶当国选部郎陆光祖与尚书善而推毂焉乃得稍视楚学楚地方三千里自乔世宁而外按部无徧者尚书昼夜不停瞬寒暑无宁趾朞月而徧十五郡课试毕輙进诸生而诲之行谊经术人人感畏乂表先贤之祠墓如黄叔度周茂叔诸公皆自为之记至云南而黔公朝弼者悍而骄不肯循故事归谒留都而悉倾其嫂槖且锢之又凌侮台使者台使者恚甚不知所出尚书时以按察具草上台请论削黔公爵而亟贵其子代署事彼失权无能为而幸其子之得署事当隐忍不敢为变台使者据以闻诏可黔中遂安同年张天复故尝参其辖坐赃当即讯尚书悯天复寃委曲为调停以解其他所行举乡约辨疑狱革抽税省宴防滇人戴之若神明都御史以非所便且谓滇一徐君足而何所用我为因数使人司尚书事尚书即引疾而左使陈善以书説都御史曰徐君奉明公威灵以摄滇吏民吏民称徐君贤即归德明公而明公乃疑其侵权者何也今徐君闻明公之有意督过之且去去则善不能独留矣都御史愧而止尚书之在滇垂六年而不得移近地时徐文贞在位久讲学倡士大夫诸以讲学名者皆骤显贵而尚书故讲学而独不得移或曰尚书学不尽为新建而为闽洛以非徐公指也或曰不然尚书不能事徐公客客无为防扬者徐公去而为髙新郑拱幸用事其两人若水火谓尚书徐皆南人也而独留滞滇当亡所附丽遂连擢尚书以塞南人意而尚书欲以义报髙时给事中笪东光素有狂易病上防请僇徐并时之所谓贤而与拱忤者尽逐之以媚髙防上御朝东光噪于陛法当逮髙公为之以病请得罢不防甫归里而属尚书荐起之御史以书来约尚书不听曰吾闻笪病尚未愈何可荐也东光驰而见尚书尚书谬谓曰君病尚在医药而乃轻出耶髙闻之怒曰徐某叛我使我惭见吾客必逐之防败乃得免花园峒贼之在江右者久而剽掠益甚尚书发兵讨平之俘斩以千计捷闻赐白金文绮饶故困于甆而甆于眞红尤不易自宣德嘉靖间再为之其费本钜而数不成民以数倍偿破家比比至是中贵人用侈导上复行所司为之尚书力言其不可辞甚苦人以危尚书上独心动为易浅者饶得以不大破尚书乃一切为寛防而他所请若复临德仓储东南饷表革除死事臣崇祀罗李诸所规画在国计风教不规规一方多报可既转南而薄其职亡所事事居恒自叹天子不以时见任使即一旦狗马之力罢而使从少年后难矣防江陵相方贵重思立竒功自固而山东漕河羣臣扼腕而谈海运尚书为工部侍郎而其长刘公应节同年也故山东之莱人从容言海运必由淮而逾青莱多山能壊舟避之则益迂有内地经胶莱河二百余里差近三之二而亡覆溺有故阯可复也尚书与意合各上防具言其利便尚书遂兼宪职徃莅之用军兴法不能亡所募发其人乍见以为扰争言之两台臣刘公既理戎政诏往勘处乡人狎刘公噪而从之江陵亦不能决于是尚书乃叹曰天乎以一时害而废百世利固难与虑始哉遂罢役而抚浙之命下矣江陵尚服尚书果势壮徃而是时海塩之隄坏浙之东西亡所不濵海而海塩拒之不能半里许当宋时累石为隄厚十余丈每丈费五百金隄一决则卤潮入而数百里稻田亡弗腐者至是以属尚书与监司合荚脩筑之凡二十余里大率费减省于旧十之七而坚壮胜之复濬内濠广六七丈袤与隄等论功赐白金一镒文绮二有副而倭奴复来犯宁台间尚书督舟师逆击之卤级百赐如海隄上将举大婚司礼中贵人来责御服衮绣祎翟诸女红费十倍于昔尚书为委曲调处不足则议加敛尚书曰民力竭矣柰何防请于上俾司农将作损帑以纾之浙人少安尚书于浙治状非一然其大要在裁冗食汰冗兵他供亿减节以一身先之邮传逹官还徃虽造请不废然宴不过五簋餽食不过筭器而已又为三办法以定租调奸吏不得指为奸窟于是浙人益大安而终以纎啬少纵舍不能尽合贵势心虽再迁至八座甫离事而言者有所齮龁初江陵之遘防而夺情也天子为之杖讁诸沮止者而尚书为书草大指谓即夺情不可以无奔防即沮止者之不当不可以重致罪与廷尉陆公光祖约以上江陵而尚书先之江陵弗悦也是以有里居命亡何而事大白台使者亟荐之遂预推南司冦而尚书以齿风不数日卒矣春秋六十有三尚书性孝友事诸兄若父诸从子若子其里居亟为郡邑言利弊娓娓亡非为闾里福者而于姻族惇深矣朴素自喜居平食不再肉一布衣至三澣而未尝不整冠服左凖右防动止有礼然其自治严而待客则蔼然谈咲若春风尤重友谊尚风节御史宗茂已物故而行部至其邑见遗孤而抚之沈少卿懋孝持夺情事戍岭外道过浙尚书出视无所避为之治薪粲而贻书岭外之大帅人或以撼尚书弗顾也虽不尽为新建学至所推贤惟新建尝上书请从事孔庙廷议有抗沮者辨之颊尽赤于物无所不慈而尤恶杀居恒谓太牢最钜而最有益于世天子无故不杀之而人以为砧盎之恒物者何也以故所莅官必禁止而又梓之书以示人为文章赡而逹有奏议若干巻集若干巻外史氏曰尚书首尾四相国毋论其人不能尽贤而皆欲得尚书或不尽得或甫得而竟离之人将以尚书不能用相国哉夫亦自信其是而已尚书于国称八座亦至贵重矣然而所欲抒发十不得一二也以故竟邑邑死而至暮年扼腕论天下事不小衰彼岂与沈鹜岩穴槁死黄壌者究日计耶若乃不忍一牛而施由亲始则孟子之所谓亲亲仁民爱物者庻几不失序哉
　　少司马赵公传
　　当岛冦讧而为世宗之季先后两贵臣其一以视师往曰赵司空文华而一以督戎往曰胡司马宗宪大江以南不患冦而患是两贵臣者时则有两侍御亦先后以柱后惠文力折之两贵臣之防卒不获大张而越民恃以小挺旦夕之命然卒不能为两侍御害两侍御者赵公孔昭王公本固也而又皆同年进士乂皆为顺德之邢台人赵公之所值即赵司空最贪鄙无耻恃上宠而挟权相之卵翼之则又最横公时自福建廵按还以风裁举再按浙江司空其部人也而持监军节以吾吴之曹中丞邦辅有战功而不相推逊欲劾其调度失防公业为救曹公草露以示司空而语之曰年来遘贼至惟有鸟兽窜耳所见惟一曹中丞强人意而公摧折之何以励天下司空语塞第曰任公救之上于吾两人者孰重公曰恶是何言也俱为臣子伸所见何以能逆探人主意且公虽重安能越理而重于我司空度不可已又终以桑梓故惧公难之追寝其防以解而是时公入司棘而司空有一子应试乃谬防公而要之曰老防防犊柰何公阳为不悟者入棘约束诸僚宷曰司空谓我矣毋得与寒士争进罢其巻弗録司空恚甚然莫能报也而属且入朝因尽笼诸公功而归诸已公当防稾草尽削其张大诬罔语其防遂有异同司空力能得之大相然竟不能夺公所守而公乃得加奉及赐镒金束帛司空自以告讦迁其后卒败而胡司马者继其后而与王公值其人颇豪健有气于贼多所诱致而其张大诬罔尤甚且恣为干没王公持之力已副臬外地然其后司马者亦败王公得娄迁至南太宰而赵公敡歴中外所至防方面勲而其官仅为左司马坐宿疾故也公讳孔昭字子潜别号玉泉世为邢甲族而大父仿以惇朴父用以刚直皆着声皆用公贵赠如其官父娶张淑人有子光禄署丞孔阳德平丞孔仪矣三举而后得公公生数嵗动止卓荦不凡父抚而异之曰官人儿也十六试诸生第一已屡试皆髙等十九举乡荐遂驰声公车二十六而成进士除河南开封之鄢陵令鄢陵吏人窃少之而公素精习法比便案牍大事斧断小事理解盈庭之讼不移晷而散其兴利若饥渇去大奸宿蠧若蝮螯腕字单赤若哺乳婴每一左顾吏胥虽素舞文长者皆若负霜雪而大指寛时时情辅法而行手程赋书以晓草莽夏秋及期疾于委输四封之外争来质成隣邑师之如大府而公间诣学宫悯其倾圮曰非吾责耶为造饰一新抜诸生梁防童髫中又妻其无妻之尚某者皆育而诲之后先取科第去増脩邑城百雉必取穹坚诸所厝置不以烦民葢前公六十年而故少保王康毅公宪为令有善政其人思之至是为语曰前王后赵鄢陵京兆公入台其始按辽左也则已风棱肃然矣大帅李锜者故与咸宁侯仇鸾比而贵贪虐任情公按覈之褫其职他债帅以次论夺亡得免者再按福建所操持约畧如辽左而吏治加宻时其地已中倭公防战守覈功罪每奏牍上尚书无不啧啧赏服故满而有浙之命闽浙连壤讴謡交于道其声实亦畧相当而浙所抗贵臣事尤着寻进丞南大理寺亡害未三载进南之都察院右佥都御史督操江防垂上而以赠公忧归服除召抚宣府宣府故敌冲频年土皲瘃且尽公抚循其疮痍寻敌深入精骑突至红山京师大震公与总督江防敏公东掎而尾之走论功赐金币以不能事言者见苛擿解所任需命于家将发而吏以故事进赎锾直数千金公却之不顾寻丁太淑人忧归服除而诬尽白言路更交口誉公以公所在著绩而浙为最遂廵抚浙东西提督军务浙人讙呼曰是能折贵臣角者公至而岛警属已缓则为汰冗兵节缩一切横赐溢廪尚方织作嵗日益民不胜机杼公请寛减之得报可而又条奏地方便宜分欵十而其要者如定属郡之兼辖禁岛土之开垦搜矿盗之窝蓄裁三司之繁礼又若议赈免停勾戌补蠲贷上之朝着为甲令新建伯功髙而爵久不复言者奏下公与御史覆覈当复遂儋珪世世召为戸部右侍郎甫四月而以左侍郎兼右佥都御史总督漕运兼抚大江以北时淮徐娄中水飘溢庐舍民采芣苢网鲑虾而供朝夕犹不给公于常请蠲赈外复移帑金招盐商平粜值所全活不可胜计而竟以粮运小阻归里今皇帝初言官复荐公改兵部左侍郎兼官若故抚山西兼督防门诸塞兵事公行相邉徼要害乗髙为峻因卑就深皆屹然天险敌遁廵不敢入赐白金二十两币二有副无何大臣阅边者以公绩上赐如初而白金加三之一公于属吏贤者加膝而至破侵饷搜伏赎若神一切以三尺绳之不敢用其术支吾晋几理而有恊理京营之召公寻病矣公自释褐即宰剧邑三按巨省四控雄鎭而军旅居十之九再丁大防哀思焦劳神用耗竭竟不能之官既归疾小间旋发遂戢身医药间时遯草野与田更野老较量雨晴而荐公者无虗嵗时王公亦谢尚书偕公里居俱负天下望公卒而王公继之公得寿仅六十五公为人晳而秀眉目朗洞夷坦不为岸谷孝友天性贵至有封诰及二代父母安公养生饰金紫二兄縁以起家且得官盛矣而独习为俭衣浣不至三缉不至三不易也出入防素徒从稀简见者不知其为贵人所买产多废丘瘠垄曰以此遗子孙足矣好吟咏尤防经术遗集若干巻七廵防稿若干巻藏于家公有三子一心维谦维谨皆为诸生一心早卒余皆通经术而维谨与余善弇州生曰当天下无事时士大夫易为守而难见才及其有事天下易见才而难为守嘉隆之交世岂其有事耶何士大夫之见才易而为守难也乃赵公之慷慨挺贵幸卒以完守终岂不亦烈烈丈夫哉虽然守之难是以数起而数踬才之易则数踬而起亦乗之有由然矣王公之守彷佛赵公而优防显融缓歩而居功名则遘之厚也彼两贤者若二室之相望于歩武间宁非地灵人杰哉
  </div>
  <div class="pagination">
   <a href="弇州四部稿_page236.html">
    上一页
   </a>
   <span>
    ...
   </span>
   <a href="弇州四部稿_page232.html">
    232
   </a>
   <a href="弇州四部稿_page233.html">
    233
   </a>
   <a href="弇州四部稿_page234.html">
    234
   </a>
   <a href="弇州四部稿_page235.html">
    235
   </a>
   <a href="弇州四部稿_page236.html">
    236
   </a>
   <span class="current-page">
    237
   </span>
   <a href="弇州四部稿_page238.html">
    238
   </a>
   <a href="弇州四部稿_page239.html">
    239
   </a>
   <a href="弇州四部稿_page240.html">
    240
   </a>
   <a href="弇州四部稿_page241.html">
    241
   </a>
   <a href="弇州四部稿_page242.html">
    242
   </a>
   <span>
    ...
   </span>
   <a href="弇州四部稿_page238.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
