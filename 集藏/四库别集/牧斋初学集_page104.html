<!DOCTYPE html>
<html>
<head>
    <meta charset="UTF-8">
    <title>牧斋初学集 - 第 104 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>牧斋初学集 - 第 104 页/共 115 页</h1>
    <div class="content">    △母吴氏加赠淑人 
    制曰：古之贤达必有母师，故公忠廉直之臣，必不产于冶容逸乐之母。家人妇子之间，风气积习而家教从之，可不慎与！累赠恭人某氏，乃具官某之母，克全四行，慎守七章。贱绮之蠹女红，躬纺绩以移日；恶华丹之乱窈窕，服綦缟以终身。俭为德共，不替寝门之教；绘居素后，常余裙布之风。惟此令人，守其善训。寡言正色，奉陕输轻脱之规；夙夜在公，禀贞静清闲之德。兹加赠为淑人。於乎！汉曹昭之诫子，恐辱清朝；鲁敬姜之教家，恒忧下位。风徽可继，图颂具存。尚无忘典训之仪，庶益茂珩璜之矩。 

    △祖钟华赠中大夫南京光禄寺卿 
    制曰：朕闻人才之生，必有根本，源流弘长，教义有传。是以卿士之风猷，咸称祖考之诒谷。本诸家史，著之册书。史某乃具官某之祖父，渊如有容，粹然特达。赴公家之难，能急病而让夷；恤昆弟之贫，每绝甘而分少。躬为长者之行，饮人以和；晚多达生之言，佚我以老。身既隐矣，为善何意于近名？德莫大焉，节身乃用以昌后。余其善庆，诒尔孙谋。试观世德之蝉连，益见祖风之绵邈。是用赠具阶官。於乎！美其所称，论撰何惭于铭鼎；没而不朽，典祀将著于瞽宗。 

    △祖母蒋氏赠淑人 
    制曰：敬姜不云乎：君子能劳，后世有继。古之女宗，所以诒谋而垂戒者，如此其至也。能劳之报，百世未艾，而况于再世乎？某氏乃具官某之祖母，箴图被躬，枣修循礼。辛勤十指，洁酒食以供祭宾；黾勉一生，勤辟绩以先媪御。子姓惮其严恪，家人化其专勤。是以保姆之规，终老而不懈；先姑之戒，易世而弥敦。宜尔闻孙，受兹介福。兹特赠为淑人。呜呼！惟兹恩命，著尔仪。不惟为女史之光，尚有助寝门之教。 

    （南京光禄寺少卿冯若愚授奉政大夫） 
    制曰：我皇祖久道化成，人物蔚起。凡今中外具瞻之彦，卒多万历培养之人。至于淹抑回翔，盘桓久次。老其梓漆之材，留为子孙之用。于今为盛，朕有赖焉。具官冯若愚，玉润而栗，弦直以端。西曹执法于平反，南国流声于出守。属税貂剥肤之日，扌耆彼牛牙；值伥虎择肉之时，柱其血吻。缚厮徒于襄水，填塞浊流；投养子于汉池，蠲除宿垢。是以中人肆其谣诼，驯致圣主亦为叹咨。治郡九年，荐章数上。堂堂题柱，姓名久署于屏风；累累积薪，升转终淹于启事。归田园者十载，教子姓以六经。蒿目忧时，有似羊公之流涕；闲居念旧，宛如杜预之沈碑。惟衰荣之有常，见风雨之不改。聿求旧德，爰陟留卿。勾稽原庙之膳羞，综核寝园之馈享。衣冠有异，想风烈于先朝；俎豆惟新，凛冰霜于夙夜。乃以覃恩授具阶。《书》不云乎：“人惟求旧。”尔之在今日，犹大厦之有巨木，而清庙之有雅音也。重之以祖考之诒，固将储亻待于雒下；优之以留务之简，岂云留滞于《周南》？尔勿谓白首而见招，余将惟黄发之是询。尔往钦哉！ 

    △妻顾氏赠宜人 
    制曰：国有元妃，卿有内子。艰难相助，恒嗟咨草昧之初；契阔死生，每忾叹芳尘之后。我求懿德，著之策书。具官某妻累封恭人某氏，体顺为心，蹈和成性。辛勤相读，膏火夜宿于寒窗；黾勉佐廉，突烟朝冷于官舍。顺能钟物，和以致祥。谢氏之芝兰，罗生堂；王家之龙虎，竞奋户庭。虽大命之不遐，而徽猷之如在。颂高秀之行，以为国爵屏贵，家爵忘贫；述孝友之风，则曰衣无常主，儿无常父。顾此家风之绵邈，皆由仪法之深长。矧新恩锡类之辰，正旧德升华之日。兹加赠为宜人。於乎！拜像而泣，知珥貂之有人；可颂而图，洵管彤之不朽。 

    △继妻姚氏赠宜人 
    制曰：朕追慕原陵，永怀长乐。访问掖廷椒房之故事，感叹曾参、王骏之坠言。当霈恩之时，于吾臣下室家新故之际，未尝不凄怆眷顾，而重以书命也。具官某继妻某氏，礼必叶中，言无出阃。鹊巢比德，相夫益勉于晨昏；鸠养一心，鬻子无间于毛里。于兹漏泽，念彼穷泉。固云谊重于遗簪，亦曰爱深于织屦。螟蛉有子，闺门聿著其恩勤；麟凤多才，邦家犹藉其长养。兹特赠为宜人。於乎！继贤明之范，百年均湛露之恩；广慈孝之风，千古释履霜之痛。 

    △父季兆原任工部司务赠中宪大夫湖广襄阳府知府加赠奉政大夫南京光禄寺少卿 
    制曰：祭必有先，礼当数祖。考世家之阀阅，袁不如扬，征世德之渊源，卿犹惭长。名教必由于积习，而光辉亦渐以发闻。原任具官赠具官某，乃具官某之父，学擅菁华，行兼圭璧。横经讲学，则云集生徒；筮仕亻孱工，则霜清郎署。休有誉处，忄詹无忮求。归休乎一亩之宫，自命以千秋之业。篝灯帘阁，息游有似乎饮冰；分少绝甘，排解不忘乎举火。奉九言于太叔，守以终身；放三省于子舆，殁而得正。居然白贲，以廉让为箕裘；蔚矣丹铅，用《诗》《书》为簪笏。是用赠具阶官。於乎！家有谱牒，发祥必溯于滥觞；国有彝章，揭德可符于汗简。 

    △母钱氏加赠宜人 
    制曰：《蓼萧》之泽，自叶以及根；望祀之诚，先河而后海。故家颂贤明之母，则国称志义之臣。不有追崇，何言报称？累封太恭人某氏，乃其官某之母，发挥妇道，标表母仪。宜尔室，宜尔家，仪范茂传于九族；相其夫，相其子，光华蔚起于一门。迨乎卿月之流晖，已见婺星之掩彩。雕轩文驷，追铜就养之时；风树寒泉，溯石开封之后。罢社之痛有节，累茵之悲何穷？为歌念母之诗，弥深陟屺之叹。兹加赠为宜人。於乎！庆钟燕翼，象已感于台阶；祥发羽仪，光先贲于堂斧。余将有事于申命，尔其无憾于下泉。 

    （南京浙江道监察御史曹汝兰授文林郎） 
    制曰：国家妙选台谏，南北并置。丰、镐重地，赖执宪之臣以弹治之，其风采论议，犹在吾毂下也。推恩之典，其可后乎？具官某，风简详密，藻思清华。奋迹贤科，为政疲邑。抚江、阳交会之地，字巴、渝凋瘵之民。氵存陟留台，弥深宿望。上章保护，拳拳禁闼之思；荷橐巡行，凛凛陪京之寄。朕嘉乃志，乐观厥成。兹以覃恩授具阶。於乎！奉高帝之衣冠，则当廑对扬之虑；览江山之形胜，则当思锁钥之艰。凡吾所望于尔者，固不徒飞章传遽，称谏臣之选而已也。尔其毖哉！勿替朕命。 

    △妻丁氏仍前封 
    敕曰：人臣出宰遐邦，入司雄职，固国之劳人也。不有贤妇以相其内，欲壹心营职，不已难乎？具官某妻封孺人某氏，动为柔范，言著《礼》经。攻苦力相夫下帷，御穷不变于仕。夜行多畏，用知交儆之心；辰告有章，数廑如何之问。兹仍封为孺人。服兹翟之章，益茂管彤之德。 

    △父驰周赠文林郎四川重庆府江津县知县加赠南京浙江道监察御史仍前阶 
    敕曰：人之余休，如木之垂阴。为吾志义之臣，蔚起休问，亦其先之德阴有以诒之也。赠具官某，乃具官某之父，少有大志，长实素心。诵德诵声，自喜为节侠之行；依忠依孝，安得此长者之言？种德不见其逢年，市义乃征于易世。宜而哲胤，作我宝臣。是用赠具阶官。於戏！有子克家，聿著堂皇之美；厥考作室，尚思涂之勤。 

    △母李氏仍前赠 
    敕曰：食而能教，式谷所以成名；养不逮亲，杯卷由之永慕。赠孺人李氏，乃具官某之母，渊懿可度，柔嘉有章。事夫笃疾之余，训子童蒙之日。兰仪奄没，蕙问弥新。簪笔生风，尚想指陈于画荻；忧心如醉，徒怀手泽于丸熊。兹仍赠为孺人。哀此风木之悲，用霈《蓼萧》之泽。 

    （南京江西道监察御史陈必谦授文林郎） 
    敕曰：御史执宪毂下，纪纲国体。其在留台，耳目之寄稍远，而弹肃之任弥专。自非风力肃明，夙为民誉，何以中吾兹选乎？具官陈必谦，行修而志坚，器弘而识定。廉辨励节，有毁家纾国之思；劳服官，以勤恤民隐为事。践更剧县，擢置留台。诚结于中，义形于色。人中屈轶，京国为之耸观；柱后惠文，奸回于焉屏迹。不俟阳城七年之久，已占魏徵百奏之陈。古称真谏臣，吾有望焉。乃以覃恩授具阶。於乎！我高帝寝园原庙，咸在旧都；丰水、镐京，厥有遗烈。尔思忠思孝，俨若顾瞻；之纪之纲，访求故实。斯所以称职者大，而裨余者弘矣。尔往钦哉！ 

    △妻钱氏仍前封 
    敕曰：为吾台宪之臣，正色敛容，而风裁茂著，非独其束修自好也。家人妇子之间，亦必能相贰以有成矣。朕深叹之。具官某妻封孺人某氏，孝敬有齐，俭勤无攵。鸣环司馈，匡卒业于三余；服缟从官，赞素风于五纟或，用能使凛然风裁，恒警戒于畏行；矫矫霜棱，不摧残于交谪。眷此乘骢之节，居然弋雁之规。兹仍封为孺人。再承珈副之荣，益懋珩璜之范。 

    △父希尧先赠文林郎河南卫辉府辉县知县加赠南京江西道御史仍前阶 
    敕曰：士之精神才术，不获试于身，则必有以显闻于后。土之膏也必发，川之壅也必决。挹彼注兹，天道使然也。赠具官某，乃具官某之父，器资魁垒，性行深淳。孝友于家，退而修长者之行；节侠自喜，进不干乡曲之名。聚散千金，生产不介乎目睫；俯仰一室，世务恒列乎须眉。宜尔后人，继其大志。高吾门令容驷马，已叶再世之占；度其旁可置万家，庶慰九京之愿。是用赠具阶官。於戏！可垂可继，是诚在于人谋；尔炽尔昌，尚亦观乎天咫。 

    △母张氏仍前封 
    敕曰：传不云乎：“培娄无松柏。”朕之谏臣，有居正秉义，风彩著闻者，所谓非积习名教不至此者也。娠贤育德，母师之功，其可诬哉！封太孺人某氏，乃具官某之母，德备孝慈，性成淑慎。练裙椎布，偕隐德于逸人；苦胆寒灰，佐义方而教子。是成廉吏，作我台臣。素节高寒，有华丹不御之志；束修刻励，有机丝警戒之风。仪范滋章，徽华茂著。兹仍封为太孺人。黄发鲵齿，知福履之永绥；文驷雕轩，洵往来之有炜。 

    （河南卫辉府辉县知县陈必谦前母钱氏赠孺人） 
    敕曰：朕发号霈恩，为吾臣子辍《兰陔》之思、释杯卷之痛者，可谓至矣。其有生不获事，没不获封，情有所穷，礼无可考，而亦得以与被焉者。於乎！此亦仁之至、义之尽矣。某氏乃具官某之前母，出于忠孝之门，躬有共俭之德。殚十指以起家，瘁一身而作苦。经营草昧，奄忽盛年。墓木已拱，陈根不哭。岂意四十余年之久，贲尔幽穸者，乃在所不知之人乎？又岂意夫情无节而礼有制，考课不能得而覃恩得之乎？於乎！崇报有初，盖取先河之义；发祥有自，必问滥觞之源。因母以念母，嗟长乐之鼓钟，同悲静夜；因亲以及亲，使海隅之枯木，咸被春风。兹特赠为孺人。魂兮享之，可以为慰。 

    （南京四川道监察御史万言扬授文林郎） 
    敕曰：朕读前史，至皇宣谕，御史必用忠厚纯直，通世务明治体之人，未尝不三复斯言也。间者遴选台谏，错置南北，妙简循良，皆用此意。具官某，才华恢杰，器识沉深。拔颖贤书，分符浙水。乃膺师荐，擢置留台。材猷滋深，节概日老。昌言抗疏，期于木直而从绳；奋志触邪，俄已阴消而见。南国仰巡行之迹。旧京传且止之谣。乃以覃恩授具阶。於戏！以中朝选建之宪臣，居留台风纪之要地。肃雍笏，可以对越高庙之神灵；慷慨乘骢，可以坐制长江之要害。朕固将居近而御远，尔勿谓重北而轻南。伫尔飞章，启余逖听。尔往钦哉！ 

  
初学集卷九十七 
    ○外制（七） 

（南京吏部验封清吏司主事谭性教授承德郎） 
    敕曰：留都诸子部，有官要而务闲者，其吏部司封郎之谓乎？要，故人不乱于品流；闲，故议不ゾ于藩棘。非风猷特达，不在兹选。具官某，早登俊造，两最循良。棠阴遍陈、汝之间，尸祝在黄、韩之后。屡闻师荐，简畀留铨。练达甄材，清通擅誉。饮冰之操，已著于当时；如水之心，可征于受事。乃以覃恩授具阶。朕阅南司封掌故，岁移文省直，督促捕蝗，以问民为弊吏，独与诸曹异。尔在相城，蝗不为害，所司曾上其状，今何以修举其职乎？无徒谓留务多闲也。朕又以此弊汝。 

    （南京户部江西清吏司主事李士高授承德郎） 
    敕曰：顷者馈饷滋烦，度支告匮。司计之臣，日夜左支右吾，而留都王业根本也，以岁计之不登，储蓄之不豫，朕盖然念之。具官某，入承轩对，出佐邦刑。桁杨尽服其平反，棠荫交加于齐、楚。乃留曹司计之日，正军储告急之时。蒿目以忧，剜心而计。严勾稽而宿弊必清，精黍龠而琐科不计。二载于斯，廉能茂著。乃以覃恩授具阶。尔尝视庾浦口矣，新墉屹然，襟带江左，其中储亻待，足支几年乎？非强兵无以备豫，非广蓄无以养兵。此根本绸缪之至计，知尔之有概于中矣。尚深筹利便，佐我邦计。钦哉！ 

    △妻孙氏加封安人 
    敕曰：女之司阃，犹官之司庾也。黍龠合之间，有节度存焉。谨而司之，服官之道，可以喻于家。具官某妻封孺人某氏，蚤娴女箴，长共妇则。夜从辟绩，燎火省费于三时；朝庀米盐，菽水辛勤于十指。尔夫司刑佐计，斤斤尺幅，尔有助焉。兹加封为安人。无忘丙夜之劳，以对清朝之祜。 

    △父嘉辅先赠文林郎湖广岳州府推官加赠承德郎南京户部江西清吏司主事 
    敕曰：孝弟力田之士，多食报于后人。盖其风气笃固，厚取德而薄取名，固天之所私也。赠具官某，乃具官某之父，天之君子，乡之善人。掩孟春，时发梧丘之梦；为食俭岁，不嗟蒙袂之人。月旦袭美于乡评，阀阅贻休于后嗣。是用赠具阶官。尚知积善之有余，不以近名而多获。 

    △母孔氏加封安人 
    敕曰：古称贤母听斋ト，问匕箸，以成其子，闾里孤生，安所取此？无亦慈庭之教，有深于辟耳者乎？赠孺人某氏，乃具官某之母，裙布被躬，机丝作教。淑善夙娴于内训，朴心独喻于后人。《麟趾》之仁，ㄙ蔼柔嘉之则；《羔羊》为节，依稀静好之风。兹加赠为安人。尔所谓以身教者乎？尔子砥节首公，曰以身报尔矣。 

    （南京户部广东清吏司主事马士英授承德郎） 
    敕曰：度支之官，南北并置。以陪京之重，举天下岁输有常额，而户曹诸子部分而理之，非公忠廉直深于国计者，不在兹选。具官某，蔚为民誉，奋起贤科。端居怀康济之忧，射策见纵横之略。乃登留署，属在地官。饮冰自矢，握算济时。有干理之才，而搜括不及于琐科；有经远之略，而勾稽必谨于出纳。试用以来，于储亻待良有补焉。兹以覃恩授具阶。於戏！南自京江，北至畿辅。岁辇输飞挽，以实旧都，而尔所司管雄郡四焉。抚职方之远，念贡赋之艰，其亦有闵然动心者乎？古称贮积天下之命，龠合升斗，其可以屑越视之乎？尔能于其官，治一司而度支之计毕举，毋谓钱谷吏纤啬也，朕将显陟汝。 

    （南京户部河南清吏司主事王建侯授承德郎） 
    敕曰：乃者度支告诎，国用不充。朕有忧之。以谓广求持筹握算之臣，不若风励砥节首公之士。节省出内，参计耗登，而国计得以疏剔焉，此朕之志也。具官某，爰自英妙，射策甲科。粹然特达之姿，锐如新脱于颖。服官民部，试政榷关。以约己裕民之心，行通商惠工之政。节缩至秋毫而止，不以病民；谁何无夏日之威？有如过客。税额首上，徒讴吟。乃以覃恩授具阶。夫司关之官，非徒算舟船、严简覆而已。维扬介在江、淮，商旅骈阗，奸利杂出。宽以惠之，廉以威之。于均输税赋之中，寓讥察非常之意。此司关者之所有事，而持筹握算之臣未必知也。朕不徒以钱谷吏目尔。尔其念哉！ 

    △父允中原任甘肃总兵都督同知进阶光禄大夫 
    制曰：昔云：山东出相，山西出将。又云：绛、灌无文，随、陆无武。今吾虎臣，乃生国士。握文经武，萃于一门。诞告治朝，用颁新命。原任具官某，乃具官某之父，禀三晋之间气，作万里之长城。风云暗晓，胸藏三略之书；营垒宿成，手布八方之阵。一饭必同贱卒，能均养士之羊；片言每听舆人，尝倚识涂之马。起家天水，仗钺酒泉。分阃外者近三十年，积首功者余二千级。授杜预之经传，粲若兵符；之《诗》《书》，蔚为义府。《震》一索为长子，《师》三锡于丈人。乃以覃恩进阶为光禄大夫，锡之诰命。呜呼！套虏卑飞，奴酋狂逞。惟疆圉之多故，廑鼙鼓之兴思。弯弓射雕，匈奴久惮夫李广；被甲上马，中原尚忆乎廉颇。尔无引谁可之嫌，余将嗣即图之颂。 

    （南京户部浙江清吏司主事郭氵亮授承德郎） 
    敕曰：留曹诸子部，多坐啸画诺为事，而民部掌司仓庾，会计细碎，君子盖尽心焉，以国计之重，而东南根本之所关，不可以忽也。具官某，夙承家学，蔚起贤科。掌英之节，而登车有光；竭咨诹之忠，而皇华重拜。随牒平进，擢任户曹。参计耗登，赞举筹策。握算不遗乎勾股，核稽每剔夫耗蠹。受事未久，聿有成劳。兹以覃恩授具阶。留都水陆辐辏，岁输有常。然岁比不登，江防多警。丰镐兴王之地，孽牙其间。夫留都天下之本，而积贮天下之命也。尔毋卑钱谷之吏，毋讳富强之名，悉意救时，朕且以观尔所学焉，尔其懋哉！ 

    （南京户部湖广清吏司署郎中事主事曾舜渔授承德郎） 
    敕曰：朕观丰水有芑，著于周《诗》。凡致奕世之太平，必赖先朝之遗彦。不惟简在具瞻之位，抑当求诸郎吏之中。具官某，才擅清华，器本特达。策隽科于异等，腾夷路以升华。在蓬池道山之间，编摩有日；当荷橐簪笔之任，裨益弘多。见斥一鸣，回翔三仕。眷惟旧德，在我留曹。不鄙其官，刿心钱谷之务；靖共尔位，安身错厉之余。仰屋而嗟，笑书空于终日；如墙而进，悼营竞之成风。阅历有闻，体望滋茂。乃以覃恩授具阶。於戏！惟皇祖作人之久，当朕躬求旧之时。借留务以优贤，固已盘桓而久次；简郎潜之宿望，自当连茹以偕升。服我训辞，益敦素履。钦哉！ 

    （南京礼部仪制清吏司主事袁中道授承德郎） 
    敕曰：南都诸子部，皆优游奉职，而仪曹尤为清峻，以士之有道而文者回翔其间，斯亦国家之羽仪也与？具官某，少负修能，长为民誉。江、汉之间，炳然有声。及其飞华夷路，栖迟寒毡。投闲置散，颉颃岁年，可谓有道矣。仪曹之简，聿在旧京。以尔谙于故实，可以居礼乐之司；淡然无求，足以当清庙之器。譬如眉目之在面，而人无不识；又如珠玉之在握，而动必有声。用为羽仪，诚无愧焉。乃以覃恩授具阶。朕方欲览两朝之旧章，考二京之故事。尔有楚史之才，为小仪之选，勉事笔札，以待访求，毋姑以登高能赋为事，则余汝嘉。 

    △妻罗氏封安人 
    敕曰：妇人之德，不出于阃。如玉在璞，不可得见。惟躬有令德，作配君子，而后以其夫有闻焉。具官某妻某氏，出自冠族，备有仪法。事宾祭则酒食饬，御妾媵则寝门肃然，可谓有妇道矣。德不外见，以夫而显。人曰君子之妻，宜有女宗之号，顾不休欤？兹特封为安人。尔故以夫有闻也，尚益敬顺夫子，以永终誉。 

    （南京礼部祠祭清吏司署郎中事主事钟惺授承德郎） 
    敕曰：朕南望钟山，高帝衣冠在焉。岁时掌故，祠部郎实有司存，它坛庙弗论也。南祠曹所领，仰承宗庙，岂不重哉？具官某，文心蔚秀，志节茂明。肃然礼容，清庙之器。盖尝首遴使职，擢以清华。而卒自请留曹，避夫熏灼。遭逢改革，谙晓旧章。遂使旧都原庙之仪，俨如更衣顾成之近。朝夕有恪，本其气志之清严；典要周详，乃以回翔之淹久。兹以覃恩授具阶。日者祧祭纷纭，庙讳错互。议者频烦聚讼，而祠部职守阙然，何以称吾清选乎？尔领祠曹，官南部，以典祠之官，居职司之外，博观掌故，必有建明，是亦高皇帝所昭格也。尔无以出位为戒，余则汝嘉。 


    △妻黄氏封安人 
    敕曰：阴幽坤柔，妇德之恒也。《つ木》之诗，咏妇顺之逮下，而曰福履将之。天且将之，而况于人乎？具官某妻某氏，媲德芳华，斋躬布素。有旨畜御穷之心，有琴瑟静好之思，可谓有顺道矣。朕观于二《南》，美《螽斯》不妒之德，盖深有望于尔。兹特封为安人。夫士与女一也，士不忮求，女不嫉妒，皆顺逮之道，而天之所将也。尔夫子之怡然久矣，尔必勉之。朕将以风百尔君子。 
</div>
    <div class="pagination">
<a href="牧斋初学集_page103.html">上一页</a><span>...</span><a href="牧斋初学集_page99.html">99</a><a href="牧斋初学集_page100.html">100</a><a href="牧斋初学集_page101.html">101</a><a href="牧斋初学集_page102.html">102</a><a href="牧斋初学集_page103.html">103</a><span class="current-page">104</span><a href="牧斋初学集_page105.html">105</a><a href="牧斋初学集_page106.html">106</a><a href="牧斋初学集_page107.html">107</a><a href="牧斋初学集_page108.html">108</a><a href="牧斋初学集_page109.html">109</a><span>...</span><a href="牧斋初学集_page105.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
