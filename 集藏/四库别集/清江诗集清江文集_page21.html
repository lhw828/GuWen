<!DOCTYPE html>
<html>
<head>
    <meta charset="UTF-8">
    <title>清江诗集清江文集 - 第 21 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清江诗集清江文集 - 第 21 页/共 22 页</h1>
    <div class="content">　　清江文集卷二十七
　　钦定四库全书
　　清江文集卷二十八　　　　明　贝琼　撰中都藳
　　唐宋六家文衡序
　　唐宋文衡总三百三十篇天台朱伯贤氏之所选也文不止于此而特约之为学文之法如物平于衡有不得而髙下云呜呼形气相轧而有声而声出于人者为言雷霆之击非不烈也海涛之升非不大也笙竽琴瑟之奏非不和也皆莫过于人之纯圣人之经又纯之至也故歴千万世之乆虽善于言者恶能拟而为之哉战国以来孟轲扬雄氏发挥大道以左右六经然雄之去孟轲其纯已不及矣降于六朝之浮华不论也昌黎韩子倡于唐而河东柳氏次之五季之败腐不论也庐陵欧阳子倡于宋而南丰曾氏临川王氏及蜀苏氏父子次之葢韩之奇柳之峻欧阳之粹曾之严王之洁苏之博各有其体以成一家之言固有不可至者亦不可不求其至也余尝读之若原道原毁由孟轲之后诸子未之能及至宗元守原议桐叶封弟辨凿凿乎是非之公使圣人复作无以易之其他驰骋上下先后相发诚乐之而不厌信言之异乎雷霆海涛笙竽琴瑟气与形之相轧相成者矣世之狃于所习茍趋一时之好者既不足以语此或知师古为事者又梏于昏愚怠惰而不暇进其阃奥焉此余之所深痛也伯贤工文三十余年实倍于余其定六家文衡因损益东莱吕氏之选将刻之梓使子弟读之而曾曲阜所作四篇则采前人所遗以附南丰之后其用心可谓勤矣间尝挟之过予成均与之商确累日且俾序其首余何敢为之妄议邪抑尝闻先儒君子之论文者务合于道非徒以其词髙一世为工也若六家者虽于道有浅深皆本诸经为説铲驳而复纯于此求之其至于古无难者是伯贤之志也若夫振起于下不为蹈袭固有望于絶人之豪杰岂専取乎文衡也哉洪武九年岁在丙辰春正月七日将仕佐郎国子助教欈李琼序
　　潜溪先生宋公文集序
　　翰林侍讲学士金华宋公景濂自少以文雄一时人不逺数千里求之殆遍于中国四夷矣其居青萝山所作者曰潜溪集其在朝所作者曰翰苑集潜溪集凡若干卷故翰林承防欧阳文公为之序而翰苑集复萃记序碑铭表传杂説厘为前后续别四集云余尝读而好之浩浩乎莫穷其所至乃抚卷而叹曰文章经国之要也岂直一艺而已哉而与时升降其变不一在唐则宗昌黎韩子在宋则宗庐陵欧阳子韩子之文祖于孟子而欧阳子又祖于韩子皆所谓杰出于千百者也元初姚文公以许氏之学振于北方下至天厯至正间又有蜀虞文靖公金华黄文献公亦若韩子之在唐欧阳子之在宋矣然文靖公之放言极论纵横无穷其气焰莫敢廹而文献公之不失准绳卑不可隆而髙不可抑也大抵先秦两汉以来圣人之经汨于诸子道固晦而未明也故各骋异同之説以夸耀一世恒病其驳而不纯及宋周程朱子大发其閟是非邪正奚翅黒白之形而后之立言者由是求合于道亦既无弊矣又惜蓄之无源而徒剽窃陈腐支离蔓衍之为工孰知其去古逺而益抏不亦悲夫公自五经子史靡不通究其造理也精其考事也博故发之于文章悉铲近习之陋学者翕然师之国朝龙兴遂以布衣登侍从之选歴十余年凡大制作大号令修饰润色莫不曲尽其体实与虞黄二公相后先已虽然虞黄二公属重熙累洽所以黼黻一代之盛者为易今国家肇造之始将昭武功而宣文徳以新四方之观听使知大明之超轶三五岂不为难乎呜呼正声劲气充塞宇宙星辰河汉山川草木风雨雷电鬼神变化龙跳虎跃虽极瑰诡竒絶之观恶足以喻其巧耶昔公之总修元史也余获预编纂之列熟其议论观其仪矩非一日矣故知公为深而望公为重輙为之説如此尚俟知言于后而非谀其所好云
　　扣角集记
　　扣角集者前翰林修撰姑苏申屠仲权之所着也仲权与余同学于铁厓杨公门再试有司不中即弃去举子业洪武三年征至京师草喻蜀书称防擢为侍从官未防病免岁余复谪濠上治田之暇輙肆意文辞前后凡若干巻酒酣诵之扣角以为节云八年春余分教中都生手其编来见且言土鼓之音不谐于匏竹藜羮之味孰与于太牢顾欲希一世之所好而莫恤一世之所病可谓至愚虽然惟子知吾乆子盍序吾集乎余受而阅之累日乃为之叹曰何其富也抑尝论文之升降不系乎时而系乎其人方仲权之奋于布衣进退人主之前人皆以为宠也而无异洞庭林屋之时至不合而斥混于田夫野老人又以为辱也亦无异玉堂天上之贵视彼之骄盈于既达沮防于困阨者相去奚翅万万哉故见之大篇短章和平古淡无哀伤怨怼之辞如此繇是反覆古今而辨之甯戚当东周之衰齐小白以诸矦伯中国不得与一时贤智之士如夷吾者同升而栖栖牛下悼尧舜不逢长夜之未旦悲歌慷慨未能安于贫贱而失之激矣既举于齐亦不见辅主之功如夷吾焉仲权之居田里岂将窃比于戚而一谈一咏莫非真乐之所在则其迹虽同而其心实异也呜呼戚之托于音也幸而有知之者传之数千载之下不与风花霜叶俱腐惜无知仲权于今日而至音至味孰有以察之土鼔藜羮欤然仲权未始求人之知类戚之于齐也余故发其意以冠于首云
　　东吴先生文集序
　　古昔君子之立言其亦有不得已者乎孔子曰余欲无言孟子曰予岂好辨哉则其为书者莫非忧世而作若诸子好为异同祈胜于人者言虽繁而道益晦固不足贵矣余读东吴先生五论得失辨邪正论而深取之焉世之讲春秋者非一胡文定公谓圣人以典礼命讨之权任诸已而于诸侯或进或退示一王之法朴卿吕氏则以圣人作春秋以尊王岂専进退诸侯哉二家各伸所见而有不同如此而先生尽发胡氏之説以斥吕氏之非亦岂有所左右邪孔子葢曰知我者其惟春秋乎罪我者其惟春秋乎而范甯亦以一字之褒宠逾华衮之荣片言之贬辱过市朝之挞则圣人进退诸侯无疑顾一时穷经之士弗之考耳至于佛氏倡祸福以恐人而天下靡然向之唐宋诸儒攻之不能胜降于元季而其徒尤炽矣先生极论邪正于风从澜倒之余其为扶树世道何如也葢所谓不得已而言者使春秋之大义既明中国之人心无惑吾可以忘言矣呜呼抑岂浅之为儒者所及哉余来中都数从其子礼部员外伯宗游获见所编遗藳无虑数百篇喜其无险怪之病而有纡徐曲折之势而二论尤可观也周子曰文所以载道也轮辕饰而人弗庸徒饰也况虚车乎若先生之文非载道者欤庶传之天下后世不为炲朽蟳灭必矣故序以冠其首先生名仪字明善姓吴氏尝荐于有司性不乐仕自号东吴子其卒也翰林承防金华宋公景濂为志其墓云
　　贝氏族谱序
　　贝之得姓莫详其所始惟唐杜荀鹤有赠贝处士诗而不纪其名以时考之大率十有余世矣曾大父珪在宋理宗时由苏徙秀乐崇徳之髙壤遂占籍为崇徳人至大父谦少游太学补上舍及归元曰吾不能事二姓矣即浮沈乡里中生二子卒琼十四五时获闻诸先人而识之既长规录而为谱越四十年宗族无可问者葢大江以南为清河之贝才一二而己今惧其益乆益忘乃自曾大父而书之云呜呼天下之士恒病代无显者谱从而废以为不必为谱也然谱以着其所出详其所继而缀骨肉之恩非徒夸耀爵位为人之美观也且或盛或防或絶或续此固势之使然尚可言哉吾幸防先人敎托名士籍茍徇世俗所病而不为则终无为之者故自大父之前逺而不能知者不必求以实之大父之后近而不得略者必将举而书之苏文公曰观吾谱者易直子良之心可以油然而生矣是心也天下古今所同非一人之私也故以为言是知苏氏之谱岂佚于前而始于此欤此吾放于文公殆非过也惟伯父二子曰仲礼仲美于次为长而仲礼早卒一子璹去依外家居吴江庆吊不通娶某氏生子某亦莫知之而仲美二子业田以衣食复迁于石门西五十里为吾后者遡流徂原不昧其始庶防瓞葛藟之意得以续而无废焉有能大吾宗者当存而为劝或汚吾宗者必削而为戒
　　縠江渔者诗序
　　太末之徐葢出于偃王歴秦汉至今若干世凡数千年或仕或隐皆有称于时初徐在春秋国于淮北后为吴所灭而张禹奔楚越之有徐者岂宗族散居其地为立庙龙邱以祠偃王欤事见昌黎韩文公记由是知其虽失地与民而子姓蕃衍如此吴卒以兵翦防如子西其终不逺之言使泰伯之祀遂絶则一时强弱无足计者而得失较然可考焉其为天下后世监亦明已余尝闻三衢人言有复礼者敦朴有学自托为縠江渔者欲见之未果洪武五年秋校文浙江复礼亦迫有司命起与九府之士俱遂以明经预四十人之选故益异之及为国子助教始识于京师时颍上方立学宫遂用为博士员或者惜其蓄而不施犹抑千里于鼓车也今年春来谒予成均且求言以申其业渔之志既重偃王之后多贤才复礼又杰然特出将与前后相望乃眷眷不忘山水之乐殆非世俗之所可及者茍反乎渔亦当从之縠江尚友子陵志和之徒一卒吾天年又奚慕彼之宠荣声利哉然未有能知复礼者故书以赠之复为诗四韵系其后云诗云
　　大鱼重千金小鱼细于针小鱼不可食大鱼亦复深扁舟随海翁朝暮縠江浔区区岂在鱼庶以适吾心
　　琼台集序
　　沧海之涯赤城之有学道者尝制琼台法曲十年而始成其音律之和可以合于钧天九奏乃率弟子按之玉霄峰顶出神鱼下鹄鬼神恍惚而至也信非人间世俗之乐所能侔者焉欲往而求之其人已化千有余年而其词亦已佚不存矣又安得天才隽防如长庚仙人者而补之乎且将访之四方冀其有遇也今适来中都防李廷铉氏因出其所着芦轩藳语奇而意深大抵出入法曲之遗将续其响于既絶诚不易得也余闻廷铉以彭城郡侯桂岩之孙谦善处士君敬之子而尝受业于森碧先生孟公之门一时荐绅多称之近谪居颍上夺其山水之乐土而置之狐兎之邱失其绮纨之贵游而混于樵牧之贱宜其抑鬰无聊不能一朝居也乃能肆意于诗笼络万象入于肺腑可谓不以贫贱挠其中者欤熟玩是编无虑数十百篇其五言七言近体必拟杜甫其歌謡乐府必拟李白呜呼志亦勤矣余尝谓诗至中州槩乎无足论者而乾坤清气恒靳于人如此茍得之则发为丽藻使千万人攻之而不足吾独从容为之而有余抑可畏已夫越二年复见余求书其首既喜而不厌遂复题之曰琼台集俾览者知东南犹有若人而无诮山中之寂寥云
　　胡氏复姓序
　　复姓正也而胡士安氏越三世而始复焉初士安始祖昌翼寔唐僖宗之子朱温簒唐去而避居徽州之婺源考水因别姓为胡至后唐以明经举人号明经公没而建祠于乡元延祐间赐额为明经书院云七世祖讳卫字元忠为宋国子助教距明经公九世矣六世祖讳民献号碧瑶居士五世祖讳次蘷字舜彰髙祖讳楫字用之娶墠上张氏楫早卒张氏依其弟通判某居宜黄卒葬于宜黄有一子讳权字茂叔则曾祖也以幼孤落魄寓钱唐者乆之二十余归婺源依大族王氏居遂冒姓为王茂叔生子照字英之有子五人长讳坊字元礼以文章气节重于东南乡人往往犹能诵其诗次讳壎字仲肃条分叶布号云屋先生仕元官至台州路府判寔生士安焉将终呼士安而嘱之曰胡氏自明经公以来绵绵延延歴世二十为徽之望族吾祖以迄于今始紊其姓而吾籍在天官难于变更此其怏怏不足者故尝自着谱系其始终可考也吾死汝亟复之士安泣受命惟谨至大明洪武七年起为定逺教谕明年余分教中都遂来求书而为之序余乃叹曰古之复姓者非一若范文正公之去朱归范是也然其初从母适朱氏故其冒朱犹有可言者今胡之为王则无所因也又不得与文正比其失在于茂叔而仲肃袭而不易也今士安之复于胡庶防不昧水木本源之义哉然文正身请于朝而复之为易而士安复于三世之后为难人亦以此疑之呜呼氏族必本其所出有不可得而乱者义茍当复孰计其逺近邪此固无足疑者矣于是乎书
　　求我集序
　　故处州路儒学教授四明郑公觉民着求我集人皆称之乆閟不出余间得于其子临淮教谕千寔乃为之叹曰何其富邪岂天既啬其位防独丰于文也代之工文章家非一矣髙者好新其説泛取战国策庄老之书论髙逺而欲穷乎神论诡诞而不根于经以是为古固不合也下者不出寻常之见蹈袭唐宋诸家支离以为博骫骳而无气读之使人欲卧以是为古又未至也公既蓄于中而发于外理明辞达若川之纡余曲折而惊涛骇浪忽激而横驱若山之平衍四出而层峦叠嶂却立以争雄且无所论二者之失玩之益乆益奇斯为文之古者欤公生元大徳延祐间时方以科举取士尝一试有司不中即弃去举子业搢绅之士累荐于大府仅授一郡博士亦不赴而家卒其清苦之节尤人所难及者至正中太守王元常议行乡饮酒礼公与同里王叔载共定其仪习而行之观者叹息谓复覩绍兴之旧葢其学极该博自袁杨而下皆推公一人而文特绪余而已虽然达而在上以行道为心穷而在下以立言为事观其言可以知其道也孰得以优劣论之哉千寔既类而成编凡志序碑铭书跋若干卷古体歌行五七言诗若干卷惧其磨灭晦蚀于后也将锓诸梓求予序以冠篇端于是乎书












　　清江文集卷二十八
　　钦定四库全书
　　清江文集巻二十九　　　　明　贝琼　撰中都集
　　陇上白云诗藁序
　　余在钱唐时与二三子录中州诗总若干首成编题曰乾坤清气葢元初文治方兴而吴兴赵公子昂浦城杨公仲清江范公徳机务铲宋之陈腐以复于唐其相继于朝者有蜀虞公伯生西域马公伯庸江右揭公曼硕莆田陈公众仲在外则永加李公五峰防稽杨公铁崖钱唐张公句曲而河东张公仲峰亦留三吴以乐府唱酬金舂玉应骎骎然有李杜之气骨而熙宁元丰诸家为不足法矣下至四明黄公伯成曲江钱公思复亦皆卓然可观者若天台林显之所着陇上白云藁则未及见也且欲徧采四方之遗兵变而辍越今三十年当大明洪武之十年以助教来中都分教诸生而显之之子太原倅惟徳道出淮西擕其集示予快读数篇因抚卷而叹曰诗固未易知也三经三纬之体已备于三百篇中然当是时朝廷公卿大夫以及闾巷匹夫匹妇因时之治乱政之得失蓄于中而泄于外如天风之振不能不为之声而不知声之所出海涛之涌不能不为之文而不知文之所成于是叶而歌之用于闺门乡党邦国而兴人心使有劝惩矣汉魏以降变而为五言七言又变而为律则有声律体制之拘作者祈强合于古人虽一辞一句壮丽竒絶既不本于自然而性情之正亦莫得而见之也抑一代之诗有不可废尝掇取杨范而下三十余家及览显之之藳则尤穷日力于雕搜言人所未至为工凡景物之遇发于大篇短章者寄兴髙逺工而不僻清而不俚可以附于中州旧集而备清气之一矣故书其首而归之
　　送褚徳刚序
　　洪武十年夏大都督府防事官缺上难其人咨之在庭以行府经歴会稽褚某为之命既下即治装戒行宾客咸祖于东门外或告之曰子其慎哉治兵与治民异民牛羊也叱之前而前麾之却而却而慓悍之士如扰龙槛虎急则忿怒而无以服其心缓则玩肆而无以折其气其势岂不难哉余曰不然莫重于法法一定而人从之齐今国家重兵分为四十八卫有裨有长悉稽诸古自罢战而归虽其鸣弓拔劒之态不除斩将搴旗之功可恃至悬法以示之使知所守则暴者为之戢贪者为之肃怠者为之奋骄者为之惩一出一入莫敢或越其防由是观之治兵亦治民耳昔公之在青州也火伍无鬭争及来鳯阳也部校无滛纵夫以区区一文人充幕府之选非素有威严决防为其所惮何以使之禁其一切之欲惴惴焉听约束于朝莫如此邪葢有其法而行之以公无私孰得而干政犯令也则今之往也位虽下而势实尊名虽小而事益专以其已着而卜其所行余知其易易然矣于是客皆善其説遂与之剧饮而别因书为送行序而工诗者系其后云
　　送吴义孚序
　　闽去中国万里而人物多同于中国或言其山川之秀风气之和人生其间者内鲁而外文余独以为不然在乎作之于上习之于下耳齐鲁习于礼故揖逊不争而周公孔子之教可见也秦人习于战攻勇悍好前而商君之法犹在也濒海之地歴三代以来弃于蛮夷素不知学常衮风厉其民欧阳詹始见于唐然后学者稍出及杨时李侗至考亭朱子大阐周程之学化行逺近穷经好古之士不可一二数兹非作之于上习之于下邪大抵所习之异性从而移则天下可使为齐鲁岂特闽与中国齿哉惟其俗之一变绵延数百年间无一室不恱于弦歌无一人不通于道术虽兵戈格鬬之余内外所置学宫弟子员散去而从他道惟闽不废由是观之在于习而不在其地也岂不信乎故尝观东西所歴恒病其不及輙举以告人欲其有所慕而为之及来中都获见吴烈义孚者粹然而不矜确乎其有守余甚嘉之间考其先由固始迁闽居兴化之莆田凡十二世皆擢进士第为太守者五人时比汉之万石君表其里曰桂籍则前后人物莆田为盛而且萃于吴氏一门焉其倅潮州死事者葢义孚之曾大父也义孚早孤克守其业弗坠长从乡先生献可郑公学矩林公游其学既成其文既工一时荐绅咸推重之性不乐仕乃去之桃溪之上筑卧云精舍读书其中而先茔之在黄石者又迁之壶山凌云岩东题曰小盘谷且将老焉洪武五年部使者强起之遂来京师授鳯阳府学教授年今五十有七矣以其去乡之乆将暂归而复来求余一言以行余既喜其有尚文之习故歴论之为闽人荣并以劝其来者云洪武十年三月甲申檇李贝琼序系之以诗曰苍苍壶公山萦纡小盘谷青看榕叶老红分荔支熟言归知物改惜别悲景促焉能有翅翎东西附黄鹄
　　送钱子予序
　　洪武六年春上以国子学聚四方俊秀宜简明经之士诲之命今御史大夫陈公董其事上下祗若悉举所知时余与会稽赵公本初钱公子予吴兴马公新仲至京师遂承乏助教既而山西张公思广靳公用中江西曾公旦初刘公子宪先后至皆一时选也八年余复分教中都九年思广用中皆病免而本初以年满七十为请授翰林待制致仕十年子予亦授国子博士而老焉余既縻于官不得与祖道东门外窃闻其去时诏赐内府新褚以示恩数之隆在朝公卿大夫莫不以为荣啧啧叹息咸谓武肃文穆二王功徳在吴越人宜其子孙久而益蕃当时若淮南之杨行密荆南之髙季兴湖南之马殷蜀之王建闽之王审知与武肃比肩而者后皆翦于大国岂若钱氏一门之盛与宋始终至都髙位享厚禄铁劵犹存四五百年之故物而子予继显于今日也乎方仕而遽去可谓决去就于一旦而悠游千岩万壑间与唐少尹杨公巨源古今同一辙矣子予乃驰书来告曰与子相知于二十年之前始获相遇于二十年之后可无一言赠我邪余方以势之合离为戚复何可言者惟当乞身于朝以从之游耳姑书以复子予或遇本初于东西两眺幸为予道问讯云
　　送楼文渊归防稽序
　　余讲学云间时四方之受业者非一而防稽楼澄持故人曹新民书见余欿焉若虚黙焉若愚知其可与共学也遂进而与之毎读书至夜分止虽风雨寒暑无少间二年之间而虚者以盈愚者以明知其可与适道也方将考圣人之经以穷天地万物之理属兵兴散去不相知者十年及万方既一大用诸儒余亦为国子助教澄乃不逺千里徒步访余京师今年余留中都复因苏人致书焉呜呼及门之士或擢朝廷之上或居蕃翰之重或放江湖之逺或陆沈田里之中未有澄之不负于始终如惠勤之于欧阳子也然欧阳子不以宾客倍之遂悔于后益论荐不已余敢因澄而尤诸子邪特表其情之厚而义之尽耳初澄之父尝仕三吴遂以家从不幸父殁已而慨然遐想山隂之居有山竒而峭有水清而駃有云霞朝莫之变而竹树之葱倩可悦也将奉其母以归求余一言为华余闻而嘉之大抵士之轻弃亲戚坟墓者非敓于王事而有大不得已者弗忍也故虽富贵之极而有首邱之思奚啻池鱼覊马之恋渊薮也澄之行也益重余之感焉尚问东南有昔之处士戴逵者乎幸为谢之将挂冠东门往而从之矣于是乎书
　　送国子助教张思广归平阳序
　　国子助教张思广先生谒告归平阳道出濠泗间杖策见余且曰吾将老于姑射山中矣余既无力以留之乃而告曰尝考诸易泰之为卦六往居四九来居二内君子外小人之时也初九之爻曰防茅茹以其彚征吉否之为卦九往居四六来居二内小人外君子之时也初六之爻曰拔茅茹以其彚贞吉亨是知进退之道系于时之否泰而已今否极而泰正君子小人消长之防莫不弹冠相庆先生中州之硕果也当行其道于天下乌可超然而肥遯也哉曰吾非不知也然吾之当去者有三耄也迂也疾病也其能进而成治泰之功乎宜进而退诡也宜退而进辱也余闻而嘉之可谓见几之决已呜呼见几者君子之独见众人之所疑也众人之所疑故有当去而不去者矧于不当去而去乎若思广之去孰得而非之也初余至太学时浚仪赵公本初钱唐钱公子予而思广继自河南至学足以相资言足以相发暇则与之出白下门登鳯皇台览河山之险固宫阙之壮丽慨想古人于千载之上唱和成什皆推思广为冠焉葢其养于中者既充则发于文者益肆一时从而学者虽众而亦未知其所至也越二年余分教中都求其向之所与如思广者益尠惜其不得备待从于金门玉堂而遽髙蹈逺引于上下相交之日也于是载酒东门酌以送之复序其交游之梗槩如此善诗者咸系其后云
　　清江文集卷二十九
　　钦定四库全书
　　清江文集巻三十　　　　　明　贝琼　撰中都集
　　故孙正甫先生墓志铭
　　四明孙正甫先生以累世家学之懿于百有余年之后虽不及显融而望重一时年八十有五卒既葬其子以乡贡进士临淮县儒学教谕郑真状来谒铭刻诸石按状先生讳元蒙字正甫姓孙氏系出河朔有名全照者立功澶州仲子当补牙校以让其季而南游吴越间遂家于鄞详见元翰林待制柳贯所志临海君墓碣曾祖愿质宋朝散大夫国子司业工部侍郎祖讳璹通直郎知临海县父讳嗣明将仕郎曾祖妣黄氏祖妣庄氏妣周氏嗣明三子长元厚次元佐先生其季也外密内明异于常儿年十八父母相继殁相其二兄自卒至葬无违礼服阕益肆志读书不间风雨寒暑有司选故家俊秀补学宫弟子员遂请往时乡先生鲁公月卿杜公孟傅居上庠以先世尝同官于朝有通家之好喜曰文献之传固自有大乎因受诗鲁公出入诸家之説讹者正之疑者辨之一时同门皆出其下既归陵阳牟公景阳官四明为遣二子从之而绍兴叶公敬常倅余姚走书百里延之馆下同知刘公文大宇文公子贞方行乡饮酒礼先生为定揖让进退之仪观者以为合于古后归杜洲书院申明朱子月试季考法朔望读吕氏乡约书善纪过以示劝惩逺近褁粮而至者数百人至正八年有冦自徽逼杭江浙行省参知政事董公孟总兵守三关辟为余杭儒学教谕先是孟佥浙东宣慰司都元帅府事下交布衣之士谓先生有古人风而其子亦师而受业焉故先生以孟起谓知已檄至亟就道孟去郡侯布延平章尊逹实哩继至数访以世务画一以对切中利病二公韪之而不及用然皆知有经世大略信非章句儒矣阅二考调松江清忠书院山长则年已七十遂老不赴越十余年病风痹犹日夙兴盥栉有造者必束带见之前死之一日始就枕翼日四鼓卒神色不变生于有元至正二十八年辛卯十二月六日卒于大明洪武八年己卯五月二十五日娶庄氏与先生协徳勤于治家先卒年七十有五子男三人章傅章为河南府永城县税课局副使女一人适金华义乌县儒学教谕同郡郑驹孙男六人复生端生震生谦生道生阳生孙女四人长适同里杨啓明余幼在室等以明年闰九月初三日葬于鄞之丰乐乡黄山之原以庄氏合兆葢先生所自辨定云先生性坦夷不尚异同而介然有守初为四明儒学训导或一言少忤遽引去太守丁某谢而留之不能得牟公景阳俾摄鄞学事而食其廪禄亦辞不受其见于气节如此先生之产悉譲二兄其质而用资复之者亦不预也僦屋城中居讲学自给二兄年防八十数致于家奉之如父焉疾病必亲尝药既愈乃喜没复治其葬又笃于伦理如此与人交乆而益敬有善称之极口有不善輙掩之而不言岁时谨于祭祀而不惑鬼神幼子傅遇疾或劝其祷者曰夭夀命也乌可黩祀徼福哉傅竟差咸服其明平生于书无不读为文婉而有法尝举有司不售遂不复践塲屋尽出所业以授学者戒之曰学在我爵禄系之天柳公道傅黄公晋卿危公太朴尤推重之浙东佥宪史公季衡亦以其才可登馆阁欲荐弗果早号暎雪子有暎雪藳若干卷藏于家初国家以六科取士有司以先生仲子章应诏谓之曰吾赖女等以终余日今与女诀矣独念女未知从政也或以吾老丏归幸矣脱不女听其以清白自持因呜唈泣下由是得疾临没呼等戒曰吾自河朔府君以来传十二世歴四百年幸不坠遗绪今死矣尔尚勉之哉呜呼宋之南渡衣冠大族萃于东南及乎革命而凋落殆尽求其益逺益振如先生防何人耶是宜铭铭曰
　　稼也不必其有秋学也匪禄之是谋出处以时奚悔奚尤髙厉千仞砥撑众流黄山之原有封一邱石泐泉涸清风莫俦
　　故处州路儒学教授郑以道先生妻蒋氏碣铭
　　故处州路儒学教授郑先生觉民字以道妻蒋氏卒既葬于令当用碣而未能表其徳于不朽其子驹以状授弟真走见余泣曰惟先生哀而铭之按状蒋氏世居淮之光州光山有讳光者徙居毗陵以董昌乱徙于鄞因家焉曾祖嵘祖逊父善孙自号处士母赵氏宋宗室秦王伯升之后夫人葢处士之季女特钟爱而以道蒋出也弱冠好学绩文处士遂以归之属姑目眚不能视日侍左右不少懈而以道毎旦往省必以舌防之遂明姑没舅庆元学录芳叔病累年不奉之益谨学录公因曰新妇孝敬如此异日当使有子若孙以祚吾门学录公既没以道服阕讲学于旁邑乆之去游金陵而达官贵人咸异而荐之为文学掾清苦之节晚而益厉夫人劳不辞于体愠不见于色可谓能安其分者在妇人尤难也岁时佐祭祀必以礼遇宗族乡党必以恩夫之女弟适赵氏者乆病风问无缺其死也出首饰为治棺衾及一子继亡敛之如其母焉且为嫁女一人后以道疾革夫人以忧成疾殆者数四既愈葬祭之事悉亲莅之尝欲结庐墓侧以居而不克就俄一日天大风日晦无色晨盥栉如常时至午不疾而卒年六十有九生于有元大徳五年辛丑六月二十六日卒于大明洪武三年十月十九日明年十月附葬鄞之西岙山与夫合兆子男三人长驹金华府义乌县儒学教谕次真洪武五年秋应有司举以春秋经冠东南九府之士今为鳯阳府临淮县儒学教谕次夙平凉防宁州游浪县簿女二人长适同里刘濬次适天台叶亮孙男五翁升同升东升允升复升孙女三长适王公权余俱幼呜呼蒋氏为四明大族在宋时则有浚明赠金紫光禄大夫浚明次子璿与弟珫继登绍圣崇宁进士第其师陈忠肃公瓘为扁其堂曰联桂璿赠中大夫珫赠宣奉大夫寔夫人之六世祖也珫生台州通判赠中奉大夫梗梗生南昌通判赠太中大夫如愚则其髙祖也如愚生岘中庆元丙辰第歴侍御史谏议大夫刑部尚书以寳章阁学士奉玉隆观致仕官正奉大夫以夫人为曾伯祖其世次有可考者如此故生令女以嫔名门妇道母仪为乡里法而又通诗书大义当以道启殡而雨泣曰古者雨不克葬为无备也故在庙未发时得为雨止今若之何遂行观者以为知礼云铭曰
　　婉婉淑姿毓于名门如玉不琢中含粹温为妇可仪为母可师寔生三鳯亦显于时西岙之山堂孔安有碣崔嵬世乆不刋
　　故福建儒学副提举王公墓志铭
　　宋之南文献故家多萃于四明而世其学者有王公叔载焉葢自厚斋尚书倡学者以考亭朱氏之説一时从之而变故今粹然皆出于正无陆氏偏驳之弊而叔载又能守之不失尝读临濠教谕郑真所着遂初老人传其言行凿凿可考遂初者叔载所自号也然不获一试以终逺近悼之既葬之明年其子陞谋立石墓道而以文词显于今而信于后者莫若国子助教贝琼乃授状并书以使者来中都为请曰惟是不肖孤方斩焉在衰绖中不得匍匐走谒馆下惟先生哀而铭之庶先人死且不朽而尚书公亦有光焉余辞不获遂次第而为铭按状公讳厚字叔载姓王氏其先琅琊人至宋徙居开封髙祖安道保信军承宣使靖康之变扈从南渡始家于鄞曾祖防吏部郎中崇政殿説书祖应麟中寳祐博学宏词科歴事三朝官至翰林学士礼部尚书号厚斋父昌世承务郎人皆称承奉公黄文宪公为志其墓曾祖妣某氏祖妣舒氏戴氏皆赠硕人母杨氏公幼而知学八岁能赋诗读书日记数百言十岁已竟论孟诗书礼记并阅尚书深宁集习经义词赋操笔立就乡先生王佥判叔和赵太杜孟何戴教授表元闻而异之因就见焉元延祐初科制行改治诗经初李国博元白授诗于舒文靖公璘王与舒李世亲尽得其原委乆益充积博洽凡性命治道礼乐法制及台阁典故世胄谱谍乡里多咨问之袁文清公桷自翰林归里第輙问所学对曰近与濓洛关辅建安西蜀诸书稍已通习惟读书记衍义正宗意有所得以其明洁缜密有成法易知而可守也因言世之学者稍涉朱子数书輙诋淳熈诸老与朱子同时其言论虽不尽合而博闻寔践为所推许今人耳目所不及乃借口理学以文寡陋髙谈阔视渐成虚诞之风先生宜惩其弊以新士习文清着四明志命公分撰二考且言子家世太史亦尝究心否曰经与史同出异名自有编年司马氏为记传隋志始称正史非古也作史必曰三长年代协体统之防人物萃品题之归叙事贵详不为繁修词有要不为简彼謏闻寡见杂出众手舛讹遗漏欲以传信乆逺岂不难乎因歴举累代髙下得失甚备文清大喜复阅其文作而叹曰先师之道兹不坠矣尝为郡庠训导演説名理辨析疑难诸生恱服往时博士朔望讲义就章立题卒一篇而止公病其拘取四书五经关世教者为之直説抑扬反覆闻者竦然尝三试不偶即弃去举子业用词学十二体为古文本之三代两汉博以唐宋诸家属词有法絶去雕巧然时之知者葢寡矣浙东防访司副使曾某署郡直学公辞都司牟应龙谓之曰先儒谓钱谷亦为已之学也乃就职涂田砂岸先侵于豪民者悉陈而复之盈考宣慰司防授象山教授考覈田租侵渔者不复逞调浦江教谕逾月即去官归奉母时朝廷遣大臣李国鳯经畧江南以便宜用遗逸有司以公名上即署衢州路教授而中书复用外臣荐除邵武路教授福建分省又陞为儒学副提举皆不赴既老尝语人曰天地生人之初吾不得而知也可知者理而己理之在人初非不善克遂其初斯足矣乃号遂初老人云尚书富于著述玉海最为详洽未脱藳而失后复得之中多阙误公考究编次请于阃帅锓梓并他书十二种以传袁文清公所撰四明志或有谗于佥事苫思丁将毁其板公白太守王元恭曰袁公中朝名臣书法髙古不可毁也元恭持书以进佥事惊悔命与旧志并行公为成续志若干卷乡饮酒礼乆废太守用程先生端礼言属公与郑先生觉民考订一遵仪礼用宾兴岁行之以经费不足而田为吉祥寺僧所据白诸有司僧以田归我岁入遂充其礼浸盛观者谓绍兴以来昉见于此而先王之教犹存也公天性质直人有过则面折至发赤品列人之贤否不以势位髙下为轻重不以待遇厚薄为是非送死厚于奉生恤小笃于事大报徳甚于念恶勇退急于趋进晚年益以诗酒自娱客至论宋季事亹亹不倦且及至正史官诠次弗当欲为厘正尤极论奉化陈桱续通鉴前后之失有遂初藳三十卷藏于家戒其子陞隲曰承家不在名位而在不失身敬身不在外貌表暴而在毋自欺读书当贯古今处世必审进退其有同流合污以为通矫时干誉以为髙患得患失以终其身者此吾所深恶非所望于汝也大明洪武九年丙辰三月十日卒享年七十有七妻史氏系出相家与公合徳先公卒子二人长陞次隲隲为弟宁孙后宁孙通春秋诗二经早卒无子遗命与同葬女一适戎某孙男一初孙以是年四月十四日葬于鄞县先茔之右与史氏合兆呜呼四明之学惟尚书之广博精深论者谓兼东莱西山二家之长非袁杨所能及而公克继其传虽不见之所施足以垂后无疑也故特掇其大槩而事之具于传者可略铭曰
　　王氏之先世居琅琊再徙于鄞繇儒家逮尚书公耀其光彩所蓄之富浩乎渊海昭昭大中或为异同倡而正之畔者斯从伟哉叔载克绍于后遗编佚藁既习而守人亦有言惟祖惟孙不袭以爵道实惟尊纷纷黄小得失宁辨本弃末务内忘外键三年象山逺近是咨大夫有友学者有师时既不偶宜退奚乆日游以嬉托意诗酒慨彼里豪贪纵鸱张盈必易覆烟消雨茫惟吾遂初初岂不善年逾七袠虽晦益显郁郁堂封在彼髙原式衍余庆以利后昆
　　故韩处士碣铭
　　处士讳性字可善姓韩氏世居明之定海后徙于鄞遂为鄞人父某一号妙心居士母陆氏祖某祖妣某氏曾祖某曾祖妣某氏处士天性重厚遇物以诚不事表暴所入虽薄而周穷恤匮婚无以为资防无以为礼必谒其门乡人有公私逋不能偿为代输之卒竟不责其归岁大疫比闾中戒相过輙率医往视或舆致于家既愈而遣之未尝有矜色于是皆称曰长者长者又规置田若干畆为义庄以收族人建义塾以教子弟会兵兴弗果成所交多鸿生硕士少虽不学而喜闻论史鉴至行事得失即领其要初妙心居士娶陆氏生兄某又娶楼氏生处士而兄以涂人遇之稍长即异居家素饶于赀十裁有其一二人病不均曰吾岂忧吾贫邪顾所以处之何如耳既而克自树立遂与轩轾上下而好义胜之居家时尝于隐处获盗遗美珠升许悉还其兄黍絫无私呜呼利者人之所必争也故在人者且将攫而攘之虽汤火在前亦不能止乃推吾所当得以与人真知其所轻重哉处士在外凡若干年而事亲敬长之礼朝夕无缺浙西防访司佥事浦江郑公浚尝抵其家喜其为人因遗以麐溪集遂取为子孙法葢郑氏兄弟争死十世不分处士感而慕之假使其兄能推其心则一门孝友见于风俗既壊之余卓然为东南望不知反此而求诸彼悲夫有别墅在城东罗植众卉数游其中浃旬忘反一日道逢金华故老相擕度东津至所居噱谭通夕黎明呼从者治具从者请沃盥弗应视之则已逝矣生于元延祐六年十一月十八日卒于大明洪武八年六月十日享年五十有七善庵其号云娶陈氏生子三人长英次章次圭女二人一适杨恒一适应弥通孙男一人本孙女四人英将以十年某月某日葬于鄞之某原祖茔之侧里人蒋朴为次第其行寔来请铭勒诸石铭曰
　　孰不积校黍累利之盈滋祸媒嗟处士无留赀急人患犹渴饥全吾天诚无欺力树徳百世仪鄞之阡石巍巍俾来者观铭诗
　　故徐居士碣铭
　　上海徐居士卒若干年其子垕走二千里见余太学泣且拜曰先人葬于某年某月某日而墓碣之辞犹缺是没先人之善无以白之于不朽其罪重矣惟先生直笔信于天下敢以铭请乃受其状读之则前进士华亭黄瑱所述又足信者遂为之次第其行事而铭之按居士讳诚字信之姓徐氏世居松江之上海曾大父某大父某父金玉局大使妣褚氏居士以节俭起家铢积丝累至有田二万畆他货无算遂雄一乡性至孝局使府君尝遇疾医祷无应乃刲股胹药以进府君寻愈严于治家具有仪法既富益自贬所奉如初未尝过丰惟乐赈施周三族之贫者防乡里之不能婚嫁者字其幼而孤者病予之药死给之槥汲汲如不及庚午辛未岁大侵为饘粥以食饥者活万余人由是以积善闻州府皆称居士而不字焉年四十有六即屏妻妾断荤肉以内外事属二子日转法华经积至千万巻复锓梓印施四方筑庵居学佛之徒松江俗多事佛而居士尤信之深常持五戒不衰益以慈爱为主时出见渔猎所获輙售而纵之大溪长林间所居之地多重洲复浦为梁木以通往来人不为病呜呼三吴之大姓非一莫不剥下而自封党权而树威尠知推一毫为利人事居士能仁其族以及人而羽毛鳞介且不忍其死视彼之暴岂直相万哉年既耄幅巾杖藜逍遥果林花圃子孙岁时奉觞为夀必戒以务本好学云及卒童耋无亲疎奔走号恸曰善人亡已生于至元十五年戊寅闰十二月二日卒于至正二十二年壬寅三月十九日享年八十有六其葬在上海之长人乡莆达泾之原娶王氏姜氏皆先卒子男坚王出也垕姜出也女一壻王显孙男三人明早卒麟震孙女三人淑宜妙徳妙贞曾孙男三正炳文曾孙女二人夀奴妙正铭曰
　　川积而盈山积而雄必有其渐迄于成功居士之生服劳无倦始大其家岁储亿万亿万则有以及饥寒茍私一身我徳曷延坚持五戒法华日转匪福之徼求善斯善或暴而争或滛而倾不暴不滛慈俭是程莆泾之原永安体魄有刻不磨过者宜式
　　戴克敬妻吴氏墓碣
　　安人讳恕姓吴氏世居四明之奉化祖某父清之母朱氏年十九归于同里戴克敬氏剡源先生之孙夀卿处士之子也体素羸弱多病而善事舅姑不怠舅姑既没自殡至葬事必亲之岁时祭祀尤尽其敬后病为少衰以为获神之庇克敬为贫而仕歴亷访司海道府旦出夜归必以其事语之善则劝之行而止其不可行者为助亦多性好节俭禄之所入为益置田宅宗族乡党恒给其困乏不计有无或贷粟不能偿者未尝为言训诸子尤严无姑息意妇道母道殆无愧焉洪武五年六月十三日以疾卒享年五十有五子五人长济次濬次汉次溥次海济娶吴氏濬娶陈氏汉娶毛氏女二人长浣适鄞县儒学教谕毛裒次泳适沈亶亦儒家子孙男四人宗权宗柱宗枢宗桯初克敬卜葬龙潭山以祔祖茔又卜他穴皆不叶一夕梦僧指葬地曰此张山主张氏方立劵归徐某既觉颇怪其异后果遇二人因购而得之山拱水趋精地理者极称生气之所钟聚岂造物待其人乎七年九月丙午穿竁将葬是夕宿山上复梦一老人大呼曰涸澡宜浅即从之及阅书与所言合乃名其山曰符梦山云铭曰
　　名都姝丽不善积木偶巧以珠玉饰四明吴氏崇俭徳为妇为母行靡忒义周困乏无踈戚男诵女丝各有职年胡不遐逾五袠梦符之山兆既食神人所告此为宅我作铭诗刻坚石子孙其昌永千亿
　　故贞孝处士周公墓志铭
　　公讳天祐字思顺姓周氏其先汴人五世祖燧宋机察官靖康末扈从髙宗南度占籍于杭曾祖淳一曾祖妣某氏祖道诚祖妣某氏父公美妣姚氏初公美年既髙无子祷于山川之神一夕梦神人赐以白石而姚氏娠公阅十四月生公幼頴悟异常儿稍长好学读书日记数千言后受易于吴兴宇文子贞以三举有司輙斥其有不如已者往往皆先登因而叹曰科举之得失岂足以荣辱吾邪学至而得之者宜也非幸也其失之者命也学不至而失之者亦宜也非不幸也其得之者命也即弃所业文不复为居家以孝闻父母有疾昼夜侍左右不去密祷诸祠乞以身代死亲没哀毁逾礼其产颇饶又推恩宗族殡无归者五防嫁甥女之孤而贫者监察御史李完者荐于朝授嘉兴路崇徳州之倅不赴筑室渔溪之上耕钓自适搢绅士多造其门嵗时会稚耋置酒酣宴放而不越于礼或里中有争者輙喻而解之人为无讼洪武四年七月十七日以疾终生于元癸亥岁七月十八日以是月三十日葬茅家山祖茔之侧享年四十有九娶朱氏子二人长惟敬次惟谦女三人长适孙景义次适李景忠其一未行孙男一孟珍孙女二人呜呼以公之学行过人而与时忤如云雷之蓄不获一施又竟夺其年而止于是乎天之报施恒啬于善人也与之游者私为之諡曰贞孝处士以着其实云铭曰呜呼处士其才孔有而时之不偶也其积既厚而年复不乆也谷陨于畆而殖此稂莠也天黙黙以黝吾将安咎也刻石墓道庶存而不朽也
　　黄南岫先生墓志铭
　　在昔元之季世国家日就陵夷纪纲不振方遣大臣宣抚各道时括苍奇士黄南岫先生以策谒见其目有十曰严选举革贪汚除吏弊抑兼并省冗官汰僧道覈田赋兴武举作士气结人心磊落数千言明白剀切可以救乱于未形兴治于将来而大臣暗不能用及豪杰并海内分裂中书省参知政事布延特穆尔希古内台治书侍御史李国鳯景仪奉诏经略江南得先生十策观之叹曰世未尝无经济才上之人顾弃而弗求耳欲荐而起之则已病矣初先生与懐玉郑原善同里叶岘林定老相为师友三先生皆擢进士第而先生性刚直不可犯疾恶如讐见善輙称之不已故与时落落不合独隐居教授老【阙】佥浙东防访司事时举为丽水儒学教谕不就中州李彦方持部使者节至郡因见先生仪观甚伟美髯过膝议论慷慨自谓行天下未见有如此辈人竟不仕家卒识者恨之生于某年某月某日卒于壬寅四月二十八日享年八十以丁未岁某月某日葬于宅东之叶同阅十二年其孙今秦府纪善梦池来中都求国子助教贝琼为铭勒诸墓石按状先生讳许字与可先由闽徙处州之丽水九世祖某宋承直郎大理评事评事生辉廸功郎南康司理司理生师恩师恩生某某生某大父讳国华以好义称父讳昶先生生而颖悟于书无所不读尤邃于易所着有四书聚要读易大意诗书类编要语天文地志官制皆有类要及古今人诗文四六骈俪类选先居先府君墓侧石壁山下有石壁晚藳若干卷为文一本于理不事华靡前没之时拟陶靖节作挽诗二解娶魏氏屠氏皆先卒子二人长文彬次文奎孙男四人梦池梦康梦裴梦某梦池好学工古文孙女一曾孙四纶维防【阙】所居弱溪又曰南原读书之堂前直南山因称南岫先生而不字也呜呼王业之衰也必有知防之君子先事而忧此先生当至正间将献大计使能行之则可中兴以复至元之盛而莫之察焉讫至于亡岂非天邪铭曰
　　御之善也王良是求奕之工也必师夫秋舍之而败吾将安尤方乱之初生先生独见于未形而弗咨弗谋岂人之恶直而悦彼佞柔抑废兴有时将壊烂而莫收叶同之原有土一邱惟积之既封子孙百世之后式延其休
　　故处士溧水徒君彦和诔
　　夫行莫尊于孝友而诗称张仲于周节莫近于防退而史录法真于汉卓乎特峙百代有光然皆出于所禀信非勉而后至也若溧水徒处士銞者其殆庶防乎按徒氏一门四世好如琴瑟及銞有弟鉴疾瘠不而銞与同饮食居者三年非其孝友之可见者欤其在乡里中号称长者至辞太守李行之招止御史彭叔仪李孝文之荐非其防退之可见者欤其行足以仪于人其节可以髙于世而防墙之兄弟盍为之戒继踵之士必敦其所薄也以某年某月卒某月某日葬于荆唐阡兰摧玉碎岂不痛哉余惧缀文之士举其一而遗其二也私为之诔用着厥美辞曰
　　邈矣先民出处有时岂其好逸违中立奇惟徒处士旷世相袭居约志伸卓焉靡及蝇溺于汁猩毙于醪人胡弗惩以赀争豪一室萧然翳于蓬蒿有琴有书咏歌以陶州伯临门中谷深逃匪招焉往弥敦所操宁为人羁落其羽毛鸿翔千仞方夷并髙处士得姓古司徒氏惟祖惟父敛华不仕植木既滋条敷叶散一门四世缌麻同爨伯叔虽异实同一人呻吟不宁通于我身如何相讐残忍无亲乃私其室蔑我天伦我抚其家其施既钧或倡而和熙熙如春有弟遘疾屡顿弗起昼接几筵夕同姜被三稔于兹活于阽死夭夀虽命防君其鬼羣雄虎争王室亦颠大江东西逺近兵连电激雷奔孰遏其前僵尸膏野百里无烟去而避之云鹤之巅撷秀阳冈濯足寒泉积之已丰奚夺其年天岂余欺祸福斯諐呜呼哀哉昔君之存孔直且和闭关留客纵以酣歌君实有言贵贱同波不乐徒忧白日已俄神仙有无世种其譌疾而弗治良医奈何灵輀发轨封于山阿素旗扬扬悲风折柯行道兴嗟雨泣滂沱回视一世所存孰多道虽未融名终不磨呜呼哀哉
　　归田藁
　　慎斋记
　　君子之所以至于无过者其惟慎乎冯道戒唐明宗曰臣为河东掌书记时奉使中山过井陉之险惧马蹶不敢怠于衔辔及至平路遂跌而伤凡危者虑深而获全居安者患生于所忽道之更歴五朝八姓无人臣之大节固为天下后世之所讥其言则不可废也余故取之训于人当知所慎焉矣大抵国之理乱身之荣辱事之成败法之修否皆系于慎不慎之分着于经见于传记非一矣使古今之人茍知所戒守于此而应于彼何险之不济何否之不通乎奈何纵肆无防往往危而莫之悔也予方唶是而秦溪冯彦中氏辟室为读书之所顔之曰慎斋日延鸿生硕士反复考亭朱子之説以泝中庸大学之要自一念之发充之无一不致其所慎用功之密殆过于常人如此复求余记以申其説姑举所闻以凟告之呜呼有所畏而慎之者慎于已然无所畏而慎之者慎于未形慎于已然者不过一时之近一事之小慎于未形者斯能一始终表里而无间矣兹于彦中特嘉而与之尚勉而无画可也是为记彦中少孤好学长克树立上奉八十之母咸称其孝至于中年即以内外事属其二子而以琴樽壶矢自乐云
　　复古堂记
　　秦溪儒者冯彦章氏深病时俗惑于浮屠而防祭之礼俱废由是独违众行之而尽革其所为顔其堂曰复古遂以书来质于贝琼且求文以为记余尝读李翺去佛论欲申其义以正是非得失乆未克就今其言适契于中乃不辞而复之曰古者父母死送往而返不可得而见之矣居于倚庐寝苫枕块其疾痛之情为何如哉所谓防则观其哀也至其祭也合诸天地不过数而失于烦不过疏而失于怠而斋以致其严肃入室僾然必有见乎其位周旋出戸肃然必有闻乎其容声出户而听然必有闻乎其叹息之声其于思慕又何如哉所谓祭则观其敬与时也斯为孝子之寔去古既逺王教不明风俗大壊自敛至殡必主浮屠之法至有七七斋以邀福滛昏之鬼而小祥大祥设道塲越宿以荐之虽破产不吝冀诚免于轮回吾不知其何説也呜呼气之方聚则神形之既灭则鬼是理之常无足怪者而彼谓死者得以复生恶有已熄之火而复然已仆之木而复起邪然其言之行于世也已乆而病之蛊于人也已深使天下沦胥于异敎使圣人出而治之亦未能回其陷溺之心况区区举吾儒教以与之争必不胜矣故伊川在洛仅化其一二则其不信而化者固众也岂不悲乎彦章思复古之不易复也专取考亭朱子所定家礼为矫数千百年之非正之于一旦可谓豪杰之士愈于俗儒舍此而附彼者非见之明信之笃得于天资学力之至弗能及也矣而乡党习俗之弊或议而非之者抑岂少乎余幸见若人于所未见之时乌得不喜谈而乐道哉庶防闻其风而有所感慕兴起焉先王之制为可复戎狄之礼为可去也于是乎书
　　云林解
　　客有问于余曰迹云林而心市朝其隐而媒仕者乎曰道不可以独善必将推以及乎人故隐非君子之所欲也曰迹市朝而志云林其仕而求隐者乎曰功不可以乆居必将敛而法乎天故仕尤君子之所惧也茍必于云林以絶物为髙往而不返固非义矣必于市朝以殉物为通进而不止又岂足与邪曰若李侯致和者何如哉或疑其号之勿称也曰致和家庐江之上有大小蜀山之秀辅以鸡鸣龙穴于是读书其中若干年而意之所适奚翅卢鸿之在终南李渤之在少室司空圗之在王官谷李白之在匡庐司马承祯之在天台也遂以云林自号且将抗志风尘之表而万钟不足以累焉洪武初当天子偃革修文乃翻然而上下推之由簿书至嘉兴郡幕长亦其时也夫时隐而隐未始忘乎仕时仕而仕未始忘乎隐卷舒进退合乎道之当然毋足怪者若泥其迹而论之不若求其心而舍其迹之愈也客之疑遂释而谢曰先生之言至矣因书为云林解以贻之
　　赠龟师朱子中序
　　决天下之大疑定天下之大事必取于卜焉见于经着于传圣人岂以人为不足信而信区区岁乆之伏龟邪抑龟之灵殆过于人人固弗灵于龟也葢龟至公合天之至公既谋之人复参之龟天人相协疑可得而决事可得而定已晋献公不能从而祸其国楚灵王不能从而辱其身是皆违天之过也然则龟可废哉惜其龟书不传而仅存三易于世故孔子特详于蓍而不及龟耳今之卜者亦能即其兆而观之吉凶定于前而徴于后非精其术而能之乎檇李朱子中氏世业卜居于城南凡仕者必往而卜贾而求赢者必卜疾疫者必卜利勿利多竒中逺近称之初余赴京师子中为卜之曰吉乆郁而方施乃耀其奇无翼而飞无足而驰五稔其来归余虽未信窃识之于中既而为国子助教一年分教中都生三年四方学者悦其名而不考其实咸推尊而师之洪武十一年春果以病免获托田里与农夫野老逍遥东阡西陌之上则其言为不诬矣因为论以张之嗟乎龟之可信如此能传龟之意者亦在乎人而已畴曰择建立卜筮人乃命卜筮记曰人而无恒不可以作龟卜夫恒则业必専若子中者岂非上恒而专异夫市井寻常之夫欤于是乎书
　　同夀堂记
　　崇徳之鳯鸣里有蔡公惠氏业医五氏矣凡疾病者无贵贱必造焉其树徳也厚其取利也防尝名其堂曰同夀咸咏歌以侈之而记未有所属也及余自京师归遂来为请余闻上夀百岁中夀八十下夀六十而夭殇弗论焉人之常情孰不欲上夀也不可必得至于中夀斯足矣孰不欲中夀也不可必得至于下夀斯足矣葢分之一定暴如蹠蹻恶乎而敓之仁如顔子乌乎而与之是出于天者已皆不同毉者顾欲使之同夀何哉岂天有不及而犹待于人也然可以观其仁矣孟子曰矢人岂不仁于函人哉矢人惟恐不伤人函人惟恐伤人巫匠亦然故术不可不慎也若医之为术为能全吾之仁欤呜乎全吾之仁亦在乎术之精而已故自黄帝雷公问答之书以至张仲景刘守真诸家之论参考旁通而疾之浅深治之缓急无一毫之偏于是虚者使之充弱者使之强屈者使之伸危者使之安举不厄于夭殇则造化在我而夀之不同者获登于期艾岂不有功于天邪不然往往反其所用欲求不死而速其死此医之拙者也公惠自其曾伯祖梅友在宋中医科仕至防御使其大父君寔克继其学因集心法所传厘为若干卷曰同夀秘寳方至公惠而声誉益着其传为可知矣古人云不为良相必为良医夫良相位尊势之所及者广茍施仁政足以活天下之人良医位卑势之所及者近茍施仁术足以活一方之人故相之与医虽非等伦其心则一耳吾于公惠原其心而卜其术所谓同夀者又岂夸言也哉是为记
　　耕学斋记
　　友人戴礼尝从余游京师乆而不乐乃归檇李之西陵治硗瘠地数畆以自给暇则闭户读书殆与世若相忘者遂题其室曰耕学来求其説余尝考之古者井田之法固无不耕之民而党庠术序又申孝悌之数则其子孙亦未尝不学焉所以士之升于公者往往多出于农非若后世坐谈礼乐不知树艺之劳而縁南畆者其于饮射读法至老而无闻也葢自秦以来始变先王之旧由是事岐而二矣可胜叹邪其或忘富贵者学而必耕苦贫贱者耕而必学故袁闳以司徒四世之孙方诸兄绍术各据数州之地乃退于田里岂其才之有弗逮邪此忘富贵而然也然二家志虽大而无逺略力虽强而无成功千载之下论者不髙绍术之所为独髙闳之所守则其得失为何如哉若儿寛未达而佣也带经犂锄朝暮不废此苦贫贱而然也卒显于汉位至御史大夫回视向之为伍者邈乎燕雀之在下则其荣辱为何如哉茍有志于此进则如寛之仕退则如闳之隐庶乎其知道矣惜余又未见之也今礼当皇朝革命之初俊造竞进超然逺引孰测底蕴之浅深欤故歴举古今言之余虽老矣尚能相从东阡西陌之上共乐其乐云
　　真率轩记
　　凡礼有以厚为贵者有以简为贵者以厚为贵必过于文文则伪以简为贵必过于质质则野较二者之弊使文而伪孰与质而野哉观夫田夫野老相饷茂林之下一谈一笑驩然无忤葢其真意所存器不假于鼎匜俎豆也乐不假于金丝匏竹也仪不假于揖让进退也岂非合于古欤宋司马温公与文潞公富郑公辈在洛时忘其宰相之尊而等于田夫野老尝为真率之防巵酒一肉得尽其欢虽若简而礼实未尝简也虽若薄而意实未尝薄也其相与一本于诚而已茍推是道无往而不真率也欺诈之习亡矣今天官史钱唐叶时中者取法先正以真率名轩求余为之记故举其説如此呜呼天下之防其真也乆矣在上者或尊严以为威在下者恒卑屈以为恭而欲真率处之人将咈然不悦吾惧其获谤一时也而时中殆将复古为事尚质而不尚文兹可嘉矣于是乎书
　　溪云草堂记
　　溪云草堂者海昌郭子方氏之新居也海昌在崇徳南御溪则崇徳之水而介乎二境之间其旁流又折而南迤行六七里上有桑稻之村居人星散鸡犬相闻彷佛絶境之在物外者子方择其胜处搆堂若干楹左为读书之室右为炼药之房遂题之以今名云余尝放舟过之道狭而迂仅一带耳鱼鼈之所居科斗之所储疑其不能为云类山川之有神灵者方时之将雨渤渤然上蒸如烟如雾如海涛被覆两厓不见林木而渔篷野艇或隐或见于空蒙中此其第一曲也及沿流以穷其所至则云之见于朝暮者尤蓊郁非一状执之而不可玩之而不得排于前而后复合断于上而下复继凡幽人处士之庐藩篱皆云也窻戸皆云也虽出于山腾于川者殆无以过是休坐之顷引为賔客而尘埃野马弗至吾前矣并溪之人未有知者子方乃専而有之喜余之至因觞于堂上求文为记遂书其所见如此复徐思之天下之物本于无而形于有有者卒归于无矧云之忽起忽灭忽来忽往哉彼既强名之余复强言以寔之非通于理矣惟其随时而莫知其神泽物而莫知其徳君子宜取之以书巻舒之道焉则与云为一矣子方尚勉之





</div>
    <div class="pagination">
<a href="清江诗集清江文集_page20.html">上一页</a><span>...</span><a href="清江诗集清江文集_page16.html">16</a><a href="清江诗集清江文集_page17.html">17</a><a href="清江诗集清江文集_page18.html">18</a><a href="清江诗集清江文集_page19.html">19</a><a href="清江诗集清江文集_page20.html">20</a><span class="current-page">21</span><a href="清江诗集清江文集_page22.html">22</a><a href="清江诗集清江文集_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
