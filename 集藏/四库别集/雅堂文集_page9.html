<!DOCTYPE html>
<html>
<head>
    <meta charset="UTF-8">
    <title>雅堂文集 - 第 9 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>雅堂文集 - 第 9 页/共 36 页</h1>
    <div class="content">　　乌乎！余何幸而有此游也！尘浊昏垫之世，矫诈仁义，竞知长力，网罟在前，桁杨在后。而林子乃得逍遥于先人之园，以梅为友，而余又得弃俗绝累，怡神养性，相羊于梅之下，则余之游亦乐矣。然今年之花余观之，明年之花余其再游也欤？方将驾巨舟，渡东海，巡禹域，横览欧土，上登须弥。凡日本之樱、中国之牡丹、英之蔷薇，法之百合，印度之莲，皆一一观之，以快夫余之壮游。然而余不能忘此梅也，乃为祝曰：梅无恙耶，林子无恙耶，余亦无恙耶！

　　○瑞轩记

　　天下多佳山水，而当前景象，约漠置之，好奇之士辄求之数千百里外，以快其壮游。岂人性之厌常而喜异者哉？余既寓瑞轩，客之游者皆言山水之佳，而余亦约漠置之。旦而起，宵而寐，日而啸傲其中，固不知其何以佳也。

　　瑞轩在东大塾之麓，清溪一曲，老柳数行，有人设肆卖酒。林瑞腾公子以千金买之，拓其旁为园，植花木，建亭榭，引水为池，种荷其中。仰视东南，则鹞峰九十环拱若屏，而群山之上下起伏者又不可计数。公子雅好客，暇则觞咏于是，而瑞轩之名遂闻于南北。

　　夫十室之邑，必有忠信，十步之内，必有芳草；而王公大人之求才者，辄求之数千里外，以博其好士之心，士之出入左右者，约漠置之。士岂自炫而求用哉？而王公大人之求士，又不能识其真；则士亦终隐其才而已。萧何识韩信于败军之中，荐之沛公不能用。及何夜追信，力举其才，沛公乃拜为大将，而信之功名显于汉。今天下之士犹信也，而识士者无萧何，用士者无沛公，则士之功名何以显？夫瑞轩之山水犹昔也，得公子而启发之，得游者而润色之，又得余之文章而扬之于世，则瑞轩之名足千古，而居瑞轩者亦足以千古乎？则亦终隐其才而与佳山水为徒也已！

　　○过故居记

　　宁南门之内有马兵营者，郑氏驻节之地也。附城而居，境绝幽静。自我始祖即处于是，及余已七世矣。宅十亩有奇，植竹为篱，南无之果十数章，皆大合抱，高或四、五十尺。夏时结实累累如绛珠，或碧若玉，味甘而洌，称佳果。菩提、龙眼之树称是。皆我先大父所植者。宅外有道。夏秋间山水骤涨，自城隅来，当门而流；至八、九月始涸。鲤鲫之属逐队游泳，旦夕掬之以为乐。宅面西立。以人众稍隘。余十二岁，我先君扩而大之，可居二十余人。又买近旁吴氏园，为余兄弟读书。吴园有宜秋山馆，雪堂司马所建，而谢管樵曾寓其中者也。馆外有亭，绕以栏，旁凿塘，种荷其中。花时清香入户，读书其间，饶有悠远之致。吾家固多花卉。抹丽盛时，每日可釆一篮以饷亲友。而余又爱花，庭隅路畔，几无隙地。兰蕙之属以十数，晚香玉以百数。台南天气温燠，每当十月之交，兰、菊、桃、荷合供一瓶，亦奇观也。

　　我先君经商数十年，自是多家居。夕阳西下，树影扶疏，轴扫落叶瀹水煎茶，坐石上谈家常事。吾家之井水绝甘，汲者投一钱，日可得百数十文。先君好读春秋、战国书及三国演义，所言多古忠义事，故余得之家教者甚大。其时我二兄已入泮。士大夫之来我家者，必竭诚款之。春雨之后，新笋怒生，劚而烧之，用以飨客，食者靡不称美。或果实熟时，猱树而摘之以饷客，客无不果腹者。余时虽稚少，顾读书养花之外，不知有所谓忧患者。熙熙皞皞，凡五、六年，而余戾至矣。乙未六月二十有四日，先君见背。是时戎马倥偬，既卜窀穸，而刘永福遁吾家，遂为军队所处。未几，又为法院所买，改筑宿舍，而余亦侨居城西矣。阅今仅二十年，而一过故墟，井湮木刊，尚认钩游之处。追思少年时乐，何可多得！

　　○重修五妃庙记

　　乌乎！天下死节多矣，而五妃独以国死，岂如匹夫匹妇之为谅哉！当清师之下澎湖也，郑氏君臣奉表降，宁靖王术桂自以天潢贵冑，义不可辱，从容就节，而五妃亦相从以死。台人哀之，葬诸宁南之桂子山，并立庙以祀，则今之累然在墓者也。改隶之后，栋折榱崩，日就荒废。余过而伤之，乃谋诸同志，鸠工治材，以张子苏园董其事。既成，奉觞致祭，众皆感动，则五妃从死之日也。嗟夫！湘江帝子，望断君山，蜀国枭姬，魂沉吴水；况以五妃之殉国、殉王，而可任之湮灭哉！青榕长在，彤管流芳，后之过者，其亦有感于国破家亡之恸，则五妃之灵犹在其上矣！癸卯夏六月二十有五日，台南连横记。

　　○开山宫记

　　天下史籍之谬，岂足数哉？地在目前，事未百稔，而亦以讹传讹；后之读者，难免荒唐之诮。台南郡治开山宫，为郑氏所建，祀隋虎贲中郎将陈棱，而府志以为吴真人。乾隆五年，邑人重修，且谓台漳、泉人，以其神医，建庙独盛。连横曰：谬矣！台为海上荒服，隋开皇中，陈棱始率师略地至澎湖。大业七年，棱再率兵自义安航海击琉球，遣使招谕；琉球不从，拒逆官军，棱击走之。夫琉球者，台湾之古名也。是为中国征略台湾之始。郑氏肇造，追念棱功，卜地建庙，锡名开山，以棱有辟台之勋也。庙在西定坊，俯瞰汪洋，其下为帆寮，海水可至，今则夷为平陆。府志新修之时，距郑氏仅及百年，不知何所依据而附会之？抑以所奉之神而误认欤？则修志之不学，尤可耻也。夫吴真人，医者尔，无系台湾，何得当此「开山」之号，以窃我伟人之功？今则一讹再讹，又称为开仙宫。而考古者尚不知其谬，即尤昧于建庙之义者矣。

　　○文开书院记

　　文开书院在彰化鹿港街。道光四年，海防同知邓传安建，祀朱文公。传安，江西浮梁人，字菽原，号鹿耕，嘉庆间进士。道光二年，由闽县迁任。有善政。后陛台湾知府。书院之成，既立碑记，复议之曰：『传安向慕寓鄞沈太仆光文，而借其敬名之字以名书院」。考太仆生平，根柢忠孝，而发奋乎文章。其乡人全谢山鲒埼亭集既为作传，又序其诗，谓咸淳人物，天将留之以启穷徼之文明。今之文人学士，可不因委溯源欤？

　　当日随郑氏渡台，与太仆并设教而人争从游者，则有华亭徐都御史孚远；其忠孝同于太仆，甘心穷饿，百折不回者，则有同安卢尚书若腾、惠安王侍郎忠孝、南安沈都御史佺期、揭阳辜都御史朝荐、同安郭都御史贞一；其文章上追太仆，兼着功绩于台湾者，则有漳浦蓝知府鼎元：礼宜并祀。盖海外掌故，固考信于史乘，然以徐都御史之间关从亡，鲒埼亭表章甚力，明史亦称其遁入海、死于岛中，而府志不载，急应补入。虽鲁王实未渡台，鲒埼亭不免误信异闻，余曾婉为辨证，未可因一端而疑其它皆无据矣。当沿海之不愿迁界，张苍水尚书以书招郑氏乘机取闽南，并遗徐、王、沈、辜诸公力劝成功；及成功卒，遗老谋奉鲁王监国，苍水复以书约卢尚书以下，皆见于鲒埼亭苍水神道碑。若郑氏之致敬辜都御史，同于卢、王、沈、徐诸公，又见于陈光禄传中，唯伪辜为章耳。是数子者，不但鲁王之忠臣，亦郑氏之诤友，不得以一字之误而疑辜公，更不可因府志不载而略郭公也。府志所载龙溪举人李茂春来台居永康里，日诵佛经，人称李菩萨，似祇可入流寓，未宜配食徽国矣。

　　○雍和宫记

　　雍和宫在安定门内，清世宗之潜邸也。世宗为皇四子，素怀大志，物色英豪，与剑客奇僧相结纳。圣祖恶之。既夺位，残昆仲，诛异己，国人莫敢谤。章嘉呼图喇嘛者与有功，赐为净修之所。栋宇宏大，京中无偶。殿中有佛像一，趺坐莲花，高八丈有奇，谓以沈檀雕之。崇严宝相，胜于丈六金身矣。

　　是时，西藏进一妙女，年十二，天竺人也；明媚窈窕，工密咒。世宗嬖之，尊为菩萨，而自称护法天王，每开无遮会，女有侍者，汉人也，聪慧绝伦，善得世宗意，持净瓶立左右，谓之龙女。

　　当是时，佛法大盛。宫中喇嘛数百人，各恣滛乐。有大喇嘛具魔术，能咒人为兽；与女通。世宗知之，弗忍弃也。藏俗年节，开打鬼会，会以夜。世宗与女登坛说法；龙女侍。大喇嘛率众立坛下。既而门启，诸喇嘛乔鬼入殿上，距跃曲踊，作攫人状。女叱之，皆辟易。大喇嘛率众逐之，夺门出。以佛能胜魔也。殿之上下，往来环走，状至杂沓。忽灯光一闪，世宗仆座上，血溅数武，而龙女不见矣。报入宫中，皇后率王大臣至，拘女及诸人鞫之，不能言。大索龙女，亦不得。乃放女西藏，而卒不知龙女为何许人也。或曰，是硕儒吕晚村之孙女。

　　初，曾静劝大将军岳锺琪举义，不成。狱兴，辞连晚村。晚村著书，素严华夷之防。至是严治之。子葆中编修亦论斩，门人受祸尤多。晚村之孙女，年及笄，逸而逃，遂讲论剑术甚精，隐忍入宫，以复祖父仇。勇哉！或曰，聊斋志异之侠女，则此女也。时禁纲严密，故隐其事。然则蒲柳泉之称为神龙，实知其人也。

　　考鄂尔泰传，是日世祖视朝如恒，午后忽召尔泰入宫，而外间已传暴崩。尔泰入朝，马不及鞍，留宿三日夜始出，尚未及一餐。是必猝遭大变，故惊惶若此。连横曰：是宫也，侠女覆之，暴君歼焉，汉族之光也。

　　宫中有玉佛一尊，高尺有五寸，纯白无瑕，环宝也。左物称是，多世宗所赐。又有欢喜佛，作男女交合状，蔽以帏；隐赂嗽嘛，始得见。夫佛体清净，六根俱绝，何为作此狎亵？彼盖以女为魔而佛能胜之也。是为西藏所塑。藏为黄教，带妻食肉，无碍清规。故活佛人尔，而称为佛。则清人以宗教之力而统蒙、藏也。夫蒙古以武力震宙合，禽猎嗜杀，厥由天性，自红教传入，念佛诵经，悍气降矣。西藏亦然。清廷特奠其教，宠喇嘛若骄子。一寺之费，耗巨金不稍惜。乾隆时，重译蒙藏佛经以颁之，可谓大振宗风矣。故章嘉呼图活佛卓锡北京，礼遇之隆，位在诸王上也。

　　○纪五使屿

　　五使屿苏澳隔带水，天空海阔时，望之在目，而基隆渔者时一至。屿屹立海中，环可百里，有湾五，二可系舟，余则礁石错立，风浪漰湃，舟触辄破，唯竹筏可入。山川气候，略同台湾。有草状如龙须，纫可织席。丹荔成林，实大而甘。行三四里，见瓦屋数椽，室中器具似数百年前物，触之灰化。归途遇一怪物自林中出，似人非人，散发垂肩，面目黎黑，狰狞可畏。渔者大惊走，怪物逐之。急驾舟逃归，述所见如此，而名怪物曰「生人」；故基人号无赖者为五使屿生人云。

　　先是有英船偶至其地，测绘地图，名阿美岛。已而瑞典之船自打鼓航日本，亦过其地。其所言与渔者颇相似。光绪十年，上海申报载其事，且言地迩台湾，应速收入版图，移民辟土，为台外府。若为外人所得，狡焉思启，实迫处此，终必为台之患。醇亲王见之，下询北洋大臣李鸿章，命台湾巡抚派员考察。巡抚示所属有能至者赏。潮人李锦堂为西学堂教习，曾得英人图，上书请行。巡抚大喜，见之，命驾南通行。锦堂固未至，及基隆，求乡道。有渔者应募，请千金。锦堂许以六百，不可。而南通俟之久，乃自驾往，数日不能得，以浪大船小为解。巡抚命待命，月给薪米银三十两。将调北洋兵舰再往。而荏苒数年，竟无消息。

　　或曰：是屿也，宋时杨五使居之，故名。或曰：是八重山群岛之一。屿旁有长北沙屿者，小二三倍，略具卧马之形，至者尤少。飘缈虚无，几成凿空。余以地势考之，后说似有可信。他日苟至其地而查之，亦足以扩眼界也。

　　○纪圆山贝冢

　　圆山在台北东北，与大隆同比连。大隆同者，番社也。山高数十丈，石老林深，境绝幽閟，下则剑潭。旧志谓荷人插剑于此，故名。曩年镇南学林筑斋舍，掘地二尺得贝冢，皆蛲壳，多至不可数。内有石锄、石斧及刀环锥截之属，磨琢甚精；虽属原人之物，而已入耕稼之时，故有二三陶器也。贝冢之旁有砥石，高二尺许，长约五尺，面有三棱，为磨石器之迹。圆山固近水，今之平畴，皆海澨也。原人拾贝以食，弃之于此，故中多遗物，亦足为考古之资。

　　○周代石鼓记

　　中国文字之最古者，厥唯大篆。大篆为史籀所作。其传世者，今有石鼓。鼓凡十，大径尺余，高可三尺。初在陈仓之野，唐郑余庆始迁至凤翔。韩昌黎作歌，以为周宣王猎鼓，宜置太学。按史宣王为中兴之主，开明堂，朝诸侯，大阅车徒，以行搜狩之礼。其诗则雅颂也，其字则籀文也。而后儒揣测，或以为文王之鼓，或以为成王之鼓。而郑樵据「■〈匹殳〉」「■〈丞，山代一〉」二字见于秦斤秦权以为秦鼓，马定国据后周书以为宇文鼓，陆友仁据北史以为元魏鼓。至杨慎之伪作全文，尤谬。五代之乱，鼓亡其二。宋皇佑间，向传师求得之。大观中，徙开封，置辟雍。靖康末，金人陷汴州，取归燕，置大兴府。元至元己卯，始置文庙戟门内，分列左右，绕以木阑。国子监司业潘廸乃据郑樵、施宿、薛尚功等说作音训，缺者缺之，计得二百九十有九字，立石于旁，今尚存。按鼓计数，应六百五十有五字，而今更漫灭，仅存三百二十有五而已。清乾隆五十五年，高宗据所存之字三百有十，重文二十有二，作新鼓，制较小，置戟门外。别作音训，立石记之。其文渊茂，凡十章，八十句。兹以今文读之如左：

　　我车既工，我马既同。我车既好，我马既阜。君子员员，猎猎其斿。鹿鹿速速，君子之求（甲）。

　　廓猷合道，允炽维宣。天子谓公徒，我以其囿。简徒徇众，除道具驾。驱我驭其亚，帅我弓其射（乙）。

　　亚车趣趣，輶车■〈辶卖〉■〈辶卖〉。左骖■〈马敖〉■〈马敖〉，右骖■〈马敕〉■〈马敕〉。其斿■〈〈奂，去大〉比史，上中下〉■〈〈奂，去大〉比史，上中下〉，其斾幡幡。君子其来，导我鸣銮（丙）。

　　我车翼翼，我马■〈走乐〉■〈走乐〉。导彼■〈执上皿下〉原，隮彼大陆。彤弓族旅，卤矢炱炱。其斿■〈帛乐〉■〈帛乐〉，君子之来（丁）。

　　遄来鰎鰎，时余卅里。余射鹿于兹，六■〈辔，言代车〉写止。出勿忧微霾，或以时雨逢湿。阴阳灵帛，华我天子之所（戊）。

　　其渊也孔深，帛淖洋洋。滔滔沔沔，漫之一方。其鱼不识，蒸蒸维鱮，鲨鲠鲋■〈鱼帛〉，又扱又罟（己）。

　　其阪又多树，为棕柏棫朴。杨柳及栗，既氐既柞。如莽如■〈右〉，及华及硕。禽翰乃宫，以时而作（庚）。

　　其途孔庶，兽乃宁处。糜豕豚蜀，麀鹿雉兔。趉趉其臭，■〈走宪〉■〈走宪〉其虎。左骖马执之，大黄弓射之（辛）。

　　即鹿又奔，搏鹿又填。鲜葅时旨，异■〈月立〉时申。如天之喜，秀艺员作。徼徼庸庸，即以写乐（壬）。

　　徒■〈马虔〉既射，我马载止。用贤孔庶，康康敷治。田车既安，日维丙申。用各为章，曷不永宁（癸）。

　　石鼓之由尚矣，而世犹有疑者：或以为既属周鼓，文辞雅茂，则孔子删诗，应列釆芑、吉日之间，何以不见，一也；汉太史司马迁游览名山大川，摭拾异闻，网罗旧事，何以不载周纪，二也。夫孔子周游，未尝入秦；而或发现于汉氏之后，则子长何以得见？如竹书纪年者，晋太康二年汲郡人发魏襄王冢所得，至今尊为信史，则非两汉人可得而知也。且古来金石埋没于荒烟蔓草中，及今始出者，何可胜数？是故敦煌之书可考经传，殷虚之甲可证古文，更非咸同以前之人可得而知，且有远见于数万里外者，此则奇之又奇。光绪间，南美洲秘鲁人掘得唐尧治水碑，文为古篆，今犹存博物院中。考古者遂以洪水之时，两洲相接，人已往来。不然，何有此物？夫中国为文明古国，兵燹之间，每多藏窖，或以殉葬。金石之属，层出不穷。此后矿业大兴，辟山刊道，地不爱宝，必更有所得，以补古史之缺。石鼓之帖已禁摸搨，东西人士每欲购之，以为考古之资。而余幸得一，并明人张照所书昌黎石鼓歌，可宝也。

　　○清宫玉版记

　　古之封泰山、禅梁父者，必用金泥玉版，以记其事；典礼辉煌，文章渊茂，秦、汉以来尚矣，而人间绝罕见。吾友陈君沁园家藏金泥玉版一副，清宫之秘宝也。清人起自建州，尊崇佛教，历代相承，湛深内典。及至高宗，荡平绝域，东西南朔，莫不来王，武功之盛，远轶秦、汉，而文事亦有足称焉。乾隆三十八年，开四库全书馆，编纂旧籍，撷其精华，至今传为国宝。既复设清字经馆，以满文译大藏经，亘十余载始成。高宗大喜，自书其序，雕玉刻之。玉色苍翠，凡六片，长五寸，阔二寸八分，厚二分。每片五行，行十一字，两面俱刻，填以金泥。首雕双龙，隶书御制清文翻译全藏经序。其后片则祥云氤氲之状。书法既工，刻画精巧，不爽笔意。洵希世瓖瑰也。咸丰十年，英法联军入京，毁圆明园，为乱兵所掠，流落民间。沁园之伯父雪六先生铨次在京，重价购归，传为家宝。余从沁园借观，复得影片以示海内。嗟乎！有清一代，文事武功，至乾隆而极。观其所序，自满自骄之心，昭然若揭。后嗣不肖，祸启边戎，都邑为墟，宗社几陨；玉版金泥犹其小者。吾观始皇芟除六国，即天子位，登封刻石，颂秦功德；汉武远略，力征经营，华夷率服，功成告天；彼其意气之盛，可谓盈矣。乃或一二世，或不数传而败灭者，帝王之毒焰，宁可恃耶？语曰：『天道无亲，常与善人』。沁园，吾党之君子也，敦内行，恂恂如不及。熟知先人手泽，而昭诸子孙，不特为家之庆，抑亦我台之光也。

　　○台湾诗社记

　　台湾诗学之兴始于明季。沈斯庵太仆以永历三年入台，时台湾为荷人所据，受一廛以居，极旅人之困，勿恤也。及延平至，以礼待之。斯庵居台三十余载，自荷兰以至郑氏盛衰，皆目击其事。著书颇多。台之文献，推为初祖。清人得台时，斯庵亦老矣，犹出而与宛陵韩又琦、关中赵行可等结东吟社，所称福台新咏者也。

　　当是时，台湾令沈朝聘、诸罗令季麒光均能诗。朝聘有郊行集。麒光有海外集，又有东宁唱和诗。荒裔山川，遂多润色。游宦寓公，后先继起。若孙元衡之赤嵌集，陈梦林之游台诗，范咸之婆娑洋集，张湄之瀛壖百咏，蜚声艺苑，传播海隅。而台人士之能诗者，若黄佺之草庐诗草，陈辉之旭初诗集，章甫之半嵩集，林占梅之琴余草，陈肇兴之陶村诗稿，郑用锡之北郭园集，或存或不存，或传或不传，非其诗有巧拙，而后人之贤不肖也。

　　夫清代以科举取士，士之读诗书而掇科第者，大都侵淫于制艺试帖。元音坠地，大雅沦亡，二三俊秀，始以诗鸣。摛藻扬芬，独吟寡偶，亦仅写海国之风光，寄沧洲之逸兴，未有诗社之设也。

　　光绪十五年，灌阳唐景崧来巡是邦。道署旧有斐亭，景崧葺而新之，辄邀僚属为文酒之宴。台人士之能诗者悉礼致之。扢雅扬风，于斯为盛。及景崧升布政使，驻台北。台北初建省会，簪缨荟萃，景崧又以时集之。时安溪林鹤年以榷茶在台北。鹤年固能诗。一日，自海舶运至牡丹数十盆，致诸会。景崧大喜，名曰牡丹诗社。当是时，台人士竞以诗鸣，而施耐公、邱仙根尤杰出。二公各有全集。不特称雄海上，且足以拮抗中原。今仙根已逝，耐公又徂，耆旧凋零，骚坛减色。然而运会之来，莫可阻遏。台湾诗社以是起焉。

　　先是乙未之岁，余年十八，奉讳家居，手写少陵全集，始稍稍学诗，以述其家国凄凉之感。当是时，戎马倥偬，四郊多警，搢绅避地，巷无居人。而叶应祥、陈瘦痕辄相过访。至则出诗相示，顾不审其优劣也。越二年，余归自沪上，乡人士之为诗者渐多，而应祥忽没，乃与瘦痕、吴枫桥、张秋浓、李少青等结浪吟诗社，凡十人。月必数会，会则赋诗。春秋佳日，复集于城外之古剎。凡竹溪、法华、海会诸寺，靡不有浪吟诗社之墨渖。朋簪之乐，无过于斯。乃不数十年，相继徂谢。今其存者，唯余与蔡老迂而已。回首前尘，宁无悲痛！

　　始丙午冬，余以社友零落，复谋振起，乃与瘦痕邀赵云石、谢籁轩、邹小奇、杨宜绿等改创南社，凡十余人。迨己酉间，入社者多至数十，奉蔡玉屏先生为长。嗣玉屏逝，改奉云石。辛亥春，开大会于两广会馆，全台之士至者百人。鲲身、鹿耳间，闻风而起者以百数。斐亭钟声，今继响矣。

</div>
    <div class="pagination">
<a href="雅堂文集_page8.html">上一页</a><span>...</span><a href="雅堂文集_page4.html">4</a><a href="雅堂文集_page5.html">5</a><a href="雅堂文集_page6.html">6</a><a href="雅堂文集_page7.html">7</a><a href="雅堂文集_page8.html">8</a><span class="current-page">9</span><a href="雅堂文集_page10.html">10</a><a href="雅堂文集_page11.html">11</a><a href="雅堂文集_page12.html">12</a><a href="雅堂文集_page13.html">13</a><a href="雅堂文集_page14.html">14</a><span>...</span><a href="雅堂文集_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
