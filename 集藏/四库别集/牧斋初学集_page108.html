<!DOCTYPE html>
<html>
 <head>
  <meta charset="utf-8"/>
  <title>
   牧斋初学集 - 第 108 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   牧斋初学集 - 第 108 页/共 115 页
  </h1>
  <div class="content">
   （直隶真定府深州衡水县知县郭凤翔授文林郎） 
    敕曰：朕观人主优异三辅贤吏，至召致榻前，访以理人之术。人主临堂皇而俯区夏，扶风近地，虽属城下邑，犹庭阶也。具官某，奋迹贤科，试政畿赤。以静安之支邑，在信都之故区。邑有流佣，野多芜秽。而尔劳瘁长养，专勤抚循。所司上尔治状，曰节爱字人，爬搔剔蠹。称曰循吏，殆无愧焉。乃以覃恩授具阶。传称恒山之野，五谷蕃熟，四种五获。衡虽蕞尔邑，其州则冀，其镇则恒也。尔为政岁登人和，天其有意于恒之野乎？尔益懋乃绩，用以恒而毗冀。朕将显陟汝！ 

    （直隶顺德府内丘县知县吉天叙授文林郎） 
    敕曰：朕留心弊吏，问民病苦，盖将万里庭阶。矧于近畿，在吾毂下，玺书褒异，岂有爱焉？具官某，持身谨洁，美才周通。以征输绎骚之时，兼冠盖相望之地。能使桴鼓不作，厨传有严。阅尔程书，用深嘉叹。乃以覃恩授具阶。今东隅不靖，畿辅震惊，蕞尔中丘，倚太行而枕巨鹿，亦一要害也。昔言此地当安静无事之日，知战斗攻掠之备，尔亦有事于此乎？《诗》不云乎：“绸缪牖户。”甸邑之为牖户亟矣，其将有以庸汝。 

    （直隶河间府青县知县杨应震授文林郎） 
    敕曰：昔魏郡十五城，独繁阳有异政，汉史书之。矧于甸服，近在扶风，当吾择官忧民之际，安有尤异之政，蔽不上闻者哉？具官某，明经修行，学道爱人。以蕞尔弹丸之邦，值累年捐瘠之后。戴星为治，计日有程。辛勤于暑雨祈寒，劳苦若家人妇子。爰以考上，最于畿南。乃以考绩授具阶。青虽小邑，然滹水、卫河，会斯邑以入于海。民虽力穑崇本，凋瘵之后，奸利易生，尔治之宽然有余矣。夫治小如大，故能治大如小。治大国若烹小鲜，此善喻也。尔尚益懋厥猷，以称朕意。 

    （直隶广平府成安县知县马珍授文林郎） 
    敕曰：成安为武安属邑，汉之斥丘，今为赤县。夫以其地多斥卤、因以氏县，而今乃转斥而为赤也。则岂非以地多贤宰，如古寇今桂之流，而邑遂以称雄紧与？朕眷顾邦畿，留心弊吏，未尝不思见其人也。具官某，论秀乡闱，授官京邑。当水旱氵存臻之后，兼输挽络驿之时，而能使岁不为害，民不告疲，徒讴歌，流亡安集，此可以为长人之吏矣。荐牍娄上，朕甚嘉之。是用特授具阶。朕闻寇在邑，符移不出县门，而百姓莫敢后期。今吏徒取期会徵发，岂复知此意乎？尔治斯邑，聿有能声。寇于尔，犹前政也。余不以文法吏弊尔。尔其念哉！ 

    （直隶顺德府平乡县知县仇梦台授文林郎） 
    敕曰：唐制有之，畿邦之宰，任得其人，有以安黎庶，足以张吾京师也。平乡，吾甸内之邑，在邢、之间。土地夷旷，污莱弥望。朕思得良吏，为吾休养生息久矣。具官某，儒能饰吏，政以养民。发迹贤科，仔肩剧邑。严肃以稂莠，清净以起疲癃。能使吏畏民怀，政平讼理。台察大吏，咸以治理荐闻。乃以覃恩授具阶。夫平乡西望沙河，东临漳水，亦畿内一水国也。宋人言漳水一石，其泥数斗。愿募民复史起十二渠，以资灌溉。今畿南盛言水利，尔将以何说而处此？尔其更列状以上，化沮洳为督亢，此吾之所急也。朕将显陟汝！ 

    （直隶凤阳府虹县知县张凤翼授文林郎） 
    敕曰：朕初践阼，诏长吏问民疾苦。南望中都，为兴王汤沐之地。其属城下邑，父老子弟，皆高帝丰、沛故人之遗也，朕岂能一饭置之哉？具官某，以公车之俊，出宰百里。初官南诏，越在蛮邦。继宰中都，乃其支邑。劳心抚字，殚力兴除。遂使道绝流佣，野无芜秽。最其上考，中于程书。乃以考绩授具阶。今天下全盛，而中都乃称残瘠，流离满野。夫汉之沛，即周之豳也，王业之本根，其可以弗念乎？虹故属符离，高帝割宿、泗以奉陵邑，故并归于濠。朕不以一下邑吏小汝明矣。尔其敬哉！ 

    （直隶应天府句容县知县罗延光授文林郎） 
    敕曰：句容故留京左辅，民旅杂居，冠盖相逮。吏斯土者，有墨易以彰，有德亦易以望。剧冲之地，盖亦吾长吏之攻错也。具官某，鼓箧有闻，鸣琴称治。再更句曲，试于错盘。置水不淆，棼丝必理。传遽交织，而野无劳人；征挽奔流，而民有余粟。汉法计吏，廉平不苛，庶几近之。乃以考绩授具阶。尔之前政，有徐九思其人者乎？属在孔道，厨传未尝不饬，宾至未尝不如归也。吏习民安，不事蜂厉，斯亦为政之师表与？尔尚毖乃心力，无俾九思专美于前。挽近世之吏，不足学也。朕且庸观尔于成！ 

    （浙江杭州府钱塘县知县李白春授文林郎） 
    敕曰：吏分符出宰，治办为难。至于古都今会，风俗多而狱市繁，斯又盘根错节，割之要区也。朕综核吏治，法必首此。具官某，南圭无玷，东箭有筠。试割能操，更弦益习。以旁午浩穰之会，兼凋残靡弊之余。茹蘖饮冰，躬俭朴以风末俗；戴星移日，殚勤瘁以恤劳人。小物必勤，棼丝咸理。荐书累上，功状昭然。乃以考绩授具阶。呜呼！今之吏介在通都大邑，饬厨传，走竿牍，游光扬声，拜除如流，用是通显而已。尔能敦守朴学，拮据吏事，不以都会为市朝，不以邑宰为传遽。不独副吾诏旨，且可以风俗吏焉。朕则显陟汝！ 

    （浙江宁波府鄞县知县沈犹龙授文林郎） 
    敕曰：朕尝观于方志，明州践山枕海，处百粤之东偏，生齿蕃庶，夷舶时至。顷年以来，滋益嚣敝。民既告病，而吏亦劳矣。谁能字吾人者，其文学饬治、廉平不苛者乎？具官某，起家甲科，出宰剧邑。有素丝之节，而居之以平；有游刃之能，而行之以恕。用能肃遏奸蠹，扶养小弱。循良之声，往复有闻。朕方更新弊吏，所司以考绩来上，用授具阶。在昔王安石令鄞多善政，贷谷立息，以纾其民，而人以谓新法之所自始。尔读先王之书，抚前政之迹，其必有概于中矣。观一邑知天下，毋谓一邑小也。尔其念哉！ 

    （浙江台州府临海县知县张时授文林郎） 
    敕曰：迩者吏治纵弛，民不堪命。朕初即位，言者章满公车，意[B242]然伤之。今长吏有遵奉诏条，往复有闻者，吾用以表率新政，颁播百城，如不及焉。具官某，器资纯笃，风操修明。始试政于剡城，旋治剧于回浦，冰蘖自誓，廉平服官。歌思不忘于溪藤，美阴日滋于琪木。乃以覃恩授具阶。志称嵊在四山，民多强梗。而临负海，以朴静俭约闻，尔为政如登车射御，罄无不宜，以何道致然，尔亦既贯而获矣。尚毖乃心力，视后而鞭之，毋以丘陵之获自喜也。朕汝嘉哉！ 

    （浙江台州府黄岩县知县周玄昭授文林郎） 
    敕曰：台为浙之奥区，其属城多阻山濒海。而黄岩以山为名，阻深朴静，尤为易治。此可以循良长吏，坐而镇之，难以琐科急切理也。具官某，起自贤书，遂膺民社。饮冰官舍，游刃簿书。事计日而可观，民望风而自理。所司上尔治状，曰野有归鸿，案无留牍。其庶几乎？乃以岁绩授具阶。夫挢虔之吏，专厉蜂气。廉平如尔，可以用为仪矣。然朕闻异时中倭自黄岩始，以偏师扼海门，而东南晏。如此亦长吏之任也。桑土之《诗》，岂遽忘于前事乎？朕于尔观厥成矣！ 

    （江西南安府上犹县知县张国栋授文林郎） 
    敕曰：朕初即位，颁布诏条，劳问疾苦。阻深僻壤，越在数千里外，犹吾阶户也。有能副朕德意，将为远民报之。具官某，登在公车，试之百里。处虔、广交冲之地；当奸寇充斥之余。冰蘖矢心，割在手，遂使吏惴视牍，盗息探丸。风声茂著于书山，歌咏长流于犹水。乃以覃恩授具阶。夫上犹南迫东广，西带郴、桂。虔、吉之间一要地也。割虔以隶庾，盖自宋始。上犹戢而虔、庾之间咸，岂可以远方吏附赘视之乎？尔尚毖乃心力。朕且有后命。 

    （湖广常德府桃源县知县张醇儒授文林郎） 
    敕曰：古称桃源之中，其人淳朴，至不知有汉、晋。今世民俗へ浇，思得循良吏牧养小民，去雕返朴。闻桃源之风，欣然说之，采访遗俗，存问其长吏，今何如也？具官某，初宰沅江，而政简讼稀；移令桃源，而民淳俗茂。盖尔以清操约己，以醇德抚人。劝课惟勤，畜字不扰。遂使桑麻鸡犬，蔼然上古之风；女种男耕，宛尔家人之乐。教条滋简，程书有闻。乃以考绩授具阶。今之桃源，介在沅、湘，溪蛮接迹，亦稍勤征缮矣。其视中土望县，俗敝而文多者有间也。因其教不易其俗，斯善理人者乎？朕视天下，如此邑矣。行且以尔风异焉。 

    （河南河南府永宁县知县孙志元授文林郎） 
    敕曰：朕闻儒者以经术润饰吏事，化行俗美。至于修治学官，春秋乡射，蔼然先王之风。於乎！何修而得此乎？今有能复古教化，以汉之吏道字吾人者，吾何爱于玺书。具官某，服邹、鲁之遗教，作江、汉之名儒。两试为邦，皆用古法。迨于永宁之政，又当优仕之余。问织问耕，宛若家人之事；依孝依弟，居然长者之言。民既以为不烦，吏亦知其可畏。朕闻之汉吏曰：所居民富，所去见思。尔庶几近之。兹以覃恩授具阶。尔亦尝为中牟矣，便坐之嘉禾，其图状犹在乎？召伯之甘棠，蔽芾弗伐，去尔今所治不远也。尔之为吏，先教化，上礼义，其亦有前政之思乎？朕将风异尔，以昌明儒者之效。尚懋勉哉！ 

    （河南开封府太康县知县李之茂授文林郎） 
    敕曰：大梁为天下要冲，其属城多古循吏风绩。朕嘉与长吏，涤除烦苛，有能遵奉诏条，以卓、鲁之遗字吾民者，朕不爱玺书以风异之。具官某，器识经远，风操肃明。牧此疲邦，副吾德意。抚劳人以缓征发，行荒政以救凶饥。束矢均金，不改饮冰之操；盘根错节，益征游刃之能。乃以考绩授具阶。夫宋斤鲁削，迁乎其地而弗能为良。尔一令武垣，再莅汤夏，何以所至治办也？诚心以求之，精心以理之，以此理人，何施而不可？《诗》不云乎：“尔之教矣，民之效矣。” 

    （陕西凤翔府岐山县知县赵民戴授文林郎） 
    敕曰：朕端忧民生，循省吏治。乃眷西顾，岐、雍之遗化，犹有存焉者乎？于斯地也，得一循良之吏，盖尤褒异之。具官某，学术淹通，器资恢杰。出宰百里，越在岐山。汉三辅之旧墟，号为难治；周文王之至德，载在简书。而尔壹以古人为师，聿成循吏之治。劳问疾苦，三时迹遍于周原，休养劳民，四野味饴于荼堇。诸汉法，是曰廉平；律以《周官》，则云能辨。兹以考绩授具阶。夫吏道杂揉，南北异宜。然而民犹先王之民，政犹先王之政也。尔既以治岐有闻矣，率是以往，其忍以叔季之治治吾民乎？尔往钦哉！ 

    （山西平阳府浮山县知县陈崇虞授文林郎） 
    敕曰：朕闻平阳尧之所理，穷乡下邑，其人俭啬善让，有尧之遗风。朕方深思治理，嘉与良吏。去雕返朴，问吏于晋，尤拳拳加意焉。具官某，廉以生明，广而能俭。拊循劳问，迹遍郊圻；劝课巡行，身栖里舍。治邑如家人之事，斯民有上皇之风。乃以考绩授具阶。夫南北尧山，在尔竟上。传称新田土厚水深，有汾、浍以流其恶。而涝水西北流入于汾，尔官于斯，抚唐、晋之余，览山川之旧，其可以助吾理人者必多矣。益图前效，以称朕意。钦哉！ 

    （四川潼川州安岳县知县翟学程授文林郎） 
    敕曰：安岳隶剑外，远在井络之间。朕轸念远民，思其俾。治行高等，不浃月而达于朕听，犹吾庭户也。具官某，风姿廉洁，条令和平。疏食敝衣，脂膏不润；均金束矢，约剂有孚。兴文则咏歌接于西眉，问俗则僻陋革于东普。遂以考绩授具阶。剑外征兵征材，民不堪命。俗吏壹切蜂厉，教化阙焉。尔广厉学官，存问耆老。步趋汉吏，或以谓迂阔寡效。然政声流传，不远万里，又岂有使然者乎？《诗》不云乎：“恺弟君子，神所劳矣。” 

    （四川雅州名山县知县刘尔完授文林郎） 
    敕曰：朕在宥天下，俯仰遐荒。邛、蜀、汉嘉，青衣故地，朕虽在明堂法宫之中，黎风雅雨，夷獠杂处之民，未尝不食坐见之也。朕不忘远民，其忍忘远吏哉？具官某，应经明行修之选，慕尚德缓刑之书。近畿已著年劳，严道尤传声绩。民风土俗，无往不宜；干办廉平，所至而治。遂使沈黎夷落之地，蔚有黄图赤县之风。乃以覃恩授具阶。日者蜀方多事，名山犹未受兵。然控带西蜀咽喉，南诏亦一要区也。尔其益相视衿要，抚民治兵，如雷简夫之在雅，则吾无剑外之忧矣。尔勉之哉！ 

    （原任福建福州府罗源县知县倪千授文林郎） 
    敕曰：朕初践阼，覃恩区夏。而先朝循良之吏，乃有政声流闻，程书中格者，咸得补给如例，此亦彝典宜然也。具官某，蜚声乡举，出宰永昌。勤视戴星，清如饮水。百城称异，三年有成。乃于报最之时，遽有亲藩之擢。长裾可曳，尚思五之歌；丛桂为招，不忘甘棠之阴。抚兹旧政，霈我新恩。乃如所请授具阶。夫汉诸侯王相吏，必择文学治行优异者为之。而近制乃以为左迁。破格甄拔之议，亦屡闻矣。朕非独推恩及尔，亦示所司以玺书褒异之意，令毋以资格限天下良吏也。钦哉！ 

  
初学集卷一百一 
    ○《太祖实录》辨证（一） 

    太祖高皇帝以天历元年戊辰九月壬戌十八日丁丑未时降诞于钟离。 
    （元天历戊辰，娄宿降灵，高帝以是年生。至洪武戊寅，娄星复明。周世宗征淮，以荆、涂二山，乃濠州之朝冈，有王者气，命断之。有梅族居此，因曰断梅山。后三百年，而太祖出焉。元末童谣曰：“富汉莫起楼，贫汉莫起屋。但看羊儿年，便是吴家国。”我太祖定都建康，改至正二十七年为吴元年，实丁未也。 
    壬辰二月，乱兵焚皇觉寺，上无所避难，甚忧之，乃祷于神云云。 
    （从《实录》则太祖忧乱避兵，祷于伽蓝神，固守旬月，而后有相招迫胁之事。以《皇陵碑》及御制文集考之，则先有相招迫胁之事，而后祷于神也。宋太祖微时，被酒入南京高辛庙，香案有竹丕，因取以占其名位。以一俯一仰为圣。自小较以上至节度使，皆不叶，忽曰：“过是则为天子乎？”一掷而得。晏元献为留守，题诗庙中曰：“庚庚大横兆，謦咳如有闻。”帝王之兴，一何其相类也？ 
    壬辰闰三月甲戌朔，上入濠城，郭子兴留置左右。 
    （《滁阳王庙碑》云：“为门者所执，将欲加害，王亲驰活之。”《实录》云：“人以告子兴，子兴遣人追至。”亲驰之与遣人，其缓急则有间矣。《庙碑》为太祖亲稿以授张来仪者，《实录》不据此，何也？ 
    居数月，子兴与妻张氏谋以马公季女妻上，张氏曰：“吾意亦如此。”子兴意遂决。即孝慈高皇后。 
    滁阳王夫人张氏，次夫人亦张氏。据张来仪《庙碑》，初劝滁阳馆高帝于贰室者，次夫人也。滁阳被械，携二子从高帝奔告鲁淮者，亦次夫人也。厥后女为上妃，生三王二公主。人知滁阳能识真主于鱼服之中，不知皆次夫人启之也。滁阳夫人生三子，皆与高帝不协。而次夫人独能知高帝，且以其子相托。当滁阳信谗疑忌，高帝忧疑疾之时，其所以周旋侧陋，解释间，又可知矣。高帝亲稿滁阳事实，盖亦深著次夫人之功。而《实录》但云子兴夫人张氏，尽没其实，大失高帝之意。余故表而出之。 
    癸巳冬，彭早住自称鲁淮王，赵均用称永义王。 
    按《实录》癸巳夏五月后书云：“彭、赵二帅既据濠州，挟德崖等为己用。是冬，早住自称鲁淮王，均用称永义王。”所谓是冬者，癸巳之冬也。《滁阳王庙碑》及《皇明本记》记二姓僭称，俱在壬辰奔濠之时，与《实录》异。以《高帝纪梦》考之，则云明年元将贾鲁死，城围解，予归乡里，收残民数百，献之上官，以我为镇抚。当年冬，彭、赵僭称，部下多凌辱人。所谓当年冬者，亦癸巳之冬也。以时势言之，二姓虽草草僭称，亦当在元兵解围之后，而不在自徐奔濠之日，当以《实录》为正。又按《元史　顺帝纪》：“辛卯八月，萧县李二及老彭、赵君用攻陷徐州。”老彭者，早往之父彭大也。芝麻李既败，则彭大当与君用俱奔濠。《实录》不书彭大而书早住，又书于甲午六月上取滁阳之后，云未逾月，彭、赵遣人邀上守盱、泗，上辞弗往。未几，二人自相吞并，早住亦亡，惟君用专兵柄云云。按《顺帝纪》又于丁酉岁书赵君用及彭大之子早住同据淮安，赵僭称永义王，彭僭称鲁淮王。则丁酉岁早住尚在，以理度之，癸巳之夏，与君用并吞而亡者，乃彭大，非早住也。《实录》于早住既亡之后，记上使人说君用，及赂其左右以解子兴，而《庙碑》与《天潢玉牒》俱云：彭、赵东屯泗州，挟王以往，遣人赂彭、赵，得纵归。则又早住不死之明证也。《龙凤事迹》云：先是芝麻李故将赵均用、彭早住据淮安。僭称王。早住死，均用益自专。未几奔山东，依宋将毛贵。此早住死于淮安之明证也。二姓僭称之事，在壬辰、癸巳间者，诸书载之甚确。而《顺帝纪》又载于丁酉岁者，盖彭大既亡之后，早住与君用同陷盱、泗，同据淮安，君用仍僭称永义，而早住袭其父之旧，仍称鲁淮，故《元史》又从而记之也。《元史》称彭大之子早住，其意甚明。修《太祖实录》者，殆未及考耳。己亥岁，君用杀毛贵，旋为续继祖所杀。独早住不知其所终。而丙午岁梅思祖以淮安降，上谕之曰：“汝等多故赵均用部曲，往往皆授重名，继归张氏，复食其禄。”则数年之内，君用辈披猖淮、泗间，略可想见。惜纪载阙如，无从援据耳。姑书此以订《实录》之误。 
    甲午七月，南略滁阳，道遇定远人李善长来谒，留置幕下，俾掌书记。 
    郑晓《名臣记》云：上尝与善长从容谈论天下事。善长称上豁达大度，类汉高祖，天下不足定也。上因问善长：“卿可方萧何，徐达可方韩信，谁可方张良者？”善长称金华宋濂。上曰：“孤所闻青田有刘基。”按高皇帝是时居滁阳甥馆，名位在诸将之后，安得偃然称孤，以汉高君臣相命？善长典司书记，上戒令勿言诸将得失，遑及其他。龙凤戊戌克婺，上始召见濂，庚子克处，始有人荐基。此时殆未必知有两人也。流俗有《英烈传》，称太祖三顾中山，中山谈经世大略，仿佛如韩侯、葛生。识者嗤之。不谓郑氏通儒，亦剽取俗说如此。又黄金《开国功臣录》，载善长当元季隐居东山，思佐明主以安天下。按庚午诏书，善长挈家草莽，诣军门，俯伏于前。岂隐居高尚者耶？太祖之于善长，一则曰以文吏相从，一则曰知小吏之心。善长之为吏审矣。必欲讳胥吏之名，标隐遁之目，则侯、雍奴，将不得为两汉之宗臣乎？俗儒肤陋，往往如此，宜痛削之。 
    乙未春正月，上率镇抚徐达参谋李善长取和阳。 
    谨按《太祖实录》：壬辰闰三月，上从滁阳王起义，命为九夫长。癸巳六月，以上为镇抚。乙未春，子兴命上率兵二千规取和阳，上率镇抚徐达参谋李善长等数十人径进。中山王之称镇抚，见于此。当是时，中山虽隶太祖麾下，其实属滁阳王部曲。太祖与中山之为镇抚，皆滁阳命之也。史家不悉本末，皆云一见上，即授镇抚，位诸宿将上。不知乙未之春，子兴命太祖总兵，和阳诸将犹不肯率从，久而后定。中山岂能遂踞诸将之上乎？太祖御制《神道碑》云：命为帅首，凡有微征以代朕行。至克姑孰，始云命王为将。定建业，始云命王为大将。此可见史家夸大之词，皆非事实也。渡江以后开帅府，丙申为吴国公，以逮于称吴王，凡有拜除，皆出龙凤之命，或如藩镇承制故事。国史多忌讳，皆没而不书。然亦往往有可考见。以太史公《秦楚月表》之意求之，不没其实可也。 
    乙未六月，克太平，命冯国用典亲兵，任以腹心。 
    镏三吾《宋国公追封三代碑》云：陈也先来犯和州，人马三倍我师，以庙算制胜，获其全军。也先死不得，则愿款附。刑牲与盟，饮血而呕，知其怀贰，必不令终矣。其军之投戈环上而寝，悉去其兵士，唯公一人侍侧，竟达曙无他。是后公先陷阵，众乘势崩之，遂禽也先。据《实录》，上悉屏旧人于外，独留国用侍卧榻旁。而镏学士《追封碑》，归其事于胜。当时国用最为上所亲信，周旋宿卫，胜封宋国，诰文犹以国用为言。令侍侧者为胜，则诰文必不独举国用也。胜在开国，其功未得比于常、邓，而与六公之列者，亦以国用故也。安得掠其兄之劳以归胜乎？丙申三月，降陈兆先三万众，择五百人置麾下，上知其疑惧，悉令入卫以安之。及攻集庆，多得其力，而碑以为陈也先之众。也先于乙未六月伪降，已而诱其部曲复叛，至有绐上临军受俘之事，上安得不心疑之，而令其降卒入卫乎？碑又云：是后公先陷阵，遂禽也先。乙未九月，也先追袭我军于溧阳，为青衣兵所杀，未尝有再禽之事，国初诸公记载之文，独镏学士最多讹缪，未可枚举。王世贞撰《冯胜传》，则云：独国用与胜擐甲侍帐中。两人既并侍帐中矣，何云独乎？郑晓《异姓诸侯传》云：上释也先，胜兄弟察其有异志，曲防之，竟不能为害。此皆因三吾之碑而傅会者也。史家曲说如此，并当删去。又按《开国功臣录》，冯国用从克镇江以下，皆镏三吾碑所载胜功次也。丙申七月，上开行省金陵，即以国用为亲军都指挥使。今乃云在克宜兴之后，则缪甚矣。国用既掌亲军，在帝左右，亦无出守御宜兴之理。王世贞撰列传，因《开国功臣录》之误，而又云：兄弟俱授万户，俱进大元帅，国用寻擢亲兵都指挥。以己意杜撰傅合，何所据依？失之远矣。 
    乙未七月，陈先以众数万来攻太平。战于城下，遂擒先。 
    太平城下之战，《实录》与宁河、东瓯《神道碑》互异。而《实录》宁河本传，又与《神道碑》合，则《实录》与本传又互异也。参互考之，《实录》则云：上遣徐达、邓愈、汤和引兵出姑孰东迎战，后命别将绕出其后。宁河《神道碑》云：上亲督兵御之，调王与魏国以奇兵出其后。东瓯《神道碑》云：王击其水军，中山、宁河二王由东门转战城北，破其步军，遂擒先以献。以二碑参考之，则从上督兵御之者，东瓯也；以奇兵绕出其后者，中山、宁河也。《实录》所载殊脱略，当以二碑正之。 
    丙申七月，徐达围常州，张士诚遣其弟九六来援。达设伏擒之。 
    “一望虞山一怅然，楚公曾此将楼船。间关百战捐躯地，慷慨孤忠骂寇年。填海欲衔精卫石，驱狼愿假祖龙鞭。至今父老犹垂泪，花落春城泣杜鹃。”右陈基敬初《夷白集》诗也。基，临海人，至正初以荐授经筵简讨。谢归，教授吴中。张士德入吴，网罗一时名士，延致幕下。仕伪吴为学士，入国朝，预修《元史》。集中所称楚公及平章荣禄公者，皆谓士德也。平章荣禄者，士德降元所授，曰楚国公者，元追封也。按《洪武实录》，士德以丙申二月据平江，秋七月援毗陵。中山武宁王设伏擒之。我太祖高皇帝御制武宁《神道碑》，亦首载其事。今基《舟中望虞山》之诗，则以为楚公身将楼船百战捐躯之地，此所谓传闻异辞矣。基身在士德幕中，是诗作于癸卯二月渡江使淮之日，不当为无稽之言。而丰碑国史，简册昭然，又岂宜有错误哉？今年采辑《开国功臣事略》，于宋文宪《銮坡后集》，得《梁国赵武桓公神道碑》云：丁酉六月戊辰，取江阴。秋七月丙子，攻常熟，张士德出挑战，公麾兵而进，士德就缚。士德，士诚之弟也。遂征望亭、甘露、无锡诸寨。以武桓之碑观之，则基之诗为有征矣。文宪身任国史，奉诏撰此碑，必经呈进。士德之就擒，开国之大事也，安得无所援据，而轻以武宁之功状移于武桓。《碑》于士德就缚之下又曰：士德，士诚之弟也。其属词郑重，似有意欲疏通证明之者。余因是而详复考之，则《实录》之误，诚不可得而掩矣。《实录》七月擒张九六，十月，士诚以其弟被擒，遣孙君寿请和，愿岁输粮二十万石，黄金五百两，白金三百斤。刘辰《国初事迹》以为士德母痛其子故也。然士诚既以失弟而耸惧，其母又以痛子而请和，士诚之遗书，何以了不置喙。高皇帝之复书，则曰：攻围常州，生擒张、汤二将，尚以礼待，未忍加诛。尔所获詹、李，乃吾偏裨，无益成败。张、汤二将，尔左右手也，尔宜三思。我师既擒士德，获其谋主，又何以匿而不言，但及张、汤二将耶？其误一也。《元史》：丙申七月，士诚兵陷杭州，杨完者击败之。陶九成《辍耕录》纪杭州之役，士德与王与敬偕往。以诸书互考之，则士德陷杭在七月，其败归平江当在八月，安得有常州被擒之事？其误二也。《元史》《顺帝纪》及《达识帖睦迩传》，张士诚为书请降，达识帖睦迩承制令周伯琦抚谕之，诏以士诚为太尉，士德为淮南行省平章政事。时士德已为大明兵所擒。此丁酉八月事也。若士德丙申七月就擒，则去士诚纳款，已一载余矣，安得有平章政事之授耶？又按《达识帖睦迩传》，元授士德淮南行省平章政事，士信同知行枢密院事，士德寻为大明兵所擒，则其事在旬月间矣。《元史》之书法甚明。其误三也。士德以好贤下士，创造伯业，如王逢、杨维祯、杨基者，颂慕之辞，久而不替。不独陈基辈流召致馆下者也。假令以二月入吴，七月就缚，居吴不及半载，又提兵往来三郡，无须臾之暇。士德虽有过人之略，何以能深得士心若此？其误四也。王逢《梧溪集》云：今太尉开藩之三月，令部将王左丞晟书使踵海上招至吴中，以予避地无锡，说晟劝张楚公归元，擢淮省都事。予辞不就。逢他日游昆山怀旧伤今之诗，亦云：“桓桓张楚国，挺生海陵鄙。玄珠探甓社，白马饮浙水。三年车辙南，北向复同轨。量容甘公说，情厚穆生醴。誓击祖逖楫，竟折孙策棰。天王诏褒赠，守将躬岁祀。”士诚之归元，其谋皆出于士德，逢以元之遗老，与有谋焉。令丙申之秋，士德已为俘虏，逢虽欲缓颊，何以自效？其误五也。《元史》记丁酉岁士诚屡为杨完者所败，然后乞降。士德之被擒在七月，而元之招谕在八月。则士德被擒时，归款之事已定矣。《实录》谓我欲留士德以诱士诚，士德间遗书士诚，俾降元以谋我，故诛之。国史既误记士德被擒于前，而不欲泯其主谋降元之事，故曲为之辞，非事实也。其误六也。由此言之，则士德被擒之事，断以赵武桓之碑为正，而《实录》之误为无疑也。予又考《天潢玉牒》云：丁酉六月取江阴州，攻尝熟，获张士诚弟士德以归。《皇明本纪》云：明年，复破其兵于宜兴湖桥，擒其弟张九六，并获其战船马匹。皆与《武桓碑》相合。湖桥在虞山西，北通福山港，为舟师入江要地，故士德被擒于此。基由琴川次福山港，舟中望虞山，至今可想见其处。《本纪》曰宜兴，传写之讹也。又考《实录》，丁酉七月丁丑，徐达兵徇宜兴，取常熟，击张士诚兵败之，获马五十匹，船三十艘，降其兵甚众。《武桓碑》记攻常熟在丙子，《实录》纪在丁丑，相去止一日，固知即此一役也。云徐达兵取常熟，而不言武桓者，武桓方以领军先锋听大将调遣，常熟之兵，亦听武宁调遣，遂没而不书。独于取尝熟下，脱士德就缚之事，则以丙申误记于前故也。然此事所以传讹者，盖亦有故。丙申七月，既擒张、汤二将军，十一月又擒其枭将张德，用兵之际，羽书交驰，奏报错互。流传既久，即圣祖制碑之日，亦止据一时功状书之，未及是正耳。《平吴录》载士德援常州被擒，在丁酉三月，尤为无据。其他纪录载纷如，又不足道也。夫史家异同，必取衷于国史，而国史多不足信。至如开国元勋之碑，出自御笔，传诸琬琰，非他金石之文所可伦亻疑，而犹或未免于传疑。史家之难，岂不信哉！余以万历戊午读《夷白集》，怀疑胸臆，如有物结啬（者。迄今数年，排缵鲜剥，稍有条理，乃敢次第书之。未知后之君子，其以为何如也？天启六年七月十九日。 
    丁酉七月，胡大海破杨完者于徽州城下。九月，汪同来降。 
    （徽州城下之战，宁河《神道碑》记宁河与越国同事，而《实录》本传从之。胡越国《新庙碑》记此战专属越国，而《实录》从之。按：是时宁河守徽州，越国进取婺源，完者兵寇徽州，宁河以守将御寇，而越国还兵合击之。则此战两公共事无疑也。碑载是战在十月，《实录》在七月。考程国胜《神道碑》，国胜以是年十月从卫公战败苗军。则当以十月为正。奏报偶异，史家之参错多矣。又按《实录》，七月丙申，杨完者率兵十万欲复徽州，胡大海还师与战城下，大败之。九月癸酉朔，元婺源州元帅汪同等诣雄峰翼降。《国胜神道碑》载同与国胜等偕降，徽州城下之战，国胜已在行间，则较《实录》所载，盖大相矛盾矣。考宁河《神道碑》，城下之战，在是年十月。盖宁河、越国之拔徽州在七月，而城下之战则在十月。惟战在十月，故国胜既降，遂得奉宁河调遣。如战在七月，而同等降以九月，则绝不相蒙矣。此可以订《实录》之误，当与《宁河事略》互观。 
    己亥十一月，胡深叛，石抹宜孙间道来降。 
    《实录》：处州守将石抹宜孙遣元帅叶琛等屯桃花岭诸要害，胡深守龙泉，以拒我师。至是深叛。宜孙间道来降，且言处州兵弱易取。大海大喜，即出军与耿再成合攻之，遂克处州。按《神道碑》与《行述》，深出见大海在克处州之后，而《实录》则以为深间道来降，乃献谋取处州，此大异也。以《实录》本传考之，似当从碑与行述。胡公受石抹公国士之遇，既解甲内附，而又献谋以取处州，此穿窬小人之为，而谓君子为之乎？苏伯衡撰《缪美列传》云：上至金华，美从胡公大败处州胡深元帅军梅花门外，遂至菱道，尽获其辎重。金华遂降。己亥十一月，复从胡公击处州，军据矾岭，其地险隘，众莫利先登。美率敢死士持梃，鱼贯奋击，夺其壁以入我师。守将石抹参政弃城而窜。分兵略定浮云，得元帅叶琛使谕元帅胡深曰：“今上天授也，士之欲立功名者，不以此时自附，将谁与﹃力？且去年尔之众战而大败，今年我之师不战而胜，则天意亦可见矣。与其阻险偷生旦夕，孰若改图，可以保富贵也？”深然之，出降。龙泉、庆元皆平。遂以胡深、叶琛暨刘基入见。内出银碗文绮赐之，而遣还金华。按伯衡记缪美说降深事甚详，其在处州既下，石抹弃城之后彰彰矣。石抹既遁，深不得已来降，岂有背石抹来降，复献计取处之事哉？此可以证《实录》一时之讹，白仲渊千载之诬矣。 
    丙申秋七月己卯朔，诸将奉上为吴国公，置江南行中书省，上兼总省事。 
    《实录》：丙申七月，上取台城，诸将奉上为吴国公。今考之，误也。是时置江南行中书省，亳都升上为行省平章。己亥五月，升行中书省左丞相。辛丑正月，乃为吴国公。俞本《记事录》次第载之甚详。据辛丑十一月叶子奇上书于孙炎，有曰：丞相以雄杰之才，绍开中兴之运。而壬寅冬航海之使，犹赍行省平章宣命，则丙申之未开吴国，断可知矣。汉高未王巴蜀，不改沛公之称，光武初徇昆阳，但循太常之号。帝王之兴，岂以区区封爵蚤晚为重轻哉！史臣于是为无识矣。 


初学集卷一百二 
    ○《太祖实录》辨证（二） 

    庚子二月，征青田刘基、龙泉章溢、丽水叶琛、金华宋濂至建康。基陈时政十八策，上嘉纳之。 
    按刘文成以至正十一年为江浙儒学副提举，十月辞疾归。十二年以浙东元帅府都事从纳麟哈刺筑庆元城。十三年以行省都事从帖里帖木耳招谕方氏，与朝议不合，羁管绍兴。十六年行省复以都事起公，与石抹谋括寇。十七年，石抹宜孙总制处州，分院治于处，以公为其院经历。又辟郡人胡深、叶琛、章溢参谋其军事。用公等谋，尽平处盗。十八年，我兵取兰，且逼婺，石抹遣胡深等救婺不克。上既定婺，即命耿再成驻兵缙云，以规取处。石抹遣叶琛、胡深等分屯以拒王师。公虽不在行间，然未尝不在石抹院中。石抹盖倚之以谋我师也。《实录》本传云：改行枢密院经历，与石抹守处州，以拒国珍。当是时，石抹与耿泗国对垒于黄龙、樊岭间，其所拒者，非国珍也。国史纡其词耳。《元史》：是年经略使李国凤至浙东，承制拜宜孙为江浙行省参知政事。行状载公迁右司郎中，李国凤上其功不录，则公之迁右司郎中，亦国凤承制拜之也。明年己亥十二月，我兵取处，而石抹弃城去矣。公久在石抹院中，其弃官归青田山中，或在石抹未败之先，要亦不甚相远也。李国凤巡抚江南，上公之功，在十八年十二月王师克婺之后，则《行状》《实录》、本传俱云弃官逃归青田山中，以其时考之，当在十九年春夏间，去石抹败时无几也。方孝孺撰《孙炎传》云：上克处，方欲用人，而秀民有能才者，皆伏匿山中不肯出。炎钩致一二人，录其姓名，为书遣使者招之。而刘基、叶琛、章溢尤为处士所推。基最有名，豪侠负气，自以为不当为他人用。使者再往反不起。以一宝剑奉炎，炎作诗封还之，为书数千言，开谕天命以谕基。基无以答，逡巡就见。炎遂致基于京师。又苏伯衡撰《缪美传》云：处州既下，龙泉、庆元皆平，遂以胡深、叶琛暨刘基入见。处平之后，公迁延避匿，待孙炎辈钩致，久之始入见，非独以仕元日久，不欲轻为我用，亦不忍负石抹也。读《覆瓿集》与石抹倡和诗，公之心事，二百年后，可以想见。《行状》载西湖见庆云，谓金陵有天子气，我当辅之，及上取金华，指乾象示人云云，吾以为皆佐命之后，其门人子弟从而为之词，非公之本心也。《封诚意伯诰》云：朕提师江左，兵至括苍，尔基挺身来谒于金陵，归谓人曰：“天星数验，真可附也，愿委身事之。”于是乡里顺化。《封弘文馆学士诰》云：当是时，括苍之民，尚未深信。尔老卿一至，山越清宁。然则公之事我太祖，倾心佐命，盖在金陵谒见之后。太祖之知公深矣。为著其梗概若此。 
    庚子六月，康茂才遗书友谅，约为内应。 
    郑晓《异姓诸侯传》载茂才与友谅书辞云云。当时仓卒致书，战后于敌舟卧席下得之，安得雕刻书尺，流传人间？此郑氏傅会之陋也，今削去。辛丑九月，陶安为黄州府知府。 
    按《实录》：辛丑九月，以左右司员外郎陶安为黄州府知府。乙巳正月，调黄州府知府陶安知饶州府。相去凡五年。而本传则云：知黄州，寻移知饶州。徐《集传》云：癸卯，黄州平，上思得重臣以镇之，遂命知黄州。改桐城令，寻移知饶州。谢理《太平人物志》亦然。皆与《实录》及本传不合。以《陶学士诗集》考之，自龙凤元年乙未至九年癸卯，安皆在金陵，壬寅岁有《忆别》之作云：七年同在省东厅。则辛丑岁安未尝出守可知也。癸卯秋从征鄱阳，甲辰守黄州，有“今年春二月，玺书命守土，两日抵其州，又值连月雨”之句，则安以甲辰守黄州，在平陈理之时。当以徐《集传》为正。《陶学士事迹》载令旨付陶安者凡二，俱称皇帝圣旨、吴王令旨。其授黄州府知府，则龙凤十年二月□□日，授鄱阳府知府，则龙凤十年十二月□□日。则安之守黄移饶，皆在甲辰年无疑也。惟徐、谢理所记改桐城令，他无可考。而《学士集甲辰十月七日舟发枞阳诗》自注云：“时迁往桐城旧县。”又记龙凤甲辰秋九月千秋节，亦在桐城。至闻除代者及召还之命，则云：“年残动归思，客至报除书。海内招文学，淮南起谪居。”又有《腊八日发桐城》诗。则知安守黄未几，谪为桐城令，至腊月召守饶州，乃发桐城也。札付所载授鄱阳年月，与诗悉合。乃知二传之有据，而实录与人传咸有脱误矣。俞本《记事录》：至正二十三年十二月，中书省郎中李君瑞、陶主敬、都事王用和、简较酆永真、陈养吾、博士夏允中、磨陈子初等俱令家人私通敌境，于四沙易盐，及水阳王千户贿选坏法，提至军前，俱剥衣锁项，置小船中，置于黄鹤楼下大浪中凡三日，沉江而死。惟李君瑞两腿扭一千下，安置桐城县。按《陶学士文集》，甲辰岁守黄未几，谪为桐城令。安之被谪，必以癸卯从征，令家人易盐之事也。俞本所记当不缪。其云俱置黄鹤楼下沉江而死，则当有误。盖主敬但谪桐城，而王用和以壬寅二月死于金华也。《国初事迹》云：夏煜犯法，取到湖广，投于江。与俞本记合。
  </div>
  <div class="pagination">
   <a href="牧斋初学集_page107.html">
    上一页
   </a>
   <span>
    ...
   </span>
   <a href="牧斋初学集_page103.html">
    103
   </a>
   <a href="牧斋初学集_page104.html">
    104
   </a>
   <a href="牧斋初学集_page105.html">
    105
   </a>
   <a href="牧斋初学集_page106.html">
    106
   </a>
   <a href="牧斋初学集_page107.html">
    107
   </a>
   <span class="current-page">
    108
   </span>
   <a href="牧斋初学集_page109.html">
    109
   </a>
   <a href="牧斋初学集_page110.html">
    110
   </a>
   <a href="牧斋初学集_page111.html">
    111
   </a>
   <a href="牧斋初学集_page112.html">
    112
   </a>
   <a href="牧斋初学集_page113.html">
    113
   </a>
   <span>
    ...
   </span>
   <a href="牧斋初学集_page109.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
