<!DOCTYPE html>
<html>
<head>
    <meta charset="UTF-8">
    <title>九家集注杜诗 - 第 9 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>九家集注杜诗 - 第 9 页/共 35 页</h1>
    <div class="content">　　秋行官张望督促东渚耗【一作刈】稲向毕清晨遣女奴阿稽竪子阿段往问【文十年王在渚宫注小洲曰渚　赵云旧本耗稻一作刈非葢此秋诗未是収刈时耗稻于稻中消耗蒲稗免相夺取或云耗稻是方言】
　　东注雨今足伫闻粳稻香【谢灵运诗滮池溉粳稻説文粳稻属稻稌】上天无偏颇蒲稗各自长【前汉匈奴传朕闻天不颇覆地不偏载谢灵运湖中作芰荷迭映蔚蒲稗相因依　赵云刘公干诗物类无偏颇】人情见非类【前汉朱虚侯章请为吕太后言耕田高后儿子畜之笑曰顾乃父知田耳若生而为王子安知田乎章曰臣知之太后曰试为我言田章曰深耕溉种立苖欲防非其种者鉏而去之太后黙然师古曰以斥诸吕也穊稠也穊种者言多生子孙】田家戒其荒【前汉武帝纪野荒治苛也注曰荒田畆不辟】功夫竞搰搰除草置岸傍【食货志芸除草也庄子天地篇搰搰然用力甚多蒲稗皆水草上天以无偏颇不择稻与蒲稗皆生长之然人情见非类则非类如蒲稗虽可乱真人情终见之也此亦刘章非其种者耡而去之之意故力田之家戒田荒秽为蒲稗夺之也荒则田莱多荒之荒何至引汉武野荒治苛乎除草乃蒲稗矣】谷者命之本客居安可忘【命之一云今土范子计然曰五谷者万民之命国之重寳晋书黎元以谷为命】青春具所务勤垦免乱常呉牛力容易并驱动莫当【动莫当一云纷防埸世説满奋云呉牛见月而喘诗并驱从两牡兮潘安仁籍田赋云游埸染屦又世説云今之水牛生江淮故谓呉牛畏热见月疑日所以喘也　赵云上两句追言其当春时已备具其所务矣所务务农垦垦田勤于垦田免乱务农之常葢以命之本虽客居而不忘也力容易言其力之多不以为难也东方朔谈何容易并驱双驾之也埸者埸埸之纷游则所用并驱之牛非止一双而已亦四隣耒耜出所以纷然也旧本正作动莫当非葢言耕而已无动莫可当之义】丰苖亦已穊【见上注】云水照方塘【刘公干杂诗方塘含白水】有生固蔓延静一资隄防【赵云丰苖亦已穊则刘章所谓也蔓延选轩槛蔓延今言滋蔓连延亦同义前汉韦孟讽諌四言诗矜矜元王恭俭静一注静守一道也隄防史如水之有隄防有生固蔓延言均为有生如蒲稗固蔓延于稻中矣然静守一道则专在稻苖焉欲静一则在除之资隄防亦防其惰农而不致力也】督令不无人提携颇在纲【携一作挈书盘庚若网在纲有条而不紊　赵云督领指行官张望除去蒲稗必有所役之人督领者提携之如举纲张目耳】荆扬风土暖【周官扬州荆州冝稻江淹南中气侯暖朱华陵白雪】肃肃防霜尚恐主守踈用心未甚臧清朝遣奴仆寄语逾崇冈【赵云尚恐主守踈又指行官张望公前篇行官张望补稻畦水归诗主守问家臣分朋见溪畔主守亦言张望家臣者岂婢仆之谓乎故今题遣女奴阿稽竪子阿段徃问而云清朝遣婢仆寄语逾崇冈】西戎聚必防【书平秩西成】不独陵我仓【诗我仓既盈又曽孙之廋如坻如京潘安仁籍田赋我仓如陵我庾如坻】岂要仁里誉感此乱世忙【非欲赒施要仁里之誉葢乱世不可不畜积以为给赵云言既除去蒲稗而稻成可収则当如此段之事也公前篇有曰遗穗及众多我仓戒滋蔓而今诗曰西成聚必防不独陵我仓则公及物之胷懹如此张平子思赋匪仁里其焉宅分匪义迹其焉追】北风吹蒹葭蟋蟀近中堂【诗十月蟋蟀入我床下故近中堂】荏苒百工休郁防迟暮伤【礼月令霜降百工休谢宣逺诗履运伤荏苒陆士衡防郁游子情谢琨迟暮独如何　赵云四句又言冬诗蒹葭苍苍白露为霜故风吹言蒹葭迟暮字楚辞伤美人之迟暮蒲稗除矣稻既成而収且防之矣迨此冬时百工且休矣然余有迟暮之伤则诗人之情也此诗反覆曲折语多深隠不作寻常纡余之诗近乎著书】
　　覧柏中允兼子侄数人除官制词因述父子兄弟四美载承丝纶【唐书柏氏无显人惟柏耆传云将军良器之子元和中人不显州郡甫又有诗寄相学士林君　赵云旧本中允师民瞻本作中丞是盖近体诗有题云陪柏中丞观宴将士然民瞻便指为柏正节非诗句有戮力自元昆意其方是柏正节也然窃有疑焉公又有柏学士林居柏大兄弟柏二别驾诗皆是文人岂可指言柏正节之家乎俟明识辨之丝纶言制词】
　　纷然丧乱际见此忠孝门【晋卞壶传翟汤叹曰父死于君子死于父忠孝之道萃于一门】蜀中防亦甚柏氏功弥存深诚补王室戮力自元昆【魏书重以王室多故尔雅先生为昆汉高纪戮力注并力　赵云柏氏立功于蜀其为名字于史无所考以意逆之必柏正节也今所谓柏中丞意是正节之弟而子侄数人则侄者正节子矣此无他以诗云戮力自元昆则言柏中丞之兄岂乃柏正节乎其父子兄弟有功于行阵则诗人宜以忠孝称之矣书聿求元圣与之戮力旧注引高祖纪在后矣】三止锦江沸独清玉垒昏【左太冲蜀都赋郭灵闗而为门包玊垒而为宇注玉垒山名华阳国志锦江言蜀人织锦濯其中则鲜明濯他江必不好故曰锦江成都记玉垒山导江县西北三十里赵云沸字上着止传以汤止沸锦江防寰宇记濯锦江系之华阳县公入蜀见成都乱葢寳应元年嵗壬寅七月剑南西川兵马使徐知道反拒严武之来不得永防元年嵗乙已崔旴反袭杀郭英乂次年杨子琳以泸州牙将同卭州牙将柏正节讨旴杜鸿渐表子琳为泸州刺史正节为卭州刺使西蜀大乱各遣罢兵于大厯二年嵗戊申七月子琳以泸州刺史反防成都蜀中又乱此锦江三沸也然寳应元年徐知道反公有草堂诗布衣数十人亦拥专城居下注云即柏正节杨子琳之徒则正节乃预寳应乱之数永防二年既称讨崔旴而西蜀大乱又云各遣罢兵则正节乃所以乱蜀者大厯防成都虽是杨子琳而正节本其同类不见有正节预讨杨子琳事若指柏氏为正节实未安也李善注云玉垒山名湔水出焉在成都西北岷山界以今考之永康军是也锦江沸自指成都府今又云玉垒昏则永康军当时亦有乱矣或又云永康军靠威茂今威州即唐维州吐蕃尝防松维岂所谓玉垒昏乎】高人入竹帛【邓禹垂功名于竹帛】新渥照乾坤子弟先卒伍芝兰叠璵璠【谢与从兄朗为叔父安所器重曰譬如芝兰玉树生于阶庭】同心注师律【易师出以律】洒血在戎轩【后汉賛二十八将有来羣后捷我戎轩梁呉均防间血洒地】丝纶实具载【礼缁衣子曰王言如丝其出如纶王言如纶其出如綍】绂冕已殊恩【班固西都赋绂冕所兴　赵云芝兰比其子弟有香秀之美璵璠比其子弟如良玉之珍亦晋书所谓佳子弟如芝兰玉树常使生于庭侧也语孔子言禹曰恶衣服而致美乎绂冕】奉公举骨肉诛叛经寒温金甲雪犹冻朱旗尘不翻【陆左公石阙铭朱旗万里】每闻战説歘激懦气奔【赵云奉公举骨肉言柏公内举不避亲并帅子弟赴难诛叛经寒温则诛叛者前年之事至今作诗时已经一寒一温金甲雪犹冻则効力之时在冬至今雪犹疑于甲而冻朱旗尘不翻则防犯战尘重而不翻】圣主国多盗贤臣官则尊方当节钺用必絶祲沴根【赵云多盗言国多盗贼有能伐叛之贤臣朝廷不惜爵赏故官则尊也节钺用以其有功必使膺节钺之用言为节度使也为节度使不可虚受爵赏必絶祲沴根以报朝廷】吾病日回首云台谁再论【后汉马武等传二十八将论永平中显宗追感前世功臣乃画图二十八将于南宫云台】作歌挹盛事推毂期孤鶱【前汉郑当时推毂士及官属丞史诚有味其言也注言荐举人如车毂之轮转冯唐传王者遣将跪而推毂此诗注柏中允为柏耆按新旧二史所载耆止入镇江説王承宗谕承宗移镇及使李同防以擅杀同防流放至赐死而诗中乃言効力于成都又云三止锦江沸即非耆矣切疑为柏贞节崔旴之杀郭英乂也贞节与泸洲杨子琳帅师以讨之杜鸿渐至蜀表授卭州刺史二史于传无所考信故未能修去阙之以俟有闻　赵云上句公自言其絶望于富贵无复论画像之事下句公自负其诗所称美可以推柏公而使之孤鶱推毂旧注引冯唐传又别一义】
　　聴杨氏歌
　　佳人絶代歌独立发皓齿【前汉外戚传李延年侍上起舞歌曰北方有佳人絶代而独立前汉枚乗七发皓齿娥眉命曰伐性之斧　薛云楚词朱唇皓齿嫭以姱又古乐府杂曲从来著名推赵子复有丹唇发皓齿　杜云阮籍咏懐诗南国有佳人荣华若桃李朝游江北岸夕宿潇湘沚时俗薄朱顔谁为发皓齿】蒲堂惨不乐【前汉刑法志古人有言满堂饮酒有一人向隅而悲泣则一堂皆为之不乐】响下青虚里【一作浮云里】江城带素月【谢希逸月赋素月流天　赵云濵江州县谓之江城公诗有江城今夜客独宿江城蜡炬残鼔角动江城言成都也呈汉中王江月满江城送卿二翁白马出江城与今所云江城帯素月言夔州也】况乃清夜起【曹子建中夜起长叹】老夫悲暮年壮士涙如水【魏武帝乐府烈士暮年壮心不已荆轲歌于易水之上士皆涙垂杜云荆轲歌云壮士一去兮不复还曹子建诗清夜游西园旧引却是中夜老夫悲暮年壮士泪如水其所感如此左传牵帅老夫泪如水泪下如流泉同义】玉杯乆寂寞【山海经曰犬戎国有一女子跪进玉杯食韩子曰纣为象箸而箕子怖以为象箸必不加于土铏必将犀玉之杯象箸玉杯必不菽藿则必荐豹胎】金管迷宫徴【赵云玉杯金管皆为声曲者也玉杯今之所撃水盏金管今之吹笛以金玉言之取其贵也如箕子谏纣以为象着则必为玉杯王逸顔渊之箪瓢胜庆封之玉杯玉杯之寂寞言其不敢为声金管迷宫征言其声之不逮于歌皆以形容歌声之妙】勿云聴者疲愚智心尽死【韩娥过宋人辱之娥曼声而哭长防皆泣下宋人谢之娥乃曼声而歌老防皆喜跃师云江淹别赋骨肉悲而心死】古来杰出士岂待一知己【孟子曰豪杰之士虽无文王犹兴　赵云传云士伸于知已屈于不知已故于杰出士下使知已字一本作杰出事不取】吾闻昔秦青倾侧天下耳【一云倾倒　杜田补遗列子曰昔薛谭学讴于秦青未穷靑之技自谓尽之遂辞归青弗止饯于郊衢抚节悲歌声振林木响遏行云谭乃谢求反终身不敢言归　赵云秦青一本作秦音非杜説是葢倾天下之耳则非特一知已而已】
　　荆南兵马使太常卿赵公大食刀歌【赵云此篇葢柏梁体分为两段上段十七句平声于中又分六段下段十五句仄声于中又分三段句云冬示我胡国刀则十二月师云按唐史大食刀本波斯地帯佩银刀】
　　太常楼船声嗷嘈【汉武凿昆明池始制楼船上建橹橹官有楼船将军师云沈约赋声嗷嘈而逺迈】问兵刮防趋下牢【下牢楚地】牧出令奔飞百艘【牧州令令县令牧出令奔同赴军事艘船也刘备遣闗羽乗船数百艘皆防于江陵】猛蛟突兽纷腾逃【赵云四句言赵太常以军事为使乗大舟则可用楼船字矣公送李大夫赴广州亦曰斧钺下青冥楼船过洞庭声嗷嘈则鸣锣击鼓枻之声上牢下牢防已鼔下水闗之名趋下牢以蛮之乱也所谓防者止此矣连白蛮飞百艘应军须之船船经山过故水蛟山兽猛突者亦惊逃矣】白帝寒城驻锦袍【华阳国志先主役呉于夷道还屯于巴东巴东治鱼复县公孙更名白帝章武中改日永安】冬示我胡国刀壮士短衣头虎毛【庄子説剑庻人之剑蓬头突鬓垂曼胡之缨短后之衣】凴轩抜鞘天为高【赵云白帝城公孙述所筑述号白帝故谓白帝城在夔州东壮士短衣头虎毛则抜鞘之人以虎头为饰王仲宣登楼赋凴轩槛以遥望师云西京杂记汉高祖斩白蛇劒在室中光影犹照于外开匣抜鞘輙有风气光彩射人】飜风转日木怒号氷翼雪淡伤哀猱【赵云飜风转日刀挥霍之势张纉南征赋平湖夷畅飜光转彩氷翼雪淡刀莹薄严冷之状庄子大块噫气其名为风是惟无作作则万窍怒号风怒号风鼔之故也伤哀猱骇利刃之伤言及哀猱则因木而及之诗毋教猱升木】防错碧甖鸊鹈膏【方言野鳬甚小好没水中南楚人谓之鸊鹈尔雅注鸊鹈似鳬而小膏中莹刀剑】铓锷【一云铦锋】已莹虚秋涛【王褒颂巧冶铸干将将之朴水淬其锋越砥敛其锷注锋刃芒端秋涛言色澄彻　赵云戴暠渡闗山诗马衔苜蓿叶劎莹鸊鹈膏】物撇捩辞坑壕苍水使者扪赤绦【捜神记秦时有人夜渡河见一人丈余手横刀而立叱之乃曰吾苍水使者】龙伯国人罢钓鼇【赵云物本隠藏于坑壕见刀乃撇捩而辞遁焉坑壕城下之所苍水使者是刀之事今以比呈刀之人乃苍水使者矣又呉越春秋载禹登衡岳血白马以祭梦见赤绣衣男子称夷苍水使者曰闻帝使文命于斯故来之此又于楚地为切钓鼇列子汤问篇龙伯之国有大人一钓而连六鼇合负而趋归其国焉以苍水使者提刀而呈龙伯国人见之乃罢钓鼇而去又言刀之神也】芮公回首顔色劳【芮公荆南节度使】分阃救世用贤豪【赵云回首顔色劳望赵太常之来也传阃外之事将军制之芮公分天子之阃以救于世贤豪指赵也公后有王兵马二角鹰诗又云荆南芮公得将军亦如角鹰下翔云可见芮公之欲得贤豪者矣】赵公玉立高歌起揽环结佩相终始万嵗持之防天子得君乱丝与君理【隠四年传众仲曰以徳和民不闻以乱以乱犹治丝而棼之汉龚遂曰治乱民犹治乱防桓温表抗节玉立誓不降辱　赵云揽环结佩则庄严其服相终始则成就芮公用豪杰之意万嵗持之奉天子则持此刀以奉天子乃相终始之事理乱丝有二事谢承后汉书方储为郎中章帝使文郎居左武郎居右储正住中曰臣文武兼备在所使用上嘉其材以繁乱丝付储使理储抜刀三防之曰反经任势临时宜然北齐文宣帝神武第二子神武使诸子理乱丝帝抽刀轩之曰乱者必斩此刀事也旧注引左传与刀事不相干】蜀江如线针如水【蜀水至瞿塘为峡所束如线】荆岑弹丸心未已【言有以一丸泥封大防闗】贼臣恶子休干纪【史记乱臣贼子陆士衡诛锄干纪】魑魅魍魉徒为耳【宣三年传王孙满曰昔夏之方有徳也逺方图物贡金九牧铸鼎象物百物而为之备使民知神奸故民入川泽山林不逢不若魑魅魍魉莫能逢之注魑山神兽形魅怪物魍魉水神】妖腰乱领敢欣喜用之不高亦不庳不似长劒须天倚【师云此言赵公玉立高歌视蜀江如针线荆岑如弹丸其豪气如此贼臣魑魅安所容哉　杜田补遗余知荆楚故事曰襄王与唐勒景景差宋玉等游云阳台王曰能为大言者乎勒曰壮士怒兮絶天柱北斗戻兮防山夷差曰狡士猛毅撼揺覆载锯牙锯云声其大吐舌万里唾一世玉曰方地为舆图天为葢弯弓挂扶桑长剑倚天外王曰善　赵云蜀江之小才如线而水才如针荆岑之地才如弹丸而不轨之心殊未休已故戒之休干纪也况此刀一用可以斩除之乎江如线针如水错以成文高适云争一弹丸之地魑魅魍魉比贼臣恶子领言所斩之处痹者卑也不高不庳则用之适宜】吁嗟光禄英雄弭大食宝刀聊可比丹青宛转麒麟里光芒六合无泥滓【赵云卿有九太常光禄为九列之首二职常兼领魏志常林徙光禄勲太常梁陆倕有为王光禄转太常谢表则光禄又指赵兵马使英雄弭言英雄弭止未振犹寳刀未用也丹青宛转麒麟里使建功图画于麒麟阁如赵充国之属如是则光芒生于六合永防妖氛斯为无泥滓矣】
　　王兵马使二角鹰
　　悲台萧瑟石巃崧【潘岳西征赋巃嵸逼廹注巃崧高大儿师云古诗人生百年内杳黙归悲防】哀壑杈枒浩呼汹【师云古诗哀壑叩虚牝】中有万里之长江回风滔日孤光动【师云薛道衡诗日照孤光荡赵云荆南枕大江之上故尔】角鹰翻倒壮士臂将军玉帐轩翠气【师云潘岳诗军门挂玉帐杜田补遗杨子云甘泉赋乗云开而上下兮纷防笼以混曵红彩之流离兮成飏翠气之宛延师古曰宫室旷大自然有红紫气一本作轩昂气理或然也　赵云玉帐将军之帐李白亦使世有书曰玉帐经言武事也帐之深防含蕴翠气而壮士臂膺于前膺翻倒而轩开之】二鹰猛脑绦徐坠【师云张绰诗霜鹘猛目转脑狡兎避空谷】如愁胡视天地【师云晋孙楚鹰赋深目娥眉壮似愁胡赵云旧本二鹰猛脑徐侯穟猛脑固言鹰之头脑猛厉而徐候穟字殊无义理王介甫善本作绦徐坠于理或然徐坠晋潘尼苦雨赋始防瀎而徐坠终滂霈而难禁】杉鸡竹兎不自惜【师云异物志杉鸡黄冠青缕常在杉树下又竹兎小如野兎常食竹叶】溪虎野羊俱辟易【唐书斐旻善射虎一日叠三十六头见一老人曰此彪也前有真虎将军遇之殆矣旻怒马赴之果一小虎伏地而吼旻马辟易弓矢坠地师云宜都山多虎穴在深溪同谷中南海志野羊成羣触人　赵云项羽传扬喜追羽羽叱之喜人马俱惊辟易数里师古曰辟易谓开张而易其本处辟频亦反溪虎野羊俱辟易正自言虎羊见鹰畏惧而退缩】韝上锋棱十二翮【鲍明逺昔如韝上鹰师云传鹰赋劲翮二六机连体轻】将军勇鋭与之敌将军树勲起安西昆仑虞泉入马蹄【薛云楚词回灵光于虞渊注虞渊日所入也虞泉乃虞渊唐高祖讳渊故云】白羽曽肉三狻防【白羽箭防师子】敢决岂不与之齐【师云应诗战士志敢决　赵云与之齐字礼记信妇徳也一与之齐终身不改魏文帝与呉质书吾徳不及年与之齐】荆南芮公得将军亦如鹰角下翔云【云朔】云恶鸟飞飞啄金屋安得尔軰开其羣驱出六合枭鸾分【赵云恶鸟飞飞啄金屋言可憎之恶鸟啄富贵家之屋当得角鹰之軰开破之故有枭鸾分之句江揔黄鹄飞飞逺又曰黄鸟飞飞有时度梁张辛望鸟飞飞灭金屋汉武帝曰阿娇当以黄金屋贮之】
　　甘林
　　舍舟越西冈【谢灵运舍舟朓逈渚】入林解我衣【赵云史惟恐入山之不深入林之不宻】青刍适马性好鸟知人归晨光映逺岫【陶替晨光熹微谢晖防中列逺岫】夕露见日晞【赵云晞干也选朝露待日晞诗见睍聿消】迟暮少寝食【赵云楚词伤美人之迟暮语吾尝终日不食终夜不寝】清矌喜荆扉【选诗岂徒暂清旷沈休文诗荆扉新且故言晚言不以寝食为嗜而喜所居之荆扉也】经过倦俗态在野无所违试问甘藜藿【庄子藜不糁　赵云阮籍咏懐诗赵李相经过谢叔源游西池诗愿言屡经过诗君子在野选予甘藜藿未暇此食也旧注却改庄子藜字为藜藿误矣】未肯羡轻肥【子路乗肥马衣轻裘】喧静不同科出处各天机【不同科三字语为力不同科庄子其嗜欲深者其天机浅师云古诗喧静本性习　赵云天机虽三出庄子今所用则蚿曰予动吾天机注自然也即非所谓嗜欲深者天机浅之类矣】勿矜朱门是【郭景纯朱门何足荣未若托蓬莱】陋此白屋非明朝歩隣里长老可以依时危赋敛数脱粟为尔挥【公孙食一肉脱粟饭师古曰才脱粟而已不精凿也言民虽困赋敛犹能致意于賔客故曰可依】相携行豆田秋花蔼菲菲子实不得吃货市送王畿尽添军旅用廹此公家威主人长跪辞戎马何时希我襄易悲伤屈指数赋围劝其死王命慎莫逺奋飞【赵曰子实不得吃言豆子虽结实长老者不得吃也主人又指长老诗不能奋飞】
　　雨
　　行云递崇高【易云行雨明】飞雨蔼而至潺潺石间溜汩汩松上驶亢阳乗秋热百谷皆已弃皇天徳泽降燋巻有生意前雨伤卒暴今雨喜容易不可无雷霆间作鼓增气【赵云应璩与岑瑜书项者炎旱日更甚砂砾销砾草木燋巻史勇夫增气】佳声逹中宵所望时一至清霜九月天髣髴见滞穗郊扉及我私【一云栽耕诗遂及我私】我圃日苍翠恨无抱瓮力庻减临江费【子贡过汉隂见一丈夫方为圃畦凿隧而入井抱瓮而出灌　赵云顔延之赠王太常诗郊扉常昼闭及我私言公田不必惑下句有我圃字而云一作栽耕也二我字不同义况七月岂栽耘时乎末句公自注分明义则恨不能抱瓮如汉隂丈人以汲水乃买水于人斯为临江之费矣】
　　郑典设自施州归【赵云此篇两段自上句至森踈之乐焉下则公言典设往谒裴施州意气相投情分欵宻且言其有简册之乐焉下则公言尝得裴之惠书又美裴能写字自倒屣喜旋归至庻脱蹉跌厄是一段言喜郑典设之归语行厯事喜闻太守之贤而公动往谒之懐当在孟冬乗轿而徃】
　　吾怜荥阳秀冐暑初有适名贤慎出处不肯妄行役旅兹殊俗逺竟以屡空廹【顔渊屡空南谒裴施州气合无险僻攀援悬根木师云张华诗攀援得山行江揔赋岸山悬根】登顿入天石【师云谢庄诗疲人登顿怯又施州有连天石】青山自一川城郭洗忧戚聴子话此邦令我心悦怿其俗则纯朴不知有主客温温诸侯门礼亦如古昔勑厨倍常羞【师云刘公干诗供膳勑中厨谓省厨】杯盘颇狼籍【史滑稽传舄舄交错杯盘狼籍】时虽属丧乱事贵赏【一作当】匹敌【师云曹祖诗万里无匹敌】中宵惬良防【师云古诗今日宴良防】裴郑非逺戚【师云张载诗与君未逺戚赵云殊俗字非诗序家殊俗痩信云偏方殊俗公自中原来故指夔为殊俗攀援选何可攀援登顿选疲于登顿谢灵运过始寜墅诗山行穷登顿城郭洗忧戚下句言遂如至戚非特逺戚而已此亲戚与忧戚字不同旧本正作赏匹敌非当音去声言待匹敌之当也】羣书一万巻博渉供务隙他日辱银钩森疎见矛防【薛梦符云北史李义深有当才而用心险峭时人语曰矛防森森李义深　师云李隅诗笔落字有力矛防空纵横　杜田补遗世説裴令见钟士季如观武库但见矛防详观是诗所谓矛防非心之险峭盖言书之快利森森如矛防　赵云言裴施州之藏书好学能书也刘向传云博防羣书银钩索靖叙草书云婉若银银漂若惊鸾矛防字薛非是书苑欧阳询尤工行书出于大令森然如武库之矛防大令王羲之】倒屣喜旋归【蔡邕倒屣迎王粲】画地求所厯乃闻风土质又重田畴辟刺史似防恂列郡宜竞惜【见权宜借防恂注　赵云倒屣不上鞋踵画地路温舒画地为狱议不入防恂为颍川守百姓遮道日愿从陛下复借防君一年】北风吹瘴疠羸老思防防【师云王粲诗防防高堂上】渚拂蒹葭塞【一作寒】峤穿萝茑羃此身仗儿仆髙兴潜有激孟冬方首路【顔延年改服餙头首路局险难】强饭取崖壁叹尔疲驽骀汗沟血不赤【师云崔骃赋顾驽骀而疲瘁兮何以堪其载驰古诗老马难汗血】终然傋外饰驾驭何所益我有平肩舆前途犹准的翩翩入鸟道【师云江逌诗孤烟迷鸟道】庻脱蹉跌厄【师云古善哉行世路防蹉跌　赵云北风吹瘴疠至行世路防蹉跌郑典设归在秋时公时防防遨游拂渚穿峤皆防防之地蒹葭塞旧本作寒非兴有激亦思往谒裴施州故以孟冬为往期既以驽骀不可驭则乗轿而往肩舆轿也汗沟马援铜马相法曰汗沟欲深长汉书大宛国别邑七十余城多善马马汗血言其先天马子也鸟道南中八志曰交趾郡治龙编县自兴古鸟道四百里葢以其险絶兽犹无蹊人所莫由特上有飞鸟之道耳梁沈约愍涂赋依人邉以知国极鸟道以瞻家庻脱蹉跌厄乗肩舆而不骑驽骀自免蹉困跌之厄】
　　种莴苣【并序】
　　既雨已秋堂下理小畦隔种一两席许莴苣向二旬矣而苣不甲坼伊人见青青【赵云别本伊人作独野是】伤时君子或晚得防禄轗轲不进因作此诗【赵云旧本莴苣作萎苣必误葢诗中言艺其子岂却言萎苣耳】隂阳一错乱骄蹇不复理【师云蔡邕诗苦热气矫蹇】枯旱于其中【师云晋江统枯旱之思雨露】炎方惨如燬【师云王室如燬郑注如燬谓醋烈也】植物半蹉嘉生将已矣【赵曰汉书嘉生之类注専指为禾曹植书民失嘉生】云雷歘奔命师伯集所使【赵云云雷易云雷屯史雨师洒道风伯扫尘】指麾赤白日澒洞青光起【赵云指麾赤白日言赤日或言白日足矣而曰赤白日葢云赤然之白日也淮南子未有天地之时蒙鸿澒动莫知其门则澒洞者气昬儿青光起则白日赤色变为青光斯雨矣】雨声先已风防足尽西靡【赵云谢眺诗森森防雨足风从东南来所以西靡也皇覧东平思王冢在无盐人传言王在国思归京师后葬其冢上松柏皆西靡言尽者亦皆义矣或者引选望成阳而西靡语意不尽】山泉落沧江霹雳犹在耳终朝纡飒沓信宿罢萧洒堂下可以畦呼童对经始苣兮蔬之常随事蓻其子破块数席间【増添盐鐡论周公之时风不鸣条雨不破块】荷锄功易止两旬不甲坼空惜埋泥滓【赵云言初无畦而始经营之诗经始勿亟蓻者种也随所有事而种之葢其有事于蔬茹故也易百谷草木皆甲坼选奋迅泥滓】野苋迷汝来宗生实于此【师云张平子南都赋宗生高冈　杜田补遗杨子云蜀都赋其竹则宗生族攅俊茂丰美左思呉都赋楠榴之木相思之树宗生髙冈族茂幽阜　赵云迷漫于苣也苣有两种有苦苣甜苣苦苣易生而甜苣比之难生公于前篇园公送菜诗以苦苣掩乎嘉蔬而罪之云乃知苦苣軰倾夺蕙草根今于甜苣此下四句则罪野苋之掩乎苣】此辈岂无秋亦防寒露委翻然出地速滋蔓户庭毁【师云左传无使滋蔓蔓难图也】因知邪干正掩抑至没齿【赵云此辈指野苋论语饭蔬食饮水没齿无怨言】贤良虽得禄守道不封已【赵云言贤良之人得位不似邪侫得位而封已亦犹嘉蔬之苣出地不滋非似野苋得地滋蔓也封己国语叔向曰引党以封已韦昭注曰封厚也李萧逺运命论孔子之孙子思希圣备体而未之至封巳养高势动人主】拥塞败芝兰众多盛荆杞中园防萧艾老圃永为耻【赵云中园字选诗蓬蒿满中园老圃字语吾不如老圃】登于白玉盘【汉官仪封禅坛有白玉盘】借以如霞绮【赵云如霞绮言借之之绮如霞也古人每言绮馔葢贵家以绵绮借食谢晖诗余霞防成绮惟珍贵苣之故则所登者玉盘所借者霞绮矣】苋也无所施胡顔入筐篚【赵云曹子建表犯诗人胡顔之戒李善注胡何也即诗胡不遄死之义毛苌曰何顔而不速死殷仲文表亦胡顔之厚诗筐篚币帛以将其厚意采采巻耳不盈顷筐】
　　秋风二首
　　秋风淅淅吹巫山上牢下牢修水闗【上牢下牢峡内地名水闗闗津】呉樯楚柂牵百丈暖向神都寒未还【赵云谢惠连诗淅淅振条风公尝曰淅淅风生砌江至呉楚用防矣在夔州则呉船之樯楚船之柂犹用百丈牵以上水也神都神明之都言呉楚也呉都赋伊兹都之凾洪倾神州而韫椟】要路何日罢长防战自青连百蛮中巴不曽消息好瞑传戍鼓长云间【赵云要路言往呉楚之要路其荆渚之间有蛮之战则要路长防满矣旧本连百蛮师民瞻作白蛮是葢隽州西有乌蛮白蛮公夔府咏懐云絶塞乌蛮北】
　　右一
　　秋风淅淅吹我衣东流之外西日微天清小城捣练急【师云鲍照诗寒城捣素练】石古细路行人稀【赵云前篇言防人征戍战伐之苦今篇自叙其旅泊不归之懐东流之外西日微冩眼前之景宛转含蓄道不尽凄感之意】不知明月为谁好早晚孤防他夜归防将白发倚庭树故园池台今是非【赵云倚庭树倚长安故居庭树既是隔絶池台有变易之理又问其今是与非】
　　右二
　　乆雨期王将军不至【赵云此篇自上句至人生防面难再得言乆雨王将军不至叙眼前之景自忆尔腰下鐡丝箭至十月荆南风怒号纪赠王将军英勇】
　　天【一作山】雨萧萧滞【一作帯】茅屋空山无以慰幽独鋭头将军来何迟【白起头小而鋭】令我心中苦不足数看黄雾乱云时聴严风折乔木泉源泠泠杂猿狖泥泞漠漠饥鸿鹄嵗暮穷隂耿未已人生防面难再得【赵云幽独楚辞幽独处乎山中谢灵运晚出西射堂诗安排徒空言幽独頼鸣琴鋭头将军以白起比王君王岂亦头小而鋭耶史汝来何迟迟古诗有防靣安可知李延年歌佳人难再得】忆尔腰下鐡丝箭【师云阮瑀诗箭纽鐡丝刚刀揷银刀白】射杀林中雪色鹿【师云陆云诗仁鹿防千年皮毛如霜雪】前者坐皮因问毛知子厯险人马劳异兽如飞星宿落应不碍苍山高【师云顔延年赋野鴈应而堕落】安得突骑只五千崒然睂骨皆尔曹走平乱世相催促一豁明主正郁陶忆【一作恨】昔范增碎玊斗【鸿门之会汉王使张良献玉斗于范增增碎之】未使吾兵着白袍【师云侯景命东呉兵尽着白袍自为营阵】昏昏阊阖闭氛防【时贼防京师】十月荆南雷怒号【赵云白袍南史梁人陈庆之麾下悉着白袍所向披靡先是洛中謡曰名军大将莫自劳千兵万马避白袍葢江左事也岂呉楚之间有战伐事乎公诗前篇自青青连白蛮而编年通载大厯二年九月桂州山獠反皆南方事惜不可详考阊阖呉阊阖门时京师晏然十月雷实记其变】
　　别李秘书始兴寺所居
　　不见秘书心若失及见秘书失心疾安为动主理信然【师云与老子静为躁君同义】我独觉子神充实【师云相法曰目精晃朗形神充实者主寿不死　赵云诗未见君子既见君子之义心若失者心若有所遗失是谓心疾艺文类聚载俗説阮光禄大儿丧哀过遂得失心病此心若失之失列子若亡若失左传昭二十二年楚王有心疾谢眺怨情故人心尚尔故心人不见安为动主义以秘书之能安以主动故其人充实岂亦通佛法之妙而然乎】重闻西方正观经【佛西方之教其法有大观大觉】老自古寺风冷冷妻儿待来且归去他日杖藜来细听【杜田补遗西方无量寿西方韦提希及未来世一切众生观于西方极乐世界以佛力故当得见彼清浄国土如执明镜自见靣像凡十六观日想为初观水想为第二观地想为第三观树想为第四观八功徳水想为第五观揔观想为第六观花座想为第七观像想为第八观徧观一切色想为第九观观世音菩萨真实色声想为第十观大势至菩萨色身想为第十一观音观想为第十二观杂观想为第十三观上品生想为第十四观中品生想为第十五观下品生想为第十六观作是观者名为正观若他观者名为邪观】
　　防鸡行
　　小奴防鸡向市卖鸡被防急相喧争家中厌鸡食虫蚁【师云陶侃诗山鸡啄虫蚁】不知鸡卖还遭烹虫鸡于人何厚薄【师云此孟子见牛未见羊同意】吾叱奴人解其防【师云许子靣防衔壁以见楚王楚王命解其防】鸡虫得失无了时注目寒江倚山阁【师云古诗千里劳注目　赵云急字吕布既降曹操曰今日已往天下定矣顾刘备曰元徳卿为坐上客我为降虏防防我急独不可一言邪操笑曰防虎不得不急一篇之妙在乎落句葢鸡之所以得者虫之所以失人之所以得者鸡之所以失人之得失如鸡虫又且相仍何时而已乎注目寒江倚山阁则所思深矣黄鲁直深达诗防其书酺池寺书堂云小黠大痴螗捕蝉有余不足防怜蚿退食归来北梦一江风月趂渔船可与言诗者常自解也　歩里客谈云古人作诗断句辄傍入他意最为惊防如老杜云鸡虫得失无了时注目寒江倚山阁是也黄鲁直作水仙花诗亦用此体云坐对真成被花恼出门一笑大江横至陈无已云李杜齐名吾岂敢晚风无树不鸣蝉则直不类矣】负薪行【峡民男为商女当门户坐肆于市防担负于道路者皆妇人也】
　　防州处女发半华四十五十无夫家更遭丧乱嫁不售一生抱恨堪咨嗟土风坐男使女立应当门戸女出入十有八九负薪归卖薪得钱当供给至老双环只垂颈野花山叶银钗并筋力登危集市门【师云史记刺绣文不如倚市门　赵云孙子曰去如处女敌人开戸语四十五十而无闻焉陆机诗土风清且嘉晋传豫章行男儿当门戸堕地自生神海赋狐登危而雍容今公诗怪巫山之女麤丑而昭君独美似后篇士无英俊而屈原独竒也】死生射利兼盐井【防有盐井师云班彪乗时射利商人之功】面妆首饰杂啼防地褊衣寒困石根【师云仲烱诗苍烟逺石根】若道巫山女麤丑何得此【一作北】有昭君村【昭君村在神女庙下薛云归州图经王嫱字昭君汉纪注云南康秭归人待诏掖庭元帝竟宁元年匈奴呼韩邪单于来朝帝赐单于王嫱为匈奴阏氏按乐府觧题云帝后宫多使画工图形按图召幸宫人皆贿画工昭君持貎独不与乃恶图之后匈奴入朝选美人配之昭君当行入辞光彩射人悚动左右天子重失信外国恨不及朝穷按其事画工杜陵毛延寿等皆弃市琴操载昭君王穰女端正闲丽年十七献之元帝以地逺不幸备后宫积五年年帝每游后宫昭君常怨不幸后单于朝贺帝晏之尽召后宫昭君乃盛饰而至帝问欲以一女赐单于谁能行者昭君越席请徃时单于使在旁帝惊恨不及昭君至单于大恱遣使报送白玉一双骏马一十匹胡地至寳之物昭君恨帝始不见遇乃作怨思之歌曰梨叶萋萋其叶黄有鸟处此集于芭桑父兮母兮道路修长鸣呼哀哉忧心恻伤单于既死子达立昭君谓达曰将为汉将为胡曰将为胡于是昭君伏毒而死单于葬之胡中多白草而冢独青辞人为歌吊之乡人思之为之立庙庙有大柏围六丈五尺枝叶蓊郁岀故台之上及有捣练石在庙侧溪中今香溪也庙属巫山县乐府与琴操不同故并载之】
　　最能行
　　峡中丈夫絶轻死少在公门多在水富豪有钱驾大舸贫穷取给行艓子【杜田补遗博雅曰舸舟也防方言南楚江湖湘凡船大者谓之舸艓小舟名音叶言轻如小叶切韵玉篇并不载牒字】小儿学问止论语大儿结束随商旅欹防侧柂入波涛撇漩捎濆无险阻【撇漩捎濆皆操舟者所能】朝发白帝暮江陵顷来目击信有徴瞿塘漫天虎须【一作眼】怒归州长年行最能【峡人以操舟人为长年】此乡之人气量窄悮竞南风疎北客【左传南风不竞】若道士无英俊才何得山有屈原宅【屈原有宅归州　杜田补遗后汉郡国志秭归注荆州记秭归县北百里有屈原故宅方七顷累石为屈基今其地名乐平　赵云撇字使王褒四子讲徳论膺腾撇波而济不如乗舟之逸也甘泉赋乗舆之出曰捎夔魖而扶獝狂孔子见温伯雪子目击道存葢事触我目谓之目击左传君子之言信而有徴行最能言行瞿塘峡与虎须滩甚易也北客公自言屈原宅杜田引郡国志注谓地方七顷岂并以其左右之田言之乎旧注云峡人富则为商旅贫则为人操舟以地居山水之间瘠恶无耕也也】
　　寄裴施州
　　廊庙之具裴施州【潘安仁器非廊庙姿】宿昔一逢无此流金钟大镛在东序【薛云诗鼖鼔维镛大镛曰镛书曰天球河图在东序钟镛以言至和所自出东阳位也】氷壶玉鉴悬清秋【薛云鲍照诗清如玉壶氷书在璇玑玉衡以齐七政玉衡正天文之器以比裴君　赵云廊庙之具字公再使矣前云当今廊庙具谓之具若所谓犹含拣梁具今使金钟大镛在东序则亦取国家大器比裴君之重氷壶玉衡二物清莹比裴君之清悬清秋又当气象之爽时其清尤甚】自从相遇感多病三嵗为客寛邉愁尧有四岳明至理汉二千石真分忧【汉宣帝与我共理者惟良二千石乎赵云公言其在邉地为客以裴君为政三年于施可寛吾之愁也四岳书四岳九官十二牧至理字列子均天下之至理张湛注事物皆均则理无不至郭象庄子注至理尽于自得王康琚反招隠诗矫性识至理二千石汉百官公卿表郡守秦官掌治其郡秩二千石】防度寄书白盐北苦寒赠我青羔【一作丝】裘【师云小説刘向作弹碁以献成帝帝説赐青羔裘】霜雪廻光避锦袖龙虵动箧蟠银钩【赵云白盐防中州山公居白盐之北裴君寄书与公也霜回光言其裘龙虵银钩言其书银钩字索靖言书曰婉若银钩青羔裘旧本一作青丝裘非葢以青羔之皮为身而以锦为防记羔裘冠不以吊夫羔裘贵矣青羔裘尤异也霜雪回光而避之言寒不能侵】紫衣使者辞复命再拜故人谢佳政将老已失子孙忧后来况接才华盛【赵云紫衣使者所差来之人辞复命旧本作辟复命无义师民瞻作辞方有义也才华盛应言裴君诸子葢云虽虽将老而免忧子孙以后人相接有裴君诸子才华盛美也】
　　奉酬薛十二丈判官见赠【赵云此篇极难觧姑以意逆之似是公泊船处一美士文采风流有司马相如挑卓氏之作公见其人又见有捜求其人而去者佳士岂薛文子弟亲戚乎故及丈人安坐之语且言国家轻刑以寛之又言此士俊乂以勉之尝观太平广记载严武一事云武少时任侠于京城与一军使隣居军使有室女容色艶絶武窥见乃诱至宅月余遂窃以逃东出闗将匿于淮泗间军使觉穷其迹亦讯其家人乃暴于官亦以上闻有诏遣万年县官捕捉乗递驿行数日随路已得其踪武自巩县方雇船下闻制使至惧不免乃以酒饮女中夜乗其醉觧琵琶缢杀之沈于河明日使至捜武之船无踪乃已公诗意有类于此当俟博闻】
　　忽忽峡中睡悲风方一醉西来有好鸟为我下青冥羽毛浄白雪惨澹飞云汀既防主人顾举翮唳孤亭持以比佳士及此慰杨舲【赵云后汉忽忽不乐曹子建公防诗好鸟鸣高枝楚辞防青而摅虹晋道壹道人之言雪曰先集其惨澹也主人顾在好鸟言之主人者公也若以比佳士言之则主人者岂郡刺史之徒邪及此慰扬舲则逢佳士见好鸟可以比之为能慰公欲扬舟而下者矣刘勰弥勒石像碑似扬舲防水驰登山】清文动哀玉见道发新硎【庄子庖丁之刀刃若新发于硎　赵云上言佳士文清如玉声之哀葢环佩之类下句言佳士之才敏】欲学鸱夷子【货殖传范蠡浮江湖改姓适齐为鸱夷子注顔师古曰自号防夷者言若盛酒之鸱夷多所容受可巻怀于时张弛陈遵传曰自用如此不如鸱夷】待勒燕山铭【窦宪勒功燕然山班固为之铭赵云范蠡号防夷子小説载其以西子而去李贺昌谷诗刺促成防人好学鸱夷子用杜公今句四字也葢问佳士者以拟欲学范蠡载西子游五湖乎莫待如窦固立功勒铭乎】谁重断劒【一云口重斩劒汉高祖有斩劒】致君君未聼志在麒麟阁【见今代麒麟阁注】无心云毋屏【后汉郑为太尉时举将第伦伦为司空班次在下正朔朝见曲躬自卑上遂聼置云母屏风分隔其间由此为故事赵云两句皆是建功立名事旧本正作斩蛇劒乃汉高祖事不可在常人言之】卓氏近新寡豪家朱门扄相如才调逸银汉会双星【司马相如初防临卭富人卓氏女文君新寡善琴相如因以琴心挑之遂为夫妇】客来洗粉黛日暮拾流云不是无膏火劝郎勤六经老夫自汲涧野水日泠泠我叹黒头白君看银印青【见上露雨银章澁注】卧病识山鬼【九章有山鬼】为农知地形谁矜坐锦帐【汉百官志郎官给锦帐】苦厌食鱼腥【赵云公又述其瀼西山居之事黒头白公之自伤银印青则佳士也银印言青葢金银之色晃耀望之有青荧之光公于是言其卧病为农锦帐何足矜乎给锦帐公为工部贠外郎故云谢晖在床卧病呈沈党诗前汉杨恽与孙防宗书曰长为农夫没此身矣以在防楚故用山字孙子有地形篇食鱼腥又在防之事】东南两岸圻积水注沧溟碧色忽【一云苦】惆怅风雷捜百灵【见滋山朝百灵注】空中石【一云有】白虎赤节引娉婷自云帝里【一云季】女【文选我天帝之季女】噀雨鳯凰翎【玊帝女乗鳯凰飞去】襄王薄行迹莫学泠如丁【丁令威也去家一千年始一归】千秋一拭泪梦觉有微馨【见宋玉高唐赋并神女赋】人生相感动金石两青荧【李广射石虎没羽杨子云至诚则金石为开选赋琳珉青荧　赵云十四句忽有捜求其如卓氏之人而去者东南两岸折横水注沧溟必佳士者之在舟中而公有扬舲之行泊舡江邉故道岸坼水注之景縁风雷捜百灵故水之碧色亦为之惆怅娉婷指如卓氏之人曰虎赤节以状来搜求者帝里女必京师人家之女一作帝季女则是王家之女矣噀雨字取暮为行雨栾巴噀酒为雨字言之鳯凰翎弄玉与萧史骑鳯而仙事以巫山神女及秦公主弄玉比如卓氏之人可以意逆之为贵家女矣张景阳杂诗房栊无行迹江文通拟张华诗兰径少行迹泠如丁字俗语泠丁丁字地葢匠者之丁其初出火顷刻之热巳则沉泠矣或者谓言丁令威归家为沉泠又齐谐记载桂阳城武丁者有仙道忽谓其弟曰七日渡河织女诸仙悉还宫吾已已被召弟问何当还日吾更后三千年当还耳明日失丁所在两事皆久去而后归为沉泠者如此又托为卓氏之人之怨辞襄王行迹薄又嘱之以莫如丁之沈泠也以襄王语所谓佳士者又自比神女以成噀雨之义】丈人但安坐休辨渭与泾龙虵尚格闘洒血暗郊垧吾闻聪明主治国用轻刑销兵铸农器今古嵗方宁文王日俭徳俊乂始盈庭【诗济济多士文王以宁】荣华贵少壮岂食楚江萍【楚昭王渡江得一物大如斗色赤以问孔子曰此萍实也　赵云丈人指薛丈但安生古相逢行丈人且坐坐调未选央江萍事楚王渡江有物触船问之孔子云萍实也以孺子之歌告王曰楚王渡江得萍实大如斗赤如玉割而食之甜如蜜今言岂食楚江萍则佳士者岂非留滞于防而公言其因此脱去者乎轻刑周礼刑新国用轻典公题郑十八著作虔诗亦云也霑新国用轻刑可见慰唁佳公子之于刑亦轻而已嵗方宁翻使国语晋无宁嵗言今古嵗方宁如言遭遇宁嵗前无古后无今以甚幸之也诗发言盈庭】
　　暇日小园散病将种秋菜督勒耕牛兼书触目
　　不爱入州府畏人嫌我真【襄阳耆旧记厐徳公在沔水上不入襄阳城】及乎归茅宇【一云及归在茅屋】旁舎未曾嗔老病忌拘束应接丧精神江村意自放林木心所欣【赵云真则真率之谓平时应接以礼文葢伪耳汉书高祖适从旁舎来前汉以老病乞骸骨世説使人应接不暇】秋耕腴地湿山雨近甚匀冬菁饭之半牛力晚来新【杜田补遗张平子南都赋酸甜滋味百种千名春邜夏笋秋韮冬菁蘓蔱紫姜拂撤羶腥注菁蔓菁】深耕种数畆未甚后四隣嘉蔬既不一名数颇具陈荆巫非苦寒采撷接青春【赵云饭之半以冬菁饭牛是其刍之半也史记寗戚饭牛于车下力言新黄石公三畧士力日新】飞来两白鹤暮啄泥中芹防者左翮垂损伤巳露【一云及】筋一歩再血流尚经【一作惊】矰缴勤三歩六号呌志屈悲哀频鸾皇不相待侧颈诉高旻杖藜俯沙渚为汝酸辛【赵云十二句序所谓书触目也然因以兴焉飞来两白靍古乐府有篇篇公三使矣旧本正作尚经矰缴勤经一作惊当以惊为正言既伤而流血矣尚于矰缴恐之勤劳也鸾皇不相待鸾皇超擢高翔之人诉高名靍岂不能冲天哉而困于此阮嗣宗咏懐对酒不能言凄怆懐酸辛宋玉赋寒心酸鼻】
　　冩怀二首【赵云前篇不管世态之曲直次篇愿终契于真如伤世悼俗甚矣】
　　劳生共乾坤何处异风俗冉冉自趋竞行行见覊束【赵云古乐府陌上桑盈盈公府步冉冉幕中趋古诗行行重行行】无贵贱不悲无富贫亦足万古一骸骨隣家递歌哭鄙夫到巫峡三嵗如转烛【赵云贱之所悲以贵形之无贵则贱者不悲贫之所不足以富形之无富则贫者亦足巫峡在防州下公以永防元年嵗乙巳到云安葢属防州次年来防今年又在防此之谓三嵗转转烛】全命甘留滞忘情任荣辱朝班及暮齿日给还脱粟编蓬石城东采药山北谷【许征君询诗采药白云隈聊以肆所养编蓬茅屋也公后篇瞿塘石城草萧瑟】用心霜雪间不必条蔓緑【赵云公尝为左拾遗今为尚书工部贠外郎乃通籍于朝班者时年五十六所谓暮齿二者当奉养之原而日给还脱粟饭而已编蓬言结茅屋于瀼西两以成成采药之意言冬采之不必待春也】非闗故安排【谢灵运诗居常以待终处顺故安排】曽是顺幽独【谢灵运诗安排徒空言幽独頼鸣琴】达士如直小人似钩曲曲直吾不知负喧樵牧【赵云庄子安排去化乃入于寥天一后汉童謡直如死道邉曲如钩封公公变用之负喧列子朱扬萹宋国有田夫常衣緼以过冬暨春冬作自曝于日不知天下之有广厦隩室绵纩狐狢谓其妻曰负日之暄人莫知者】
　　又一
　　夜深坐南轩明月照我膝惊风飜河汉梁栋巳出日【洛神赋若白日之照屋梁】羣生各一宿飞动自俦匹吾亦驱其儿营营为私实【赵云实一作室非】天寒行旅稀嵗暮日月疾荣名何【一作或】中人【楚辞云薄寒中人】世乱如虮虱【赵云世之纷乱如虮虱之营营也或字非】古者三皇前满腹志愿毕胡为有结防防此胶与漆祸首燧人氏厉阶董狐笔【燧人火化而争欲之心生董狐直笔而是非之端起故以燧人为祸首以董狐为厉阶诗妇有长舌为厉之阶】君看灯烛张转使飞蛾密放神八极外俛仰俱萧瑟终契如往还【一云终然契真如】得匪合【一云金】仙术【赵云庄子鼹防饮河不过满腹三皇之前民未有知结防之政后民伪日起其相附离若胶漆然庄子曰待防约胶漆而固者是侵其徳也又曰又奚连连如膝漆纒索而游乎道徳之间哉今将与之结防则巳相结约而为胶漆矣君防灯烛张转使飞蛾宻又伤法令之苛明而投死之多也此段葢庄子骈拇及马蹄萹之义以挠天下又曰屈折礼乐以正天下之形此亦圣人之过也伤世如此于是放神八极之外而一俛一仰仰莫不气象萧瑟则淳浇朴防无处不然也然则如何而可亦曰终然矣真如者西方佛教而已旧本正作终契如往还于义不明　师云北齐邢子才游仙诗安得金仙术两腋生羽翼】
　　可叹
　　天上浮云如白衣斯须改变如苍狗古往今来共一时人生万事无不有近者抉眼去其夫【一作眯】河东女儿身姓桞丈夫正色动引经鄷城客子王季友羣书万巻常暗诵孝经一通防在手贫穷老瘐家卖履好事就之为携酒【赵云浮变态不常然初白衣而变为苍狗事之无无定如此譬古今一时而万事之变不可名状也云如狗北史元谐传云如蹲狗去鹿古往今来传曰四方上下曰宇古往今来曰宙万事无不有应詹与陶侃书其间事故何所不有事变无所不有何哉夫妇之际贵有始终在儿女言之有姓桞者不喜见其夫如抉眼中之物而去之东北人方言不喜见者毎日抉眼一作抉眯非是人之动作贵乎有义在丈夫言之有王季友者能正色引经两事一是一非此万事无不有也王季友唐文粹唯载其诗观前萹所云则王佐之才者刘向博极羣书梁孝元帝败焚圈书十四万巻日读书万巻犹有今日一通一本之谓后汉贾逵传帝令逵自选髙才者教以左氏与简纸经传各一通在手字诗六防在手许靖传五侯九伯制御在手携酒暗使防传好事者载酒肴从游学】豫章太守髙帝孙引为賔客敬颇久闻道三年未曾语小心恐惧闭其口太守得之更不疑人生反覆看亦丑【赵云纪述季友且言其逢主人李太守二人皆王佐才下句言人生相得气合则勿疑若更反覆旁人看之亦丑矣北史卢贲传帝言刘昉之徒皆反覆子】明月无瑕岂容易【师云淮南子明子之珠不能无类】紫气郁郁犹冲斗【见三十六巻刘十判官诗张华事璧与劒皆以比季友】时危可伏真豪俊二人得置君侧否【赵云珠璧皆有明月之称在玉谓之无暇在珠谓之无类旧注非岂容易言难得之东方朔谈何容易紫气鄷城劒也】太守顷者领山南邦人思之比父母王生早曽拜顔色高山之外皆培塿【左太冲魏都赋培塿之与方壶培塿小堆阜杜田补遗左氏传部娄无杜栢杜预注部娄小阜説文培塿小土山方言曰冡秦晋间谓之培塿俗赵云王生之拜太守顔今齐鲁间山之小高者名培塿　赵云王生之拜太守顔色如仰高山余人真培塿也】用为羲和天为成用为水土地为厚王也论道阻江湖李也丞疑旷前后死为星辰终不灭【见方朔为嵗星注】致君尧舜焉肯朽【杜田补遗夏侯注东方朔画賛序谈者又以先生弃俗登仙神变造化灵为星辰此又是竒怪恍愡不可偹论者也庄子曰传説得之以相武丁乗东维骑箕尾而比于列星　赵云尧典分命羲叔和叔羲仲和仲以主四时故曰天为成书地平天成尧典又曰伯禹作司空汝平水土故曰地为厚此并言二公葢论道言其可为三公书三公论道经邦考工记坐而论道谓之王公丞疑言其可为宰相传左辅右弼前疑后丞阻江湖留滞江湖而阻隔于致身旷前后天子前后旷阙斯人也死为星辰事杜时可论亦是一端矣素问黄帝谓岐伯愿夫子溢志尽言其事令终不灭致君尧舜见首萹注】吾軰碌碌饱饭行风后力牧长回首【风后力牧黄帝臣　杜田补遗陶渊明集圣贤羣辅録风后受金法金法言能决理是非力牧受准与天老五星知命窥纪地典为黄帝七辅州选举翼佐帝徳见论语摘辅象又帝王世纪黄帝梦大风吹天下尘垢皆去复梦人执千钧之弩驱羊数万羣帝叹曰风大号令垢去土后在也岂有姓风名后者哉千钧之弩异力能逺驱羊万羣牧民为善岂有姓力名牧者哉乃得风后于海隅力牧于大泽　赵云自谓其不逮二公徒饱饭而巳风后力牧黄帝七辅之二人名长回首则有笑吾軰饱饭之意以形容二公可为宰辅当如风后力牧】
　　观公孙大娘弟子舞劒器行【并序】
　　大厯二年十月十九日夔府别驾元持宅见临颖李十二娘舞劒器壮其蔚防问其所师曰余公孙大娘弟子也开元三载余尚童稚记于郾城观公孙氏舞劒噐浑脱浏漓顿挫独出冠时自高头宜春黎园二伎坊内人洎外供奉晓是舞者圣文神武皇帝初公孙一人而巳玊貎锦衣况余白首今兹弟子亦匪盛顔既辨其由来知波澜莫二抚事慷慨聊为劔器往行者吴人张旭善草书帖数尝于邺县见公孙大娘舞西河劔器自此草书常进豪荡感激即公孙可知矣【赵云郾城颍州属县时乙夘开元三年公方四嵗吕汲公疑其误次公有説具纪年编次】
　　昔有佳人公孙氏一舞劒器动四方观者如山色沮丧天地为之久低昂【赵云观者如山仿礼记矍相之射观者如堵天地为之低昂效李陵书天地为陵震动】如羿射九日落【尧时十日并出尧令羿射中九日日乌皆死堕其羽翼】矫如羣帝骖龙翔【师云夏赋又如东方羣帝兮腾龙驾而翺翔】来如雷霆将震怒罢如江海凝清光【赵云四句状舞劒器之妙势如成都尹郑公堂状骑士扬旗之作回回偃飞葢习习迸流星来纆风颷急去擘山岳倾骖龙晋刘琬神龙赋惟天神龙上帝之马诗如震如怒选诗秋月悬清光】綘唇珠袖两寂寞【芜城赋玉儿经唇赵云序使玉儿诗使綘唇鲍照芜城赋有蕙心纨质玉貎綘屑珠防序所谓玉貎锦衣亦是矣两寂寞言公孙大娘巳死】晚有弟子传芬芳临颍美人在白帝【李十二娘】妙舞此曲神扬扬与余问答既有以感时抚事増惋伤先帝侍女八千人公孙劔器初第一五十年间似反掌风尘倾动昏王室【赵云指言禄山之乱也】梨园弟子散如烟【薛云唐书志元知既知音律又酷爱法曲选坐部伎子弟三百教于梨园号皇帝梨园子弟宫女数百亦为梨园弟子居宜春北苑赵云禄山乱梨园弟子皆流防晋陆机陇西行我静如镜民动如烟或谓録异记载哉王夫差女曰玉私悦韩重许为之妻事不谐而死后冥与重命王欲致重之罪玉见身于王夫人出而抱之正如烟焉遂公用此事其説迃梨园弟子如李年軰岂止女人乎】女乐余姿映寒日【赵云指言李十二娘又冬月见之也】金粟堆南木巳拱【江淹恨赋拱木敛魂赵云金粟堆在长安明皇防陵北唐旧纪宗亲拜五陵至睿宗桥陵见金粟山冈有龙盘鳯翥之势谓侍臣曰吾千秋万嵗后宜此暨升遐羣臣遵先防焉今云金粟堆南懐想防陵也公观曹将军画马图诗又曰金粟堆南松栢里龙媒去尽呜呼风亦言防陵木拱左传晋公谓蹇叔曰尔墓之木拱矣】瞿塘石城草萧瑟【赵云叹与李十二娘俱在防也】玳筵急管曲复终【薛云按古乐府今日乐相乐行绮殿文雅遒玳筵欢趣密又曰歌朱唇变动神举洛阳少童邯郸女古称渌水今白纻催急管为君舞】乐急哀来月东出老夫不知其所往足茧荒山转愁疾【赵云言其去留未定徒足茧荒山耳足防如茧所谓重趼累壐是巳　师云淮南子楚欲攻宋墨子闻之自鲁而趋十日十夜足重茧而不休息至于郢】
　　虎牙行【虎牙滩名崄絶萧铣僣江陵屯兵于此鲍云虎牙山名盛引之荆州记郡西泝江六十里南岸有山名荆名北岸有山名虎牙二山相对楚西塞也】
　　秋风歘吸吹南国天地惨惨无顔色【赵云秋风师民瞻本作北风是盖下皆冬意江文通杂拟歘吸鹍鸡悲注犹俄顷也今公用于风则谢眺和萧子良高松赋巻风飇之歘吸积霰雪之岩皑惨惨无顔色展用登楼赋天惨惨而无色】洞庭扬波江汉回【师云楚词洞庭波兮木叶下】虎牙铜柱皆倾侧【虎牙铜柱并滩名】巫峡阴岑朔漠风峰峦窈窕溪谷黒【杜田补遗是诗以秋风吹南国而洞庭扬波以回江汉故铜柱及虎牙山皆倾侧虎牙乃山非滩郭璞江赋虎牙嵥以屹崒荆门鬪竦而盘薄注虎牙荆门二山夹岸相对江流其中后汉光武纪田戎任满据荆门在在南上合下开其状似门虎牙山在北石壁色红间有白文类牙二山楚西塞在峡州夷陵县东南　赵云洞庭江汉虎牙铜柱巫峡虽相去逺皆南国之地诗溜滔江汉南国之纪今冬矣以风吹之故其流回转旧注以为二滩名不知虎牙乃山又不知铜柱山之所在杜田谓铜柱虎山皆山矣按铜柱滩名虎牙山名郦道元注水经江水又东迳汉平二百余里左自涪陵东出百余里而屇于横石东为铜柱滩在今涪陵之下水经正经曰江水又东厯荆门虎牙之门虎牙山又在铜柱滩下今以风吹故山与滩势皆倾倒巫峡虽在南方以风寒故成阴岑而如朔漠之气】杜鹃不来猿狖寒山幽忧雪霜逼【楚九歌有山诗　赵云冬时近春杜鹃亦可以来以风寒故深藏而不来杜鹃猿狖山皆南国之物】楚老长嗟忆炎瘴三尺角弓两斛力壁立石城横塞起金错旌竿满云直【赵云南方炎瘴今以风寒故楚之老人翻长嗟而忆炎瘴与韩退之箪诗皇何何时反炎燠之意同三尺角弓斗力未多以风寒故监劲难开如两斛之力弓言斛力南史齐鱼复侯子响勇力絶人开弓四斛力壁立石城言白帝城乃山石自然之城字则史石城汤池金错旌旗如金银纒竿抢之类】渔阳突骑猎青丘【禄山反皆渔阳突骑渔阳青丘属洛阳　赵云子虚赋秋田乎青田注青丘国在海东三百里齐地也自乱离至此十年盗贼未息征戍未散诛求未巳宜寡妻之哭逺客之悲旧注青丘属洛阳不知何所据而言】犬戎鏁甲闻丹极【犬戎吐蕃时防京师】八荒千里防盗贼征戍诛求寡妻哭逺客中宵泪霑臆【赵云师民瞻作□丹极是葢渔阳突骑言安史犬戎鏁甲言吐蕃公作诗在防乃今嵗大厯二年史朝义灭于广徳元年正月吐蕃是年防京师于八月去今四年而诗及之葢追言之引下十年防盗贼之句也渔阳突骑公凡三使其三言幽燕之兵曰渔阳突骑犹精鋭赫赫雍王都莭至又渔阳突骑邯郸儿酒甜并辔金鞭垂今言安史者葢安史亦用幽燕兵后汉光武克邯郸置酒髙防谓马武曰吾得渔阳上谷突骑欲令将军将之唐六典注引蔡邕冀州强弩幽州突骑天下之精也】
　　锦树行
　　今日苦短昨日休嵗云暮矣增离忧【赵云今日昨日字韩诗外传昨日何生今日何成或用荘子山木萹为证不知荘子昨日山中之木以不材生今主人鴈以不材死无今日字连上昨日字也嵗云暮矣诗嵗月云暮】霜凋碧树行锦树万壑东逝无停留【赵云上句木叶经霜而红若锦下句逝者如斯夫之意也碧树列子呉楚之国有大木焉其名为柚碧树而冬生万壑頋凯之言防稽千岩竞秀万壑争流】荒戍之城石色古东郭老人住青丘飞书白帝营斗粟琴瑟几杖柴门幽【赵云荒城石色谓石城东郭指夔州之郭前萹云停立东城隅老人公自言青丘则瀼西之居在东郭亦名青丘乎与齐地青丘偶同名耳】青草萋萋尽枯死天马跂足随牛【荘子作牛音离　赵云草枯则无以充天马之饲与牛无异公尝曰草枯骐骥病又曰试看明春草长皆此意也汉书礼乐志天马来来从西极牛则蛮中牛】自古圣贤皆薄命【伯夷饿死孔子栖栖顔回之夭孟轲之坎轲皆薄命圣贤也】奸防恶少皆封侯【汉祖之起取侯者皆屠狗刁笔之人】故国三年一消息终南渭水寒悠悠五陵豪贵反颠倒乡里小儿狐白裘【五陵汉帝五陵薛云史记秦囚孟尝君君求救于幸姫姫曰愿得君狐白裘已献昭王有客能为狗盗入秦宫藏盗得狐白裘献之遂得归齐又礼士不衣狐白又王褒讲徳曰千金之裘非一狐之邑　赵云五陵豪贵汉徒贵人与豪侠之家于陵寝地以壮大之也五陵见上哀王孙注用豪贵之事若韦贤徒平陵车千秋徙长陵黄霸平当魏相陡平陵张汤徙杜陵杜周荗陵萧望之冯奉世史丹徙杜陵所谓五陵之贵者又若郭觧传及陡豪茂陵也觧贫不中訾吏恐不敢不徙卫将军为言觧家贫不中徙上曰觧布衣权至使将军此其家不贫觧徙诸公送者出千余万此谓五陵之豪者反颠倒言其子孙也乡里小儿四字挨傍陶洲明我不能为五斗粟折腰拳拳乡里小人】生男堕地要膂力一生富贵倾家国莫愁父母少黄金天下风尘儿亦得【赵云此四句亦闾阎聼小子谈笑覔封之意佛书朝生王子一日堕地便胜凡人晋传豫章行男儿当门戸堕地自生神生男有膂力之故可以用武致功取富贵倾动家国与美人容儿一頋倾人城再頋倾人国之倾不同】
　　赤霄行
　　孔雀未知牛有角渴饮寒泉逢觝触赤霄圃须往来翠尾金花不辞辱【杜田补遗稗博物志孔雀尾多变色色或红或黄有如云霞无定人采其尾有金翠五年而后成始生三年金翠尚少初春乃生四月后凋与花蘂俱衰雌者不冠尾短无金翠人采其尾以饰翠拂生翠则金翠之色不减南人取其尾者握刀蔽于丛竹潜隠之处伺过急剪之若不急断回首一頋无复光彩矣　赵云孔雀赤霄圃往来之物渴而饮泉不知牛有角而逢觝触值非其类也赤霄楚词载赤霄而凌太清在孔雀言之张茂先鹪鹩赋序彼鹫鹗鹍鸿孔雀翡翠或凌赤霄之际或托絶垠之外圃在昆仑山上之别名见葛仙公传觝触文子兕牛之动以抵触而觝字嵇叔夜琴赋触岩觝隈翠尾金花孔雀之羽毛晋左九嫔孤雀赋戴丝碧之秀毛擢翠尾之脩茎钟防赋丹口金辅目素规】江中淘河吓飞燕衔泥却落羞华屋【杜田补遗尔雅释鸟鹈鴮鸅郭璞注今之鹈鸪也沈水食鱼故名洿泽俗呼为淘河曹风维鹈在梁陆机疏鹈水鸟如鹗而极大喙长尺余直而广口中正赤领下胡大如数升囊若小泽中有鱼便羣其贮水满其胡而弃之令水竭尽鱼在陆地乃共食之故曰淘河本草鹈鸪大如苍鵞頥有皮袋容二升物展缩由袋中盛水以养鱼一名淘河身是水沫唯胸前有两块肉如拳云昔为人窃肉入河化为此鸟今犹有肉固名淘河荘子鱼不畏网而畏鹈鸪以其竭泽而取本草引窃肉逃河事名异而义不当以尔雅注释为正　赵云吓字庄子鸱得腐防鹓鶵过之仰而视之曰吓也燕从江上来为淘河所疑意谓燕争其鱼而吓之归华堂之上负此羞耻衔泥却落焉屋字韵上使衔泥古诗思为双飞燕衔泥巢君屋史记平原君传防血于华屋之下孔雀与燕皆自譬牛与淘河譬见辱之子华屋主人之屋岂言防州所依主人如柏中丞者乎】皇孙犹曽莲勺困【孝宣帝纪帝初为皇孙高材好学然亦喜游侠闘鸡走马具谙知闾里奸邪吏治得失数上下诸侯常困于莲勺卤中如淳曰为人所困辱也莲勺县有盐池纵广十余里乡人名为卤中莲音辇勺音灼】衞庄见贬伤其足【成十七年传则鲍牵而遂髙无咎齐人来招牵之弟鲍国而立之仲尼曰鲍庄子之知不如葵葵犹能衞其足注□倾叶向日以蔽其根言鲍牵居乱不能危行言孙　赵云言衞荘之所以所以见贬于孔子者以自伤其足也皇孙遭困所以自寛衞庄见贬又以自责】老翁慎莫怪少年葛亮贵和书有篇【赵云老翁自言少年所见辱之子贵和蜀志诸葛亮传陈寿所上诸葛亮集目録凡二十四篇而贵和第十一惜其书不传以亮贵和自责葢惟不能和必召辱矣】丈夫垂名动万年记忆细故非髙贤【赵云此句见公胸懐廓落无宿恨矣乃顔渊犯而不校者乎前汉匈奴传孝文遗匈奴书朕与单于皆捐细故师古曰细故小事　师云公不以细故芥蔕于胸次则与必报睚眦之怨者异矣】
　　前苦寒二首
　　汉时长安雪一丈牛马毛寒缩如猬楚江巫峡氷入懐虎豹哀号又堪记【杜田正谬西京杂记汉元封二年大雪深数尺野中鸟兽皆化牛马踡蹜如猬鲍明逺出自蓟北行疾风冲塞起沙乐自飘扬牛马缩如猬角弓不可张】秦城老翁荆扬客【师云杜陵秦地公自谓也】惯习炎蒸嵗絺绤冥祝融气或交手持白羽未敢释【汉时雪五尺令一文加言之也马牛寒缩为异况虎豹哀号又堪记矣白羽言扇】
　　右一
　　去秊白帝雪在山今秊白帝雪在地冻埋蛟龙南浦缩寒刮肌肤北风利楚人四时皆麻衣楚天万里无晶辉三足之乌足恐断羲和送将安所归【赵云雪在山尚少在地则多南浦缩水涸少也楚地多热四时麻衣以雪为讶也无晶辉则雪下之天知此也淮南子日中有踆乌注踆趾也谓三足乌羲和日御以雪寒足防则羲和驭日车失其所归矣　师云乐杜云南浦蛰龙冻】
　　右二
　　后苦寒二首
　　南纪巫庐瘴不絶太古以来无尺雪蛮夷长老怨苦寒昆仑天闗冻应折【师云古诗昆仑香云际天闗烟气昏杜田补遗诗防防江汉南国之纪説者以江汉为南纪非南纪乃分野名广天文志东循岭徼逹瓯闽中是谓南纪所以限蛮夷　赵云自江汉以南皆谓南纪非特江汉巫庐二山名葢防州巫山江州庐山皆在南纪郭景纯江赋巫庐嵬崫而比峤南国谓炎方故瘴不絶前汉艺文志有太古以来年纪二篇神异经昆仑有铜柱焉其髙入天所谓天柱围三千里周围如削铜柱下有回屋辟方百丈所谓天関岂天柱乎列子共工氏与颛顼争为帝怒触不周之山天柱折也】猿口禁不能啸白鹄翅垂眼流血安得春泥补地裂【赵云司马相如上林赋猿素雌陆机苦寒行猿临岸叹张平子西京赋挂白鹄聨飞龙若实有猿白鹄之事郦道元水经注邓芝射猿猿自防矢巻木叶塞射疮芝叹曰伤物之性吾其死矣邓徳明南康记卢耽仕州为治中少学仙术善觧飞腾每夕辄凌虚归家晓则还州尝元防至晓不及朝列化为白鹄至阁前翺翔欲下威仪以帚扫之得一只履耽惊还就列内外左右莫不骇异史记日者传噤口不能言古乐府飞乌行吾欲衔汝去口噤不能开后汉冯异传始垂翅回谿然奋冀渑池老子地无以宁将恐裂】
　　右一
　　晚来江门失大木猛风中夜吹白屋天兵防斩青海戎杀气南行动坤轴【师云春秋括地图地有四柱三千六百轴也】不尔苦寒何太酷巴东之峡生凌澌彼苍回干人得知　【赵云青海戎言吐蕃木虚海赋又似地轴挺防而争回言告寒之故以天兵斩尽吐蕃杀气所致也荆州人歌已东之峡巫山长猿鸣三声泪霑裳诗彼苍者天言寒气酷甚天亦为之回转干旋】
　　右二
　　晚晴
　　髙唐暮冬雪壮哉旧瘴无复似尘埃【峡中毎岚瘴起如尘埃翳天】崖沉谷没白皑皑江右缺裂青枫摧南天三旬若雾开【舞鹤赋严严若雾】赤日照耀从西来六龙寒急光徘徊【六龙日御也】照我衰顔忽落地口虽吟咏心中哀未怪及时少年子扬眉结义黄金台【燕昭筑黄金台以礼郭隗鲍照岂伊白璧赐特起黄金台】泊乎吾生何飘零支离委絶同死灰【支离言不为时所用也庄子支离疏又心固可使如死灰赵云师民瞻本改旧本髙堂作髙唐是葢防州所作宜使巫山之髙唐也日从西来天晚而后见日故也六】
　　【龙所以驾日车淮南子谓之六螭】
　　复阴
　　方冬合沓阴塞昨日晚晴今日黑万里飞蓬映天过孤城树羽杨风直江涛簸岸黄沙走云雪埋山苍兕吼【师云鲍照诗苍兕号空林】君不见夔子之国杜陵翁牙齿半落左耳聋【防州古防子国杜陵子美故里　赵云合沓洞萧赋薄索合沓注重沓也昨日今日韩诗外传昨日何生今日何成孤城树羽则白帝城上屯戍之旗太公誓师曰苍兕云云】
　　夜归
　　夜来归来冲虎过山黒家中巳眠卧傍见北斗向江低仰看明星当空大庭前把烛嗔两炬峡口惊猿闻一个白头老罢舞复歌杖藜不睡谁能那【赵云此萹防壮浑成湼槃经行止眠卧公又使睡眠字亦湼槃经有如人喜眠睡眠滋多也前汉书王莽时夏侯胜那汉以老病罢韦贤以老病罢归岂摘字用乎南使蔡兴宗传太尉沈庆之日加老罢私门兵刀顿闗方是两字全出荘子原宪杖藜应门】
　　寄栢学士林居
　　自胡之反持干戈天下学士亦奔波【避乱奔散如波之奔】叹彼幽栖载典籍萧然暴露依山阿【言年所休庇也汉书衣冠暴露】青山万里静散地白羽一洗空垂萝乱代飘零余到此古人成败子何如荆扬春冬异风土【风土记荆扬间春寒冬暖所以为异】巫峡日夜多云雨【神女朝为云暮为雨】赤叶枫林百舌鸣黄泥【一作花】野岸天鸡舞【天鸡鸟名谢灵运海鸥戯春岸天鸡弄和风】盗贼纵横甚宻迩形神寂寞甘辛苦防时髙议排金门各使苍生有环堵【赵云宋谢灵运秋胡四言念彼奔波意虑回惑谢灵运南山诗疑此永幽栖晋嵇康采薇山阿王弼投戈散地既居散地则眼不见干戈此所以白羽一洗也家语子贡言军旅赤羽如日白羽如月空垂萝则不见白羽但见垂萝耳此大厯二年之冬春则去年十二月周智光反据华州正月同华将吏杀智光传首阙下九月吐蕃冦灵州又冦邠州同月桂州山獠反斯为盗贼纵横或云别有盗贼去防为近史所不载有因公诗而见者鹍鸡舞于兰渚而公亦六絶句首萹云竹髙鸣翡翠沙僻舞鹍鸡今取舞字变云天鸡舞】
　　寄从孙崇简
　　嵯峨白帝城东西南有龙湫北虎溪吾孙骑曹不记马业学尸乡多养鸡【杜田补遗世説王子献为桓冲骑曹叅军桓问曰卿何署曰不知何署时见牵马来似是马曹又所管有防马曰何由知其数又问马死多少曰未知生焉知死　赵云尸乡事列仙传祝鸡翁洛阳人居尸乡北山下养鸡皆有名字暮栖树画放散食欲取呼名即至贩鸡及子得千万钱辄置钱去】厐公隠时尽室去武陵春树他人迷【赵云厐公防阳人居岘山刘表就之太息而去后携妻子登鹿门山采药不反武陵在今鼎州即桃源也陶渊明集载晋太元中武陵人补鱼縁溪行忌路逺近忽逢桃花林得一山山有小口髣髴若有光舍船从口入行数十歩豁然开朗土地平旷屋舎俨然黄发垂髫并怡然相乐见渔人乃惊问所从来便要还家既出及郡诣太守説即遣人随往遂迷不复得路尽室俗所谓挈家也左传尽室以行诗岂无他人葢言从简既如厐公携妻子以隐他日人有误入其境则如武陵之迷也】与汝林居未相失近身药里酒长携牧叟樵童亦无頼莫令斩防青云梯【文选注仙者以云而升谓之云梯　赵云谢灵运登石门最髙顶惜无同懐客共登青云梯】
　　西阁曝日
　　凛烈倦冬负暄嗜飞阁【赵云梁元帝纂要冬日英冬负暄见冩懐上萹注】羲和流徳泽颛顼愧倚薄【曹子建悲风鸣我侧羲和逝不留重阴润万物何惧嵗不周倚薄见前注】毛发且自私肌肤潜沃若太阳信深仁襄气歘有托歌倾烦注眼容易收病脚【赵云帝曰颛顼见礼记月令谢灵运诗拙疾相倚薄犹得静者便倚薄附着之谓旧本具自和师民曕本作且自私是欹倾烦注眼则光采注眼之烦而欹倾也】流离杪木猿翩僊山颠鹤【敬祖连翩御飞鹤谢灵运仰看条上猿】朋知苦聚散哀乐日已作即事防赋诗人生忽如昨古来遭丧乱贤圣尽萧索胡为将暮年忧世心力弱【赵云鸟兽之寒见日则喜公曝日西阁非徒取暖快且有所思念焉用是知人之情聚则乐散则哀朋友知旧若聚而复散也惟其既聚复散此哀乐于一日之间已自作也旧本作用知非】
　　水阁朝霁奉简严云安
　　东城抱春岑江阁隣石靣崔嵬神云白朝旭射芳甸【谢晖有杂英满芳甸】雨槛卧花丛风牀展书巻钩帘宿鹭起丸药流莺转呼婢取酒壶续儿诵文选晚交严明府矧此数相见【赵云去秋有赠郑十八贲云异味烦县尹郑十八者云安知县也今此诗题云简严云安又是新知县邪公诗两字毎使文选尝示宗武曰熟精文选理今又曰续儿诵文选则于文选为精矣　转或作啭】
　　晚登瀼上堂
　　故隮瀼岸髙颇免崖石拥开襟野堂豁系马林花动【赵云选赋向北风而开襟荘子似系马而止】雉堞粉似云【薛云公羊传五板而堵五堵而雉百雉而城堞城嫱马靣也】山田麦无陇春气晚更生江流静犹涌四序婴我懐羣盗久相踵黎民困逆节天子渴垂拱【赵云胡戎盗贼犯顺为逆莭天子皇皇不得垂衣拱手】所思注东北深峡转脩耸【赵云东北言长安由峡中转视髙山而往斯为深峡】襄老自成病郎官未为冗凄其望吕葛不复梦周孔济世数向时斯人各枯冢【老子其人与骨皆朽矣赵云公为尚书工部贠外郎而郎官上应列宿未为冗矣谢灵运发石首城诗钦圣若旦暮懐贤亦凄其不复梦周孔以不复得用周孔之道以经济矣孔子曰甚矣吾衰也久矣吾不复梦见周公吕葛太公武侯言前时济世非无其人人与骨皆朽为枯冢】楚星南天黑蜀月西雾重安得随鸟翎迫此惧将恐【诗云将恐将惧】
　　敬寄族弟唐十八史君
　　与君陶唐后盛族多其人圣贤冠史籍枝罗源津【甫自撰万年县君京兆杜氏墓铭曰其先系统于伊祁分姓子唐社春秋传云穆叔谓之世禄其兹在乎汉髙纪賛曰范宣子亦曰祖自虞以上为陶唐氏在夏为御龙氏在商为豕韦氏在周为唐杜氏注唐杜二国名】在今气磊落巧伪莫敢亲介立实吾弟济时肯杀身【逺巧伪而介立者史君也】物白讳受玷行高无汚真得罪永防末放之五溪滨【汉黄琼皦皦者易为汚峣峣者易为缺四子讲徳青蝇不能秽垂棘诗白圭之玷尚可磨也语杀身以成仁马援传击武陵五汉蛮夷注防樠酉潕辰所谓五溪　赵云上两句明其得罪之由以不受汚玷而致然也与皓皓者易汚之义不同五溪蛮夷皆盘瓠子孙今在辰州界】鸾鳯有铩翮先儒曽抱麟【顔延年咏嵇中防诗鸾翮有时铩铩所拜切残也刘越石诗谁云圣达莭知命故不忧宣尼悲获麟西狩涕孔丘注孔子亦抱麟而泣　赵云铩者残羽淮南子飞鸟铩羽先儒孔子公羊传哀公十四年春西狩获麟何以书记异也孔子曰孰为来防孰为来哉反袂拭西涕泣沾袍今云抱麟羽前书所纪或有载抱麟而泣也】雷霆霹长松骨大却生筋一失不足伤念子孰自珍【赵云松骨大而生筋则霹不能尽破喻唐虽得罪未能伤以其熟于自珍也】泊舟楚宫岸恋阙浩酸辛除名配清江【清江属施州】厥土巫峡邻登陆将首途笔扎枉所申【赵云楚宫指防州盖襄王所游宫乐史寰宇记于巫山县载楚宫之名施州竒江县在防州南九域志此至本州界一百里自界首至防一百二十五里巫山县则在防东七十五里故云厥土巫峡邻前云得罪永防末放之五溪濵永泰末则嵗在乙已五溪濵则辰州今公出峡乃戊申大厯三年寄此诗而云除名配清江则再贬责矣】归朝局病肺叙旧思重陈春风洪涛壮【顔延年春江壮风涛刘越石弃置勿动陈　赵云诗谓天葢髙不敢不局此局为不申之义公言其归朝不得则思叙旧以往春时得一见也王粲海赋洪涛奋荡又西京赋起洪涛而扬波】谷转颇弥旬我能泛中流搪哭鼍獭瞠【赵云谷转郭景纯江赋盘涡谷转汉武帝秋风辞横中流兮扬素波孔融汝南优劣论颇有芜菁唐突人参周伯仁谓庾元规曰何乃刻画无盬以唐突西施任彦升谢记室牋惟此鱼目唐突璠璵】长年已省拖【省视也拖乃正船木长年则川人谓操舟者】慰此贞良臣【指言唐史君也】
　　释闷【赵云诗六韵谓之古诗而中四韵尽对谓之近体而字眼不顺句之平仄不拘葢所谓呉体者乎】
　　四海十年不解兵犬戎也复临咸京【禄山思明之乱方已而吐蕃复防京城　赵云自天寳十四载嵗乙未安禄山反至广徳元年嵗癸邜吐蕃复防京师此诗二年嵗在甲辰春半已闻车驾归京师之作吐蕃之兵未已禄山于天寳十五载尝防京师而今吐蕃再防焉故云】失道非闗出襄野扬鞭忽是过湖城【杜补遗荘子黄帝见见大隗乎具茨之山至于襄城七圣皆迷无所问涂适遇牧马童子而问焉　晋王敦作逆明帝骑马赍七寳鞭至湖阴察军形军昼寝梦曰绕城忽惊觉曰营中有黄须鲜卑奴来何不防取命骑追之不及　赵云犬戎犯京师代宗车驾幸陕湖城之句皆以黄帝言之则城则黄帝鼎湖所在今幸陕所经过之地】豺狼塞路人防絶烽火照夜尸纵横天子亦应厌奔走羣公固合思外平但恐诛求不改辙闻道嬖孽能全身【指程元振时元振用事媒孽大臣故吐蕃入冦以至功臣不肯用命　赵云豺狼以譬盗贼张孟阳诗贼盗如豺虎车驾虽归长安而有乞迁洛巡海之説故云天子亦应厌奔走羣公固合思外平嬖孽指程元振此犹未知其死也】江邉老翁错料事眼暗不见风尘清

　　九家集注杜诗巻十三
　　钦定四库全书
　　九家集注杜诗巻十四　　宋　郭知逹　编古诗
　　八哀诗【并序】
　　伤时盗贼未息兴起王公李公叹旧怀贤终于张相国八公前后存没遂不诠次焉【王仲宣张景阳皆作七哀诗黄鸟哀三良亦其义也赵云选有七哀诗名曹子建王仲宣张景阳皆作焉止一首而名七哀诗特取其义耳注谓痛而哀义而哀】
　　【感而哀怨而哀耳目闻见而哀口叹而哀鼻酸而哀子建之诗为汉末征役别离妇人哀叹仲宣之诗专哀汉乱景阳之诗虽再赋前则哀人事迁化后则哀帝室渐衰今公八篇以哀八公而名八哀诗挨傍选诗题耳目八人皆故矣旧本四篇作故字四篇作赠字误也盖传本惑公所谓八公前后存没之语乎公特言八公存没或前或后如某甲殁时某乙犹存而诗不能诠次其殁之前后耳记曰我欲作九原又曰死而可作吾谁与归王公思礼李公光弼皆良将公伤盗贼欲作其死以为用故主二公为首兴起首者作之谓矣至叹旧懐则通言下六公】
　　赠司空王公思礼【思礼加守司空上元二年薨赠太尉谥武烈】
　　司空出东夷童稚刷劲翮【赵云思礼上元元年加司空次年薨虽赠太尉以薨时官称之按史高丽人故云东夷后汉邓禹传父老童稚此所先见者元魏成淹曰羔裘冠不以吊此童稚所知也隋炀帝言薛道衡我少时与之行役轻我童稚陈孔璋为曹洪与魏文帝书挥劲翮张景阳七命落劲翮刷字沈休文和谢宣城请将随渤海去刷羽泛清源】追随燕蓟儿颍鋭【一云脱】物不隔【思礼营州城傍高丽人也少习我旅随节度使王忠嗣至河西与哥舒翰对为押衙赵云按史思礼父为朔方军将思礼习战鬬所谓追随燕蓟儿追随字曹植诗飞盖相追随燕蓟儿犹山简传所谓坐井儿平原君传毛遂曰使遂早得处囊中乃颍脱而出】服事哥舒翰意无流沙碛【赵云按哥舒翰为陇右节度使思礼与中郎将周秘事翰授右卫将军闗西兵马使从讨九曲九曲按西戎地流沙在其外意无流沙碛言轻视西戎不以为意无字则左太冲诗志若无东呉】未甚防行间犬戎大充斥短小精悍姿屹然强冦敌【左传盗贼充斥杜田补遗前汉严延年为人短小精悍敏防于事　赵云按史加金城太守安禄山反翰为元师奏思礼赴军宗曰河陇精鋭悉在潼闗吐蕃有衅惟倚思礼耳犬戎指吐蕃　师云史记郭解传解为人短小精悍】贯穿百万众出入由咫尺马鞍悬将守甲外控鸣镝【薛云前汉书顿冒作鸣镝习勒其骑射应劭曰骁箭】洗劒青海水刻铭天山石【思礼以防石堡城功除右金吾卫将军充闗西兵马使蔡琰诗马鞍悬虏头鸣镝匃奴以射头曼者班固为窦宪刻燕然铭】九曲非外蕃其王转深壁【薛云唐防要景陇四年赞普请昏以左卫大将军杨矩为送金城公主使后矩为节州都督吐蕃厚赂之因请河西九曲地为公主汤沐邑矩奏与之吐蕃既得九曲尤与唐地近自是后叛传以功授右卫将军闗西兵马使从讨九曲　赵云旧本出入由字应是犹字方有义洗剑青海刻铭天山皆言战胜深入青海天山皆西戎地思礼既从讨九曲则非外蕃矣转深壁言吐蕃主迯逺地为壁垒】飞兎不近驾【杜田补遗飞兎古之神马兎善走跃而复能飞以名马其驳快可知淮南子夫待騕防飞兎而驾之则世莫乗车矣言其难得也陈孔璋答东阿牋飞兎流星超越山海龙骥所不敢追驽马可得齐足哉魏志吕布有马名赤兎能驰城飞堑故语曰人中有吕布马中有赤免】鸷鸟资逺击【十二嵗翰征九曲思礼后期欲引斩之续命使释之思礼传言曰斩则斩却唤作何物诸将皆以是壮之】晓达兵家流饱闻春秋癖胷襟日沈静肃肃自有适【赵云鸷鸟鹰隼之属传鸷鸟之击月令鹰隼早击兵家流汉艺文志兵家者流凡百八十二家春秋癖晋杜预虽为将军有左传癖裴楷目夏侯云肃肃如入宗朝中但见礼乐器】潼闗初溃防万乗犹辟易偏禆无所施元帅见手格【禄山反思礼从翰守潼闗密语翰诛国忠又欲以三千骑刦之翰不从遂败思礼为偏禆而谋不见从翰遂被擒元师翰也万乗天子辟易播迁　赵云辟读从辟易音周易之易项籍传杨喜骑追羽羽还咤之喜人马俱惊辟易数里师古曰辟易谓开张而易其本处今言明皇乗舆播迁也盖至徳十五年六月辛夘吐蕃将火防归仁执哥舒翰叛降于贼遂陷潼闗京师大骇甲午诏亲征遂幸蜀元师指翰见手格为敬手所格而去】太子入朔方至尊狩梁益胡马纒伊洛中原气甚逆【赵云太子肃宗七月丁夘以皇太子为天下兵马元师北收兵至灵武裴冕等奉皇太子甲午即皇帝位至尊狩梁益又申言明皇纒伊洛言禄山兵在东京中原气则长安一带】肃宗登宝位塞望势敦迫【翰既败潼闗不守宗幸蜀太子入灵武图兴复而羣臣劝进遂即位以从人望思礼奔行在　赵云易系辞圣人之大宝曰位塞望势敦迫言塞天下之望其势出于裴冕等所迫也】公时徒步至请罪将厚责际防清河公间道传玉册天王拜跪毕谠议果氷释【思礼至行在上责其不坚守坐纛将斩之防房琯之在蜀奉太上皇册命至諌上以为可收后效遂释之　赵云言跪受房公玉册肃宗初欲诛思礼以房公可收后效谠直之语故氷释其所欲诛之意庄子涣水将释左传序涣然若氷释】翠华巻飞雪熊虎亘阡陌屯兵鳯凰山【师云理兵凤翔】帐殿泾渭辟【天子所在以帐为殿象宫阙台殿　师云言乗舆还南　赵云翠华天子之旗上林赋建翠华之萎防巻飞雪言其时之在冬一作雪中飞非周礼熊虎为旗亘阡陌言兵旗之多旧注却是摘字言兵旅非矣屯兵鳯凰山方是言兵旅也怅殿曲水聫句庾肩吾回川入帐殿列俎间芳洲刘孝绰曲水宴诗皇心睠乐饮帐殿临春渠帐殿辟于泾渭则在平凉乃渭州】金城贼咽喉诏镇雄所搤【思礼既释寻副房琯战便桥不利更为闗内行营节度河西陇右伊西行营兵马使守武功以控贼及广平王收复思礼入清宫　师云史马援击五溪蛮夷进壶头搤其咽喉　赵云金城唐兰州郡名今武功也前汉昭帝始元六年置金城郡臣瓉曰称取其坚固也乃墨子金城汤池之义师古曰一云以郡在京师之西故谓金城金西方之行也咽喉字史中夏为咽喉搤字音乙华切娄敬夫与人鬬不搤其亢抗其背未能全胜今陞下入闗而都按秦之故此亦搤天下之亢而拊其背也杜田补遗杨子云解嘲蔡泽山东之匹夫也西揖强秦之相搤其咽亢其气新史思礼守武功此搤金城之咽喉】禁暴晴无双爽气春浙沥巷有从公歌【诗无小无大从公于迈】野多青青麦　【赵云左传武有七徳而禁暴居其首事则本传言其持法严整士不敢犯也爽气借用晋王徽之西山朝来致有爽气今言山川之气清爽如雪霰之浙沥字出雪赋巷字诗巷无居人歌则歌此也庄子青青之麦生于陵陂】及夫哭庙后复领太原役【郭子仪收复两京时太庙为贼所焚权移神主于大内长安殿上皇谒庙请罪及光弼镇河阳制以思礼为太原尹北京留守河东节度使　赵云于思礼诗用哭庙字由思礼先入清宫故也新史长安平思礼先入清宫乾元二年代李光弼为河东节度副大使然谓之复领太原役则已前亦尝在太原矣而史不载无可考】恐惧禄位高怅望王土窄不得见清时【上元二年思礼薨广徳元年史朝义灭痛其不见时清也】呜呼就窀穸【左传唯是窀穸之事】永击五湖舟【伤其不得功成身退】悲甚田横客【田横死賔客闻之从死者五百人言思礼賔客尤甚于横】千秋汾晋间事与云水白【赵云汾晋言河东前句复领太原役必两次在太原宜有显绩厯千年如云水之白】昔观文苑传岂述防蔺绩【防颇蔺相如古名将】嗟嗟邓大夫士卒终倒防【赵云形容思礼文不足而武有余防蔺名将岂必书其文采于文苑传乎汉史有文苑传邓景山曹州人以文吏为太原尹北京留守太原一偏将罪当死诸将各请赎其罪景山不许其弟请以身代又不许其弟请纳马一匹以赎兄罪景山许其咸死众怒曰我等人命轻如一马乎遂杀景山左传晋灵辄报赵宣子一饭之恩倒防于公徒】
　　故司徒李公光弼
　　司徒天宝末北收晋阳甲【唐李光弼传光弼营州人善骑射能读班氏汉书少从戎严毅有大畧天宝十三年郭子仪荐之堪当阃寄禄山乱宗幸蜀肃宗圣兵灵武授光弼户部尚书兼太原尹晋阳太原　赵云光弼加检校司徒至徳二载寻迁司空今据为司徒以前事称其官耳按史禄山反郭子仪荐其能持节河东节度副大使知节度事晋阳河东太原比收晋阳甲言用河东太原兵矣传虽不着可以意逆之晋阳甲字公羊定十三年晋赵鞅取晋阳之甲讨君侧之恶】胡骑攻吾城愁寂意不惬人安若泰山蓟北断右脇朔方气乃苏黎首见帝业【贼将史思明等四伪帅来攻城光弼麾下众不满万皆乌合人贼以太原屈指可取光弼伺其怠出击大破之斩首十余万级乂破思明于嘉山河北归顺者十余郡朔方河北　赵云胡骑攻吾城传言史思明李立节蔡希徳攻饶阳者矣晋刘琨长啸而胡骑退却世説左太冲作三都赋初意思甚不惬传其安若泰山危如累卵右胁佛书有左胁卧右胁卧之语而断右胁挨傍断匃奴右臂言也观公为华州郭使君进灭残冦形势图状云平卢兵马在贼左胁今所谓右胁正此义也前汉高祖五载而成帝业光弼屡战胜所以断蓟北之胁苏朔方之气使万民得见帝业】二宫泣西郊九庙起頽压【至徳二载郭子仪收复两京权移神主于大内长安殿上皇谒请罪令云云二宫盖并肃宗言之西郊则上皇自蜀归京师之郊九庙往在诗注】未防河阳卒思明伪臣妾复自碣石来火焚乾坤猎高视笑禄山公又大献防【乾元二年为天下兵马元帅与九节度兵围安庆绪于相州防有日矣史思明自范阳来救屡絶粮道光弼身先士卒苦战胜之思明因杀庆绪即伪位纵兵河南贼势甚炽光弼议洛不足抗贼遂檄官吏令避冦引兵入三城贼惮光弼顿兵白马祠不敢西犯宫阙遂战于中潬西大破逆党贼走保怀州　赵云唐史史思明乗胜西向光弼敦阵徐行趋东京谓留守韦陟曰赋新胜难与争锋欲屈之以计然洛无见桹危偪难守公计安出屈曰益屈陜兵公保闗闗可以持久光弼曰两军相敌尺寸地必争今委五百里而守闗贼得地势益张不如移军河阳北阻泽潞胜则出败则守表里相应贼不得西此猨臂势也遂悉军趋河阳贼帅周挚与安太清攻北城光弼禽周挚及徐璜玉李秦授矣惟大清挺身走思明未知犹攻南城光弼驱所俘示之思明大惧筑垒以拒官军太清袭懐州守之光弼义降贼二将高晖李日越决丹水灌懐州王师乗城擒太清杨希仲送之京师献俘太庙今云未防河阳卒则方悉军河阳时也伪臣妾则思明必尝伪降自碣石来与大猎皆不载于传而固有此事也碣石海畔山在冀州之域则兵仍自北来也笑禄山言思明笑禄山而自矜也献大防传所未献俘】异王册崇勲小敌信所怯拥兵镇河汴千里初妥帖【异王以非刘氏而王者杜田正谬光弼以功封临淮王非谓非刘氏而王小敌信所怯谓北邙之败也光武与王凤等战自将步骑千余前去诸部喜曰刘将军平生见小敌怯今见大敌勇甚可怪也　赵云异王异姓之王光弼封临淮郡王按新史在宝应元年封王后书收许州破走史朝义不见怯小敌镇河汴事若相州北邙之败则鱼朝恩为之又非可言小敌也又乃在封王之前当俟博闻妥帖字文赋或妥帖而易施】青蝇纷营营风雨秋一叶内省未入朝死泪终映睫【赵云唐史相州北邙之败朝恩羞其防谬故深忌光弼切骨程元振尤嫉之二人用事日谋有以中伤者及来瑱为元拫谗死光弼愈恐吐蕃冦京师代宗诏入援光弼畏祸迁延不敢行及帝幸陜犹倚以为重数存问其母以觧嫌疑帝还长安因拜东都留守察其去就光弼以久须诏书不至归徐州收租赋为解帝令郭子仪自河中辇其母还京二年光弼疾笃奉上前后所赐实封诏不许薨年五十七诏百官送延平门外青蝇纷营营指鱼程也风雨秋一叶言其危也内省未入朝则光弼既当入援京师而不行又拜东都留守若遂就之当由长安朝而后往正复以内自省过未敢就也青蝇诗篇名以刺谗也言谗如青蝇之汗物论语内省不疚睫字韵孟尝君涕泪承睫】大屋去高栋长珹扫遗堞平生白羽扇【裴启语林曰诸葛武侯自羽扇指麾三军也】零落蛟龙匣【赵云高栋言为国之栋干长安如李勣之贤长城平生白羽扇以诸葛亮比之零落蛟龙匣言扇羽零落也蛟龙匣应是剑匣言剑之蛟龙在匣而扇羽零落于其问】雅望与英婆【二十八将论至使英婆茂绩委而不用】恻怆槐里接【命京兆尹弟五琦监护丧事塟三原诏宰臣百官祖送延平门外前汉槐里属右扶风　赵云世説魏武将见匃奴使自以形陋不足以雄逺国使崔季珪代已自捉刀立牀头既毕令间谍问曰魏王如何匃奴使曰魏王雅望非常然牀头捉刀人乃英雄也槐里塟地属右扶风今之凤翔府正在长安之西】三军晦光彩烈士痛稠叠直笔在史臣将来洗箱箧【赵云其代子仪朔方也营垒士卒麾帜无所更光弼一号令之气色乃益精明则其死三军光彩为晦暗矣又云光弼用兵谋定后战能以少覆众治师训整天下服其威名军中指顾诸将不敢仰视则其死英烈之士思其威重痛感不一而止矣选时岩峭岭稠叠下言史以直笔书光弼功业不幸遭谗致公恐惧之事将来洗净箱箧污辱此必当时犹有以相州北邙之败归罪光弼者矣载记慕容盛时无直笔之史汉书箱箧刀笔之任】吾思哭孤冡南纪阻归楫【甫避乱荆衡故云南纪　赵云南纪楚分若南下则厯南纪往归长安可以哭光弼之冢今冢而不能故云】扶防永萧条未济失秋涉疲薾竟何人洒涕巴东峡【巴东峡在荆州　赵云语防而不扶西都赋原野萧条未济易之卦名利涉大川或曰扶防言大厦之防意若用栋梁比之书若涉大川用汝作舟楫利涉以舟楫比之然前句已有大屋去高栋指为公句意重叠不知公正用论语扶防字岂止指为扶大厦之防乎左传本必先防则木之防也又曰自下射之防杜囘踬而防则人之防也汉史兴国救防选暴兴疾防则防亦不在屋言矣疲薾荘子薾然疲役巴东峡指防州古诗巴东之峡巫山长云安防州属县去州不百五十里可以言巴东峡旧注为在荆州非】
　　赠左仆射郑国公严公武【赵云旧本作赠字非新旧史载武厯职互有同异武初以防调太原府叅军事陇右节度使哥舒翰奏充判官累迁殿中侍御史宗入蜀擢谏议大夫至徳初赴肃宗行在房琯荐为给事中已收长安拜京兆少尹兼御史中丞坐琯事贬巴州刺史旧史郤云绵州久之迁东川节度使上皇合剑南为一道擢武成都尹剑南节度使旧史郤又云迁御史大夫入为太子賔客迁京兆尹为为一道擢道使新史于此封郑国公迁黄门侍郎旧史未言其封国郤云罢兼御史大夫改兼吏部侍郎寻迁黄门侍郎耳复出尹成都节度剑南既破吐蕃兵加检校吏部尚书旧史于此方云封郑国公永泰初卒赠尚书左仆射新旧史所载互有异同知此窃观巴州严武赋光福寺楠木歌碑题下云卫尉火卿兼御史严武夫武在巴州既有碑证则新史为是旧史言绵州者非官卫谓之卫尉少卿兼御史而已旧史御史中丞降御史也又通鉴上元二年五月载西川节度使崔光逺与东川节度使李奂共攻绵州斩叚子璋而杜公有严中丞枉驾见过诗题下注云严自东川除西川勅令西川都节制乃是宝应元年二月间诗则五月之后李奂去东川而后严公为东川节度使崔光逺去西川严公却自东川除西川勅命一时令两川都节制耳未是专以两川合为一道也宝应代宗年号如此则史云上皇合剑南为一道擢武成都尹剑南节度使非也武宝应元年初来成都既而四月师朝则在成都才四月而已又按通鉴当年六月壬戌载以兵部侍郎为西川节度使七月癸已剑南兵马使徐知道反推武不得进此武第二次来成都虽不得进其官是兵部侍郎其任只是西川节度使尤可推见前日止时勅命一时指挥合两川都节度也中间公有寄严大夫诗题是九日所寄则在六月以兵部侍郎为西川节度使不得不进之后为御史大夫矣又按通鉴广徳二年春癸夘载剑南东西川为一道以黄门侍郎严武为节度使旧史于此称武破吐蕃加检校吏部尚书封郑国公此第三次来成都方专是合两川为一道也次年永泰元年四月薨公诗有主恩前后三持节今哀之诗云三掌华阳兵岂不是宝应元年春初为两川都节制次以兵部侍郎来虽不得进而専节度西川广徳二年代宗方以东西川为一道而武以黄门侍郎来斯为三持节与三掌华阳兵乎严之谪巴州非绵州以碑刻证之严公之节度东西川或兼或専以通鉴及公诗证之见新旧史不足凭如此】
　　郑公瑚琏器华岳金天晶【赵云子谓子贡曰汝器也曰何器也曰瑚琏也礼记有虞氏之两敦夏后氏之四琏殷之六瑚周之八簋盖宗庙之器也武封郑国公故以郑公称之瑚言器言为宗庙之器武挺之之子华州华隂人尔程曰华山为西岳言其降为武故云金天而武乃其晶也古帝王之号曰金天氏晶音精字书精光也汉史天阳之晶选晶茹金晶】昔在童子日已闻老成名【赵云本传武字季鹰母不为挺之所答独厚其妾英武八嵗怪问其母母语之武以铁锤就英寝碎其首左右惊白挺之曰郎君戯杀英武曰安有大臣厚妾而薄妻者儿故杀之非戏也父竒之曰真严挺之之子此在童子曰已闻老成名矣虽无老成人尚有典刑】嶷然大贤后复见秀骨清【大贤谓严子陵赵云大贤指严挺之旧注非是按新史严挺之传资质轩秀旧史武传神气爽则见其父又见其子也如】
　　【是大贤挺之明矣】开口取将相小心事友生【甫与武世英尝醉登武床呼斥其父名而武不忤　赵云庄子开口而笑诗小心翼翼诗不如友生开口取将相传迁黄门侍郎与元载厚相结求宰相而事不遂是已小心事友生盖普言其实旧注拘矣况史云最厚杜甫然欲杀甫者数矣乎】阅书百纸【一云氏】尽落笔四座惊【赵云后汉王充家贫无书尝游洛阳市肆阅所卖书一见辄能诵忆百纸尽犹五行俱下之义一作百氏尽非六经诸史何独百氏乎王子敬传桓温尝使书扇笔误因画作鸟駮防牛甚妙虽画事而借字用耳公寄李白笔落惊风雨又古诗自言云观我落笔中书堂】厯职匪父任嫉雅常力争【武弱冠以门防防名哥舒翰奏充判官至徳初肃宗初靖难大收才杰武伏节赴行在宰相房琯首荐才畧累迁给事中赵云史武初调太原府参军事累迁殿中侍御史言其初虽补防而其后致身自得为侍御史也按殿中侍御史魏置也二人居殿中伺察非法所谓嫉邪者御史之职旧注引武为给事中乃在肃宗时与力争嫉邪有何相干父任汉书父任为郎】汉仪尚整肃【武为侍御史】胡骑忽纵横【赵云以武为御史所以肃清官仪下句武方为侍御直禄山乱从宗入蜀也光武为司校尉时三辅东迎更始见诸将过皆冦帻而服妇人衣莫不笑之或有畏而走者及见司僚属皆欢喜不自胜老吏或垂涕曰不图今日见复汉官威仪刘琨传清啸而胡骑退郤】飞传自河陇【张恋反】逢人问公卿【赵云史宗入蜀擢誎议大夫则天宝末武任蜀中矣飞传即传递之报也河陇则防兰熈河洮岷入阶文州西来蜀中之道盖肃宗即位灵武前路梗澁多由此路来蜀中有飞传自河陇来武必问公卿为谁或问某人在亡】不知万乗出雪涕风悲鸣受词剑阁道谒帝萧闗城【河陇剑阁萧闗城事新旧史皆不载　赵云上两句言肃宗七月丁夘即位灵武又十月癸未次彭原郡在蜀之逺亦不知万乗所出之的所以雪涕悲鸣于是请于宗乞往行在萧闗在原州谓平凉郡即今原州旧注非】寂寞云台仗【庾信哀江南非无北阙之兵犹有云台之仗】飘飘沙塞旌【赵云言行宫仪卫草创也沙塞指河陇行在之地】江山少使者笳鼓凝皇情【顔延年穷逺凝圣情又笳鼔震溟洲】壮士血相视忠臣气不平密论正观体挥发岐阳征【肃宗理兵凤翔】感激动四极聨翩收二宗【二宗长安东都二史皆不载武收复功赵云正观体言太宗朝事岐阳征固指凤朔而道实事然亦左传成王有岐阳之搜也史至徳初赴肃宗行在房琯荐为给事中已收长安拜京兆少尹则中间建议收复密论挥发之事矣】西郊牛酒再【沈休文碑牛酒日至壶浆塞陌西郊谓文王牛酒谓击牛酾酒飨士】原庙丹青明【叔孙通为原庙注原重日至以有庙今更立之修张良庙教云可改构栋宇而修丹青也　赵云西郊长安西郊二驾还复之所经至徳二年九月癸夘复京师十月丁夘车驾入长安则已具牛酒矣十二月丙午上皇至自蜀郡则又具牛酒谓之再欤旧注谓文王大非原庙丹青明则贼防京师焚毁九庙车驾既入首营建之丹青宫室之饰】匡汲俄宠辱【匡衡汲黯】衡霍竟哀荣【卫青霍去病　赵云匡衡汲黯言郑公谏诤如之既拜京兆少尹坐房琯事贬巴州刺史此宠之所辱也衡青霍去病言郑公能用兵如之为东川节度使迁谪中可哀而复荣也哀荣则自其生也荣其死也哀而摘用之】四登防府地三掌华阳兵【既收长安以武为京兆少尹兼御史中丞时年三十二后又迁京兆尹兼御史大夫华阳成都武以史思明阻兵不之官优游京师颇自矜大出为绵州刺史迁剑南东川节度使登发上皇诰以剑南两川合为一道拜武成都尹充剑南节度使入复求为方面拜成都尹在蜀累年恣行猛震威震一方赵云防府指京兆府成都府郑公京兆少尹又为京兆尹为成都尹剑南节度又复节度剑南此为四登防府也三掌华阳兵其事实具于题下注中书曰华阳黒水惟梁州则东西川皆华阳】京兆空栁色【色一云市张敞为京兆尹走马章台街唐诗有章台栁】尚书无履声【汉哀帝擢郑公为尚书仆射数求见谏诤上初纳用每见曵革履上笑曰我识郑尚书履声注生曰华　赵云上句又申言两为京兆之旧迹桞色章台栁是已若作栁市非下句言其在外加检校吏部尚书而未尝以尚书之识见上】羣鸟自朝夕白马休横行【成帝时御史府中列柏株常有野鸟　赵云上句言为殿中侍御史而迁为别官故鸟但自朝夕也下句言为谏议大夫汉制谏议大夫无常员皆名儒宿徳为之光禄张湛为光禄大夫数陈正议常乗白马武每有异政辄曰白马生生且复谏矣休横行言其常乗白马矣今为别官则休止马之横行也或曰侯景为乱乘白马以青丝为鞚而应防公诗屡使白马以言贼则此方只説严公耳】诸葛蜀人爱文翁儒化成【陈寿言蜀人爱亮虽甘棠之咏召公郑人之歌子产未足为过西汉文翁守蜀召下县子弟以为学官弟子为除更繇高者补郡吏以为孝弟力田由是大化蜀之学于京师比齐鲁】公来雪山重公去雪山轻【雪山西山赵山四句言镇成都诸葛文翁皆取其在蜀比之雪山在松维州外今威茂州也积雪虽夏不消故号雪山及与吐蕃为界公来雪山重言安而不揺故吐蕃畏公不敢动揺而辄犯顺所以为重也轻重亦如盐铁论言贤者所在国重所去国轻】记室得何逊韬钤延子荆【梁书何逊为建安王记室王爱文学之士日与逰宴又为庐陵王记室复随府于江州晋孙楚字子荆参石苞骠骑军事】四郊失壁垒虚舘开逢迎堂上指图画军中吹玉笙【赵云上两句言郑公所辟幕客皆美材也礼记四郊多垒卿大夫之辱也虚馆开逢迎言开閤以礼士公孙洪至宰相封侯起客馆开东阁以延贤人与参谋议下两句则政治优游可见】岂无成都酒忧国只细倾时观锦水钓问俗终相并意待犬戎灭人藏红粟盈【前两句言其车骑之出非专为问游终以问俗为事】以兹报主愿庶或【一作获】裨世程【赵云犬戎吐蕃郑公再节度剑南日破吐蕃七万众于当狗城遂克盬川城西然其意终待尽灭而人免诛求家给人足也庶获一作庶或非】炯炯一心在【见此心炯炯君应识注】沉沉二竪婴【晋侯求医于秦伯使医缓为之未至公梦疾为二竪子曰彼良医也惧伤我焉逃之其一曰居肓之上居膏之下若我何医曰疾不可为也在肓之上膏之下攻之不可达之不及药不至焉不可为也公曰良医也】顔囘竟短折【顔囘二十九蚤死武终时年四十洪范注短未六十折未三十】贾谊徒忠贞【褚渊碑忠贞允亮】飞旐出江汉【潘安赋飞旐翩以启路】孤舟转荆衡【荆衡楚地赵云郑公死于蜀灵衬　舟行而归陶渊明或棹孤舟】虚无马融笛怅望龙骖茔空
　　余老賔客身上媿簮缨【杜田补遗晋征呉童謡曰阿童复阿童衔刀飞渡江不畏岸上兽但畏水中龙阿童王濬小字武帝因以謡言拜濬为龙骧将军太康六年卒塟柏谷山大营茔域塟垣周四十五里面别开一门松栢茂盛本传所载止此非以龙骧名墓也　赵云后汉马融性好音乐作长笛赋今云虚无马融笛则郑公好笛可知矣老賔客公自言也媿簮缨公盖感叹其因武之辟为参谋而官为工部员外郎赐绯者也】
　　赠太子太师汝阳郡王璡【旧本作赠字非】
</div>
    <div class="pagination">
<a href="九家集注杜诗_page8.html">上一页</a><span>...</span><a href="九家集注杜诗_page4.html">4</a><a href="九家集注杜诗_page5.html">5</a><a href="九家集注杜诗_page6.html">6</a><a href="九家集注杜诗_page7.html">7</a><a href="九家集注杜诗_page8.html">8</a><span class="current-page">9</span><a href="九家集注杜诗_page10.html">10</a><a href="九家集注杜诗_page11.html">11</a><a href="九家集注杜诗_page12.html">12</a><a href="九家集注杜诗_page13.html">13</a><a href="九家集注杜诗_page14.html">14</a><span>...</span><a href="九家集注杜诗_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
