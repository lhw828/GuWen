<!DOCTYPE html>
<html>
<head>
    <meta charset="UTF-8">
    <title>空同集 - 第 28 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>空同集 - 第 28 页/共 102 页</h1>
    <div class="content">
二 结肠结肠忍更闻妾年十六初侍君父也早逝母独存为君生子今有孙昔走楚越迈燕秦万里君宁恤妇人外好不补中苦辛中年得归计永久命也百病攒妾身言乘意违时反唇妾匪无迕君多嗔中肠诘曲难为辞生既难明死讵知千结万结为君尔君不妾知肠在此 

三 结肠三阕声更咽汝肠难解我肠结夙昔失意共奔走汝实千辛我跄跌宦归家定今稍宁岂汝沉绵遽离绝魂乎魂乎游何方儿号女哭周汝旁劘心饮泣看彼苍愚者何寿慧何亡伫立逶迤若有望迫而即之独空床梁间二燕哺子急触落青虫污我裳锦衾尘埃委鸳鸯繐帷中夜风琅琅魂惊梦摇中惨伤阴雨啾唧灯无光呜呼此曲不可竟为君赓歌妾薄命 

哀才公 

正德巳巳年作此公甞荐余故有国士之感 

仲冬东南天皷鸣我军灭胡功可成道之将行岁在已星落辕门悲孔明尚书头颅血洗箭马革缠尸亦堪羡夷门野夫国士流痛哭天遥夜雷电 【是月雷电屡作】 

哭新县 

是时新设万年县新民反复杀副使李情灵宝人也 苦死可怜灵宝子有官十数同时死四路萧萧人断行一军尽惊床夜徙新民反复谁不知性实虎豹佯蝼蚁白金彩叚纵宽汝朝廷有问将何以 

观灯行 【详见梦华录】 

宋家累叶全盛帝宽大实皆称令主百姓牛马徧阡陌太仓米粟忧红腐宣和以来遂多事呜呼烂费如沙土海石江花涌国门离宫别殿谁能数羣臣谀佞秪自讦天下骚然始怨苦正月十四十五间有勑大驾观鳌山万金为一灯万灯为一山用尽工匠力不破君王颜此时上御宣德门乐动帘开见至尊奔星忽经于御榻明月初上堆金盆倾城呼噪声动地可怜今夜鳌山戏窈冥幻巧百恠聚金蛾翠管堪垂泪借问幸臣谁云是李师师外有蔡京与蔡攸夹楼锦幄罗公侯丞相之幄当前头奚儿腰带控紫骝如花少女擎彩球但闻楼上唤楼下黄帕笼盘赐玉羞月高鸣鞭至尊起幄中环佩如流水争道齐驱辇路□寺桥窈窕尘埃白火树龙灯又一时千光万焰天为赤常言宴安成祸基从来乐极还生悲君看二帝蒙尘日数月东京荒蒺藜 

石将军战场歌 

清风店南逢父老告我巳巳年间事店北犹存古战场遗镞尚带勤王字忆昔蒙尘实惨怛反复势如风雨至紫荆关头昼吹角杀气军声满幽朔胡儿饮马彰义门烽火夜照燕山云内有于尚书外有石将军石家官军若雷电天清野旷来酣战朝廷既失紫荆关吾民岂保清风店牵爷负子无处□哭声震天风怒号儿女床头伏皷角野人屋上看旌旄将军此时挺戈出杀胡不异草与蒿追北归来血流刀白日不动苍天高万里烟尘一剑扫父子英雄古来少天生李晟为社稷周之方叔今元老单于痛哭倒马关羯奴半死飞狐道处处欢声噪皷旗家家牛酒犒王师休夸汉室嫖姚将岂说唐朝郭子仪沉吟此事六十春此地经过泪满巾黄云落日古骨白沙砾惨淡愁行人行人来折战场柳下马坐望居庸口却忆千官迎驾初千乘万骑下皇都乾坤得见中兴主日月重开再造图枭雄不数云台士杨右齐名天下无呜呼杨石今巳无安得再生此辈西备胡 

玄明宫行 

今冬有人自京至向我道说玄明宫木土侈丽谁办此乃今遗臭京城东割夺面势创嶻嶪出入日月开帡幪矫托敢与天子竞立观忍将双阙向前矻石柱双蟠龙飞梁逶迤三彩虹宝构合沓殿其后俨如山岳翔天中金银为堂玉布地千门万户森相通光景闪烁倏忽异云烟鬼恠芃杳蒙以东金榜祠更侈树之松槚双梧桐溟池岛屿鰋鲤跃孔雀翡翠兼罴熊那知势极有消歇前日虎豹今沙虫牕扉自开卫不守人时游玩摇玲珑陛隅龙兽折其角近有盗换香炉铜青苔生泥獍面锁野鸽哺子雕花栊忆昔此阉握干柄帝推赤心阉罔忠威刑霹雳缙绅毒自尊奴仆侯与公变更累朝意叵测掊克四海真困穷长安夺第塞巷陌心复艳此阉何蒙构结拟绝天下巧搜剔遂尽输倕工神厂择木内苑竭官坑选石西山空夷坟伐屋白日黑挥汗如两斤成风转身唾骂阉得知退朝督劳何匆匆人心嗟怨入骨髓鬼也孰复安高崇峩碑照耀颂何事或有送男充道童闻言怆恻黯无答私痛圣祖开疆功渠干威福开者谁法典虽严柰怙终锦衣玉食巳叨窃琳宫宝宇将安雄何宫不镌护勑碑来者但看玄明宫 

康郎山歌 

君不见康郎山屹立东湖中波涛撼蚀山脚塌破庙枯木常烈风芒砀草昧赤帝出挥剑遂使凡蛇空卧榻之外事亦小万方有罪惟朕躬羙姬宝玉归御幄浮尸蔽江江水红发踪刘陶固其力恐战难言非数公秦人枉哭崤函瘗汉祖轻酬垓下功至今有庙此山侧天阴雨湿时见朱旗白马光如虹 

干陵歌 【武后陵黄巢伐之事具雪航肤见】 

九重之城双阙峙前有无字碑突兀云霄里相传翁仲化作精黄昏下山人不行蹂人田禾食禾豕强弩射之妖亦死至今剥落临道傍大者虎马小者羊问此谁者陵石立山崔嵬铜铁锢重泉银海中萦回巢也信力何由开君不见金棺玉匣出人世蔷薇冷面飞尘埃百年枯骨且不保妇人立身何草草 

刘子有金陵之差遂便觐省 

使君昔居紫荆关日登燕峤望吴山逢人颜色郁黯黕对酒涕泗交潺湲使君南向金陵去孤帆夜拂春天树旅枕常欹月落时梦魂先到云飞处杨子江头青草斜大孤山前开杏花行人三月重回首游子一年初到家出门烟草满芳甸凤凰台接麒麟殿游陌联翩追宿娱墨场婉女恋罗宾燕人生意气无南北白马青袍动江色即看舣舸石头城还闻税鞅钟山侧钟山崒嵂压秦淮燕赵风云入望来芙蓉秋鴈多愁思问君何日锦帆回 

送仲副使赴陕西 

骢马白玉鞍长鸣下云端今朝发汴水何日到长安孝王台前雪如山垂杨扫地春风还使君不带氷霜色却带春风入汉关相思明月楼西望古秦州河南咫尺不可见何况千山万水头西望秦州是我乡陇树秦云空断肠褰帷杖钺经行地欲寄双鱼到庆阳 

徐子将适湖湘余实恋恋难别走笔长句述一代人文之盛兼寓祝望焉耳 

峥嵘百年会浩荡观人文建安与黄初叱咤皆风云大历熙宁各有人戞金敲玉何缤纷　高皇挥戈造日月草昧之际崇儒绅英雄杖策集军门金华数子真绝伦宣德文体多浑沦伟哉东里廊庙珍我师崛起杨与李力挽一发回千钧天球银瓮世希绝鳌□鲸翻难具陈洪川无梁不可越日暮怅望劳余神徐郎生长苏台阴二十作贼雄海滨朅来抱玉叩阊阖长安绣陌行麒麟是时少年谁最文太常边丞何舍人舍人飘飖使南极直穷金马探泸津尔虽不即见颜色梦中彷佛形貌真余也潦倒簿书客诸公磊落清妙身大贤衣钵岂虚掷应湏尔辈杨其尘休令黼黻怨岑寂要与琬琰增嶙峋海陵先生雅爱士晚得徐郎道气伸乔王欵接虽不数迩闻亦欲来卜邻骅骝造父两相值一瞬万里谁能驯都门二月芳草发御沟杨柳垂条新徐郎绾牒将远适使我旦夕生悲辛为君沽酒上高楼月前醉舞梨花春天明挂帆向何处鸿鴈哀鸣求故羣南登会稽探禹穴西浮湘水吊灵均洞庭波寒木叶下峡口风急猿啸闻司马太史有遗躅归来著书追获麟 

龙州歌送沈编修使安南 

龙州南接六那溪白鹇里猿相间啼乌蛮滩头苦竹密伏波庙前春日西杨旌走马迎天使拥节封王壮汉仪试向殊邦观礼乐交南元是旧边陲 

汉江歌送范子之桂阳 

汉江江上鶗鴂鸣汉江游客无限情青山落日下帆影芳草月明闻棹声黄鹤矶头暮云尽鹦鹉洲边春水生莫倚仲宣能作赋洞庭南接桂阳城 

孤鹤篇寿豫斋王子 

孤鹤无下朋达人有高步出入凌紫氛翱翔在天路白玉城中十二楼明月夜上珠帘钩飒沓歘降万羽节蚴蟉或见双花虬鸟喙者谁发蓬首问之云是西王母玻盘巳进昆仑桃金壶复泻长生酒下视黄蒿鹪鷃飞争安竞稳一枝依垂天更忆扶摇翼六月谁知变化机 

聊城歌送顾明府 

聊城累累枕桑野使君怀古聊城下龙蛟惨淡七雄鬪当时谁是排纷者海东隐沦难见面平原不见安平见巳闻笑却邯郸军还遣书飞燕将箭平生急难轻列侯功成岂必千金酬只今往迹浮云尽遥瞩沧溟日暮流 



【卷第二十 】 

【七言歌行四十首】李进士醉归图歌郑生画像歌画鱼歌林良画两角鹰歌吴伟松窻读易图歌 锺钦礼山水障子歌 赠郭氏画登游快阁歌观序上人所藏陶成画菊石歌 题画二首 张侯藏张翚山水歌 画马行西山湖春游图歌画竹行题京口人山水图题画扫笔成诗 钱选画张果图歌周文静画雪山图歌 题画山水送人还歙 寿兄图歌 登天池寺歌御制庐山周颠碑歌 游栖贤桥歌怀玉山歌二首 铁柱引快阁引九江陆还南康望东林观水帘泉歌杨花篇明星篇汉京篇去妇词荡子从军行沈大夫行 雪山歌送万子 广州歌送罗参议氷车行盐井行清夜引 



空同集卷第二十 北郡李梦阳撰 　七言歌行四十首 

李进士醉归图歌 

谁将一幅雪白绢放笔横扫黄金殿五云飞花白片片李生胡此开生面御河尘昏杨柳暮彷佛初罢南宫宴　皇帝龙飞十二春同时三百登要津曹生李生余最亲曹甥李也传经人光耀虽云丈夫末不闻致君湏致身自汝白手扣阊阖想象紫陌行骐驎曹留李归事亦变李生意气图中见醉归扶起杏林下眼花熟人无识者飞乌来窥进士巾游系故罥夸官马即论此马亦有神画出紫焰方瞳真嚼勒啮膝如待人长行大步不动尘络头鞈革匝纯用银细巧似织翻江鳞汝昔出门驴无骑曹生共被甘盐齑比许欲入周召列成就耻与萧朱齐于乎男儿一旦荣幸果如此生不报国老空悔 

郑生画像歌 

岩风飒飒树叶赤秋林紫气丹丘积问君胡为坐石根微吟极望天云昏南归舟楫杳将滞故园花莺当复存浚仪张生好作笔貌尔形似兼其魂细模妍描岂乏手传真水月烟中柳意气朗如千里骨精神合居万人首忆昨观君飞射时弯弧走马实男儿更求张笔须传此欲识豪雄岂啻诗 

画鱼歌 

吕公手持画鱼障清晨挂我北堂上岛屿晴开云荡荡众鱼出没随风浪四壁萧萧起寒涨嗟此数尺障天机妙入神信手扫绢素惨淡开金鳞濠梁断裂东津远任公掣钓沧溟晚此时天黑众鱼出鼋鼍徙穴蛟龙返或言乘湖万鱼集细小亦趁云雷入只尺波涛有得失屈强泥沙恐难立细观又似洪河风昆仑既道龙门通霹雳殷殷行地中鲤眼下射盘涡红非独一身生羽翼亦有数子随飞龙山根小鱼更无数鳣鲔昂藏喷烟雾羙人修竿淇水阔渔子孤舟洞庭暮我生好奇古览画心不动吕公此障谁为之令我一见神色竦想当经营始笔端万钧力五湖齐倾四海立空牕滚滚拔浪急阳侯逆走天吴泣不然千鱼万鱼何由集我闻神怪物变化不可料点晴破垣古有兆即恐风雷就壁起饔人挥刀莫相笑 

林良画两角鹰歌 

百余年来画禽鸟后有吕纪前边昭二子工似不工意吮笔决眦分毫毛林良写鸟秪用墨开缣半扫风云黑水禽陆禽各臻妙挂出满堂皆动色空山古林江怒涛两鹰突出霜崖高整骨刷羽意势动四壁六月生秋风寿一鹰下视睛不转巳知两眼无秋毫一鹰掉颈复欲下渐觉飒飒开风毛匹绢虽惨淡杀气不可灭戴角森森拳铁迥如愁胡眦欲裂朔云吹沙秋草黄安得臂尔骑四驖草间妖鸟尽击死万里晴空洒毛血我闻宋徽宗亦善貌此鹰后来失天子饿死五国城乃知图写小人艺工意工似皆虚名狡猎驰骋亦未事外作禽荒古有经　今皇恭默罢游燕讲经日　御文华殿南海西湖驰道荒猎师虞长俱贫贱吕纪白首金炉边日暮还家无酒钱从来上智不贵物滛巧岂敢陈　王前良乎良乎宁使尔画不直钱无令后世好画兼好畋 

吴伟松窻读易图歌 

仄岩泉流石无数素壁蒙蒙起烟雾君家屋宇在城市何以堂上生松树侧闻江夏生气酣扫毫素绝笔风雷拔地起意匠凿天天为怒泰山古根生眼前俄顷缩出徂徕山悬萝挂薜袅袅里复有草舍松之间牎间老人鬓发秃羊翻一编周易读空山瑟瑟翠涛激长干冥冥暮花扑远知既巳死希夷不复作青丘石室杳何许恍然置我此溪壑飜愁一夕雷电入六丁追书上廖廓又画石下根屈曲如老龙胡奴暝踏孤岩菘蓬头赤脚露两肘月明汲泉山磵中却忆前年　召画师江夏吴生亦与之短褐垢脸见　天子礼貌虽村骨格奇　帝令待　召仁智殿有时半酣被　召见跪飜墨汁信手涂白日惨淡风云变　至尊含笑中官羡五侯七贵争看面请观此幅松舍图黄金失价连城贱吴生吴生太气岸一言不合辄投砚 

锺钦礼山水障子歌 

锺生始学戴文进后来颇自出机轴山林槎枒波漫靡骨格虽传气不足此幅树石差可意缀得茅堂傍江麓连山远势亦可取转折颇似潇湘曲竹屿陂陀九疑隔苍梧桐庭湿云白黄陵羙人把瑶草天寒日暮行空泽鹧鸪双飞鸿鴈宿槲树飒飒江水碧细看谷口花又疑武陵源孤舟欲往不可得对此彷佛闻清猿亭间更着四老翁衣冠各异须眉同紫芝山深石漠漠怅望万里来悲风人生有形贵自适我今胡为尘埃中观画感事面颜红有画如此何必工歌彻目送沧洲鸿 

赠郭氏画登游快阁歌 

昨朝快阁举目无江湖凭阑二豪俱徘徊把杯思欲丹青写之人则无城中郭清狂一生弄丸戏洪垆方瞳如水霜半颅展纸为扫登阁图邑城隐见林木扶画我怏阁上半天风立楼观孤急流波涛沸欲动前山雷雨势可呼二豪意态各亦足彷佛指说荆与巫回顾东海犹一盂是日南风万船集江隅郭亦画出樯之乌精密似跨北海杜笔力颇凌江夏吴江中流云西北徂又若万里独往朝京都我心与客方念此郭能画之真奇士 
</div>
    <div class="pagination">
<a href="空同集_page27.html">上一页</a><span>...</span><a href="空同集_page23.html">23</a><a href="空同集_page24.html">24</a><a href="空同集_page25.html">25</a><a href="空同集_page26.html">26</a><a href="空同集_page27.html">27</a><span class="current-page">28</span><a href="空同集_page29.html">29</a><a href="空同集_page30.html">30</a><a href="空同集_page31.html">31</a><a href="空同集_page32.html">32</a><a href="空同集_page33.html">33</a><span>...</span><a href="空同集_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
