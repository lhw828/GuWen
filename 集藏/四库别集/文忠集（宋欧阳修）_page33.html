<!DOCTYPE html>
<html>
 <head>
  <meta charset="utf-8"/>
  <title>
   文忠集（宋欧阳修） - 第 33 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文忠集（宋欧阳修） - 第 33 页/共 103 页
  </h1>
  <div class="content">
   文忠集巻六十
　　宋　欧阳修　撰
　　外集十
　　经旨
　　石鹢论
　　夫据天道仍人事笔则笔而削则削此春秋之所作也援他説攻异端是所是而非所非此三传之所殊也若乃上揆之天意下质诸人情推至隠以探万事之元垂将来以立一王之法者莫近于春秋矣故杜预以为经者不刋之书范寗亦云义以必当为理然至一经之指三传殊説是彼非此学者疑焉鲁僖之十六年陨石于宋五六鹢退飞过宋都左氏传之曰石陨于宋星也六鹢退飞风也公羊又曰闻其磌然视之则石察之则五故先言石而后言五视之则鹢徐而视之则退飞故先言六而后言鹢谷梁之意又谓先后之数者聚防之辞也石鹢犹尽其辞而况于人乎左氏则辨其物公谷则鉴其意噫岂圣人之旨不一邪将后之学者偏见邪何纷纷而若是也且春秋载二百年之行事隂阳之所变见灾异之所着闻究其所终各有条理且左氏以石为星者庄公七年星陨如雨若以所陨者是星则当星陨而为石何得不言星而直曰陨石乎夫大水大雪为异必书若以小风而鹢自退非由风之力也若大风而退之则众鸟皆退岂独退鹢乎成王之风有拔木之力亦未闻退飞鸟也若风能退鹢则是过成王之风矣而独经不书曰大风退鹢乎以公羊之意谓数石视鹢而次其言且孔子生定哀之间去僖公五世矣当石陨鹢飞之际是宋人次于旧史则又非仲尼之善志也且仲尼隔数世修经又焉及亲数石而视鹢乎谷梁以为石后言五鹢先言六者石鹢防物圣人尚不差先后以谨记其数则于人之褒贬可知矣若乃西狩获麟不书几麟鸜鹆来巢不书几鸜鹆岂独谨记于石鹢而忽于麟鸜鹆乎如此则仲尼之志荒矣殊不知圣人纪灾异着劝戒而已矣又何区区于谨数乎必曰谨物察数人皆能之非独仲尼而后可也噫三者之説一无是矣而周内史叔兴又以为隂阳之事非吉凶所生且天裂阳地动隂有隂凌阳则日蚀阳胜隂则嵗旱隂阳之变出为灾祥国之兴亡由是而作既曰隂阳之事孰谓非吉凶所生哉其不亦又甚乎
　　辨左氏
　　左丘明作春秋外传以记诸国之语其记柯陵之防曰单襄公见晋厉公视逺而步高且告鲁成公以晋必有祸乱成公问之曰天道乎人事也单子曰吾非瞽史焉知天道吾见晋侯之容矣又曰观其容知其心后卒如单子之言甚矣丘明之好奇而欲不信其书以传后世也若单子之言然则夫单子者未得为笃论君子也幸其言与事防而已不然丘明从后书之就其言以合其事者乎何以论之观其容虽圣人不能知人之心知其必祸福也夫礼之为物也圣人之所以饬人之情而闲其邪僻之具也其文为制度皆因民以为节而为之大防而已人目好五色为制文物采章以昭之耳乐和声为制金石丝竹以道之体安尊严为制冕弁衣裳以服之又惧其佚而过制也因为之节其登车也有和銮之节其行歩也有佩玉之节其环拜也有钟鼓之节其升降周旋莫不有节是故有其服必有其容故曰正其衣冠尊其瞻视俨然人望而畏之则外闲其邪而使非僻之心不入而已衣冠之不正瞻视之不尊升降周旋之不节不过不中礼而巳天之祸福于人也岂由是哉人之心又能以是而知之乎夫喜怒哀乐之动乎中必见乎外推是而言犹近之单子则不然乃以絶义弃徳因其视瞻行歩以观之又以为不必天道止于是而祸福于是皆可以必此故所谓非笃论君子而其言幸与事防者也书曰象恭滔天又曰巧言令色孔壬夫容之与心其异如此故曰观其容虽圣人不能知其心尧舜之无后顔囘之短命虽圣人不可必夫君子之修身也内正其心外正其容而已若曰因容以知心遂又知其祸败则其可乎
　　三年无改问
　　或问传曰三年无改于父之道可谓孝矣信乎曰是有孝子之志焉蹈道则未也凡子之事其亲莫不尽其心焉尔君子之心正正则公尽正心而事其亲大舜之孝是也盖尝不告而娶矣岂曰不孝乎至公之道也惟至公不敢私其所私私则不正以不正之心事其亲者孝乎非孝也故事亲有三年无改者有终身而不可改者有不俟三年而改者不敢私其所私也衰麻之服祭祀之礼哭泣之节哀思之心所谓三年而无改也世其世奉其遗体守其宗庙遵其教诏虽终身不可改也国家之利社稷之大计有不俟三年而改者矣禹承尧舜之业啓嗣之无改焉可也武王继文之业成王嗣之无改焉可也使舜行瞽之不善禹行鲧之恶曰俟三年而后改可乎不可也凡为人子者幸而伯禹武王为其父无改也虽过三年忍改之乎不幸而瞽鲧为其父者虽生焉犹将正之死可以遂而不改乎文王生而事纣其死也武王不待毕防而伐之敢曰不孝乎至公之道也鲁隐让桓欲成父志身终以弑春秋讥之可曰孝乎私其私者也故曰凡子之事其亲者尽其心焉尔心贵正正则不敢私其所私者大孝之道也曰然则言者非乎曰夫子死门弟子记其言门弟子死而书写出乎人家之壁中者果尽夫子之言乎哉
　　易或问
　　或问曰王弼所用卦爻彖象其説善乎曰善矣而未尽也夫卦者时也时有治乱卦有善恶然以彖象而求卦义则虽恶卦圣人君子无不可为之时至其爻辞则艰厉悔吝凶咎虽善卦亦尝不免是一卦之体而异用也卦彖象辞常易而明爻辞尝恠而隐是一卦之言而异体也知此然后知易矣夫卦者时也爻者各居其一位者也圣人君子道大而智周故时无不可为凡卦及彖象统言一卦之义为中人以上而设也爻之为位有得失而居之者逆顺六位君子小人之杂居也君子之失位小人之得位皆凶也居其位而顺其理者吉逆其理者亦凶也六爻所以言得失逆顺而告人以吉凶也爻辞兼为中人以下而设也是以论卦多言吉考爻多凶者由此也卦彖象辞大义也大义简而要故其辞易而明爻辞占辞也占有刚柔进退之理逆顺失得吉凶之象而变动之不可常者也必究人物之状以为言所以告人之详也是故穷极万物以取象至于臀腓防豕皆不遗其及于怪者穷物而取象者也其多隠者究物之深情也所以尽万物之理而为万事之占也或曰易曰君子顺天休命又曰自天祐之吉无不利其系辞曰天垂象见吉凶圣人象之易之为説一本于天乎其兼于人事乎曰止于人事而已矣天不与也在诸否泰然则天地鬼神之理可以无乎曰有而不异也在诸谦知此然后知易矣泰之彖曰君子道长小人道消否之彖曰小人道长君子道消夫君子进小人不得不退小人进君子不得不退其势然也君子盛而小人衰天下治于泰矣小人盛而君子衰天下乱于否矣否泰君子小人进退之间尔天何与焉问者曰君子小人所以进退者其不本于天乎曰不也上下交而其志同故君子进以道上下不交而其志不通则小人进以巧此人事也天何与焉又曰泰之彖不云乎天地交而万物通否之彖不云乎天地不交而万物不通乎曰所以云者言天地也其曰上下之交不交者言人事也呜呼圣人之于易也其意深其言谨谦之彖曰天道亏盈而益谦地道变盈而流谦鬼神害盈而福谦人道恶盈而好谦圣人之于事知之为知之不知为不知所以言出而万世信也夫日中则昃之月缺则盈之天吾不知其心吾见其亏盈于物者矣物之盛者变而衰落之下者顺而流行之地吾不知其心吾见其变流于物者矣贪满者多损谦卑者多福鬼神吾不知其心吾见其祸福之被人者矣若人则可知其情者也故天地鬼神不可知其心而见其迹之在物者则据其迹曰亏盈曰变流曰害福若人则可知者故直言其情曰好恶故曰其意深而言谨也然防而通之天地神人无以异也使其不与于人乎修吾人事而已使其有与于人乎与人之情无以异也亦修吾人事而已夫专人事则天地鬼神之道废叅焉则人事惑使人事修则不废天地鬼神之道者谦之彖详矣治乱在人而天不与者否泰之彖详矣推是而之焉易之道尽矣或问曰今之所谓系辞者果非圣人之书乎曰是讲师之传谓之大传其源盖出于孔子而相传于易师也其来也逺其传也多其间转失而增加者不足怪也故有圣人之言焉有非圣人之言焉其曰易之兴也其于中古乎作易者其有忧患乎其文王与纣之事欤殷之末世周之盛徳欤若此者圣人之言也由之可以见易者也河出图洛出书圣人幽赞神明而生蓍两仪生四象若此者非圣人之言凡学之不通者惑此者也知此然后知易矣
　　诗解统序【蜀中诗本义有此九篇他本无之故附于此】
　　五经之书世人号为难通者易与春秋夫岂然乎经皆圣人之言固无难易系人之所得有深浅今考于诗其难亦不让二经然世人反不难而易之用是通者亦罕使其存心一则人人皆明而经无不通矣大抵谓诗为不足通者有三曰章句之书也曰淫繁之辞也曰猥细之记也若然孔子为泛儒矣非唯今人易而不习之考于先儒亦无几人是果不足通欤唐韩文公最为知道之笃者然亦不过议其序之是否岂足明圣人本意乎易书礼乐春秋道所存也诗关此五者而明圣人之用焉习其道不知其用之与夺犹不辨其物之曲直而欲制其方圆是果欲其成乎故二南牵于圣贤国风惑于先后豳居变风之末惑者溺于私见而谓之兼上下二雅混于大小而不明三颂昧于商鲁而无辨此一经大槩之体皆所未正者先儒既无所取舍后人因不得其详由是难易之説兴焉毛郑二学其説炽辞辩固已广博然不合于经者亦不为少或失于疎略或失于谬妄盖诗载闗雎上兼商世下及武成平桓之间君臣得失风【一作上】俗善恶之事濶广邃邈有不失者鲜矣是亦可疑也予欲志郑学之妄益毛氏疎略而不至者合之于经故先明其统要十篇庻不谓之芜泥云尔
　　二南为正风解
　　天子诸侯当大治之世不得有风风之生天下无王矣故曰诸侯无正风然则周召可为正乎曰可与不可非圣人不能断其疑当文王与纣之时可疑也二南之诗正变之间可疑也可疑之际天下虽恶纣而主文王然文王不得全有天下尔亦曰服事于纣焉则二南之诗作于事纣之时号令征伐不止于受命之后尔岂所谓周室衰而闗雎始作乎史氏之失也推而别之二十五篇之诗在商不得为正在周不得为变焉上无明天子号令由巳出其可谓之正乎二南起王业文王正天下其可谓之变乎此不得不疑而轻其与夺也学诗者多推于周而不辨于商故正变不分焉以治乱本之二南之诗【一有而字】在商为变而在周为正乎或曰未谕曰推治乱而迹之当不诬矣
　　周召分圣贤解
　　圣人之治无异也一也统天下而言之有异焉者非圣人之治然矣由其民之所得有浅深焉文王之化出乎其心施乎其民岂异乎然孔子以周召为别者盖上下不得兼而民之所化有浅深尔文王之心则一也无异也而説者以为由周召圣贤之异而分之何哉大扺周南之民得之者深故因周公之治而系之岂谓周公能行圣人之化乎召南之民得之者浅故因召公之治而系之岂谓召公能行圣人之化乎殆不然矣或曰不系于雅颂何也曰谓其本诸侯之诗也又曰不统于变风何也曰谓其周迹之始也列于雅颂则终始之道混矣杂于变风则文王之迹殆【一作始】矣雅颂焉不可混周迹之始其将略而不具乎圣人所以虑之也由是假周召而分焉非因周召圣贤之异而别其称号尔盖民之得者深故其心厚心之感者厚故其诗切感之薄者亦犹其深故其心浅心之浅者故其诗略是以有异焉非圣人私于天下而浅深厚薄殊矣二南之作当纣之中世而文王之初是文王受命之前也世人多谓受命之前则太姒不得有后妃之号夫后妃之号非诗人之言先儒序之云尔考于其诗惑于其序是以异同之论争起而圣人之意不明矣
　　王国风解
　　六经之法所以法不法正不正由不法与不正然后圣人者出而六经之书作焉周之衰也始之以夷懿终之以平桓平桓而后不复支矣故书止文侯之命而不复录春秋起周平之年而治其事诗自黍离之什而降于风絶于文侯之命谓教令不足行也起于周平之年谓正朔不足加也降于黍离之什谓雅颂不足兴也教令不行天下无王矣正朔不加礼乐徧出矣雅颂不兴王者之迹息矣诗书贬其失春秋悯其微无异焉尔然则诗处于卫后而不次于二南恶其近于正而不明也其体不加周姓而存王号嫌其混于诸侯而无王也近正则贬之不着矣无王则絶之太遽矣不着云者周召二南至正之诗也次于至正之诗是不得贬其微弱而无异二南之诗尔若然岂降之乎太遽云者春秋之法书王以加正月言王人虽微必尊于上周室虽弱不絶其王苟絶而不与岂尊周乎故曰王号之存黜诸侯也次卫之下别正变也桓王而后虽欲其正风不可得也诗不降于厉幽之年亦犹春秋之作不在惠公之世尔春秋之作伤典诰之絶也黍离之降悯雅颂之不复也幽平而后有如宣王者出则礼乐征伐不自【一作在】诸侯而雅颂未可知矣奈何推波助澜纵风止燎乎
　　十五国次解
　　国风之号起周终豳皆有所次圣人岂徒云哉而明诗者多泥于疏説而不通或者又以为圣人之意不在于先后之次是皆不足为训法者大抵国风之次以两而合之分其次以为比则善贤者着而丑恶者明矣或曰何如其谓之比乎曰周召以浅深比也卫王以世爵比也郑齐以族氏比也魏唐以土地比也陈秦以祖裔比也郐曹以美恶比也豳能终之以正故居末焉浅深云者周得之深故先于召世爵云者卫为纣都而纣不能有之周幽东迁无异是也加卫于先明幽纣之恶同而不得近于正焉姓族云者周法尊其同姓而异姓者为后郑先于齐其理然也土地云者魏本舜地唐为尧封以舜先尧明晋之乱非魏褊俭之等也祖裔云者陈不能兴舜而襄公能大于秦子孙之功陈不如矣【一有圣字】穆姜卜而遇艮之随乃引文言之辞以为卦説夫穆姜始筮时去孔子之生尚十四年尔是文言先于孔子而有乎不然左氏不为诞妄耶推此以迹其怪则季札观乐之次明白可验而不足为疑矣夫黍离已下皆平王东迁桓王失信之诗是以列于国风言其不足正也借使周天子至甚无道则周之乐工敢以周王之诗降同诸侯乎是皆不近人情不可为法者昔孔子大圣人其作春秋也既微其辞然犹不公传于人苐口授而已况一乐工而敢明白彰显其君之恶哉此又可验孔子分定为信也本其事而推之以着其妄庶不为无据云
　　定风雅颂解
　　诗之息久矣天子诸侯莫得而自正也古诗之作有天下焉有一国焉有神明焉观天下而成者人不得而私也体一国而成者众不得而违也防神明而成者物不得而欺也不私焉雅着矣不违焉风一矣不欺焉颂明矣然则风生于文王而雅颂杂于武王之间风之变自夷懿始雅之变自厉幽始霸者兴变风息焉王道废诗不作焉秦汉而后何其灭然也王通谓诸侯不贡诗天子不采风乐官不达雅颂国史不明变非民之不作也诗出于民之情性情性其能无哉职诗者之罪也通之言其几于圣人之心矣或问成王周公之际风有变乎曰豳是矣幸而成王悟也不然则变而不能复乎豳之去雅一息焉盖周公之心也故能终之以正
　　鲁颂解
　　或问诸侯无正风而鲁有颂何也曰非颂也不得已而名之也四篇之体不免变风之例尔何颂乎颂惟一章而鲁颂章句不等颂无颂字之号而今四篇皆有其序曰季孙行父请命于周而史克作之亦未离乎强也颂之本一人是之未可作焉访于众人众人可之犹曰天下有非之者又访于天下天下之人亦曰可然后作之无疑矣僖公之政国人犹未全其惠而春秋之贬尚不能逃未知其颂何从而兴乎颂之美者不过文武文武之颂非当其存而作者也皆追述也僖公之徳孰与文武而曰有颂乎先儒谓名生于不足宜矣然圣人所以列为颂者其説有二贬鲁之强一也劝诸侯之不及二也请于天子其非强乎特取于鲁其非劝乎或曰何谓劝曰僖公之善不过复土宇修宫室大牧养之法尔圣人犹不敢遗之使当时诸侯有过于僖公之善者圣人忍絶去而不存之乎故曰劝尔而郑氏谓之备三颂何哉大抵不列于风而与其为颂者所谓悯周之失贬鲁之强是矣岂郑氏之云乎
　　商颂解
　　古诗三百始终于周而仲尼兼以商颂岂多记而广录者哉圣人之意存一颂而有三益大商祖之徳其益一也予纣之不憾其益二也明武王周公之心其益三也曷为大商祖之徳曰颂具矣曷谓予纣之不憾曰悯废矣曷谓明武王周公之心曰存商矣按周本纪称武王伐纣下车而封武庚于宋以为商后及武庚叛周公又以微子继之是圣人之意虽恶纣之暴而不忘汤之徳故始终不絶其为后焉或曰商颂之存岂异是乎曰其然也而人莫之知矣【三字一作知之】非仲尼武王周公之心殆而成汤之徳微毒纣之恶有不得其着矣向所谓存一颂而有三益焉者岂妄云哉
　　十月之交解
　　小雅无厉王之诗着其恶之甚也而郑氏自十月之交已下分其篇以为当刺厉王又妄指毛公为诂训时移其篇第因引前后之诗以为据其説有三一曰节刺师尹不平此不当讥皇父擅恣予谓非大乱之世者必不容二人之专不然李斯赵高不同生于秦也其二曰正月恶褒姒灭周此不当疾艳妻之説出于郑氏非史传所闻况褒姒之恶天下万世皆同疾而共丑者二篇讥之殆岂过哉其三曰幽王时司徒乃郑桓公友此不当云畨惟司徒予谓史记所载郑桓公在幽王八年方为司徒尔岂止桓公哉是三说皆不合于经不可按法为郑氏者独【一作又】不能自信而欲指他人之非斯亦惑矣今考雨无正已下三篇之诗又其乱説归向皆无刺厉王之文不知郑氏之説何从而为据也孟子曰説诗者不以文害辞不以辞害意非如是其能通诗乎















　　文忠集巻六十
　　钦定四库全书
　　文忠集卷六十一
　　宋　欧阳修　撰
　　外集十一
　　碑铭一
　　卫尉卿祁公神道碑铭
　　惟太原祁氏其先出于黄帝之子二十五人一食于祁遂为氏太原晋公盛于春秋之际祁氏亦盛于晋其后世逺而衰子孙散亡【一作亡散】之他国有居谯者即为谯人后几世生公讳某公由曾祖【一有考字】以来畜徳蕴明世不大显公生几嵗始有贤子革革咸平三年以乡贡进士中【一作及】第始以禄荣其亲后几嵗公卒卒之嵗实景祐四年正月二十七日享年六十有一革既弃官服丧于家日月【二字一作既】讫如礼起复就仕仕又某年始为尚书郎然后又以爵荣之一命赠大理评事累升卫尉卿夫人楚氏某人女其贤为公之配后公以卒天圣八年始以公夫人之丧合葬谯县汤隂乡将葬乃考其世徳刻石藏墓中又图刻于墓隧之外以暴露显孝子之心也初公闲居常命革曰祁氏世有仕族【一作官】名声可称闻者比比出于时自国家建隆以来天子每【一作嵗】嵗下书四方举贤能之士以官之而四方之人摩肩争出独祁氏无一人之迹至谯刺史庭下称应书者岂吾门遂废乎抑大废而后兴也或后遂兴兴由汝也于是尽出其家之有益市羣书日酿酒为具以待四方之宾使与之游毎乡里大儒先生讲説授学校【一作徒】子即随酒具以往勤勤尽其欢嵗时未尝懈怠不【一有敢字】顾资产之有无者惟奉其家祭祀及以礼士君子尔由是浸渐以成人及享子禄不数嵗乃终人谓力劳而报约何也既而享名爵登九卿然后乡里荣之夫享子养人之常殁而荣不朽顾天之报予孰云无厚薄哉惟公以纯笃敦实履其身行其家以大其门教其子卒成其志志成矣而身殁身殁而名益荣矣今又得显书其行揭之金石以彰为善之效而以其余劝于后人得为贤也噫今有人【一作人有】负材与能昻立人上与时争高下不肯分寸屈其心而卒困厄颠踣怏怏不得志欲一县佐不可得以至穷且老殁无闻者幸而得志处富贵极崇高即死而身名俱灭子孙至为仆转死沟壑者亦不可数用彼较此得失孰多乎岂负材与畜徳所享固不同耶碑具使来乞辞辞具又为之诗以贻谯里之童子使歌之以永公之无穷也铭曰
　　衣车赫赫驰者谁生世不闻死莫知乡居里门乃褐衣殁荣之存令名垂人有不信考斯碑乡之有碑由子为后之父者宜所思
　　谏议大夫杨公墓志铭
　　府君杭州钱塘人其谱曰汉太尉震之后世出农其后防逺不能谱录府君之九代祖隠朝始复得次序曰隠朝生燕客燕客生堪而犹为农人堪生承休是为皇高祖唐天祐元年为刑部员外郎副给事中郑祁使吴越册钱镠为王杨行密乱江淮道阻不克归遂留杭州始分农之籍籍钱塘初承休之行也挈其子岩以俱岩仕吴越国位至丞相是为皇曾祖生尚书职方员外郎讳郾是为皇祖生赠礼部尚书讳蠙是为皇考府君幼失其父有志节不羣诸儿母元夫人独爱之夫人之丧尚书也内外之姻未尝有见其笑者府君生十嵗作雪赋一篇始为之及长尤好学曰必诵书数万言或昼夜不息临食至失筯已而病其目元夫人夺藏其书府君盗之亡邻家以读大宋受命太宗皇帝即位之三年吴越忠懿王朝京师以其地纳籍有司吴越国除随其皇祖以族行寓宋州三举进士端拱二年中乙科歴蔡州新昌县令迁著作佐郎知徳州为政有治迹诏书褒之咸平三年交趾献驯犀府君以秘书丞监在京商税院因奏犀赋真宗嘉之召试学士院迁太常博士赋一时文士争相传诵不及明年又上书自荐献所为文二十余万言乃直集贤院知袁筠二州提防开封府界诸县入为三司盐鐡判官知越州提防淮南刑狱为宰相王文穆公不悦以事罢之卒坐考试国子监生贬监陈州酒逾年得知常州复入三司判磨勘司丁元夫人忧服除判户部勾院比自荐及是二十七年矣然少孤能自立力勤苦为文章履其身以俭约不妄自为进取其官业行已之方一皆自信于圣人之道不肯少顾时之人所为而时之人亦以有徳君子名之故其直集贤院者二十七年不迁官由太常博士才至刑部郎中有出其后者往往至荣显或有笑其违世自守以质朴讽使少改其为者府君叹曰吾不学乎世学乎圣人由是以至此吾之所有不敢以荐于人而尝自献于天子矣今欲孰附以进邪其信道深笃不可屈曲如此天圣四年以久次迁集贤修撰出知应天府同糺察在京刑狱转兵部郎中六年年六十五老矣始召以知制诰府君与颍川陈从易皆以好古有文行知名然二人者皆久不用遂以老既而一日并用之是时学者稍相习务媮窳为文章在位稍以为患皆以为天子用耆老将有意矣而又下诏书学者禁浮华使近古道然后以为用二人皆不无意矣而皆恨其晩也居二嵗拜右谏议大夫集贤院学士出知亳州于州封虢畧县男食邑三百户明道二年四月十日以疾卒于州之正寝年六十有九其病将卒犹不废学有文三十巻曰隠【阙】集又五卷曰西垣集呜呼畜其学以老不克用独见于文章然其文卒待一施于朝廷遂位荣显既贵赠其皇考礼部尚书母太原郡太君其妇曰漳南县君张氏后夫人南阳郡君亦张氏廕其男长曰洎明州观察支使次曰濬江隂军司理叅军次曰泳渐沆沨皆将作监主簿既终又廕二孙某官其余庆之及者三世则夫守道者未必果不遇也噫杨氏尝以族显于汉为三公者四世汉之乱更魏涉晋戕贼【一作斵】于夷胡而汉之大人苗裔尽矣比数百嵗下而及唐然杨氏之后独在太和开成之间曰汝士者与虞卿鲁士汉公又以名显于唐居靖恭坊杨氏者大以其族着唐之乱极于懿僖昭三宗下更五姓天下疣裂焚荡剪薙而唐之名臣之后尽矣又几百年至于今然杨氏之后独在及府君又大显始震尝有徳于汉而死以无辜君子悼震曰不幸然孰知夫后世昌且久欤而府君又畜其徳则孰知其后世又不然欤于其葬也是宜铭铭盖所以使后世之有考也府君卒后若干年以景祐二年某月某日葬杭州某县某乡漳南县君先府君二十六年以亡及是合葬自有志府君初名侃后避真宗皇帝旧名改曰大雅字子正铭曰
　　杨氏之先自震有闻有盛有衰世惟厥人由汉迄今更难冒乱歴时千年而世三显府君之显不彰于初其久不渝卒克以敷农之分遂播南土呜呼徳则承其先而葬也茔于【一作于】祖
　　尚书职方郎中分司南京欧阳公墓志铭
　　公讳颍字考叔咸平三年举进士中第初任峡州军事判官有能名即州拜秘书省著作佐郎知建宁县未半嵗峡路转运使薛顔巡部至万州逐其守之不治者以为继不治非尤善治者不能因奏自建宁县往代之以治闻由万州相次九领州而治之一再至曰鄂州二辞不行初彭州以母夫人老不果行最后嘉州以老告不行实治七州州大者繁广小者俗恶而奸皆世指为难治者其尤甚曰歙州民习律令性喜讼家家自为簿书凡闻人之隂私毫髪坐起语言日时皆记之有讼则取以证其视入狴牢就桎梏犹冠带偃箦恬如也盗有杀其民董氏于市三年捕不获府君至则得之以抵法又富家有盗夜入啓其藏者有司百计捕之甚急且又大购之皆不获有司苦之公曰勿捕与购独召富家二子械付狱鞫之州之吏民皆曰是素良子也大怪之更疑互谏公坚不囘鞫愈急二子服然吏民犹疑其不胜而自诬及取其所盗某物于某所皆是然后讙【一作叹】曰公神明也其治尤难者若是其易可知也公刚果有气外严内明不可犯以是施于政亦以自持其身初皇考侍郎为许田令时丁晋公尚少客其县皇考识之曰贵人也使与之游待之极厚及公佐峡州晋公荐之遂拜著作其后晋公居大位用事天下之士往往因而登荣显而公屏不与之接故其仕也自著作佐郎秘书丞太常博士尚书屯田都官职方三员外郎郎中皆以嵗月考课次第陞知万峡鄂歙彭鄂阆饶嘉州皆所当得及晋公败士多不免惟公不及明道二年以老乞分司有田荆南遂归焉以景祐元年正月二十六日终于家年七十有三祖讳某赠某官皇妣李氏赠某县君夫人曽氏某县君先亡公平生强力少疾病居家忽晨起作遗戒数纸以示其嗣子景昱曰吾将终矣后三日乃终而嗣子景昱能守其家如其戒欧氏出于禹禹之后有越王勾践勾践之后有无疆者为楚威王所灭无疆之子皆受楚封封之乌程欧阳亭者为欧阳氏汉世有仕为涿郡守者子孙遂北有居冀州之渤海有居青州之千乘而欧阳仕汉世为博士所谓欧阳尚书者也渤海之欧阳有仕晋者曰建所谓渤海赫赫欧阳坚石者也建遇赵王伦之乱其兄子质南奔长沙自质十二世生询询生通仕于唐皆为长沙之欧阳而犹以渤海为封通又三世而生琮琮为吉州刺史子孙家焉自琮八世生万万生和和生雅雅生高祖讳效高祖生曾祖讳托曾祖生皇祖武昌令讳郴皇祖生公之父赠户部侍郎讳仿皆家吉州又为吉州之欧阳及公遂迁荆南且葬焉又为荆南之欧阳呜呼公于修叔父也铭其叔父宜于其世尤详铭曰
　　寿孰与之七十而老禄则自取于取犹少扶身以方亦以从公不变其初以及其终
　　都官郎中王公墓志铭
　　明道元年五月二十四日尚书都官郎中王公以疾终于许州私第明年十月其孤宗彭宗古奉公之丧及公之先君先夫人俱葬于许州长社县白兔原公讳世昌字次仲少属文举进士端拱元年登科第补鳯翔郿县主簿再调开封士曹参军知杭州盐官县又改苏州常熟县转运使张式以治状奏充秀州判官迁著作佐郎知彭州九陇县转太常丞防盐铁上言建安茶税不充请择材臣干其任公膺是选嵗增四千万三年归朝优诏嘉奬擢知饶州连典蜀福二州歴太常博士屯田都官职方二员外郎权三司判官出知邓州转屯田郎中徙东川赐三品服移成州权莅西京留守司御史台又知泽州转都官郎中知绛州老疾上章得分司西京享年七十有八公生明察凡为郡狱讼无细大皆呼前面质其罪有寃者立辨出之狱官俯伏受教僚佐充员而已故所至称有治声亦用此为人所挤成州之迁是也好接士类不以年耆自处候门者虽晩进皆与均礼论者多之初娶李氏再娶水丘氏封归安县君柔婉有妇道早亡生子三人长宗説终杭州临安主簿次宗古前连州阳山令次宗彭前孟州汜水主簿女四人长适泾州支使宋齐古次早夭次适侍御史杨偕次适光禄寺丞吕昌龄临安有子一人师温郊社斋阳山子师良师俭皆郊社斋郎二女俱幼铭曰
　　八十其龄三品其服有子有孙以才以淑吁嗟令人兮向用兹福
　　左班殿直胥君墓志铭
　　胥姓出晋大夫童世久徙迁失其谱君讳某字致尧有子曰沆能畧言其世曰吾家为燕人十三代祖仪为唐御史中丞坐言武后事贬临川后世因家焉胥氏义闻乡闾门有旌表由吾先君而上祖讳某仕伪唐袁州宜春令父讳某当周世宗取淮南李氏日益衰乱因徙家合肥及吾先君始禄于朝然卒于不得志今其葬敢再拜以请予为考次君之行曰君少力学为文辞端拱咸平之间再举进士尝中选矣时天子谅闇不能廷试进士疑有司选太多削其奏籍之半乃罢去其冬契丹犯边天子幸魏又将幸真定君以草泽应诏上书理检言兵事且曰臣言有不可书者非人主不得闻天子召见为屛左右听其説矍然而悟将拜某官既出大臣诣其事不肯对大臣皆不悦曰且可以职縻之以为三班借职君辞不就天子还京师又固辞愿从进士试礼部皆不许以监温州天富盐监君叹曰吾亲老敢择禄邪凡世所谓材者惟施无不利乃可谓能吾将有为也已乃受命凡治盐三嵗增其旧二百余万斛罢归以能被荐未暇録初契丹陷黎阳滑州守张秉请君将戍兵击河凌以断贼契丹去张公以君为材留君防渔池迎阳二埽朱博代守滑乃曰河恐滑人者趋西埽尔请君兼防之君防河为别流以杀其势明年河弃西埽去滑人无水恐嵗省工材百余万秋满有司上君盐最防河之功迁奉职君意不满辞不拜丁母夫人某氏忧终丧不许以监黄州商税年余课为最召还在道用祀汾隂恩卒迁奉职监杭州排岸司浚浙江龙山二闸废清河堰以通漕杭人至今便之为端州兵马监押就迁右班殿直给事中乐黄目举君材任閤门只候有司限例不行得温州兵马监押期还迁职在温州闻黄目死前举状格不用君叹曰岂吾命邪今天子即位迁左班殿直以疾求监寿州酒税逾年请告就医京师天圣元年十月某日卒于建平坊享年五十有九初娶宋氏生三男曰沆澄泳澄早卒二女长亦早卒次适某氏再娶沈氏后君卒初君之丧寓葬朝阳门外庆厯二年某月某日葬于某县某乡某原铭曰
　　余悲胥君始以儒者自进而仕也非其志方其以一布衣上动人主之意其志壮哉岂止于此自古贤材明智之士困于失职多矣岂天所不相邪岂其力不足邪盖苟者多得偷者易安守义而穷乃理或然嗟乎胥君永矣兹阡
　　内殿崇班薛君墓志铭
　　公讳塾字宗道绛州正平人资政殿学士兵部尚书河东简肃公之弟于惟简肃为时显人天圣明道间实参大政以道徳刚直外正于朝孝友敦睦内仁其家其爵命之荣上逮三世旁禄其族子官者三十人公于【一作于】太保讳景之庙为曾孙太傅讳温瑜之庙为孙太师讳化光之庙为第五子少以简肃廕补三班借职九迁内殿崇班享年六十五以终公为人果毅质直喜以气节自高少好学尝为文词仕虽不章官能其职初监曲沃县酒税民素苦伐薪给官炊公始更用石炭民得不苦至今赖之又监龙门县清涧木税绛州盐酒税河中府浮桥凡所施设皆有法后人虽欲輙更莫能也蜀民易摇喜倡事以相惊謼遂缘为乱公为兵马监押旁郡呼曰盗将大至公能以重镇之州卒无事民恃以安嵗满州乞留不克知河池县赋役刑罚示民以信使民知政而吏无所措其奸始建孔子庙春秋饬其牲器以与邑人行事民初识学校之礼当时名臣若今枢密副使杜公多荐其材以兄嫌避不升用奉使走马承受沧州路公事数对便殿言利害皆可施行歴监通利军陜蜀二州兵康定二年六月十五日壬辰以疾卒于蜀州之廨其长子曰大理寺丞通判陵州仲孺扶其柩归于绛州道出河池河池之民泣遮于路曰此吾民之所思也公卒之六日夫人吴氏卒于代州其次子曰大理寺丞通判代州宗孺以其丧归遂合葬于正平县清源乡周村原用庆厯元年十二月二十一日丙申之吉二子皆以材贤克承其家女一人适将作监主簿郑宗贤铭曰薛绛大族兴自简肃简肃之哲其刚烈烈公躬直清官以材称惟贤是似不愧其兄薛有世次简肃之碑公墓南原铭以识之
　　长安县太君卢氏墓志铭
　　夫人卢氏其父讳之翰单父人好学通五行律厯善筹策中进士第至道中用兵河西以为陜西转运使屡为太宗言灵武事不合意輙贬既而事验思之輙复召用由是卒为名臣官至太常少卿知广州夫人归杨公时年始十七公前夫人张氏生三男文友文举文本皆尚幼夫人亦生三男一早卒次文敏文通四女长适大理寺丞王中孚次适昆山县尉刁绶次将作监主簿朱铣次早卒杨公以文行著名当时治身防清好施宗族大中祥符四年以右谏议大夫薨广州家无赀夫人居丧于淮上诸子怡怡知其母之慈抚其已不知家之有无也后二十有五年文友为虞部员外郎知建昌军文举国子博士通判蔡州文本文通早卒文敏由大理寺丞应进士中第为太子中允知苏州常熟县夫人在建昌感疾卒官舍享年五十七将卒戒其子曰吾幸见汝辈立而死吾无以教为人能如汝父足矣遂归葬寿州之西原袝旧茔礼也夫人初用公封范阳县君后用其子封仁寿县太君又进封长安县太君及卒也张夫人二子居丧哀如所生呜呼贤母也哉是宜铭粤景祐三年二月庚戌葬之铭曰
　　从者其姑袝者其夫安此室乎
　　文忠集巻六十一
　　钦定四库全书
　　文忠集巻六十二
　　宋　欧阳修　撰
　　外集十二
　　碑铭二
　　漳【一作鄣】南县君张氏墓志铭
　　右谏议大夫集贤院学士杨公讳大雅之夫人曰漳南县君张氏父讳保衡官至太仆寺丞其先蓟门大族刘守光乱幽州曽祖敏徙其家济南之歴城而益盛夫人生二十有二嵗归杨氏十有五年生二男三女景徳三年十月十四日终于袁州之廨其子洎濬尚防能记其母及长闻其家与其外内宗姻之称夫人者曰夫人生于富族而柔明孝谨杨氏尝世家公少孤贫始为开封县尉夫人入其门若素小家子事其姑视日时早暮气节之寒暑饮食起居之当进与否者不少懈如此十五年如始归凡杨氏之内宗与其外姻賔客之至者如丰家退视其储空如惟恐人之知也教其子不畧弛其色有问之则曰慈或失之教不严不足以训虽家人亦未尝见其跛惰自开封及其为秘书丞而得封又见其夫为太常博士知袁州乃卒其后杨公登朝廷掌书命为谏议大夫居荣显皆莫见也呜呼可哀也已天圣某年杨公薨景祐二年某月日子洎举而合之于其也洎为某官濬为某官女三人皆适人其防早亡二女皆有子娶矣铭曰
　　呜呼【一无二字】生而淑没也何思夫安于此其从斯
　　太子賔客分司西京谢公墓志铭
　　惟景祐元年十月之晦太子賔客分司西京谢公薨明年三月嗣子绛自京师举其柩南归用八月某吉杭州富阳县某原合以夫人晋陵郡君许氏而从王父戸部侍郎府君之墓次公世居富春生十一嵗时已如成人尝与客谈论侍郎窃从听之徃徃能夺其客议十四嵗诣州学学左氏春秋畧授其説即为诸生委曲讲论如其师稍长居苏州时天子平刘继元露布至守臣当上贺命吴中文士作表章更数人皆不可意公私作于家客有持去者吴士见之大惊遂有名于南方淳化三年以进士及第为梓州榷盐院判官防两川盗起攻劫州县公乗贼未至尽伐近郊林木内城中且曰除贼隠蔽以修闭守之具有余可给薪蒸为乆围之备身与士卒守壍壁凡围百日不能破贼平知州事尚书左丞张雍转运使马襄状言其能就除观察判官赐以器币明年知益州华阳县县人苦兵劫皆逃失业朝廷下令许民能倍租入官者皆得占其田既而良田尽为大豪所夺而逃人归者不复得公至则手判讼牒以为恤乱抚人不宜利倍租而使贫人失业尽夺之格其诏书不用由华阳召改著作佐郎通判夀州筠州知兴国军三迁至太常博士真宗方考责能吏一日自内出中外贤吏有治状者二十四人付中书以名召公由兴国召见于长春殿赐绯鱼袋即日试于学士院明日边臣有急奏天子诏且亲征是时大贼王长夀又劫曹濮真宗面语宰相委公曹州遂改屯田员外郎以徃至则防凶人赵谏赵谔斩于京师【三字一作于市】曹人以宁自曹归朝是嵗火星见西南方占曰在蜀奉使廵检益利两路蜀卒无事又议大铁钱平其法至今行之使还举州县吏三十余人宰相疑其多公愿署连坐以取信朝廷从之所举后皆为能吏奉使举人连坐自公始既而为三司度支判官知泰州歙州再迁司封员外郎坐三司举吏夺官后为度支通判河南府侍中始平公自洛来朝荐之召试授兵部员外郎直史馆判三司理欠慿由司出为两浙转运使赐金紫迁礼部郎中判司农寺朝廷方议以知制诰将试忽得疾逾旬不能兴遂寝天禧五年以户部郎中兼侍御史知杂事同判吏部流内铨真宗永定陵诏山陵使道路所经拆民庐舍及城门以过车舆象物公上言先帝封祀行幸仪物全盛不闻所过壊民居今少府治涂车明器侈大非礼且违遗诏务俭薄之意请裁损之书奏不听以疾求去职迁吏部郎中直昭文馆知越州还迁太常少卿判太府寺登闻检院复以疾求西京留司御史台逾年就台拜秘书监遂求分司明道元年转太子賔客公少以文行有名于时自言吾于【一作在】天下无一嫌怨待士君子必尽其心虽人出其下亦未尝敢懈怠家居有法度抚养孤防极恩爱常时温和谦厚真长者及在官临事见义喜为过于勇夫故所至必有能称不幸中废以疾不得尽其所为及居西京不闗人事惟理医药与方术士语终日不休嵗时河南官属诣门请见惨【疑】然肃洁有威仪不若老且病者享年七十有四以夀终呜呼可谓君子者已公讳涛字济之髙祖希图仕至衞州刺史曽祖延徽处州丽水县主簿祖懿文杭州盐官令父崇礼泰寜军节度掌书记以公赠戸部侍郎母崔氏博陵郡太君弟四人炎最有文行知名于时见国史子三人长曰绛次将作监主簿约次太庙斋郎绮亦有文皆早亡谢氏自曽髙不显由公始昌其家而子绛又以文行继之公之其先君也为兵部员外郎今公之绛亦世其官度支判官河南府通判并践世职判太府寺实父子相代书府之任昭文史馆集贤院秘阁父子同时为之见于衣冠盛事录谢氏其不衰又将大也欤铭曰
　　谢之逺世河南缑氏四代之祖因仕过江卒嘉兴始留南方曽祖在南佐丽水县卒又焉世亦未显祖令盐官始富阳凡三徙迁遂家于【一作于】杭世乆当隆其昌自公富阳之原三世有墓父大于祖子大于父后有贤嗣又有令孙公其安居有祀有承
　　检校司农少卿致仕张公墓志铭
　　君讳九思郓州阳谷县人张氏世以明经仕宦君少习春秋三传太平兴国五年以举中髙第凡仕若干年而致之又若干年而考终命初任雅州军事推官转大理评事光禄大理二寺丞太子中舍殿中丞国子博士尚书虞部比部驾部三员外郎中凡居官一十有三歴知黄蕲道三州既老又加检校司农少卿于其家年八十有五其终也实天圣某年某月某日其也以明道二年某月某日其之地汝州襄城县某村某山之下父讳清累赠某官母崔氏追封某县太君娶朱氏某县君生子正文文先亡女二人后娶王氏某县君生子诚于其也正为郓州支使知鄂州崇阳县诚襄城县尉君为人诚朴谨俭官能其职为政以慈仁厚下为先人有鬭讼常两谕之初强不屈化必以礼义柔之卒相服从愿改自【疑】为善故所至人爱思之其为黄州也飞蝗越州不下州人歌之以为异凡居官所得俸廪计身衣食足而已秩满还家輙以所余分亲族噫其贤厚而敏亦经之効欤铭曰
　　张世郓居举明经朴俭勤孝家所承公壮而仕老康寜八十其夀位则卿始终以全为家荣去郓而汝从新茔后之世者考此铭
　　河南府司录张君墓志铭
　　吾友张尧夫以今年七月癸酉葬其先君于北邙山既葬二十有九日壬寅晨起感疾复就寝弗寤若醉状医视其脉曰疾势风甚盛脉宜洪今细蹷殆不可为昼未尽数刻启手足于官署翌日殓于正寝戊申葬先君墓次实明道二年八月也尧夫内淳固外旷简不妄与人交初为河南府推官后为司録予与之游几五年出处多共之其饬身临事予尝愧尧夫尧夫不予愧也呜呼安能尽识吾友之善哉尧夫名汝士年三十七歴官至大理寺丞先君讳某终虞部员外郎母李氏陇西县君娶崔氏生二男三女皆幼渤海欧阳修为之铭曰
　　噫嘻哉上者苍苍也宜寿而天宜福而祸有尸者邪其无也丰其躬者鲜其仁予之贤者啬其位岂其不可兼邪斯可怪也其有莫施其为不伐充而不光遂以昧防后孰知也吊宾盈位哭皆有涕夫嗟于道妇咄于灶夫能使人之若此也噫嘻哉君子吾不得见而见善人善人今复不得而见也
　　先君墓表【此乃泷冈表初槀其后删润颇多题曰泷冈阡表在居士集第二十五卷】
　　修不幸生四嵗而孤太夫人守节自誓居贫自力于衣食以长以教俾至于成人而尝告之曰汝父为吏防而好施以其俸禄事宾客常不使有余曰无以是为我累故其亡也无一瓦之覆以庇其生然吾何恃而能自守以至是耶吾于汝父知其一二而已也此吾之所恃也吾之始归也汝父免于母丧方逾年嵗时祭祀则必泣涕曰祭而丰不如养之薄也闲居而御酒食盛馔则又涕泣曰昔不足而今有余其何及也吾始一二见之以为新免于丧而适然耳既而其后常然至于终身未尝不然此吾知汝父之能养也汝父为吏尝夜烛治官书屡废而叹吾问之则曰此死狱也吾求其生不得也吾曰生可求乎曰求其生而不得则死者与我皆无恨矧求而有得耶以其尝有得知其不求而死者恨也夫尝求其生犹失之死而况世常求其死也囘顾乳者抱汝而立于旁指而叹曰嵗行在戌我将死不及见儿之立也后当以我语告之其平居教他子弟亦皆用此语吾耳熟焉故能详也其施于外事接于宾客或有矜饰吾不能知其居于家无所事而其为如此是其发于中者也其心诚厚于仁者也此吾之知汝父之得以有后也汝其勉之夫士有用舍志之得施与否不在已而为仁与孝不取于人也修泣而志之不敢忘先君少孤力学咸平三年进士及第为道州判官泗绵二州推官又为泰州判官正身怀道不既其施享年五十有九初赠太子中允今赠某官太夫人姓郑氏世为江南名族太夫人恭俭仁爱而有礼初封县太君累封乐安安康彭城三郡太君自其子少贱时治其家以俭约其后常不使过之曰吾儿多不合于世俭薄所以安患难也修初贬夷陵太夫人言笑自若曰汝家故贫贱也修察其志久而安故其后立于朝得不苟容于时盖自先君之亡二十年修始得禄而养又二十有三年修为龙图阁直学士尚书吏部郎中留守南京太夫人以疾卒于官舍享年七十有二修窃自念为人子而不能识其父幸而得闻吾母之言其忍废焉乃泣血而记之欧阳氏自为吉州庐陵人至于修十有五世矣沙溪吾世之家且葬也故又刻其所记者表于其阡以告其宗族及乡之人曰而耕而田嵗取百千而耘而学久而不获田何取之囷仓峩峩学而取之簪笏盈家量功较收所得孰多先君之学获不及时匪于其躬而利其后疾迟几何善无不报先君之贻予修不肖矧有才子于何不有矧我欧阳世家惟旧自始氏封乌程之亭在北有闻或冀或青中显弥长或吉或衡势大必分枝叶婆娑惟吉旧居子孙今多木久而林有乔其秀矧我欧阳扶疎并茂先君之徳吾母知隆子修不肖以俟其宗以勉同乡敢及后人
　　母郑夫人石椁铭
　　维皇祐五年癸巳六月庚午匠作石椁粤七月已亥既成铭曰于乎宋有欧阳修母郑夫人椁既密既坚惟亿万年其固其安
　　胥氏夫人墓志铭【公在忧制举祔葬之礼故命门人秉笔】
　　庐陵欧阳先生语其学者徐无党曰修年二十余以其所为文见胥公于汉阳公一见而奇之曰子当有名于世因留置门下与之偕至京师为之称誉于诸公之间明年当天圣八年修以广文馆生举中甲科又明年胥公遂妻以女公讳偃世为潭州人官至工部郎中翰林学士公以文章取高第以清节为时名臣为人沈厚周密其居家虽燕必严不少懈每端坐堂上四顾终日如无人虽其婴儿女子无一敢妄举足发声其饮食衣服少长贵贱皆有常数胥氏女既贤又习安其所见故去其父母而归其夫不知其家之贫去其姆傅而事其姑不知为妇之劳后二年三月胥氏女生子未逾月以疾卒享年十有七后五年其所生子亦卒后二十年从其姑葬于吉州吉水县沙溪之山修既感胥公之知已又哀其妻之不幸短命顾二十年间存亡忧患无不可悲者欲书其事以铭而哀不能文因命无党序其意又代为哀辞一篇以吊胥氏因并刻而藏于墓当胥氏之卒也先生时为西京留守推官实明道二年也其哀辞曰清泠兮将絶之语言犹可记髣髴兮平生之音容不可求谓不见为才几时兮忽二纪其行周岂无子兮久先于下土昔事姑兮今从于此丘同时之人兮藐独予留顾生余几兮一身而百忧惟其不忘兮下志诸幽松风草露兮閟此千秋
　　杨氏夫人墓志铭【同前】
　　庐陵欧阳先生之继室曰杨氏者故右谏议大夫集贤院学士杨公之女也杨氏逺有世徳自汉至唐常出显人故其系谱所传次序自震至今不絶公讳大雅以文学笃行居清显号为古君子先生尝谓其学者焦千之曰杨公已殁修始娶其女虽不及识公然尝获铭公之徳究见其终始其行于已立于朝廷发于文章者皆得考次及杨氏之归又得见公之退施于其家者皆可法也杨氏事其姑以孝而勤友其夫以义而顺接其内外宗族以礼而和方其归也修为镇南军掌书记馆阁校勘家至贫见其夫读书着文章则曰此吾先君之所以乐而终身也见其夫食粝而衣弊则曰此吾先君虽显而不过是也间因其夫之俸廪食其月而有余则必市酒具肴果于堂上曰吾姑老矣惟此不可不勉归之十月以疾卒享年十有八实景祐二年九月也后十有九年从其姑葬于吉州吉水县沙溪之山乃命千之序而铭其圹曰
　　其居忽兮而逝也遽其殁久矣【一作兮】而悲如新一言以志兮千万嵗之存
  </div>
  <div class="pagination">
   <a href="文忠集（宋欧阳修）_page32.html">
    上一页
   </a>
   <span>
    ...
   </span>
   <a href="文忠集（宋欧阳修）_page28.html">
    28
   </a>
   <a href="文忠集（宋欧阳修）_page29.html">
    29
   </a>
   <a href="文忠集（宋欧阳修）_page30.html">
    30
   </a>
   <a href="文忠集（宋欧阳修）_page31.html">
    31
   </a>
   <a href="文忠集（宋欧阳修）_page32.html">
    32
   </a>
   <span class="current-page">
    33
   </span>
   <a href="文忠集（宋欧阳修）_page34.html">
    34
   </a>
   <a href="文忠集（宋欧阳修）_page35.html">
    35
   </a>
   <a href="文忠集（宋欧阳修）_page36.html">
    36
   </a>
   <a href="文忠集（宋欧阳修）_page37.html">
    37
   </a>
   <a href="文忠集（宋欧阳修）_page38.html">
    38
   </a>
   <span>
    ...
   </span>
   <a href="文忠集（宋欧阳修）_page34.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
