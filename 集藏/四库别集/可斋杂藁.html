<!DOCTYPE html>
<html>
<head>
    <meta charset="UTF-8">
    <title>可斋杂藁 - 第 1 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>可斋杂藁 - 第 1 页/共 39 页</h1>
    <div class="content">　　钦定四库全书　　　　　集部四
　　可斋杂藁　　　　　　　别集类三【宋】
　　提要
　　【臣】等谨案可斋杂藁三十四巻续藁前八巻续藁后十二巻宋李曾伯撰曾伯字长孺丞相邦彦之孙南渡后流寓嘉兴邦彦庸材具位时有浪子之称而曾伯则能以事功显由著作郎两分漕节七开大阃通知兵事所至皆有寔绩官至观文殿学士集中多奏疏表状之文大抵深明时势究悉物情多可以见诸施用惟诗词才气纵横颇不入格而要亦戞戞异人不屑拾慧于牙后其杂藁编于淳祐壬子续藁前编于寳祐甲寅皆有曾伯自序续藁后为甲寅以后至辛酉之作不知谁编考曾伯卒于寳祐戊辰则亦所自定也其子杓尝彚三藁刻之荆州湖北仓使刘籈又刻之武陵咸淳庚午书肆又为小本刋行其序即杓所作葢其人其文并为当时所重故流传之广如是也然三藁皆各自为编至元嘉禾志始称为可斋类藁葢后人合而名之殊非宋刻之旧今仍存三集之本名从其朔焉乾隆四十三年七月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀








　　可斋杂藁原序
　　藁以杂名非纯也余自弱冠共子职既而从诸公幙厯中外頴不灵终其身吏俗中间随事以醻应托意于模写自少而壮壮而老天阏剡藤者多矣其弃而醤防药褚不复可记忆箧中断语零落本无足采年来忧患摧折思致愈不逮前一日与书塾亲友偶阅旧作一二有劝以刋诸梓示儿曹者姑俾芟次之杜园缀缉浅近卑陋终不及君房语譬诸山肴野防聊尔杂陈倘俎诸五侯之鲭当冁然一笑淳祐壬子夏五旦日可斋书于荆州杞梓堂
　　士君子生斯世功业文章其本虽一而不能两全者天也本朝功业之盛莫如韩范忠献春雨桔橰之篇脍炙人口至辨论新法一防精于经术诸儒有所不逮而上之人以出于强至疑之矣文正岳阳楼记精切髙古而欧公犹不以文章许之然要皆磊磊落落确实典重凿凿乎如五谷之疗饥与世之絺章绘句不根事实者不可同年而语也可斋李公早以功业自许而诗文操笔立就精妙帖妥夐出时流余曩与朝夕每叹其得于天者厚一别将二纪而公功业赫奕于时一日贻书以其在荆襄著述二编见示且曰蠧鱼活计我尚愿留情焉余熟观而叹曰功业文章难两全乆矣而公之志欲兼之顾今邉事孔棘公以一身横当荆蜀之冲屹然如长城万里上之倚公不啻韩范岂当复与书生文士校短长于绳尺间哉诸葛孔明出师一表前辈以为与伊训説命争光才徳之盛固有不期然而然者此余所期公于异日者也余既以此意复于公仍书以遗湖北仓使刘和甫籈俾刋之编首益相勉励以尽朋友之义云寳祐二年龙集甲寅闰月上澣翰林学士中大夫知制诰兼秘书监兼修国史实録院脩撰兼侍读尤焴序



　　钦定四库全书
　　可斋杂藁卷一　　　　　宋　李曾伯　撰表
　　代蜀总贺皇帝登极
　　鸿图有永生上哲以应时龙徳更新握休符而御极华夷悦服宗社安荣窃惟以命舜而命禹者由歴数之归不之益而之启者以讴歌之属莫匪天人之与乃臻名位之传恭惟皇帝陛下缉熈光明圣神文武震雷未作休闻已彰离日初升鸿声逺播克承祖烈祗奉母仪岂惟开平治之期将见广规恢之业臣身逢盛际职守遐方作之君作之师益绵统系莫非臣莫非土倍切懐愉
　　代贺皇太后
　　王谟烈启后人罔轻付托帝孝慈奉太后式显尊荣天扶宗社之传风动臣民之仰恭惟皇太后陛下令仪恭肃柔徳含洪母道增光诒孙谋而翼子圣躬膺歴为天下以得人思齐逺继于太任得位并隆于大舜益跻盛美克壮皇图臣滥缀外台恭逢华旦身居剑栈愧抃蹈之无从目睇觚棱惟倾瞻之冞切
　　代贺郊祀庆成
　　九重肇祀黄宫推迎日之长五畤用成苍璧重礼天之敬神人胥恱夷夏耸观恭惟皇帝陛下顺庆垂基体元立极汤有一徳为皇天眷命之符禹立三年正百姓遂仁之日爰躬缉幄载见紫坛精忱寓藁稭之间和气溢豆笾之际宥民沛泽御丹凤之端闱尊祖告功肃翠銮于清庙乾坤宁晏宗社灵长臣缪董赋舆滥兼郡钥骏奔百执莫遑祗事于圜丘鼇抃一心惟賛受厘于宣室
　　代贺皇太后
　　报本南郊谨小心而飨帝告功东阙新大典之承亲庆协神人懽腾海宇恭惟皇太后陛下离明丽正坤徳静专位处时龙视舜邦于敝屣谋诒翼燕锡禹命以圭属泰畤之仪宜慈闱之归美一时雝肃永传任姒之徽音千嵗治安逺迈商周之丕祚臣吹竽粟挽越俎竹符思助祭于臣工葵倾万里受介福于王母栢恱一心
　　代贺绍定改元
　　事国阳甫毕祠官之典更端嵗统载新太史之编庆格天人懽腾海宇恭惟皇帝陛下膺图出震体道乗干审已察文允协舜玑之政卜年过歴益绵周鼎之休属紫畤之肇禋命清台而定嵗谓绍兴洪烈当昭祖武之绳而嘉定成规盍继孙谋之翼用重光于凤纪斯永保于龟图臣给灶戍薇代庖符竹荷美名都显号欣逢正始之初扬伟绩铺宏休莫防无前之盛
　　代贺皇太后
　　五畤仪天子展事亲之孝一元谨始日官新纪嵗之文凡属华夷欣同正朔恭惟皇太后陛下二南王化四海母仪遹骏有声克賛武王之圣徳肃雝在庙端由太姒之徽音属皇邸之肇禋命清台而更歴绳其祖武仰循绍兴英主之规诒厥孙谋上接嘉定真人之统更新显号昭示明时臣缪总兵储滥兼郡守一宣汉防蜀父老以俱知三祝华封尧君民之共寿
　　代贺寿庆节
　　日舒南陆丽天占离位之重星拱东朝弥月阐坤珍之瑞慈闱光启寰宇欢腾恭惟皇太后陛下贤迈虞嫔行齐周姒遵燕谋而启佑翊骏命以照临子育羣生上体髙穹之眷母仪四海中存太极之神继元祐之徽音举长宁之彛典茂膺纯嘏益衍丕基华封祝圣人共喜尧民之击壤皇帝奉太后未夸唐殿之称觞臣身系赋舆心驰象阙薰风入五之奏欣际阜财嵩岳传万嵗之呼永祈介夀
　　代荆阃贺天基圣节
　　舜璿始序王正开泰象之三禹纽发祥君位应干龙之五人欣熈旦世衍丕图恭惟皇帝陛下刚健日新聪明时宪隆汉基于亿载新文政于七年礼备东朝问寝乐龙楼之晓衣垂南靣授民颁凤歴之春对太皥之执规庆孟陬之揆序惟天佑于一徳有永厯年梦帝与我九龄无疆嗣服臣防风于楚向日犹葵再拜称觞阻预嵩岳三呼之列中兴作颂愿赓江汉万寿之诗
　　代贺皇帝御正殿
　　圣徳无加于孝已临纯吉之期王位前正于朝端履太昕之御宸居髙拱寰宇耸瞻恭惟皇帝陛下克长克君尽伦尽制鸡鸣寝门之问怅慈极之浸遥鸾哕庭燎之光略彝仪而未举暨易纎而纪旦斯负扆以答阳丕显离明式符干健臣縻身邉阃矫首阙庭听长乐之鼔钟阻陪星拱息甘泉之烽熳愿防风寒
　　代贺诞皇子
　　珠躔聮彩枫宸陈亚嵗之仪琼榦丛休兰殿毓皇支之瑞庆流庙社欢浃宫闱臣闻两明作离重晕启日升之象一索得震初阳应雷复之时肇国夲以无疆知天心之有属恭惟皇帝陛下仁均动植孝格神明继统守文仰奉燕谋之翼垂基顺庆丕承骏命之隆兹洪图绵积累之基果朱芾发嶷岐之秀祉流甲观允开振振蛰蛰之祥寿举未央益遂怡怡愉愉之乐臣迹縻荆渚心切华封子孙千亿宜君宜王复见假乐太平之雅皇帝万年为父为母愿赓元和圣徳之诗
　　代襄阃贺诞皇子
　　离两明而丽正如日之升震一索而得男与雷偕复义符匕鬯喜浃宫闱恭惟皇帝陛下孝格际蟠仁霑动植人心天命有开遹骏之声宗徳祖功方懋延洪之业曦驭兹临于昴宿星辉宜动于尾躔雅播周邦本支肇文王之百赋陈汉殿春秋小武帝之三基祚瓜緜华夷栢恱臣误叨重寄欣遇昌辰奉太后怡怡愉愉遥想龙顔之喜宜尔孙绳绳蛰蛰愿赓螽羽之诗
　　代贺皇太后
　　尊推文母乆咏思齐瑞启汤孙有开长发庆闗九庙喜对一阳恭惟皇太后陛下道极希夷神游冲淡蝉蜎高蹈舜心犹弃屣之轻燕翼亲诒尧治拱垂衣之盛兹黄屋遂怡愉之乐宜緑车启岐嶷之祥世嫡承家奚逊甲观画堂之瑞嵩呼称夀益増未央前殿之欢臣迹阻楚封心驰魏阙绵绵咏瓞永延苍箓之基采采歌芣复见闗雎之化
　　江东漕贺诞皇子
　　离重明而继照式对恢台震一索而得男笃生岐嶷福绵九庙喜动六宫仰惟二祖开基千龄垂统载考流虹之旦实皆纪亥之年谟烈之启后人于昭丕显元良以正万国聿应昌期恭惟皇帝陛下何宠骏厖诒谋燕翼祖功宗徳传天下以为家帝命人心属吾君之有子吉占熊梦庆衍龟图臣縻迹周原倾心汉阙星辉海润有开社稷之灵长华祝嵩呼但与臣民而鼓舞
　　淮西宪贺天基圣节
　　龙躔启序防爻开羲画之三虹渚纪辰干位应箕畴之五华封载祝薄海同词恭惟皇帝陛下辉光日新勇智天锡守文继统承祖宗熈洽之基申命用休衍社稷和平之福纬延国算赫奕治功臣将指兵间驰心阙下淮壖息警幸迎一气之春回嵩岳齐呼驩听三军之雷动
　　广西漕贺天基圣节
　　月临太簇庆逢行夏之时天启皇图瑞纪生商之旦清宁叶顺率普祗欢恭惟皇帝陛下学进光明道臻悠乆嗣亿万斯年之厯服休命用申当二十七载之登平成功髙拱干刚不息坤载无疆臣兼节南州驰心北阙凢海隅之出日孰不葵倾与天下以为春同然椿祝
　　广西漕贺正
　　虬漏平明布太乙东皇之令龙墀嘉防正九重南靣之朝泰道亨通干端呈露恭惟皇帝陛下如天之覆何地非春辅相财成独运两仪之化哲谋肃乂允谐庶证之和斗杓载转于苍祗日毂永行于黄道臣猥司藩阃兼领赋舆籍贡三朝敢叹山川之逺玺传万里愿令正朔之同
　　荆阃贺收复襄樊
　　图披南雍本吾国之封疆断出中宸复旧时之城郭声扬师旅喜溢乾坤眷惟京右之区古称天下之脊每念蚡冐山林之如昔不虞驹支荆棘之至兹一陥腥羶几更裘葛固有抚故碑而涕者讵容以堕甑而视之宜我圣明布昭神武命相臣而指授饬将士以前驱皇威一伸旧物斯得臣谬膺阃寄幸奉庙谟抚南北离合之机岂不揆时而量力当公私疲之际敢云表以出师顾分义有所当为而事防诚恐易失倘为身虑则负国恩端策拂龟頼一二臣之允协衔枚拥骑越六七日以先登一麾而挹山甫之流风再鼔而洗羊祜之余恨平明整斾重赓营将之吟落日扬鞭犹记里人之赋岂臣愚之能效皆圣防之有功兹葢恭遇皇帝陛下授任不疑好谋能断念惟天惟祖全付岂宜玷阙于金瓯曰有土有邦在今皆欲整齐于玉斧坚持定见爰底成功然始至未有百日之粮而后爨方当千里之馈分财用平版榦非暂费何以乆宁砺锋刅鍜戈矛必有备乃能无患豫谨秋冬之计庶寛宵旰之忧观赵鼎之奏谓必争所防敌衅饷岳飞之车使无阙其法祖规
　　荆阃进僖祖諡寳
　　骏命万年启璿源于涿郡龟书十字来珍贡于荆州徳应中天懽同下土窃以赤伏四七宜阳效祥紫葢东南江宁阐瑞观史谍具嘉于往昔岂休圗虚出于当今洪惟钦陵肇我炎祚諡定太常于建隆之始号加六室于祥符之间凤翥其章莹矣温纯之质龙蟠厥纽美哉追琢之工几经刼火以不灰有待天河之净洗致遗黎之欣若望中国以来之想当修玉之时聿懐艺祖载稽遗寳之嵗允协宁王可占祖功宗徳之无穷抑见天意人心之有在兹盖恭遇皇帝陛下丕承前烈宏济中兴宣重光而袭缉熈育羣生而恢疆宇谓子孙必复其始赵璧将奉以全归兹帝王之兴开先宋礼于兹而足证月星明概海宇肃澄臣猥备阃谋幸陈庙献离朱索而象罔得端犹黄帝之珠后稷传而天府司永作周家之寳可斋杂藁巻一
　　钦定四库全书
　　可斋杂藁卷二　　　　　宋　李曽伯　撰表
　　代蜀总谢到任
　　万里观风方误领梓东之宪六曹分属乃今给剑北之师力靡遂于囬天身几容于亡地窃以坤维之重莫如井赋之难闗中之积乆乏于粟红渭上之耕半为之苇白矧从南渡尤倚西门及今百年之间不知几变于此井蛙内衅封豕外贪自开禧以来兵民财三者以俱困凡绍兴所置茶盐酒一孔以不遗重以漏巵极于酒辙二丝五谷农已剥牀一马十牛军未解甲月计不足嵗入几何士方杞鲁以视之人必萧葛而可也伏念臣挈瓶智小窥管材踈邉鄙艰难翻成螘磨江湖流落乆负鸥盟三年惊楚戸之霜万里访蜀山之雪甫持滂辔俾防晏鞭仅能问米价于晋人不过收戸籍于秦府腠理深疾正扁鹊之寒心血指汗顔虽屠牛而束手中朝过听外计骤颁炊沙作糜终无竒画樵苏后防适有隠忧匮已告于大农问徒勤于内史龙光赫若蚊负凛然兹盖恭遇皇帝陛下歴数传尧讴歌之启光绍延鸿之业克承诒燕之谋遵修车备器之规方恢舆地念守邉积粟之议尤重民天俯眷愚臣服劳先帝不以一介疆之吏付之四路兵赋之权谓臣以才以亷过加于褒誉戒臣无病无馁使革于蠧源命播防申恩隆干覆臣敢不勉殚绵力仰答明时癸巳于征庚戌告成愿踵下武继文之绩戊申奏上甲寅报可庶期孝宣兴汉之图
　　代谢皇太后
　　祥刑东剑曽防鞠草之劳防饷西门兼冐握兰之宠祗奉防申之命悉归坤极之恩惟蜀一隅去天万里自渡江已越于百载今宿师且及于七朞蚌鹬尚持蜂蚁犹聚易一敌人之首不知几缣费十耕牛之资仅络匹马问虽勤于内史匮屡告于大农民叹白催官虞赤立矧方添于诩灶正宜问于晏鞭伏念臣仅有朴忠它无技巧虽皦皦之心如日而种种之鬓已霜州县尘埃几成俗吏边疆机防徒有壮懐一麾叨熊轼之华双节问鹤
　　林之役【阙】　　　　　　　　　　　　　　五月谷二月丝嗟疮痍之未复三年艾七年病正腠理之是忧防计徒上于元和方略莫陈于神爵误颁宸綍遽总赋兴念蜗殻之涎乆枯而龟背之毛难刮张弓势极覆辙忧深兹葢恭遇皇太后陛下徳賛乾元明彰离照王化思齐之太姒母仪长发之有娀求贤审官佐先朝之洪业理兵足食垂后世之良规俯眷愚臣尝膺隆委遂率由于帝训俾往给于军储自揣么防恐孤推择臣敢不服劳薇戌图报枫宸九赋敛民当体麟趾闗雎之意三军作气庶全鱼丽鹅鹳之师
　　代谢郊祀肆赦
　　肃五畤于汉坛用成熈事去三靣于汤网诞布湛恩欢动迩遐徳霑中外恭惟皇帝陛下与天同覆如日初升立极体元衍宗社灵长之庆垂基永命本帝王钦恤之仁属宣室之受厘即端门而孚号鳏寡孤独谁非举手加额之人动植飞潜不翅浃髓沦肌之赐臣逺闻草偃喜切葵倾一代缉熈未逊诗书之盛十行寛大咸欣诏令之观
　　代谢皇太后
　　泰畤八觚礼毕紫烟之燎细书一札令颁湛露之恩庆集慈宫欢腾寰宇恭惟皇太后陛下道侔坤载力賛乾纲有徳克享天心属新熈典介祉亦右文母遂及嘉生虞庭当舞兽之余汉网广漏鱼之恵聿遵明训诞布仁声凡闻涣汗之敷咸仰解当之作臣偶兼使事祗播王言四海为家已均被蓼萧之泽万年介福将益绵瓜瓞之基
　　代谢明堂肆赦
　　合宫云靉百灵賔柴燎之仪细扎星流四海霈蓼萧之泽欢腾中外庆浃幽明恭惟皇帝陛下守位以仁视民如已祈天永命悉遵累朝忠厚之规飨帝事亲爰举一代缉熈之典兹受厘于紫幄乃肆于綘幡沙漠乌孙岂但闻风而弃过潢池赤子亦令与日以自新臣逺在戍薇欣同偃草若时蜀道欢传谕檄之文愿与尧民共覩画冠之化
　　代荆阃谢加焕章阁因任
　　楚藩作牧曽无补于分毫尧阁陞班廼俾仍于方靣吁天莫避蹐地知慙窃惟中兴扰古之规邃在上界藏书之府文章焕有与云汉以昭回方防举行即羮墙之亲见祖述已然之龟镜经营未一之服图宜有鸿儒克承龙渥某学非用世材不逮人一第奉常已溢布韦之分十年幕府无禆樽俎之畴误防旒冕之深知猥备疆陲之烦使内聫省寺外玷节麾继寓直于禹谟获承流于周翰力小任重犹蟁蝱而负山政拙心劳甚精卫之塡海矧当连年一水二旱之后不胜吾民千疮百孔之忧许寛嵗时姑茍旦夕丹心报主虽惟知国尔之谋白髪奉亲未免动家焉之想敢期新命俾领旧邦载陞奎宿之躔不易轸星之分侥逾越望俯仰衔恩兹葢伏遇皇帝陛下刚健日新聪明时宪鸡鸣问寝昭慈孝于两宫燕翼承休垂典章于万世廼顾荆襄之形势将恢建绍之规摹稽大训于寳书独详戎备贰洪名于玉帐庸示睿衷遂使防臣亦叨异数臣敢不弗移故歩益谨初心颍川一嵗之留虽有慙于子翼江汉万年之祝愿有似于召公
　　代谢皇太后
　　十连罔效敢期陟舜岳之明一扎示留乃俾寓尧章之直诞敭涣号繇出坤闱臣闻锡壤中邦重四方之屏翰寳书大训垂万世之典谟茍惟乏已试之功何以被维新之命臣一叨末第百不如人生长穷邉虽功名早以自许奔走下谓分量不过若斯十年幕府之栖迟再命麾轺之逾越省兰位棘继陆鸳鹭之行营栁戍薇载董貔貅之旅第用班超平平之防幸臻阳城下下之书然而旱潦中更星霜六厯政以鸥盟之清梦有闗乌哺之私情云汉九天敢意晋圗书之府风烟万里仍令贰辕帐之权何所饬修有此际值兹盖恭遇皇太后陛下心游太古道运无为绳祖武于累朝示母仪于万国诒谋燕翼业方启于显承求贤审官志素存于辅佐将取中兴之谟略大恢外治之规模遂使愚臣亦叨圣渥臣敢不恪勤夙夕图报涓尘窃比颍川虽愧神爵凤凰之日愿令江汉益彰闗雎麟趾之风
　　淮西宪谢到任
　　充阃僚于江左莫賛中权司臬事于淮壖误将上指况俾晋丞于武库复叨陪议于军营祗命惟新抚躬莫称伏念臣地望俱下天分不髙疆半生险阻艰难之备厯家门多难零丁孤苦之仅存每惟世受于国恩靡惮身先于王事风霜乆薄齿髪早凋比一札之起家预十建之命佐了无末议可补前筹敢期升兰锜之班遽获玷轺车之选且令列属其賛视师聫唐相之镳文墨敢侪于韩愈持汉使之斧威名尤慊于胜之属方董虎旅之征罔敢狥鸰原之急戴天恩厚蹐地惭深兹盖恭遇皇帝陛下治举修攘仁宣钦恤当兹大刑甲兵之问正切顾忧宠以小雅礼乐之华不经临遣爰畴咨于政路并共二于戎行臣敢不肃奉条章勉殚规画布之蛮貊俾知九重恻怛之心于彼隰原誓竭一介驱驰之力
　　淮西总谢到任
　　乗传东台仅及转江沱之漕升班左户遽令峙天堑之粮请莫遂于再三职乃叨于共二感恩隆厚服命兢惭窃以江淮财赋之渊素推前代庙堂钱谷之问始自近年盖由疆陲耗于荡摇根本亏于朘削邉农废业夀昌之斛籴弗行私鬻害公刘晏之盐亦坏楮币轻而莫知措手米艘截而有类搤吭炊沙未易以作糜捧巵讵堪于沃釜有洛阳处士将哀痛以深忧非江左名贤岂清谈之可辨如臣者迹寒寡援分薄多艰龌龊泥涂何有济时之略驱驰塞漠未殚报主之忠自忧患之熏心几功名之絶念迭更使辔猥玷闱防河腹之已盈狐丘首而是望不圗思綍骤畀赋舆惟前车之戒未逞而后爨之忧愈亟腠理深疾正扁鹊之寒心血指汗顔将屠牛之贻笑龙光渥矣螡负凛然兹葢恭遇皇帝陛下综核臣工修明军实丰财和众聿新外治之规模立政用人宏建中兴之事业爱惜日力选拔时材知臣乆在戎行险夷备厯谓臣曩承父训调度粗知遂俾庸流亦叨烦使臣敢不勤劳庀职精白承休诺首山庚癸之粮愿竭懦衷而经画奏湟水寅申之册敢祈渊听之矜容
　　江东漕谢诏书建督府宣谕
　　命丞相以董师肇新督钺遣使臣而有礼例被诏纶奉睿旨之丁宁抚懦衷而激烈维昔姬旦任东征之贵吉甫专北伐之权十夫图功尚形大诰之训三事就绪犹勤常武之诗盖当疆多垒之时必頼臣子同舟之济星驰一札风动四方恭惟皇帝陛下广舜武文锡汤勇智始勤终逸全采薇天保之规模内修外攘懋吉日车攻之事业愤裔夷之肆侮建征府以宣威爰饬小大之臣各勉驱驰之力臣敢不仰祗列命益竭愚忠听山东之书士卒且思于共奋上淮西之雅朝廷行庆于太平
　　淮阃谢宸翰奨谕【癸夘兵退】
　　成役外攘仅逭风寒之责恩言下逮过形云汉之章服命先荣将躬激烈伏念臣觕习为吏未尝知兵不待人言惧忝祈父牙之任适有天幸乃当季龙骨肉之争虑敌侮之仍窥奉宸谟而先发楼船东下瀚海飚回虓旅北征汴河响应犹鸱张而突至倐防窜以亟旋良由我势之扼吭足使彼谋之掣肘秋声早寂少休鸿雁之民昼防委驰端赖熊罴之士防臣何力温诏遽褒兹葢恭遇皇帝陛下深略纬文有常立武佑者顺助者信开皇天欲治之期彼以暴我以仁抚异域将衰之运操成功而不有掞睿藻以肆颁然而中原之机防虽来万里之戎情难测蚌鹬相持固为吾利豺狼不噬其可谓仁毋近狃于肤公愿益加于圣虑臣方图解戍拟丐归田平淮西纪蔡功所愿上韩愈之雅使河南皆晋土政须择祖逖之才
　　淮阃谢宸翰奨谕【甲辰解夀围】
　　圣策有功释严围于边垒阃臣何力拜溢奨于宸奎沐宠优隆拊躬危栗眷是州来之旧扼于淮浦之冲谢昔临此以却淝水之坚纪瞻亦据此以走葛陂之勒古今要地南北必争自再于版图尝一新于城邑蛇豕荐食旅复荒残狐狸所嘷未遑经理比奉庙谟而载葺正虞边圉之肆窥孰云乗春水之未生乃至及南风而犹竞桥中流而据险栅两岸以分屯锋猬斧螗逞其羣丑釡鱼幕燕凛若孤墉凡兹贻宵旰之忧宁免受春秋之责臣才踈守钥勇愧属鞬虽重门击柝之粗周恐被髪缨冠之弗及不能以日所恃者天幸而将一乃心筹不惊于夜唱士百其勇劳靡惮于暑行舟师登岸以夹攻骑旅斫营而追勦草薙禽狝既执讯之连连防窜兽奔屹全城之頟頟君之训也臣何功焉兹盖恭遇皇帝陛下宻运神机于昭圣武烽火连于三月虽睿算之上勤干羽格于七旬终戎心之自革操成功而不伐发明诏以肆颁臣敢不仰体丁宁深加勉励第三复必守之训将大为先具之防光隂无多事力有限必得胜兵之三万与夫积粟之一年则我庶几铛脚之安而彼岂敢靴尖之侮上金城之畧更须求充国之才动玉闗之思愿俾遂班超之志
　　淮阃谢诏书奨谕【同诸将帅】
　　干城献凯责粗逭于封疆赐玺示褒恩遍覃于营垒十行诞布羣听具孚窃以淮右之区夀阳为重内则蔽遮于饷道外而遏截于敌冲当版筑之甫周倐敌围之肆合所頼将士戮力戎丑畏威愬武古通分三方而并进苏辛李蔡罄十万以齐呼虽始贻旰食之忧而终奏昼同之防臣忝司戎律肃奉皇灵仅能郤敌以全城不过因人而成事宸奎载锡华衮増荣兹盖恭遇皇帝陛下圣武布昭神谟宻运赫怒整旅震万里之天声序情闵劳作三军之风采防臣何力温奨幸颁臣敢不祗若训词广宣徳意如雷感动已同士卒之懽未雨绸缪益谨藩篱之备
　　谢臣寮上言降一官
　　分阃积愆幸曲从于薄责杜门省已忽再致于烦言非圣明赫若以鍳临则么麽凛乎其危殆罚轻恩重感极涕零窃惟公论废置实系乎朝纲私情是非则闗乎天理昔马援以武陵之役梁松防之终身王尊以京兆之劳杨辅挤之非罪类皆摅其宿愤曽弗念于厚诬每思古人犹有余恨臣不幸孤危之迹适堕朋比之科阅二纪于官涂靡惮捐躯而报国徧三边之防府岂专阿意以从人侥逾尺寸以孔艰祗惧简书而敢犯凝旒过听授钺于征犹蟁蝱不足以负山而蛇豕屡当于犯塞绸缪隂雨渉厯星霜奉庙算之有灵保边封之无失岂谓东知之过厚致闻忌之兢生虽谴不可逃以牵连而及已然疾之太甚则媒孽之有人【阙】
　　交情本无于他憾职业不能
　　以茍同其于彼时皇恤异日欲报怨之以直岂加罪之无辞然而意不疑盗金则具存府藏之籍曰虞公求玉殆误闻道路之言边报必以实谓欺则无利权归之公谓贪其可使冉求果附益讵能当小子鸣鼔之攻以曽参为杀人必欲启慈母投杼之惑嗾从风防扇使謡言不思张奂坐梁冀免官存皇甫交旧之荐乃讶僧孺付张鹭代去从徳裕私怨之伤罪状如斯刑章曷逭恕而孰不可恕诛之几弗胜诛赖渊听之昭回赐宸奎之处分免投四裔仅削一阶当山岳动摇草木无不摧折俄雷霆威霁雨露转而涵濡释大戾于鼎鈇脱防生于虀粉过深擢发徳厚沦肌兹葢恭遇皇帝陛下总揽权纲作新政治掲日月之明而毕照恢乾坤之量以兼容甄别忠邪虽众恶而必察烛知幽隠怜一介之无他力赐保全务行寛贷臣仰戴无私之造犹虞不测之渊非容如地盖如天焉保负荆而免咎凡生之年死之日誓图结草以酬恩
　　谢再降官【时奉御札李某连年守边粗无他失若加窜斥何以劝后可与镌一秩】
　　榆边夙谴赖圣造之兼容栢府新除复烦言之首及凛人心其可畏幸天语之曲回薄责仅加隆恩深厚窃以罚而当罪国宪难逃议匪狥私舆情斯服仰稽前志逺想古人伐讐者弗及公敌怨者不在嗣谁毁誉而行直道仲尼所以深思以睚眦而入党人汉史为之窃叹孰谓纪纲之要地乃先蔕芥之小嫌伏念臣父先臣某尝任蜀宪方其去当时稂莠之害岂暇为后人荆棘之忧亦既厯时适相参防縁臣比共武服上累宸旒匆遽初年突若敢弯弓之入周章末路轻于不俟驾之行中因疾以丐归尝抗章而予告兹人言不一谓臣罪凢三独防黼扆之深知获免藁街之加戮丹书未洗白简再腾寂然已冷之灰殆无影响甚矣将枯之骨几委炎荒正大声无自以呼天而五体甘为之投地幸乾坤清穆日月无不照临虽雷霆震惊雨露转而润泽遂逃深穽姑削防阶昭回十有六字之奎章万世传诵报复二十五年之宿憾一旦开明保全孤立之危踪衔戴再生之大赐铭恩浃髓感涕交頥兹盖恭遇皇帝陛下徳并两仪光被四表权轻重之宜而应变躬予夺之柄而驭臣建皇极以布斯世之至公了无偏党用人物必察平时之大节明示劝惩如臣此心惟帝所鉴不忍俾陷缙绅之祸以其尝更介胄之劳悉畧短长务全终始臣当夙宵省咎香火酬恩虽鳬雁之在江湖宁有忘机之日倘犬马未先沟壑无非结草之年







</div>
    <div class="pagination">
<span class="current-page">1</span><a href="可斋杂藁_page2.html">2</a><a href="可斋杂藁_page3.html">3</a><a href="可斋杂藁_page4.html">4</a><a href="可斋杂藁_page5.html">5</a><a href="可斋杂藁_page6.html">6</a><span>...</span><a href="可斋杂藁_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
