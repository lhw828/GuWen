<!DOCTYPE html>
<html>
<head>
    <meta charset="UTF-8">
    <title>宛陵集 - 第 45 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宛陵集 - 第 45 页/共 63 页</h1>
    <div class="content">　　桫椤树【李邕有碑】
　　桫椤古树常占嵗在昔曽看北海碑今日四方俱大稔不知荣悴向何枝
　　就野人买兔
　　霜浓草白兔初肥苍鹘调拳猎犬防剰付钱刀买庖餗不须縁径更求蹄
　　使风船
　　清淮直上水连天坐看髙帆后复前自是乗风有迟速不由人力爱争先
　　淮阴侯庙
　　韩信未遇时忍饥坐垂钓归来淮阴市又复逢恶少使之出胯下一市皆大笑龙蛇忽云腾蛭螾岂能料亡命乃为将出竒还破赵用兵不患多所向孰敢摽功名塞天地翦刈等蒿藋于今千百年水上见孤庙鹭衔葭下鱼相呼尚鸣叫髙皇四海平有酒不共釂古来称英雄去就可以照
　　又平律一首
　　汉家天下将庙古像公圭百战自忘楚一时空王齐乡人奏箫鼓舟子赛豚鸡不改寒潮水朝平暮复低
　　入满浦
　　马头搀岸斗燕尾泊船齐风送寒潮急云藏晩日低逢人多楚语问客煮吴鸡难觅枚臯宅苍葭处处迷
　　许发运待制见过夜话
　　许公运国储嵗入六百万上莫究所来下莫有剥怨十年无纎乏功利潜亦建昨除侍从官聊为磨世钝比于以舌得此岂媿物论较量多少闲未足数刘晏大计苟窘费曷不使预算欲倍即能倍但勿惑谤讪扰民可以夺食官可以窜要付与权衡一切出果断呜呼任智力长短固有限制财犹制兵太甚则生乱公譬淮阴侯多多自益办我今听其谈夜去为扼腕书之俟采诗咨访不可缓
　　登秦山日观峰【并序】
　　予泊歩山下梦王景彞问韦应物日观峰诗予即诵知语不属谓景彞曰当为检韦集觉而亟阅韦集无此题尚记梦中所诵首句云晨登日观峰遂续补之晨登日观峰海水黄金镕浴出车轮光随天行无踪正视刺我目攒集如劒锋照曜万物兴磨灭万物凶草木既无命必闻石间松当时一避雨安得大夫封人而苟不遇抱简诵六龙
　　重过歩山
　　魏武败忘归孤军处山顶虽怜江上浦凿岩山巅井岂是欲劳兵防患在萌颖我昔常登临徘徊爱晴景片西北来风雷变俄顷疾行下危磴屦脱不及整霑濡入舟中幼子喜抱颈问我适何之衣湿不太冷昨暮泊其阳月黑夜正永鴈从沙际鸣旅枕自耿耿平明夹橹去庙树耸寒岭举手生白云飘摇水中影
　　发长芦江口
　　篙师柁工相整衣龙女庙中来宰豨野祝击鼓降神语老鸦衔肉上树飞长江无风平似削两橹夹舸行将归南国山川都不改伤心慈姥旧时矶
　　龙女祠祈顺风
　　龙母龙相依风云随所变舟人请予往出庙旗脚转旗指西南归飞帆疾流电长芦江口发平明白鹭洲前已朝膳竹根杯珓不欺人世间然诺空当面
　　西施
　　溅溅溪流散苒苒石髪开一朝辞浣纱去上姑苏台歌舞学未稳越兵俄已来门上子胥目吴人岂不哀层宫有麋鹿朱顔为土灰水边同时伴贫贱犹摘梅食梅莫厌酸祸福不我猜
　　金陵三首
　　恃险不能久六朝今已亡山形象龙虎宫地牧牛羊江上鸥无数城中草自长临流邀月饮莫挂一毫芒金陵逢晓雪撩乱逗云来已失乌衣巷还成白玉台山盘犹隐见江转似昭回一听髙楼笛依稀认落梅每入秦淮口风波更不忧重看后庭树还起旧时愁故老都无有遗踪莫可求何人能识意白鹭在寒洲
　　丫头石【此碑在金陵断石冈上有吴文帝字焉】
　　丫头石虽断文字未全讹年算赤乌近书疑黄象多几时经霹雳异代见干戈更与千秋看松煤定费摩
　　漫书
　　蒲葵两钱扇漫写未嫌轻老媪持将去无端色不平
　　闵冢【吴天册中】
　　盗发广陵冢及扉开石枢中环走彻道髙阔可通车五尺铜铸人执兵冠服朱壁石刻位号列侍幽宫隅殿将将军属侍郎常侍俱啓棺见其尸鬓斑顔未渝白璧十双借云母一尺铺黄金塞耳鼻千歳不腐枯生为贵与富死与人未殊后世逢暴祸虽久将焉如尧舜及周孔岂不固形躯
　　雪中发江宁浦至采石
　　泊舟斫枯葭歊火石岸旁冒岭云冥蒙漫江雪飞扬拖氷修网出水朱鬐僵旷然起远怀风旗转危樯千帆共辞浦搀错逆水翔落星始前瞻瞬目已后相鮆鱼何时来杨花吹茫茫沙草不可辨鴈立知汀长山头化石妇忽变素质光岂复愿闻笛莫逢桓野王
　　登采石山上广济寺
　　船从山下过直上见僧轩系缆登矶石縁崖到寺门短篱遮竹瀁危路踏松根却看沧江底帆归烟外昏
　　效阮歩兵一日复一日二首
　　一日复一日一朝复一昏来新去成故俯仰变凉温有贵即有贱未若贱常存骍牛慕孤防黄犬悲东门祸福相为基损益不复言吾祖入吴市应龙非伏辕
　　一日复一日一晨复一夕四序相盛衰三辰运光魄下上有常理忧患何时易先烂泣金燃先焚叹薪积但愿远世网焚烂不能责麒麟出非时未免西狩获鸥鸟浮洪波心巳预海客
　　阻风宿大信口
　　东梁如印蚕西梁如游鱼二山夹大江早暮潮吸嘘解舟辞姑熟速欲还吾庐风逆未可前泊浦近烟墟波中事网罟乘月多夜挐冰滩聚鸣鴈霜葭正疎疎是时昴毕中旷渺天地虚静坐人巳眠我虑久洗如自起取美酒独酌邀蟾蜍蟾蜍射白光入盏亦踌躇醉来不解舞欲揽嫦娥袪昔对谪仙人此意复在予既醒裂尺素立作数行书寄与青山家精灵其有诸
　　早发大信口
　　犬吠知船解邨墟尚闭门霜泥黏缆尾冰水阁潮防撇撇鸊鹈去纤纤舴艋昏梅湖到不远寄信向田园
　　黄池月下共酌得池字
　　将归谢公郡喜见阮家儿但对月和水那能酒似池衰形疑镜照葆鬓怯霜吹宿鴈不堪托乡人知未知
　　泊昭亭山下得亭字
　　云中峰午午潭上树亭亭久作大梁客贫留小阮醒滩愁江舸祠信楚巫灵日暮渡头立山歌不可听
　　送盐官刘少府古贤
　　我祖南昌尉时危弃【阙】仙刘郎从宦日天子治平年燥茗山中火熬波海上烟吴民不为盗唯此挠君权太师杜相公篇章真草过人远甚而特奬后进流于咏言辄依韵和
　　杜诗尝说少陵豪祖德兼夸翰墨髙苏李为奴令侍席钟王北面使持毫【子美祖审言尝自谓我诗可使苏李为奴我书可使钟王北面】郊麟作瑞唯逢趾天马能行不辨毛一诵东山零雨句无心更学楚离骚
　　依韵和佥判都官昭亭谢雨廻广敎见怀
　　赛雨何从事髙情苦爱山谢公聨句后【谢公有昭亭赛与何从事聨句诗】惠远过溪间笑处岩相荅归时酒在顔端忧守穷巷无力共跻攀
　　依韵和吴正仲屯田重台梅花诗
　　桃花已满秦人洞杏树犹存董奉祠莫怪寒梅独多叶只縁乐府有新诗
　　读吴正仲重台梅花诗【此树在灵济王庙】
　　楚梅何多叶缥蔕攒琼瑰常惜嵗景尽每先春风开龙沙雪为友青女霜作媒托根迩庙堂结子助鼎鼒吴侯本吴人笔力髙崔嵬但咏同姓木予非梁栋材
　　依韵和正仲重台梅花
　　芳梅何蒨蒨素叶吐层层近腊寒犹劲先春气巳承冷香传去远静艳宻还増有意常欺雪无功合镂氷早烟笼玉暖冻浴脂凝汉女新妆薄燕姬瘦骨棱压枝唯恐折簇萼似难胜神物终来防江乡未解矜独竒心岂欲寄远客何曽不见黄鹂度宁防粉蝶凌月光临更好溪水照偏能画轴开云雾宫刀翦防缯都无笔可莫信巧堪凭丹杏尘多杂夭桃俗所称故林尝渴望大庾更愁登重和阳春曲声辞猥媿仍
　　正仲见赠依韵和荅
　　平生好书诗一意在抱椠既无鈌云劒身世遭黮黭耻游公相门甘自守恬淡妻孥每寒饥内媿剧剜憯时赖二三友乞米慰穷惨虽然情怀恶亦未废诵览如负防稽辱欲雪效尝胆作文持与人百不得一颔圣犹嗜好殊独取菖蒲歜我愚希六义将使鬼神感譬彼捕长鲸区区只持罯青天挂虹霓踊跂不可擥太华五千仞妄学巨灵撼幸且同蛙黾近乐在井坎苍髪况种种存非衞髦髧吴侯琅玕姿而来视薍菼鳯皇五色毛曷羡未翅蝻染夏有正采安用此浅黪乃知叔度陂万顷见澄澹孟轲患为师薄劣亦何敢
　　正仲往灵济庙观重台梅
　　玉盘叠捧溪女归鱼鳞作室待水婔竹间山鬼入夜啼古庙久闭谁啓扉屈原憔悴江之沂芙蓉木兰托兴微贾谊未召绛灌挤香草嘉禾徒菲菲曽无半辞助诃讥国风幸赖相因依
　　依韵和昭亭山广敎院文鉴大士喜予往还
　　山暖春烟重林昏古寺藏溪流过晓涨岭树见新行马去侵云迹风来袭野芳禅衣频斗薮蜡屐莫趋跄飞防时过掷饥禽或下颃凭防何所适望堞正相当捧膳溪童洁衔花鹿女香登临无险絶不似畏岩墙
　　依韵荅达观禅师颖公
　　霜露每怀感江山空复情老便林室静坐厌巷童声尽日都无语逢人亦强吟浮生过半百安用此虚名
　　题姑苏邵氏园居
　　积水夫差国闲居鲁叟心石科云气润城角竹连阴燕入池塘晩花开岛屿深应当效疎傅不惜槖中金
　　尝正仲所遗酦醅
　　屈原自着渔父篇餔糟不及渔父贤世无功名多浪死刘伶阮籍于今传迩来独酌邀明月唯有青山李谪仙谪仙殁后几百年市楼日沽千万钱沉湎岂少当道眠文字不见空月圆吴均之孙何我怜双壶贮醅持置前岂乏阮李诗与瘨浅饮强对春风妍
　　依韵和正仲寄酒因戏之
　　上字黄封谁可识偷传王氏法应真清淮始变醅犹薄句水新来味更醇欲拟比酥酥少色曽持劝客客何人红梅虽是吾家物老去无心一醉春【清淮酒本王九传法于山阳】
　　春
　　春雨鸣百舌林花淡淡洗燕脂眼前耳底催人杀不醉三杯大是痴
　　春夜闻
　　风味正不寝骤来寒气増檐斜滴野箨牕缺摇春灯孺子睡中语妇人行未能前溪波暗长定已没滩棱
　　早春田行
　　风雪双羊路梅花溪上邨鸟呼知木暖云湿觉山昏妇子来陂下囊壶置树根予非陶靖节老去爱田园







　　宛陵集巻四十
　　钦定四库全书
　　宛陵集巻四十一　　　　宋　梅尧臣　撰
　　依韵和马都官春日忆西湖寄陆生
　　时望前湖倚玉梯云山横絶路东西只知远目穷芳草不见髙人在曲隄画榼寻春应醉去旧朋怀昔欲魂迷海边燕子来无数愿托双飞寄短题
　　送志来上人往姑苏谒元曹
　　折取东桥柳青青向故人欲知问馆处要识旧溪春旋洒铜缾水休霑野寺尘吴门逢隐者必是汉名臣
　　温成皇后挽词
　　巩洛园陵啓圅关卤簿闻素车迎紫气灵韈度青云歌欲传长恨人将问少君明年贺元日无复绣衣薰
　　和真上人万松亭虎窥泉
　　南冈新路平东岭新亭成岭上松万株岭下泉一松未龙鳞老泉曽虎迹行虎去岂不渴松今岂不生泉无百尺绳安见甘与清松无百嵗人安见千丈荣道人能喻道莫使世人惊我来开醉眼不似阮歩兵
　　种碧映山红于新坟
　　年年杜鹃啼口滴枝上赤今同苌血三嵗化为碧因移新冢傍顔色照松柏
　　邵郎中姑苏园亭
　　吟爱乐天池上篇买池十亩皆种莲薄城万竿竹婵娟藤缆系桥青板船折腰大蔆不直钱防防防沙际眠水从太湖根底穿月出洞庭山上圆公归与客相留连秋风鹤唳春杜鹃班鲈斫脍红缕鲜紫防煮莼香味全我思白傅在三川吴船虽有吴馔偏当时九老各华颠裴令来过吟复聮至今怪石存旧镌七叶树荫黄金田羡公有子胜昔贤髙门通车千万年
</div>
    <div class="pagination">
<a href="宛陵集_page44.html">上一页</a><span>...</span><a href="宛陵集_page40.html">40</a><a href="宛陵集_page41.html">41</a><a href="宛陵集_page42.html">42</a><a href="宛陵集_page43.html">43</a><a href="宛陵集_page44.html">44</a><span class="current-page">45</span><a href="宛陵集_page46.html">46</a><a href="宛陵集_page47.html">47</a><a href="宛陵集_page48.html">48</a><a href="宛陵集_page49.html">49</a><a href="宛陵集_page50.html">50</a><span>...</span><a href="宛陵集_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
