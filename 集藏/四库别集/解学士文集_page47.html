<!DOCTYPE html>
<html>
 <head>
  <meta charset="utf-8"/>
  <title>
   解学士文集 - 第 47 页/共 68 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   解学士文集 - 第 47 页/共 68 页
  </h1>
  <div class="content">
   余方修族谱曰序将为天下谱法也或曰不其诞乎且天下之所法有欧苏二谱其法蔑以加矣曰嘻兹非滞于见小而不解耶苏氏谱独详所亲余尝谓其用心之不广欧阳公称其族来自唐末不显乃不知万安有梁国公墓碑尚存寔沙溪之祖本周将臣与宋太祖为布衣交太祖受禅义不屈其没也太祖强封焉则欧公考摭之太谬亦且未尝履历于江乡耳至如曾子固作谱而与史记诸书皆不合王安石作萧世基神道碑以干贞为南唐年号二公尚如此故知国史易考而家谱尤难也解氏谱自西汉至今洪武丁丑一千六百余年将六十世更数人之手凡几大乱纔五六播迁至宋咸淳闲人发芙蓉山王夫人塜前地得世系碑遗像具存墓碑亦在焉先世从祖江华公龙翔得以考正述作知在汉则有代丞相福司隶光东汉云中侯胜西晋扬烈将军结齐高士叔谦魏都督天嘏周大司空忠鲠唐开元学士崇质金紫光禄大夫琬皆本世系刻石藏之墓前者则朝奉公世隆也江华公善书能画于是因宋熙宁进士濮州公吉甫所修增益验事而置副本甚多尝置从祖田下房如山家收遇春秋时祭若忌日则展示焉元季之乱其嗣一藏民家为寇焦烈一寄虎丘山观为从父德先义士取去失于水寨幸先祖妣大夫人徐氏以的本遗像事略装其行李家君还自燕剔轴怀之崎岖随身屡失屡得出入锋镝灵诱贼寇皆神事之数见梦家君随所求获此固非天耶事别有记洪武壬子从祖季通先生持事略参取宗谱则宋绝定间从祖樗散老人一龙所修北江华公详略异耳比族所以存此以从祖叔母金壁邓氏乱中揭与田簿相随庇依孙邓家为义士得宝无坏斯亦天之意矣予自幼务此参之传记访之遗老广之于异闻历之于山境旧居必履指古墓必拜扫名家婣谱必借观而详审为先祖片言半语必手抄而质问焉抽金匮石室以验于古考曲誉妄毁以征于今自生七年至于二十年间未尝少懈洪武庚午将还京师从兄朋从尝共修事畧一卷亦颇明直然而尚恨未为平阳之观而下鴈门之拜也乡之遗事则颇审矣尤恨于洪武甲子从兄简约复见世系碑于水南民家参之所传较若昼一拟从辇取则其家见火光蛇怪其上椎裂粉散无复可求矣此兄亦尝以为痛惜是用载谋刻石椠刊?木以广其传其历代以来名人巨公翰墨文章巨编大帙难可备存姑摘其不可遗者着之若家之学士忠贤女妇贞烈则无不传其详而愚不肖亦咸载为提之以世次而昭穆不可乱矣表之以族房而亲疏不可间矣征之以时世而废兴之故交游之事不可诬矣存其遗书而流风遗韵可得而景想矣志其葬埋里居而慎终追远之事庶几备而足以使人兴起矣诚使天下之谱皆如是之期切也亦区区之用心故曰重修解氏谱为天下谱法也 

　　○解氏族谱题辞 

　　吾宗得于天者何其盛不得于人者何其阨哉天定胜人久而必信人定胜天偶然一时耳安知非至阨所以为至 
　　盛乎解在春秋之晋扬几不免于楚张候忍血制盛未闻功赏孤纔德举年不及施连世浸微汉兴福为代相后虽位侍中仆射不大显延年经学不传乃传他人万年教陈汤立大功不赏竟罪徙炖煌东汉至胜纔得世袭侯爵国除复微至梁邹侯父子显魏晋遭贼伦之祸宗族流离六朝十姓之随机数着功名亦数祸败至隋大将军忠鲠衍兵法夭死世但传其书公琰事高宗至玄宗传称为小人谗谮数屈黄巢之乱世隆举宗奋义障吉阳全活甚众纔得朝奉郎告身数通而已彭玕刼众归马殷时先制置公不从乱亦活万余人终身不言濮州公不悦于蔡京父子弃官隐居太原王佐宋高宗立殊勋汨于秦桧奋欝以死元氏编修宋史史臣亦私愤不着其先世里居但云不知何许人吉阳侯晖有文章而史云鸷猛木强荆南制置濳忠义天知贬死南安其战功甚多史不为立传评事公子宣于董德元为至戚德元显附权要公贻书切责不与相见江华公龙翔殁于王事夫人江氏能复其仇亦无褒恤国学公庄山先生以赋斥贾似道摈处于家易国公诚三世为公竟亦绝享太史公元亡死义子殁北方一门勤王战殒相继伯中先生兄弟连举海内知名为世所忌摈以不弟后伯中奉诏修三史论以宋为正统小人龃龉拂衣竟归山泉先生迯伪汉之征辞邓禹之见若是二千年来征辟不就道纳粟不受官者諎不绝书世不易业视当时鬼蜮能为祸害云化烟消死生堪羞耳正义不谋利明道不计功吾宗有为不致怨于人亦不责报于天天定胜人之说吾姑为此谱发有万子孙观于此者庶亦将有所感也夫 

　　○吉水桑园周氏族谱序 

　　吉水桑园周氏雪江先生讳志远仕元为东宫说书其犹子子直为太学先生君子与同出入于大司徒楚国欧阳文公翰林学士揭文安公之门子直不幸蚤卒独雪江与其弟静隐达泉交游于鬪争金革之会复际　明时予少得侍杖履听其议论及其世系私窃识之后其幼子子用驰羙誉愽涉经传尤长于史学得与之同乡校予方修家谱历访名宗质其疑难子用剖析据于周氏谱又加详焉其曰吉有周氏显者大抵皆出乌东皆曰乌东系出公瑾而不知公瑾何以有后于乌东有不知读史者指公瑾为都乡侯有以公瑾为汉周景从孙以忠为太尉以异为洛阳令则又读史三国志误之也瑜实景孙而陈寿以为从孙忠非太尉而曰太尉洛阳令晖也而以为异耳晖异遇害董卓而寿亦不知故曰其误之也今新凎峡江镇有周瑜将台台下有庙去市中北行可数里故汉巴丘县治也本传云下庐陵留镇巴丘即此也后云道卒巴丘则巴陵之巴丘县地志者弗考误以台为墓遂致论者争言其卒在今之巴陵墓在今之安庆宿松而不知其留镇实在古之庐陵今之峡江也瑜二子长循早卒次胤都乡侯罪徙庐陵后当召还卒于乌东长子豫袭都尉居汝南少子泰留守塜庐陵此公瑾之所以有后于乌东也其后子孙散处若今庐陵之观草永新之厚田安福之后林泰和之爵誉里吉水之渥田枥坑是也桑园之有周氏由吾仲山翁自枥坑徙也仲山翁之先屡更世变谱牒散逸其世次迁易之详也莫可考见此子用之辩同予少所闻未尝敢忘不幸子用早卒今年其兄子善子彦与其族人咸相谓予曰惟子上及闻诸老之言与亡弟为莫逆又于氏族之书号能辨愽庶几下足以启慈孙之心上有以正史传异同之缺不可无一言着于谱牒之末庶乎可以祛其疑后世有赖焉非惟族人可以祛其疑后世有赖焉非惟族人独私感之予辞不暇则遣其子孙恂来京师求之予不得辞为着子直等数小传记旧所闻叙之如此云 

　　○宋氏重修族谱序 

　　予少时读乡先生刘公岳申所为青原舍田记称宋长者故联魁家辄从家君质问其后贤得宋君若璟而与之交出其谱牒系绪明甚且尝同过吉安城西观长者所建塔云吾家世联魁子孙必有兴者此塔所以识此吾高祖遗言百余年于今矣予谓宋氏自天圣联魁至此既三百年尚未有继者若璟为之太息不能已予亦为之怅然也既而若璟复居庐陵与长者之居相接延客发其家君书出三世遗像请予赞以谱序为请予曰此联魁谱也而先君长者有遗言必有继之而后序之未晚也若璟跃然谓中子环曰是责在尔其藏以俟及永乐癸未之秋环以治尚书褒然举于乡若璟在吴中贻书谓予曰联魁谱序可作矣予亦欣然荅书可之明年环以其谱来且致若璟之言予乃因朝退之暇取其旧谱书而序之曰宋氏自汉中尉昌十二世孙晃以后世家广平后十二世至唐宰相文贞公始大显后世至绅唐末为御史中丞以言得罪始家开封之雍丘五世至宰相元宪公兄弟以文章学行复大显所谓联魁家以此元宪公之弟景文公子孙尤盛若璟之高祖长者讳荣甫景文公之代孙也自元初徙家庐陵若璟之交始居吉水若璟父子皆生于吉水而复居庐陵者不忘其所自出成公之志践遗言也予为兹谱之序所以重慎而不轻取必于二十余年之先者致爱于前贤而将有所激也环今擢进士甲科为翰林庶吉士自视于景文公兄弟为何如也于文贞公事业为何如也广平之谱有文贞公可书也雍丘之谱有景文公兄弟可书也庐陵之谱将何以继之也凡庐陵之子孙孰不为之惕然也 

　　○吉水泥田周氏族谱序 

　　庐陵乌东周氏自吴都乡侯胤始胤瑜之少子谪官而卒因葬焉子孙留居甚盛千余年于此矣隋大业间有曰汾翁再仕为会稽刺史避难因家袁州北门复徙乌东子举仁传数世至唐丞相墀亦其后也举仁之五世孙四承事号沂滨唐长庆中授徒吉水之渥田叶氏妻之以女因徙家焉一子整仕唐大理评事四孙显盛析为四房其苐二孙二十五侍御讳延光仕在唐末先祖都督公居南山居相迩也以女妻之侍御生国俭国险生政肱政肱生文佺文佺生仕胜仕胜第三子山甫生致道娶李氏寿百有四岁宋绍兴五年恩封孺人致道生谔字鲠臣元苻崇宁中在国学与安城刘云龙为同舍友晚称浩斋其卒也刘公为哀辞墓志令见才邵集中杨文节公有浩斋诗予緫裁永乐大典反复诵之而知其后嗣福泽之未涯也浩斋生尚文举于乡尚宾尚志皆以三舍法升仕其季尚忠号了了老人从游文节公之门其子彦宏号虎溪年八十乃卒第三子寿伯字椿年号清涧愽学耆德宋亡元兴所以维持江乡殷裕家业中兴渥田之族为世家之光卜筑泉溪规模恢廓豪杰之士也一子琦字廷玊号雪堂继其父志益以弘敞当时士大夫莫不敬羡之尚有刘先生为清涧铭其墓至今读者知清涧为豪杰者以雪堂为之子也雪堂之卒也大司徒楚国欧阳文公为之铭其墓以道学称之二子齐字方平号乐泉筮仕为西海道劝农使延佑特恩调广福都监同知太和州阶奉训大夫勋飞骑尉蔑永豊县男子志安仕为永顺安抚教授元定仕至奉议大夫知孟州雪堂苐二子云字天瑞号茂初筮仕同知永昌府太常礼仪院以明习国典举授社稷署丞先是雪堂别构于里之谌阳而署丞公寔居之其卒也廉使吴公伯尚铭其墓三子长曰都字伯洵太学生郊字仲源号源源予尝为之表其墓继清涧雪堂柱石其家者也源源三子壮字宗震有子子省子坚子殷晋字宗伟有子子鼎夷字宗坦有子子宣署丞公季子曰邻字季滨有子曰孚字宗信有子子嘉皆能承其先德者也宗坦以谱牒为重求予为之序序按侍御公于先祖有甥舅之亲今数百年而子孙犹相与往还知有考也侍御公之子孙固盛矣其它若训之为御史中丞从龙之为广西兵马钤辖泽之之擢宏词尧章之同知循州世国之直宝谟阁叔圭康叔之魁科甲君弼君实之举童科蝉联震耀于前代不啻数十百人难可枚举近世以科苐著者若闻孙为真文书院山长有名元季　国朝榘仲方为台州同知从善为吴江丞以文学显著彦奇由给事中佥宪云南孟温知黔阳县岐凤为大学正帷序为刑部主事仲容公明之典教黉泮今与予同事文渊纂修大典如德巽与公智相继为学官皆其卓然者也以武职显著与中之为清远卫百户克勤为镇抚是皆评事公之子孙也何其盛欤其有析居永新安福新凎新喻随处而盛者皆渥田之余庆也又抶益国周文忠公之祖正始迁郴其孙诜仕为吉州判官复与渥田通谱而取孚先之子寿耈为孙公之文集可考皆出于乌东者也□牒修于宋淳佑戊申暨元大德癸卯泰定丁卯皆尝续□武甲寅中重辑而修之者评事公十四世孙观国十六世孙静安庭椿景良恒吉仲源景容十七世孙焕伯尚文十八世孙孟泰也今宗坦拳拳以宗谱为念亟征予文晚生末学何能取重姑述所闻为之序云 

　　○夏璜刘氏族谱序 

　　安城刘氏系出任城兄弟二人曰瑕曰璞父幼彦仕西晋为太傅椽娶司徒魏舒之女瑕仕为安城太守夫人从之隐居安城人以为仙去今其居址犹存所谓南岳魏夫人坛是也瑕生三子曰赋曰赊曰贿赋后不显赊徙居潭州贿生三子承贶承崇承羙承贶二子曰谦曰某谦居安成之上村世有显者所以谓上城刘氏也其曰某者居泰和之九州岛承崇字景弘徙居永新中村长曰某次曰素素生沆字冲之宋仁宗时宰相世所谓后隆刘氏也承羙居安成之下村生六子其次曰知遂生通真通真元宾亦以儒显知遂弟知岳有孙讳弇字伟明元豊中举进士甲科仕至知制话其居云龙乡也人皆称云龙先生大文集行于心益国周文忠公称其可继欧阳公是也此其旧谱所载也余尝考之丞相沆自叙云系出安城盖承崇之裔孙孙相去三百年尝十余世乃至景弘其曰承崇字景弘者传写之误也丞相三子曰璩曰琢曰管之后曰某复居于安城性好猎因至吉水之夏璜社下有樟林甚茂犬逸入其下不见遂治居室徙家焉传数世当南渡之初以保障功得仕为吉水县主簿生二子长元可次时可性仁厚家富累千金三男曰志古曰志义曰志德志德生则贤则文则贤生德象德象生汝霖汝哲汝完则文有子曰德几无子以汝哲为嗣汝哲前妣先大夫人之女弟也少时尝过其家知其事之详其家先世皆好古愽雅儒术尤盛先君子每能言之元季志德举义兵贼焚其家谱为人窃去汝哲今始求得之修完考正请予为之亭汝哲自为童子时从予兄大经学时常以家谱为念及后从父历涉艰难人称其孝义及其长也孝友敦睦豊殖其家交友之问人无间言笃于族义竟完其家谱于数十年不可考证之后可不为之难能者欤安成之子孙多矣其间能如汝哲者知复能几人而凡同源而自昧者视此谱能无愧乎则此谱实有所感发也汝哲之宗族与后之子孙其尚念之哉 

　　○吉水白沙王氏族谱序 

　　吉水白沙王氏自宋南渡之先荆国公弟讳璟字子瞻始建厥家今驿亭其故宅也子瞻二子次子端礼字茂甫名进士起家有名生三子鸿举字南宾鹗举字南翔鹄举字南仲南宾有孙曰子俊字材臣是为三松先生其所居因茂甫之别墅今花园王氏其尤盛者也南翔宣和进士继羙其父生选字舜弼舜弼生岳字德瑞德瑞生可从可从生百川百川生君佐君佐生信甫信甫生子清字德懋德懋生天瑞字如春任　国朝为成都华阳知县二子九成九鼎九成二子吾省吾学九鼎四子吾隐吾贯吾周吾志予既为三松九代孙德基序其谱见立斋先生所为序详矣九鼎复俾其子吾隐示予此谱盖与三松同出于端礼者也少时读郡志已歆慕端礼祖孙之贤及见花园谱酬其素志得著名其间而南翔与南宾子孙颉颃竞爽若舜弼有子曰德昭德明至今繁衍德瑞八代孙仕为高邮州千户德明六代孙文德仕为凤阳指挥文武显仕又皆茂甫公之余庆也况予尝观荆国公世系实出琅琊父祖以上积德深厚荆公子孙居金陵者今虽侨寓他邑而抚州之境平甫诸孙宗族犹能守其家声予亦尝为之序其世系而知荆国之先人所积累者初不以荆公而有衰谢也今白沙花园两族相望指顾之间思水木本源之义诗书忠厚之传可不以先世为念而笃于亲亲之挚欤若其功名富贵则在于天得之者不必以为族人侈不得者不必以为族人歉族谱所以追念祖宗而垂训后人也 

　　○螺陂萧氏族谱序 

　　吉水螺陂萧氏其先自唐丞相复子俭家长沙其裔孙霁吉州刺史杨辂之甥也仕为杨吴武宁令始遗言谓其妻子家螺陂三世至定基化基世基始大定基官至殿中侍御史有传其后多显至昭甫再为御史益显世基为龙泉主簿其后以深夫为提刑大显化基为贑县簿其后萧夜乂讳兴以武功至武翼大夫特显今文献存者定基神道碑王荆公譔蔡端明书其它石刻列置檀桥院诏敕藏其家谱牒明甚祠堂翼然名公巨卿历代有述不待予之赘羙也 

　　○欧阳文忠公家谱序 

　　庐陵自春秋战国以来为吴楚文物之地伍子胥孙叔敖之徒多有遗迹若新凎子胥庙在半山庐陵敖城叔敖之故居断碑碊碣往往出于荒榛瓦砾之墟传记所不及采史官所不及录后世所不及知徒秘于私家子孙相传今千数百年予犹及见其一二得以补闻见之遗乃知欧阳氏谱比今世所传文忠公之所修续盖犹未得其详也按宋仁宗嘉佑之夏四月欧公归庐陵得其谱于吉水与其所藏者参校而刻之泷冈盖草草旬月之间耳宜其不及详也余尝过万安见梁国公墓穹碑石兽岿然尚存国公讳忠与宋太祖为布衣交梁国其追封也今宋史不及载而文忠公谱亦不及录推其阙遗者岂不多哉文忠公平生亦念念于庐陵者故不远数千里归葬其考妣刻石表阡期以不坏此其意可见也而或者各其思颖而不思吉此岂知公者哉公没后发奕辨子孙相继归于庐陵然皆始寓于新凎之万全盖欧公之归时李太伯在临江公托为买新喻田宅以居故也吉水同水乡臻善里则自发之孙绍世南渡随高宗至杭都堂审给部符今在迹符余犹及见之此其朂可信者绍世生日俊日俊三子长曰云居迹符次曰霖居新凎季曰雱字季泽始居吉水之螺陂雱生克用克用生炎起新昭州教授先六世祖生春之婣娅也炎起生梦旗进士靖江军节推节推生吾行吾行生师尹讳衡至正庚寅贡士号莘云予少时尝从讲学令子仲讷与予交莫逆予兄大经其妹婿也莘云既没仲讷亦蚤世其谱藏予家仲讷有子孝忠少鞠于予家于其长也授之谱与文忠公画像俾谨藏焉永乐四年丙戌孝忠来京师将谋刻之梓以遗其后人而予为之序其事如此且俾知此谱盖连世修明之比于文忠所辑为尤备也 

　　○城西萧氏谱序 

　　缙少时读家乘婣盟记见所载自汉元至元赫赫富贵非一家但里闬可指顾而及者则以先生长者问其门屋所在子孙尚隆替与否或喔然笑曰是其地者昔其崇墉奥室今其荒榛败甓而子孙莫知其亡适者也或曰是疑即今某所居而肆而圃蔬而田而池者或戚然而悲曰是其子孙固在而穷而愚以不学贫以不立者也或欣然羡而昌言曰是即某能世其家不坠其先者也丕显于时不凌益竞者也辞色三变缙固已疑其然其所以然不能细也稍长而备员汯从抽石室之秘荐见天下之书交当时之士于是吾乡婣家比尝赫赫者始尽穷其细而后知善恶之验于人子孙甚较着彰明不幸而不验者则甚少也城西萧氏济宁将相名家系出鄱阳王后十七世至护军萧忠国官庐陵凌子文仲来婿吉水张氏遂为吉水人世家城西簪缨蝉联诗书浸淑先族祖宋淄州刺史宾王诸孙如山婿云岫护军七世孙也先外氏封州高使君若凤进士公钺于萧氏皆重婣迭娅积善流庆日新月盛方殷未艾复始可期缙于婣家之末方与有荣焉者引高持此谱来请序三复叹歆益知护军而上将相勋业富贵璀璨又大于盛于近时者故家世德有如此哉予安得不反复深叹其十余年少长之间之闻见也欤引高名嵩中护军之九世孙云 

　　○吉水倚傅萧氏族谱序 

　　太史公记许由事言登山访其塜班孟坚自叙亦识其先祖葬处指可征信于后世者非明空也今吉安自随始为吉州汉为庐陵郡而吉水置县在南唐保大八年耳吉水故家若刘氏自安成来曾氏以避王莽之乱至者类皆未有吉州之先也予家与北门袁氏渥田周氏永豊徐氏之类又在中唐之世未有吉水县之先也惟白沙九江萧杨二氏之先未有吉州世皆在唐末其定居于吉水则际于置县之时而谱牒所载间有阙遗也予尝遍历于乡求诸故家谱牒而参考之则未有若今吉水倚传萧氏之家谱之且信也其源流记在嘉泰中丞相益国周文忠公作称唐八叶宰相复之观察湖南也子俭留居长沙俭生征征生旭旭生晟晟生处仁为吉州守寻还兰陵寓宇金陵子俨字茂辉复官庐陵迎处仁就飬因家庐陵县永昌乡之富原今吉水之文昌乡倚传也俨五子其曰元羽元鹗皆大官后皆不失为士饶财喜义名宗如安福戴氏永新贺氏吉水解氏邹氏彭氏颜氏水村张氏时贵若永豊木陂曾氏值夏胡氏永新易氏吉水毛氏段氏湴塘杨氏渥田周氏水北江氏皆其亲戚此益公所序可信也及观南塘书萧俨传前后皆合其行事历官则不如家传之详也及观螺陂萧氏谱亦云其先出于俭来自长沙而不着其岁月御史服自叙云出于俨而其谱以霁为始祖云霁舅杨辂公以工部侍郎守吉州因从之以策干杨吴干贞二年为洪武之武宁令死焉时年尚少遗言谓子孙必居九江族遂葬吉水墨潭将军由其墓在焉庐陵高村长官庙乘石存焉竟不着其父母意者霁之没也早子幼既又徙居文献中衰后三世至定基始克修明其谱而宦游之日居多故不及考见斯谱要之的然与之同祖同出长沙无疑也至于此谱称俨五子其一名元霁者岂即定基之祖欤至泰和萧安抚廉访谱序称唐末五季马殷乱湖南萧氏有十四尚书文元先生兄弟五人同筮所避乱处得坎之繇曰遇坎即止遂迁于吉之庐源尚书后徙居大池上作亭扁之曰星潭以示子孙不忘其初之意尚书二子叔济叔澄四孙曰佺曰保曰仪曰仁厥后蔓延散居于吉之属邑曰江曰溪曰波曰源皆其族所卜居又水有不同而其曰济曰仁又皆与九江倚传之谱不异岂皆源同而流别者欤抑其谱中更显者或欲愈张大其事序者非一人录者非一手传讹承谬不可尽信惟当取倚传谱为正者盖数百年未易稿纸墨精好使人爱翫不能释手处仁十世孙徽柔字时徽少与予善请为手书一帙以遗其后之人又与之登所居之近御史山拜茂辉之塜穹碑漫漶石兽欹危而岁时献祭其下者足相接也松楸望之欝然也盖如此谱非空言之比尝遍观于乡之故家未有若此其明且信者也序为手书时洪武丁卯今去之十有九年时徽来京请序予亦不为空言也故记其所考论之实序之如上云 

　　○虎溪萧氏谱序 

　　余尝过虎溪萧氏之故居犹存盖经宋及元而岿然独如灵光之在鲁其前人之厚德亦可见其万一复得其家谱观之始自南唐至宋而盛科目相望富贵赫然又观其卜地盖知盛族之不偶然少时闻伯舆先生名及拜巢云先生与家君莫逆益知其世泽之长今三十年矣巢云令子孟彬复以此谱见示皆宋元诸名公之翰墨辉映后先余晚生末学何敢措一辞于间哉但深叹羡书所见者而归之 

　　○吉水金璧孙氏江东谱序 

　　吾友孙中鼎好学知本隆亲于族取其家藏旧谱考访而笔削之九年乃成用心笃厚勤可知已古源流自有熊立国公孙帝七世而有虞氏为帝其姓姚啇均不肖也遂以侧微有虞阏氏为周陶正武王婿其子满而封之陈爵之俟而赐之姓曰妫至春秋时公子佗事齐桓为工正更姓为田氏五世而有田书齐景公俞为孙氏食采乐安生书凭凭生武为吴将生明食采富春世家焉历秦汉代显汉末躭为汉阳守卒二子锺旃葬躭吴城山世称白鹤塜是也锺生坚坚生权帝吴江东封安成工于宜春袁之孙氏自此始后宜春析为分宜县裔孙汝亢为分宜人宋英宗治平丙午判吉州族来聚处汝亢居庐陵之金壁其弟居水西有居水东富田市之西及居泉江者皆其亲族而金壁为尤盛汝亢二子长震初居下金璧仲曰巽初居上金璧震初二子明复明谦明复一子某官至大理评事评事之孙孟敬有文名明谦宣和中举进士官至太子侍读同知松江府事有能名其孙仕清以孝宗淳熙丙午及评事之孙孟敬并举进士孟敬早卒仕清官至翰林待制文章为时所重丞相周文忠公极称之与为友仕清生绍祖隐居教授多所造就绍祖生逢原逢原二子清淑家巨万笃于教子创碧涧书院以招来学生四男皆贵显曰克顺伸斋刘高仲极称之铭其墓曰廷佐廷璧廷望廷碧于家君为莫逆历官至正议大夫海道廉访使清淑累赠至吉水县子详叔好读书壮游南北富累千金专事施予或劝其置田宅遗子孙咲曰吾以清白遗之子孙足矣魏国靖文敏公子鼎为书清白家以表官至琼州从事督海运提举子廷震有文章称公岐嶷而颖孝恭性成尝观其兄就学默已识通人皆异之及长长身玉立声如洪锺动止有法人皆服之廷震尤忠厚一其父风姿状伟然谈论英发而恂恂未尝自伐中鼎祖父也中鼎间持此谱征予序余观杨文节公庆元丙戌谱铭其源流可信如此考之他志则宋元佑七年割庐陵之同水乡之新嘉里故上金璧仍庐陵而下金璧为吉水考之史传诸书又无不合者伟哉中鼎之善修其谱也冐甚姓者黜绝之嗣他姓者收之无后当绝者继之本其攴派虽贫贱而必录之紊其尊卑虽久远而必正之虽犯怨怒而必行之伟哉中鼎之善修其谱也吾闻国有史家有谱国史以直笔为可传家之有谱独不然乎信乎中鼎之是谱也□可法□□永传矣 

　　○岭口龙氏族谱序 

　　元盛时学士虞文靖公大司徒楚国欧阳文忠公以文章盖世吉水岭口龙氏可廷光廷皆仕有二公为文章称道此其人将与山川俱存矣予少时读二公之文而景慕之又闻季大父渊静先生之言备述其家富贵显融宾客之盛诗礼之崇尚恨不与之同世也盖渊静与兄仲中俱在龙氏师席与其三世讲论而先公亦尝与之交游于都出入于学士司徒之门今予又与可廷子伯澄交游笃厚世契之情谊岂偶然也哉其家故有谱兵乱遗轶伯澄惧其久而或冺也乃自十世祖讳衮字君章以下别其攴系考其世次定为一编题曰岭口龙氏族谱援其从孙孟超请予为之序余谊不可辞也按谱称自衮始居九江仕唐为持节使次子积徙居新凎之盘岭积之次子懃懃生元高又吉水岭口之初祖也五世至瑞甫号无心翁仕元初其没也伯中先生为之铭其墓其子季卿为八作监副使三男可廷仕为温州府长史于廷为福州教授光廷为东安县簿尚书兵部辟参行军府事此其极盛也季卿从弟季实号济川与揭文安公交游仕为万亿库提举可廷从弟时雨为通州学正景庐号西碧为抚州路学正景文公为瑞州教谕从子惠远为蒋家廵检九霄为蒙古学正惠远子公尊浦仕　国朝为灵副复以明经举为临濠府同知时雨子伯符为光禄典簿调广西田州长史卒于官此谱所载仕宦之显者也其有居新凎县治新喻湘潭蜀之松子溪又皆自岭口徙居也伯澄仲子彦伟居于谷村又至正年末也予观伯澄之谱其族不以戚疏而有所厚薄惟欲其族人子孙咸怀忠厚景仰前哲其用心亦广矣而其家富贵隆盛时使有侈靡纷华而无有能笃于诗礼以训以朂而学古入官者彬彬然安能施于后世哉予所以重有所感于先季大父之言而深有重夫伯澄之用心诚可谓能继先人之志欤龙氏宗族当共勉而守之后将益盛 

　　○吉水桥头彭氏族谱序 

　　庐陵彭氏族属蕃衍皆出于太尉玕玕之事迹着于史传着于郡志唐末之乱玕率家众起兵往谒南平王锺传命还镇吉水时吉水未为县故属庐陵地而今之兰溪曰相公坪即其起兵处也仓廪营壁遗址具存其前有张钦寨乃吴将屯兵与玕对垒之所后玕积功至吉州刺史后唐加太尉封安定王辞不拜薨于湖南后归葬吉水之豊口诸子散居吉贑抚州三郡予皆及阅其宗族又皆不若庐陵之尤为盛也吉水螺湖桥头彭氏实玕之裔孙盖与豊口坟墓为近洪武戊寅予与楚持上京师舟中语及宗谱楚持叹息自言去太尉玕二十世矣不幸谱毁于兵六世祖以上阙焉所能详者六世祖层寂翁颖异嗜学善谈论乡称遗直焉娶蒋氏二子长万山翁尤好施予人皆义之娶萧氏二子长景元壮游四方负气豪迈娶南岸张氏一子君义性至孝娶灞上黄氏三男仲珍当元季倾家举义兵谒参政危公保障乡井楚持之父也尝自太尉以下阙共不可知者详纪其实以示后之人予甚喜其不泛不诬也今去三十余年而楚持以所著求为序故畧着太尉之事本其乡里坟墓以为之证云 

　　○镜方彭氏族谱辩疑序　 【辛巳】 

　　甚哉公议之难明也而世谓尝明于身后非谓　国史之传足以考信欤未也时移事去过其旧乡询其故老称人之善者无所佞谀言人之不善者无所避讳考其成败之迹与其言行之遗以推原其用心庶几足以知之然犹未也国史固不足尽信贤人之隐德难知而凡传记所说私家之所纂录或友朋私与其所善子孙欲盖所其亲亦有奸谀未死之先逞其胸臆之见笔之于书以授其人令身后出之以为信实是非错谬又有甚于国史之传讹昔人有言人无所不至惟天不容伪欲知其人之善恶是亦在并视其子孙之隆替可以征之也唐末五季豫章庐陵之乱极矣锺传起乡兵策功至通显已而骄恣其下复乱赖危全讽彭玕兄弟起而救其弊粗定一方传奏釡讽为抚州玕为吉州虽由传所荐实唐室之命也杨行密既背唐以自为则胁江西从之独全讽及玕不从仍唐刺史之号各守境土以拒行密则二人者特立不从乱固唐之忠臣也厥后势孤援绝不得已而奔马殷未尝为之臣也殷亦念同盟以客礼待之独乡之传闻与私家纂录多毁其务报仇为剽击刼州人往臣于楚盖是时全讽死光稠降玕既去而行密尽有江西乡人亦有仕于杨氏矣玕固杨氏所恶也则其毁短玕者非私怨则为杨氏恶之矣玕之不死宜必有以报唐室者不幸梁唐继篡志不获伸惜哉又其事多散出于国史不得其列传独其子孙之盛有非私家所得而抑之者盖天之报之也故翰林危公木朴尝叙其族出于全讽建昌抚州之有危氏犹吉之有彭氏荣盛相埒两家善庆之积公议之明亦可得而征也予友彭君子斐以家谱来　京师名乡巨公既皆为之序乃以示予予颇通氏族之学请着予所闻以考正焉谱称彭宣氏事汉成帝为大司空而北齐陈留王乐其九世孙予按宣事孝哀以二千七十四户侯长平薨谥日顷子圣孙业嗣侯遭王莽始废而谱畧之成帝下距北齐将四百年未应纔九世疑上当有十字盖谱之增续传刻屡矣微或有此遗脱也又云陈留王六世孙景直值唐中宗为礼部郎官其后有构云天宝中袁州刺史李景以名闻上遣中使齐延立召之至再乃行上欲官之辞归遣中使房嘉送之加赐束帛号其乡曰招君有震山钓台石室其所居处今袁州宜春也予按宣家淮阳乐家安定而景直但云世居淮阳岂迁徙不常故畧之欤中宗时距天宝未远景直构云非父子则祖孙耳谱称构云之子始家庐陵而不着其先以何时居宜春予以他书考之盖自景直之先隋之季世而谱失其名不敢妄加盖谨之也又云招君之子兹宪宗时进士为进贤令三子伉倜维岳皆进士而倜登第在德宗贞元七年为令宜春父兹登第在其后盖兹十七年伉十八生倜倜登第时纔十九兹登第时年五十二相去十六七年耳以年少荣升而父差池晚世固常有此也倜生辅信州长史五子玕其第四子其世德既如此谱称其干符初投笔举义兵予按不着其居里按史称玕世家庐陵今吉水永豊故庐陵县地南唐保大八年始置吉水旋废雍熙元年复为县致和元年始置永豊今永豊之沙溪吉水之豊口坟墓具在玕以后唐长兴四年癸巳三月薨年八十敕葬长沙杨氏太和之五年也未四年而杨氏因亡始归葬折桂乡之豊口玕之生当在唐宣宗大中七年癸酉起兵时纔二十余耳州志称平湖有彭玕疑塜所居必在长溪豊口之间其为吉水人无疑也又云干符丁酉谒锺传命镇王岭按王岭在今吉水之兰溪其上仓廪府库之迹犹有存者其前有山曰张钦寨乃吴将屯兵对垒之所初玕以门第领胥徒为州从事即弃去归乡与兄弟治兵王岭非传命镇也传命以中和二年观察江西而抚州乱赖玕及全讽平之传始上其功为刺史未尝私谒传也谱称干化初授检校太保后唐长兴壬辰加太尉封安定王以疾辞不拜予按干化之时马殷尚在羁縻庄宗克梁殷始入贺玕不与偕行其志可见长兴封王之命犹且辞之朱温太保之命其不受可知矣然则但称吉州刺史者固玕之志欤今吉州自唐初所置故无城玕始筑宋季承相江公万里为守以兵少减其旧之半其故址襟山带江雄据要害元季措置绪余犹可想少年起事白首百战干戈从容不废讲学真豪杰之士哉故楚国大司徒欧阳文公以为使吉州遇时得君当不在郭汾阳下不虚语哉然予尝过华州仰思汾阳之风低回其故里而访其子孙又不如彭氏之在吉者远甚彼此先后所得又何较哉玕长子世家庐陵显者有慱士齐太子中允应求贺州刺史君醇御史中丞思永程伯子其壻也其在鄱阳汝励治平进士苐一吉水豊塘有方迥宝佑南省苐一人其在镜方有应瑞应星应祈方界晋起予皆进士子羙叔季新叔士龙九龄必达士杰禹玊德高子明子承仕皆有名吾子斐其后贤也增修是谱其善承先祖之志哉 

　　○吉水姜氏谱序 

　　姜氏在蜀为名家所居之重庆城中曰孝廉坊以其家得名也至宋末有讳未者仕为统制子绍甫当元初仕为吉安税使二子孝祥庆祥孝祥仕为福州镇抚庆祥号愚溪为吉水仁寿乡卢兜王氏婿因家卢兜生四男芳深益深芳远益达芳深四男所安所文所止所及益远二子用存所存芳远三男所容所谅所韶所及生仲攸用存生伯攸所存生伯伟伯俊伯侃所容生具瞻民瞻仰瞻所谅生从瞻孙曾林立自愚溪至今五六世矣表叔徐君夫人姜氏予幼承其饮食教裁知其家法之严世德之厚而伯攸父子兄弟往来相与如家人伯俊与共学同应江西进士举又自　京师同舟还乡里交情漆密成器又徐氏之婿良器今为县学生又予妹婿也修辑旧谱求为之序其家族业儒隐德之报蓬蓬云兴其所藏名儒翰墨有若先外太父灞雪高公申齐刘公揭文安公虞文靖公皆烨然足以发其幽光而庇其后嗣者也伯俊在太学成器仕而归皆尝求予序其谱因循不果为今良器之修辑加详而伯俊成器皆已矣其所以食祖宗之厚德而致名位之显融其所以为祖宗之激劝者其必有在于良器也良器勉焉实而详曲而畅谨而不妄予于是谱谅焉登名是谱者皆思所以无忝而后之子孙善继善承是又良器之所期而望也 

　　○吉水东门徐氏族谱序 

　　吉水东门徐氏其先金陵人至宋干道进士杭州通判彻尤显名其后益盛大通判字时敏有文章学行其没也葬东山杨长孺为之铭其墓夫人戴氏庐陵之世家生三男其季宣教郎茂贤能世其业五子受字仲容明字仲德亮字仲昭荣字仲华弥坚字仲识亦皆为儒仲华治书经有名人称华峯先生通判诸孙尤贤者也仲容三男南宫字岳卿南皓字广卿南老字寿卿　　子南祥字瑞卿鹏字飞卿南省特奏苐一人时称少九殿元是也华峯以漕举奏名授迪功郎合浦尉学者称清溪先生素以赀豪而爱人喜施次曰南崇字德卿南龄字椿卿南敬字简卿仲识二子人杰字叔儒人英字叔秀皆通判曾孙也岳卿二子文质字季直文彬字季章广卿子文焕字师尧寿卿子文蔚字季父瑞卿子文粹字季辅文璧字玊成飞卿子文洁字季玉清卿子文灿字季昭尧继父志乡称长者其葬也遇异人指示吉文水西言?筮曰卜此子孙显盛后如其言文龙字季从文海字季琛德卿子文庆字季寿文度字季宏文奎字季贤椿卿子文炳简卿子文哲字季甫文显字季忠文贲字季文叔孺子文慱文郁叔英子文敏文浚皆通判之玄孙也于是五世而季昭有子曰寿字仁叟号平远家富致巨万元初以赈施事闻旌表其门得仕为税使塩官所至以惠爱称揭文安公至以黄丞相拟之三男玊立国佐号坦然国瑞号瑞雪国祥号祥云坦然五子指南斗南城南东南起南瑞雪三子周南自南泉南祥云一子世南竞于勤学在元盛时赋声撼场屋先君子筠涧先生与城南世南俱避兵吉文水西相与为歌唱和伤时抚事忠义激扬其遗稿具在予每读之未尝不为发立汗下也恨其生也晚不及追陪下风亲炙仪刑听其余论城南嗣子学皋岿然晚节衣冠谈辨先达之流风尚在也学皋令子叔通叔逊叔迪又出示其谱啚二通其一则自南所藏本其一则学皋所藏而城南君子之手笔也于是通判公至叔通兄弟十世矣一门群从郁然竞发平远公之福泽尤未艾也予惟徐氏自嬴姓偃王之后历江左至唐有功以阴德显五代之际温虽擅政然亦不可谓无功德也是以其子侍郎公始居吉水又五传而知道思道兄弟孝友靖康之难共其毋走至水南知道流矢中颡血流及屦犹不辍行遂卒人皆称徐孝子厥后思道果得官至楚州团练使是生通判君才堪台鼎而仕止州郡是以有历世之报至于平远积而愈厚食报益敛仕止　　庆之所锺必将有待宜叔通之拳拳于谱俾后有所考见为善不怠也欤世言骤兴暴发盖常或有之然不知必其五世十世之间有厚积而人不及知其间一二世代不幸不学流失其谱牒而子孙不得闻是以懵然以为真由己之能自致此富贵也已以骤兴自聚而人亦以骤兴鄙之弃其祖德于无何有之乡此与动植无知何以异哉叔通既求为之序而且与续其世次于啚凡为徐氏之子孙者尚思所以宝传之哉 

　　○山陂庞氏重修族谱序 

　　永乐四年八月吉水山陂庞氏明叙奉其叔父文远所修族谱求为之序予方叹吉之人士多世家而能修续其谱者十无一二但持其旧谱以夸示于人而新谱谩不加省指其本宗以矜眩于已而族人谩不加恤且徒知以富贵名誉为高而昭穆尊卑或冺焉而不知察其修习者因恬而不知恠亦何贵乎旧谱之存也今文远此谱自七世而上以元季之乱悉毁于兵定其所可知者为新谱六世祖叔远创置祀田百亩岁时领所入以祀其先而族始大叔远有子五人曰季安季容季云季远季文皆读书应进士举增置祀田又二百四十亩宋季从信国文公举义兵倾其赀不恤也四世祖良甫又增置祀田合前后为五百六十亩课耕桑者二百余户以供祠事百役具盛盖可想见五十年于此矣明叙之祖弱翁希凯之少子而文德之季父也文凯且死弱翁尚少文德长矣又冢孙也于是乎文德而励以弱翁曰谨视之俟其长也授之田三百亩已而文德无子字弱翁曰明义而以子畜之弱翁弗居也遂告于族兄选翁为之说而更字弱翁焉弱翁死文德复以其子文方为之孙不幸早卒又十余年于此矣明叙不忍文德之无后嗣也乃告于宗■〈尚阝〉取族人之应继者明知之弟明魁以为文德后恩义两尽而族皆以为宜其昭穆甚序也谱之源委则始祖之居曰马田其分派者曰桑村曰山陂曰白石宗谱族数百人皆叔达之裔孙也叔达之先相传自袁之分宜来居此旧谱所载不可得而详而亦所不必详也于是新谱之有益于后人者至矣先君子当元盛时与字文昭者同游北京最相亲善及予壮而识翁与其子孙明叙少孤依林外氏以长于予有连也故尝从予游将复归山陂有志未遂予记曩时过山陂见古栢参天池沼萦带崇牗甲第与溪山相照映盖择居之得其所宜其子孙之久而益盛而不知先世之积善如此其至非寻常比也其家之豊殖将与此谱为始终其盛未可量也 

　　○王氏族谱序 

　　先六世祖先春先生东门王迪功之婿迪功讳有开字仁叔学有源委理宗朝以累举赠官母甘氏恩封孺人一门儒学之盛与予家相颉颃仁叔有弟讳克开字子周学问竞爽开禧丁卯乡荐恩科任福州司户改丞江华于先六世从祖巽川先生为同官其先金陵之世家也予尝修京城志书乌衣诸王皆故相家也至宋犹盏迪功之祖讳国器字彦昭宋绍兴初始避乱来居吉水吉水土桥田氏因婿畜氏后徙居吉水东门尤善教其子生四男元初元茂元正元人皆有学行而家富累千金迪功元初长子也迪功生季方季方生可炬可炬生廷会廷会生逊志生三男伯渊仲良季渊皆予叔父行也仲良今年七十余矣念其家谱中经兵乱烺烬之余掇拾记忆参互考订炳如也不鄙予谓通于氏族之学而又世为婚婣也俾为之序以传予少擭事先叔祖妣迪功曾孙廷贤之女又知其家内政之雍肃若此谱所载有讳恭叔明叔寿玊皆治书春秋为学官迪功四子皆进士曰季楚季方季忠季章也八世有讳绍者在元举进士有名予尝见其自写送胡小山诗清标绝俗信一世之奇才仲良慱学隐德不慕荣利喜为诗词冲澹纯雅百家之学无所不通信大雅君子也且成此谱于兵燹磨灭之余有功于王氏岂小哉 

　　○东门胡氏谱序 

　　先高祖庄山先生缔交存与为莫逆存与字荣祖有子杨从高祖学文行皆醇高祖以其子妻之杨仕为学官以卒其子士会是小山先生又学于予家与其弟士能尝出其谱系龙章索予之序题由是世为亲戚交游熟知存与公实出于南唐吉州刺史公霸之后宋忠简公铨之五世孙也其谱系虽存于乱离之后而粲然甚明予不述自存与以下为吉水东门谱存与在元初家富累千金以保障功为吉水州判官遂家焉翰林学士邵庵虞公铭其墓子六振挥扬拯持抃也振授浙东元帅府照磨挥授临江路新淦县主簿扬授建康路儒学教授拯授广东宣慰司奏差持授顺元路新安县主簿抃授广东元帅府译史振挥拯持不祀士会士能乃扬之后士能有孙曰端方好文学尤缮写命学于予其欲继前修之志不浅矣州判公之没也葬于仁寿乡之上槎其祀田遇乱芜废士能出其私田三十亩归之于公与族人共祀其祖而恐后人不知其拳拳之意也不鄙谓予通家子弟为之序述其意以为后人劝予不可辞也士能号小圃隐德忠厚今其此举存宋谱复祀田继先祖之志动后嗣之仁于胡氏承亢之功为不小矣而岂将无所激励欤是大有功于名教也 

　　○刘氏族谱序 

　　刘氏金陵人在宋有少一学谕来官吉水因家于城南之巽湖上后湖决遂滨大江家世业儒学谕有子讳尧夫尤笃学知名举进士仕为南阳教授五子苐二子义甫五子天瑞天与子源天佑天成初义甫有飬子曰天辅本水南萧氏起家殷富而无子乃以义甫嫡子子源为之嗣今子源有子二人曰仲濂仲海而子源本天源也仲濂本曰子泳仲海本曰子海以礼法正之天源合归宗而子海为天辅后可也不然天辅本异姓而出之亦宜也明翁少子信卿三男其季天韶少鞠于兄天性而曰子韶也后既长有子洪仕为县丞以卒天性复其序曰天韶人皆以为天性之能复于礼也今天源有孙四长谦仕为中书舍人间以其祖之遗命为谱啚一卷复其彛伦以示后世是与天性君媲羙也后之孙子其尚有考于兹夫尚有监于兹夫一 

　　○蓝氏族谱序 

　　吉有蓝氏自唐中叶其先中山人也有讳昶字东明者仕德宗朝为台州刺史二男长曰晋字仲元生长庆辛丑后仕为抚州金溪令因家抚州次曰胃字仲举长庆甲辰生仕为吉州丞因家吉水之富充仲举生钦字敬已娶灞上刘氏生二男文字贯道徙居万载武字贯勇生咸通丁亥号晓竹居士与妻邹氏俱葬里之石陂相传以为吉地晓竹生凖字仲平仲平生贞字正实正实三男辰字明宥已字观宿皆徙家清江照字文宿生勤字好敏仕宋为进贤尉子道字行中为奉先县丞二男成字大进宜春丞明字大清长沙尉皆在仁宗之世大进子和生字友义大清子顺生字友和世袭诗书又五传而至松坡五男曰文富文政文兴文俊文清字叔征号瑞轩宋登仕郎象州来宾尉德佑乙亥以义兵五千人从丞相信国文公讨贼擢江西帅阃参谋此仕宋之尤显者也文富生季文季尹季卿季德文兴生季渊季平季显文俊生季友季益季岩季明季保而文清有一产三男曰谓大谓性谓一者后皆以儒学仕有官即乡所称三瑞也季尹讳圣举号志伊仕为金溪教谕仕居之□吉阳城南门四男曰民秀民吉民先民信民吉仕为提举殊□院民信七岁时入郡学廉使柳公以嫩蓝堪染绿为对应声云高柳已拖金公奇之呼为神童后御史李公荐之朝为曲阜学正襄阳教授国子助教翰林国史院编修九转而为东平路推官以卒学者皆称千涧先生复居于吉水之南城此仕元之尤显者也季卿讳圣选号乐山为瑞州路儒学教授子民则为安福州学正民季为观山廵检季德讳圣道生民望民猷民章民用谓大生民宗民逊民表民立谓性生民初民本谓一生民寿民瑞民佑皆以儒学显名富充数百年来之极盛也际于天朝而民宗已有子成已为黄冈县儒学教谕民望有孙子贞为都御史民信有孙宗圣为监察御史民吉有曾孙继祖以太学生为东平判官都御史有子朂今天子亲试擢入翰林监察御史之子彦谧予兄子婿也与朂念其先自唐宋数百年来至千涧复修明谱牒至今犹可考证一门仕宦彬彬未艾而千涧之谱修于至顺癸酉至今永乐戊子又七十六年矣于是将修续之而请序于予予谓中山之族不可知而金溪万载清江纔数百里内亦鲜有闻诗书之泽何独厚于吉水富充与城南也欤凡修是谱者幸悠然而思之蓝氏仕于宋元者多矣参谋公独以忠义而卫国东平特以逸才而显融诸贤子孙幸思而继之所以大有光于兹谱者岂不在于来今也欤 

　　○龙城毛氏族谱序 

　　唐承元魏俗尚门第予乡世家盛于唐至南唐李主又承唐祚力慕复其制作求其故家如恐不及宋得江南服其文推衣冠胤冑多所拔擢婣家龙城毛氏来自三衢有讳让者为南唐大理评事至工部尚书其子讳休归宋即授银青光禄大夫守国子祭酒兼殿中侍御史赐紫金鱼袋守吉州迎其父尚书公就飬于官不幸捐馆州民争留其丧因葬州之龙城即而家焉其孝行有自来矣故世有孝子世有显仕若毛孝子仁载于国史闻于天下当时若欧阳文忠公忠襄陈恭公一时巨硕或称其文或叙其行如出一口若世称毛拔萃者则讳应佺仕至殿中丞仁宗赐之玺书荣赫昭显所谓龙城两拔萃者是也若世称毛神童者则皇佑进士仕至中散大夫轻车都尉讳君卿是也先祖濮州公吉甫于神童为子婿是以知其谱牒之详有在三衢者若开禧状元靖康忠臣绍兴台谏在庐陵者若至正台谏内翰其在龙城或父子联科或兄弟接武外而州郡牧伯内而侍从法曹史书郡乘班班可考岂寻常骤杰所能及其万一哉神童之后其裔孙省夫以孝友名家不忘其先拳拳于宗谱之传请予记其源流以示其后之人也予以通家乃不辞而书此以弁之若孝子拔萃神童状元有路人之口碑具存不待予言也 

　　○江氏族谱序 

　　吉水江氏系出曹州济阳唐末避乱徙居金陵又徙居新凎有讳濡者后唐为饶州兵曹生元晏七岁应神童举年十七登进士苐为国子愽士南唐亡诏辟为吉水县簿因家焉生崇举明经终尚书驾部员外郎累官刑部侍郎致仕子泽字宣臣荫补将作监主簿调筠州新昌令佥书判官厅公事迁尚书北部员外郎国子愽士出知道州生维申道州刺史中书舍人生恺为太子中书舍人子集轩为秘书校理秘教生蔓卿蔓卿生德琛元初仕为桂林教授二子长东注次梦晁东注二子长逢春徙居大洲次逢周仕为大使居灞桥梦晁生三男季高季常季洪皆居故州大德中季高长子允迪始居于东门予婣家子邹祖舆售其地允迪慷慨好义家富系千金喜宾客笃于教子当时名儒若竹西??仓筤二刘先生季大父苍霖解先生皆为西塾师与耕王先生辈皆出其门允迪所以延接四方贤士极至子崇德举明经仕为召城龙泉学官有所藏宣城诰命一通学士揭文安公提举岳申刘公皆为文称述崇德学行之懿而世家之庆不可诬也崇德令子伯昂元季与陈友定举兵于闽宣授参知政事次仲温少务为学尤长于诗号东湖诗隐尝手抄其谱系与名贤诗歌文章为二卷授其子彦政彦庸谨藏之彦政令子孔殷又参考诸族之谱辑其大槩来　京师请予序孔殷擢进士入翰林会病卒于不果为今年归乡彦政令子维翰维祯又询其族人正其为舛疏其分合之详复以予为请其用心实勤且诚也予为之历序其传叙俾江氏之子孙有所考而兴起且知其家世名儒而知斯文为可重也 

　　○吉水寨瑞安成李氏南唐谱序
  </div>
  <div class="pagination">
   <a href="解学士文集_page46.html">
    上一页
   </a>
   <span>
    ...
   </span>
   <a href="解学士文集_page42.html">
    42
   </a>
   <a href="解学士文集_page43.html">
    43
   </a>
   <a href="解学士文集_page44.html">
    44
   </a>
   <a href="解学士文集_page45.html">
    45
   </a>
   <a href="解学士文集_page46.html">
    46
   </a>
   <span class="current-page">
    47
   </span>
   <a href="解学士文集_page48.html">
    48
   </a>
   <a href="解学士文集_page49.html">
    49
   </a>
   <a href="解学士文集_page50.html">
    50
   </a>
   <a href="解学士文集_page51.html">
    51
   </a>
   <a href="解学士文集_page52.html">
    52
   </a>
   <span>
    ...
   </span>
   <a href="解学士文集_page48.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
