<!DOCTYPE html>
<html>
<head>
    <meta charset="UTF-8">
    <title>宋布衣集 - 第 46 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋布衣集 - 第 46 页/共 47 页</h1>
    <div class="content">
　　于建台空秋草长。北风猎猎振枯桑。曾开霸业冠裳会。更结骚人翰墨场。当日才名超七步。至今花树挺千章。鄄侯一去青山老。留取烟霞醉楚狂。 【 春秋齐桓公盟于鄄即此地又为子建读书台】 

　　○和（鹅池） 

　　鹅池 
　　雄图霸业自消沉。旧井荒台蔓草深。远树霏微连岳色。高原蜒蜿带河阴。野塘秋水庄生赋。沙苑幽兰楚客吟。当日牛山空下泪。谁知凄断雍门琴。 

　　○读金刚经呈李公印正 

　　籍草坐环堵。暂诵金仙辞。香云流户牗。蔬水静斋厨。冥心契玄奥。晨暮忘饥劬。有为非妙法。无往即真如。河沙喻天地。缘业开群愚。我本素心人。担囊来海隅。青莲李居士。而有维摩姿。随处给孤园。印正灭狐疑。白首惜归晚。曹溪路匪迷。 

　　○和（北山） 

　　北山 
　　荆楚有高士。久离世网婴。巴童时作礼。口诵般若经。一诵暂脱觧。再诵弥凄清。顿令六根洗。三藐窥上乘。恍若见伽足。彼岸或可登。况值落暮侯。商飙起林垧。冷然无所住。心与秋水澄。愿言税尘鞅。永矢授无生。 

　　○自制竹皮冠作（鹅池） 

　　鹅池 
　　睡起筠窓尽日闲。儿童拾箨自裁冠。楚因不是山中相。且伴烟霞老岁寒。 

　　○谢赠（北山） 

　　北山 
　　一从觧组出金銮。白石山中炼大丹。散发不知搔更短。山人却赠竹皮冠。 

　　○遣兴呈宋山人 

　　落魄金门老岁星。归来调笑双眼青。奚囊不贮雕虫技。曲几常参龙虎经。镜里任教添白雪。床头那复问青萍。高楼坐拥如花妾。月下弹筝倚醉听。 

　　○和赠（鹅池） 

　　鹅池 
　　桂树冬荣覆院幽。护寒鹦鹉傍青油。小姬对月偷教舞。少妇鸣筝不下楼。白雪常吟招楚客。黄金那惜买吴钩。不知婚嫁何时毕。五岳奇踪入卧游。 

　　○冬日饮李公西园 

　　言访高人庐。聿在古城濮。落日衔远山。归禽集乔木。楚童叩深扉。猧儿吠丛竹。梅花冻愈馨。瑶草寒仍绿。前厨办旨蓄。后庭征丝肉。谈咏古交编。绪论南华录。达生贵自我。君子知止足。 

　　○和（北山） 

　　北山 
　　至后气稍暖。言访山中屋。柴扉昼常掩。小犬声喔喔。黄叶覆苔阶。苍烟散花坞。速我好酒伴。□此慰幽独。腊梅吐新蕚。暝雀啅深竹。徙倚不知寒。天风在林木。 

　　○赠宋鹅池 

　　楚人不识玉。掉臂下江陵。湖海无名氏。乾坤有发僧。一瓢随乞食。千里独担簦。余亦逃禅客。相将谛大乘。 

　　○答赠（鹅池） 

　　鹅池 
　　白首无家别。青鞋掉臂行。屠龙空有技。歌鳯竟何成。濮上寻真隐。山中问达生。天涯岁欲暮。徒结紫兰情。 

　　○清平阁饮宋山人二首（北山） 

　　北山 
　　东阁峥嵘烟雾开。洞中日月隐蓬莱。龙蛇载笔供诗草。鹦鹉呼童劝酒杯。时有名姬能度曲。相从野老共登台。不知黄发催迟暮。自许凭高作赋才。 
　　小酌西堂意不尽。期君更上夕阳楼。斜飞宿鸟窥书幌。半落晴霞荡酒瓯。来为小山攀桂树。转看明月挂帘钩。庾公不浅登临兴。况是卢家有莫愁。 

　　○同赋二首（鹅池） 

　　鹅池 
　　寒日下江蒲。池山列画图。凭阑来野色。极目入虚无。兰茁春方浅。梅花岁欲徂。当垆歌正好。留醉酒家胡。 
　　雾树河源里。寒城濮水间。星云低绮席。灯烛媚朱颜。美酒淹长夜。纤腰姤小蛮。他乡有游子。留滞小重山。 

　　○附峄山晚眺 

　　侧迭石梁倾。高原邾子城。幽泉花覆响。秘洞药长生。秋草秦碑没。白云汉畤平。鸟还山欲冥。无限旅人情。 

　　○山中书事寄怀濮阳李北山符卿 

　　秦汉残书乱不收。笑看双剑倚床头。岳云南渡凫山晓。海气西连汶水秋。去楚谁怜和玉泣。卧岩无复贯珠求。凭高不尽哀歌断。何处逢人问帝丘。 

　　○寄答二首（北山） 

　　北山 
　　鲁甸开仙窟。秦碑表镇山。弄瓦成大块。累石结重关。世远□机息。云深鹤梦闲。囊中有灵药。寄我驻颓颜。 
　　我忆荆州宋海翁。读书峄阳古洞中。傲岸君平还。弃世。颠狂阮籍自高风。眼底阅人尔不少。天下论诗谁最工。闻道山房多丽句。何如疏雨滴梧桐。 

　　○附自峄山来访李北山（鹅池） 

　　鹅池 
　　山居亦自好。忽动美人思。秋水将同赋。停云敢滞期。方云心匪石。复念发成丝。蹙膝华轩下。一尊共我特。 

　　○喜宋鹅池至自峄山见访（时六月十五日　北山） 

　　北山 
　　山中怜独卧。濮上喜相寻。咳唾烟霞气。团圞明月心。别来儿女长。老至鬓毛侵。握手炎蒸候。清风满竹林。 

　　○题仙人白鹿图为北山公寿（鹅池） 

　　鹅池 
　　东华仙人夸白鹿。手持节旄握宝箓。羽扇霞衣风摇摇。须臾万里何神速。韩众翩翩前致辞。青莲居士六旬六。五娥鳞次进蟠桃。瑶函丹简纪五福。寿筵高张濮水滨。华轩乐奏南熏曲。常棣园中庆连枝。儿孙膝下走羣玉。箨冠道士捧琼觞。金粟谪仙抚玄鹄。醉中同咏五岳歌。为君舞情如何。千秋万岁意不尽。门下报恩谁最多。座中更有齐貌辩。三言为主生荣那。意气从来我不少。披图赋诗何草草。待君千岁炼精魄。相随还访东华道。 

　　○和答宋鹅池山人见赠寿词（北山） 

　　北山 
　　老大今年六十六。日日搔头卧空谷。看花常与春作伴。居家但愿平为福。箨冠道士忽相访。腰系诗瓢骑白鹿。酌我北平白玉浆。赠我南山紫芝曲。嗟嗟岁月苦无多。童颜不驻如我何。握手别君忽四载。向来忧喜何纷那。别日常多见日少。一回相见一回老。白云回首似君稀。中怀当为知者道。有子宁论纸笔知。无官最爱清贫好。饮君酒。欲倾倒。银烛煌煌彻昏晓。君家何在青山杳。丁令一去人民非。涧畔长松独矫矫。我有东皇太乙图。借君彩笔任挥扫。诗成夜半风雨来。庭前处处生芳草。 

</div>
    <div class="pagination">
<a href="宋布衣集_page45.html">上一页</a><span>...</span><a href="宋布衣集_page41.html">41</a><a href="宋布衣集_page42.html">42</a><a href="宋布衣集_page43.html">43</a><a href="宋布衣集_page44.html">44</a><a href="宋布衣集_page45.html">45</a><span class="current-page">46</span><a href="宋布衣集_page47.html">47</a><a href="宋布衣集_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
