<!DOCTYPE html>
<html>
<head>
    <meta charset="UTF-8">
    <title>海忠介公全集 - 第 14 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>海忠介公全集 - 第 14 页/共 20 页</h1>
    <div class="content">　　教官掌一邑之教门下皆凡民之秀所事事比俗吏簿书词讼不同师道立善人多必矣□以推之功效不浅若徒寄空名于诸士子之上模范不端程矩不立初入学则利其拜见之仪已入学则利其送节之礼非教谕训导也

　　○阴阳官医官

　　阴阳官测日晷星候别昏晓雨旸早晚节气以利一县之时医官察病症脉理识药性以利一县之疾近多纳银为之图差遣取利于阴阳医药无于涉府有上司迭至行牌取用为各上官背勑印押扛本县缺官以老人假充应之相率为伪无官直以吏农为之有何不可府惟欲羙上司之观县不能止府官之意皆非当也

　　○里长老人

　　圣制里长老人听各里之讼于申明亭是一里之事皆里老之责也于民最亲朝与游夕与处凡一里之中谁善谁恶谁贫谁富谁困苦谁迯流谁人田地有无管业谁人户丁口多少彼皆明知若果不好钱无私向有天理心不刻剥好县官孰能如之尝以为若欲平治天下必自里老始当如周之里宰党正禄秩荣其身汉之三老啬夫取之誉望之名士纪纲脉理实是如是非迂说也今日上失其道百端诛求尽出里逓事有难焉者然而　圣制昭然上司文移往往事犹责之有可为也若因官府征求而肆刻剥假在县应卯以取工食有钱者偏为回护善柔者不行扶持事兼利已则同甲首作弊以欺府县事止利已则假府县名色而剥甲首百计取钱无心抚恤致使村野萧索甲首流离剥其子以厚其身竭泽而渔非不得鱼明年无鱼非里老也

　　○生员

　　我国家群士黉宫导之师儒优之廪禄复其身及其宗族待之不为不厚矣至求士之可以润泽生民还报　天子者则鲜其人焉何上之人意在得贤而士之所希在荣利也夫天地所以生一物即所以生万物之理故一人之身而万物之理备焉万物之理备于一人故万物之责亦萃于一人君子之仕也彼万物之责身有之故身求以尽之如饥之必食渴之必饮有负而必求其酬有约而必求其践不得已而然也今人不以行义视君子之仕以荣身及亲当之意向一差是以百端施用无一而可昔人谓士非不修之家也至应举入官耽利禄慕荣途患得患失靡所不至不能不坏焉夫如柳子河间传则士修之始坏之终间亦有之然大槩不羙之士不必献身　天子之庭然后人可得而知之讲之不明守之不固穷居之所以自修自飬有彰彰然著者试举一二今上人之皷舞诸士子者尽声势也细推论之多不恊义士子遂群然而曰是能作兴我辈人也是待士之厚人也然则入官之后其声势更有大焉将无慕之乎上而　朝廷待士之恩下而有司义起之典如补增廪如优免如途费非士子所宜与也今越分而求且纷纷焉比之墦间之乞相去何如然则入官之后其为利更有大焉将无乞之乎谓义则与众与之助之成事可也而今凡事有与于秀才者不论是非可否辄群起而曰护我类焉习战国背公死党之风更不知孔门不比不同之义小人学道则易使秀才学道今人顾以惟难管目之然则入官之后其狥私其植党更有利焉将无胥朋比以坏国事乎施于有政是亦为政今士子之施于家者叙伦理洽恩义若之何也议者比秀才为闺女孟子人有不为后可有为意也今之秀才不为处女而为滛妇亦多矣以若所为求若所欲负天地生人之义孤　朝廷作飬之恩非生员也

　　○吏书

　　昔人谓一介之士苟存心于利物于人必有所济吏书王书写文移掌簿籍预县事古称庶人之在官者果有羙意则及人之惠比之一介之士远矣何今之为吏者每以得利为夸惟以得利为夸故百端作弊无所不至时以狗吏呼之贱之也一为吏而天之所以生人仁义礼智之道同于圣贤者丧之尽矣非吏书也
　　吏书常例上而二司抚按又上而六部寺院衙门愈大其常例愈多猾吏巧于骗财执偶中之事以愚小民小民暗于事体不知上人之心何心不知官府中内面文移是官府为主吏书为主见一人偶以吏书而祸遂谓无赂则不可见一罪偶得吏书而免遂谓有赂则可吏猾民愚弊非一日苟非上人逐一簿记所赂之事遇若事则谆谆然问是有赂与否小有犯者与者受者重刑加焉而又以身先之不可免也谓之以身先之者何吏书何等人也彼见夫内外缙绅之流开骗局以赂于人多矣而何独不为之小民何等人也彼见夫纷纷做官人褁金帛以赂人欺　　朝廷而窃荣禄罔　朝廷以免刑罪多矣而何独不为之小民之愚何怪我辈读书知礼义识事几人也纷纷之说皆谓要做官则不得不如是然则举天下而尽不为上官之赂也吏部能尽不迁转之耶举天下而又尽惟上官之赂也三五年考察吏部能尽一黜之耶京官有分赀之费是以外官书帕不得已受为孟子谓乡为身死而不受今谓所识穷乏者得我为之分赀是亦不可以巳乎潜消默化之机诚在于上不在于下缙绅之常例不去而去吏书之常例不可得也

　　○里长

　　一里长十年一役事在催征钱粮勾摄人犯他非所与也流弊至今官府中百凡用度一一责之初年所用犹微至今则日增一日每丁多则出银肆两少亦三两自本县到任以来止科银贰钱伍分应用百凡用度尽出于是用多日以用少日补之不论阄分日期淳安路通徽饶无驿逓防馆夫无额定水夫旧规银两近因倭変此路通行上者下者络绎不绝是以支应为繁然大抵应县中用度少应上司用度多若上司加意节省不取水手长夫不轻出应付牌票文册纸张不必厚羙参谒迎送如法禁止文移纸札一如两浙政议以自理词讼与二分纸价兼用虽贰分伍厘亦可足也
　　旧例里长逐日在县应卯违卯则罚各里每照丁科应卯银每日或伍分或七八分今已革去每丁许取银三分以偿其劳朔望日查比钱粮词状牌票余日听回干自已田里事劝谕小民使归善良不许在县旧例里甲照丁轮日应里役一人轮几日问以先日事则懵然不知问以先日钱粮则彼此推调诬赖事体纷然不一今定甲首户每丁止出银三分与里长户里长户止许分管钱粮事务不分日钱粮数少者一人管或兼管数多者二三人分各甲分管或词票或催唤听自初春入役日斟酌本户人数多寡分派多则分少则兼其人名下钱粮完名下事务完则止虽朔望日不必到县本县亦止以各名下事责其人一里长近日人多不乐为以故应当里役品类劣恶官府每每贱之夫侵剥甲首畧无人心狡猾百端如鬼如魅诚可贱而恶者然细推所以乃近日差赋繁需求甚上下相率为利致之善心化而为暴朴性变而成狡上失其道非独百姓之为也然亦不可一律言我所知如廿都二图吴汝文四都二图汪信夫七都上二图唐子庆公心直行虽读书人不可多及可尽贱乎爱礼存羊鼓而舞之朝盗跖暮伯夷机在我也我贱之则彼必自贱而惟利是趍矣使之化狠为良如我所欲其可得乎

　　○库子

　　一库子职主库藏旧例供冬夏卓帏供锡砚池至晚送各衙油烛今尽革去止有客供一茶遇晚供堂上一照光烛大事用烛多以支应银给之外无分毫用度然县库子比府库子库吏主事而无干系不同每遇查盘经手钱粮则必与列旧例凡其经手银两役满数年必已领觧今停革不论曾经手否止是见役领觧役满则止

　　○斗级

　　本县预备仓斗级贰名每名正银柒两贰钱每两连耗参两正

　　○乡饮酒礼

　　尧舜之道孝弟而已乡饮酒礼尊重年德正为政首事也纵与席之人未必的然德行有可师法亦当爱礼存羊买死马首致千里马以隆　圣治可也今当事之人每每忽畧于是礼非不行而意念所隆不在是焉民不兴行风俗不羙由不知尧舜之道故也又生员多系年少后生邈然不知让道眇视高年长者以故事视乡饮凡进酒供汤馔礼貌衰慢夫乡老虽愚拙父兄也生员凡民之秀纵状元进士唾手可得亦子弟也随行侍食礼所当然圣贤开口便说孝弟推其极如唐虞事功亦以孝弟当之精神命脉实相关涉非迂说也世俗浮薄不知此趣盖不特乡饮礼几成虗设而当事诸人傲慢一念去尧舜之道远矣居家出仕无一而可亦奚怪哉
　　一科举路费本县遇当科年连续考生员名数约二十人旧例派自见年已上三逓年出每一生给银四两又见年出办每名酒席银五钱近科止于支应银内取用不派里甲酒席银原县中私派今革去
　　科举路费此待贤之礼也待贤宜豊不宜俭然出自里甲膏脂与得其人是谓飬贤及民取之宜也与不得其人今称所待之贤他日厉民之人也厉民之人何故剥民奉之是又当慎选其人不当滥及本职广东人广东举人七十五名闻正德末年科举生止取七百五十名场屋中每十人而取其一科举数不为不宽是年省费民甚便之士子亦因科举名不可幸得益加勉励盖省一名则省一名路费省一名场屋中诸般费用民之利也且名数既简则小试校文不得不精宦家子弟不得滥列名希场屋中请托荐拔又三场卷少考试官易于精择不至丛多而混选之精士子有所观感额数寡请托不能为奸革宿弊省民财得隹士一举而三利焉似可行也
　　说者谓科举数多人才尚有遗失再行减额遗将何如然此小考不精之故尔必谓多而后不遗焉中式名数亦将多取之乎今日取人较竞于一日之长取决于一夫之目是以多不得人窃谓教官于生员日课月考日夕与处者也提调官于生员季考朔望讲书月季与处者也纵目力低下未必识人然朝夕相亲近闻见参互较之提学取决于一日或胜也若提学道临考取教官提调官平日所取者参互较量或可以不至失人
　　近时举业习时套独第三场五策议论时务经史较前两场稍可得人主试者每以卷多日有限头场不预取数者不复检看是以末场虽有极工者头场非时套不能羙俗观因之不蒙选录是科举名数多亦为得人之累
　　一乡士夫近日上司每发礼帖来文称动支无碍银若干送某宅上某宅上取回帖乡官举人进士岁贡生俱有之岂有无碍官银旧规出自里甲上司不可云然无碍官银其借辞耳本职到县至今绝不为此非故缺交际也取之已不足取之民不可故不为也惟上司牌至以其衙门纸赎应之间于支应银内补足些须其衙门无纸赎寝阁不行时止崔按院取银五十两送余姚陈乡宦达四月得本院纸赎四十八两零以一两零补足余未有为之补者初年上司赠人不过三升五升禄米禄米赠人与尔邻里乡党义也近方以银初数钱渐数两今则三五十两有之纵出纸赎然君子周急不継富乡士夫虽家业不同要不可言急也小民衣食不足种种差役困苦百端不恤其急而益富何心哉说者谓仕途狭小加礼私结正谓后日相遇地也夫朋友通财于贫者通之今之交际有私意焉虽出之已不足道也况乃剥之贫民以益官宦闻罗念庵处女凡官府馈送一切不受天下有若人焉义利交际亦卒有明也纷纷士夫舍曰欲之惟以善其礼际君子受之借口焉朱子谓殖私财以自结于私人天下相率为利浑成一团私意不知小民之困何日而苏也
　　一凡乡官进士举人岁贡生上司往往批送水手长夫抚按司府衙门多一处批一名二名各为人情甚至一人之身受水手十余名有之府学建德县学岁贡生又有采录民风名目奉府牌至各县取花红酒礼夫进士举人岁贡生正经所得有牌坊银有路费银若长夫水手贺礼牌扁接踵而来分外物也执其正而取之民义也民不得而辞也分外所得迭之穷民之身民何堪之闻之待士礼物种种渐至今日而厚遡之先年无今十分之一自俗眼论之则先日待士薄矣瑞尝即所闻见而论今天下之才嘉靖不如正德正德不如弘治弘治又不如成化先年待士以薄或得隹士今待士隆矣天下之人喁喁然延颈一人以苏惫困不可得　当宁亦皇皇然若无一臣可倚托焉才在昔日非谓尽羙也然未至显显狼狈若今日乃知昔之待士非薄士也重义不重利间有与之银者取成礼而已故其时士子利心尚轻犹有此必歉于彼乡士夫则富若此矣而欲小民之裕于衣食也其乭得乎乃今小民困苦之多乃今乡士夫富足之多为之也夫士而厉民　国家何取于飬士士惟势利之慕不足称士矣然则士之生于先年者何幸而遇待士之薄使已无愧于士民之生于今日何不幸而遇待士之厚使已制衣若为夺之谋食若为裭之日就困惫哉
　　一朔望讲书君子以朋友讲习此盖不独益及诸士府县日亲簿书词讼日月间得闻经书议论或亦可以驱尘俗进德义也
　　一季考五经四书道学正传也我　朝专以是取士故今士子虽记诵俗文习活套语而圣贤道德终在人心者有底本以牵率之而不能远去也近见时文浮靡日甚几失正本淳士子亦有意见超迈发挥精当切题者往往不能取科第小试不居前列时好之乖不知何故昔欧阳永叔黜钩棘以复浑厚一时虽遭酷谤久之而士论反翕然重焉此惟在当事者为经书作主张力而行之耳固不可谓时好如是我之所取当随风而靡也
　　一新进生员旧例本生办酒卓席面奉县官学官此谬举也犹之较贽节礼物称士风厚薄谬论也一入门而意向差他日耽荣爵老而不休事贿赂惟利是竞端肇是矣本职到任以来是日令里甲办无席面酒数卓纱帕三端送各生参见学官少将父兄为子弟求师之意酒礼皆革去 【 家居叙伦理敦行礼义士风之厚也其待先生也隆礼貌服教训不以官之卑也而有慢心焉去之日如始至不以先生之去而礼貌衰薄来则迎去则不送冷援异情士风之厚也若人求利以啖已已以利而舀人义之害也岂曰士风】 
　　一寺观洪武六年令各府州县止存大寺观一所并处其徒择有戒行者领之若请给度牒必考试精通经典者方许
　　一社学洪武八年诏天下府州县各里立社学延师儒以教民间子弟淳安寺观院庵计有二十二处其余小神屋杂置于民间山麓者不可计数僧每寺院约有十余人私居道士以数百计询访社学则一无有焉虽各村乡间立家塾延师儒然计通县社学生不及二百人民之好尚俗之厚薄有可知矣本职到任以来凡遇僧道皆谕令还俗禁斋醮以塞其得利之途各图延教读教民间子弟甞欲一如六年令尽改寺院为社学未果
　　今之社学即古之小学教之始也句读词章不得巳为举业计正义在伦理在四维教道之正今人非不知之也鼓舞其趋向发舒其志意则若未之有闻焉童子之苦难而欲止惮绳束而不乐学也亦奚怪哉王阳明训蒙大意小学良法也附记于后
　　古之教者教以人伦后世记诵词章之习起而先王之教亡今教童子惟当以孝弟忠信礼义廉耻为专务其栽培涵飬之方则宜诱之歌诗以发其志意导之习礼以肃其威仪讽之读书以开其知觉今人往往以歌诗习礼为不切时务此皆末俗庸鄙之见乌足以知古人立教之意哉大抵童子之情乐嬉游而惮拘检如草木之始萌芽舒畅之则条达摧挠之则衰痿今教童子必使其趋向鼓舞中心喜悦则其进自不能已譬之时雨春风沾被卉木莫不萌动发越自然日长月化若冰霜剥落则生意萧索日就枯槁矣故凡诱之歌诗者非但发其志意而已亦所以泄其??垂号呼啸于咏歌宣其幽抑结滞于音节也导之习礼者非但肃其威仪而巳亦所以周旋揖让而动荡其血脉拜起屈伸而固束其筋骸也讽之读书者非但开其知觉而巳亦所以沉潜反复而存其心抑扬讽诵以宣其志也凡此皆所以顺导其志意调理其性情潜消其鄙吝默化其粗顽日使乐渐于礼义而不苦其难入于中和而不知其故是盖先王立教之微意也若近世之训蒙稺者日惟督以句读课仿责其检束而不知导之以礼求其聪明而不知飬之以善鞭挞绳縳若待拘囚彼视学舍如囹狱而不肯入视师长如冦雠而不欲见窥避掩覆以遂其嬉游设诈饬诡以肆其顽鄙偷薄庸劣日趋下流是盖驱之于恶而求其为善也何可得乎
　　一年节旧例府上送节礼物过□下四衙并吏书皆有府官设或不受亦终靡费归之里甲十无二三自本职到任以来止用鲜味米酒太府约用银二两余二府三府四府约用银一两少将奉上之敬不用多品一父祖骨肉之所自来子孙骨肉之所遗蜕也烧毁父母淹没子孙与伤毁巳身何异是而可忍孰不可忍淳俗火化溺女闻士夫中间有行之者禁不能止残忍至此不知何故
　　一淳俗丧娶诸事民间往往竞为华侈越礼费财自蹙生意屡谕之不能止所以不能止赖士夫辈为倡率也而何今之为士者身处穷约犹有正俗意念及家甫蓄积或得一官富贵利达有巢穴焉身落其中而不能出矣内之不重不能见外为轻每从人竞侈靡夸声势昔之口??笑富翁鄙薄俗子反自蹈之夫称士夫则若此矣何以责之小民中流砥柱无其人俗之所以日流而莫止有由也
　　一援例生员　朝廷恩边急缺粮饷开上马纳粟例沿行至今名人贤士有间出焉然亦千百中之一尔爵禄驾驭天下利可得之天下之人将不顾死亡之患败乱之行以求之矣今天下盗贼纵横东征西起趋利故也萧望之议入粟赎罪谓一人得生十人以丧　朝廷苦盗发一征调费银十百万计所得于援例几何所损于援例十百千万矣　天子深居九重一时为边计不暇计远诸臣一无虑长久一建明似皆失策孟子云故术不可不慎农民亦然本职自到任以来凡纳粟纳农民皆谕归正途厄不与起送一门簿近提学道移文府县凡生员入衙门登记正以砺士子无求节也闻之别府县生员干扰有司甚多淳则鲜其人焉然虽鲜有干扰不能绝去小有希求之事与感恩不与蓄私怨即伊川之慨宋论之是尚晓一乞字也先儒谓纔说让天下第一等事与别人做便是自弃不能一无所求而徒欲于干扰之中以五十步百步较优劣也非自弃乎昔人云此世止除君父外不受他人半点恩是诗璧立万仞诸士子可日诵之
　　一公私燕会居官当先辩义利官民界限一举步不可过越也访得先年燕会酒席频迭皆出里甲里甲苦之本职到任以来惟迎春送学迎举人岁贡各官新上任里甲办酒余事如或举行皆自买办旧例多举公酒并里甲办私燕皆革去
　　查得赋役成规册载富桐二驿并逓运所船只铺陈水夫工食支应等银共六千五百三十八两六钱费用不为不□矣防馆夫之设当荅应奔走非为廪给口粮诸事用银计也今水夫银不足用不思裁革转防馆夫之身取足焉遂至正银一两加银十余两桐建二县里甲亦因二驿当冲过费财用永豊库子称极重徭差半因东关礼物是民间百端苦费皆为过往使客也过往使客如法当供应百姓苦之不得巳也法有明禁而上下畧不一执明法少裁抑者亦不过曰情之不可已而已遂至私意沿袭荅应过往礼费日增一日小民困苦亦日增一日待过往情则厚矣待吾民亦何情之薄哉过往之厚私厚也私厚之惠小待民之薄公薄也公薄之罪大闻之闽人魏立峯 【 名一恭】 见任布政便道往返皆自顾人夫民船不驰驿今居官有若人焉当事者欲献殷懃情何所施粤人谭次川 【 名大初】 任江西驿传道凡使客过往痛加裁抑江右以此省费今当事有若人焉过客纵欲需求毒何所用二者得其一焉过往有一峯可动当事执法之思当事有次川可动使客守法之念民疾或少瘳也而二者均之不可得也此民之所以日就困惫与死为邻哉
　　舗司兵在力差中是极轻者先年多收加银盖因府上查历有使用罚赎各衙门差人查稽迟公文亦有使用然查罚虽严公文仍旧稽迟淳安县公文逓至省城有一月余方到者计转回有过二个月余者逓至府亦四五日方到置邮传命为最速今则反迟矣查得先年桐庐县吴知县申议舗兵集县前总逓县逓至县蒙准行时公文无稽迟者后不知何故而止然舗司兵尽在县候逓送则舗舍成虗设且中途无护送或有疏虞若各舗留一二人在舗充护送以县逓县每一逓仍二人帮行充护送者与在县逓送者轮流均劳逸一可以免稽迟二可以无疏失不然虽稽查极严徒为包当之人增工食银尔于迟速毕竟无益也
　　一军门加派官兵行粮并犒赏银节年□寡不一近本县奉文到止以支应银充觧不再派里甲
　　一上司派下各官进表升任去任并故官长夫水手银两本县量将纸赎支应银充觧不再派里甲给故官谓怑悯其穷里甲出之是不得已也敛之穷民附益升任去任进表官之富者非义也下司以取悦上司同僚以此相取悦贫民独何辜乎
　　一新官原各僚属有声报到即差吏书门皂人役前往旧任原籍迎接里甲中途供应至日具花?盛设猪羊大席钦奉　颁行仪注新官赴任未到城一舍而止令人报知礼房吏前期一日备仪仗出城伺候遍谒诸祠庙如仪致祭署理公事毕将所祭牲酒与官属父老享饮而退无远迎候列?席之制也新官到任士民观望之始义利之辩亦其发轫之初滥受?席踰制劳人不羙之端见矣后将何望享饮父老所以通其情制之善也不知爱礼存羊变化在我顾以里老人品微末礼废不行花?酒席制所无者安然受之修之家庭坏之初仕不知其可也今巳革去一如仪注举行
　　一迎接旧例凡府官报到即差吏带民壮吹手皂隶人夫至其家或中途候迎至日先候谒不合礼制姑置勿论并六县计之劳人费财不为不多非有道者肯安受也人不可知礼义在我所当自守本县到任以来止差吏一人至桐庐地方投接批尚觉似多了此举至日惟太府参谒二府三府四府候便日
　　一参谒县百事统于府旧例小有故必参谒必带里长供夫马日用一废公事二费财劳人本县非甚不得巳不离任至府初到犹间于二钱五分内支用近一切俱用本等柴薪银炊饭船夫用皂隶小溪起陆行则租马随行吏书自备饭食无丝亮侵用于民心觉爽然巳定各衙凡出俱自行供应夫同本衙跟随皂快不许沾支应银亦不许中途起乡夫儒学原人役少公出量贴夫二三名止夫而巳别无供应
　　一朝　觐今人谓朝　觐年为京官收租之年故外官至期盛辇金帛以奉京官上下相率而为利所苦者小民而已旧例就三年里甲中科派一里一两三八共二百四十两中取七十二两馈本府十二两馈府首领六两馈府吏府上或又取轿夫吹手民壮民壮如纳银则不止十二两之数是年催甲不纳竹木每人出银二钱共银一百六十两又当年里甲自初春日扣米鮝纸笔墨拜帖贮之铺行约至启行米可三十四五石鮝可一百四五十觔笔墨帖计数百纸计数千或正用或收价临行见年里甲出扯船夫数名各里间有馈送官又暗自纸赎中计取百端科派皆为京中用度设也夫此举在京谓之礼在外究之则为赃纵沿习成风上下一律上官未必执此为我罪也洁巳守义君子之自飬何如彼之甘以其身为沟壑借口猎较犹可况受其赐我亦甘以其身为沟壑应之曰不得已而然也可乎本县二经朝　觐止用路费银四十八两吏十二两造册十一两七钱五分跟随皂快备原名工食外量行加贴旧例悉行禁革惟本府取轿夫则应之似亦未为合义也二司车屋逢饭等事间取之府府车屋逢饭等事间取之县县将何取取之民上下雷同所以县中公然有许多科派一吏农两浙政议称吏农初参令里甲办花红酒菓牌扁迎送淳安先无此例止是役满领起送文日有花红送出计费里甲银七八分彼能守法奉公三年无过似亦可嘉未与禁革所革者吏书门皂顶头常例初送农民罚纸贰刀计银伍钱公堂酒席银二两盖吏农纳柴薪而来利心生矣复以罚纸公堂示之流可塞乎惟有此举故终役则为之追顶头初进则为众追酒席常例旧规含糊不禁机所必至先任二府龙可溪谓容吏书取钱犹人之纵容妻妾犯奸此言足以发人羞恶之心破世俗姑息之论即而推之则官之并公受取侵渔百姓于强盗刼财之律何如吏之妾于我犹我之妾于君夫之纵容可愧妻妾之自纵以欺其夫也独无愧心欤俸柴马丁之外非已之利犹外至之男非妻妾之夫也
　　一书手书写吏胥职也彼或不能自募书手代之亦其本分旧例清理军匠丁田均徭派征钱粮等项皆令直日里长出办工食今已革去独有大事造册用上多者筭字计该若干工与工食小事不给
　　一纸笔原吏房掌之原计房科事繁简给纸难一一稽考今改预纸先用后偿如有申文各房先出纸写成至佥押计用过纸一张则给与一张用过四五张则给与四五张永豊价高惟上司紧关申文方用若依准批文等项虽抚按衙门亦止用中改连古干价值不当所费不少各酌定价数开后 【 笔墨大事造册方给时常不给】 近日文移繁用纸甚多本县于自理词讼内取兼二分纸价给用不派里甲窃意文移之繁出自近日若上司加意节省如无甚干系册籍文票比较簿损之申文只用古干不必厚羙供招近又添一书册申文可并入一封又以房科不同各为一封似皆可损县去府不远只用单纸为封不裱禙依准等状附比较文簿内既省纸又易编阅稽查无不可者毫厘皆民脂膏损之毫厘莫不有益
　　一原二院守廵道出廵并委官查盘县有馈送吏书银出自里甲多十二两少五六两沿习成风无一无之今已革去夫身为府县见吏书受赂则痛恨刑之为败已事也乃赂人之吏书设身处地其心何如本县自到任至今吏书每每禀说若还无此祸出不测本县以事至不能辩白充军死罪可甘受不可为此穿窬举动复之纵已自办不与举行此正说也毕竟与有赂者其查拨其问罪不甚相远乃知事系上司主之此辈人撞太岁人为所愚而不知也
　　一农民旧例上班今听回遇有差遣方票唤挨次轮流不论差之繁简久近准其所遇吏每房三人亦似多了今听其归每房止有一人代理房事呼唤有人到则止不必本名人盖听其归农归商以图生业在县闲坐不免计较作弊欺官害人也
　　一比较所以稽查未完事不可已者中有可损而不损者甚多然此非下司所得专也比较各衙门日期开后每月执簿稽查一则不废上司事二则吏书不能隐匿
　　比较文簿各房皆有附记吏房谓有可损者如一事三四衙门比较一事双月已比季终又比无一样纸不可而必用永豊若改双月为季终则省费一半三四衙门比较者省一处则省了二簿一人之费省二处则省了四簿二人之费永豊改用改连纸则省费一半改连改用古干呈文又省费一半凡纸白厚者多粉久则虫蛀簿者可久藏又难洗补是坚簿而价廉者当用也
　　年终册旧例里甲出银付吏赂府吏总计六房约有三十两之数他如户房钱粮册工清军匠册刑审录礼寺观兵乡兵民壮等册皆有上房常例今尽革去只如数给纸笔如数给书写工食往往生事拨回然宁可有再造之费不可开贿赂之门

　　○家伙

　　士大夫以官为家日用器具所不可缺旧额买办家伙知县银十五两县丞主簿教官十二两典史九两载在赋役成规册数目各官无缺用矣古由大夫而下三等之国其禄同焉品有崇卑均之以官为家其日用器具不宜甚至相远近两浙政议又议县丞主簿教官增银二两一钱八分五厘典史增银三两四钱一分五厘然将去任官家火改修造以应新官新官家伙银两必至余剩于此取之于旧额无所增也损益调停最为良法各官遵而守之可也旧例家伙尽出里甲买办费银比额数加数倍正额银各官又倍收取为已有焉如知县则家火计价值已有四五十两之数银十五两倍收入巳囊橐去任时可带者尽数带回不可带者又取之以与下人并所厚士不知此何义也
　　一修理公廨若不加意查考樽节不免浪费浪费则里甲苦之今定守正衙东衙西衙南衙民壮各一名分宪司儒学看守责之各门子看守县内外并儒学分宪司墙垣民壮一名翻盖瓦一名督工一名共七名小有漏损各役自行检补大损坏于自理词讼中取给不扰里甲民壮以有武艺人充当既省民财又可以充防御不废民壮正事一举两得
　　闻之道路谓计塩课之入于　朝廷者尚不足以偿各管塩员役禄奉之费官不必设是官独非冗员耶今府县官日不暇给非府县事诚多也大槩是送迎参谒重复文移若减去一衙门则省一衙门伺候省了一衙门文移窃意塩务当并之府县属户房廵塩抚按当并之各地方抚按廵塩应捕他方塩徒纵横者未知可减与否如淳建遂寿分当责之捕盗应捕不当更立廵塩事体归一无十羊九牧之弊且省民财似可行也
　　均徭徭而谓之均者谓均平如一不当偏有轻重也然人家有贫富户丁有多少税有虚实富者出百十两虽或费力亦有从来贫人应正银致变产致典卖妻子有之若不审其家之贫富丁之多少税之虗实而徒曰均之云者不可以谓之均也均徭富者宜当重差当银差贫者宜当轻差当力差渡夫舗兵此最轻者当以极贫并迯绝虗税人户疑而未定未与除豁者当之皂隶禁子等役编在坊并邻县图分舗兵渡夫就各邻近图分编佥共户富家户下人有贫而田少者编以重差不许照丁均役仍照各贫富各田多少贫者轻富者重田多者重田少者轻然后为均平也
　　访之他县有将地山编均徭者淳安上地可敌中田好山得利迟较田地利加倍亦有之编佥丁田遗了山地非不均乎窃意当以三亩地当田壹亩以玖亩山当地参亩人田山地并入筭编佥分于此则轻于彼小民受惠多矣附记于此
　　见年里长催征勾摄其本事也乃至资为百用如淳安县每丁有参两肆两之数又甚如建德至捌两玖两　九重宁知有此耶均徭正银数目其本事也淳安每丁约六钱建德每丁约一两二钱不为不重矣乃至加耗银数倍蓰正数十百正数　九重宁复知有此耶今人遇谈无不以钱粮繁迭为叹诿曰事出朝廷无柰之何百姓亦无不以钱粮为苦生悲怨者就淳安论官民田地山塘八千一百四十六顷三十六亩每年出夏绢一万陆千一百七十五疋农桑绢三伯二十六疋秋粮三千八百八十二石九斗塩粮八伯六十二石九斗又见年丁田大约每丁科银五钱五分以天下财养一人以天下财为天下用古今通义虽近年以来日渐增益可损不损不可增而增诸臣失于料理　天子深居九重不及致察然去十一法未甚远也乃今甲里乃今均徭乃又飞差大户费用不可赀计苦如淳安甚如建德然则钱粮之繁朝廷为之耶诸臣私自为之耶下民归怨　朝廷所自致者何如诸臣为　朝廷取怨者何如诸臣计以里役均徭充已囊橐姑勿论其取以称过使客取悦上司厚乡士夫士子者自以为事体宜然也能此谓之通不能此之谓拙其言曰不过一开口而已不知此口一开惠私一人害千万人此口不可开不过费一纸而已不知此牌一发惠私一人害千万人此牌不可发近癸丑科　制策有何为臣者无克艰之思每怀欺与谤之叹今日　朝廷正差绢出于桑粮出田亩天下未甚病也里役均徭飞差大户月日内迫促索银民以为厉如淳安县遇一显宦过往用银二三十两廵塩察院过用银一二百两建德县遇察院出廵用银一二百两廵抚过用银三四百两大户造船陪银一百余两别差亦陪银三四十两之类诸臣所自为诸臣所得行者不自为咎惟以其出自　朝廷者用为口实其为欺与谤不既多乎窃谓可损不损不可增者而增此辅佐谏诤诸臣之责里役诸事则外列臣工径自裁损可也
　　一佥点收头必须丁田上户既觧之后须查批回簿免侵用停留秤鈗钱粮置二等子与库天平合一付库子一封自收贮如有争论取所原寺者拆较之可免抵换天平马子之弊
　　一县中百凡科派止照丁田不照里分盖里分中有全图有三分五分不等照丁田出办方均凡里甲中有事亦止许 【 照丁】 田分派不照枝股
　　一征收各项钱粮每银壹两加银贰分为耗告示 【 见后】 
　　一黄册户房吏掌其事架阁吏专管收册籍遇大造往往飞洒欺隐百端作弊俱在造册时须将旧册并今收付数目逐一翻对稽查乃可造册年差则流弊十年查造明白则有十年受用不可不慎
　　查得通县洪武初人七万七千三百七口嘉靖三十一年册止四万六千口减额之多若此自　国初自今人口不啻数倍之矣而以渐减额何欺隐之弊也然今日丁多止此差徭丁少亦此差徭丁□则散于众人而轻丁少则积于数人而重欺隐者为不肯欺隐者之害为不能欺隐者之害谓之不能欺隐者如户有二三百丁只报五六丁户有三四丁者报二三丁户只一丁者尽报之隐者五六十丁朋一丁不隐者丁丁着役孤丁得重役田多丁欺隐者使之一甲隐丁则害及二三甲人一都隐丁则害及二三都人淳安县隐丁则害及他县严州府隐丁则害及他府两京十三藩之民同胞兄弟也有利于已害在别省别府然且不可共一县一?可为之耶利已害人非三代良民也任其利已害人而不为之正非三代良有司也况人存一欺隐之心则心术破坏奸伪萌生百端作弊皆兆于是今良有司良法羙意展转反复迄无成功者正以民伪日滋欺隐一念牢不可改为之可谓尹晋阳损户数为正道也而任民为之乎凡事属欺隐者上欺　君负国近害人远坏小民心术流祸日深一日不可行也
　　一虗税淳安县各图虗税极多访之乃因　国初丈量亩不足数量得好者一亩可八分量得不好者一亩止五六分山一亩止得一亩弓步渐至一亩计行五七里远有之税轻重迥远访之遂安县田地一亩足一亩有有余无不足山则呌声此呼彼闻为一亩建德县田地虽□是八分不至有五分六分之弊且自丈量以来至今积有冲荒欺占飞洒那移之弊 【 说具申文见下卷末】 又且流水册山场土名四至差讹为甚淳安有山无界直凭赖之语至今悬中词讼每状大纸争山必居五六四至不清无可据查业主数年一登山邻主无可凭问有经宪断数次今犹竞论者富豪享三四百亩之产而户无分厘之税贫者产无一粒之收虚出百十亩税差不均之事莫甚于此赔貱则困苦困苦不堪相継迯亡皆虗税所压为之不可不加意也本县曾行丈量时以委托不得其人富家不愿均田得以借口上下未孚事姑停止夫井田不可复矣后之君子如董仲舒师丹不得巳有限田之请李安世均田之议宋林勋上本政书我　朝丘文庄配丁田法无非民产谋也井田不可得矣而至于限田限田又不可得而均税行焉下下策也而尤谓不必行也弱不为扶强不为抑安在其为民父母哉 【 量田必清当无弊然后可不然何取于量不可以小有弊恕委托人然有弊止是欺隐如一亩报作六七分下田报作地人情喜轻有之无虗加如一亩作一亩五六分山作地地作田人情恶重必缠告改且业主各号田地逓有自巳亲供人欲加之彼肯自加乎欺隐亏官虗加亏民与其作弊亏民宁欺隐亏官窃以为纵使有弊或胜不量然此亦推其极而言耳非谓有弊为可姑容也】 

　　○量田则例

　　一每日丈量时即取纸一张置于卓上就日升日落方所定填东西南北字又于四隅定填东南西南东北西北字此一坂内或有一大路或有一溪或有一带山或有一水甽就仔细看此溪此路此山此甽或自东而南又转而西或自北而西又转而南各随其或径直或曲折逐一如其本形模画此溪此山此路此甽方向既与纸上所写东西南北并四隅相合则大界至定矣大界至既定从而画田地之形则东至某号西南北至某号并四隅至某号方得不差不然移步转向所填东不是日升之东所填西不是日落之西东西南北并四隅皆易位了切不可拘旧流水旧鱼鳞图画盖旧流水旧鱼鳞图多与日升日落不合所以启争今从新丈量切不可如旧差错或值天阴无日看东西方向不定则且量记弓步候日出之日看定方向然后画图量田惟鱼鳞图最急盖纸上所画即地形所至那移不动可以杜绝日后争占切记不可苟且忽畧 【 荒野看东西南北稍难至于山稍移步则转向尤难定方向丈量者不可不执日升日落为凖日后查流水者则不可拘定日升日落但得四至合便是盖恐丈量人看日升日落不定故不可拘也】 
　　一流水册中画田地山塘形像在南者如其本形画于南在北者如其本形转纸画于北东西并东南西南东北西北亦如其本形转纸画独南方不转纸画者盖流水印纸本坐北向南故在南者不用转纸画别七方须转纸方画得中周围填弓步或横或直下径步者随之填径步外周围填四至某号某业主此业主兼填户首名有五至六七八至者随所至角头填写两旁填某字几号土名某某等上中下九等就收成利多寡论如一号田有数坵上坵当作中中下坵当作上上不能緫写于图画坵?内分写原若干亩今若干亩业主某都某图户首某人下某人如一号有数人管业备书都图姓名各管几亩几分此总写不能分别某人管上某人管下仍于图画分坵?内书各管人名田地山塘共一号者各有业主填田某人地某人山某人又田地山塘共号者如山占地步宽而田地步狭止坐其半緫填界至不免有遗漏则填了山界至又填田地界至
　　一山争占者多盖由界至不明图画难晓今丈量山拆倒画不可画如田地如流水并旧鱼鳞图盖山高画其面不能画其背画其左不能画其右拆倒画使一山周围前后左右凡有号第界至俱明白在图山腰又为一号者界于山腰山又接山者又画山山下有田地者画田地山下止有一流水坑又起山者画一坑形又画山逐一皆就地形画不可少差分寸如陇大画一画如降小画一画坑画二画中点数点湾画二画不点盖像陇降坑湾之形也界画上写陇降坑湾字大小双点仔细看各界至而止不可少差分寸尖不能画盖画山面之尖则山背又无尖了止于两尖界上写一尖字若抵别图界之山则如流水上画于外写某都图界盖山在界上则一面在本图一面在他图可以画其形像也山折倒画大抵形象不能与山形合多是上狭而下阔或彼此相让地步使四至合形则当大画而反小当小画而反大当直而反曲当曲而反直多有之所以如此者盖必欲四至合故形像不能尽同也如四至是陇降坑湾中又有二三个陇降坑湾须画出两三个陇降坑湾之形流水册四至陇降坑湾下仍填中又有几陇几降几坑几湾使日后妄争者不得指东作西
　　一画流水图鱼鳞图凡方圆斜曲必须一一与田地山塘形像相合并四至皆不可少差分寸惟山不能尽合盖鱼鳞图山拆倒画然鱼鳞图虽拆倒画不能如其形而流水图止画一号则一一如其形体模写鱼鳞分别四至流水画其本形流水鱼鳞互相为备互相为稽考也鱼鳞图亦周围填弓步中填径步盖弓步只流水上有再填于鱼鳞图上使与流水互相查考也
　　一山争占者多盖由界至不明亩数多寡不均今量山可下弓步者下弓步量不可下弓步者牵绳量?绳或伸或缩须用棕用篾乃可且就三亩积七百二十步定为一亩山原有额数不可减今亦不为之增且就三亩为一亩待后酌量其山之肥瘦利之多寡增减以合额数甚至不可绳者亦须量料广狭合三亩弓步定为一亩然料量广狭必须勉强绳量数处使眼见过知若此高若此阔为若干亩见过多了熟了然后不用绳止是眼看估计方能不差如稍可下弓步牵绳者仍须下弓步牵绳受数日之劳可使千百年无争决不可惮其烦难而不可下弓步牵绳也一丈量山亦须相其肥瘦或土或石或峻或平锄发??多收减收宜柴宜木或便水或深僻数者之中参酌定为九等候本县亲自登山同众看议将原定等第并亩数参酌更定亩数
　　一田地山塘如一方有八九个号第不能尽写者止写两头号为界至如在东写东之南至某号东之北至某号中有几号不必尽写西南北仿此
　　一产业争论者极多今日丈量止以见今管业人佥为业主不论前事
　　一救荒旧有东西南北四仓坐落在乡都图今巳圯坏无存然远在各图谷既无几计济饥之功不足以偿防守之费诚不若仍贮县仓止此均徭斗级守之临时运至各都图给散之为便也
　　查得会典洪武五年令男妇乞觅者本里里长及上中人户量为资给不行资给者官验其所有粮食除存留足用外余没入官以济贫乏况在荒年更当怜恤资给矣劝赈贷告示见后令谓旱涝饥荒人民流移者不在此限谓流徙之多不能尽资给不可以没入官例行之非谓不可行资给也
　　淳安县虗税极多百姓每因不能陪纳轻则迯流甚则被苦而死若丈量成事则税与亩敌无陪与代矣今事停止原代陪虗税银今复计处增益其陪代虽多而图分稍殷实者本图里逓人户自计处陪纳其一人虽有一二号产业全无管而他号有管亦将有盖无不开在本县代陪之数其十二都上一图经丈量数次果系虗税太多决非欺隐一号全无管者准与开报不以有盖无止是一号内得管一半无管一半者以有盖无不开报
　　优免本县原将各?各甲乡官生员吏农造册印钤工房收每有一甲已免别有户籍在别甲者至均徭等事又冐免可即工房册查之别县寄庄户原县已免至本县又告重免可移关原县查之胡建德谓节制其优免一丁之数则贫民受一丁之惠节制其优免十丁之数则贫民受十丁之惠与其滥免以滋富民之奸孰若节制以苏贫民之困权衡最当当事者切不可谓多与优免为无害于义而听其求请不据则例为之节制也
　　军门钱粮苦无所出是以盗矿取利以应差役据言亦可哀悯但小人趍利彼势寡则恬静彼势众或缺油粮或矿利微小不免啸呼行刼嘉靖三十九年假道刼六都一图徐副使徐提举家财焚屋杀人先后打掳人村取油粮砍伐竹木亦时有之彼等禀状不可轻信哀悯遂忘防守驱逐也按矿乃天地自然之利官开以应　朝廷诸用军门不得巳之费减省吾民一二利之所在人必趍之且免盗掘接济之害不亦可乎说者谓官开则必立官设衙门取掘矿夫役种种费用十倍矿利矿利尽日且必并其赋于吾民宁受盗开之害不可受官开无穷之苦瑞琼人也遡思采珠之苦诚若议者之言年年戍守珠池防盗采临采照丁照亩起珠夫起供给官府诸费大约民间每珠银一两可买者计采珠并进珠交珠之费有二十余两之数官开诚不可也宝产于地反不得取之以济　国用少纾吾民天地自然之利反生刼夺接济重为民害私开为盗盗开为害官开为正正开亦为害　廊庙上当事诸公不知何一无所建明一无所处置至弃此天地自然之利使民不蒙其利反受其害也
　　一县中一应修理并各衙有事做工如担土石杠木锄草打扫等项止用皂隶工多兼用民壮再多兼用犯人决不用火夫盖火夫数少守宿轮班勤如有不知此意照旧例误用总小甲执此禀告
　　建德县除修理本府上下七衙府学五衙并朔望行香纸笔四季考供给赏分派五县外下程酒席心红纸札摆司修理等项使用尽是见年里役每丁用银大约少则四两多则六两其河下夫役则通县轮当不论见年计自正月初壹起至十月尽轮一周每四年轮流五次大约每一年每一丁用夫银三钱五分每一年三钱五分计十年则有三两五钱以此轮流夫役筭入见年里役则民间每十年一次里役大约每丁用银九两有奇矣淳安县路通徽饶比遂寿分三县僻处不同夫役亦是见年出办每丁大约多则四两少则三两比之建德所费不止减去一半本县自到任以来每一丁只收二钱五分支应百凡用度尽出于是是建德之苦比淳安倍蓰十百矣恭王谓楚人遗弓楚人得之待物洪矣君子犹以狭小病之有去其刑而可矣之论建淳均为严州属邑视其冲繁困苦而不为之恊济也于心安乎古昔公道大同用力不必为已用财不必藏于已是以其时礼让成风民德归厚若事在不可以已本县当举淳民而分役之矣但建德之苦皆由近日兵部札付滥出上司应付夫船牌票长夫水手贺礼牌票滥作人情以与诸人酒席下程比前倍蓰然前人未尝称饥饿于严州也百凡官用豊羙倍前然前人未尝谓严州为鄙陋不足观也是亦不可以已乎宋臣谓屠杀牛羊刳脔鱼肉以为膳羞食者甚羙死者甚苦使见其号呼于挺刄之下宛转于刀几之间虽八珍之羙必将投筯而不忍食人皆有不忍人之心上之申请求免下之纵不得请自我义裁无不可者胡建德所议额编长夫于便用之中寓阴损折干之计诚良策也独四县恊济一议则论今日不追求前日论下一节不论上一节所谓徒欲以已所受害而分害于人未得为可矣推究其极则胡建德所议未为至当若只就今日论遂寿分不待言矣本县亦当在恊济之列也时士民有只当顾我县之说若以为本县所议不当更为建德县处分者非正论也本县如前所云非迂说非墨子兼爱之意今日风俗浇漓日甚民情不可挽而之善者皆私已一念横于其中私已一念甚之则为盗贼为杀人无所不至若在一县私一县之民推而究之则一膜之外便为胡越无往非容私之地矣本县自莅任以来见一图每私其一图之人在一甲每私其一甲之人父私其子而为之伯叔之子者则多欺且骗之人私其身为之弟若侄者则多欺且骗之狱讼繁兴苦不能定每中夜浩叹痛恨于私巳之炽盗贼奸宄由此而生公道大同不可复见也乃复以私县之念作之也可乎士民之言殊失吾意故再识此用以广其万物一体之公而剖破其尔我之妄也

</div>
    <div class="pagination">
<a href="海忠介公全集_page13.html">上一页</a><span>...</span><a href="海忠介公全集_page9.html">9</a><a href="海忠介公全集_page10.html">10</a><a href="海忠介公全集_page11.html">11</a><a href="海忠介公全集_page12.html">12</a><a href="海忠介公全集_page13.html">13</a><span class="current-page">14</span><a href="海忠介公全集_page15.html">15</a><a href="海忠介公全集_page16.html">16</a><a href="海忠介公全集_page17.html">17</a><a href="海忠介公全集_page18.html">18</a><a href="海忠介公全集_page19.html">19</a><span>...</span><a href="海忠介公全集_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
