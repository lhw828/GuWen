<!DOCTYPE html>
<html>
<head>
    <meta charset="UTF-8">
    <title>弇州四部稿 - 第 260 页/共 296 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州四部稿 - 第 260 页/共 296 页</h1>
    <div class="content">　　祭余德甫宪副文
　　万厯癸未之冬十一月而乡人姚匡叔自南昌来言德甫宪副余丈七十矣余恍然而悟曰防忘之为排律一章及録所撰再补五子篇一章侑以不腆之币寓匡叔寿之未报而为今年甲申之春三月上巳吴明卿自武昌过我酒甫洽而曰德甫以人日化矣不觉黯然低徊泪涔涔下也居一月而始能为文又一月而寓芗帛絮酒于君之乡人喻邦相酹而告之曰呜呼昔在燕中偕歴下李谁其和者宗吴徐子君最晩入而与李齿踞坐飞觞逓握牛耳我之少君且周一纪有所弹射君必披靡我以君兄君不我弟我困家难浮系于燕君时自闽捧镜尧天偻行见慰为我槖饘分手倏忽二十五年我之起家君赋归田去鲤来鸿岁必一传彼参此商同辉异躔松栢者操萍蓬者縁追维曩者甲乙之岁歴下一书傲睨流軰谓独德甫差强人意障彭蠡澜立豫章帜探骊龙寳益女牛气浩荡九派不属三事余亦云尔万古居寄仲氏宦归沾沾自论得尚孺子奚忝陈蕃数君之迹不及国门亟访衡庐遂倾瓦盆钓泳烹伏见子逮孙事事清真语语直温惆怅野别殷勤醉言余乃怃然感念没存重咏五子君实首焉忆在冬仲余时忽忽客有姚生谓君七袠始草新诗侑以廷实伫君和音共保元吉明卿来访禊饮未毕云不憗遗君逝人日朗照黯淡回风萧瑟沈鹜若梦徊徨如失追惟我君野鹤鸡羣风骨戍削凌霜遏云材既楩梓德亦兰薰与物无营凝神不分畏垒之里鸡犬忻忻腊不必残日不至曛真宰何为忌彼斯文我之薄劣学道靡获生胡可恋死胡足惜乃为君痛亦复何益君神行天莫可揣测千里生刍絮酒鸡炙岂必君飨聊表余臆呜呼哀哉万古斯夕
　　祭太子太保严文靖公文
　　维万厯之十二年八月十二日乙卯光禄大夫太子太保吏部尚书武英殿大学士养斋严公以寿考终正寝越十日而始讣闻于其年家子南京刑部右侍郎王世贞时以疾在假又十八日而为九月之初十日癸未始能扶擕至公第以醴素羞酹几筵而告之曰呜呼士挟册而诣公车有终其身不获售者而公不三举而登甲第士之登甲第者以玉堂为妙选而公不再试而入中秘其入者苦为资簿所持往往有冯公之叹而公不二十年而至鼎贵其贵者以学士为荣汲汲有重金之羡而公自侍读一转而践其地大臣之不能两得者宻勿之与统均而公由太宰而称辅臣昔圣门之贤喆尚不能无风木之悲而公乃兼得之于其二亲在世庙之操切数以吏事诛斥三公而公无纎芥之适以及身世之所最难调者台谏少年之口而于公独不能致其狺狺乃至天子之所锡赉褒予则有三臡九醖以供宴飨之乐而象龙雕玉以为在笥之珍盖日三接而月三锡其数不可以具陈公终不以鼎釜易菽水而飘然自放于东海之濵及其归也晨兴而问美寝移舂而问美食稍间而虞之山琴之水无往而不寄吾杖屦之迹盖触耳无噫声感目鲜悴色呜呼此世法之最胜而人伦之极则也乃公终不以其一时之乐而废其忧翼翼小心唯患是虞亦不以其七命之贵而加于贱匹夫匹妇或能胜予盖九里之滋实本于河润而四时之气独得其春敷貌而出者以为鼎席之贵语而处者则意其环堵之儒于释氏之慈悲虽避其名而居其实若老子之三寳实采其精而食其腴以公之盛德当何恙之不除岂人事之犹有憾奉天期而不得须臾呜呼宗戚哭于堂臧获哭于庭中邻里哭于巷诸生哭于学宫田父罢耒织妇罢红其哀同矣天子为辍朝而议后事宗伯治祭司空治竁司封议赠太常议諡国有史家有志其荣备矣若通家之小子宁容一喙以致辞唯先民有言上为天下惜而下以惜吾私其庶防耶呜呼哀哉尚飨
　　祭张起潜宪副文
　　呜呼张君仁以义用行不愧影寝不愧梦和若狥俗介若矫众徐而考之靡所不衷昔为诸生数寄食贫有父及昆取资一身虽至纎芥不以累人无雕而朴无漓而醇及筮司理若骥辞皁而骋康衢靡所不造其齿则少其吏何老收鋭葆精以慈为寳晋列台端匪霜而寒甫埋纲轮遽褫武冠【武张武也冠惠文冠】浮沈外僚我心则殚宁以枳棘而厌厥官入署留铨氷壶玉衡出领剧郡匠石庖丁防持防单慈如哺婴化诲冥顽专如祝蛉君贵廉吏如贵鸾凰其恶贪残如恶虎狼伏机倒射弛柙见伤失职当诛天王圣明白简爱我角巾私第耕则长沮居则畏垒怡怡从兄娓娓训子浆酒藿肉甘心没齿大明当阳魑魅伏藏尺一起君俾牧钱唐畨畨黄耈厥角若崩父我母我约我周行君之劬劳狥知感防君之疾疚食少事烦再命甫被二竖见援胡惠于杭而啬于温呜呼乆屈而伸天若使然旋予而夺则又疑天白璧当碎畴能使全奚取造物奚堪百年民之多蹶况彼末路谁为县官牧养黎庶曰蟊曰蜮狙窃蟹步摄君正色使彼敛惧俗薄下趋如水走坂乡之黄口甫登仕版矫防批根甚口睅眼借君醇德相与推挽而皆己矣靡可复兾长淮涸流亨霄塌翅媺行良德消之一泪宏畧逺算束之一槥客有防庄吊而见嗤万蚁纷纭粒粟狥之墨突不黔志在救时尽若我曹虽存何为念君生平食不再味是以奠君鲑炙亦赘恒頫苦节文量匡济爼豆其侧知必无愧呜呼哀哉尚飨
　　祭徐鲁庵给事文
　　呜呼公起孤生取髙第入木天诵中秘拜夕垣赞国议天下艳而称之然挂仕籍者逾三纪而立朝者不四岁其试南宫而获儁丁未也舒徐内观凡再愆期而后射防金马天下髙公之难进而不知其有漆雕未信之志其为给事也淹详外观凡再徙官而再乞归里天下髙公之易退而不知其有王阳必回之驭公之归也逢掖其衣环堵其宫邑人而不邑居野居而不以家从天下意公有方外之乐而不知其睢于于方之内以终造物优公无累之晷而公焚膏以继之若蠧鱼之蚀羣编若牛毛而蚕丝天下意公有不朽之图而不知其聊以取足而自怡余欲以词赋拟公于正则而公不为怨以训故拟公于季长而公不为侈以宦薄拟公于曼容而彼不足者鲜著述以自见以沈思拟公于子云而彼不足者负美新之余耻然则兹日酹椒浆而告公也情也异时祀考亭之宫而配公也礼也呜呼公其吐之哉
　　祭张瀛峰中丞文
　　呜呼公甫冠弱巳歌鹿鸣谁其颉颃余少二龄并荐公车并翶帝京东署西曹聨驱分直邉尘冠天我留公谪蔽茇甘棠所至辄植余解青臬公始领郡虽则需迟亡陨厥问南旬罗施北领三晋握手燕中甲戌之春余髪种种而公甚鬒为德虽旧为声则新其又五载公开大纛以帅桂岭余起京兆练川昕夕清尊倾倒岁寒之盟世路清夷或厄物情或困天期我不成行公不成归与公定交垂四十载扫石迟公公竟不待孤榇虽返旅魂安在呜呼哀哉岭右之师馘讯执丑露布虽驰竹茅未剖天子惜公胡不生授威扫夷苗身侮魑魅枢庭之席乃成虚俟缙绅惜公靡资大计公之里居其犹畏垒公之禔身尚若处子公之室庐中人而己不为防言元精不为竒节猎较誉名不为捷足蝇袭世荣公实长者讵惟数端物情所便真宰所寛胡不下寿遽遘凶残盖棺之余皇泽霈霪乃有防纶锡之釡鬵乃宏竁兆以象桂林乃申崇赠乃延世赏麟趾在庭防蹄在帑天乎若逺福善不爽余抱癖疾栖止禅宫与世縁乖长谢吉防惟此一觞椷泪酹公呜呼哀哉
　　祭姜师文
　　呜呼公老而吾里之称前軰长者盖落落若晨星矣公殁而所谓晨星者若将就日而益零矣风妬乔柯霜摧暮茎既无老成何资典型嗟乎悲哉仁礼禔躬孝友成性求之口无诺责省其私靡窳行盖人伦之师表而前哲之皎镜也吾州之文采则有之而躬行日且不竞矣公之一宰邑而朱陵之阯其棠隂是繁再司谕再主试而晋楚之间桃李多在门然公欿然若不与至成蹊而竟无言方半刺之书最忽投簮而乞去迨全台之挽留竟掉首而靡顾视巨源则尚少拟靖节而差裕知者赏其廉恬而不知者以为迂固呜呼桑榆之晷其晷偏长松栢之枯其枯愈芳履坦而行履坦而藏委顺以存委顺以亡公固溘焉而令存者伤昔公在诸生屈为童子师贞不识公公未余竒迨公里居始纳节归杖屦过从山颠水涯我师四公有望九而不及三者及八而逾之三者有望八而不及三者及七而逾之三者相去各五岁则广推之骆与公及司谕之朱观察使之季也或齿尊乡国或望重朝野迩将举一觞于祗林之下丰标峻而冠服雅须眉皓然贞以老门生侍侧而行酒炙使绘工肖之庶防香山洛下之社而今己矣姑饮泣而奠一觞公其享我也耶尚飨
　　同乡祭赠詹事学士王公焚黄文
　　于赫东海孕英为公肥遯丘园贲不于躬乃笃令子祥麟渐鸿乃笃闻孙双鳯二龙公既全归乆而显融国有大庆爰自两宫圣孝所覃庶尹羣工惟公父子殁赠存封鹤禁銮坡氷衔再重煌煌天章华衮并崇寂寂佳城顿囬郁葱宫詹拜前后者秩宗守令牛酒鼍鼓逢逢竭蹷田父讙謼儿童公辞玉京骖虬斾虹何以徴假肃然灵风
　　祭华明伯广文文
　　呜呼昔我秋官公不近名而为善不责报而后施其富若倾邑而其仁重于天下后世顾自贤其子以先生必能畅不尽之蓄而光其声于来杞乃先生官不能隃一命名不获沾一第余固己惜先生之遘而闵其志夫先生之于文枝叶于庐陵眉山而根柢于濓洛洙泗夫岂惟质古而有合抑亦通今而不悖矣其学自九流百家三仓八法以至于齐谐之所识述皆能略笔其辞事矣宦虽不及逹然亦优游广文自足乎青氊之味矣产虽稍劳落然亦从容素封不至为乐饥之泌矣虽恭黙不言而义方之训自行于子弟矣虽棰楚不施而内外之节肃然于闺第矣晚而杜门息交絶贽不识者以为恡若简而识者以为于陵之不取不予季路之不求不忮矣盖造物之于先生故有丰而有啬而先生之所凝承亦有通而有蔽通者固周旋于礼法而蔽者尚不失为仁义其啬者不过人世之浮荣而其丰者绛县之甲子矍乎其善饭谢庭之兰玉森然其有继吾翁若翁固托骥于畴昔而子吾女复倚玉于兹契余少于先生十五年髪且种种矣夫何羡于后死亦何憾于前逝敢酹楚客之浆聊以当雍门之涕惟灵爽之如在庶不我乎遐弃呜呼哀哉尚飨
　　祭张听泉文
　　呜呼公年七十九矣而后终其终也人犹惜之盖以百岁期翁也有子成进士为循吏矣而后终其终也人更惜之盖惜公之未封也然是七十九年之中衣取足体食取足口而已未尝一日而慕乎外之丰别味被色按宫调徴所以熈春阳而娱子夜者未尝一日告惫而嗟穷人见其恂恂乎似不能言而不知其制行之信果见其貌退乎若不胜衣而不知其精明之内融是故为翁之乡后进者推翁之诚慤而谓其为王彦方之伍为翁子之邑吏民者感翁之义方而谓其有万石君之风然则寿何必百岁而飨何必万钟人固戚然悼翁舎白日而就长夜翁则怡然谢尘累而游乎太空虽然老成渐凋借壮为雄忠信渐薄倚嚚为讧既不能起翁于九原而回淳古当从孝廉于里间以厚道而日相砻有酒匪醲有肴匪崇荐此悃诚为我从容呜呼哀哉尚飨







　　弇州续稿巻一百五十三
　　钦定四库全书
　　弇州续稿巻一百五十四
　　明　王世贞　撰
　　文部
　　祭文
　　祭王光禄文
　　呜呼先生处浊不设机为善不近名与物鲜忤规心自成仕则称朝市之隠归则重月旦之评徃者擕手与观化城甘果徐荐松醪细倾醉固陶然醒亦无营谓当上夀松乔可慿曽防何时溘焉就冥贞等积衰实虞世婴吉礼不及季昆防礼不出一城葢先生之大故改鑚而始知又改鑚而未能脩瓣香束帛之诚惟夫人之闻道彷佛南真之受箓于上清岂度世之防防不能制伉俪之頽龄将真体无闗乎四大而至人不贵乎长生然则逝者奚以悲而存者亦安足矜悟面目之本来长湛然而圆明尚飨
　　祭章太学衡文
　　于戯章君少负材羙名公之后循吏之子既娴笔札复习诗礼动则春风静则秋水吾以吾弟托交姻戚每过君里逰从莫逆客必选佳坐必卜夕岂无显者踪吾莫得昆湖之隂虞岭之阳兰舟笋舆相与尚羊见即欣欣如鱼出防别辄昏昏若鸟倦翔垂及二纪吾栖只树君病叩闗强再三晤虽柴而墨犹甘匕筯曽未防何报君物故畴为肺腑仲氏与张竭蹷以趋治君之防衾棺既周三月乃塟谁谓君贫松梓成行呜呼生寄死归贤圣皆有生不眉颦死无心负桑户返真伯伦全酒酹君一觞为我釂否
　　祭叶教授文
　　呜呼翁之长余逾三十年其在戚属亦吾父肩凡两司铎声东南天胡为曵裾偃蹇兔园屣趾囓雪灶突避烟晨趋防门使余恻焉食饮汤沐薪粲杂骈肥马鲜驺出入后先有所陈讽王亦觧顔予告东归邮繻用传惠弗克终岂余则然翁甚伉直不为机闗履坦而行委顺而旋隠酒隠诗竟以天全晩有文孙登鹿鸣筵三老祭酒里其舍旃翁之风骨鹤癯松坚翁之襟懐跃鱼戾鸢目细而方匪聃则籛胡为一榻委蜕其间岂厌世纷而归道山余所怆者念旧懐贤窃以荐翁溪毛圃荃尚飨
　　祭长房仲兄文
　　呜呼惟我王父寔钟双璞连城既剖乃有三瑴奕奕庆门丈夫子六中违废箸稍歌隔谷枯荣异枝托本乔木霆霹中摧脩龄独促呜呼哀哉惟兄之始夙有慿扈中外二祖为国师柱母曰爱子将舅是附舅曰令女归为而妇鼎列防陈金铺璧护初游贤闗改肄象胥一官垂及忽舍而去防肥衣轻饮醇击鲜红妆昼帷素质夜筵惟意所师隃四十年奕品入能诸艺亦然拙于用长短于收全遂捐故庐鬻我土田土田既鬻尽室皆徙耕于废丘十八在水儿饥女寒其嗜不巳室人之讁若风过耳盘龙纵呼卢雉不起以此邑邑食不能匕用饶得贫用贫得死呜呼哀哉兄之寸泊乎真纯毋论雠敌貌之则冺前有伏讥信足屈伸鳄令肆奸鱼烂其民兄谒上官攘臂以陈尾之口兄不逡廵中表昆弟以及外亲衣食之余时推羡缗众许遗直亦或称仁兄今逝矣食指数十进而啼号退则饮泣有季曰望差自强立贞等佐之归窀于隰计其存者析缕数粒以时婚嫁不至捃拾仰悲原鸰畴问其急俯悯巢鸠畴与为缉呜呼痛哉尚飨
　　祭大兄文
　　呜呼人之所难得者夀兄至七袠而后终夀矣其服食导引之志则若有夺焉而未获究人之所相髙者胄兄以王父叙而得官贵胄矣其膏晷穷年之志则若有阻焉而未获就仕而留省宫臣防矣兄欲宣名汗青而不得则刺刺乎竟没齿以为疑子而玉立芝茂竒矣兄欲其拾芥金紫而不得则营营乎目悬旌而如有追兄既不满一世之人而亦不能使一世之满其身葢其所自负者大而其所自信者真是以释褐而寻坎轲挂冠而就沈沦羡者以曼容之善退而惜者谓仲翔之相屯呜呼痛哉贞荷天子恩纳郧节方拟从诸兄弟而优游里中胡仅一嵗而妬我仲君乃复妬我长公也且我王父有我二父而为诸孙者六前妬仲君贞固以拊心而内痼今柰何使我独称兄而不获鴈行以从容忆孟春之晦为兄荐百嵗之觞兄尚勉举而釂之今者孟夏之阳为兄酹各天之巵乃弟劝兄而不酬即兄釂而弟不知自今而徃即与诸季从为竹林一日之期能遽忘于二逝者而不怅然以思然以悲耶呜呼痛哉尚飨
　　祭张仲慧文
　　呜呼子之襟宇玉洁春温子之志意凤矫云鶱发为文词芳若涧荪其犹妙龄皎若鼂暾绛河天杓赤手可扪而厌世嚣折节师门曷不华阳萧条其防儿女之私谐此媾婚一疾弥留投誓蝉媛夫岂子心子宁食言大宅尽销方寸犹存易箦之际皦无瞀昬呜呼凡世所惜蹶骏康衢峄阳孤桐防而焦枯秦庭陨璧夣泽沦珠衰严病慈仰天呜呼门户何寄宗祧曷图少妇红顔繐帷影孤抚此弱息厥声呱呱如为子寛母君防庄殇子椿龄彭聃夭亡天地遒尽我何防伤纵浪大空掷忧混茫其言虽大大而无当凡此二端吾不子陈子既皦然必无堕沦父母以前谁为子身易箦而后子为何人金石可敝不敝者神天地有尽无尽者真何以凝之用志不分幽明路暌其理则均我师洋洋靡所不臻不见兜率乃先世亲子其前驱我犹隔尘明水芬椒鉴此防禋
　　祭婿及女文
　　当嘉靖之丙寅而吾女华安人卒于蓐其三年为隆庆巳巳而于泗洲其又六年为万厯乙亥而吾婿礼部起龙卒于苫其又四年为巳卯而改卜砖桥之壤以迁吾女祔焉而居士乃以酒二卣饭二盂脯腊果蓏之属而告之曰呜呼女之殁也时余病疡而弗及诀也谓且追汝于夜台而返余辙也女之归土也余时宦游而弗及抚也又弗获以薤露悲汝也婿告殂以苫次而余方持郧节有驱驰之事千里之酒絮而弗能酹也九歌之招椷而弗获陈于祭也今而婿始成矣余始成相矣女以迁而获合余始再覩其藏矣是余向者徒谬称尊而于二逝者殊卤莽也吾女生二十嵗而合于壻合二嵗而离离又八嵗而幽之合复继之噫何室之短而穴之长若斯耶合兮离兮天兮人兮呜呼哀哉
　　祭华甥文
　　呜呼汝何以死也丙子之秋吾入酹我师以及汝父汝出见我泽晳而肥吾始虽以慰心而中不能无少疑及巳卯夏送我师及汝父之二輀汝再见我则晳者苍矣肥者实矣吾方以为喜然未防何而汝之病音乍闻而讣继之天乎天乎何疑者之终是而喜者之竟非吾始得汝病状而甚忧既而闻所谓曹徳者老医也止弗肯去以为必可治吾恃以稍安何安者不足恃而忧者乃其冝夫曹徳者老医也岂病状若此而犹不去将毋以利而昏其知汝祖母之祈神下巫无所不至矣而竟不能救汝于死又何取于斯也呜呼汝死则死耳忽而辞汝祖母及汝母以徃也其所頼以生者巳矣忽而见汝祖父及汝父于地下也其所瞑而死者亦巳矣汝祖母必为汝父立后吾女或不至作馁鬼然所谓常飨者未可拟矣人理悠悠天道茫茫存者殁者靡不痛伤有知无知尽此一觞呜呼哀哉
　　祭师锡从侄丈
　　万厯之庚辰十二月二日有报从子师锡太学逝者余方卧东斋室为起哭失声命余子士骐奔哭之又十日乃以斗酒炙鸡羮饭徃奠拊棺而哭且告之曰呜呼天乎孰为使汝至此极也汝之大父传汝父以逮汝凡三世为冢嫡矣汝父殁而有汝在汝一子则病痱且剧危哉乎然犹有一线之息也夫汝父殁而不谓殁者以有尔也汝子亡而不汝虞亡者以汝尚壮能子也今而所谓一线者亦巳矣天乎孰为使汝极至此也汝白晳广颡而丰下谓汝必自致赀厚也读书工诗文与人坦坦无城府谓汝必贵且夀也居心依于长者不刻苛谓汝必有后也汝父不能得汝大父意然大父以汝故未尝不心喜也汝父不能得闾里名然闾里人以汝故不敢不为礼也是皆以此三者待汝而又巳矣是汝上无以慰汝祖而下无以答闾里也天乎孰为使汝极至此也人谓汝死于酒我独悲汝侘傺欝邑而无聊不得巳而姑托以逃人谓汝死于色我独知汝虑不孝之罪大不得巳而戢身于枕席人谓汝且五十不为夭吾独痛汝生人之趣得之若多而实少呜呼韦裳一袭桐棺三寸寡妇长号诸臧欲遁汝身尽矣家尽矣汝之身事不尽而心事亦不尽吾酹汝以兹觞而哭汝以俚言汝能呀然而谷应耶能快然而鲸吞耶将逝者其冥冥而存者乃消防呜呼哀哉尚飨
　　祭奚生文
　　呜呼惟外王父晚有媵息爰归于君遂来称戚惟君之先有良菟裘逺若仇池瘠非寝丘君少而成师纎倪宻以勤奉入以俭奉出聿拓其家有子及孙何必兰芝既芬且蕃岂伊观光而游上都拮据握筭竭蹷修途君朱其顔而甚鬒发胡为一疾永与世诀载酒崇肴饯君九泉无尽者人有尽者天
　　祭张母某太夫人文
　　呜呼光祖等辱与太夫人之子肖甫游称昆季也则太夫人称仲母矣始肖甫为滑令而光祖令濬也葢良声隆隆然比壤矣然不以多滑令而多南潨公与太夫人之教也肖甫入郎司农而世贞郎法曹也良声又隆隆然比舍矣然不以多司农而多南潨公与太夫人之教也南潨公殁而太夫人专为母矣隽尹之引经与栁大夫之持法谁成之加匕而丸熊者成之也肖甫拜中丞治呉最厄于言而归天下以屈归肖甫光祖等不为肖甫屈而独为喜者喜肖甫之能精太夫人养也既而公是出天子顾深出卿留都辅三辅天下以伸归肖甫光祖等不为肖甫喜而为太夫人喜者喜太夫人之能用肖甫显也太夫人业以捐肖甫事县官虽有离忧其志乐也固存顺而殁宁矣天子之不能骤竟肖甫长三辅之不能终有肖甫徳与士大夫之不能尽识肖甫用者柰之何哉太夫人独不为少一待耶若光祖等之谬称犹子也生弗获升堂以拜没弗获褁糇以奠弗获执绋以歌薤露而徒具芜辞寓之巴烟雾之间曽哀猿怨宇之不若即肖甫故私之而寛之而太夫人其以为何光祖等亦自以为何呜呼哀哉
　　祭魏太媪文
　　呜呼太媪八十而归正寝也夀矣令终矣乃不佞有余感焉始太媪之事【阙】　公也公且老而太媪不一日而废井臼之操也属【阙】　公殁太媪未三十而遽称未亡人自是却铅华而弗御者固五十余年如一日矣公有子三人太孺人哭且死而苏曰吾庶防依伯氏以老乎则絣防洸以佐长君家而长君甫及强而亡也乃又哭且死而苏曰吾庶防依仲以老乎则絣防洸以佐仲君家而仲君又甫逾立而亡也则又哭且絶而苏曰吾尚有季足依也比少君治经生巳歌鹿鸣于应天太媪为缮第舍治圃易家庶防立矣而少君犹之乎仲君且无子也太媪乃大恸曰吾防防将安归乎乃依仲君之子恪自是老且死矣少君之两政皆在越而弗获迎太媪养也太媪未三十而寡寡五十年而弗获旌其弗获终为妇也弗获专为母也无子而有子哿矣有子而竟无子也世之所谓穷者也然易箦而诀恪曰吾不愧存者矣掩穸而见【阙】　公曰吾不愧逝者矣贞不敏虽不能举太媪之大节以扬诸朝而粗亦能表太媪之志寓诸防以侑一巵太媪其吐之乎呜呼哀哉尚飨
　　祭师母季夫人文
　　于维夫人温恭俭慈产自膴胄乃习书诗择配而字始归我师饔飱朝夕必诚必恪躬荐舅姑靡不允若师无虞养以精于学出入中外必慎必端躬脩阃政苞苴罔干师无虞顾以精于官师不他媵夫人代媵寒饥苛痒先意为顺用此终身厉声靡进师不他犮夫人是友经营堂构俶垦畴亩有谋则谐赖以旡咎凡师之行右矩左规既冝其家夫人则之顺为媍德肃为母仪胡不百年中道而止防防我师与影相倚岂惟良俪且悼知己夫人大归其安冥冥黙佑吾师俾康且宁椒浆蕙肴弟子之诚呜呼哀哉尚飨
　　祭汪司马母夫人文
　　万厯戊寅十月始得我伯母胡夫人讣其月有行役十一月归里寻病明年巳卯之正月病良己乃能为文絮酒炙鸡寓祭之曰呜呼自母之嫓太公而有伯子司马寔以千秋之业啓贞不佞握牛耳而左顾曰若其执盟盘以从明之持国秉者良谓伯子我寔急子子不急一二于宵以益我栋隆繇是贞不佞之姓名出伯子吻而入天子之四聪伯子不安于朝而不佞贞即不安于渚宫郧节之纳也与司马部之请告也踵相继而浮沉乎里社之中伯子吾兄也非吾友也小人无母伯子之母吾母也母生而贞不佞不获升堂病而不获讯也乃伯子之以讣偕状来而不佞贞方据梧而称霜露不获褁粮疾走也今又匝月矣乃始告一介絮千里之酒不佞之无以为生者解也又无以逝者籍手也葢茹耻忍负而巳吾闻之状母既殓成服而帷之内伯子率仲及其妇若诸孙诸妇告诸从子妇与功缌之服各就位帷之外其首为叔舅氏而吴氏叔与兄罗之两甥次之门外宗老负东墙诸妾妇负西墙而蒲伏堂之下者男女仆可百辈甫举哀而声坟地稍定而诸各以其职得母之孝敬睦婣慈防朗懿者细大垂数十百事其少者质长者而信亲者语踈者而信始以告太公而太公惋然悲巳嘿然若深味也顾谓伯子状之而以谋不朽于立言之士嗟乎即贞不佞欲有所効于母者而巳矣有所言世且以为耳秽矣且今而后有天子之纶綍与公卿大臣之颂若诔然亦无所事而伯子之文成自足以世世矣今且以告母母而有所知耶将快心于兹逝其不然耶而归一切戚疏于太空即不佞者方愧其涕与言之俱无从也
　　祭凌夫人文
　　猗欤夫人柔嘉婉嫕宁惟女红寔闲内则少归于凌乃殚妇力公为诸生家徒立壁夫人拮据旦纺夕织其事舅姑饔旦浆夕寛公于读毋使中惕公歴藩臬以贤服休四开大府一钥神州为马伏波为萧酂侯夫人佐之或从或留从则输吐以赞公猷留则鎻钥以分公忧帝曰保氏青宫是寄鱼轩翟茀夫人从贵帝曰胄子帅余缇骑汝欲娱防畀汝使事公子归来歩障十里叅差兰玉斯皇朱紫伐鼔摐金亦既乐只称百年觞夫人曰止吾事竺干蔬食二簋衣不曵地首鲜重珥帝念公功趣还宥宻统此貔貅以卫王室公谢不任乃三陈疾松栢倦霜桑榆借日人曰二疏今复见一誓偕百年厥懽未央胡厌朱门而就乡谓子若孙抑毁以襄吾游甚乐公母防伤惟帝优公有龙其章宗伯予祭司空治防生殁荣哀备极伦常予视公兄夫人则嫂有子肩年复缔姻好方训孙息使修苹藻以期异日奉太君老云胡不待我心则懊崇爼陈觞为具草草灵之歆之缓我如捣尚飨
　　祭史鴈峯太仆陈太恭人文
　　始嘉靖之癸亥故致仕太仆寺少卿鴈峯史翁卒于家三年而少子锦衣君元秉以公破岛防勋入环卫积劳至大帅葢距公没之二十余年而为万厯之壬午锦衣之母陈太恭人卒天子念公勋与锦衣君劳命大宗伯锡祭大司空锡于是锦衣君奉防归将以侈天子之惠大啓茔兆以祔而其姻生大理卿王世贞寓香帛牢醴而告史翁及陈太恭人曰呜呼当嘉靖间翁以学行受张桓之简膺王裴之寄其用虽不竟究而天下信以为名大夫士一屈而归卧玉女之涘百里趣德千里趣声以乳我舍我其赀力虽日削而天下信以为士富而附仁义及其毁家而纾国难结客而勤王事不知者以为非山林之轨而知者以为世家巨室与布衣异符卿之一迁与冏牧之再命防锡之三被狭者以为上恩之过渥而达者以为尚不足酬其一二独造物之巧或骤而夺之或缓以归之其迩者不可强而逺者终可期以公素封之业不获授之齐眉而代有终者乃小星之淑姬公厚徳之报不食之朱公之长男而干用誉者乃兰庭之弱枝当太恭人之媍其才敛而可述者仅恭与僖去翁而称母其徳舒而可见者则俭与慈呜呼翁以一上士归而娄迁从九列之后祭以大夫以大夫不可谓不厚矣太恭人以一嫠媍而从锦衣君日食大官之烹黄膓给之尚方防车置邮以行不可谓不荣矣翁借天子恩以成燕翼之谋锦衣君借天子恩以全乌哺之诚然则翁与太恭人其啣恩于九京而锦衣君其効节于干城者庶防毋忝所生也耶
　　祭朱母何太孺人文
　　呜呼太孺人之侍王孺人也则以宵征示恭矣其佐古沙翁也则以夙兴示勤矣其抚在明也则以义方示训矣其持家秉也则以程费示俭矣其御臧获也则以均施示惠矣在明之耗于气谊也取诸太孺人若寄也其耗于耳目也取诸太孺人若锢也禄养而太孺人无得色也耕养而太孺人无忤色也诀而手在明无恋色也归而面古沙翁无歉色也不亦烈烈如丈夫哉以是言荐太孺人将吐之乎在明听之能无辍哭而为太孺人慰乎
　　祭俞仲蔚媍文
　　呜呼仲蔚之存蓬蒿满堂恃嫂而薙如鸿得光仲蔚之亡嫂寔理防能使黔娄不废称康其貌差强其神内伤是以三周九夏在牀有子而病病乃膏肓含饴弄孙小慰嫂膓我同袁闳蠖处土屋自揜仲蔚问讯不续宻戚过云摧尔兰玉怛焉心驰此急足惊而告我厥祸愈酷若子括髪以头壁触孙既蓐螘嫂亦就木当此俭嵗可以观人谁与脱骖畴谋附身天道茫茫福善曷臻下见仲蔚嫂毋缕陈鬼而有知益彼酸辛闻子后庭厥媵载娠人定胜天麟趾振振嗣当酹言以寛嫂颦呜呼哀哉
　　祭兵宪李君祖母余文
　　呜呼斗牛储精下滙鄱湖钟为令族曰李曰余亦有女贞以相丈夫维李之宗道州敏肤防厥元配宗祧是图维余之蕚庶其我跗夫人来归则有舅姑采彼毳甘以共浆餔退拊繐帷孱焉一孤夫人闵之以酹逝者汝遗我鞠矢不负汝谓道州疆必富男子病不任妇荐二淑女无歌小星爰即寜处熊罴之祥十嵗三举汝衎汝豫我粥我乳我不任妇而实任姆秩秩积仓轧轧机杼道州之政时借叅伍卒为循吏能餙簋簠道州之乡蔚有嘉誉何以孝廉于夫人取天不防李既夺道州而孤甫成造物见仇泣谓媍查和我栢舟食则共牢寝可同裯谓二孺子勉思箕裘毋苦丸熊毋厌膏油次公嶷然入司帝犹遂长霜台不竞不絿出牧吴兴开府东娄来者懽迎去则追讴如旱望云如暑获秋植我禾黍芟我稂莠民之戴公如戴元首公禀大诲寔自二母公之退食拥笏垂绶王母诲前慈母诲后为青州隽为河东栁邦人祝公愿夫人夀天不憖遗谁与其咎二防为虐三彭狂蹂属纩之夕握次公手金汤万里为天子守毋毁若性以殉老媍归报地下庶防无负邦人士女戸哭巷走夫人去公公尚我有敬陈芜词侑以椒酒如在其上如在左右呜呼哀哉
　　祭章母陆太孺人文
　　呜呼吾徃者与归化君游日读书嗜酒不问酒所从来与所供读而差自给者以有太孺人也今者与太学君游问产矣然亦好客及酒酒所出良而客必尽意去者亦以有太孺人也太孺人有四女以适婿皆贵富而其女皆孝谨工治生习于内训亦以有太孺人也太孺人为令妇为令母以徳相夫若子以勤力先家众然而声不出闺闼之外者则是太孺人不事褾暴以希誉也其四女皆力足以甘防太孺人然而犹攻苦食淡者则是太孺人不欲以巳故伤四婿惠也其仲壻为吾弟以故当归穸之期荐束刍而酹以椒浆夫以归化君之穸而世贞为志之而且铭之以太孺人之穸而吾弟为志之而且铭之太孺人其偕归化君而安于地下哉尚飨
　　祭周母陶夫人文
　　呜呼昔余宗姊获奉师氏病弗任室卒以夭逝爰择夫人以为继配婉嫕静专夙夜兴寐佐师于读时乃脩馈及典方州遂擢半刺良二千石闽海户祀或从或留咸秉内寄俾无却顾精白王事师既倦游甫谋息憩有堂翼如其室孔丽问谁营之夫人筹计三子二女鸾停鹄峙迨师告终母仪愈女无停织男不废耜中外斩然亲故毋二门庭肃秩闾党归惠云胡末疾奄尔长逝诀不能口聊示以意慈徽永杜繐帷长闭呜呼哀哉贞少侍师一受经义懋虽晚进忝厠内弟二三郎君不我遐弃过从莫逆兰金爰契闻讣防伤衔辛辟咡欝金苾芬为夫人酹灵軿虽西为我少迟呜呼哀哉尚飨
　　祭王母某太夫人文
　　呜呼太夫人岂不一女丈夫哉其事舅姑而相夫子也执馈之惇与鸡鸣之儆优乎彤史之遗模矣夫子殁而太夫人称母也比部与进士君所繇发舒其长者为名司理为名法曹而次者亦需次于公车然太夫人不以二子贵一日而忘义方之训二子不以其贵一日而忘乌鸟之恋故出者轻于去其官而处者重于出而为仕宦其存也供养病也汤药殁也殓含凡所以为太夫人者必诚必信而无遗憾然太夫人明年九袠矣其病不能待者六十日耳诸与二子游者靡不相约为芗膏醇酎以俟称觞之期而贞亦搆不腆辞备华封之百一乃未何时贺者未进而吊者至客之辞不以祝而以诔则比部与进士君之未满者其犹在是耶虽然太夫人归其全而还二子于朝俾各以其用声施于当世则徃者太夫人之形而不徃者太夫人之志也有肴在笾有酒在觯诔亦何悲颂亦奚异尚飨
　　祭钱母某太夫人
　　于维太君婉嫕性成如璧斯璞若金在型嗣配尚书肃廱和鸣谁鹓其雏大司冦公仪则母之齿乃女兄孝慈焉既和且丰爰举叔子振振麟趾钱是用繁防百其指兰芬玉茂尚父之里维昔恩纶母子贲授太君拜前司冦拜后五珈泽首五釡滋口太君九袠于时王正司冦寔肩八十五龄紫玉盈堂羔帛充庭倾都涸邑以为盛事西瑶之台金母所治既賔南真太君其贰改嵗孟夏返于夀藏天子所贶题辏黄膓万翣翼之百两将将蹇余先朝从司冦后今者道门辱仲孙友絮酒莫躬筵几莫叩不腆之防颂而不悲云胡不悲五福俦偕眠牛伏龙螭首趺淑魄奠处灵軿颷逝独留司冦永为世瑞神之假斯毋我遐弃
　　祭冯叅政文
　　呜呼昔司諌公吾州于牧遴其哲乂是程是督兄为元子衿裾相属十八其嵗秀眉湛睩泚笔而挥倾珠奏玉灵虬腾空腰防驰陆齿予鴈行名岂龙腹平隂先鸣抚巳则恧不相接者垂一纪余始自郎署慰兄公车广辅重頥伟哉丈夫韫籍晁贾倾倒张苏頫睨辈流不为防儒陵阳之玉其犹未沽余谢青臬归婴百罹兄始骏发翺翔天衢筮仕清郎三礼克举出赞江藩作匡庐主排剥理解无俟斤斧迁仰彭城漕路伊阻兄之太阿光乃稍吐九河奠流百邑按堵衮衣旬宣奄有东鲁防胶之役畴不首頫兄执其是以扞政府荣路在前逡巡舍旃归侍諌议以终天年余时倦游纳节归田嵗必过我晤语留连太原龙门年则兄先家有季方亦复叅焉兄之藻辨湍奔瀑悬迹则鸿冥气乃虬奋餔醊流离歩履遒迅余未耄老而衰则甚白发渐童齿堕如龀谓兄必出余敢忘遯漕纲之拜兄果应之不薄手板与少年偕鞅掌西东羙疢是依天夺国琛以施蒿莱不覩华轩乃有灵輀壮者若此衰者可知东林之步限于虎溪絮酒鸡炙迹系神驰呜呼以司諌材不竟世庸卒开八袠髙朗令终屭赑之文其雄丽空剞劂之传其声不穹里有专祠再食学宫殁而不亡得子如兄兄之殁矣大化所权兄之不亡是在象贤呜呼哀哉尚飨
　　祭周师及陶夫人文
　　呜呼夫子之弃诸生也葢九年矣乃始议而陶夫人之逝也前亦一年矣乃始成合丈夫子二玉立而贤孙枝之长者嶷嶷而少者之姢姢去其堂则榱栋之焕然归于域则松栢之巻然有一门生苍顔华颠敬享以不腆之牷而为之执绋以相后先又勒辞于隧中之石以传夫子当右頋夫人而问曰吾其安于瞑矣夫人当亦欣然曰夫子朂我以代有终也庶防不辱命矣然则存者当有悲而无憾没者有不作而无不幸其茹我耶否耶后死者亦安能久耶余能不夫子之朽而能不自朽耶夫子其终茹余毋使余疾首
　　祭王学宪家驭文
　　呜呼事故不可知葢先三载而公谢中州之学篆以归也时长公巳在二尊人膝下矣天下之所望以麟游凤仪者虞其不易致若孟氏之所谓三乐则绰然而无所亏曽嵗月之防何而封公逍遥于门则太山頽矣内子溘然而下从则帐蕙灰矣二孺姢好相继不育则庭玉摧矣公朝与哀朝而夕与哀夕也葢未尝一日而覩其眉之开夫上有垂耄之母而内无代养之妇悲莫悲于短筭痛莫痛于斩后始以公为一世之雄而今乃擅天下之穷其所谓三乐者独一仰不愧俯不怍可奉之以始终耳呜呼公之与余也始而落然既而缠绵又既而肃焉不知者以为长公与仙师之所推及而知者以为心期之匪愆公固谬推余以古人而余亦信公之为巨贤追唯畴曩纳节还乡与影为俦踽踽凉凉长公继之如鸾得凤吾弟三焉夷犹彷徉及公之旋世称四王蹇余行之谫劣内深愧其无当长公既拜金瓯之覆吾弟亦膺木铎之聘余以衰迟偃蹇朝命物情所向待公为政何彼防子能为公病岂人定之虚言不能与天而争胜余之留无益于郷党仅能朝夕公之汤药而巳而公讳其大归竟不获伸执手之托虽然不朽之计余寔心诺以俟长公谋安公于乐土之椁呜呼公真巳矣入公之堂拊公之几右而惨者独一犹子欲以慰公何可慰耶欲止余泪胡可止耶呜呼哀哉尚飨
　　六十酹女弟墓文
　　呜呼女弟汝有知耶为无知耶其犹在冥趣耶否耶吾今满六十矣记汝疾甚时吴阊舟中与汝诀痛汝之慈仁短折而羡汝之得从先府君地下也葢又十年而先太夫人复徃就汝矣而吾独不能从死又不能固其匹夫之节而强应玺书召长藩臬佐台寺出则托于吏民之上有冠绂之餙与舆马之奉处则称乡祭酒有衣食之饶与园池之适吾之负汝一也又记诀汝时弟懋为言姊即不讳长兄能为文不朽姊汝犹挥手以谢然泪盈眶而不收今汝志在吾集中其辞既欝塞不能畅汝之愫又不能为瑰丽以表汝之懿媺其负汝二也向者吾至虞山之足未尝不治鸡黍视汝墓痛哭而后返或嵗再酹或再嵗三酹最踈乃自落尘网中则稍不继矣闭闗以来絶迹矣其负三也自汝殁之十嵗中未尝十夕不夣汝也其又十年未尝一月不夣汝也五六年来嵗仅一再夣汝耳岂吾之痛渐杀而思有时怠耶抑汝果已离冥趣耶呜呼吾今满六十矣虽名为学道而亡所指授发大半白齿落殆尽就汝近矣今遣苍头以巵酒酹汝墓汝有知耶为我告先府君先太夫人曰死者即不生生者且死我又何憾哉如无知也我去无知之能防而暇汝痛也




　　弇州续稿巻一百五十四
　　钦定四库全书
　　弇州续稿巻一百五十五
　　明　王世贞　撰
　　文部
　　祭文
　　祭沈啇城文
　　呜呼公真大归矣去太公之定二嵗有竒耳其素旐之飘揺俨然公父之就而苴杖之号踊则疑公之犹在而称儿夫亲殁而魂追之亲而依之君之所以自处者良足而使君之子弟戚友能无感痛而累欷呜呼谁为戚友继我公嫓公女我子其戚甚懿而独以凉凉避俗之故不获从公之执绋然尚能为大招之防以冩余哀铭幽宫之石以摅公志而予之子公婿也乃两以公车之役北上病不得躬汤药殁不得治防事今兹又不及隧以观公体之封闭将何以解也公用虽晚而不失进士官虽薄而不失循吏闾左衔徳交游服谊且夫万厯之世公以精亷核察声冠两河而借畞之令下寜夺时相操切之意而不使万乘之主下与小民争利夫仁者必有后公之后穰穰而济济者寜非公之所自致耶公亦可以少慰哉尚飨
　　祭华太孺人
　　惟灵出自名族佐我钜公兼惠内外并媺徳容公三男子如凤河东仲氏秘书自夫人躬鸤鸠之爱弗间于公之家政威于素封夫人承之不言乃雍多避少进撙节静恭公之云徂如岳摧峰钟祻未巳伯季下从夫人母仲无成代终畆既南辟室亦栋隆为门户计乃割慈仲以艺选槖笔从容鸾冠翟茀匪日而月露薤忽晞秋蘐易茁千里扶服茹块饮血公之门人贞少且劣甲子亦周微霜被髪我女公子前己偕穴百感攅心一衰切骨是以生刍不获躬撷椷辞寓觞为我一醊呜呼哀哉尚飨
　　祭兵部顾侍郎文
</div>
    <div class="pagination">
<a href="弇州四部稿_page259.html">上一页</a><span>...</span><a href="弇州四部稿_page255.html">255</a><a href="弇州四部稿_page256.html">256</a><a href="弇州四部稿_page257.html">257</a><a href="弇州四部稿_page258.html">258</a><a href="弇州四部稿_page259.html">259</a><span class="current-page">260</span><a href="弇州四部稿_page261.html">261</a><a href="弇州四部稿_page262.html">262</a><a href="弇州四部稿_page263.html">263</a><a href="弇州四部稿_page264.html">264</a><a href="弇州四部稿_page265.html">265</a><span>...</span><a href="弇州四部稿_page261.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
