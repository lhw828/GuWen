<!DOCTYPE html>
<html>
<head>
    <meta charset="UTF-8">
    <title>西河集 - 第 38 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西河集 - 第 38 页/共 136 页</h1>
    <div class="content">　　恩诏郡县举学行兼优一人时已推先生先生辞之初居城东曹家蕞圏田令下庐舎彊甽皆受圏于旂独奉太公入城居太公卒复奉母居乡之賸庐及母又卒而兄弟之子有不幸者复为之经理遗幼往来乡城间尝在邑里修比师闾长之敎凡婚丧祭祀养老读律必躬帅尽礼而其在乡则出民入民各有程度暇即与乡人较射每钩目光箕张乡耆老见之輙流涕曰李二公少时当崇祯之季羣盗起二公从太公帅乡人保守戒勿为盗乡人感之即他盗过二公门挿帜门左禁勿入当是时二公挥利兵用长木箭跨生马疾驰可敌万人惜今不见也先生生于万歴四十三年少马孺人二嵗而先孺人九年卒孺人有懿行无子副以易州世袭锦衣卫指挥使马公斌女生子五孙一塨其长子也孺人同马姓而殊系欢如姊娣推让所生子而同怀之塨乞铭时累以马孺人懿行为言嗟乎贤已乃为铭铭曰呜呼此蠡吾李仲之墓而以徳配祔













　　西河集卷九十
　　钦定四库全书
　　四河集巻九十一
　　翰林院检讨毛竒龄撰
　　墓志铭【一】
　　沈君墓志铭
　　予友沈七禹锡二十七嵗死呕血其诸宗沈功宗与予前后友亦呕血二十七嵗死死时作书曰先生肯为我作志耶其弟在宗持书泣属志且云某日将葬苎萝山东岗啓其书其遗笔也功宗字孚先萧山汀头人其读书处名江园称江园沈子后山隂傅宗者慕之就君同里居师事来蕃读书江园中又称江园二子君十嵗着大臣论稍长尚风节尝读汉书党锢传至度辽将军皇甫规自以西州豪杰不得与党人上书自讼君捉笔填其下曰时萧山沈功宗以童子同将军上书其慷慨如此君善书法遇缣素必移易书满雅好谈毎达曙不寐时其师来君同学傅君亦皆好谈故尝与谈无厌情一日来君书同邑毛甡之诗示君曰此何人诗也君应声曰此嘉州也又示曰此白太傅也来君咥然而起曰何哉此城东里毛甡者也君曰有是乎次日遂走城东里问甡值甡过埭上君亦走埭上相与语甚驩当是时毛甡过埭上埭上黄君好结客日接远方履置酒高防毛甡既指君徧告座客座客与君语亦大惊后客有为问难者君着答客难数千言顷刻成客传写去至是客至者必询江园沈子焉君尝夜思甡逐月随一仆走埭上凡二十里语逹旦及甡过横山君复随一仆乘夜走横山横山去江园三十里中界以江呼江渔刺舟乱于江时鸡将一鸣江防有踞虎两目如燐接江水君信为燐也叱之虎遁杖追之时近江村民惊以盗一村皆起江园前有苎萝山西子所居处也旁有浣纱溪溪祠西子其祠前为越王走马岗君尝行岗上怅久之着越纽遗书不就乃与傅君合刻所着诗共十四巻名江园二子诗集呉江顾有孝临安陆圻徐继恩山隂张梯慈谿魏更与同邑毛甡皆有序后傅君出试君不从与之别傅君出试輙第一庚子举于乡而君以戊戌十二月呕血死死葬苎萝山无子遗一女传君告诸木娶为子妇铭曰
　　猗乎崇兰馥馥其华扄之幽岩凛霜来加呜呼昊天曾是不瑕焚芒灼蘖剸荣刳葩维兹苎萝有怀著书畜志不逮言还其墟材优覇服思成王图其人即亡其心不渝宗有沈君风流相似郑乡即同杨冡亦迩能通秘埏相语里夜月尚县江园之水
　　姜桐音墓志铭
　　君讳廷梧字桐音明大司农少子也司农死国事于赣长子国昌走五岭负楬椟以还行至闽征南兵大索于路汉旗徐帅者捕生人为逃丁儿械国昌手载之行将以衅鐎斯时有总角少年膝行马前求代兄即君也君幼给防行文不起草口所诵即成句大宗伯黄公道周曽与司农谋国事劝司农行夜宿君宅听君咏诗而怪之疾顾司农连言曰君尚难为陆荆州耶此非平原乎君歴世仕宦而无籯笥然性喜中友之急萧山毛甡避隟人于君君歴之日与山隂张杉往来拯山隂徐缄家尝被贼贼质其子男而要之赎徐不能赎也君卸妇头上妆赎之君世为炎帝后姜姓师尚父其宗也自蜀汉鎭西大将军后如千传歴宋南渡有从一宣教者家姚江为姚江姜氏入明益大高祖考荣以工部主事左迁通判则尝劾逆瑾得罪者也时徙居姚江南城曽祖子羔有文章名由礼部郎歴陜西按察使进行太仆寺卿与分宜相公忤致仕祖镜解元中礼闱试自礼部出守为建储上书罢职既而例赠光禄卿徙家防稽又为防稽姜氏焉父一洪则司农公也司农公初叅政东粤迁太仆卿以国故偕大宗伯黄公入闽叅机事寻由吏部侍郎进户部尚书而走死于贑君曰吾世受朝廷恩如此日见旧世家子保家门者悉应徴出君独义不出阖户而居防稽故濒海大将军统征海旗丁辇徒以东自永兴逹例有供役日括坊民为夫君已循例而贱值莫雇也倪文正公长子者君女兄夫也有喑奴客居民间以贱值雇旗丁者虐奴客泣而不得语既辨其喑者也利其喑指为旗丁儿逋逃有年是家敢藏逃法当死法藏匿满洲逃亡新旧家人不主首他人为勾稽名窝东人东人鞭之还旗窝者斩十家家连坐流徙塞外当赦不赦君既家被抄无遗金钱而奴客喑躅足竟不得辩一语于是桎梏君觧京师赴督捕府谳而君以道病有坊民义君者愿代君不可其兄国昌自道还急诣县府首自被桎梏解督捕府督捕府亦竟以君枉命释君君向与兄共户居既各娶子妇以居隘兄僦道南居以居君独居既而兄亦贫力不给僦乃还道南所僦居仍与君居君乃穿户傍赁旋人所居居久壊也立四泥垣埒污泥其中而独身居时夏方溽甚泥水中体客湿淫于肾肠肿发于幕镵石汤火治不可救戊申十一月若甲子死距生年若甲子若月若日甲子四十有二君少遇筮者曰君当有大节惜乎蹇也画蹇卦于纸且曰六九其遇二四其数也君初不解今解之也蹇也者蹇也六九者六九也蹇六之九所谓不事王侯者也二四者倒探之犹云得策十八者四十二也君长于文章而无成稿所存诗待删集如千巻芳树斋集如千巻甲乙诗抄一巻皆已刻其未刻者藏于家如千巻诗类何景明近为诗者莫过也娶郡祁氏名英明廵抚苏松殉难赠太傅兵部尚书谥忠敏祁公长女贤有文章每与君倡和或君远游则必诒诗相问讯有诗一巻藏于家名静好集子男五人长兆熊郡文学次兆鹏次兆骅邑文学次兆骥次兆鹄俱幼女五人兆熊娶邑董氏明尚寳卿董公中孙女生孙一允垣若甲子若月日将择塟若所兆熊兆鹏兆骅同持状造萧山毛甡跪请为铭甡以言防辞兆熊泣曰先大人易箦时呼熊前嘱曰守身诵读奉慈慈幼此八言命固也西河毛先生吾肺腑交而流离走四方吾不能与之诀吾念之汝执笔记吾言是先生与先大人何如而忍无一言于先大人且先大人隐者也隐而何以显者铭甡曰然可以铭已铭曰系惟四岳兆天水宗既迁既大大于姚江歴世显仕垂珩佩璁各砻名节咸鐟钟镛繄惟夫子实绍司农退秉大义讵为苟容蕨食成馔土室是封衣剪薜荔诗裁芙蓉其同王考犹有敷庸或待阙庭或登乡邦而君不然永谢世征曩予攀凤以君腹龙果逃海上见称辽东仲尼有言君子固穷嗟其命诎不如文丰既歴坎坷亦罗罦罿贫无室居死于泥中穴乎有竁惟君之宫砆之瘗之利其后乗
　　张梯墓志铭
　　山隂有三张子张梯张杉张楞也王正义先生以诗文防天下士三张子俱幼小坐末坐天下闻三张子名各争起问讯已而见三张子在坐末辄相顾叹息去顺治三年征南兵下浙江山隂郑遵谦率民徒抗之江濵张楞死焉张梯乃髠防泽中性不嗜酒至是饮饮必剧醉尝与弟杉过维扬维扬人闻梯兄弟名争邀梯兄弟饮梯既以剧饮稍成疾至是益甚歴昼夜下血不得止杉事梯如父不脱衣履昼夜坐梯傍篝火假寐闻呻吟声輙前按摩之扶上行清不能拭恶杉为手拭日十余上洒秽衅臭豪牦不见如是者五六月及归而杉亦敝极几死是时医者多人不能得効有山隂倪君萧山俞君钱唐张君戴君皆名下医愿为梯効医争造其家饷药致饵晨夕调伺终不効遂死既死而张杉独行人间者若干年前此三张子与萧山毛甡友善甡避人渡江未归至是杉寻甡于汝南城南之蒋亭酒酣泣曰吾四兄死若干年矣天柱之麓是其墓也顾无为之志其墓者志之者其在君乎甡曰诺乃志之君行四字木弟世居山隂之曰鱼潭称白鱼潭张氏九歳能属文名闻当时为人孝友慈爱然好立名节从游于刘忠端公之门尝入市有武人私诋公理学君直前批其靣武人初敛手避既而啣之然卒畏君名不敢前祁中丞殉后其家落里中豪侵中丞寓山庄田君挺身为理之其人虽素豪见君前輙惶恐谢还所侵去方郑遵谦之起兵也兵无舂粮遵谦素与让檐王氏不相能王氏家有多藏者遵谦将以是报籍其家君抗言曰让檐王氏者非他吾舅氏王正义先生之族人也明公方假义旗相向而先以私怨使正义先生不得庇其族何用示天下拂衣而起遵谦顿请过狼狈乃止其为人方正类如此君代有令名其先数世皆以甲第着大节矫矫于时六世祖以明宪宗朝进士由庶吉士授兵科给事中以万妃擅宠防谏得罪廷杖后迁江西布政使司参议五世景琦以进士授刑部主事治太医院奸狱忤逆瑾意谪通判歴官广西桂林知府有清德焉高祖元冲进士由庶吉士授工科给事中歴江西廵抚都察院右副都御史平江西贼曽从游于王文成公之门读书浮峰山他日文成思之指浮峰曰此山卓荦不羣有似叔谦叔谦其字今所称浮峰先生是也神宗朝进士曽祖讳一坤刑部主事歴官江西布政使司右布政祖讳镃晋府左长史与刘忠端公讲学及卒忠端率学者私諡正学三张子出而声称借甚论者谓张氏益大乃骤当明季相继落拓悲夫先是其五世祖景琦有仲弟景明世庙长史以入继大统召拜相抵阁而死季弟景旸为侍御史皆以进士贵显世称前三张后三张焉乃系之铭铭曰于皇先生命世是期既邵义德尤工文辞气竝川流臭如兰飔踵武前哲贻规后来谁曰孝友祗在周镐亦闻竒伟将迈汉造乃逄阳九旋遘百六中含霄澄外蔽泥浊纡其养仁厉于嫉俗生同时衰用致肤剥曩者晋彦首推孟阳与弟景季号称三张旷代而下两与颉颃前为逹着后当贞明固将饰节为时所方如何丧斯永閟不彰峨峨天柱惟先生藏表之树之以扬令名
　　礼部精饍司主事曹公墓志铭
　　予游汝南闻曹先生孝名自郡使君下悉以状上之台使者台使者以上之朝廷予怪询之或曰子浮江来独不闻奉母江淮间曹孝子乎葢先生曾于避地时称孝养云既而先生之子与予游持状来示予泣且请曰此先大人仪曹公状也先大人以孝死未有志也惟竁之幽頼碣以彰翳孔竉之閟而君辞是扬予曰何哉君之为志者夫饰碣于幽堂者以为光也砥文石于埏之竉以为宠也污溲之沚光无所于施放废之词宠之而益鄙谁则用贱而语贵欲语贤而用不贤者而曰不然使先大人而尚书诸曹事耶则语贵由贵也使先大人而孝子也耶则是将以贤语贤也且先大人有言矣吾惭吾德焉耳胡可使贵官逹人得我誉也葢惧夫饰者也乃为志曰先生讳琪字玉度别字淮湄世居息之临淮里故明崇祯癸酉举于乡鼎革初奉母王避之江淮间当是之时以为母独处骤罹兵革乃一旦轻弃坟墓流离远土恐不得慰母心江淮间风土乐耳目旉豫可用忘歳月乃穷意极娱毕致江淮诸玩好什物媮靡鲜华虽亲朋贶临其在母前骄张施为诎人力无所顾此即当时之所为养母曹孝子也而母曰亦独思归耳吾不能去亲戚坟墓居此乡矣先生曰虽然柰公车何母曰儿为母而就公车不亦可乎于是归上公车遂于顺治六年己丑成进士策三甲第一释褐复告归曰愿养母不愿仕也越三年母曰为母而仕可乎于是仕授行人司行人然居尝不乐每以迎母就养母不许鬰鬰屡请使思借以归省顺治十年奉使
　　诏延绥军既辞行仰天曰吾欲假南觐而得西使命也乃兼道行诏毕南驰四千里荒山隃河得觐母于堂而留不行母叱之行于是行世贤録曰先生尝请假归省不得请终养又不得乃为书诒所亲者当路曰汝南周磐读汝坟之卒章用养母而始就辟也既已赴辟歴三县长即又以思母而弃之归然而朝廷不因之而无良臣草野不因之而无令子汝南人士即又何负于国乎十三年再请使南贑拜母于闾立赴使以还而税诸家复不行醉而诱之行状曰方先生之使贑还也自十三年丙申逮十四年丁酉而犹迟迟行值歳乡试先生例当典试闱或劝之行先生曰得门生百曾如我娱亲刻也遂不行适闱撤而较文者以不肖得罪凢无分大小分闱咸伏诛去而先生以迟行免或曰此孝之报云既而稍迁礼部精饍司主事复迎母就养母不许葢母重去土天性犹之昔之避江淮时母思归也然而是时在廷官例鲜予养葢以杜趋避侥幸故先生于两使时思以此得罪弃去因留之家而又不能也既而母卒先生曰今而后果不得养吾母乎曰嗟乎欲如向时奉母江淮间得耶负星而奔道病不能行舁之既而又奔至柩侧坐卧于其下哭无时也上食必哭哭必尽哀及至后不能哭则以腹傅地呦如也既而大哭卒呜呼孝矣或曰先生故不止死孝者也先生归省时陈邑中利疾邑頼之如折亩如减夫如减繇皆有成效或曰先生久当为孝死世贤録曰先生之父象干公用先朝覃恩授训导今赠文林郎行人司行人祀乡贤者当崇祯十五年二月一十二日闯贼攻邑城城无守者公踊跃呼士民登陴守之不克战于闉阇不克战于衢不克战于巷不克殊扞而死先生拽棘前继之母哭止之曰母在而子继以死母何依乎乃啮指砺掌昼夜嚎躃画杀贼状贼败乃止则是先生之愿死孝不止一日惜乎时不见用虽已成进士而仍以亲殉犹然与孝亷色养时同见称也虽然孝天德也称曰孝可以止矣先生以顺治十七年八月六日卒年五十七以康熈元年十二月二十一日卜塟于邑城东凤鸣岗先人墓侧有子男一人曰铸由廪选甲午防贡士能文章有名为原配彭生彭早卒以覃恩敕赠孺人女子一适光山前进士应安廵抚程世昌子谦孚为继娶孺人冯生有孙男二曰澄曰济女孙四一适儒士崔嶷一适池州府同知宣绍中子汝楫一适前进士陜西布政司左叅政刘四端孙澍一适固始前进士新任湖广按察司副使分廵辰沅靖道祝昌孙日恂先生有题旌崇祀诸典见世贤録铭曰
　　至德云亡世无孝子嗟哉先生用孝而死南陔草柔北山杞长有亲未祀何为方将幼读汝坟长游淮涘白华绛趺以纷以斐亦歴铜街亦登金马握兰前墀防衣中府初展星轺嗣扬饍鬴以为靡家不在母侧赐谁遗厠牏谁涤半菽勿承万钟何益乃遘风木遂歌山蔚哭踊辟朝袒括就位符表不食竝母以丧呉恒临祭乃恸而亡勿讥曾闵敢嫓荀何苟能殉亲皇咨其他有山可错有刀可砻翳谁记之孝子之宫马局道傍鸟鸣树侧翳谁记之孝子之宅郭宗有道蔡喈无词万年是千秋尔思






　　西河集巻九十一
　　钦定四库全书
　　西河集巻九十二
　　翰林院检讨毛奇龄撰
　　墓志铭【二】
　　诰授通奉大夫广西布政使司布政使顔君暨
　　诰封二品夫人田氏合塟墓志铭
　　君讳敏字乃来别字澹叟曲阜复圣裔也其先在明初有以军功袭锦衣者籍宛平为宛平顔氏君少为诸生与其弟讳斆字敷五并名防
　　鼎革开科君出试中顺治乙酉举人当是时赠君鸣鸿公娶冯太夫人生君而卒独杨太夫人生敷五者尚在堂而家贫时君已娶田夫人日辧菽水事杨太夫人不给君乃就新安教谕思匄升斗而台使以君贤荐会己丑大比君于正月迁闽县令将领凭乃复诣吏部堂请防试部以非例沮独掌堂者奇君言许之时君弟已先一年中顺治戊子举人与其兄同试春官而君成进士授刑部主事进郎中海冦阑入内江江介士大夫多为所误兴大狱君典江南司江南台使奏报下部属君定爰书君披牍着曙不寐必求得其可以生者入报每力觧即迕堂上官不顾狱借之成乃以一麾迁池州守池故宋包拯所守州也君至拜拯曰岂有继公官是邦而敢负公者三年考第一民思君如拯竝祀之遂迁湖北按察司副使上荆南道防义王孙可望由西南来归我兵迎勦者大将军贝子固山以下皆牧马荆南而以供亿厚责君君为广储偫蒭茭糒糗一切支放皆有法军无哗者既而迁本省布政司叅政分守下荆南道大经略内院洪公夙知君至是以君能题君贵州按察使摄布政使事时大军进滇者必道黔値黔饥斗米钱十千前此转餫每至黔以道险手牵足挽几三十钟致一石因改黔秋粮令折本色至是民不堪土司奔逃君请之抚军仍改如旧赋征银民便之不数月即迁广西右布政使随以转左改陜西君赴陜至岳値弟敷五亦由刑部郎为岳州守杨太夫人正在署君不见有年急欲见杨太夫人趋而入杨太夫人出迎之遇之屏门牵衣啼遂留岳与弟共被伺色笑浃旬终以限严不能别竟奉杨太夫人西入秦时两湖未靖虑杨太夫人或念弟每当令节田夫人必谋之君假弟家书从洞庭来道无恙率以为常康熈二年
　　王师征西南大防各路兵分隘进勦而大将军独取道关陇士马之集兴安者日以万至多不给君立疏险易别水陆措夫辧饟按程而应之事平
　　上嘉恱防
　　覃恩授通奉大夫封赠召回京改补适弟从岳归仍共被事杨太夫人当是时君通籍才十余年而九迁其官所至享能名且
　　主眷位骎骎上他人处此鲜有能却足者君乃与其弟家居阖门色养者十三年康熈庚申君弟起四川叙州守而君以八桂乱大兵方南下议非重臣辖其地不可特
　　诏君开蕃广西时田夫人以疾卒不顾行大将军頼公统征滇兵从南宁道入借君筹挽得底定而大军告防旧时定南王藩下官兵家口约数万尽遣还京凡轴轳长年无正饟可办君立出帑金雇募逮起发而后捐输以补之乃以力瘁并病瘴上书乞身而代事者以薏苡危君君叹曰吾通籍以来家居与游仕相半惟此国与家两不能已今
　　主恩究未报太夫人在堂不终事有弟在川而竟不能与一诀憾可知已遂不起君生于万厯丁已正月八日卒于康熈甲子四月二十六日年六十八田夫人者世袭锦衣仰吾公女贤而孝善事杨太夫人而先君逝生于万歴丙辰十一月二十六日卒于康熈庚申三月十九日君兄弟三人而伯早世生子二不禄因以弟敷五子伯虎为之后伯虎官监生候选兵马司指挥娶顾氏太常寺博士云门公女辛丑进士现任江西贵溪县知县啓祥其兄也女二长适丙戍举人河南汝宁府知府济之臧公长子现任江西贑县县丞炎次适荆州总鎭子渊冯公次子山东平度州知州庭棨子渊故涿鹿相公孙妾严氏生女一幼君世本圣裔而兄弟赫赫时圣裔在朝有太史天官大夫兄弟最名而君兄弟在外为方州大臣与之埒乙丑嘉平月将合君夫人旧阡而孝子伯虎介天官大夫拜予状而谒予以铭铭曰觊禄仕娱亲顔乃以王事而厠之戎马之间虽持节三苖开蕃百蛮公之功在四裔而公之志仍不在一官是以白云在望不无嗛嗛而有弟和恊且隔之蜻蛉之川庻子弟之子而内辟宫竉外奉几筵曰此君与夫人之阡也而于以大其传
　　敕授儒林郎山东都运分司运判俞君墓志铭
　　山隂两俞君工文章谓易庵与余庵也易庵以仪曹郎死于官而余庵入成均殚志举子业歴癸卯丙午壬子三科屡荐不得防八旗教习员阙余庵乃上书谓旧制充教习员惟恩防歳副四行而今巳俱停请得以官廕准例补四行选获
　　防授镶黄旗教习创学规严钤而厚诲之遴录笔帖式伙于他旗大司成陈君少司成宋君咸异之荐为能将以正印官用部议狃成格不许値
　　朝廷狩幕北沿途上书
　　上特为慰劳敕所部议叙出常格外当是时天下闻君风采者相望冀一见至有传简牍致慕思者酒间各聚语得悉其事以为快予尝与蕺山骆明府游明府君姊子也属予作一诗寄之暨予官京师而君以都运分司山东闻其初至官有司例金钱为前官所格君直白御史台曰分司有规例犹州县有火耗也州县无火耗无以养亷分司无规例则无以絶贪夫当此月进不给歳薪日减之时而独有一人焉断火耗黜规例挈母妻子女宾朋奴客及閤中幕下之效才者而相率为蝉为蚯螾能乎夫知其不能而犹斤斤焉惟规例是黜此非不情也诈也夫诈则何不可为夫诈则必求之于恒格之外而其为规例不可问矣夫诈则何可以受国事台使善其言许复其旧制之半而其言亦稍稍传都下乃予请急归而君巳先期首故丘将矣君之子于予归也造庐手君状涕洟请曰岁之首冬谋筮兆于山隂葑溪之鳯凰山乞志之按状君世从剡迁累以诗书嬗其家大父两谿公生六子竝饩庠而君父以成均声于时生子三次即君也君生而警敏七歳就学善诵闻塾师讲黄童事归而拥衾思效之十歳能文下笔越尺幅十二歳以女兄出嫁随父行揖让礼旋折中规矩观者叹去间因母疡访医不得疗发黄素以下书精硏之遂洞见幕理几以医为世名又因相地得青乌法秘之既长修髯而伟干言论慷慨凡事朒缩不能决君数言决之任天下彊奡不即绌者见即沮落生平尚气重然信且谙于时事利害当前无所顾变故猝乘随事防给即亲戚交游有所干请无不令满愿去以故人人称之初筮仕河东运判河东盐池绵亘百余里盐盗来者以千数莫能撄其锋君命蒯数軰伏要害盗至纵之去苐邀其最后者数人执讯之悉得羣盗名于是始籍捕无或遗者然故从末减翻覆慰谕令自新而羣盗之感激者争为良民运城地属安邑而门者县也民间妇姑偶誖谇无暇诉长吏门者立驰报木板到门需求之缚其鸡豚而倾其所蓄之缾与罂民不曰便君语安邑令使立徙去曰安邑自有城运城自有官何至烦贵役为既而议裁河东阙康熈十九年改补山东其所辖六塲延袤广每塲旧有催趱名坐差而廵绰例按季换牌凡一牌缴费如千以为常君既除坐差而复革廵绰之缴费者每获大伙私贩则依律科断其以一二十觔易米薪者槩释之盐艚自蒲关抵雒关相衔不絶君但于隘地设一人守之立串票注引盐数目一存查一给艚司使雒关按票騐行而盐政大治乃以复摄河东事至蒲防蒲台歳灾县令催科过严急民有窜者令收其族属不分男女老稚悉絷之狱狱满分絷之门堠民既巳饥饿而缧絏之后继以朴掠死者道相望君捐金代输而以焅虐责蒲台令蒲台令慙谢是年以
　　覃恩赠其父如君官母张继母董皆进赠安人无何以他事归君尝念其曾大母苦节术旌已格于例乃于初任河东时请之裕亲王手书节孝贞操二匾额以旌其门至是归将改祖宅为家庙而建坊以塡之且念其母董安人家无嗣曾于其故里立一庄名萧庄置田如千为董氏祀产而未竟其业因于其归时重至萧庄将恢扩田畆作祀产而溽暑驰骤遂得疾以逝哀哉君讳凤章字九仪别字余庵尝顔其堂曰未能曰吾于斯道有未能也生于天啓乙丑十月六日卒于康熈丙寅四月四日年六十有二由镶黄旗官学教习歴任河东都运陜西分司山东都运胶莱分司运判加一级
　　敕授儒林郎配王氏封安人子二长云溥附学监生娶王氏次云沛附学生娶章氏继娶朱氏皆望族朱即山阴相公曾孙女也女四孙五君博极羣书而工于诗所着有余庵集行于世乃系以铭其词曰
　　惟自命士入关弃繻况同东方慨然上书宜其判事环煎沮洳开轩衡论折汉大夫乃溯丕绩劖之碔砆轻赀重信斯民所无况兼孝友阀与德符尝痛大母苦节孕孤以故穉髪饱蚊戴乌归为母祀亡于奔驰惟此葑溪山衔鳯咮孝思不匮乃生两雏堂虽未能庵则在余伊坟然者先生之庐
　　沈母胡太君墓志铭
　　山阴沈君筮仕得粤西泗城军民府参军自言亡怙恃虽远使万里与百蛮为长少王命也亦又何怨独是母有令德故事矢靡逾五十已奉
　　诏得举行旌门建坊之典而家贫无赀屡乞乡大夫谋告于
　　朝而迄无主者今之官海徼恐从此违故乡益远乡大夫之谋入告者当益纡滞夫犹之嬗后而上膺
　　纶綍与远播碔砆一也纵马鬛抢卒得史氏一言以寿之于石则犹是显扬之事矣乃于南行日介所亲而谒予以文子何足辞母氏胡父孟昌公席阀阅为郡名士母夏太君能文母与兄俱从夏太君学以故夏太君疾母未笄也輙能侍汤药衣袵不侻以孝闻年十九归式庵公式庵公邑名士读书等其身顾卓荦有大志尝以食贫有太公在堂年且老已屡试又不售遂与母别褁粮至京师防崇祯末盗贼充斥四方来京者多游仕幕下遵化抚军闻公才厚币聘公公应聘而死母随公三年生子一即参军也太公春秋高然且遗子二长者弱冠次襁褓女一尚未字堂上余一老而堂下之罗坐而环立者皆穉儿弱女啁啾然母乃断肉食事织絍以膳太公太公所遗子与已子皆侍太公学太公赴舘请则随之与俱如是十年暨太公死而太公之子与已子以嫁以娶皆视之母母悉有以周支之而其所谓小郎细姑妯娌先后之望之者匪一旦也乃参军既长亦屡试不售别母赴都凡一年而母死母滨死时値十月朔晨起沐浴更衣请召亲族至告曰予守身二十七年今幸无失坠可以见夫君于地下矣苐吾儿在京诎指曰后二日则正吾生儿日也吾欲以是日告别使儿遇生日尝忆父及我遂于月三日不疾卒年五十六越十年参军将之任急归葬母而以墓铭告乃铭其词曰贤哉母德孝于女居与兄同砚具观诗书工侍药兼涤厠牏以故归公馈祀洗腆尊章悦懽儿女宛转仰事俯育愼终追远独怜夫子屡泣牛衣远应客幕长留邦畿春路草发秋林叶飞亦既抱子克嗣徽烈何以数竒雅竝前哲以兹氷蘖阅歳月日今者细赕受符西南君子涖止言冠其簪因念先德将志墓林蟠螭于碑屃屭在石竁幽弥章泉冥不隔千秋万春爰视兹室
　　程赠君墓志铭
　　尝读顔氏家训每惜士大夫轻去其乡或忘所自出不啻泉明所称昭穆既远夷为路人者然而燕越源流惟责之肻构之子少为振兴夫亦曰自今以后可无遗下治之思况记幽表竁尤继世所皇皇者乎程氏自重黎之后有程伯休父者以国为氏至东阿程乡各有世系而以河南二程故多冒河南族为门阀光惟余门下士清源君其先世自山右洪洞迁于清丰谱牒散失不倚附他族惟曰清丰程氏清丰程氏者自迁祖至清源君凡八世其七世则赠君也赠君之父以孝闻生赠君而贫赠君出就外傅受书读读过輙记忆不能忘推觧书义以此悟彼谓科名可即致忽慨然告其兄曰父耄矣贫不能奉养而吾兄弟皆守儒啖根呵流脱一旦有不及餐可如何独奈何以难恃之养俭父体也遂请兄自读身为估早作夜息出其智计以求当于白圭计然之术如是有年家遽起日视洗腆惟恐不遍食人称曰孝乃赠君则聚其嬴与兄共之兄子女七人皆赠君任婚嫁自清源君上祖若父下及其子四世皆合屋居无分别灶井杵臼时推其所有以赈救闾左之不足者今清源君以邑宰起家治清源有声尝迎养赠君官舎赠君对食流涕曰吾不能以禄养父而吾受禄养每饭必捧匕箸上其父如养生者且谓清源君曰昔周磐读汝坟之卒章涕泣求仕以为父母甚迩不可无禄养故也夫以父母为所必当养而急求仕者孝子之志也顾既仕而即以已之爱父母者使民爱已则又凡父母之情也以故清源君之爱于民有如父母康熈十九年五月二十五日赠君卒于治年六十有六其子清源君既扶柩还清丰乃以葬事驰状来乞志铭赠君讳世显字配周为大名之清丰人娶赵氏先卒子二长道徴次维屏即清源君也孙若干铭曰
　　自昔孝子多为禄任越三古后仕不可恃是以牵车服贾以待何期嗣业爰笃尔祉涿鹿曾迁卬驹于此挥其中百务具理则是何故父母孔迩乃嗟山隤亦曰哲萎梗阳之民如丧考妣孝思所至砻石莫拟惟此微词歴千百祀















　　西河集卷九十二
　　钦定四库全书
　　西河集巻九十三
　　翰林院检讨毛竒龄撰
　　墓志铭【三】
　　诰封金太淑人杨氏墓志铭
　　予过秣陵金观察署观察每言其从弟孝以失怙事王母如其母徃欲録贤节为王母旌而未逮也暨予官京师观察弟司马由学士为予官前游时相往来倍知其从弟国学工文章善事王毋葢晨昏冬夏无间焉越明年司马授节钺出抚七闽而观察以致仕北还会其从弟承重居王母忧观察乃为介持母状来谒铭按状母杨姓顺天大兴籍父鸿胪丞梦叟啖以松而生毋念金氏世婚相其诸子中有茂才君者以为贤而许之为继妻顾茂才君高才通经术远近造请者不絶于闾且意气豪上无暇理家人事一切皆责之母母司鐍钥启藏室无钱贝啓箧无绘帛丝絮啓橱窖无粱菽膏膳充什器者苐所在牣图史堆垜狼籍母大喜以为家清白不事封殖益勉励劝为学防茂才君女兄夫曹君亷访崖州以臬事重非茂才君掌幕记不可迎茂才君往而茂才君死母乃抚前孤一如巳出力教之以京师俗奢饮啄烦恐一妇持门户或不给乃迁之易水杜门絶嚣谓可以教子且啬费也既长子丰以翘关授北直马水路游撃管都司事封昭勇将军死于官母抚次子复与诸孙皆成学次子为茂才有声而诸孙锳与鍹皆以国学授监郡向所称孝孙能善事王母者即锳也锳尝曰先君司漕时曾饰飨食制衣帔以进王母王母拒之曰我守寡存孤四十余年食不甘口衣不文体凡以传清白而扬世德也今汝甫自立而即以温甜易我志耶其俭如此夫母以节为俭而为子姓者即能各行孝以上承母志可以观巳母生于万歴已酉月日卒于康熈甲子月日年七十有九以
　　覃恩诰封淑人子二长丰次复孙五长锳丰出次鍹次镳次鏓复出次镕丰出女孙一丰出某月日葬于某阡铭曰
　　西京着姓曰惟金张乃其世婚惟潘与杨淑人緼德秀于闺房是以请继得亚少姜截发劝学阴教以彰况当训子敢违义方惟此洗马陈情孔皇虽无式阀尚觐养堂岂谓螭首作幽竁光慈亦无竭孝何渠央图史千轴谁为铺扬煌煌夜台当识是章
　　勅赠内阁中书舍人高君暨
　　勅封孺人丁太君合墓志铭
　　中书舎人为宰相判官入掌制诰与东馆相表里予从编纂暇遇舎人高君与语君每叹禄养之艰雇赁马仆僦居三市傍斛水百钱致太孺人就养谷薄不给将仍归故闾与兄弟家食者居所称养堂安在焉予尝悲其言且为歌河上之歌以为词翰不可近居官亦然既而高君以艰归其明年予门人蔡生君分校京闱所得士也持君札及状告以某月日卜其赠君暨太孺人于其乡之新堡村而匄予志石予闻君兄弟五人皆能以文章才技见称于时其长君善文膺壬子乡荐词义风起蔚然为晋阳通儒次即君也君以丙申中礼闱试选授纶阁其在官精于书命有文帅之目诸季力学居学省见名而其一复出其余技从甲子翘关升于司马君之兄弟其各能自立如此顾一一皆赠君教之赠君尝以身董训不足延邑中之堪为师者经营槃槅办朐防惟谨甚有粥太孺人珥饰以典膳者而太孺人亦兢兢其教诸子一如赠君之教之赠君尝卧牛衣中踟蹰不起及见诸子辄忻然顾太孺人太孺人来前辄相慰每曰教子一经而已籝金何与焉其在今君方营葬事负土筑宫而其所贻札痛悼咨嗟仍以家计庳薄无财不悦为憾且曰里居之艰艰于长安则甚矣赠君与太孺人之教之善也赠君讳登第字歩云祖千始占籍于山西太原府清源县南乡之新堡村父春生二子次即赠君君由太原府学生以
　　覃恩敕赠征仕郎内阁中书舎人而太孺人氏丁亦以是时蒙
　　恩封孺人两家望族同里居早为婚姻而赠君以康熈丙午冬先逝当次君举乡之歳与太孺人甲子冬卒相距二十年始得合宫于衣薪之藏所谓一与之齐终身不渝非耶赠君生某月日卒某月日太孺人生某月日卒某月日子五长聨元次聨璧次聨芳次聨璋次聨桂女一孙六女孙十二铭曰
　　伊惟梗阳左恒右河踵于吕后在陶之阿方山孤竹施为女萝诞作以室爰成厥家相彼丹穴曽生五雏各长羽翮蔚然而华乡推国举右垣是居以其余驷为龙骧科今者寿堂开诸南谺金镫有熠玉版可磨煌煌朱篆如螭如虬千鼂百昏尚其佑之
　　台州教授何公墓志铭
　　台州府儒学教授何公既死之四十二年孝子之裕之祚始以庚申之中春卜葬城南蜀山坂时予居京师孝子驰使赍书状请予志石予与孝子交三十年孝子每述其先人遗事流涕虽迟久犹能记忆其百一况四十年间乡之人亦多有道者邑当郡上流而渫民无宿炊其所通官河则宋丞相史君所凿渠也彼时以葬亲逹鄞自便不顾邑形势流而奔越三百余年闽人陈君宰予邑坊其渠枝之曲而南接水故道而后复北而之渠当是时筑钜梁故道名大通镇以浮屠而创三重之屋于渠坊之间曰文昌台予少时犹及见之顾谁则任其役者任其役者公也公产本殷厚而以任其役而破产之半乃邑东接郡西与北则襟江而扆海崇祯元年秋北海塘圮浸城及雉而汨夫城之室庐溺以万计其明年西江塘又圮幸预备不为患然巳漂矣公请邑大夫力任经度修翰两塘间甚至镃肩畚手日出笥中金破产复半而其役始竣予亲承灾患尝与乡之人窃叹公隐德谋志之而未有间也既而防稽太宰商君以还朝伙頥取自便毁渠坊而行邑人无敢抗者夫人居乡多相形相形则盈绌生盈绌生则盈者易矜而绌者必至于忌且又易较较则劳逸见劳逸见则劳者不甘而逸者必肆其蹈借而不之顾以故遇公事而能任者少迄于今西江再三圮十倍他日而泄泄连歳至有取私决自便且致大坏而不之救者夫止一坊而邑大夫创之公成之然而权相开其先庸太宰毁其后止一江塘而乡人筑之乡人圮之其贤不肖何如也夫四十年间而其为兴废如是也公讳汝尹字克言又字太衡由贡生授台州教授其先自浦江迁于萧山数传而有御史善永乐中效严助故事巡按两淅又数传而复有御史供奉世学则公世父也公端性丰颊善读书以经术自命少受知于提学使苏君以文鸣于时生平重然诺好推予排觧导地当世称长者生于隆庆改元六月卒于崇祯十年十二月子四之祯之祺早世之裕之祚与予友之裕读书如其父家藏书数万巻而自幼食贫曰公所贻如是乃系以铭铭曰
　　公生七十年而侻其身又四十年而始就于穸与窀谓公才高而未尝列陛而陈谓公拥世赀而予儿以贫公之生有利于乡而既死而乡人思之虽歴久而犹感于神曰此公之藏也而益以见公之为人
</div>
    <div class="pagination">
<a href="西河集_page37.html">上一页</a><span>...</span><a href="西河集_page33.html">33</a><a href="西河集_page34.html">34</a><a href="西河集_page35.html">35</a><a href="西河集_page36.html">36</a><a href="西河集_page37.html">37</a><span class="current-page">38</span><a href="西河集_page39.html">39</a><a href="西河集_page40.html">40</a><a href="西河集_page41.html">41</a><a href="西河集_page42.html">42</a><a href="西河集_page43.html">43</a><span>...</span><a href="西河集_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
