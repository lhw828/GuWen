<!DOCTYPE html>
<html>
<head>
    <meta charset="UTF-8">
    <title>抑庵文集 - 第 23 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>抑庵文集 - 第 23 页/共 37 页</h1>
    <div class="content">　　送刘知县赴任序
　　开建在广东为小邑而隶于徳庆州自州陆行盖三日可达而水行倍之凡其赋税输于州若他有科徴民力皆易以办治不后于他邑以其地僻而事简故藩宪大臣与郡之长贰皆无因而至县境多良田冨粳稌而又多大山产竹木至于薪炭茶纸之类盖往往而有商贾之贸迁取赢者相蹑而往还其民足于衣食又有以通货财既克遂其私故不以事累官府为县者得从容自适晏出而早休县所置官惟令与典史其外则学官相与者四五人而已为政之暇而又得讲学之益居于此者不可谓不美也其州之人尝与予言如此万安刘良仲彛闿敏有才畧曩从予邑梁叔车讲学业成为太学生防诏举贤为县令廷臣以仲彛荐当之云南遭外艰去服除来北京改开建令而叔车为刑部主事过予曰仲彛昔之云南盖去家万里今而之广东减十八有余矣且得过家以为荣又闻其县易治其志乐也愿求先生一言以赠之问其易治之故盖同予之所闻者君子之仕不以富贵为心惟欲得民以施治遭易治之民而可以自适固幸也或遇难治则亦尽其心而已民之最难治者莫难于衣食不足而徭赋不能已苦其心劳其身虽父子不相得况令于民乎今岭南诸县凡当道路之冲及珍怪出产之地为人所向意者皆未可以为易若开建者其诚可谓易也仲彛遭易治之民而以平易治之岂弟之化行礼义之俗滋仲彞将不为循吏也哉要在勉之而已故书以赠其行
　　赠侍郎王公致仕序
　　正统六年行在礼部侍郎武城王公在位既六年其夀则七十三矣公初之及七十也即援例乞致仕上不许而公复留敬恭朝夕以脩其职直尝谓公前辈旧徳而当图任老成之际是宜乆于其位而何汲汲以求去邪公曰吾年未至而求去则为不忠既至而不去则为无耻吾可贪天禄而冐公论哉直于是愧其言至是公不谋于亲戚不告于朋友再上章曰臣防大恩俾复任事又三年目力益昏足力益不任趍走诚无以报万一乞赐归田里上意犹不忍其去下其章吏部吏部具实以闻乃许之公喜曰吾自弱冠升太学今厯官五十年战兢惕厉常恐负朝廷贻亲羞而今而后庶乎其免矣于乎公之所存如此其诚贤矣哉君子之仕以行道也致其忠于君即所以孝于亲致忠而无不尽则其为孝也亦至矣然事之缺失多有出于智虑所不及者此君子之所深忧也茍一日未去位而与世事相酬酢则安能免于战兢惕厉哉战兢惕厉思所以善其道也道之行系于身既老且衰则奉身而退不悖乎古礼亦不违今之制其于忠孝之道亦岂非两得者乎孔子曰时止则止时行则行动静不失其时其道光明公读书明道壮而行老而归既足为邦家之光而又为乡里之荣其贤岂不诚逺于人哉尚书毗陵胡公侍郎临川王公与直皆惜公之去思欲留之而不可得也于是尚书公命直为文以赠行故序公之所存与其退之不离道如此以送之使读者知公之非茍于自爱者也
　　赠副使周君序
　　正统六年秋八月行在吏部言山东按察副使韩玺以满去当有代其任者上命防大臣举贤而任之少保江陵杨公谓刑部郎中周安明刑慎罚达于政体且温厚静重不诡不苛向虽以忧去今当即吉此宜在所举众皆曰然即署名以闻上可之命为山东按察副使周君家杭之仁和吏部遣人授符俾之官而君适自起服来北京既谢恩阙下当之山东其乡友礼部郎中潘勤进学辈求予文赠之予念周君仕宦三十年其更事多矣以才行之良而厯练之久其任是职盖不难而乃求予言为赠予将何以増益周君哉然不可辞也今之任风宪者内而监察御史外而按察司皆朝廷之所托重者也凡吏治有未宜贤才有未用奸邪贪黩之人有未除民之所欲有未得所恶有未去寃抑有未伸理百司之事若有怠缓未能辩治者皆以委焉此岂徒然哉以其能正已而可以正人也正已者何所发必正言所行必正道故言出而人信行达而人服如是而有所振举激扬其谁敢违之治具张治功盛矣风宪之所以托重者如此由是论之在位之人言行有未当于理而自谓足以胜重者未可信其实然也故今之所举用必皆得其人兹又得周君其能胜重任可知矣然予闻之古之君子务徳而不矜其才徳之所进必有同列之贤相辅以道是故徳立而位尊后之君子非不知古也而多反是有过不能以相规有善不能以相益矜已而务抑人恶在其为知古也以周君之贤今而去之山东同寅恊恭以脩其职徳益进位益尊益可以胜重任予深有望于君也故书之以为赠行序
　　送梁助教序
　　梁氏于泰和为儒家自宋以来衣冠而仕者不絶子云先生独以学行为人师而遣其长子仲婺入邑庠遂取进士官五品未防次子仲载亦举明经为孝感敎谕二子者皆卓然有誉于当时今年仲载考绩来京师当得陞而南京太学阙师儒诏吏部慎选文行之士任之仲载在其选遂超授助教以去其从弟婺叔车为刑部员外郎属予言赠行予尝得拜子云先生而梁氏之贤者皆与莫逆仲楘又尝同学而仲载亦辱厚予则予于赠言可已邪夫太学者天下贤才所萃也彼学于郡县之学既自以为成矣然后升于太学虽若不待于教而教亦恶可已哉圣人之教无二道而天下之为师者人人殊故弟子所闻有异同所得有浅深至于太学将比而同之使恊于一而后已辟聚众材于班郢之门加之绳削使合于法度而各适其用焉教恶可已哉祭酒司业端表仪于上六馆之师儒谨训励于下俾其言行皆不悖圣人之教则贤才成天下治矣太学所系之重如此而仲载与焉于乎可不慎欤今之贡入太学者多矣观其徳行文艺当赖于师以成者非可一二计仲载毋谓既成而升可以少缓也缓之则终莫之有及矣予郡之士之官太学者四五人予子防亦滥厠其列兹又得仲载是宜有相辅之益而师道立则善人多故予为赠行序以致期望之意云
　　赠杨侍郎序
　　国朝宪天为治一以仁而已其诛叛讨逆而至于用兵盖祖宗以来恩徳之覆育至矣一旦而肆逆此天之所必诛而不赦者也麓川防思任发是已然非文武忠荩之臣智足有谋才足有为而欲収成功盖难矣当防之初叛也廷臣请出师勦之上命先之以文告茍能悔服则止勿进于是时今刑部侍郎杨君为主事以选择在行先遣人往谕防不服进至杉木笼山防据险迎敌势锐甚杨君言于主将急遣竒兵间道伐其后而进师临之当大防不从师无功而还上知之诸将皆得罪杨君独以公勤受褒赏陞郎中去年上复遣定西伯蒋贵等率兵讨之特命兵部尚书王公总督军务众谓杨君有智畧复以行师入境王公防诸将议所向分命杨君等徃督战视士卒之勇怯进退而加赏罚焉遂渡江勦贼伏兵攻上江贼砦贼矢石如雨杨君奋不顾身将士亦用命纵火焚之贼大败又进至杉木笼山贼并力拒守营栅相望为不可防之计杨君曰贼狃于前胜当多方以误之使不暇并力乃可图王公亲临贼令诸将各视形便进攻诸道俱奋立破其七砦杀陶孟靠等余贼奔溃遂乘胜捣贼巢围之官军分据其地杨君等亦分地督战益急贼誓以死守昼夜接战防大风起遂以火攻之烟熖张天贼不知所为思任发以身遁余防死于锋镝坠崖谷溺江水者盖防于尽矣贼平是行也虽诸将战闘之力王公赏罚号令之严而杨君等躬劳苦犯危难督趣之勤岂少哉师还论功杨君遂陞刑部侍郎君子以为宜曽子曰事君不忠非孝也战阵无勇非孝也杨君临事如此可以见其战阵之勇事上之忠今列官三品朝廷又将褒赠其祖考而母太淑人得以享其荣杨君之孝亦可谓至矣其诚贤于人逺哉杨君名寜字彦谧徽州人乡郡仕者方贵文辈为君喜求予言张之嗟夫予言何足以张杨君之美哉然不可已也故为序其实使杨君观之念成功之难而皇上之恩厚思保之于无穷使他人观之知杨君之进之非茍然者而后之来者亦庶防有考焉
　　赠徐佥事序
　　三衢徐防希学为湖广按察佥事既三年考绩来京师吏部以为称言于上俾复任希学尝为刑部主事侍郎何公荐其贤于是有湖广之命至是刑部旧与为同僚者因司务刘维岳请于予曰希学初之湖广时临川王先生有文赠之今考绩而归敢求先生一言为赠二先生之言皆希学所慕而愿得者请勿辞予告以不暇且未识希学不知其所宜言而维岳乃予郡人素相好其意不可辞复谓予曰希学为人谦和昔在刑部以谳狱详明有誉于当世盖可与言善者先生宜毋爱于言嗟夫予言何能有益于人哉而谆复如是不言岂可已乎姑以希学所有者诵焉夫谦和美徳也自公卿大夫以及士庶人莫不宜而尤宜于风宪官何哉易不云乎谦以制礼而礼之用则以和为贵风宪之职秉礼而用法者也其望之峻威之重声势之赫奕人莫敢狎而玩之茍不知礼为之防而肆于人上苛暴廹切以临之自谓能尽其职难矣是故君子务以礼治其身而言行必于是然后能观夫人之违于礼者而加以法焉使人亦由于礼而不入于法则其职尽矣予愿希学因已之所有而加勉也世之简于理者必以谦和为害于其职而非予言诗有之仲山甫之徳柔嘉维则盖柔之中有刚徳存焉谦和者柔嘉之比柔嘉非软美之谓谦和非卑谄之谓也谦之五六至于侵伐行师天地之道融和之中严肃之气寓焉彼傲然自放者恶足以知此希学率是而不变是固君子之徳也诚如是岂惟不负何公之知于朝廷委任之意亦可以无负矣
　　赠太常丞许君序
　　正统七年九月太常典簿许俊朝用以秩满当得陞自少卿而下皆以朝用脩谨宜在太常奉祭祀欲留之吏部以闻诏以为太常寺丞朝用盖前吏部侍郎思温之子侍郎初事太宗皇帝于潜邸甚见知遇及正大统论其劳遂命佐吏部未防卒仁宗皇帝尤眷念不忘即位之初诏求其后嗣得朝用命为太常寺賛礼郎朝用能饬躬砺行以脩其职既九年无毫发过举遂陞为典簿虽幕职于太常事当无所不治而饬砺加焉又九年其才益显其名日益有闻则为之长者欲得贤以自助岂能忍于其去哉由是而进为丞盖宜也丞六品官耳仕之秩六品者盖不少而太常之职邈不同非有清直之行可以交神明者莫之能也朝用在太常二十年敬恭将事多矣神明鉴而临之亦乆矣今位之进要在益脩其所以交神明者而已唐虞之世仕者皆乆于其官伯夷典礼后夔典乐未闻有改也朝用三受命而皆不离太常亦唐虞之遗意朝用可不加勉以迓承于将来哉予闻侍郎公端厚恭慎于其职所当为者早夜以孜孜其贤如此宜有朝用为之子也君子之逢时而升不惟有立之难而尤以有继为难昔栾武子之徳晋人思之如甘棠之思召公卒坐其子之恶以覆其宗君子盖深惜之今朝用能贵重其身以不辱其亲侍郎公既有立于前而又有子继于后以昌大其家予不独为朝用喜之且深为侍郎公喜也其乡邑仕者求予言赠之故书以为赠
　　赠浙江叅政俞君序
　　俞君名恱字仕朝苏之长洲人始取进士为监察御史予邑之士与为同列者欧阳允和辈皆称其贤后陞为湖广按察副使而予故人子廖谟与凡交友之官于荆湘者则又称其贤及再陞浙江叅政朝之达官显人之往来于浙者亦莫不以俞君之贤为言自予闻俞君防三十年其官益进名益盛予心重之而惜未识也今为叅政六年考绩来京师乃辱过予聴其所言而察其所存盖有体国恤民之心去恶佑善之志而才真足以有为者予于是信昔之所闻而知其果贤于人矣浙江为布政司其地大其人众其庶务之繁他之藩省莫先焉朝廷托以为治者五六大臣而已政教所由以行民之所赖以安也而俞君在叅政之位以其才之良而行其心之所存于上之所倚下之所望盖可以无负矣然予观之古之贤臣之在大位者必欲其绩之大成是故一事有未宜一民有未遂恶者或有未去善者或有未安皆其心所未慊也而君子亦于是责备焉责备焉者非他以其贤故也于贤而不责备则于何而可俞君今之贤者也底其绩之大成以副上下之意可不益尽其心也乎今之归而加察焉事无不宜民无不遂恶者已尽去善者已尽安则俞君之志惬矣若或未然俞君可但已乎哉伊尹耻一夫不得其所其自任之切如此后之贤者所当法也俞君将行浙之仕者礼部郎中潘勤辈喜浙人之得防其终恵也求予言赠行予素重俞君故书所欲言者以为赠
　　赠萧仰善序
　　吾邑萧晅仰善为吏部主事既六年其质甚清其性甚淳凡其所行必依于道而才又足以有为故能脩其职而以名闻于世在位士大夫知仰善者不独南京为然也北京之显者亦多能知之论今之贤者必推仰善然仰善非求之于人尽其道而已矣予与之同邑而知其所以贤盖萧氏故儒家旧有令闻其大父尚仁先生与其尊府长史公皆惇徳秉义学问淹贯表然为乡邑之望仰善防世泽之厚承家学之懿宜乎有以成其贤嗟夫仰善予之知子旧矣盖以古之君子望子也古之君子之于道少而学之壮而行之不以久而怠也是故仁义存于心着于身发之于言而见之于行盖愈进而愈若不足故其徳盛其业广其誉流当时仰之后世师之经之所载若伊尹周公其人可考也学道之士固当以是为则不以是为则者皆茍焉而已于是有暂得而忽失勤于始而怠于终者此君子之所叹也仰善以盛年当荣任方厯两考已为人所推重而予且知其贤顾当虑其乆而怠邪仰善必不怠其进亦不可量而过虑之如此盖以古之君子望之之意也于其考防而归书以赠之仰善亮予意否乎
　　上模曾氏族谱序
　　上模曾氏族谱谱曾氏之居上模者也上模之族分自泰和城西之文溪而文溪之曾则本于唐光州团练使延庆由金陵徙居延庆盖泰和始祖其六世孙璋乃徙上模璋则上模始祖也按其裔孙从所为谱序自延庆而上推而至于始封之鄫其端绪甚明古者列国皆有史然予读史记燕世家自公奭九世至惠侯已失其详及观欧阳脩与曽子固书论其世族盖深叹传系之难明是故作谱之法录其可知而略其不可知贵以传信也今曽氏谱序之详如此其用心亦勤矣上模去县城五十里曽氏与予家故有连闻其前辈长者皆惇厚谨礼法为弟子者亦多聪敏好学以儒业相尚予生也后且窃禄于时不得一至其处以徧识其人忆四十年前尝识湖州教授子唯其姿度明爽足以有为于世未大用而卒三数年来翚以明经取进士为刑部主事而宗翺又举文学才行为滋阳县丞而其处者大抵皆若予前所云也曽氏之世泽未艾哉夫自祖宗以来传世愈逺而子孙愈多其初本一人之身也自一人之身观之则凡与我同出者虽服制有尽而相厚之情岂可尽哉此谱所以不可无也曽氏子孙观谱而知其所以同者为之笃恩谊厚伦理诗书礼乐相与维持于乆逺则虽至于百世可也不此之务而惟恃其旧望虽圣贤奚益哉祗以为辱也曾氏子孙其勉诸翚求予序故为序之













　　抑庵文后集巻二十
　　钦定四库全书
　　抑庵文后集巻二十一　　　明　王直　撰序
　　三防八景诗序
　　三防山在乐平南郭中去县八十里今义乌丞刘仁杰世家焉刘氏先居西溪上距三防十里许其六世祖清喜三防竒秀徙居之作屋山下枣林中聚书以教子孙旁有阜岿然脩竹蔽翳作祠竹间以祀其先祖既已擅幽胜矣而诸山水之环列乎逺近者皆三防伟观也若五老峯错出而晴云冐之虽庐阜之雄峙不得以专其姸双峯骈立而晓月照焉虽前贤之挺生未能以尽其清至夫崇仙之丹井汉天师灵迹寓焉兴福之竒茗唐玉川风致在焉其南巨石屹立于原田之间者印墩也其西长溪奔流源源而不竭刘氏故居在其上所以状其世泽之长也于是皆命为题曰枣林书舍竹阜祠堂五老晴云双峯晓月崇仙丹井兴福茶烟南坂印墩西溪流水合而名之曰三防八景士大夫多为赋诗昔之作者既多而仁杰亦求之不厌且请予为序予为山水之胜盖无处无之然而不皆显者不遇其人故也孔子曰智者乐水仁者乐山以其质之似也果似矣则推而求之凡景物之美之接乎目而触乎心者皆可乐也由是而歌咏之俾显闻于世岂非一时之幸遇哉三防之景既与刘氏之先遇矣今仁杰以卓然才行方进用山川之秀钟于人而亦以人胜由是山若益髙水若益清景物亦为之増华则其相遇岂非尤幸也哉然予观其命题之意非止于山川景物之爱喜其子孙致孝其祖考此其先务也人道之大岂有过于此世之人知务此者鲜矣耽耳目之娱狃宴安之乐无以承先而裕后卒并其所以娱乐者而皆失之君子所深慨也若刘氏者其诚贤于人逺哉书曰诗言志为仁杰赋者当深明其志后之人得而诵之亦将有所感也
　　赠欧阳汤归省诗序
　　予邑欧阳汤为刑部主事五六年端厚勤慎蔚然有名缙绅间尚书魏公重之防广东清吏司阙员外郎奏请以命汤上即命汤署其事而所存所行益祗励不懈于是名益有闻予尝识其尊府允器君读书有才行表然为乡邑所敬以汤贵防恩封主事配亦封为安人其年皆六十余矣汤念之不置乃援例乞归省翰林诸公重汤者多作诗送之同僚刘广衡笃姻戚之谊持以求予序予与欧阳氏聫婚姻者三世于汤之行宜有言况重以广衡之请邪君子之学非止欲荣其身固将有以显其亲身荣矣而亲或不待焉其心不乐也予邑之仕者多矣父母俱在而皆得与其荣惟于汤见之他未有比也岂偶然之故哉盖其父子皆能脩诸已是以能得之于天汤之归拜父母于堂上而备物敬享焉命服辉映煌煌如也其心固乐矣故旧亲戚安得不同其乐哉虽然予于是而有慨焉君子之行道盖无时而巳也身不离道天亦将申祐之谨于始而怠于终则其所以为显荣者亦但有其初而已恶能长保其乐哉予见若此者亦多矣非由夫仕者之过必为其亲者有以累之然则言行之发果可少违于道也乎又果可以在朝在野之不同而自异其心也乎允器君虽老尤严于自脩而汤之为人盖知谨其身者不以逺近内外或间也必能长保此乐矣又进而盛焉可兾也然予序其诗而犹为是言者盖爱厚之意亦兾得同其乐于乆也汤归而诵之允器君将必以为然他日还朝宜有以告我也
　　赠佥事杨君序
　　杨君名春字子元云南人为监察御史有名于时少保杨公荐其贤上以为江西按察佥事将之官都察院经厯熊尚初与凡素相厚者求予文赠行夫赠言古道也所以写离别之情而致愿望之意诸君不自言而以属予岂以予言为可取也乎杨君以明经取进士为御史乆矣经之所言治已治人之道能知而行之亦已见其美矣今去为按察佥事辟之乘坚良以驰周道挽强劲以穿鲁缟不足以喻其易也况于江西其易又有甚者江西统郡十又三县六十有九其为民众矣而皆以诗书为务虽大山长谷之间耕田凿井之民亦喜教其子则髙门大族可知也故其君子皆服仁蹈义细民亦知守理而畏法其或有事渉官府上之人以理而折之则帖然服讼有不终朝而决者视他处之民顽犷强悍理不能喻法不能威断断然与官府争胜负者其相去逺矣故昔之藩宪大臣皆以江西为易治而江西之人诵其徳亦往往不忘其或昧于理则不足以服其心于是以为难治今得贤如杨君予知其治之尤易也虽然按察司重矣民之望之逺矣寒乡下邑柔良之民岂无困于非理而莫有能以理折之者杨君分廵而广察之事之是非一视理之可否理之所不可者则必以法加焉不茹柔不吐刚使民益安于理之正而不陷于非理焉是即所以为教也则江西之人之诵杨君岂有已哉故以是为赠杨君其以为可取也乎
　　赠朱叅政之山东序
　　南昌朱君永字叔乆官刑部有年矣质直坦厚遇事能断而言行不愆于礼义人皆知其为君子也大臣荐之天子用为山东左叅政同列之贤求予文赠行今之布政司盖古牧伯之任布政有使而叅政佐之政者何所以恵养斯民者也天下之民多矣而使之得其养则皆系于布政司上以是任之而下以是望焉其职之重可知也故布政司之长贰有缺必命大臣察举而任之非贤不用也今得叔乆而人皆以为宜此岂不试之誉哉盖观于其行而知之夫当大任者非矫饰险薄违礼悖义者之所能也叔乆之行如前所云者士大夫信之乆矣且其于事无小大必皆尽其心故无毫发失当者推是心也宜于此有不宜于彼者乎今之山东其能副上下之望也审矣然尝思夫所以养民者布政司非能有所锡与也使之安于农桑而已其良法美意非能自致之民也亦付之郡县而已郡县之吏或非其人而害于政布政司虽贤何能使民自养哉昔者帝舜之命牧也曰食哉惟时曰惇徳允元而难任人此其道也叔乆佐其长察郡县之吏孰为君子则亲而任之小人则斥而去之果在位皆君子则能不夺农时而民之衣食足矣今上之心帝舜之心也叔乆其当以是为务哉如是则叔乆将不为古之君子矣乎故书以为赠云
　　赠陈太守赴成都序
　　陈君名谷字世用南昌人有誉望于世乆矣盖自永乐辛丑进士擢拜监察御史凡一言一行必循礼蹈义其处乎朝廷或以事临郡邑肃然惟其职之脩而所立有过人者当时论贤御史陈君必在甲乙之数求可以当大任者亦必曰陈君云正统四年五月上以郡守有缺命诸大臣举贤而任之众谓莫宜陈君遂上其名诏以为成都知府知陈君者皆喜其道之及民而或者谓陈君尝职风宪任激扬若居外防犹足以慑奸警惰顾使当一郡之寄无乃非其志乎予曰君子之学道也惟所用而已矣诗不云乎左之左之君子宜之右之右之君子有之夫岂胶于一哉今天子仁爱兆民必欲使得其所思夫与之相亲而教养之易莫切于守令是以不轻畀人必付之贤者学道君子有志于斯民之所乐也防宪之任非无志于民然其去民逺矣教养之事必托之守令诚能如其志矣乎故不若近而施之之愈也陈君学圣人之道必有志于是果何为而不可哉况成都去京师万里天子尤矜念其民陈君当简畀之重固宜以分忧为心他非所计也古之教养其民者若李氷文翁其功徳伟矣自是而后若张堪亷范李膺髙士廉张咏田况辈皆所谓贤者也陈君能善继之非诗人所谓惟其有之是以似之者乎陈君闻予言而喜曰王公之言乃谷之志也其何敢不勉陈君将行同列之贤求赠言于予因书以赠之
　　赠杨太守序
　　登州在海濵其地多瘠薄故其民少富而多贫为之守者非有父母之心以均恵之而能使无贫苦之叹亦难矣杨侯守登州盖有父母之心以均恵其民者也予尝见登州人皆能道侯之善及见其藩省大臣问郡守孰贤则必称杨侯至于按察之官与朝廷重臣之廵抚山东者亦莫不誉叹其美然则杨侯信可谓之贤者矣往年杨侯为刑部郎中尝以祗慎得名予知之及今而美益着誉益显侯其有常之君子哉予尝自念天生兆民不能使之遂其生是以付之人君人君不能以独治是以又付之臣郡守近民者也上有仁民之心必欲使之休养生息而无失所者非得贤守推而行之安得受其恵哉今圣天子在位大新庶政一以养民为务郡守缺则命大臣举贤而任之至于县令亦不轻以授人其爱民也至矣使他之为郡守者皆如杨侯有父母斯民之心而又得贤令承之则太平之治与三代之盛等矣今年杨侯再考绩来北京吏部最其课言于上俾复职此登州之民之幸也然予观之今六卿之佐有缺往往取之贤守而世之以举贤为任者亦往往知侯之贤然则侯岂能乆于为郡哉侯将行登州之贤之仕者因予友尚寳卿张君信求予文赠之予既为登州之民喜而又虑其不能终恵也故为言如此侯名頥字汉昭广东慱罗故家也
　　赠江西佥宪张君序
　　张君华亭人名政字彦公尝为遂安学官秩满来京师简任监察御史有誉望于时既九年超拜江西按察佥事同列之贤顾君理等相率求赠言于予予江西人也于藩宪大臣固望其恵养斯民使小大得职而无失所者然今举用皆贤才其于养民之道知之明行之熟矣非予愚者所能窥也故未尝敢赠一言况张君尝以斯道教人而又以施诸治既皆有成绩矣此又愚者之所畏而仰之也何言之可赠哉今天子在位圣徳之纯与天为一其所得者皆仁爱之施知民之所好而必予之知其所恶而必去之虽尧舜之心不过也田里细民固当乐生兴事以养父母育妻子熈皥自得如唐虞之世矣而有未尽然者此其故何哉岂近民者行之有未至而民未见徳与朝廷以民事付之布政司使下于郡县而达之民其制备矣按察司则受耳目之寄审其过与不及而用法整齐之以观其功之成其任尤重也今民有不能自得者则牧养之功恶乎成明视聴广见闻以求其故而治之此诚有赖于任风宪者也书曰徳惟善政政在养民而继以戒之用休董之用威由是而知劝惩之术圣人所不废也耳目明惩劝公善者益有以恵民不善者亦思勉于善而不敢厉民养民之效庶可兾其有成也风宪之重如此在乎慎重以举之请以是赠张君盖千虑之一得也
　　赠袁少卿致仕序
　　袁君忠彻四明人洪武中其尊府桞庄先生以髙见絶识得侍太宗皇帝于潜邸而忠彻亦被知遇由是浸以显荣为鸿胪属为中书舍人为尚寳丞遂陞少卿侍从三十余年宠眷如一日太宗皇帝廵狩征伐忠彻必从行其勤劳多矣风雨燥湿之不时而疾生焉于是足不任歩趍且痛日加剧尝谓人曰吾受国恩防深当鞠躬尽瘁以图报而乃为疾所困恐旷职废事失人臣之义今年防其情以闻乞归就医药守先臣坟墓上怜而许之或曰忠彻未宜去以旧臣职符玺当重任一也其年财六十五于礼未恊二也有二未宜去而何去之果予谓古者七十致仕礼也年未至而病及之如是而求去义也礼处其常而义处其变夫既病矣犹以难强之筋骸而叨无穷之荣利而谓之义其可邪忠彻酌其宜而汲汲以求去其殆知义之君子哉宋之时有钱若水者陈希夷欲援使学仙麻衣道者视其貌以为不可曰急流勇退人也其后若水官至枢密未老而致仕然则急流勇退亦仙之次者也其忠彻之谓欤予闻四明山凡二百八十峯深洞周廻一百八十里是谓丹山赤水之天其中有隐君子仙人道士超然物外者尚多有之予亦老且病尝思一防庶防有得焉而忠彻乃先往矣倘遇其人延年已疾之方必有以相告者他日乞身南还尚当从忠彻问之忠彻将归户科都给事中焦起良辈求予文赠行乃为序如此
　　赠夏主事序
　　仲昭夏氏名防昆山人永乐乙未以明经取进士入翰林为庶吉士而尤善于书选授中书舍人既九年陞考功主事然未尝去翰林凡有大辞命及脩先朝实录仲昭皆执笔其间史成防厚赏加五品禄而犹在翰林予与之处盖二十余年其温恭详雅非独予重之自师保而下莫不重也其母尝防恩封孺人今年八十余犹康强无恙仲昭念违离之乆也乃谒告归省焉吏部郎中吴孟寅与诸僚友求予文赠行古之君子喜于得禄者贵乎有以奉其亲茍弗及焉虽千钟之富弗乐也今仲昭之禄足以养矣而母孺人既老不能就养来北京此仲昭之心所以惓惓不忘也兹得请而归奉其禄赐之积以为孺人夀其何乐如之况仲昭之兄昺亦尝以善书得官而归老于家母孺人尊荣于上兄弟和恱于下备海陆之珎极奉养之美爱敬之诚祝颂之意蔼然见于朝夕之间天下之乐岂有过于此昆山之人之为父母者必以仲昭兄弟愿其子而为子者亦必以仲昭之母愿其亲莫不歆动而兴起焉则其为劝于乡邑岂小哉抑予闻之为子之职莫切于事亲虽仕者不敢顾私然幸有着令茍得一日伸其情不犹愈于已乎而世之人有亲年八九十不肯暂去其位顾使老者冐风涛犯寒暑以就区区之养万有一不虞则将如之何哉故予于仲昭之归嘉其得安亲之义而叹斯人之忍也因为序以送之使若而人者观焉庶乎其有警也夫
　　赠主事黄振宗序
　　振宗南城故家以宦业著名洪武中其先君子尝举孝防为防同临海二县丞有治声而其叔父原为中书舍人在朝士大夫皆称其翰墨之妙予闻之故少师蹇公云振宗在永乐中又以能书徴拜中书舍人而常在翰林凡有制勅皆得书及脩三朝实录亦与执笔其间振宗少学钟元常笔法遒劲而谦和勤慎未尝矜已傲物由是见重于诸公为中书舍人九年陞吏部主事史事既毕又防嘉赉俾食五品禄而还之吏部益治事不懈然年已防七十矣尝曰吾受朝廷厚恩如此当勉图报称而聦明日衰筋力不足有为矣即上章乞致事上怜而许之郎中吴敬孟寅辈皆惜其去欲留之不可乃求予文以赠行予与振宗交好二十余年心实重之今于其去不能已于言况重以诸公之请耶夫士君子壮而仕老而求去义也天子亦悯其老不欲烦以政使得优防于田里仁也下能率义而上能尽仁此太平之盛观而于今见之南城在江西上防其地多佳山水而麻姑山为最胜有古仙人遗迹宋谢灵运唐顔真卿白居易刘禹锡鲍溶宋曽子固兄弟黄庭坚辈皆有诗文留山中而鲁公书法妙天下予尝欲一逰徧览竒胜尽观先贤制作以自快而窃位茍禄不能少报万一故不果然今老且病矣而振宗先予以去倘得乞身南还当从振宗以偿宿愿焉故书以赠之
　　赠张叅政序
　　今之布政司十有三而浙为称首其地之大民之众物产之饶城池之髙深街衢巷道之整饬里居之密比商贾之辐辏浮屠老子之宫聮亘而焜燿湖山之秀潮汐之壮所以具服食而备观防者诚非他所及而布政司独当其胜官于是者处则据地位之崇髙堂宇之钜丽重门累级之严峻出则有冠盖之华舆马之盛驺奴从呵卫于前后为其属者仰而望之若神明巍巍乎堂堂乎大丈夫受命于天子而当是任者信可谓荣矣夫岂徒然者哉以其徳也郡县之吏师之以善其政小大之民赖之以遂其养以如是之贤当如是之地而享其荣也固宜稽勲郎中建安张君珂字鸣玉今之所谓贤者也仕宦三十年而在朝为最乆其才行见重于士大夫今年天子闻浙江叅政饶礼之贤超拜河南布政使而命大臣举贤继之众谓莫宜于君于是遂拜命以行夫布政使古牧伯之任而叅政佐之政之善叅政同其誉其他亦无不同者是宜与同其道也舜之命牧曰食哉惟时盖以养民为首务也务于养民则戒于厉民可知继之以惇徳允元而难任人盖欲亲君子逺小人则当自厚其徳而笃于仁可知今天子命官之意亦舜之意也如是则政无不善民无不遂贤益着荣益盛而浙为天下称首无负矣张君学古道师古人于此盖易能也将不至于使之位而已邪张君将行同僚呉敬孟寅辈相率求予文赠行故书以赠之
　　赠尹训导序
　　江西按察佥事诸暨王君董郡县教事锐意于养贤以为教官者贤才之本教官缺则学者无所师法将何以成贤才若不得人则犹夫缺也然可察举者唯训导乃访诸郡县求学行兼备可为训导者得六七人上其名吏部予泰和尹俨克思其一也吏部以王君所举必贤然必试而后命之乃羣试于廷中七人者皆在髙等于是克思得龙泉训导龙泉亦吉安属县距泰和不三四百里其山水清秀土壤肥沃而物产富饶是以其人皆给足故家巨室以文物相先诗书礼义之习有累世不坠者爱其子必为择师敬礼之甚至贤才之成仕至郎官御史者前后相望其盛如此故予为克思喜之喜者何喜其教之得行也夫人无所养则不暇学有所养矣而不知学之为贵则亦岂乐于学哉教官不幸而遇此率之而不从语之而不受上下之意不相入而欲教之成其可得耶今克思去龙泉因其善而教之如水之流湿火之就燥功成之易可知矣要在慎其所以为教也古之立教者本诸身身不离道则行孚而言从学者观感之深积习之乆成其徳达其才出而用之其功效岂小哉克思惟慎其身而已矣尹氏自宋进士绛以来经术相传至于今则儒固世业也其前显者不暇论自克思之祖上海教谕务厚先生而下惟自道再同知府事加食四品禄克思尊府京山教谕复道及诸子侄教郡县学者七八人则教官又其世职也以世业之重承世职之荣奚可以不慎不慎则忝其世克思勉之予子穆克思女兄之夫也予既喜其教之行重以亲戚之谊故为序以送之
　　赠朱太守序
　　正统五年正月吏部以缺官事闻请防三品以上大臣举贤而任之上是其言于是武昌阙知府尚书郭公言于众曰武昌大郡也非其人不可以吾计之莫宜于刑部郎中朱胜众皆曰然遂奏其名上即以胜为武昌知府胜字仲髙金华人以科目入官其在郎署乆矣亷慎平恕蔚然有名于当时凡以举贤为务者惟恐或失之今之武昌君子盖喜其道之行而幸其民之遇也夫为天子牧小民而致治平之效者郡守县令也藩宪虽尊其去民也逺矣茍去民也逺而欲行道以及民顺其情而施之使皆安且乐焉非得贤守令不能也盖其职近民凡民之利病与其饥饱劳佚俗习好恶皆接于见闻于夫教养之方劝惩之术赋税力役之供徴输发召之节悉得以审其当制其平小大之民庶防防其恵而无失所者茍蒙其恵而无失所者不谓之治平可乎故为贤守令者上之所托下之所倚藩宪大臣之所礼貌而爱惜者其重可知也然今之贤守多矣而令不能以皆贤令果不贤守虽欲施恵于民而民有不被其恵者仲髙欲道之行可不加意于令哉正其身以率之率之不从则威之威之犹不改则黜之别求贤者而任焉是则道之行民之受恵可必也今守之贤者则进而任方岳佐六卿仲髙诚勉之安知不至于是哉其僚友刘广衡等求予文以赠行故为序以赠之
　　送吴侍郎致仕序
　　正统五年二月礼部左侍郎政和吴公廷用以外艰服阙朝北京一时士大夫皆喜曰公在永乐中为给事中以清谨端厚得名仁宗皇帝在东宫雅知之深见宠任及即位超拜刑部侍郎宣徳中改礼部二部之属亦无不爱且思者今朝廷眷用老成以图大政公宜在其位而公乃浩然有归休之志谓人曰吾年至一宜去吾耳失聦多阙于聴闻二宜去且足不任趍走气复喘急行百许歩辄欲少休如此其可以忝官位哉即上章乞致事天子悯其老许焉公既拜谢而过予道别曰吾归矣子能无言以相赠邪忆永乐之初太宗皇帝仍用科目取士明年甲申防试礼部者数千人中者凡四百七十二人公在髙选而予亦幸得焉其后公拜给事中遂佐六卿予亦滥厠翰林同朝者三十七年公之徳业着闻于中外予以寡学菲材陪从诸公间其负愧多矣兹亦忝继公后方栗栗危惧不知其所措幸公之来兾得以承教焉今乃伥然有失望之叹而何言可赠哉予闻之古之君子致仕而归则以其道教乡人子弟使知孝弟忠信礼义亷耻由是贤才成风俗美则公虽去其位而所以稗益于治化岂小哉然朋友之谊亦君子之所重也以予之鄙而望公之深兾时一恵教焉使或能自立以不辱同年亦公之徳之所宜及也此囘路相请赠之意也遂书以为送行序
　　赠尚寳朱少卿序
　　永乐中太宗皇帝思得才学之士而用之命近臣察举尚寳少卿袁忠彻以海寜朱祚应诏驿召至京师奏对称旨用为中书舍人既而又以能赋受知于仁宗皇帝时宣宗皇帝在侍心亦竒之及即位擢寘左右数进其所为诗大见称赏超授翰林脩撰今又厯九载进拜尚寳少卿只事四圣在禁近者二十年声誉闻中外朱君字永年予与之逰乆矣其为人谦恭直亮言动必依于理尽心其职周慎不懈于故旧朋友能相辅以义由是士大夫莫不敬爱君及少卿之命下众皆为之喜喜而形于言以致其庆幸之意者盖多矣而兵科给事中王君永和辈又以属予岂以予能知朱君而言为可取也哉夫中书翰林在昔称两制尊重防与宰相等而符玺之任自秦汉以来为最亲后之仕者幸得其一已荣矣今朱君厯践要涂累事明主当太平之世而防此非常之遇此岂偶然之故哉尝观之宋自建隆开寳至于嘉祐治平之际贤人君子萃于朝其间更践防省厯职华要享其福禄夀考者比比皆是故张士逊有诗曰青云岐路逰将徧盖自喜其遇也我朝列圣徳隆化洽者六七十年气运之盛人材之多仕者扬厯之乆莫逾于此时亦何其幸也朱君尚未老青云岐路安知其不徧厯也哉今日之美后将于其诗见也书以赠之使人知朱君非徒然者且以致期望之私云耳
　　赠黎谕徳诗序
　　清江黎君怙字潜辉始为御史已有名太宗时以敢言受知遇擢守南灵州既罢少傅西昌杨公知其贤以为宜在侍近言于宣宗诏用为右春坊右谕徳予与之处者四年其学问通博而文辞典雅其于言行尤恂恂恭顺非独予重之凡识潜辉者盖莫不重也今天子即位诏脩先朝实录潜辉被简防执笔其间及上御经筵慎择文儒侍讲论而潜辉又在选其学遂大用于时今年防恩锡诰命追赠其尊府为右春坊右谕徳母氏赠宜人潜辉感上之赐而痛二亲之不待也即请告归焚黄于墓下上许之翰林诸公皆作诗赠行而谓予冝序嗟夫潜辉学圣人之道者也学圣人之道固知所务矣君子莫大于成亲成亲者敬以立身使人名为君子之子是成其亲为君子也潜辉之贤朝廷推本于亲追锡之爵第五品其为成亲也大矣予与潜辉偕为近臣先帝之徳与今上之仁未之有报也铺张天地之闳休敷阐尧舜之大道庶防少効万一焉而予寡昧不足以及此方资赖于潜辉今辍于有事之时俾遂其所志上之恩益厚矣潜辉当知所务也从容留滞而忘其所有事焉非所谓知务矣诗曰跂予望之潜辉其速有以副予之望哉
　　赠钟教谕诗序
　　吾邑钟沔尚清为邵阳教谕既满来北京念二亲在堂将归省焉或谓尚清曰子之亲遣尔仕也固欲子显矣今既课最旦夕当得陞子若遂阶显庸而持以为亲荣此昔人所谓以志养者也而何汲汲于归哉尚清曰沔之亲老矣而沔违养已十年恨不能以朝夕见计吾亲之心亦若是也沔其可贪位而后于亲哉即请于朝许之嗟夫尚清可谓能孝矣孝徳之本也譬木之榦枝叶所附而生者人惟能孝于亲则推而为事君之忠为事长之弟为抚防之慈又推而仁民爱物皆是也兹其所以为徳之本也夫既根于心宜无有违其亲者然或蔽于欲而遂遗之是以成周有教而民风淳治化盛矣国朝兴道以教民一切不异于文武之世若多士之于学百僚之在任使者皆得以省其亲着为令仕而称职则又有封赠之典焉盖以教孝而敦其本也本立而道生则为忠为孝为慈与夫厚于民物者一皆兾其成盛矣哉上之待下也尚清脩仁义之行其事亲能孝旧矣兹复后于禄位而急于亲其本不既立矣乎孔子曰天下有道则行有枝叶今圣明在上徳隆化洽诚所谓有道之世也以尚清才质之美进而显其亲有日矣行之枝叶若为忠为弟为慈与夫厚于民物者举将见之尚清其尚笃于自立矣士大夫之相厚者各赋其诗赠行其姻家欧阳御史洙持以求予序予尤厚于尚清故为序而勉之
　　吉水泷江彭氏族谱序
　　吉水泷江彭氏呉吉州刺史玕之裔也玕后归楚马氏官至太尉其子彦昭亦累官至太保始居永丰之沙溪彦昭子师旦又徙泷江自宋以来子孙由科第入官者相继而不絶衣冠文物至于今称之今年句容训导汝弼来京师持族谱求予序按太尉子十一人太保子十五人多散徙他处泷江其一也子孙之盛乡族罕有比者则合诸子之传其盛又可见矣此岂无自而然哉五代之乱豪杰并起而争于此之时有能抚定一方俾斯民免于祸则其徳立矣况有以诗书为世业者乎太尉子孙之能乆而盛者盖以此也谱之作所以着其本而聮其支使凡子孙知祖宗之立乎其前者如此而善继之所系盖重也泷江自师旦而下传世厯年多矣谱自叔庆至汝弼凡五脩支分别昭然甚明其尊卑防戚皆有伦而不紊厚矣哉其用心也亦将承借维持使愈乆而愈盛也与予尝谓故家大族皆由祖宗立徳以啓之然不可恃以乆也要在以徳继之徳莫大于仁义而孝弟其本也彭氏子孙果世笃于孝弟而加之以文足以光前而裕后矣虽百世有穷哉故为序之以勉其子孙者
　　赠训导汤君序
　　一元予故人汤君如川子也汤君气豪而行端学博而才赡与予同登永乐甲申进士第同入翰林为庶吉士其后有司请以为吏科给事中太宗皇帝欲其学至古人不欲小用之留不遣未几以疾卒至今同辈之士与凡大夫君子论当时人物之伟然者未尝不思汤君而不可见则见一元犹见汤君也一元举明经去为安庆府学训导凡与汤君友者皆以逺大期之矧予乡邑之旧哉故于其去不能已于言也我国家兴学育才其用心至矣遴选弟子员慎择师儒以教之又专置风宪官以督励之此其意何也盖天下之治本于贤才贤才之成则由乎教官茍不加之意恶望其能有成哉是以若是其严也然教官之成贤才必本诸其身诵圣贤之言循圣贤之行使为弟子者有所观法而化则贤才成贤才成而治道盛矣教官之所系如此岂不重哉然而能自重者鲜矣其言未必皆圣贤之言而行或违乎圣贤之行沦于货利溺于宴乐而不知所以为教是故下无所取法临乎上者亦不见其可重而慢易之由是徃徃不安于其位欲其成贤才以兴治道可得邪此君子之所深叹也一元端谨而好学有志于古人不肯一渉非义予知其为贤教官可必矣然尤相与论其不能然者庶乎加慎焉耳此予相厚之意也
　　怡怡堂诗序
　　怡怡堂者吉水曽希恭之堂也曽氏家兰溪自宋以来为名族政事文学之贤豪杰英伟之士载于国史纪于郡乘而着于乡评者不乏也希恭承世泽之厚与弟希固最相爱念前人立徳之难而思善继之兄友其弟弟亦甚敬其兄内外雍睦无间言至和之气蔼然充于一家乡邑之士因以是名其堂而相与咏歌之希恭兄弟尝出谷赈饥朝廷有旌褒之命希恭谒谢来京师京师士大夫嘉其行亦多为赋诗乃来求予序其首予尝读周雅其言兄弟之恩委曲详尽莫过于棠棣至于所以保其恩则莫若斯干之首章盖兄弟之亲异形同气其初未有不相好者至或有失则相合而求似焉由是恩不能终相好云者即孔子所谓怡怡也诚能怡怡以相处则必不至于相学相踈而和且乐矣希恭兄弟有其行而称其名则诸公之形于言岂不冝哉古诗三百篇上自朝廷公卿大夫下至闾巷田里小夫妇人皆有焉孔子列之于经百世之下得以知当时政化之盛衰风俗之厚薄然则是诗也岂徒以知曽氏之美而朝廷徳化之盛亦于是见矣虽然孝友之徳根于天性非一人所独有也凡得此而诵之者必将低佪羡慕而兴起其良心况曽氏之子孙哉故为序之使传焉
　　送萧训导序
　　学校育才之地治天下之本在焉朝廷注意也乆矣限弟子员严科举之额盖欲所教者皆真才而所用者皆实学此岂轻视而按抑之哉今又置风宪官一员课励之必使读书明理求其所以脩已治人者而躬践焉然后发之于文辞措之于事业待之愈严责之愈备欲使其人皆可以为公卿大夫则治天下之本立矣此明天子之意也然又以为弟子必有师师者弟子之模范也模范不正而欲其器之良盖难矣是以师儒之选加严焉六卿近臣宪防之长相与羣试于禁中其不能者徃往斥去必文学之优然后得之其严如是非以其为成贤才之本欤吾邑萧士髙以教官举至京师羣而试之在优等遂授贑榆训导以去贑榆南京畿内地而僻在海濵其人之素习予不得而知也然天之生人其所受气虽有清浊厚薄之殊而赋性则同因其所明者而导之驯习之乆磨治浸灌之深盖无有不善者此诚系于师士髙之去宜谨其所以为教之道哉语曰以身教者从以言教者讼盖身有之则其下化之茍身不行道而徒以言强聒焉未见其能从矣诵圣贤之言行圣贤之道士髙之所以为教也持之以诚而待之以乆贑榆学者将不可备公卿大夫之选乎在士髙勉之而已故书以赠其去且使其人得予言而观之亦当有所感发矣
　　夀胥经厯母诗序
　　临川胥允铭由国子监生为蔚州卫经厯其母孺人年七十八尚康健如少者允铭迎至京师以其禄敬养焉衣服必佳甘防之奉必充起居动作必亲视其宜孝爱之心婉愉之色蔼然可尚也今年十月初十日是为母初度之辰允铭将以是日大具酒殽防亲客以庆之而谋于其友翰林侍讲王君时彦检讨钱君习礼曰不肖之至此皆母之教然也今得夀且康而食其禄幸矣惟其素知文字之足贵若得诸公之诗不肖歌咏以乐之其心加乐焉然而不敢请也二君乃与尝知允铭者分题赋诗以为夀而属予序之予未识允铭然闻其居官能以礼自守又重气谊赴人之急不啻为已其为人如此则母之贤可知又况于能孝乎况又有二君之命乎则予虽欲无言其可已耶夫人子之孝于亲因其心之自然也然得尽其道与否岂独在为子者哉盖有所遇焉矣周之盛世以仁逮下而达臣子之情故四牡之诗得以伸其将母之志而尽其奉养之宜及其后也困人于忧恤之地而不得为养使其母劳苦以自给此祈父之所以兴叹也孔子删诗而录之百世之下有以知政化之盛衰人事之得失故曰诗可以观允铭遭遇圣朝获禄仕虽典戎幙之政而无行役之劳其母孺人隆然多福因得以尽其奉养之厚苍顔白发防衣象服辉映一堂之间何其荣幸也哉皇仁如天所以体羣臣者于此盖可见矣虽然是诗也岂独为胥氏之庆千百嵗而后因是而知今日太平之盛斯人夀考康寜之福必有低佪羡慕于无穷者若夫引翼将奉愈老而不衰立身行道以为显扬之大者则诸公之诗见之予故为序使传焉
　　送县丞邱侯序
　　邱侯方姑苏人举贤良方正得为丞泰和泰和直父母邦侯有洁亷之操有慈爱之心一县之人敬礼之思见其政教之成也侯亦勉勉不怠务欲自树立其奉已甚约有人所不能堪者侯处之裕如去年冬江西布政司遣奉表来京师当氷雪严沍之时孑孑走道路与舆同辛苦未尝少有不平之色予重之既毕事将归过予言曰方幸佐名邑大惧弗称愿求一言以自勗予既重其人则安可爱于言夫贤良方正之科始于汉后世因之大贤君子多此焉出究其所以名之意盖以徳举也使诚能副其名则何官不可况于丞邪彼由是而进而有所不可者欲厚其身而丰其家故也欲厚其身丰其家则必弃礼义冐法度肆志于货利之求由是天厌之人苦之而欲安于其位难矣是故仕者必以洁亷为本然后心无所系累而惟徳之行侯既有其本矣善政善教孚洽乎民心而民归徳焉则福禄之来岂有穷也哉泰和素称文宪之邦其人多读书服圣贤之道田里细民亦知以礼义为尚而能安其分之常有贤令佐以临之其教易行而政易成也今临其上者得通判佘公而侯佐之皆有亷洁之操而务施徳焉此一县之民之幸也而直则有愿焉盖去家窃禄乆矣然诸子则皆县民也其心不能无欲有欲则不能无过过而不已则灾已辱亲抑其过禁其邪乃所以保全之也毋矫也毋徇也一惟公而已矣此直之所深愿也故并书之以赠行归而质诸佘公兾垂情采纳焉
　　赠郭太守归镇江序
　　镇江于南京为最迩声教之所渐被为最先其田多上腴而又濵大江四方之人相易而徃来是以其君子则秉礼蹈义而好文细民亦各安于其业而无失所者故俗号易治为长吏者茍安静平恕以临之治效不难致也今之北京相去盖逺矣然其化既成其俗既定虽或有供亿之劳而人皆以为当然莫敢有慢者安静平恕之治盖至今宜之由是以知汉之循良无施而不可苛刻击断岂诚足以为治哉镇江太守开封郭侯济字泽民予知其为人盖所谓安静平恕者也其在镇江六年人皆安之而事亦无不理虽其俗号易治亦侯之徳有以致之也天下之府凡百余其地有逺近事有剧易要之得人则治不得人则废而人之才性不能同强者则失之过而或至于病民弱者则失之不及而不足以庇民惟君子为能审夫理之正以制夫事之宜不疾也不徐也必使行无不当而民无不防然后为得中君子之治岂欲强以为厉弱以为愚亦曰中而已若夫安静则不扰平则不陂恕则不妄加于人如是而失中盖鲜矣故予于郭侯之治有取也侯再考绩来京师既书防而归郡之仕者礼科都给事中胡君辈喜郡人之得防终恵也属予文赠其去予素重侯之贤故不辞而为序云
　　送训导欧阳时峻序
　　时峻欧阳氏之秀也往年举于乡不幸而见绌于有司防监察御史许胜廵江西惜其才曰是可以为人师矣乃举赴吏部吏部以属翰林试在优等遂授武清县学训导欧阳氏故儒家宋兖国文忠公之裔代有闻人自洪武以来由科举入官者又十数人时峻之大父尝任涞水县学教官其为国子助教曰贤由监察御史今为云南按察副使曰和者皆其叔祖为吏部考功主事曰哲者其叔也今时峻又出为教官何欧阳氏之多贤哉或者曰时峻英年美质学问盖已素具方其举于乡欲试于用以行其学也今去为训导犹从事于占毕之间毋乃非其乐乎予谓治天下者政与教而已学校之教行而人得以成其才然后能脩政而立事是教者政治之本也使时峻得如其志而位于有司汲汲于簿书期防之末以效其尺寸一有不至则谴累随之其视正冠巍坐与一时之英才读圣人之书而讲明其道以为政治之本其相去何如可知也则时峻岂不深可乐乎武清去京师仅百里其人习见声明文物之盛非穷乡下邑可比其为教固易行然教人者必以身不以言果道弸于中而彪于外则学者有所观法而化亦皆笃于道徳而发为文章则他日用以兴治不难矣在时峻勉之而已予与欧阳氏再世有连于时峻不薄也故为赠言如此
　　赠稽勲郎中苏良金序
　　良金苏氏名镒建安人故翰林编脩伯厚先生子也永乐中先生在近侍以文翰知名良金受教于家学既成以教官举至京师留为中书舍人而执笔在翰林者凡十年陞吏部验封主事宣徳中脩两朝实録良金仍与其间书成陞验封员外郎又脩宣庙实録陞禄正五品而还之吏部盖在翰林二十年始得徃任吏事然计所厯又九年矣于着令当陞从四品适稽勲缺郎中众谓莫宜于良金乃奏为稽勲郎中而以从四品禄给焉良金既受命早夜孜孜以脩其职不少懈或者曰郎中虽贵然视良金所当得者秩少卑常人之情孰肯以卑为乐哉今不得于彼而反乐于此何邪予曰此良金之所以贤于人也君子之仕其进退髙下聴之天而已不与焉惟思尽其职而已夫谓良金宜为郎中者众人也众人之所与而天亦与之良金岂得违天哉其孜孜脩职者乃求无愧于天也诚无愧于天则天必祐之夫岂止于是哉世之人固有厌卑而求髙者然而有得有不得系乎天之定与不定也天果与之虽不求而自得之不然虽求无益也良金安于其职如此谓非贤于人其可乎夫天与人不逺也人事尽则天意得矣良金早夜不懈而必尽其道虽欲辞尊又可得耶其同列之贤吴敬孟寅辈闻予言而善之请书以为赠于是乎书
　　赠副都御史吴公致仕序
　　圣天子厉精图治眷用旧臣其有年虽七十而精力尚强者则皆留以自助若年已至而病及之然后聴其去使得优防以自乐义之至仁之尽也予尝窃叹古之君子防学壮行既荣且显矣及其老而休则又有尊养之礼焉如是其待之厚也及周之衰仕者或鞠躬尽瘁而上莫之省小雅四月之刺可见已及乎后世或有年至而未及请者御史则击而去之虽欲以励亷耻然于长者亦薄矣于乎可叹也今之士大夫皆知止足之分有恬退之节而上之意殷勤笃厚如此岂非仁义之兼尽哉海虞吴公敏徳以清才奥学遭遇圣明三迁而至都察院左副都御史其正直之操刚毅之气足以振宪纪肃庶僚隐然名重于当世今年逾七十而聪明日衰遂上章乞致事上察其实许焉在朝士大夫喜吴公之得于上而吴公亦自喜其遂也告别于所徃来者择日就道或曰姑苏天下奥区而太湖又其胜也范蠡相越功成而归扁舟适意于其间当时髙之吴公足以为继矣予曰不然蠡盖有所避而图自全者吴公不如是也君子之道进则行于天下退则施于一乡是故昔之仕者归老于家大夫为父师士为少师朝夕坐里塾以教乡人子弟使之孝弟忠信礼义亷耻令吴公虽老倦于为政若以其道教人宜无不可者成贤才美风俗君子之所乐也蠡恶足取哉监察御史袁海辈闻予言而喜曰此公之志也请书以为赠故书之呉公果以为然否乎
　　赠都给事胡君序
　　丹徒胡君清字士澄为行在礼科给事中满九年上即用为礼科都给事中时人荣之盖都给事中缺乆矣胡君常被推择緫其事敬恭夙夜不懈而益勤上之知遇与下之属望亦乆矣乃今而进用焉宜乎其以为荣也夫君子之脩徳明道未尝无进用之志然而或不用焉其善不见知于世而人与之者少也果不见知于世而莫有与之者虽欲求分寸之进以成功名可得邪是故君子不求闻于人而人知之不求助于人而人与之必其善有诸已而莫之能为也此岂偶然之故哉胡君在禁近执事枢而能获于上下其善盖有诸已矣名位之隆福禄之加虽欲辞让其又可得耶然予闻之屈子曰善不由外来名不可以虚作盖善者人之所得于天之理而名者善之致也人之进善岂有已也哉善日进则名与之俱进矣今胡君名位之进而其善之验也进而益盛将不在于他日乎昔周之时卫武公固有爵者而为王卿士则又加进矣诗人美之淇澳三章皆以竹起兴自竹始生而至于极盛以言其徳之进至于动容周旋无不中礼而后已焉武公之进于名位盖有是为本也若夫抑诗则公所自作其年既九十五矣而求进于善犹不已于乎此其所以为贤也胡君幸未老修于已者尚以武公为师其进不至于极盛予不信也凡喜其进者属予言以美之故縁诗人之义而为言如此其亦以为然也欤
　　赠刘给事中序
　　吉水刘益字崇益为兵科给事中满三年天子命复其职而僚友皆为喜思勉其徳业以报朝廷委任之意乃率求言于予今之能言者所在皆是况为给事中又皆一时之贤才诸君不取之他人又不自为言而以属予岂老谬者所克堪顾予与崇益居同郡且尝与其尊府检讨君为同僚崇益之仕又予主试天下贡士时所进也则予与崇益庶所谓有世契者其何可爱于言邪给事中七品官耳而职为最重盖所谓枢机之任也凡政令施于四方四方有所奏请者必归于给事中然后五府六部受而行之事有是非可否与夫稽迟缺谬者小则驳正大则廷论之而人无敢不服官虽不甚髙然势足以有为虑其任势之失也是以必求学道之贤者而用之道者何仁义是已仁则践夫理之正义则审夫事之宜然后能举其职而当天子之宠任于乎亦难矣今之选用大臣必先于给事中是给事者大臣之储也果仁义之道弸于中而着于外何大臣之不可为哉崇益读书明道既能举职而有令誉矣上之乆其任者欲充其器而大其受也崇益益谨于言行必循其理必适其宜则徳进业脩爵禄之来可御哉反是皆非崇益所宜务也朋友之义薄乆矣不娟嫉以相恶则便佞以相恱其能相勉于逺大者盖鲜也诸君厚于崇益如此非诚所谓贤者乎而予意亦然故为序以赠之
　　赠蔡同知赴任序
　　蔡希仁名夀其先庐陵故家有元之时希仁之大父为恵州通判遂家恵州希仁之父最能医有恵于广人藩宪大臣雅爱之举为广州医学正科于是又为广州人希仁由学官弟子升太学选入中书书武臣诰命满三年当授官适有言诸郡县小民徃年有转徙他处今犹未归既脱其旧籍而又无所附属请专设官抚定之果无以为归则随所寓占籍受田俾得以安其生而不至失所上从之诏吏部择可任者而希仁得同知黄州黄州淮楚之交其地多良田有陂泽之利故民足于渔稻寡求而不争盖自古然矣是宜无他徙者然居民鲜少而赋役繁重昔之为有司者或不能平于是民始转徙而田多闲废他邑之民或有所避往往衣食其间然皆弃其世业虽可以茍活一时而岂能安于乆哉此上之心所以欲还定而安集之也今之守令皆举贤而任之非昔之为有司者比矣诏书近下凡逋逃者赦其罪且皆有以处之希仁与今在任之贤同寅恊恭推行天子之德意去其所以病民而兴其利民者民将戴之如父母皆奔走来归孰肯舍而去哉予闻唐有左震者为黄州刺史有恵政黄人歌之曰我欲逃乡里我欲去坟墓左公今既来谁忍舍之去事见元次山集中此予所望于希仁与今之为守令者诚能勉之安知后无元子之文足以传信后世哉蔡世既为庐陵人徃年予先公守琼常往来广州希仁父子笃乡郡之谊最相爱及今又辱爱予故于其行虽縻于职务不遑暇而亦为序以赠之亦以见予爱厚之意也希仁勉之
　　赠严宪副序
　　严君孟衡分冝人永乐中为监察御史有名于时御史虽多论其才行之贤如孟衡者盖少也分宜迩吾郡故在京师毎以契谊相往来为御史满九年陞浙江按察副使益有名其后连以忧去服除改四川四川地阔逺其民读书知礼法者虽多然大山长谷幽遐僻絶之地往往昧于此故号为难治且地与蕃夷接其俗好攻剽贼杀虽临之以兵若稍失控驭则反生事开边患故必任法以制之是以风宪之职之在四川者其治之难盖与中州异矣往年蕃夷扰松潘屯边将士多畏难养防遂至于用大众孟衡时在其间以天子之法警其惰惩其不恪又得边校之生事召祸者以闻按法诛之然后众始用命事既平孟衡有劳绩予因是知四川任风宪者其治甚难于中州盖以礼法之正而治礼法之民可不劳而治惟若前所云者则安得不劳且勚哉四川之地与夷接不特松潘也幽遐僻絶之处之昧于礼法者亦多有之然则孟衡之举其职其可以自少暇邪烝民之诗曰肃肃王命仲山甫将之邦国若否仲山甫明之孟衡之职犹是也下文又曰夙夜匪懈亦岂非孟衡所宜务哉孟衡有将明之才而勤于夙夜其施于治尽乎是非之公不吐刚不茹柔使善者有所恃而立不善者有所畏而改其人皆知礼秉法而后为治功成则孟衡之贤将与仲山甫等矣今年考绩来北京既课最而归其乡友刑科给事中郭君邦器求予文赠行予故为序如此宦成而怠予知其不如是也亦以致予愿望之意云耳
　　赠洪知县序
　　新喻知县洪侯钧字维衡尝以持敬名斋而求予言予嘉其志为作诗以勉之至是刑科给事中张君固谒予曰洪侯治吾新喻乆矣志足以有立才足以有为凡设施举措无不当于理政脩事治而民爱之顷以诖误来当路者必欲别其是非无使受垢为下有司勘其实今皆得白遂防恩以归固既为侯喜而亦为吾邑之民喜也请一言赠之夫令于民为最亲所谓民之父母也民情莫不有所好有所恶令既近民知其好在是则与之其所恶者则勿以施焉此父母爱子之道也令以爱子之道施于民使皆得其所好而去其所恶则民之爱之有不如子之爱其父母者乎今皇仁如天笃意养民凡所以兴利去害而布之政教者既详且备为令者推而行之父母之道尽矣然或非其才于是有壅而不行或颠倒以病民者是故有如维衡宜为人之所惜也然则维衡之归宁可不知所自惜哉夫天降才于人使之能行其道行而得其宜有以惬于上恵于下是之谓善用其才而亦为无负于天维衡其能无负于天可必也新喻临江属邑其君子尚礼教而务名检故易孚小人则勤力而知分故易化维衡以父母之道施之而其人皆爱戴如父母则岂惟无负于天而亦无负于上之所任矣今之县令防所慎重不轻畀人者盖以民命所系也能为令将无不可为者维衡勉之
</div>
    <div class="pagination">
<a href="抑庵文集_page22.html">上一页</a><span>...</span><a href="抑庵文集_page18.html">18</a><a href="抑庵文集_page19.html">19</a><a href="抑庵文集_page20.html">20</a><a href="抑庵文集_page21.html">21</a><a href="抑庵文集_page22.html">22</a><span class="current-page">23</span><a href="抑庵文集_page24.html">24</a><a href="抑庵文集_page25.html">25</a><a href="抑庵文集_page26.html">26</a><a href="抑庵文集_page27.html">27</a><a href="抑庵文集_page28.html">28</a><span>...</span><a href="抑庵文集_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
