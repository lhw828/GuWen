<!DOCTYPE html>
<html>
<head>
    <meta charset="UTF-8">
    <title>乾道稿淳熙稿章泉稿 - 第 23 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>乾道稿淳熙稿章泉稿 - 第 23 页/共 57 页</h1>
    <div class="content">　　送蓝吉州
　　前嵗公开府隣疆我适移山防深遣戍斋阁逺投诗去国哀王粲逢人说项斯春秋其我罪观过可仁知流转今初定保持端自谁笔难穷记牍礼欲簉賔墀累日方求棹传闻遽觧只云那有是及此信无疑春事峥嵘际农工劝相时吾曹一身计父母百年思鴈渚新浮緑杨堤亦褭丝兹时系舡地异日寄书期学道安时顺余寒近酒宜临分意无尽公尔岂其私
　　寄李防州
　　自入湖南路驱车得屡停流传虽有句次舎或无亭崄絶犹云未艰危不易聼真宜太白醉未信屈原醒我去方蛮府公归合汉庭愿言均沛雨尚想独当霆白雪故寡和黄麻湏六经诏除期不晚得以慰飘零
　　送江宪移京西漕
　　流转江湖后飘零嵗月余仅能瞻玉节忽已报除书借防情虽切依刘计已踈二天元不逺大厦岂殊居使者澄清事明廷献纳摅循行聊偃薄朝觐勿踌躇防士独苦节清江空旧鱼昔闻曽诵此今日定何如
　　呈李和卿法曹
　　使者趋朝后参军捧檄初重湖来至险两月聼闲居岂是拘形役真成畏简书祠官请已再邮传报何防风雨工欺我江山頼起予刍薪频益槚防稚苦无储凿枘寕防此冠緌信有诸何心事刀笔但觉愧樵渔观水知除满防云见卷舒故人方幕府见谓合何如
　　问候周子充丈
　　抗疏有歴载宣麻兹一朝漕河讙啓闸江水待乗潮岂有防龙辈而从鸥鹭招定应聊偃薄寕事久逍遥世既仍才羙居还絶吝骄龂龂自防慝皜皜本光昭往者资先觉今焉倚后雕公如再廊庙我亦遂箪瓢
　　寄诚斋先生
　　迩日使岭表歴论无此贤谁欤记南海久矣赋贪泉已上蓬山直还居吏部铨省郎迟岂恨宣室夜重前掌制宜鸿笔谈经合细旃兹为重儒术何止用诗仙四海推鸣鳯孤生怅跕鸢长安近抵日蜀道逺如天【辰故黔中郡地】防褐春风倚归心夜雨悬十年期撰屦斗食政穷边
　　寄刘子澄先生
　　春雨寒犹积春园木又荣武昌闻别驾生米见题名安否逢人问书题阙便行周园懐细履陶酒忆徐倾防合知何日羇栖尚此生向来犹楚越今日遂蛮荆妻子饥寒累交朋时势情未应终薄禄当复事深耕
　　魏辰州生日
　　昔在思文献今焉见典刑玉良中有韫陂广外无形毓秀舒淮水飞声出汉廷恩虽予符左官未继氊青谕俗书隂徳传家刻孝经庶防相感格于以称丁寕万象皆春气斯人乃徳星否臧斯列上耳目岂途聴松茂寒仍秀兰幽逺更馨不惟归盛羙并用祝脩龄
　　何叔信生日
　　既自科名就方勤问学为一官寕恨晚万里此其基晁魏通家旧沅湘识靣迟髙懐每倾倒胜日共追随要拟维熊什惭无黄绢辞乃翁松柏茂骥子渥洼姿
　　贺吴仲权召试馆职
　　重为湖外别难寄日邉书讵敢疏风义欣闻有诏除图书天禄阁文阵玉堂庐秘记资讐校人材务飬储端如策晁董不比召严徐惟我髙曽世曽仍位序居永懐元祐始絶叹建炎初衰谢今如此凄凉实在予【高祖尝为秘阁校理曽祖为秘书少监】
　　蕃欲为辰阳之行适寺簿先生以使事来武陵既获再侍又蒙俯用近者寄上鄙韵赐之辄复次韵叙别并呈子实百六丈
　　嵗事有丰俭民情关悴荣蓄储虽具数郡邑颇空名为国深存虑劳公作是行违离频领引邂逅复心倾有志空前躅无成愧此生匆匆还进棹草草仅班荆对雨埙箎句防云手足情千林唤归去一雨劝催耕
　　张次律见招欲同一诗人饮既见乃新定逺令刘旦元赞也诘朝与之别别后寄之并寄次律
　　张侯呼我饮云欲醉诗人我媿野无格君能髙出尘句中真有畵笔下信如神不待平生识由来一语亲众皆嫌坦率意独取天真颇恨匆匆别殊乖欵欵陈王官欣旧辙蛮语昧初询起此穷途哭端非倾葢新度江风吼夕发轫雪飞晨行路嗟离濶题诗报苦辛
　　咏笋用昌黎韵
　　山居何所用种竹并楹轩聴雨宵防寐揺风日破烦春来仍引蔓雨后竞添孙迸砌思移石妨池欲废盆隄防虞采掘检束费晨昏自是林深茂非因地独温有朋如角立布阵似争骞戢戢株虽短骎骎势已存郤行才避碍逆曵遂难垠婢喜频防歩儿欣屡发言纵横从可目散漫孰寻根蚁败湏攻穴羊侵要补藩骤惊疑九合还讶若车奔岂害偏藏径何妨便满园拥培规我力振抜果谁恩坐见身长堑行防箨蔽垣苔俱滋湿晕兰与王芳荪未肯低前辈终当及次畨万杉真浪说千橘更何论蹇傲冬方见隂森夏乃繁务令収晚节忍把助朝餐此日聊成隐它年定改门韩公留句伟侯喜漫名掀韵险言无丽搜穷笔殆髠直将摅欝闷底用役神魂示子斯同作哦吟莫接□
　　谢知县文相率泛舟且访寓舎并呈子畅兄
　　父老延见后诏书宣布余临流具舟檝散歩辍车舆天气清而朗物情和且舒聊为曲江饮报此暮春初人物玉相倚山川画不如要穷诗律细寕遣酒行疏既益园官菜亦留溪友鱼风期湏我辈乐事见群居欲去鹭前导重来犬入裾还迂长者辙薄憇野人庐
　　既别文显兄弟晚宿日光寺书懐寄之
　　别君当以诗此物不充饥二事交为病吾曹均坐兹欲谈殊烂熳趣去苦凄悲晚宿投幽寺翻思赴野期风灯半明灭雨叶乱纷披安石畏作别渊明当语离萍蓬居靡定燥湿志难移问隐俱携弟躬耕皆有儿懐哉衡泌乐可以共栖迟
　　口占
　　稍不作山行山行眼界生晚禾塲已筑宿麦地初耕丱角収牛防青裙负水甖自安如有道所乐是无营我亦懐兹愿胡为计莫成
　　挽向参议
　　丞相遗家法云仍多耐官着鞭期一跃失路困千盘竟死诸侯客空留神武冠枭鸾终异志松柏遂孤蟠前辈今无防临风特屡叹臧孙宜有后厐老遗之安
　　七言律
　　立春日呈彦博并帖审知
　　忆昔少陵身在蜀遇春曾忆两京梅我今久隔鄊关念病后徒惊节物催不见过门长者辙可怜到手故人杯长亭与想东征路栁色青青拂面来
　　晚春呈全真
　　九十日春余十日庭隂已作夏扶疎桃花浪暖且振檝燕子日长空废书故人行行重作别倦云悠悠思定居及此莫孤朝与暮易胜书礼问何如
　　周愚卿出示杨谨仲墨帖
　　成都旧日掦雄宅今在清江鸥鹭洲颇念书题成间阔忽逢翰墨见风流芗林草木年仍故此老诗篇晚更遒官事安能久覉我何时载子以扁舟
　　建康回使寄范帅从求诗帖许而未至
　　作意投公好赋诗无盐竟自突西施生憎逼仄饥寒态不尽从容质问时已办过江还败兴要期重谒愧无辞夜光明月虽防暗白日青天不碍知
　　闻子耕司户兄非一日昨见墨帖于中州又诵五言长篇于刘子澄许今兹乃遂识面輙题絶句以叙区区
　　墨妙初防眼自明诵诗还见五言城不惟喜获吾党士要是未防山谷盟我亦可怜耽句癖君其勉力振家声祗今此道寒如水莫以微官取重轻
　　马上读子肃诗集并懐子进子仪
　　一雨初収更有凉我时驱马度危梁溪山惯见少新意诗句熟窥多旧行【仆先见此集他本】不使髙飞向台省忍教微禄滞柴桑难兄难弟俱竒士寕愧诸洪出豫章【谓驹玉鸿也】
　　夜坐读书有感示儿曹
　　昨夜秋风入短檠试繙编简似前生不求甚觧慕名语足记姓名嗤老兵但得作诗穷有味曷忧从宦久无成汝曺未可还翁学当念无田事笔耕
　　伏读时中胡公墓志輙用澹庵省斋铭诗之韵从仲威昆仲求本
　　千年亷蔺凛犹寒岂似乞人夸豆箪经病汉儒颛学癖义求秦火未烧残名章可愧功言立门户在君兄弟难至寳独完元自贵用轻寕事雀空弹
　　曽耆英録先提举著述及屠龙禾谱与先世志文见贶副以长句次韵为谢
　　试用初如江发源斯人欠使百其年有孙觧保书如束过我不嫌寒乏氊郡守旧闻曾奏疏鄊人今日有经筵纵云録后有前例循吏艺文应并编
　　曽耆英自太和携所録谢民师观妙诗文副以长句见恵次韵酬答
　　别时黄落问山风见日清霜鸣哑钟二谢有诗皆可诵七言兼与见传宗举幡故异司救右徒闻吕氏从君独凄凉能过我逢迎敢作谬为恭【耆英尝从观妙学诗太和近有攻令之变皆士子所为云】
　　张因叔尉曺借示贑陈丞择之文编以长句还之
　　子昻髙蹈固家风诗到后山仍更工何事栖迟犹五斗向来推许漫诸公【谓张安国钦夫】平生但记逢人说一洗真成凡马空今日宦逰得此士知君不类溧阳穷
　　读山谷文
　　深居度日浑亡頼小役逾旬抑又疲到防青山恃青眼随行黄卷有黄诗少陵授受后千载此老风流彼一时众作沛然虽莫御要云万折必东之
　　通问贑州留尚书并寄三首
　　去冬曽作送行诗岂料重临嵗甫移盍遣徳星均四海愿令竹马快并儿使君不独符仍剖刺史还闻节再持吏治久安民则化九重于此有深思
　　畴昔王门耻曳裾毎懐端拜献公书简编讫遗防后餽赆分霑忧患余只信此心无改事讵知彼譛欲何如属闻盛府重开幕适此故山归驾车
　　陛下胡为先一州是公岂合久诸侯东江西江水且涨南山北山春正浮促席久思宣室问都人愿覩翰林逰我家懐玉山之下亦拟探竒谒道周
　　贺周待制兼直学士院
　　重闻陆防掌丝纶可念公朝道必伸暂向玉堂还旧直亟从鳯沼防通津招来賛普邉疆肃诏感山东徳意新谁谓文章财小技计功端合画麒麟
　　呈曽侍郎逮
　　思人防作访茶山竹宻如云不敢删未觉风流成嵗逺政繇伯仲力追还长公旧日曽一识末路后来遭百艰邂逅探嚢得行记赠公试遣略承顔
　　赠萧叅议徳藻二首
　　诸侯賔客湖南盛东海萧生汉帝知前后相望真一揆流传况复有新诗鄊来识靣嗟无地今日登门可自迟未信千岩趣归去近传新把峡州麾
　　平生苕霅防扁舟意在斯人岂漫游闻道千岩有高隐甚思一见苦无由虽云药石稍亲近未害烟霞厪揽収况是交承我伯父援兹论契许前不
　　寄郑秘校
　　吾邦豪杰未多闻义薄云天独数君遇歉登仓真甚恵当郊置驿信徒勤目前米价未为贵我自囊空先有云食粥敢言今数月更忧无粥但芹
　　闻宋伯潜李和卿孟飬直有审察之命
　　柴门一闭动经旬何许书来事得新骆驿诏追三县令峥嵘名耸汉廷臣浩然岂忆南山旧太白寕歌泗水春赋就梅花如肯寄长安不足少年人
　　观贾元放书迹寄其弟季承
　　古寺荒凉客寓居闭门百事付乗除学知定力贫非病诗见新功乐有余化鹤已空今已矣骑鲸何防问何如追懐存没伤零落底事秋来音讯疏
　　寄赠汤司諌二首
　　御史曽追庆厯唐有孙还是绍兴汤絶知骥騄难羇绊故遣松筠试雪霜如许人才岂终弃要之日月本何伤欝孤台上蘓仙句多载寥寥无和章
　　自闻寛法离新州日日江头数过舟学子尚知称述作君王寕不念谋猷五车颇困十年读一见蕲胜万户侯我亦东归苦无日待公行矣勿迟留
　　赠杨左司三首
　　白下初逢使广轩始披云雾见青天黄花红叶蒙深赏白髪青衫又十年举室尚为湖外客一身还上浙江船莼羮鲈鲙虽佳矣不是东归重惘然
　　先生文力早骞腾今代词人尽服膺已见陈诗歌上夀更湏作颂纪中兴敢如杜集髙岑比尚媿韩门籍湜朋政尔周流不知届况于朝夕遂师承
　　有来闻说上封章造膝言之外敢昌但见诏除频宠渥是知明圣识忠良都司万事无不理一语九州当致康况此十年门下士反从勾漏吊沉湘
　　寄林运使三首
　　番禺城下牂牁水亦复分流过此州使节长瞻万里外尺书忽到五溪头酸寒应念卑堪说竒胜聊云旧所逰岭海滞公犹未召蛮荒着我更何尤
　　门第违离又一冬素书寥濶便艰通身随囬鴈辞湘水官许骑驴看华人笑半生躭落拓自欣三径着疏慵頋惭囊粟无功受勤动终年是老农
　　忆昨登门误取知再焉犹复似当时已容尽醉尊中酒更辱频询别后诗落落有懐那得写悠悠重见果何期南山幸迩朝天路凖拟追随竹马儿
　　寄曽运使
　　携诗十载旧登门一见长思阙细论岂忆犹蒙记名姓故情仍许奉罍尊临分更俾传家集请事于今行嫡孙傥有新闻幸无弃素书无只报寒温
　　别曽运使
　　钟陵寂寞防何年公自茶山又一传万里未能攀老鹤晚风那复聼鸣蝉乖离毎觉如思古流转何知复拜前賸欲相从还索去候门稚子望归鞯
　　投徐运使
　　白社多年井迳荒有孙还复以诗昌此懐愿识亦已久兹日能来岂所望萸后菊前霜错落地长家逺客凄凉平生知己晦庵老为我谈公遣堕旁
　　别徐运使
　　风声富贵毎多偏造物于公独俾全笑我效矉忘露丑不知学歩返难前侏儒自合奉囊粟卫尉何曽直一钱我地有饥能任耻熟闻髙义薄云天
　　程阁学知建寕府入对二首
　　日邉飞下诏黄新大府潜藩属老成一代儒宗还北阙十年法从对延英从容定有回天力咫尺重闻曵履声便觉儿童语音好谢公今起慰苍生
　　湖山十里芰荷香穏送朝天一夜航前席固应思见贾留行政不待徴黄悬知笔下三千字小试囊中一二方自笑侯芭今白首弹冠何敢企王阳
　　送周礼侍赴召
　　昨奉书题嵗且更毎逢人士说先生名高正倚斯文在身屈不妨吾道行天以苍生付安石孰能三径老渊明自怜留落端何幸得向溪城一送迎
</div>
    <div class="pagination">
<a href="乾道稿淳熙稿章泉稿_page22.html">上一页</a><span>...</span><a href="乾道稿淳熙稿章泉稿_page18.html">18</a><a href="乾道稿淳熙稿章泉稿_page19.html">19</a><a href="乾道稿淳熙稿章泉稿_page20.html">20</a><a href="乾道稿淳熙稿章泉稿_page21.html">21</a><a href="乾道稿淳熙稿章泉稿_page22.html">22</a><span class="current-page">23</span><a href="乾道稿淳熙稿章泉稿_page24.html">24</a><a href="乾道稿淳熙稿章泉稿_page25.html">25</a><a href="乾道稿淳熙稿章泉稿_page26.html">26</a><a href="乾道稿淳熙稿章泉稿_page27.html">27</a><a href="乾道稿淳熙稿章泉稿_page28.html">28</a><span>...</span><a href="乾道稿淳熙稿章泉稿_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
