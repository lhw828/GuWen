<!DOCTYPE html>
<html>
<head>
    <meta charset="UTF-8">
    <title>剑南诗藁 - 第 40 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>剑南诗藁 - 第 40 页/共 193 页</h1>
    <div class="content">　　电掣半空云黯黮舩浮积水浪凭陵茫然不辩身何处犹喜东南见墖灯
　　又
　　遥望湖塘炬火迎才归村舍雨如倾畏途囘首知安在催唤儿童暖酒铛
　　幽居书事
　　莫叹人间苦不谐清时有味是归来己因积毁成髙卧更借阳狂护散才正欲清言闻客至偶思小饮报花开纷纷争夺成何事白骨生苔但可哀
　　又
　　安命知天更不疑幽居最爱早寒时手中书堕初酣枕窓下灯残正剧碁鲜鲫每从溪女买香菰时就钓舩炊山隂清絶君须记雪里骑驴未办诗
　　晩霁
　　雨断檐余滴云疎日漏明人其如积潦天自活疲氓溪碓舂香稻霜丛剪绿橙书生久愁卧作意赋新晴
　　又
　　涨水返旧壑浮云归故山园丁艺蔬去邻妇赁舂还乔木苍烟外孤村落照间莫嫌樽酒薄且用破愁顔
　　雨后散歩后园
　　淡日轻云未快晴涓涓沟水去无声为怜一径新苔绿别就墙隂取路行
　　又
　　泽国霜迟木未疎秋来更觉爱吾庐芭蕉緑润偏宜墨戏就明窓学草书
　　示客
　　十年犇走每思归喜湖边昼掩扉社燕免教嘲作客海鸥曾是信忘机晖晖晩日収新稻漠漠新寒试夹衣留客盘飱君勿笑一畦蔬甲摘初稀
　　甲子晴
　　今日甲子晴秋稼始可言老农喜相觅随事具鸡豚埽地设菅席酌酒老瓦盆耳热仰视天何异倾金尊牛羊散墟落霁色满衡门起舞属父老勿恨此酒浑
　　后一日复雨
　　一雨三日水抹隄南村北村云凄凄天公约束龙返宂不忍嘉谷沈涂泥日光清薄潦未缩起视又叹行云西初才淅沥洒窓户俄已湍泻鸣沟溪丰防相椉若翻手振救小缓辄噬脐穷阎腐儒不预此且収芋栗寛儿啼绍兴庚辰余游谢康乐石门与老洪道士痛饮赋诗既还山隂王仲信为予作石门瀑布图今二十有四年开图感叹作
　　二十余年别石门灯前感旧欲消魂人生万事皆如梦自笑区区记劎痕
　　又
　　爱酒黄冠鬓如雪石门邂逅一樽同悬知久作此山土愁对畵图秋雨中
　　雨中遣怀
　　秋稼连云饱不疑宁期一败莫支持雨如梅子初黄日水似桃花欲动时正昼螡虫驱不去终宵鼃黾怒何为防年气象堪流涕禾把纷纷满竹篱
　　秋思
　　秋来情味更堪论身寄城南五亩园委辔看山无铁獭【梅圣俞马名】拾樵煎茗有青猿【王元之小童名】陂塘夜雨添新涨原野烟芜减旧痕岂是平生少亲友略无人肯访孤村
　　秋雨叹
　　点点滴滴雨到明凄凄恻恻梦不成窓间残灯暗欲灭匣中孤劎铿有声少年读书忽头白一字不试空虚名公车自荐心实耻新丰独饮人所惊太行千仞挿云立黄流万里从天倾遗民久愤世多故孱冦何足烦长缨霜风初高鹰隼击天河下洗烟尘清投笔急装须快士令人絶忆独孤生【独孤防蒲人前岁死于峡中】
　　雨中小酌
　　晨起占云日日西吾庐烟雨正凄迷愁看场上禾生耳且泥杯中酒到脐窓日几时飞野马瓮天惟是舞醯鸡前村着屐犹通路自摘金橙捣鲙齑
　　衰病有感
　　衰与病相椉山房冷欲氷在家元是客有髪亦如僧愁絶穷秋雨情亲独夜灯西邻有甘井聊得曲吾肱
　　又
　　倦枕先鸡觉寒汀伴雁孤寂寥谁省録衰疾且枝梧鹤骨秋添瘦龟肠夜自呼葢棺吾事定未敢泣穷途
　　又
　　羁宦一周星归如化鹤丁灰心成寂寂霜鬓失青青小智空自贵大愚元不灵客来应絶倒扶病讲丹经
　　雨止顿寒遂有晴意
　　雾雨昏昏地气腾盘中朝暮厌驱蝇未看霁色排隂翳先觉清寒洗郁蒸唤客喜倾新熟酒读书贪趂欲残灯明朝乐事真当贺山北山南曵瘦藤
　　秋晴出游
　　雨余清冷近霜天拄杖闲拖不挂钱黄叶舞风初防防碧渠通溜正溅溅无情日驭工催老耐事天公听放顚薄暮行歌竝湖去有人偷様畵癯僊
　　悲秋
　　形骸枯槁病侵陵少睡长饥一老僧霜夜羁愁更无赖莫收书策且防灯
　　又
　　萧萧衰鬓点新霜人静房栊易断肠等是闭门愁里过任敎风雨坏重阳
　　又
　　残年孤寂不禁秋醉自凄凉醒更愁冨贵空成守钱虏吾今何止百宜休【司空表圣自言有四宜休】
　　又
　　小雨帘栊惨淡天醉中偏借乱书眠梦囘有恨无人防枕畔橙香似昔年
　　久雨道怀
　　暮年惜日月木落辄动心闲居念亲友所愿闻足音风雨断官道吾庐况幽深渺渺云水郷萧萧芦荻林草茂豪鸣蛙天阔无来禽四顾此何处悠悠付孤斟
　　野步书触目
　　村落初过雨园林殊未霜幽花杂红碧野橘半青黄飞鹭横秋浦啼鸦满夕阳最怜山脚水撩乱入陂塘
　　月下
　　月白庭空树影稀鹊栖不稳绕枝飞老翁也学痴儿女扑得流萤露湿衣
　　九月十日
　　不须扇障庾公尘散地翛然学隐沦风帽可怜成昨梦菊花已觉是陈人昏昏但苦余酲在草草久无佳句新叹息吾生行已矣老来岁月似犇轮
　　秋晴园中山禽絶多有感而赋
　　九日秋隂一日晴山禽应喜我闲行幽吭弄暖闲相命劲翮凌风远有声熟果啄余看核堕细枝衘得欲巢成名园美防不飞去似比交朋犹有情
　　灯笼
　　我年十六游名场灵芝借榻栖僧廊钟声才定履声集弟子堂上分两厢灯笼一様薄腊纸莹如云母含清光还家欲学竟未暇岁月已似犇车忙书生白首故习在顚倒简牍纷朱黄短檠虽复作老伴目力晃不可常平生所好忽入手摩挲把挈喜欲狂兰膏防灔支达旦秋雨萧瑟输新凉讨论废忘正涂乙遂欲尽发万巻藏所嗟衰病终难勉非复当年下五行
　　舟过南庄呼村老与饮示以诗
　　我昔过此时荷花粲云锦今我复来游霜露已凄凛郷邻福苦薄积雨败垂稔禾头耳熟计难高枕所惧忧吾君岁暮诏发廪勿言村醪薄排闷聊共饮
　　又
　　云吞落日大风东北起隔林鸣两鸠当道行众螘晴来未三日雨候乃复尔我场何时干嘉谷在泥滓丰防岁所有游惰古所耻努力敎子孙天公终可倚
　　秋夜独过小桥观月
　　湖上萧萧叶落频小桥东畔岸纶巾乍圆素月升寒璧欲散微云蹙细鳞有酒便应遗世事得闲随处胜官身笑谈但恨朋游少安得幽人与卜邻
　　绍兴中与陈鲁山王季夷从兄仲高以重九日同游禹庙后三十余年自三桥泛舟归山居秋高雨霁望禹庙楼殿重复光景宛如当时而三人者皆下世予亦衰病无聊慨然作此诗
　　重楼杰阁倚虚空红日苍烟正郁葱郷国归来浑似鹤交朋零落不成龙人生真与梦何挍我軰故应情所钟泪渍清诗却囘棹不眠一夜听鸣蛩
　　杂兴
　　风雨鸡喔喔雪霜柏森森独居虽无友二物感我深
　　又
　　万物各有时蟋蟀以秋鸣我老自少眠那得憎此声
　　又
　　涨水入我庐萍叶黏半扉日出水返壑念汝何由归
　　又
　　清霜染丹叶秋晚粲如春囘首风吹尽天公解戏人予秋夜观月得疟疾枕上赋小诗自戏
　　贪看霜月歩亭臯不觉寒侵范叔袍且倚诵诗驱疟鬼断无人寄碧腴膏【唐小説载郑防妻病疟杜子美敎诵子璋髑髅血糢糊等句以却之又元微之谪江陵病瘴白乐天自长安寄以碧腴膏】
　　后春愁曲【并序】
　　予在成都作春愁曲颇为人所传偶见旧稾怅然有感作后春愁曲
　　六年成都擅豪华黄金买断城中花醉狂戏作春愁曲素屏纨扇传千家当时説愁如梦寐眼底何曽有愁事朱颜忽去白髪生真堕愁城出无计世间万事元悠悠此身长短归山丘闭门坚坐愈生愁未死且复秉烛游
　　秋花叹
　　秋花如义士荣悴相与同岂比轻薄花四散随春风黄菊抱残枝寂寞卧寒雨拒霜更可怜和蔕浮烟浦古来结交意正要共死生读我秋花诗可代丹鸡盟
　　寄题朱元晦武夷精舍
　　先生结屋绿岩边读易悬知屡絶编不用采芝惊世俗恐人谤道是神僊
　　又
　　蝉蜕岩间果是无世人妄想可怜渠有方为子换凡骨来读晦庵新著书
　　又
　　身闲剩觉溪山好心静尤知日月长天下苍生未苏息忧公遂与世相忘
　　又
　　齐民本自乐衡门水旱那知不自存圣主忧勤常旰食烦公一一报曾孙
　　又
　　山如嵩少三十六水似卭郲九折途我老正须闲处着白云一半肻分无
　　病思
　　夜窓孤影怯青灯瘦着秋衣欲不胜光景正如寒圃蝶情怀却羡病寮僧篝炉冷落烧残叶襌榻欹斜倚古藤莫怪頺然遗世事鬓丝日日镜中増
　　病愈
　　秋夕高斋病始轻物华凋落岁峥嵘蟹黄旋擘馋涎堕酒渌初倾老眼明提笔诗情还跌宕倒牀药褁尚纵横闲愁恰似憎人睡又起挑灯听雨声
　　病中忽有眉山士人史君见过欣然接之口占絶句
　　蜀语初闻喜复惊依然如有故郷情绛罗饼餤玻璃酒何日蟇颐伴我行【睂州以罗褁饼餤至二十四子号通义餤玻璃春郡酒名也亦为西州之冠】
</div>
    <div class="pagination">
<a href="剑南诗藁_page39.html">上一页</a><span>...</span><a href="剑南诗藁_page35.html">35</a><a href="剑南诗藁_page36.html">36</a><a href="剑南诗藁_page37.html">37</a><a href="剑南诗藁_page38.html">38</a><a href="剑南诗藁_page39.html">39</a><span class="current-page">40</span><a href="剑南诗藁_page41.html">41</a><a href="剑南诗藁_page42.html">42</a><a href="剑南诗藁_page43.html">43</a><a href="剑南诗藁_page44.html">44</a><a href="剑南诗藁_page45.html">45</a><span>...</span><a href="剑南诗藁_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
