<!DOCTYPE html>
<html>
<head>
    <meta charset="UTF-8">
    <title>四库辑本别集拾遗 - 第 51 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库辑本别集拾遗 - 第 51 页/共 81 页</h1>
    <div class="content"> 【《永乐大典》卷一万四千四十六「祭」字韵，页九上引「陈耆卿篔窗集」。(影印本第一百四十五册)】 
　　路祭王知县文
呜呼，叶县之政，发源君家。凫舄不朝，奄落暮霞。青山，等是死尔。觞以送之，不如我同里。
 【《永乐大典》卷一万四千四十九「祭」字韵，页二上引「陈耆卿篔窗集」。(影印本第一百四十六册)】 
　　祭王存道总干文
呜呼，存道！手足以挥万字兮，不能取一京秩。舌足以泻三江兮，不能愬其穷于造物。伊少日之爽迈兮，可以横飞于空阔。谁牵其翼使下垂兮，乃欲达而不达。屹贤书之两登兮，且迟迟乎一枝之折。稔之以太学之虀盐兮，始升名于解褐。人意其平昔之抱负兮，可以勇行而不臲。柰之何入眼之青衫兮，已不禁乎垂脰之白发。沃教雨于洪都兮，慰儒生之枵渴。屈俎豆而裨军饷兮，疑其不足以有发。或曰梯远而级大兮，固无嫌于猥屑。胡命之不融兮，屣百年于飞雪。慨吾党于胶庠兮，早相从而甚悦。耳惊闻于不祥兮，初甚疑其浪说。恍二千里之铭旌兮，自湖湘而归浙。乃知君之果死兮，欲叫天而孰为之彻。呜呼，万事无端兮，前途如漆。一生英概兮，今丘今穴。气有聚散兮，岂问贤哲。文以为酹兮，千秋此别。
 【《永乐大典》卷一万四千四十九「祭」字韵，页八上引「陈耆卿篔窗集」。(影印本第一百四十六册)】 
　　先祖墓祭文
士有足不出户，而乡邻染其善，彼嗣被其福者，吾祖是也。譬诸硕果，己则不食，而胚胎润泽，来者甘之。故吾祖之衰，太半秋叶。而独吾父昆弟，克儒厥家，克保厥田庐而无失也。此非吾祖沉朴，不较波流所暨然耶？今耆卿忝兹恩之题，归拜墓下。视松楸秃干，犹有生气。吾祖之在九京，当亦笑粲歆此酒也。吾祖更阴相之，俾世守不坠。则祖之令名益章，敬再拜以祈。
 【《永乐大典》卷一万四千五十「祭」字韵，页十六上引「陈耆卿篔窗集」(影印本第一百四十六册)】 
　　祭伯父文
嗟乎！士之离桑梓，蜕 【惓】 松楸，而客于千里之远者，名与利饵之也。其贫刻骨，而迄恬于利。其毫满腹，而终遯于名。逐逐他土，之死弗醒。虽然，此不足评也。伯父之生也，不以丰悴为工拙。则其死也，岂以远近为圆缺。临命泚毫，笑指秋月。此时此意，其与留连妾妇者影相绝矣。伯父无憾也，而耆卿则有憾焉。始而往不得已也，中而归可以处也。可以处而不欲，伯父之志也。欲与处而不能，耆卿之媿也。前岁之春，辱枉其车。今岁之秋，止枉其书。以为安邪，则已告病。以为病耶，言则炯炯。呜呼，岂谓耆卿身未及前，而伯父之目已先瞑也。仲兄之来，告我窀穸。所重憾者，力如蝉翼。呜呼，伯父远矣。耆卿之憾，无从释矣。纷纷多言，祗益为赘。天实为之，柰之何哉。呜呼尚飨。
 【《永乐大典》卷一万四千五十「祭」字韵，页二十下引「陈耆卿篔窗集」。(影印本第一百四十六册)】 
　　考妣墓祭文
今岁夏五月乙酉，集英殿赐进士第、不肖孤辰在选中，退而泣下沾襟曰：「匪孤之能，父母之德也。」惟父种学澡行，踬于名途，又不得怡愉以老，独畀付在耆卿。曰：「而雪吾，吾其不死。」吾母与闻此言，手持厥家，而纵耆卿于学。震凌风雨，间关几恸，然不敢一日舍学以嬉。愿母迄寿且康，庶万有一可共斗禄也。呜呼，母又死矣，荣念灰矣。去秋一檄，实惟邦君之意之。黾勉行迈，卒以捷告，春官复染指焉。昔也劳而弗收，今也惰而获。虽一第琐尾，不足以耀。然户门之责微塞，泉壤之志略伸。识与不识，咸口诵二亲之贤，而谓天理不终泯也。耆卿何力之有焉。继自今愿永无怠，以答扬二亲之遗训。若曰豢于禄，而不知义，不肖孤实之。矫首青山，尚克临鉴。
 【《永乐大典》卷一万四千五十三「祭」字韵，页十五上引「陈耆卿篔窗集」。(影印本第一百四十七册)】 
　　祭董子顺母文
呜呼，人事好乖，从古而然。倚伏乘除，尸此者夭。淑哉夫人，勇往教子。珥千金，掷如敝屣。天毒降戾，伯也不年。泪眼关山，堂几不萱。仲也起家，蓝袍归觐。贺斝横陈，足洗前恨。而复不竟，陨霜于春。既哭其女，仍摧其身。呜呼，种果道边，岂不风雨。迨其实兮，弗使染指。变化起灭，固理之常。乃如夫人，尤可恻伤。身后千锺，生前杯酒。靖言思之，谁薄谁厚。
 【《永乐大典》卷一万四千五十三「祭」字韵，页十五上引「陈耆卿篔窗集」。(影印本第一百四十七册)】 
　　祭陈监所生母文
呜呼，不腆敝邑，山空水深。令子云来，实护我心。旬日所闻，萱花不树。其果然耶，当食失箸。我观世缔，蒲叶槿花。枯者匪夭，荣者匪遐。惟其家声，泊厥阃范。煦 【煦】 常春，皦皦长旦。千六百里，在汉之湄。长风柏船，魂其蚤归。
 【《永乐大典》卷一万四千五十三「祭」字韵，页十五下引「陈耆卿篔窗集」。(影印本第一百四十七册)】 
　王迈：《臞轩集》十六卷
王迈，字实之，又字君实。仙游(福建)人。宋淳熙十一年(一一八四)生。嘉定十年进士。官教授、右司郎官等职。淳佑八年(一二四八)卒。赠司农少卿。《宋史》卷四二三有传。四库馆臣自《永乐大典》辑《臞轩集》十六卷。
现存《永乐大典》录：
王君实臞轩集 【四十一条】 　王实之诗 【一条】 　臞轩文集 【一条】 
臞轩先生集 【一条】 　《清江三孔集》引 【一条】 　《莆阳志》引 【一条】 
以上共四十六条，馆臣漏辑者十五条。
　　戴老堂为城西林兄作
春酣。玉帝垣居北，老人星现南。重哉忠孝责，硬作脊梁檐。阙下唐时裔，城西戴老堂。熊丸甘子嗜，鸡馔饱亲尝。至行熏吾里，精心契彼苍。定知家庆远，兰桂剩流芳。环堵陈图史，高堂奉旨甘。桂枝和月种，萱草
 【《永乐大典》卷七千二百三十八「堂」字韵，页十二上引「王实之诗」。(影印本第七十册)】 
　　怀蒋力父监仓
冰结长江少跃鳞，天寒不见鴈来宾。翻云覆雨羞余子，霁月光风忆苦人。丹穴鹓鶵行毓瑞，北堂燕喜倍生春。万金消息何时到，一洗胸中万斛尘。
 【《永乐大典》卷七千五百十八「仓」字韵，页八下引「王君实臞轩集」。(影印本第八十二册)】 
　　岁暮呈同行蔡实甫
人生聚散类团沙，偶得联骖饯岁华。竹杖徐行忘了簥，村醪小酌胜如茶。乡情喜似轻千里，诗味相投各一家。便好扶玉京去，孤山深处看梅花。
 【《永乐大典》卷八千六百二十八「行」字韵，页十上引「王君实臞轩集」。(影印本第九十五册)】 
　　除夜共蒋力父有秋宿南浦馆
客里逢年酒半醺，篝灯课了送穷文。对共听巴山雨，入梦休思巫峡云。好整衣冠朝北阙，新栽桃李属东君。平明各把菱花看，黄上眉间已十分。
 【《永乐大典》卷一万一千三百十三「馆」字韵，页十一下引「王君实臞轩集」。(影印本第一百十五册)】 
　　寄林少忠因为家叔再留之馆
　　　其一
择师难以择良医，争得奇功指俗迷。每羡君才如扁鹊，能为后学发酰鸡。作文须有夺胎法，卞惑先须刮膜篦。子侄明年看骨换，所求不止在刀圭。
　　　其二
年来师道孰知尊，温饱何缘得(免)君。鸿鴈暂为粱稻计，牛羊谁为牧刍勤。琴书到处聊娱目，羽翼生时要薄云。我偶书田收一熟，向来正亦病人芸。
 【《永乐大典》卷一万一千三百十三「馆」字韵，页十一下引「王君实臞轩集」。(影印本第一百十三册)】 
　　送林日升景高之毗陵傅氏馆
情好相投岁月深，那堪天外话离襟。京华浊暑邻三伏，荆水清风直万金。鸿鴈稻粱聊老计，蛟龙云雨有初心。三年名遂荣归去，椿桂堂前候好音。
 【《永乐大典》卷一万一千三百十三「馆」字韵，页十一下引「王君实臞轩集」。(影印本第一百十三册)】 
　　读庆元党人家乘
　　　蜀中游公讳仲鸿景仁似尚书之父
羣伪欺天日，宋臣去国时。朝扶皇帝玺，暮植党人碑。楚众齐难胜，刘安晁遂危。抵龟公赞决，几事并先知。
　　　辨赵忠定公之寃
方喜儒宗用，无何学禁严。甘心师管晏，绝口说伊濂。天岂斯文丧，人忧善类歼。一鸣公甚伟，直气戢羣憸。
　　　争朱文公之去
石显权倾帝，穰侯势逼王。羣狐争伺夜，丹凤独鸣阳。阊阖辞天仗，洋川佩郡章。谁尝舒亶唾，有舌巧如簧。
　　　论韩侂冑之专
侂怒如 【关】  【阚】 虎，曦谋比井蛙。公乎一死，国尔自忘家。庾亮尘难污，刘舆腻莫加。修名与姱节，皎皎玉无瑕。
　　　料吴曦之叛
　　　　其一
本朝诸大老，谥议两忠公。公去道乡远，名垂太史同。一时无显位，千载播清风。韩吕多孙子，毋须 【添】  【忝】 乃翁。
　　　　其二
时流酣富贵，雅道冷如菰。甘附武韦势，相师张孔谀。识污随婢，气短事家奴。使读忠公传，还能泚颡无。
 【《永乐大典》卷一万一千八百八十八「党」字韵，页六上引「王君实臞轩集」。(影印本第一百十九册)】 
　　重修 【兴化府】 学记
毗陵张侯之治莆也，下车之明日，令于学曰：「莆壤墬褊小，赋入薄，不敌江浙一大户。而家习诗书，多出魁人韵士，为中州冠。吾闻泮宫养士多而稍少，突不黔者累月。吾将为尔士续食焉。」主计以其经费阙若干来告，籍既上，于是捐金钱二十万济其乏。已而曰：「是苟纾目前耳，如来者之不可继何？」会吏白有废剎曰崇福，岁租余三百斛，例以供浮费。于是又割其田相学庾。阅三朔莅学，见诸生有声于列者，曰：「先生辱贶衿佩垕矣。亦知十三斋旁风上雨之不可居乎？盍诸往 【《永乐大典》影印本以下缺失。】 
 【《永乐大典》卷二万一千九百八十四「学」字韵，页一下《莆阳志》引「王迈撰重修学记」。(影印本第一百八十七册)】 
　　 【清江三孔集】 跋
三孔先生，曰文仲，经父；曰武仲，常父；曰平仲，毅父。元佑间，是与二苏齐名。当时黄太史有「二苏上连璧，三孔立分鼎」之句。其居乡则与原父、贡父相后先。今虽庸人孺子，皆知其有二刘三孔也。兄弟俱进士高第。经父举贤良方正，对策极陈新法之害，直声尤凛然。至厉名节，博学工词章，则有未易伯仲者。若历官出处大概，《实录》载之焉详。独其文世所见者，惟毅父《续世说》、《珩璜 【新】 论》、《诗戏》凡三集。旧所称《经文集》五十卷，《诗书论语说》、《金华讲义》、《内外制》、《杂文》百余卷，与毅父他文今皆不复传。迈来清江，敬拜祠像。亟访其后，既寥落无闻，家集又往往散逸。冥搜旁索，日缉月缀，始得一千八百余篇。属教授许成之新、蕲春知监徐得编次，且属新广东帅幕刘性之、新分宁知县徐筠、清江主簿曾焕校定，迈亦时自寓目于其间。既成，厘为上中下三帙，合四十卷。少傅大丞相、益国周公冠之以序。于是一家遗文，一郡阙事，得以粗举。夫士君子之立言，其传与不传，盖有幸不幸，未遽以存亡显晦，为能否工拙也。况三先生名声卓卓，自不可掩，奚待文而后见。而迈窃有意于此，盖亦徒好其文，欲因是以取重于时哉！前辈之风流酝藉，日以泯没。凡可按以窥寻想象其万一者，幸未百年，尚可访求。而卒置之，则未免慊然于中，此迈之所以拳拳也。卷数比旧所称殊不类，度多阙遗。且虽参订，终不无舛误。惧复散亡，乃锓诸梓。有志于是者，幸竟成之。庆元五年四月望，朝奉大夫、权发遣临江军、兼管内观农营田事、濡须王迈谨识。
 【《永乐大典》卷二万二千五百三十七「斋」字韵，页四上《清江三孔集》引「王迈跋」。(影印本第一百八十八册)】 
　苏泂：《冷然斋诗集》八卷
苏泂，字召叟。山阴(浙江)人。苏颂四世孙。其卒年在南宋末前后。四库馆臣自《永乐大典》辑《冷然斋诗集》八卷。
现存《永乐大典》录：
苏泂诗 【十七条】 　苏泂泠然斋集 【二十五条】 
《江阴志》引 【一条】 
以上共四十三条，馆臣漏辑者六条。
　　重到西湖
都下重来百事非，故人相见少相知。绝怜水减西湖瘦，更喜兵强北虏衰。顾虑每怀医国计，仓黄犹忆过家时。书生老矣都无用，自卷波澜入小诗。
 【《永乐大典》卷二千二百六十四「湖」字韵，页二十下引「苏泂诗」。(影印本第十九册)】 
　　美人
美人隔秋水，别我今何时。晨兴念良觌，路远莫致之。安得双翅翰，飞去东南陲。矢心菖蒲花，白首以为期。
 【《永乐大典》卷三千六「人」字韵，页二上引「苏泂诗」。(影印本第四十二册)】 
　　拜年人
　　　其一
来车去马拜纷纷，岁岁年年不惮烦。拜得老人山上去，一番儿女各当门。
　　　其二
小年踯躅随羣队，长大悲伤怕物华。爇罢天香来影室，不行人事便归家。
 【《永乐大典》卷三千六「人」字韵，页二下引「苏泂诗」。(影印本第四十二册)】 
　　昭君村
都将心事与琵琶，青冢魂归路转赊。赢得故乡儿女子，至今头白不离家。
 【《永乐大典》卷三千五百七十九「村」字韵，页十四上引「苏泂诗」。(影印本第五十册)】 
　　税马盘沙(二十余里)
故里何人起卧龙，飘然琴剑只西东。马头忽与长安近，又听三茅观里钟。
 【《永乐大典》卷五千七百七十「沙」字韵，页八下《江阴志》引「苏泂诗」。(影印本第六十册)】 


　韩淲：《涧泉集》二十卷，附《涧泉日记》三卷
韩淲，字仲止，号涧泉。开封(河南)人，后徙上饶(江西)。宋绍兴二十九年(一一五九)生。其仕履始末无考。戴复古有挽他的诗说：「休官二十年，隐居溪上宅。」嘉定十七年(一二二四)卒。四库馆臣自《永乐大典》辑《涧泉集》二十卷，《涧泉日记》三卷。
现存《永乐大典》录：
韩淲 【一条】 　韩淲诗 【二十二条】 　韩淲集 【一条】 
</div>
    <div class="pagination">
<a href="四库辑本别集拾遗_page50.html">上一页</a><span>...</span><a href="四库辑本别集拾遗_page46.html">46</a><a href="四库辑本别集拾遗_page47.html">47</a><a href="四库辑本别集拾遗_page48.html">48</a><a href="四库辑本别集拾遗_page49.html">49</a><a href="四库辑本别集拾遗_page50.html">50</a><span class="current-page">51</span><a href="四库辑本别集拾遗_page52.html">52</a><a href="四库辑本别集拾遗_page53.html">53</a><a href="四库辑本别集拾遗_page54.html">54</a><a href="四库辑本别集拾遗_page55.html">55</a><a href="四库辑本别集拾遗_page56.html">56</a><span>...</span><a href="四库辑本别集拾遗_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
