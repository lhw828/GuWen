<!DOCTYPE html>
<html>
<head>
    <meta charset="UTF-8">
    <title>金文靖集 - 第 9 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金文靖集 - 第 9 页/共 20 页</h1>
    <div class="content">　　赠李彦安赴荆门州学正
　　白髪萧踈老教官防回相见在朝端三迁不为年劳转九考深知作育难舟过淮南春渐近路经湘浦雪犹寒荆门此去携家便珍重斯文好健餐
　　云谷书楼图为礼部郎中萧伯辰赋
　　南楼面面虚楼上惟藏万巻书满架芸香春暖后隔林灯火夜凉初鹿门尚想厐公宅盘谷犹懐李愿居久别云林无限思公余重忆看新图
　　赠胡海澄临江教授【时为中书舍人以母老乞便地迎养】
　　列职十年居禁侍除书一日遂私恩君家夀母堪迎养吾郡诸生縂在门长昼松隂分讲席四时江影照清尊考亭千载流风在待得归休与共论
　　赠贡士熊广赴金坛训导
　　圣代求贤意独加早年膺荐见才华朝端选士先兴学京下为官复近家驿舍雨凉醒别酒马头风急送飞花他时教育看书最云路相期未有涯
　　赠南阳知县李桓圭【时三年大朝】
　　鳬舄来朝防玉京日瞻龙扆拜光荣新春雨露从天降白日香烟满袖生久聴闾阎称岂弟况逢朝着有清名还官好慰斯民望当宁于今想治平
　　送葛延琮南京都察院检校
　　三载京华数往来荐书交上得贤才九重丹阙承恩快一日青云得意回南去香烟随防服北瞻霜雪满乌台到官预想多清暇日对钟山送酒杯
　　松鹤为刑部主事刘斆赋
　　老气峥嵘不可羇苍松白石旧相依海霞暖防丹砂顶山月寒生白雪衣赤壁当年曽入夣青田此日独来归也知骨格非凡种为尔摩挲思欲飞
　　挽曹编修父
　　生平不为利名牵阅世今过九十年七品褒封荣里闬一官萧散在林泉乾坤久付浮生外风月空余览秀前遥望三茆吟楚些为怜令子重澘然
　　挽文江刘子长
　　黄梁夣防竟何如薤露歌残事已殊当日枫宸腾一鹗至今花县忆双鳬乡山暮雨精灵逺墓道西风草木踈喜有贤郎能振抜蜚声今巳上云衢
　　已酉秋九月廿一日扈从车驾巡边
　　瞳昽海色隠朝暾载笔从容侍至尊天上旌旗悬日月云中笳鼓壮乾坤九霄驻跸虹光合十里连营虎士屯白首扬雄惭献赋驱驰何以报深恩
　　过将台追忆先皇
　　忆从先帝北征时亲奉銮舆誓六师威驾风云严号令阵分龙虎耀旌麾指挥掌握真无敌驾驭英雄政有为一自鼎湖仙去后防回过此重凄悲
　　赠翰林侍讲余学防还西昌【二首以老疾告归】
　　禁苑同官三十年忽闻承诏赐归田玉堂金马贫如旧流水闲云客似仙解组未能忘去国聴鸡无复朝天今晨相送情无限潦倒空惭雪满颠
　　南望青原思欲飞临岐那忍把征衣缙绅共惜张翰去乡里争迎贺监归竹簟暑风清昼逺沧江白石宦情稀他年倘遂归休愿有约山中访板扉
　　赠潘参议文奎【二首以修史事毕告老而归葢予同年也】
　　国史新成宠渥优故人拜命遂归休毎惭秉笔陪清论久念同朝事校讐行李光华充赐槖图书萧散载扁舟极知别后难相即且为樽前一少留
　　闻君南去赋归欤鴈荡山前有故庐泉石自堪供啸傲烟霞应得侣樵渔岂无野老论心事亦有儿童起居问讯故人黄少保年来生计縂何如
　　赠梁教谕萼赴衢州府学教授【以实録成陞除】
　　五载论交在石渠史成又见拜新除赐金且喜光行李典教宁忘载旧书文物只今称两浙衣冠自昔重三衢兹行努力勤师道讲罢应知乐有余
　　送礼部郎中况伯律赴苏州
　　南宫进秩久为郎又覩分符出帝乡周室自来推牧伯汉廷今喜得循良花明紫绶承恩露日射绯袍染御香此去吴中待苏息好敷善政继甘棠
　　送周时敏赴南阳训导【仲方先生孙也】
　　逺持教铎向南阳相送都门意独长芳草夕烟停去斾緑槐踈雨湿行装古人为学严师道今上求贤急治康努力斯文期逺大前人徳业政相望
　　送曽鼎佥宪广东
　　天书重拜外台臣衣绣翩翩出紫宸驿路霜清飞马首闗河雪霁动征轮漏声尚忆金门晓梅信先传庾岭春南海早须苏困弊周爰好为徧谘询
　　送刑部主事陈虬还家焚黄【永丰人甚贫】
　　蚤嵗蜚声迈俊髦青云列侍映西曹一心报国惟氷蘗三载还家尚布袍御勅交龙涵晓露仙舟画鹢泝秋涛焚黄不日登丘陇存殁应知荷宠褒
　　赠何迪宗赴寳庆府照磨【同除者十人】
　　羣贤连茹喜遭逢拜命聨翩出九重莫谓郡寮居幕属极知节概秉清忠山城腊尽梅争发水国春回雪正融料想过家胜衣锦乡闾欵迓意偏浓
　　赠罗继鼎赴福建理问
　　清晓除书降紫宸一官迢迤向三闽圣朝自是严钦防藩属于今重简抡雪霁闗河瞻去骑天寒驿路促征轮谳刑自昔闗隂隲务俾斯民洽至仁
　　赠罗宜范肇庆照磨
　　防年相见在瑶京士论推君独老成半世无营安澹泊一官新拜荷恩荣岭南行处山川好幕下吟余案牍清见説先亲敦行谊力期忠孝振家声
　　送陈彛训再授湖广参议
　　宦游十载叹驱驰藩阃重临异昔时补报未忘明主意暌离不尽故人思旧时文采公卿识此去声名父老知见説楚乡人重困早宣徳意徧诹咨
　　和答同年邓时俊【为揭州府通判】
　　侍从频年厠列卿白头犹自忝虚名匡时但愧才无补佐郡多推政有成五夜星辰环禁籞九天日月照蓬瀛重逢喜叙平生话况有新吟慰客情
　　挽厐处士夫妇【其子振舒为中书舍人】
　　毎嗟伉俪不同归薤露兴歌事已非徳善至今闻里闬声容犹想在庭闱春风宿草悲埋玉秋雨丛萱忆防机圣代褒封昭盛典故山同穴有光辉
　　送陈三防赴建安训导
　　去春阙下暂相逢又此携书出九重久别未忘懐耿耿朝回犹惜去匆匆昔年交谊推陈重此日传经辟马融共説建安人事美紫阳千载擅髙风
　　送叶汝梅赴福建运判
　　三月雨晴莺乱鸣朝回送客不胜情船经沾渚片帆逺路入闽山一骑轻自昔煮盐资利用只今输粟更充盈深期出纳蠲奸弊要使商民颂徳声
　　刘氏母九十夀诗【刘修撰冲之母也】
　　鹤髪埀垂映北堂年登九袠益康强儿孙长日供滫瀡邻曲无时献夀觞蔼蔼丛萱深雨露森森慈竹耐氷霜况逢圣代推恩典鸾诰新颁荷宠光
　　新正访邹侍讲偶成【寓居顺承门之西】
　　独骑官马踏晴沙来访城西侍讲家栁巷柴门成物色菜盘椒醑入年华西山卷幔留残雪北阙当轩驻紫霞久住金门成小隠不妨诗酒寄生涯
　　挽御史黄公宗载母李氏
　　见説髙年七十过忍闻薤露遽兴歌绣衣违侍云霄逺禄养荣霑雨露多故里乌啼悲宰树青山马鬛暗烟萝贤郎述徳存深孝太史书铭永不磨
　　四月廿五日随驾出拜郊
　　宿雨初晴莺乱鸣翠华晓动出宫城栁边万骑分行出花里双旌引道行帐殿风清香雾湿周庐天近暖云生时巡总道多恩泽父老相逢説太平
　　随驾过西湖
　　载笔从容扈乘舆经行偶得过西湖林花朶朶迎人笑水鸟双双向客呼雨洗防碑荒緑藓烟埋废刹长青芜欲论往事皆尘土立马东风日又晡
　　闰四月九日随驾宿龙虎台
　　军都邑废巳无城龙虎台空尚有名山绕平原烟树緑天连碧海暮潮平清宵宿卫闻笳响拂曙趍朝聴鼓声传道乘舆催早发中军先己抗前旌
　　六月十五日哭子添禄作
　　尔生三嵗忽云亡夀天何能问彼苍自念奔驰违骨肉可堪痛哭在他乡鳯台落日游魂逺牛渚愁云系恨长悲恸满懐无处着眼枯惟有泪成行
　　七夕
　　雨洗烦嚣属早秋露华月影静悠悠谩从天上占乌鹊空向河边望女牛旅馆倦吟偏对酒谁家乞巧独登楼自縁鄙性真成拙欲诉天孙半是愁
　　中秋宴集和答胡学士
　　直舍西头俯禁城卷帘坐待月华明诗题防笔夸先就酒注银瓶劝满倾蟾桂风清微有影金茎露下不闻声北来此防应难得且共酣歌咏太平
　　赋黄侍读瑞菊诗【二首】
　　旧植芳丛护粉墙一枝红艶独呈祥骈花疑夺天工巧异质偏含雨露香华萼有心同晚节双娥无力倚新妆当年三迳浑闲事未许陶潜独擅芳
　　朝罢看花日防回开筵数喜共追陪竞传红玉双呈瑞未许金钱独占魁并蔕重含瑶露润聨葩髙映紫霞开玉堂展巻题佳句流庆应知及后来
　　题秋江巻
　　黄台地逈接沧洲有客栖迟独罕俦夜雨湖边三亩宅西风江上一虚舟凉云野水秋无际岸芷汀兰晚更幽何日投簪归梓里访君南浦共追游
　　题刘南奎赠行巻
　　与子同朝交谊重往来深识故乡情十年游宦青云逺一日还家昼锦荣白髪未能忘孝养丹心只益奉皇明巻中题赠多知己毓徳深期保令名
　　赋赤壁赠萧长史用导之靖江
　　大江东去碧溶溶水浄平沙接逺空月下胜游非旧日眼中遗迹感英雄猨啼防岸孤帆雨鹤唳沧洲一笛风料想登临无限意题诗还忆访坡翁
　　赠康志髙致仕还庐陵
　　新颁御勅墨淋漓白首休官愿不违嵗晏天边孤鹤逺春风林下一人归龙河雪色侵行舫官道梅花照锦衣明日匡庐重回首鳯城缭绕五云低
　　题郑氏白云闇巻
　　白云渺渺欲何之遥望金山对古祠翠滴松楸余旧恨隂连桑梓系深思四时荐祀存家礼百世文章有墓碑流庆绵绵应未巳况闻继述在佳儿
　　赠胡太守琏还泉州
　　泉州太守最相知十载常懐防面迟喜有清名留海郡况闻事业重明时朝来五马穿花出雪后孤舟向日移圣代只今思治理好将衣食慰黔黎
　　题张天台滦河归兴
　　久闻作县有清声三载惟图答圣明忽向青云辞宦辙深懐白日照忠诚东风酌酒金陵馆夜月扬帆白下亭此别应须重相见悬知鹗荐有公卿
　　赠晏彦文佥宪山东
　　早将姓字籍金闺又覩乘别帝畿十载居官心似铁三春持节绣为衣声驰当道豺狼避力奋遥空雕鹗飞为説山东凋弊久便须揽辔遍询谘
　　赠王持翰掾河南都司兼寄黄伴读体方
　　三年京国独相知逺别那堪对酒巵淮浦好山晴似画汴堤新水緑如漪春风洛下堪携酒夜雨辕门好赋诗我忆故人黄伴读为言千里重相思
　　赠宗鲁贝广文还新淦
　　去年蹔防忽相违此日重来慰所思金阙早朝曽赐酒玉堂夜语谩论诗斗南冠冕文星聚泮水弦歌化雨滋惭愧菲材叨宠遇感懐何以报明时
　　挽敬先廖检讨
　　嗟君不见涕泛澜未读铭文鼻已酸藜阁青灯闲砚席词林白髪少衣冠日边鹤化魂应逺天上楼成梦已残南望孤舟回旅榇青山叠叠暮云寒
　　题曽沂渊沂滨清隠巻
　　沂上幽居乐隠沦清心久巳谢尘纷日长鸥鸟闲当户雨后山光逺到门花里琴尊娱好客案头书帙课诸孙舞雩尚想前人旧此意何时与共论
　　赠黄彦子赴竹山教谕
</div>
    <div class="pagination">
<a href="金文靖集_page8.html">上一页</a><span>...</span><a href="金文靖集_page4.html">4</a><a href="金文靖集_page5.html">5</a><a href="金文靖集_page6.html">6</a><a href="金文靖集_page7.html">7</a><a href="金文靖集_page8.html">8</a><span class="current-page">9</span><a href="金文靖集_page10.html">10</a><a href="金文靖集_page11.html">11</a><a href="金文靖集_page12.html">12</a><a href="金文靖集_page13.html">13</a><a href="金文靖集_page14.html">14</a><span>...</span><a href="金文靖集_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
