<!DOCTYPE html>
<html>
 <head>
  <meta charset="utf-8"/>
  <title>
   诚斋集 - 第 119 页/共 120 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   诚斋集 - 第 119 页/共 120 页
  </h1>
  <div class="content">
   予中男次公之妇翁李仲承主簿窀穸有日其子仁羸然衰服来谒予再拜哭而请曰先君主簿幼辱先生与之防又辱与之婣今且纳石壤下微先生孰与特书其迹有迪功郎蕲州黄梅主簿罗君惟一所书之状在惟先生则哀之予哀而吊之曰诺即发书观之其辞曰仲承讳槩仲承字也姓李氏故为官族世有名人其支有仕至二千石者独仲承之曽祖兆祖循皆潜徳不耀至其父通直郎次鱼荐诣太常得官为长沙酒正歴桃源金谿丞以卒有田仅百畆无赢仲承少时起于贫襟度轩豁言貌矜庄若贵公子见者敬之称为秀子弟力学自奋为文抽轧气力磨濯肺肝务出竒不与人为同嵗壬午试乡举与其弟渠聮中戊子仲承复魁经试礼部发防论风俗之弊谓天下之患莫于大上作而下不应尤莫大于下不应而上辄止杂引经传指据眀切而主之以孟子礼忠仁三自反之説同试者异之口传以熟榜既掲不中又相传称屈印三罗君价卿宗卿月桥丁君无竞故与承仲为友又同试三君与选而仲承不第然不敢以得失相重轻咸逊仲承头角身遁而声昌翕然敬其为名进士仲承既不偶渐不喜为文务蓄専为已学酿郁六经以为语孟者经之门也为之训解成编发摘圣秘辞理渊彻人士有萧伯和者王才臣者与仲承之族子天麟者皆一时之俊而徃来质辨以仲承为宗推为乡先生云仲承持身谨处家俭教授乡里以淑诸人束脩之来量而后受苟未愤悱者必却之曰此无功之禄也义不素餐焉事继母友异母弟人不能间言凡三娶子男皆前二娶谢氏所生今夫人陈氏独无所生仲承以身淑之闺门雍如无戚踈意可谓有徳君子矣仲承自少而壮名声日张不惟仲承有以自期而人亦以泽世望仲承至晩无遇仲承若无意矣而望仲承者犹前日也然卒龃龉淳熙丁未始以累举试集英初调武冈军武冈县主簿丁母刘氏太孺人忧再调贑州贑县主簿贑守侍郎黄公艾宪使大卿俞公徴咸敬重焉发政论人物皆取平于仲承独呼为先生不以属吏视之仲承之所挟才小用之若此终官来归浩然林下又未遂其乐而死人以是尤惜焉仲承善与人交乡里名流缙绅贤大夫咸尚友之大卿杨公獬尹吉水以书币迎致县斋使其子受学而身自友之退而询政仲承推心不隠尝自家趋邑夜止逆旅耳属于壁得二人谈刘某之寃甚悉仲承诘朝以告尹尹曰此重狱也诘之果得其情刘得释且全其家然仲承不言刘终莫知之仲承于义所当言不爱力类如此得年六十八实庆元庚申七月十四日终三子仁伋侨侨先卒女三人长适承务郎监衡州安仁县税杨次公次适免解进士罗子介次适乡贡进士孔伯元孙男二人执中用中女八人将以某年某月某日塟于某所罗君之状云尔罗君亦予友且亲其所书仲承之行其事核其辞公铭曰謏学吃吃指墄为室君诣理窟刮见经骨身亨位窒功屯言蔚厥闻有崒千祀一日
　　李商霖墓志铭
　　淳熙阏逢执徐嵗月集星纪既生霸之三日逢掖学子数十百辈大防而恸于南昌县嵩安乡榻冈之野东西行者皆不得行且小观之亦为之恻楚则诹其居人曰是何物大人之塴一何送者如雨哀之如父母也曰近故竹林先生李其姓商霖其字也送而哀者其弟子员也先生隠者欤曰否先生墨兵之与居客卿之与娱上泝巢燧下沿刘李鲁壁之廋汲瘗之裒鸟迹之茫稗説之荒立天立人义阳仁隂畴中畴失畴理畴忽心椟榦根手揽滙源姟春兆千秋微万幽缫之若抽玉鸣金舂弥撞弥洪有荅防穷厥志孔武斡今以古逝将虙尧后皇黄虞我吐觉世之漓于雍于熈竟不其逢韫袭于衷百一其试其就岂细哉先生隠乎哉然则先生仕者欤曰否先生竹君之与处仪狄之与语节者处之凋者去之圣者储之贤者吐之得意二子死友不死君唱余赓狄哦余吟陵武五词柏梁七之建安煟起义熙孤峙甫白坡谷霆碎雷蹙东篱之馨西落之英魄渊秋明凌隂夏清栁嚖晩咽谷嘤晨发崖溜寒滑澥涛沃日楚客雌风燕侠白虹于句于聫大翫厥萹有癖于此曷晲于彼哉先生仕乎哉后九年客有过我者为余道之余凭乌皮几而耳之盖一语九太息也未几先生之子从政郎新武冈令君恕已自丰城犯隆暑走五百里谒余于庐陵南溪之北涯再拜者再伏而哭哭而起袖出文书二通跽而请曰此吾兄朝奉郎成州史君修已之书词与先君竹林先生之行状也先君即世既竁距今十有八祀而宿草拱木寂寂无纪惟先生罔靳其勤特书以焯诸幽不宁惟诸孤如天之福抑先君而尚有知也欣欣其乐康哉语毕又再拜者再余敬答拜曰诺先生讳晞説商霖字也世家丰城冠而孤事母夫人黄尽孝当是时兵荒荐仍生业屡空于耜带经负米致飬尝药侍疾无爱体肤执丧哀疚有人所难免丧十年言及其亲必泣如始丧者同产一弟字之训之淑而才同室同防逾三十年湫隘离居则与之市腴田筑善室尽逊先业身不着一簮云三试礼部无遇退归竹林士之从学者尊之曰竹林先生后以子追秩奉议郎曽祖仲文祖安常父倬皆不仕妻黄赠安人四子修已虚已胜已恕已伯季第进士仲叔未仕三女适人士黄应和端人刘尧仁孙男九人义方义章义问义和义行义荣义隆义端义山女八人先生之没以塴嵗之六月二十日得年六十有一铭曰
　　若有人兮嵩之罔衷寳璐兮握夜光芰荷衣兮芙蓉裳旷一世莫我知兮退将返余竹乡溘埃风余上征兮晞余髪于扶桑登阆风而倚阊阖兮掲斗柄以酌天浆曷不化鹤而来归兮独令子孙之涕滂
　　夫人刘氏墓铭
　　客有自安福来者曰邑之西林有孝子朱云孙者一日衰绖羸然踵门而愬曰云孙不天有二痛极焉吾父母幸而偕老谓百其年以抚我子孙而母独先即世一痛极也艮斋先生尚书谢公谔尝言朱氏孝于事亲宜书汗青未及载于公之孝史吾母无传焉二痛极也云孙者窃闻之诚斋杨先生尝职太史又尝铭当世公卿名臣之功徳言行子诚斋故人也愿徼福于子为我乞铭于先生则吾母死而不死云孙与吾父不天而天也余曰云孙奚而得孝子之称谢公奚而欲书朱之事客曰云孙以母病革血指书词以祷焉又剔服为以进焉翼日有瘳它日复病革其妻曰子疡尚新妾也当进此者翼日复瘳他日父病疽云孙丙夜焫芗于臂以祷于天请以身代翼日疽溃里之士张鉴彭维岳等四十有二人上其事于县者至再前县令黄奭之尉张椿年记之而后令赵思日序之乡大夫欧阳俣又诗之谢公防之是以有孝子之称而谢之防谓宜书者也余即取谢公所述孝史与客阅剔股之事由隋而上未之前闻也惟唐有三人焉曰王友正曰何澄粹曰李兴谢公既书三人者以为孝则谓朱氏事宜书岂不然哉客曰栁子颂李兴而韩子绌鄠人何也余曰皆是也栁子恫其志故颂之以厉谇色韩子坊其流故绌之以儆毁伤于是客袖出夫人行状以请铭盖从政郎提防坑冶铸钱司干办公事陈章作也夫人刘氏邑之谷口人也自其穉齿靖防明淑父文蕴授孝经内则刘向列女传一读成诵竒之曰是不可以凡女子择对得朱君邦衡字正卿归事尊章伈伈孝敬勉正卿以学闑内之政囊箧细碎米盐靡宻夙夜尽瘁秋毫不以累其夫正卿招聘师友市书充栋以训云孙夫人垂槖以佐其费无小靳色正卿尝出见道旁弃一女子方晬雍树以归夫人鞠为己女既长嫁之嵗大侵谷贵必痛下其估寒者衣疢者药昏丧而匮者赒酷嗜葱岭书祁寒隆暑朝诵不懈梵宫坏隤倾防必葺每语夫子曰积善之涓流散之阜丘其富优优嵗在丙辰除夕前二日云孙率妇子鸡鸣沃盥秩初筵洁牺象楚笾豆丰肴蔌将百拜堂下上二亲千嵗夀夫人坐未安而逝享年五十有九一男云孙也一女适人士王大崧孙男一人定未冠爰谋窀穸爰诹偻句曰其嵗壬戌其月癸卯其日甲申其山上湖铭曰不有斯母不有斯子子不爱体母也痊只其痊其延考终厥年母年有止子心靡已古求忠臣不于而门有九其旻无吁其阍
　　宋故彭遵道墓志铭
　　一乡之人能皆富乎曰否有富必有贫能皆贫乎曰否有贫必有富然则天之生斯人一何其均而其赋斯人又何其不齐也曰不能曷为不能曰吾之于十指吾能使之齐则天之于万人天亦能使之齐矣然则天之于人其漠然无爱矣乎曰否然则曷为弗爱夫贫者而独爱夫富者乎曰其爱贫者有甚于富者奚其甚曰一家之中有壮子焉有弱子焉父母之爱弱子有甚于壮子故必以弱子属之于壮子天之于人也亦然一乡之中有富者焉有贫者焉贫者天之弱子也惟甚爱之故必赋富者而属之赋一乡富者所以属十百贫者也富者若曰吾自富也彼自贫也坐观贫者之冻馁若观冻蚁饥禽焉其不负天之属乎哉孟子曰一乡之善士斯友一乡之善士能不负乎天之所属斯可谓一乡之善士矣斯中乎孟子可友之科矣若吾州安福之士彭遵道者其孟子所谓一乡之善士者欤其中孟子可友之科者欤其吾所谓不负天之所属者欤遵道讳懐胷次恢踈旷无边幅结交奈乆耻言人过其事后母人无闲言中表称孝同居从兄不异同生士友称悌通儒安国尚书穿穴姚姒跌宕盘诰试文有司一再无逢喟曰言采其薇独不可乐吾饥取彼狐狸独不可纽吾衣则山中芰制藜杖芒履奔命云月之交猿鹤旁招胜流觞咏谈谑穷追幽事造极物外之乐悠然不知日之将夕夜之申旦也至于教子延师不逺千里厚币异礼以聘以延艮斋先生尚书谢公闻而悦之命其书堂曰经训大书三字掲之楣间遵道学者也非世之所谓富者也然慈而哀贫恵而劝分富者所不如也母谓缓急人所有俗子多藏吾所唾去故凡有扣者必称家赢缩倒囊垂槖无小靳色人有冻馁于我乎济人有札瘥于我乎剂人有窀穸于我乎瘗一乡之民爱之如亲四方之士慕之如归吾所谓不负天之所属孟子之所谓一乡之善士而可友不在斯人又将谁在嘉泰元祀八月乙巳无疾而逰享年五十有六三祀十有一月壬辰塟于安平之乡思塘之原曾祖璿祖仪父大球皆不仕配刘氏二子尚徳蚤士尚宾孙一男二女将竁尚宾以迪功郎新饶州余干县主簿罗子介之状来乞铭铭曰
　　山晖虹升中韬连城川光夜发下韬明月老彭之份气和以醇何物不春何人不欣曷其而辏其环曰道学环于身恵环于人穹隲其淑维兰维玉马鬛封之过者其肃
　　王同父墓志铭
　　贤否乌乎定曰定于众曷为定于众曰今有人焉一贤之与十贤之孰贤曰一不若十十贤之与百贤之孰贤曰十不若百然则贤否不定于众而奚定乎故孟子论用人之法终于国人皆曰贤夫岂不以众乎哉然则匡章一匡章也国人称其不孝而孟子独称其孝于陵一于陵也国人皆信其防而孟子不信其防将奚从曰吾从孟子然则国人众乎孟子众乎曰国人寡矣孟子众也独不见春秋传之论商周乎商以兆人亾周以十人兴而传乃谓周能用众非人之众也善之众也然则一孟子不众于国人乎哉孔子曰论笃是与君子者乎夫天下之议论至君子然后为论笃是一君子之论已众于天下之论矣而况一国之论乎今吾州之士有王同父者众君子之论合辞皆称其贤岂不众乎哉同父之贤于是乎论定矣同父讳异同父其字世居泸溪之桂溪其先有讳懐者生八子长曰勲次曰讃者庐陵先生之五世祖也勲者同父之九世祖也曾祖瑞祖章父度祖与父再世荐名春官皆有文名同父未冠丧二亲发愤自树自耕学获文鑚砺追琢至防寝食不数年贯综经史如月入牖靡罅不照操觚临纸如泉出山所向淙然也再试有司连中待试太学弟子员选其数百寻储书充栋署曰艺芳以斆诸子纾于殖货而棘于序賔啬于奉身而汰于济物荘于正家而寛于御下每遇年饥必发廪以活饿者其或水毁必方舟以拯溺者斯非贤而能之乎于是乗成先生监丞周公赋诗称之有朋俦防集之辞有天葩竒芬之辞平园先生大丞相益国周公赋诗又称之有清芬蔼家庭之辞有賸馥霑党术之辞艮斋先生尚书谢公作记又称之有君子长者之辞有忠信孝弟之辞夫是三先生者一人称之此已贤矣三先生同称之此又贤也一辞称之此已贤矣特称之屡称之不一称之此又贤也然则同父之贤众君子之论皆无异辞其贤于是乎论定其不然矣乎同父娶罗氏秘书丞日宣之孙也五男谦中养中敏中皆业进士有声时中执中及一女皆幼同父之卒以嘉泰壬戍闰十二月十五日年四十六其塟以眀年十一月某日其墓在某乡某原将辟谦中以迪功郎潭州长沙主簿徐楚之状来乞铭铭曰
　　附骥伊超千里匪遥附凤一飘千仞匪髙猗欤同父洵敏且悟是缀是附畴予敢侮维三先生焯彼日星遹观厥评遹成厥名维昔千驷维死无纪维有同父维死无死
　　西和州陈史君墓志铭
　　君讳公璟师宋其字陈其姓新蔡人也今居袁之宜春胄出舜后妫满朝奉郎守司农少卿赠银青光禄大夫式者其曾祖朝请大夫赠金紫光禄大夫之纯者其祖朝请大夫赠正议大夫外者其考赠硕人晁氏赠宜人徐氏者其妣也君某氏出也以父任歴鄂之蒲圻韶之曲江主簿澧州司理参军未赴丁母忧除丧为贑之防昌令又为静江府义宁令以荐者改宣教郎知筠州髙安县通判徳安府知开州西和州未赴西和请为祠官命主管建昌军仙都观卒年六十四终官朝散大夫君在蒲圻适武昌军垒增葺区庐发诸县属役它邑长扰独君所即工取佛老之废宫以为材就市井之庸保以为使不日而成卒乗交贺而田里罔觉嘉鱼缺令诸部使者檄君摄之邑之地卑背江面湖每嵗桃花水生环邑之境滙为巨泽亘数百里三邑之民不可以稼政和间唐令筑万顷隄以障之隄溃四十年莫之能复君率乃僚行视故迹荒度地势于是徙广就陿舍旧相新距故隄三百举武因两大之阨搤外水之咽发耕者七百人治之劳赉劝相勉以久利董以大家三旬而隄成截若霁红隠若金城连嵗大穰民厌鱼稲民歌之曰冯夷不仁兮淹吾畴以为湫天陈侯兮涸彼湫以为畴黄云兮被野后稷欣兮乘白云而来下一饭兮祝侯与大椿兮相永乎春秋总领王公炎闻而荐之后为枢使又荐之君在防昌属摘山之盗突入贑境张甚君首掲格外赏募猛士以蝥弧为前锋盗走太守侍郎陈公天麟表其绩以父忧去义宁地杂蛮汉崇山复岭商旅道断而官自鬻盐府散之县县散之乡故事皆强民售之君为设场听民自售罔不呼舞溪蛮间发乘以大盗师旅之后加以年饥君専意抚字民用昭苏蛮有奚其姓者黠而勇隂啸羣丑时闯汉疆君以防缚致麾下诸酋出谢君劳飨之谕以忠孝开以福旤感悦而去一境宁谧帅刘焞漕梁安世合章荐之宜州蛮叛帅王卿月招君议事遣往摄守君逊不敢当而条上平蛮方略卿月用之蛮汔平定髙安茶租挈重君痛节百费以他赋之赢代民输之民力防寛政声籍甚冠冕一路太守侍郎余公徴首荐之万里相继假守亦荐之君秩满造朝万里祗召继至复荐于朝而君已诣铨曺署徳安郡丞矣有防进职为中书除命时戎帅兼知徳安政用戎索鹰撃毛挚觇民细事以成其明道路以目君每事尽规横政小霁复州缺守诸部使者列于朝请以君摄凡五阅月作氷楼以代民兵之役严边备以激义勇之士提举尚书张公孝伯漕使刘立义提刑张垓交章荐之辰蛮叛帅枢使王公蔺檄君议事将辟为真守君复逊不敢当而条上平蛮方畧君凡再辞辟郡谈者髙之君至开州治赋不扰而裕聴讼不察而眀朞年而治民气和乐迨暇访求唐刺史栁公绰韦处厚之遗迹而追和其诗句峡中争传之有嘉禾一茎九穗生其境内部使者表其事以为君之异政所致制帅龙学尚书刘公徳秀率茶使王某同荐之给事程公叔达中书舍人陈公居仁亦屡荐之前后举者二十余人既归自蜀意已倦飞得请祠官超然自得悠然自放廼筑池馆廼艺松竹芳晨胜日防杖孤往诗狂酒圣胥命同社园翁溪友所至争席徃徃登山临水吟风弄月穷日之力至夕忘返嘉泰二年十一月朔子孙方罗拜称贺君忽慨然曰吾其归乎皆问曰翁既归矣又将焉归君笑而不答后五日夙兴焚香立而逝云娶骆氏賔王之裔也封宜人前一年卒二子元勲从政郎前道州军事判官元老将仕郎从君数月卒四女长适进士冯百药次适文林郎泉州观察推官孟雍皆前卒次许武徳郎贑州正将夏用中之子允徳次许进士易光延之子孙男二人衍衢治命以纳禄之泽奏补衢孙女二人俱幼君色粹气温表里如一可爱可亲至涖官谨度遇事必为凛不可夺然睦家庭笃亲故上信谊下势利闻人一善若已有之见人急难若身逢焉尤为龙学尚书刘公所知帅长沙道宜春闻君之丧亲临吊焉哭之恸禭之渥抚存其孤意恻恻也闻勲将襄君大事以夫人骆氏祔焉诹之夫重告曰其嵗癸亥其月辛酉其日丙申兹谓良辰县曰宜春乡曰信义里曰徳成原曰貂石兹谓良窀穸走一骑持李监岳逢原所书官簿来请铭铭曰
　　世罔能吏何以立我事我事未立我民已泣世防恵人何以字我民我民弗字彼奸防仁有炜陈君罔临不春有恵之政无恵之病有能之实无能之称谓无知己荐累其纸谓不逢时手两其麾俾或克夀可量厥就未就而萎何司为斯为君问天天且弗知
　　宋故朝请郎贺州斛使君墓铭
　　贺州斛使君讳僖字公和一字宗鲁其先河北胡氏在太祖皇帝时有勲臣曰兴曰槩者其祖也在仁宗时有为永定陵官属曰安石者四世祖也防丁谓雷允防擅移皇堂安石惧弃官遁身变姓名曰斛某云后家开封今寓庐陵曾大父道故将仕郎大父祥累赠金紫光禄大夫父继善故朝请大夫知汀州累赠中奉大夫君幼警敏好学未冠能赋试闽之锁防荐名前列后以父任非其志自右迪功郎用举者改宣教郎终官朝请歴郴州郴县主簿邵州判官临江军新淦县丞隆兴府丰城县令知贑州兴国县通判衡州知贺州未赴卒年六十二嘉泰二年八月十三日惟新淦以母忧不赴初主郴簿李金乱初定加之年饥溪蛮出掠汉民震扰太守择官转粟以赈羣蛮莫敢行君请行郡中壮之郡檄宜章令与俱至则令已移病矣君笑曰洞中真虎穴耶匹马孤往悉召酋长谕以朝廷威徳太守慈恵家诣人抚赒之无遗蛮众感悦相率送逾境既归太守举酒相劳曰非主簿孰了吾事是时公孙侍郎逢吉吴公郎中镒初仕于郴与君同寮俱称重焉在郴勾稽一年其余嵗月或摄邑事或摄幕宾或摄掾曹并以才择人叹独劳君裕如也逮賛邵幕民有兄弟以产讼者阅七八有司至是三十年部使者以属君君决以文法之平训以骨肉之恩相与感泣罢讼里民输租异时有司受输往往虐取利其赢以自入民甚病之及君下不民渔上不官朘赢则归之官输者懽乎以为创见逮令丰城乃豫章剧邑缿筩日四百纸君夘出辰毕老吏駴防退食再出吏呼一人立庭下以试君君顾曰此非晨来投牒者吏争曰即是矣诘之非也即杖吏观者如堵皆称神眀居亡何新连帅枢使王公蔺至幕府初开凛然风生诸邑震恐公笑曰惟正人可与极言民瘼矣首条三事以告如闗市之征有嵗入之常有庚逋之竒逋者一庚者十病民一也公使之帑有纸估之布有醯估之布大府之僚又有圭田估之布圭田者其田半其粟倍其粟一其估三是数者皆徴于县县将安出出于吏耳吏又将安出出于民耳夫以官戢吏吏犹渔民以官渔吏吏不渔民乎病民二也经常之布不及其初已三十年积而为逋钜万矣不举而蠲之徒为黠吏之外府耳病民三也王公曰微君忧民吾安闻此于是蠲徴商之积逋减经总之缗钱光宗登极诏议免诸郡无名赋以寛县道君白府祈痛蠲月贡之布谓之月椿者遂免十四邑地洼濒江恃隄为安异时一水县为巨浸民皆登屋不炊死者十二至是水复然盖甲子一周矣父老以曩事告皆泣君曰我在此若等毋恐君即循行隄上躬负一土囊以苴罅漏吏民争先趋之惟东北隅隄壊莫敢徃君寝食隄上夜漏二十刻视隄不没者三寸君黙祷且沉牲酒有顷水势顿却父老驩呼来贺水既落隄朽而阤君丏诸帅漕得钱三百万躬率吏民劝相板筑市木石择揵菑増卑培薄朞月之间新隄告成至今水不为灾隆兴茧丝之征曰和买者征之不均君上帅书请损益其政使尽善可久幕府沮之后漕使郑公汝谐变其法与君合云未几王公召登政地枢使施公师防忽表荐君改秩君惊曰吾与施公未尝有一日雅盖王公荐之时郑公汝谐为祥刑使者行部过邑见圄空已喜又见耆老士民数百人遮道请借留郑公曰若等应故事耶皆曰令之于民若保赤子即表荐君改秩逮宰兴国时贑之十邑治赋卬罚金君尽罢之一裁以法宿奸詟伏善良吐气助役之征敛之过厚民皆病之君计出为入嵗蠲缗钱数千郡丐粟于朝以防诸邑得二万斛吏鬻之君不赇吏兴国独寡君发吏奸乃均得之盗入老子宫杀守者尉求盗不得执平民掠治诬服君直其寃祥刑使者赵公不逷闻之以语太守俱论荐之逮丞衡阳郡有部使者二台与太守而三君中立不倚皆防其知常平使者李公楫荐以所知祥刑使者陆公世良荐以防吏吏部尚书刘公徳秀荐以公正聪眀桂阳缺守漕檄君摄之郡小而窭君痛省穑去日有羡郡介蛮洞无城无兵君募骁勇缮干甲训技撃军声载振羣蛮逺遁漕使陈公研荐君可二千石得临贺辞行诏免见令中书取君奏议以闻一曰君徳二曰役法其言端实可行朝论嘉之待次未上而君病矣竟以不起士夫嗟悼初临汀府君没太防人性严奉迎之官承顔养志惟恐忤焉及属疾尝药上食不以妻妾居亲丧以孝闻兄弟二人仲氏蚤世君字其孤训迪迄成仕有能称君性简易旷无畦畛其居官也吏惮其严民乐其寛爱惜公藏甚于家产坐曹聴讼至忘寝食遇事精明终归寛厚性本冲素不事华靡暇则读书或鸣琴奕棋虽家人子莫见喜怒初太防人将及月辰临汀府君假寐梦一释子曳杖及阶曰能仁寺僧也惊寤而君生娶陶氏朝请大夫尧夫之子继室董氏朝散大夫提举亳州眀道宫林公祖洽之状来谒铭铭曰
　　士患不位君夙乎仕位患不才君刃乎恢才患不遇君鴥乎翥我鱼我书我菟我符一麾在手十骑在廐蓘弗囷兮弋弗鹑兮龄弗椿兮于嗟旻兮
　　刘隠君墓志铭
　　出安福县北门四十里所曰东江之刘者儒家者流也予所识者曰尧京暨其子子柬子方曰立道曰仲谦暨其子希韩希仁盖予与尧京父子同登泸溪先生王公之门而立道仲谦又与予同僚于贑也独隠君季龄无一日之雅然亦闻其贤予犹子夀森手携族弟梦信所状季龄之行来求予铭予惊唶曰季龄未老何至于斯曰年五十又一何时曰嘉泰壬戌二月五日嗟乎予年七十有六而阅诸刘在亡者四五世矣信矣人夀几何也耶则论次而笔之君讳庭老季龄其字也其先出汉长沙定王发在唐曰景居髙安徙东江景十二世曰曼于君为曾大父曰彦章于君为大父曰江于君为考此君之系世也安福之名儒故桂阳县丞欧阳彦文今通直郎戴仲弼者此君之外舅且师范也其初从彦文仲弼讲习切磋学进进而文增增朝异而夕不同毎一文出二公必称焉谓同学子皆当避君三舍及贾于有司辄不雠年四十即归隠曰此岂古人为已之学耶署其堂曰养浩尚书谢公为之且记焉杜门取故读书之源乎六艺以钩其沈派乎诸子以泝其流泳乎迁固晋唐之史以傅其澜厉掲乎韩栁欧蘓之文以演迤其畔崖此君之文学也武经郎髙某夫妇侨死于里中老子之宫未塟其子器之如武昌谒亲故又侨死于涂器之有子尚幼有女兄新寡无子挈一孤女以依其弟至是无所于归君塟其三丧教育其子而廪其家以族子娶其甥而迎其妻母嵗大侵细民弃婴儿于野数百君为粥以食之至西成以归其父母二甿相仇甲欲潜兵其乙君呼来前折其不直者俾谢其直者释然解去庆元五年秋邻乡有山市曰双田墟者两山墙立一溪蛇行其间居民数百家在焉一日天欲眀溪水涌出倾一市往观未至水已登岸观者反走入室随入室又升楼水至楼又升屋水至屋未一瞬间数百家忽失所在庐舍人畜蔽流而下未午水涸漂尸满野哭声震天君往拯之载糗具棺槥恤生瘗死活者何数此君之行谊也配欧阳氏彦文女也二子绍元绍云皆业文有称绍云秋闱选充太学待试弟子员二女嫁进士张子华彭逢辰此君之家人也乡曰某乡原曰某原山曰某山此君之宅里也其嵗某甲子其日某甲子此君之塴时也铭曰猗嗟季龄洵恵且文文不于其邦于其身恵不于其民于其邻畴尼其伸莫亨其屯一岂其天一岂其人吁

　　诚斋集巻一百三十二
　　钦定四库全书
　　诚斋集巻一百三十三
　　附録
　　歴官告词
　　国子博士告词【乾道六年十月六日中书舍人范成大行】
　　勅左宣义郎国子博士丘崈等奉常礼乐之司成均教养之地号为博士非若它官正繄名儒始称清选尔崈行艺杰出气养以刚尔万里词华蔚然思覃于古俱以可大之业际夫有为之时歳当郊禋方欲刺六经而作王制士乐诵要能本三代以明人伦各勉厥修毋负所学可依前件
　　太常博士告词【乾道七年七月二十八日中书舍人范成大行】
　　勅左奉议郎国子博士杨万里六经之道同归礼乐之用为急故学官有博士员而奉常亦设焉皆所以访论稽古而佐兴人文也尔湛思典籍风操甚厉由儒林徙礼寺职名不殊柬擢之意则厚髙议显相以大厥官可依前件
　　太常丞告词【乾道八年九月七日中书舍人林机行】
　　勅左奉议郎太常博士杨万里等史而求野以言其文胜名为聚讼以言其説繁此礼家所以为难也曲台列属非博雅之士无取焉尔等克应兹选同升厥官究尔所学助吾着诚去伪之化顾不美欤可依前件
　　将作少监告词【乾道九年四月二十八日中书舍人王淮行】
　　勅左奉议郎太常丞杨万里等昔汉宣帝练羣臣核名实于时技巧器械自元成间鲜及其精于中兴有助焉朕以敦朴先天下设监置贰奉郊庙严武偹外固无所事必择人而授者盖养质望以待用耳惟尔万里古学精深嶷然多士之秀尔元鼎文才超迈出于众俊之表肆膺并命往司少事辨其物之良窳稽其工之众寡务为称职朕将汝观可依前件
　　广东提刑告词【淳熙六年正月二十一日中书舍人陈睽行】
　　勅奉议郎直徽猷阁江东提刑丁时发等昔大禹之叙九功曰利用以阜财厚生以养民以是播之于歌朕每惜其无传也后世敛取之无艺适足以亏用刑狱之不清适足以伤生颂声奚由而作乎今使者按临诸道虑或有此尔时发刚执而不回宜将漕事于湖疆尔宪通决而不惑宜将狱事于益道尔佃谋虑而必审宜将漕事于益道尔万里端实而不欺宜将庚事于广部夫蹈容容之习固不能以奋事作赫赫之声亦不能以济功各适厥中斯恊于选可依前件
　　广东提刑告词【淳熙八年二月五日中书舍人施师防行】
　　勅朝请郎广东提刑王防等国家分道以置使分使以建台鼎峙厥司各领厥职而通察列城官吏之臧否广之东为州十数朕常患其土地险逺而漕运难民夷杂处而讼狱繁常平或亏而茶盐之利不登也思欲选择详练政经之士为朕分理而振举之以尔防质行防肃尔万里志识通敏尔【阙】操尚清简皆以儒学之彦持节剖符有声于时兹予同畀以三者之命其往敬哉使人咸谓朕不忘逺而部刺史能得人如此则予汝嘉可依前件
　　直秘阁告词【淳熙九年八月五日中书舍人宇文价行】
　　勅朝请郎直秘阁新福建运副使陈孺等朕以闽广之间盗贼相翺翔肆命执拘以肃奸慝尔等备御惟谨节制有方坐令徒党之禽夷旋致民萌之安集式推殊渥以懋厥功或陞寓直之华或畀増秩之宠往祗休命益既乃心可依前件
　　吏部员外郎告词【阙中书舎人王信行】
　　勅朝奉郎直秘阁赐绯鱼袋杨万里朕虚郎选以待监司郡守之高第者又择儒学之士为之望尔刻意嗜古外和内刚发为慈祥动见称述三易麾节民甚安之擢冠星曹以赞而长往其谨法守肃吏奸用无愧清通之誉可特授吏部员外郎
　　吏部郎中告词【淳熙十二年五月二十三日中书舍人王信行】
　　勅朝奉郎尚书吏部员外郎赐绯鱼袋杨万里选部郎自魏晋妙于时选以诸曹功髙者为之歴代因革不同班品皆崇于他部本朝之制正郎之序益髙尔明经达学论议持正践滋久誉日转闻擢冠星曹精力于职论功稽状积阅当迁爰率彞章用晋厥次往祗茂渥益勉尔庸可特授尚书吏部郎中
　　检详告词【淳熙十三年正月十八日中书舍人呉燠行】
　　勅朝奉大夫枢宻院检详诸房文字陈仲谔等中台纪纲之所综宥廷宻命之所基弥纶禆赞实资司属汝仲谔粹而审尔万里鲠而亮扬彯周行誉处俱茂简知既久宜有逓陞或自枢掾而为郡公或自省郎而为枢掾其察民纲之得失稽兵政之治否则告而长使庙堂无过举则为称职可依前件
　　朝请郎告词【淳熙十三年五月二十六日中书舍人陈居仁行】
　　勅朝散郎枢密院检详诸房文字兼太子侍读赐绯鱼袋杨万里朕妙柬耆儒列之储禁若经若史敷绎发挥必期有补于闻见因不徒仿古具文而已唐臣諌萹兹焉彻巻畴庸顾可后诸尔以渊源正大之学再召为郎兹列属于枢庭仍参华于宫寀凡诵説讲劘之次皆箴规笃实之言直谅不阿忠嘉可尚一官之赏未足以酬卿也惟贽忱诚劲节论切事情道本仁义数十百篇之防尔固知之熟矣兹欲见于举行尚毋嫌于条奏可特授朝请郎
　　右司郎中告词【阙中书舍人王信行】
　　勅中奉大夫尚书右司郎中尤袤等中台之属隋唐有左右司郎中官后因之右府置检详自本朝熙宁始弥纶省闼举正稽违盖其职也事剧地要选用不轻尔袤问学该洽辅之以敏尔万里操履纯茂济之以和尔崈一才术通练持之以静兹予分命汝等赞吾二三大臣之政天下之事得习熟于闻见议论其可否推而行之何有不可哉往懋逺业以俟超擢可依前件
　　左司郎中告词【淳熙十三年十一月二十五日中书舍人陈居仁行】
　　勅朝请郎守尚书左司郎中兼太子侍读兼提领措置拘催钱物所赐绯鱼袋杨万里等东西府掾得自造政事堂与大臣商略可否属任顾不重哉尔万里问学醇深优为时用尔大麟见闻殚洽不求人知尔仲艺议论闿通可济世美或晋厥序或需其才并命同升师言惟允往其弥纶检用叶赞而长毋负有怀不尽之愧则官无旷事而朕为得人钦哉可依前件
　　秘书少监告词【淳熙十四年十月十一日中书舍人陈居仁行】
　　勅朝请郎守尚书左司郎中兼太子侍读赐绯鱼袋杨万里图书所萃英俊所躔号羣玉府为之领袖必以英儒尔博古通经士林翘楚外官朝迹具着劳能公府枢庭蔼有问誉贰于芸省亶谓殊迁班峻地严职闲心佚对兹新渥懋尔逺图可特授秘书少监
　　再复直秘阁告词【淳熙十六年五月四日中书舍人叶翥行】
　　勅朝奉大夫知筠州军州事杨万里朕登宝位缅怀儒英因其寄职之未还遂阅有司之列上复其旧物以示庆恩尔学造渊源文工雅健独信道而甚笃每见义而必为自召寘于星郎即弥纶于省闼俾领群彦擢冠道山显用有期遽从治郡矧寓直之延阁乃古有之青氊复以美官为尔之宠伫闻报最嗣有褒陞可特授直秘阁
　　朝散大夫告词【淳熙十六年四月二日中书舍人叶翥行】
　　勅朝奉大夫陈秀实等朕承夀皇之休嗣大歴服无疆惟庆海宇同之肆霈至恩周徧祉福京秩而上序进一列其懋职业以熙庶务可依前件
　　朝议大夫告词【淳熙十六年六月五日中书舍人叶翥行】
　　勅朝散大夫直秘阁知筠州军州事杨万里朕初践宝位省録旧僚眷言宏达之儒尝资论説之益用稽典亟疏异恩尔学逢其原文贯乎道自登郎省及升部司虽有铨叙弥纶之劳而能从容园绮之列劝读古训开道朕心逮夫进贰蓬山职清无事方日陈道术智谊之指乃遽引去遂分髙安之符朕惟不忘故盖所以示情将褒贤则莫先涣宠爰跻荣于两秩斯庆防于千龄祗服殊私勉图共理可特授朝议大夫
　　秘书监告词【阙中书舍人罗防行】
　　勅朝议大夫直秘阁知筠州行军州事杨万里士惟精于学识然后其是非公充于道义然后其去就果斯人之进将不为本朝之光乎以尔学有本原行无瑕玷为仁必勇平生自信而前议论不阿诸儒益髙其退素履方安于外补里言或愿其来归是用予之赐环咨之前席惟资秩之美尝贰夫蓬山矣名徳既升兹晋为之长焉夫收直节以厉风俗开公道以广议论朕之意不苟然也可特授秘书监
　　中奉大夫告词【绍熙元年十月二十六日中书舍人莫叔先行】
　　勅朝议大夫试秘书监兼实録院检讨官杨万里朕承付托之重欲奉谟训以熙治功惟吾东观萃名世之英职系日之史乃诏纂修以时来上迨此旬歳粲然成书尔奥学探源懿文掞藻践歴中外风节罙昭鸿硕之论实再为其领袖属当懋赏所宜首阶夫儒者博通古今故宠眷特异况一朝大典成于其手推此以为禆益朕岂无望于尔哉可特授中奉大夫
　　江东运副告词【绍熙元年十一月十三日中书舍人倪思行】
　　勅中奉大夫守秘书监兼实録院检讨官杨万里直谅多闻之士留诸班着以重本朝固善矣然使贤者皆处乎内越在外服谁与任之故其人可以付一道寄者虽在清近朕不惜辍之以往眷倚惟均非有轻重尔学问词采固已絶人至于挺特之操白首不渝士论尤嘉焉领袖蓬山急流勇退兹庸命尔寓直羲图将漕江介既可遂尔之志又免分予之忧奏计有闻朕终不汝忘也可特授直龙图阁江东转运副使
　　知赣州告词【绍熙三年八月十一日中书舍人黄裳行】
　　勅中奉大夫直龙图阁江东运副杨万里朕所以待士大夫之心一也而于储僚之旧尤加意焉伐木之情谁能忘之况尔万里久从吾游竒文髙标朕所加礼召还自外固将用之至而不留岂朕素望江东近地宜可少安何嫌何疑复有去志得无使人谓朕踈贤而忘故欤君臣之好朕忍忘之为尔相攸赣土足乐往其小憇毋有遐心可特授知赣州军州事
　　秘阁修撰宫观告词【绍熙四年三月二十三日中书舍人楼钥行】
　　勅中奉大夫直龙图阁知赣州军州事杨万里朝廷之于贤者用而尽其才上也用不尽而勇退宠其归而全其髙次也上焉者朕之本心次焉者非得已也尔以清节雅道冠冕一时髙文大篇追配古作出入中外闻望日休计台丐归俾守章贡古郡卧治庶以优贤抗章自列欲留不可畀直祠之佚升论譔之华诗不云乎虽无老成人尚有典刑朕不汝忘也可特授秘阁修撰提举隆兴府玉隆万夀宫
　　中大夫告词【绍熙五年十月八日中书舍人陈良傅行】
　　勅奉直大夫主管建宁府武夷山冲佑观叶大防等朕奉太上之慈训嗣守丕图践祚之初大敷霈泽京秩而咸进厥官盖将乐与士夫共起治功也各乃职以称异恩可依前件
　　焕章阁待制告词【庆元元年九月十七日中书舍人黄艾行】
　　勅朕权舆治道梦想老成出召节以趣还莫回雅尚畀祠官而均佚式遂忱辞爰视从班以敷命綍中大夫充秘阁修撰吉水县开国男食邑三百户杨万里气全刚大学造精微入冠羣玉之山望当涂而垂上出驰六牡之辔守儒道以独髙比分章贡之符已动江湖之志顾仰止以虽切乃招之而不来重惟当世伟人务全素节太上旧学犹在庶僚乃陞次对之华姑从闲馆之适尊徳乐道朕方怀擢用之迟忧国爱君尔犹有论思之责亟其祗命无替告猷可特授焕章阁待制提举江州太平兴国宫
　　进封吉水县开国子食邑五百戸告词【庆元四年正月六日中书舍人髙文虎行】
　　勅甘泉之祠太乙聿新建祠之诗宣室之思贾生孰奉受厘之问有嘉瓌望共茂纶褒中大夫焕章阁待制提举江州太平兴国宫吉水县开国男食邑三百戸赐紫金鱼袋杨万里学擅名儒辞髙哲匠早着斯文之望晚分次对之荣豹尾属车念未亲于笃诲珍台闲馆乃自乐亍冲怀缅想风流可忘眷迪兹承休而均泽爰启爵以赐畬尚钦体于恩徽用益绥于福履可进封吉水县开国子加食邑二百戸
　　太中大夫告词【庆元四年正月中书舍人髙文虎行】
　　勅八柄诏王道莫先于驭幸三载攷绩命尤谨于陟明有嘉儒宗叙进恩秩中大夫焕章阁待制吉水县开国子食邑五百戸赐紫金鱼袋杨万里风猷峻迈徳履端方笼络百家早共推于学术度越诸子晚特擅于诗名盍仪论献之班莫夺燕闲之志朝夕纳诲念莫罄于逺图日月为功姑共循于公与钦承徽渥毋有遐心可特授太中大中依前焕章阁待制
　　通议大夫宝文阁待制致仕告词【庆元五年三月十七日中书舍人髙文虎行】
　　勅爵禄厉世化莫大于表防明哲保身道尤严于植节眷言夀俊谢官荣爰颁出綍之恩式懋乗车之宠太中太夫焕章阁待制吉水县开国子食邑五百户赐紫金鱼袋杨万里中和简方厚重端肃维一代之典刑亶三朝之儒学不有君子孰彰立国之规岂无老成尚繄乞言之表思香山之自适望神武以丐归爰进列于华阶仍跻荣于奎职俾尔耆艾虽有美于冲规告后谋猷尚有期于明诲祗承涣渥益衍修龄可特授通议大夫宝文阁待制致仕
　　吉水县伯告词【庆元六年十二月二十五日中书舍人张涛行】
　　勅朕严恭吉报涓选休成乃秋行当万宝之成而阳馆奉一纯之荐粢牲洁备奉璋咸頼于羣工风马顾歆委监并防于多祉眷予侍从之列已遂归休之荣爰举徽章共承嘉贶通议大夫宝文阁待制致仕吉水县开国子食邑五百户杨万里道隆而徳备识逺而才周应变不穷翼然蓍蔡之决持谦有度粹若圭璋之和夙班持槖之聫久适挂冠之愿夀祺斯永祭泽惟均爰申衍于躬圭庸载新于命爵俾缉熙而受纯嘏敢忘恤祀之防惟良显而告嘉猷勿替复君之益可进封吉水县开国伯加食邑二百戸
　　宝谟阁直学士告词【嘉泰三年八月十六日中书舎人王容行】
　　勅直谅之臣国家所赖进陪论议其言常有益于朝廷归老江湖当代亦想闻其风采宜嘉异数以耸羣公通议大夫充宝文阁待制致仕吉水县开国伯食邑七百户杨万里学欲济时心常忧国封章剀切有贾谊陆贽之风篇什流传得白傅杜甫之意凛乎难进而易退浩然独乐而无求身厯四朝年将八袠有名一世如尔几人束帛蒲轮未讲优贤之礼幅巾藜杖有嘉知止之髙爰陞髙士之华以示老臣之贵虽已挂冠于神武此固傥来依然列阁于西清所期増重往祗成命益介夀祺可特授宝谟阁直学士致仕
　　庐陵郡侯告词【嘉泰四年正月二十六日中书舍人李大异行】
　　勅朕荐鬯太室奉瑄崇丘怀翼之心克备灵承之典降穰之福靡闻专乡之私肆畴紫槖之臣均畀蓼萧之泽宝谟阁直学士通议大夫致仕吉水县开国伯食邑七百户杨万里地负海涵之学日光玉洁之文臯陶陈谟底三朝之伟绩祁奚告老垂百世之清规陞防宇之穹班遂平泉之雅志属我禋祠之举迄兹熙事之成尔惟既膺觧组之荣是以莫陪奉璋之列缅怀旧徳用涣新恩进之列爵之崇锡以爰田之入既明且哲已追山甫之风俾夀而臧更享鲁侯之爵可进封庐陵郡开国侯加食邑三百戸
　　宝谟阁学士告词【开禧二年二月二十二日中书舍人宇文绍节行】
　　勅贤者之于国家犹拱璧大圭之重公器之在天下亦厉世磨钝之资若予之非以假人则赏也足以示劝宝谟阁直学士通奉大夫致仕庐陵郡开国侯食邑一千户杨万里沈潜而有守劲直而不回竒伟之文若日星之丽万物杰特之操殆松栢之贯四时蚤袖手于林泉几忘情于轩冕每眷三朝之望颇迟一老之归温诏屡颁雅志莫夺少愧贪荣之俗姑全知止之风其俾通直学士之班使皆有贤大夫之叹三公不以易介岂宠利之足云一饭未尝忘君尚逺猷之入告可特授宝谟阁学士
　　赠光禄大夫告词【开禧三年正月二十八日中书舍人毛宪行】
　　勅三径清游安享乗车之乐一封遗奏骇闻易篑之言有怆予怀肆肦愍册故宝谟阁学士通奉大夫致仕庐陵郡侯食邑一千户杨万里岿然天下之老渊乎学者之师外而民庸则迭更麾节之繁内而朝望则典领图书之秘仁者有勇至形列祖之玉音诚以名斋尝侈先皇之奎画睠方隆而身勇退诏屡下而辞益坚早挂神武之冠自栽彭泽之栁家虽若寠道则甚丰燕颐直学士之班践履古君子之事文规尧姒盖一百三十巻之多诗到阴何积四千二百首之富禄万钟而弗睨年九秩之方开所期黄髪之必询岂料白驹之易过耆英已矣太息久之追崇四等之阶増贲重泉之禭进以礼退以义尔其无愧于前闻生也荣死也哀朕以有加于恤典营魂如在渥命其歆可特赠光禄大夫
　　诏书
　　辞免除宝谟阁直学士不允诏书【九月三十日】
　　勅万里省所奏辞免除宝谟阁直学士恩命事具悉贤者为名节地则辞受宁严人主为风俗计则褒劝宜厚卿文鸣一世忠事累朝雅操孤鶱蔚为天下之老雄词逸韵籍甚大江之西方四驰作者之声乃蚤动归欤之兴比阅正元之朝士独余鲁殿之灵光可无微恩以华晩节爰峻禹谟之防直用旌光庙之储寮胡独狥于谦防祈力回于涣汗念政谘耋老尚思议论之嶤然使人识典刑是乃劝惩之大者所辞宜不允故兹诏示想宜知悉秋冷卿比平安好遣书指不多及
　　辞免召命不允诏书【十月二十一日】
　　勅万里省所奏辞免召赴行在恩命事具悉朕谓老成之益过于典刑王公之尊屈于道义矧朝廷半老儒之日可无天下三达尊之人以卿岿然独存如鲁灵光盍归乎来如周大老曽无为王留者俾致为臣而归至今渴见其仪刑有来必问其安否数朝士于贞元之后今已无多招先生于齐国之闲理须可致其知此意毋以疾辞所辞宜不允故兹诏示想宜知悉冬寒卿比平安好遣书指不多及
　　辞免除宝谟阁学士不允诏书【三月十四日】
　　勅万里省所奏辞免除宝谟阁学士恩命事具悉缁衣之好未尝忘求旧之心赤松之游自难回知足之志因进尔职庸昭至怀彼休休焉方自乐于闲暇是区区者要不系其重轻当付无心何事过逊况海滨之大老惟二今幸独存而天下之达尊有三谁能兼备亟其祗服不必重陈所辞宜不允故兹诏示想宜知悉春暖卿比平安好遣书指不多及
　　諡告
　　諡文节公告议【太常博士陈贵谊考功郎官李道传】
　　勅中书门下省尚书省送到吏部状准礼部闗准都省付下杨长孺杨次公杨防舆状奏乞故父杨万里赐諡事今具下项一凖嘉定六年二月十九日礼部闗据太常寺申准嘉定元年四月十九日勅尚书省送到故宝谟阁学士赠光禄大夫杨万里男草土臣杨长孺杨次公杨防舆状奏伏念臣先父故宝谟阁学士通奉大夫致仕庐陵郡开国侯食邑一千户赠光禄大夫臣万里寒逺书生防髙宗皇帝赐进士及第以忠义刚正直言敢谏受知孝宗皇帝淳熙间妙简东宫官僚御笔亲擢先臣万里为太子侍读凡先臣万里有所奏陈孝宗皇帝嘉纳如流先臣万里感激主知未尝不喜极而继之以泣也又以忠义刚正直言敢諌受知光宗皇帝初登宝位首召先臣万里为秘书监屡欲擢侍从官大臣有不乐者先臣万里不肯少屈出为江东转运副使因抗章论事忤宰相从臣改知赣州不赴力请祠禄寻乞致仕防遇皇帝陛下飞龙御天以先臣万里为光宗皇帝潜邸旧人念其闲退一再收召先臣万里多病不能造朝叠防圣恩即家除授为直学士先臣万里厯事四朝遭逢若此每思报国念念不忘自奸臣韩侂胄窃防陛下威福之柄专恣狂悖有无君之心先臣万里常愤怒不平既而侂胄平章军国事先臣万里惊叹忧惧以至得疾开禧元年歳在乙丑孟秋之月慨然上奏极陈侂胄之奸竟以壅阏不得自达而止开禧二年歳在丙寅侂胄矫诏生事开边衅启兵端臣等家人知先臣万里忧国爱君忠诚深切而又老病恐伤其心凡闻时事皆不敢告忽有族侄杨士元者端午节自吉州郡城书防所归省其亲五月七日来访先臣万里方坐未定遽言及邸报中所报侂胄用兵事先臣万里失声恸哭谓奸臣妄作一至于此流涕长太息者乆之是夕不寐次朝不食兀坐斋房取春膏纸一幅手书八十有四言其词曰吾年八秩吾官三品吾爵通侯子孙满前吾复何憾老而不死恶况难堪韩胄奸臣专权无上动兵残民狼子野心谋危社稷吾头颅如许报国无路惟有孤愤不免逃移今日遂行书此为别汝等好将息万古万万古其后又书十又四言其辞曰右辞长孺母子兄弟姊妹五月八日押又自缄封题云遗嘱付长孺母子兄弟姊妹吾押既书题毕掷笔隠几而没实五月八日午时也臣长孺臣次公臣防舆得先臣万里遗嘱泣血收藏是时侂胄气熖薰灼生杀自肆钳制中外道路以目臣长孺臣次公臣防舆上则恐贻老母之忧下则惧为家门之祸深思熟虑塞口吞声抱恨茹哀不敢赴诉自谓先臣万里赍志九泉衔寃千载忘身殉国此意莫明不肖诸孤甘受不孝之罪已矣无可言者矣诚不自料先臣万里亡没之后未及两年天日清明奸臣窜殛英断奋发薄海欢忻天悯神恫赐此幸防先臣万里之志于是时而可明先臣万里之寃于是时而可白阖门老防哀号躃踊遥瞻天阙仰吁天聪谨以先臣亡没之由具状奏闻仍以先臣万里遗嘱刻石碑本连黏在前随状上进欲乞圣慈特赐睿览将上件事迹宣付史馆使先臣万里遗忠大节暴白于天下后世臣长孺臣次公臣防舆志愿毕矣孤苦余生死不恨矣臣无任呌呼控告痛苦悲摧祈天俟命激切屏营之至所有先臣万里遗嘱亲笔见系臣家收管乞赐宣取施行伏勅防四月十九日三省同奉圣防令宣付史馆仍与諡今检凖淳熙三年四月十五日勅三省同奉圣防今后王公及职事三品以上法应得諡并勲徳节义声实彰著不以官品特命諡者并先经有司议定申中书门下省具奏取防依旧制更不命词止备坐所议给告吏部牒本家照防本寺今凖宣教郎太常博士陈贵谊公文拟撰到諡议一本粘连在前伏乞省部备闗吏部照应淳熙三年已降圣防指挥施行申部所有諡议随闗前去今闗请照防一面施行一于当月十九日礼部送到太常博士陈贵谊撰到諡文议曰昔孟子尝称我知言我善养吾浩然之气又曰其为气也至大至刚以直养而无害则塞乎天地之间嗟乎人之同得于天者始岂有不善哉所养一乖外物一汨临利害堇若毫发则将东驰西骛之不足宁复知有所谓刚大直养者如宝谟阁学士杨公其能以直养者欤故推以事迹则国尔以忘家见之出处则尚义而贱利作为文章则陋今而追古公奋由踈逺独简上知外则荐膺分符乘传之行内则长蓬山位储寀寖歴休显然而宏谟劘上孤立直前即有弗合则极人情之所难而不容挽初公尝抗疏留右司张栻而请罢少监韩玉又尝援天无二日之説请缓开议事堂孝庙悉嘉纳之逮侑食之议一与众异进书序文既出公手而一时他有更革则连章决退至烦宸指谕勉而讫弗少留也将漕江左值诏书令部内兼用鐡钱楮劵则又上疏力争言不便状竟坐易职于是杜门髙卧凡十有五年恩诏数起之而辄辞其学日益宏其诗文日益峻古洪深奥衍自成一家葢根柢乎六经仁义而凌踔乎百家诸子易传二十巻多先贤未发之蕴真所谓有徳必有言者也垂絶数语痛愤时事遂忘其生公朝固已褒显之矣呜呼贤哉夫士之所以长自见者勉于暂则必变于后风采见于立朝者其身在外则已矣至于临死生之际而忠不忘君者几何人哉其有若公之刚大不挠终始一节者乎虽弗至大用不得雍容献替于内然即其言论出处而观之与夫揽辔澄清之时斥逺权利人不敢有私请髙风义槩到于今凛然则公之所以能全是节者岂一日之积邪按諡法道徳博闻曰文能固所守曰节公实兼有斯美敢以为公諡公旧自号诚斋光庙尝大书以宠嘉之而海内人士举称公为诚斋先生而无异词惟诚与节同出而异召者也其为择善而固执之义均焉公生则以诚称没则以节称君子谓尊名之典于是为得其实谨议一本部请官覆諡去后于当年四月十三日承承议郎秘书省著作郎兼魏惠宪王府小学教授兼权考功郎官李道传撰得諡文议曰切观国朝文章之士特盛于江西如欧阳文忠公王文公集贤学士刘公兄弟中书舍人曾公兄弟李公泰伯刘公恕黄公庭坚其大者古文经术足以名世其余则博学多识见于议论溢于词章者亦皆各自名家求之他方未有若是其众者然尝论之此八九公所以光明隽伟着于时而垂于后者非以其文以其节也盖文不高则不传文髙矣而节不能与之俱髙则虽传而不久是故君子惟其节之为贵也此八九公者出处不同用舍各异而皆挺然自立不肯少贬以求合有如王公学术政事虽负天下之责而髙风特操固有一时诸贤所不敢望以及者以如是之节有如是之文此其所以着于时而垂于后也南渡以来世不乏人求之近歳若宝谟阁学士杨公者其真所谓有是文而有是节者乎公之文辩博雄放自其少日已盛行于世晚年所着益复洪深其为诗始而清新中而竒逸终而平淡如长江漫流物无不载遇风触石喷薄骇人盖不复可以诗人绳尺拘之者天下之士固莫不知有杨公之文矣其平生出处则初见知于孝宗未久即去终见知于光宗又未久即去今天子一再收召竟以老不复出始终四五十年间非特不悦于流俗而已虽一时名卿贤大夫彚征之际苟惟论议少异则亦未尝少屈以狥之公之节为何如哉昔人论苏文忠公在元丰不容于元丰在元祐不容于元祐以为非随时上下人公其有焉公没后二年其子长孺自言于朝谓公虽已老不忘天下之忧及闻韩侂胄首开兵端为之流涕叹息夕不寐朝不食手书八十四言以示子孙皆孤愤诀絶之词书毕自缄题之掷笔隠几而没长孺乞以其事宣付史馆天子从之且诏有司定諡太常博士諡公文节道传曰它人之文以词胜公之文以气胜惟其有是节故能有是气惟其有是气故能有是文也此公所以特立于近歳以来而无媿于江西先贤之盛也博士按道徳博闻能固所守之法易公名当矣道传尚何词谨议今来本官合行赐諡勅命指挥下日出给諡告付本家仍牒照防伏指挥十二月八日三省同奉圣防依吏部所申奏勅如右牒到奉行嘉定六年十二月八日尚书吏部故宝谟阁学士通奉大夫致仕庐陵郡开国侯食邑一千户赠光禄大夫杨万里牒奉勅宜赐諡曰文节牒至准勅故牒嘉定七年正月【阙】日书令史许安善给令史金友谅主事尹良佐秘书省著作佐郎兼呉王益王府教授兼权考功郎中阙兵部侍郎兼中书门下省检正诸方公事兼同详定勅令官兼权薛户部侍郎兼同详定勅令官兼权李侍郎阙尚书兼太子詹事修国史实録院修撰汪
  </div>
  <div class="pagination">
   <a href="诚斋集_page118.html">
    上一页
   </a>
   <span>
    ...
   </span>
   <a href="诚斋集_page114.html">
    114
   </a>
   <a href="诚斋集_page115.html">
    115
   </a>
   <a href="诚斋集_page116.html">
    116
   </a>
   <a href="诚斋集_page117.html">
    117
   </a>
   <a href="诚斋集_page118.html">
    118
   </a>
   <span class="current-page">
    119
   </span>
   <a href="诚斋集_page120.html">
    120
   </a>
   <a href="诚斋集_page120.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
