<!DOCTYPE html>
<html>
<head>
    <meta charset="UTF-8">
    <title>倪文贞集 - 第 9 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>倪文贞集 - 第 9 页/共 21 页</h1>
    <div class="content">　　原夫东坡百世之士元度再来之人乗愿现身秉道役器所以薪传五戒石显三生飞怪虹文夺竒风字通魂表相神明之交也知其象以征廉亦比晋平之石见悟夫彼即是我只为合浦之珠归则有然者乎夫文通笔梦寐觉不可得持孔章剑华化去竟非其有岂若明怀其寳永挈为祯僧认李源灼因縁之可见奴依頴士欣奥博而不迁者哉是故异而铭之铭曰
　　眉山之叟誓之来生尔觌鼎山之父识之前生我迹龙山之灵畀之是为三生之石开梦于先现身其北葢夫考诸而不谬质诸而无疑百世俟而不惑
　　五簋享铭
　　饮食之事而有江河之忧我辈不救谁救之者天下岂有我辈聚会是饮食人诗云以燕乐嘉宾之心言燕宾宜娱其意也谨叅往谋条为食律八簋裁诗三享广易天数地数情文已极彼君子兮噬肯我适文以美名赏其真率一山一水清音下物德义之交文字之客主宾陶陶或饮一石
　　其二
　　生行乐耳匪师杜康胡谓珍错罗列盈眶登山临水曵杖褰裳兴至则往恐惊十浆夫惟简朴名美用臧朴则丰洁简乃精良以少为贵岂作于凉五簋十豆惟酒无量安燕不乱守之以庄永朝永夕葛天之乡





　　倪文贞集巻十七
　　钦定四库全书
　　倪文贞集巻十八【续编一】
　　明　倪元璐　撰
　　书牍
　　复朱公恒岳【爕元天啓甲子】
　　翁台手擘蚕丛目笼鬼国私心所急者冀在斧戕告成衮衣入相而某进则公其北斗退则私其泰山斯大快也毎辱台教一读晓聆惟隆赐稠渥兹不可安翁台每割肥以享士遗家而急公自髪肤以徃无一有者而独不能去某胸中邮浆驿馈直以郭大夫处陈无已不亦难乎某逢此百罹诵中林之诗有维谷之叹今者中朝振瑾之祸飚发蜂起本由博浪之椎一击不中而今且京贯比连譬则攻痈不消内溃更甚北寺黄河之祸有不忍言者心之忧矣其何能淑乎方今之时无问疆事朝事一须才识诚望福五事兼备如翁台者乃得为之葢惟才可以应卒惟识可以察几惟诚可以格幽惟望可以作气惟福可以却凶苟非其人虽射隼弹枭声忠鼓义犹为用防耳
　　其二
　　奉台谕示以无法之治比参芪之杀人第思乱国用重典武侯之治蜀是也然非恩信素结剸割有方则亦何以成之哉乌喙鸡毒自扁氏用之可以生人而专用之误用之则皆腐肠之药也疮痍新定道在拊循且滇黔土风素称椎陋恩威之互用有若转圜惟愿寛以济猛猛以济寛斯则纯王之治耳肤功既奏简在正隆翁台将不免为彼西人畱于信宿何乃欲赋遂初夫功成身退大臣自处则然而岩疆善后之防尤亟也役旋肃楮顺候道履
　　与黄石斋【道周崇祯戊辰】
　　三年不见防乃其文章风节则如在目前也防作者俯瞰一切可以朝报左史腐赈马迁百十年后当更无一人道王李矣琴和痛定宜兴觐光之思伏惟夙驾主上极圣以尧之明而有四凶舜除四防在五十之年今以冲龄遇之是昔之君子罹曹节王甫之防而今之人享唐尧虞舜之福乃尚欲使同文再狱元祐重碑贾谊复生真当痛哭弟不量螳斧犯此隆冲孤支作掌瘦肋承拳虽复形化骨销不以为恨耳小疏及试録墨选共五件请正缣笔两事具别状以防素已更将必大开文字之禁虽为微薄有其义存向者维扬风利割防不作覼缕寄声鱼公嗣圗李报也
　　其二【壬申】
　　秋间匆遽言别每怀黯然闻畱滞胥江已及数月何生羲兆軰方诛茅锄土启辟讲堂二三友朋自是有所指授各以正学相镞厉某即当遣家中子弟从游杖履开其荒塞耳夫圣贤之道体用一原是故言性命者学也言事功者何莫非学当国家多故农田水利之原边防阨塞之要钱赋之出入制作之沿革吾党所宜讲求者非止一端若夫浚羲文之画转濓溪之圏摭拾礼乐涂改诗书曾足以尽学乎年兄奥衍深邃之才博综掌故洞晓机宜其所以成就后学者在于树人才而纾国恤不止以剖析鹅鹿疑义抗怀有宋诸儒已也
　　其三
　　自兄去弟弥凉飒山中七日世上千年益知朝市山林有仙凡之辨也近者防推一閧咄咄怪事不圗天下有此防睢非主上圣明大事去矣盈廷多敢言然只是枝叶此魅与某相共驩比周财神智鬼百事皆全此岂吾党正人唇舌之功所能撑拒弟蛙腹胀破顷于讲筵连发二义直刺揆地薮奸遂为当轴两公侧目前二十日讲罢上以边事召政府诸公某相遂中伤弟然上亦小薄之跽奏移时黙然不应顾左右言他而止不然祸且烈矣智必取迟勇必取早弟当审所处耳
　　其四
　　每读大疏神思豁然得所论慎喜怒以回天心者知兄正心之学葢喜怒慎而好恶弗渉于一偏刑赏悉归于至当推而致之即中和位育之理也然尤愿在廷诸臣精白一心弗营金钱之窟弗徇情靣之私弗沽声誉而昧国家之缓急弗标名节而忘君父之焦劳存虚公正直之心具明允笃诚之器而后可以集事赵忠毅云臣不过欲与大小臣工各以其良心为社稷苍生计而已此言诚今日之要剂也世波颠踊譬彼跛人东突西张无有是处年见持议侃侃知圣明必前宣室之席耳
　　复刘是庵相国【一燝戊辰】
　　某自公车已知瞻慕明光奉为斗极窃谓老先生之大业近方有宋大都如王子明之名通而归于峻整有韩稚圭之坚定而运以精详日者平台三召英武惊人使以老先生当之知可大出条侯之对不发令狐之汗也然而大猷方张元气未固熈丰之伏莽繁自彼徒洛蜀之微芽萌于我类又主上方综核名实鋭心富强或恐以王成徳儒之一事尽疑百尔之心因而遂有宏羊惠卿之小人大兴言利之説一瑕偶见百衅俱开非夫价人不能早定所谓正君心以正朝廷正朝廷以正百官者于老先生手额尤切也某犹鬋髳其细已甚惟是金门氷署槖笔侍从者第雍容以文墨相髙至于世道之消长人材之邪正偶有建白辄以侵官为讥彼诚不知词林固论思之官耳
　　复范质公吏部【景文戊辰】
　　弟正如鹖一毛偶斑见而爱之者遂误谓之鳯非惟不知鳯亦不知鹖也兰吹三至每荷温文知徃日山公启事之心至今激热然终是误鹖为鳯也弟谓翁兄爱我不如直题之为鹖葢恐大美之名天下疑其非分形见势移于是遂有怪之为苍鹰老鹘挟弹而驱之者其时翁兄虽百喙能解乎今者离照日章英察相遇重雺苦雾化为明霞来教彻底澄清是大药王手人病邪结狂发未有硝黄未下而可骤进参苓者也然而日来爬梳将无小混如贾浮弋自有胜处乙丑出山一疏虽语多支离其苦心自存髙硁斋太仆卓然人豪更出贾上而今巫山一炬芝萧并焚此则弟所大虑也又弟谓今日论及崔魏一案只当就其中分疏洗剔如干儿义子生祠颂徳之徒不必言矣其次则其委蛇取容安享富贵者又次虽未甚讨便宜而曾向彼伸寃诉屈作可怜之色者于此廓除一畨尽足昭回日月若其从前意见元黄议论牛李虽甚颇谬而总于汚浊无所沾濡则尽可收之一室之馨冒以九州之被庶颠波不作大道可游弟持此说甚坚昨已面启阁中诸公矣翁兄亦以为是乎翁兄大节千人共见耿中丞诚知人也制诰二轴合弟书恐鸦蚓之迹上辱龙文无已或将原稿检来聊试为之少文兄弟十年盟友今之人龙弟诚无可轻重然使轼辙不与鸿词则蓬山可拆矣方病杜门潦率抒报庶见素冠何时可吉耶
　　其二【时范公官南司马】
　　迩者楚盗暂纡秦防复炽而黄之庙战奔苋之墉兴覩兹百端不知所効某滥厠侍从无补啓沃然惟有以不敢自欺之忱尽因事献纳之职而已昔伊川先生谓今之经筵实古保傅之任欲使内臣十人供侍左右倘人君出一言举一事食一果实必使经筵知之今虽事势万万不敢出此而圣主虚怀谦受稍有一得皆防霁顔则讲席敷陈正儒臣所以效忠者惟自惭识陋而言畧尚借教提开其荒塞耳向委蚓萦金石之事诚不敢率尔谋之躭延至今今又管城告竭旦晚南鸿有来或得伸纸如志便能报命也瑟彼玉瓒安得黄流与相侔副惊承明赐徒有醉心附去玉导一枝绫绸一疋惟衣裳在笥天子之所圗也朋盍簪勿疑吾党能无意乎
　　答曹珍宇【于汴戊辰】
　　邪正才分元神未固其望价人之来比于望歳者非徒镇静之谓也宪府肃清则百僚振厉靖蜩螗沸羮之气而布纪纲法度之司惟台台定定识始足副圣主侧席之思耳某歴落疎闲本无足重顷与家仲论劾魏顾二辅来教许为直言又疑珰祸方炽脂韦容恱者不独此軰然逆竪威福自擅之初挈其柄以授之者南乐也纶扉之地腼顔就列者固尚有人而昆山为最今摘其秽迹数事亦使居鼎铉者共知惕息毋贻覆餗之耻耳惟是贾生痛哭取忌当时世或遂有集矢而驱之者得失之念某葢久置于度外矣孟平事兆祥敝榜中龙象也云台髙议亟需此人台台谊在同升即不得引嫌里井程明道首荐二士即其弟伊川表弟张载也史称知人愿台台毅然持之
　　复钱昭自【士晋戊辰】
　　某最驽钝辱翁台注存挛挛况又申之奨餙宠象人以绨锦乎台谕为世道之忧而不肖亦正有杞人之见方今圣人秉极天下为公决不当复存声气之私存门户之见顷者孟浪一疏非欲为东林标榜也正以东林不尽君子而正多君子其非东林者原有小人而亦不尽小人若付之不皂不白则是非邪正之辨不明矣即如三案中若兄翁所论梃击一案本是絶无可翻之局葢论事则处分只有此法论人则彼氏原非清流此较之红丸移宫最为坚定然而其中佐议之辈岂尽佥壬此际用人之时理应区别倘今日欲沈人以定案则后日必且翻案以伸人理有固然势所必至此非具大识力不能神明其用也肤识巵言业防严防且弹射四起矣然区区之愚竟不可易也他日必有思不肖之言者不识兄翁以为何如
　　其二【时钱公为滇抚】
　　遥钦雄问心眉并飞我瞻四方蹙蹙靡所骋而金马碧鸡之秀独号神臯岂非汉用孔明唐崇忠武是使南人戢心于营阵六诏归命于地圗耶流防至震桥丘中都蜩沸陜洛之间并又蠢动庙堂犹且悠悠未有定防杞人忧天不知所底惟兄翁绥靖岩疆饬励頺陁猝有缓急亦可提师应之弗以一隅稍安而忘天下之全局也
　　与吕豫石【维褀戊辰】
　　天子不忘涑水之旧人在翁台岂得守东山之敝履乎某羊鹿小门归诚龙象间者不量螳斧结怨隆冲冀力破门户之见区区之心徒以尧舜在上节甫已除百尔靖献止期以大法小廉襄升平之治又何容更作标题妄分畛域乎且某更有说者生平于邪正之介辨之甚严而待之不恶未尝欲索瘢于小人亦不肯苟同于君子若夫鸡肋一官弃犹土饭乆矣
　　答王季木【象春戊辰】
　　神交二十余年即不能知面广狭而梦中可防七载颠波龙蛇走陆清霜皎月罣于妖虹今则大昕既出明霞四飞岂非浑防之又霁仪象所重陈乎弟偶以蛙怒腹胀发其詹詹然而处此昌辰数理并防虽使千夫塞黙如蓄栗红灰势无不爆来教侈啁嘈于节足非其质矣蒲轮朝下英州夕还所恃巨灵下开生界要使熈宁绍述无徃复之忧钟乳芒硝有循环之用则尧壌坐击周器无欹卫士儿童共此手额耳扇头诗絶唱有辞鹖探骊之愧新刻便中望多多寄教也
　　其二【己巳】
　　又得衷言弥益气义山阮神交未有逾于此者也世灰大涤器界重新长沙前席足使痛愤化为讴吟主上综核名实英武莫伦而微窥睿意尚似尊富强于仁义之上则亦未有人委曲陈明者今使六韬左列七防右陈苟不得公望夷吾而用之亦何益乎浮翁硁老人有一箭双雕之叹然事既至此只合从容计之恐矶激则又成穴闘也
　　答孙恺阳相国【承宗己巳】
　　伏承明教惄然思深葢以辟门吁俊而为纲纪四方之计翁台之言及此国家之福也然以天子圣明道兼离巽既不同神皇末载之软熟喑聋亦已大反熹庙七年之喧豗漰湃惟愿朝端省一议论则宇内多一事功间者詹詹之言殊慙多事然以息羣嚣而防羣力则有不然者乎
　　其二
　　邪正必当分明而气类不相依附溷溷于前嘊嘊于后皆足为世道之大忧况今蒙大霁圣明方厉精更始诸君子正宜乗时奋绩为君国计乆安长治之方为百姓讲休养生息之术不独竿牍苞苴力当杜絶即立名树节之心近于激烈而入于偏畸台教中立之论诚为度世之针可以入告一人可以出咨百尔者也某偶作蛙鸣非敢蜩沸鸡肋付之度外鹤梦清而可安知台台道义相期不以为念耳匆遽率复临启依依
　　与李懋明【邦华己巳】
　　新命频颁八方手额丈人贞律之望司马克诘之功延颈喁喁伫观大业比于菜色之跂参苓也昔杨诚斋以斟酌元气称颂温公本朝自承平以来文恬武嬉习为故事虽有纪纲法度之布正人君子之名而闾阎之凋敝府蔵之空虚有日甚一日者譬则万间广厦即丹艧一新涂蔇如故乃欂栌榱桷间木蠧丛生而楹础有岌岌难安之势葢元气之耗久矣夫盗至辱行也然不可曰聊救饥而为之今之言加者是也人家失火急则益宜心定分署其子弟僮仆引沃器随之此上防也神魄骇防而号呼于市召不知谁何之人其雄者刼赀以去尫者望烟反走忠勇而赴救者又迷不知所向今之言召募言征调者是也台台职任中枢正宜亟加厘剔练固有之兵核固有之饷提掇举朝精神使各知公忠体国外固疆圉内轻徭赋斯可恢复国家之元气耳
　　与钱大鹤【允鲸己巳】
　　南兵驾司之有马快船也戊子以前大坏极敝凡各繇军户几无孑遗矣自先君子起而更张之改佥差为雇役竭五年之力而后报成于是四十八衞数十万人庆若更生凡留都之所以安堵至今四十八衞之身命生全至今者皆先君子之功也然此法之行甚不便于衞弁何者徃者佥差则三年编审之权皆衞弁为政平时之鱼肉临事之需索无所不至报充则卖富差贫督逋则敲肌剥髓故凡三年一运之间卖妻变产者不可胜数而卫弁之权重于泰山自雇役之法行而官徴官役于军无渉矣差与军无渉则军与弁无渉矣始军之视弁也如虎而今之视弁如途人以此卫军之生理日茂而卫弁之署如氷军之尸祝先君至今日盛而奸弁之积恨而思欲变之者自戊子至今五十年中未尝一日忘也从前凡遇驾郎到任必起一畨簧说其明而贤者必痛惩而力持之矣间有不明者或为其所中而不肖者又为其所饵动起丝纷旋来鼎沸防竟无敝之法不可得更徒贾万余人一畨揭竿之象耳今从彼军复有此谋而当事微为所惑虽事必无成然当今饥卒呼庚之候万一势起揭竿虽食奸弁之肉亦何益乎根本重地年兄急须留意奉上船政新书一部冀垂省览并乞进彼中故老襟绅假以清燕使一悉其所以然彼必能缕缕道之也
　　答梅长公【之焕庚午】
　　日以杜门不及申自崖之致良用歉愧今日中朝之士拟有二端其一者赞叹芒硝取其下滞不知中气垂竭此台教所云去乗前取势不顾后悔者其一则骇防拟瞀莫知所措又畏棒太甚益务茧收猬缩结舌痴视奕家先手呼卢家清盆遂无一人识者是可痛也大都天下之势不患无议论而患无事功不患无风节而患无经济惟湏定识沉几之一二人持之读来敎存元气搜人才二语窥其静定也某眉赘股随何所轻重而硁硁自持诚不欲使委街閴巷推重要离耳
　　答吴鹿友甡【辛未】
　　伏承眀敎适慰所思秦晋之事庙堂俱未有得其要领者厝火不救渐致燎原合数万荷戈之众曾不能剪乌合之防而犹借口于武备之单虚夫水至柔也以竹承其流窍而呼之则腾激可十丈善用兵者能以忠义励兵斯勇气百倍不待金鼓以声也台台绣斧西巡函关搴壮声忠鼓义俾闾阎有敌忾同仇之心但知杀贼而不肯从贼则易为力矣至于抚则犹有可言者当此斗米四钱之日度现在之十五万金必不能尽人而给惟在附近州县稍称丰稔之区择贤守令设法籴买运至近贼地方尽心赈济给耕种辑流亡民于是知有农桑之乐而相戒斧锧之威斯从贼者亦化为民所谓抚民不抚贼者此也大范老子岂复犹人方今名将鋭卒云集还镇惟提掇精神振励頺陁则壁垒改其故观将使惠文冠采大扬兠胄之威执法星光坐扫欃枪之色矣使旋肃复惟祈专意致功上慰宵旰麟阁勲名果儒者意中事耳






　　倪文贞集巻十八
　　钦定四库全书
　　倪文贞集巻十九【续编二】
　　明　倪元璐　撰
　　书牍
　　与杨武陵相国【嗣昌】
　　自神庙中江陵相以徤败后之执政者隂擅其柄而阳避其名于是乎以瞆眊为老成以顽钝为谨慎以隂柔为和平以肉食素餐为镇定一切疆事朝事置之度外而日与传灯防法之流弥缝补苴以固其富贵老先生未入纶扉即毅然以名宰相自任海内翘首治平喁喁然有救时之望然某窃有所质于左右者今天下之势兵与饷二者而已兵不能战而日以索饷为事饷不能给而因以加泒为防自古及今无骤加二百余十万之赋而民力不困者某固谓足饷之道只在清兵而已老先生剔厘整顿之方所当与计枢二部通盘合谋者筹之有素而某辄条数议冀以葑菲见采世或有钳我于言者惟垂察幸甚
　　寄钱麟武相国【象坤】
　　自十年来闻见所及帝赉之良进退出处之正未有如老先生者也顾老先生所持者正已之事而救时之道原未尽此今之所谓救时者非必有才也游光扬声以为才讵不悖欤盗贼满天下为李纲赵鼎则必求岳飞韩世忠之将而用之庶足以办贼某伥伥无之动钉世眼小需秋爽决防拂衣耳
　　复张中丞延登【甲戌】
　　日读大疏激切详尽使圣主动色蠲恤之文下如流水仁言利信矣此后事宜亦惟畱神极虑求其万全大都海防之来必有内导巨浸之后必有大荒南顾维桑言之色变耳防祸蔓于秦豫当局者抚俱失其宜侏儒既饱金门之粟岂可竟置身于官守言责之外不得其职则去秋风一起定当为莼鲈归眺台光于两髙三竺之间也
　　与萧郡伯震
　　下里遂为鱼鼈非老公祖恤灾设竒平籴定乱则周余黎民靡有孑遗矣善后之计知无余筹谷虚下询弥见忧勤至意今日之事在民情以蠲赈为急剂而欲夺羽檄之资既恐不能得之于上在地利以筑塘为首功而计徴畚锸之费又恐不能得之于民诚为大难是在神明其用耳
　　与胡大行麒生【庚辰】
　　鹏奋以来吾道生色迹其致用方将彪炳千秋岂特为世间达官钜卿已耶不佞鬋髳最微臃肿已废而君国之念有不忍一日释者惟奉兰心窃欣榆意髙文精微特达一时无厹山居憿防读未见书并用鼓舞矣草率附谢
　　答萧令君琦【庚辰】
　　本不以一髙第动色吾韩若然而三立之事正以是为阶者立功不须言即改学究而静进取则立徳立言亦从此始也今民穷盗起急需良有司休养生息之防州诸蛮所窥天下多事鸡虫皆有跃马之心犊牛刀剑韩若当不让古人专美于前所谓金汤道存保障耳仆明农将母已毕余生乃歳且洊饥汹汹如处崩涛所谓先天下之忧而忧者非徒忧也将有所以救之者也然则山林之乐岂今日所敢轻言哉忽承使问感此梦寻衣带钱江望犹河汉耳附复不宣
　　与从兄三兰【元珙】
　　役旋知涖任之期揽辔澄清此其时矣夫绣衣整饬官方首以奨亷惩贪为义第豸台者百城之圭臬必先自处于洁清无欲之地而后可以激浊扬清转贪顽之固习且察吏亦非徒贪墨之谓也周官六计弊羣吏曰廉善曰亷能曰亷辨葢守令号称牧民其大要在于锄抑豪强字养小弱爬骚地方之利病钩稽胥史之巧猾舍此不能则或庸愞而托于朴诚防给而托于干办皆足以贻误民生兄试平心察之分别黑白贮之夹袋上之封事则风励所及其有益于吏治也多矣江右土瘠而俗淳足以兴起教化要使匡峯鄱渚间有以神慈颂者斯则儒者救世之防业不负所学耳
　　与仲弟献汝【元瓒】
　　近事如中使四出抚镇失人要皆可忧可叹之事欲哭则近于妇人徒有气塞耳同门黄石斋冯邺仙真皆鉄汉而吾容与其间鲜所表见然已蛙腹胀破可奈何哉外寄刘念老一札并奏稿二篇此老为当今第一人物弟可时徃请敎执弟子礼勿以其道学先生迂而逺之也
　　其二
　　白云亲舍有母之尸饔求归之心真如笼鸟欲出不能息也既泒承日讲初以不能归省为苦今思此真儒臣陈善责难之防矢当竭虑纳牗寜使触讳防谴必不敢依様从事昨泒讲省刑罚薄税敛数节正今日对针药石吾节取时事细为发挥而中堂发删发改坚拒而止平章如此真可笑叹吾自惟人臣致君无有大小但使乗时随事毕竭愚忱尽心之谓忠不欺之谓诚儒臣之业已効自是乞身归养斑衣取娱长为农夫岂有憾恨乎
　　其三
　　南雍已拟三月竟得北鳣舞膝在目忽复夺之中酒下第不足喻此情怀自政府以及亲知无不劝我迎养吾心大动不可遏止母亲之壮健朝绅莫不知之帝京上国母亲亦岂可少此观光弟幸为我预筹勿拘勿执当设身处地即如吾通籍十四年妻孥聚首而将母无闻天各一方过此以徃归计尚未可知吾口口节义反踈承欢以此惴恐梦寐不宁只此板舆非有艰难其诸一切但得母亲一个肯字吾自有安顿部署之法家中涂中总易易耳
　　其四
　　自五六歳时出就外傅即读四子五经之书所谓学也讲学者发挥其义理而已博学审问慎思明辨讲学之法也防而学壮而行讲学之功也祖孔孟而宗程朱学如是是亦足矣倘或以此为老生常谈而别寻议论雄锋鋭笔移日分夜以成书者约畧如襌灯语録正恐论语半部孟子一篇尚未能身体力行是其所讲者不过秀才家帖括伎俩耳弟辈试思吾言则知诵圣贤之言行圣贤之行弗于正路中又生岐路也
　　与浙中丞曁盐使者【辛巳】
　　辱承函教深钦海谷之诚老公祖揺山撼岳所至风清不能跻堂称贺惟望风雀踊而已窃有请者敝浙连歳竒荒而杭湖绍尤甚斗米至六百钱积殣相望此三百年所未有之灾不知前此两台曾绘圗以告否若犹未也则祖台今日之事矣当此度支告匮之日请蠲不得尚可缓征即仅缓征而徳音既章所司亦暂戢追呼之吏俾民得专力东作以待有秋或先得明谕徧告有司使知所重在民而不在赋在有司不过为吾民受一二月参罚耳古人矫诏发仓今即矫诏缓征何不可乎南北异势各从其极为言今日东南之势极矣极则必变不得以西北斗米一金人相食为比也万惟仁人亟圗之
　　与郑臬副瑄【辛巳】
　　顷防集各坊司赈诸生商防良久俱以官厰煮粥为甚便葢平籴则分毫无利即科余米给赈亦不过人米数升一二而尽耳惟煮粥则食惠既赢而延度又久救民喘而定民志莫善于此至于给米宜合算两县饥户照口均分今察山隂饥口仅一万八千防稽多至二万四千而米数乃照县中分非平也乞下郡邑亟行改正
　　与王郡伯孙兰【辛巳】
　　昨相率蛾叩蓬莱未获面展缕缕车骑过又失迎为歉也粥示一颁羣情大定矣惟闻官米用过一千五百石山隂又增饥口行商又求量寛如此则米愈少恐不能足五十日之数昨道台以为温米谷至便有接济倘不时至则奈何又各坊公私诸赈全得诸生之力徃来奔命亦既劳止矣至于粥厰尤为繁冀得温文鼓舞使之乐善不倦则士心益奋耳伏希台裁
　　其二
　　敬承徳意宻访得各学城居极贫诸生共九十余人法取精严汰之又汰矣义举仁声所不可失如银两未敷或以台米之先至者为之亦可也风似稍泄惧有陈乞者幸即出示定之大意云照得年荒救饥宜先救士本府确访得各学城居诸生某等共若干名中多才士好脩贫困特甚诚不忍其饥饿吾土地也特率僚属各捐微俸量行资助自四月至于七月分为三期毎期给银一两二钱五日前示至期齐赴府堂候本府亲自给防周之固可受也或有未尽以需续访惟不许诸生自言凡具呈陈乞者一概不准行在士之自处宜有体节耳今将各生姓名开列于后
　　与同年祁世培彪佳【辛巳】
</div>
    <div class="pagination">
<a href="倪文贞集_page8.html">上一页</a><span>...</span><a href="倪文贞集_page4.html">4</a><a href="倪文贞集_page5.html">5</a><a href="倪文贞集_page6.html">6</a><a href="倪文贞集_page7.html">7</a><a href="倪文贞集_page8.html">8</a><span class="current-page">9</span><a href="倪文贞集_page10.html">10</a><a href="倪文贞集_page11.html">11</a><a href="倪文贞集_page12.html">12</a><a href="倪文贞集_page13.html">13</a><a href="倪文贞集_page14.html">14</a><span>...</span><a href="倪文贞集_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
