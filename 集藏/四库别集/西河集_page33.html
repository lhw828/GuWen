<!DOCTYPE html>
<html>
 <head>
  <meta charset="utf-8"/>
  <title>
   西河集 - 第 33 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   西河集 - 第 33 页/共 136 页
  </h1>
  <div class="content">
   西河集卷七十三
　　钦定四库全书
　　西河集巻七十四
　　翰林院检讨毛竒龄撰
　　传【二　一名越州先贤传】
　　吕训导传
　　训导名不用初名必用字则行绍兴新昌人也十三岁应元至正乡举未午而岀院主文者竒之索其次塲文不得既而知其不终试时不用讲学念已宋忠臣亿后不当仕元世因改必用为不用字则畊每以疾居石鼓山未聋也曰吾聋遂自号石鼓山聋学者宗之皆称为山聋先生及山聋子云不用传孔孟之学而故以文豪尝与天台陈东之防稽王宗成庐陵曾伯曼金华宋濂青田刘基为文友防基以青田冦起奉其母避萧山包与善家不用与之游时基罢防谋征海已丧师乃复将应达实特穆尔之聘时人渐薄基谓基何人先生乃相结若此不用笑而颔之洪武初基首荐不用不用辞之曰吾已不用矣既而再荐不得已姑以明经行修辟授本县训导时兵革初靖士不识文艺不用疏六纬四籍诸史之学授生徒且身为率先一时芔然向化是时居珠浦之里遂称其里为善政乡乡人尝相语曰即有不平【叶蒲姜切】莫入善政乡后引疾解官累辟不复起乃以迁居东窌山改称曰窌西牧所着有牧坡稿得月稿力田集行于世
　　论曰不用精理学新昌余姚山阴会稽萧山多能言心性自不用始若其文则汪洋乎李杜沨沨乎翺翔班扬之林景泰中祭酒萧镃曽颂之而惜乎不用虽然已用之矣
　　明左佥都御史恭惠杨公传
　　公信民本名诚以字行新昌人中永乐十三年乡试授工科给事中使江西疏谏五事正统八年迁广东左参议髙雷亷诸府盗起信民亲统兵进勦斩其渠盗平按察使郭智行不法信民劾罢之既而黄瀚代其任其不法乃甚于智信民复具劾而瀚受智指还讦同诏狱既而直信民坐瀚罪去当是时广民赴阙为信民奏辩者凡万人无何英宗北狩诏以信民守白羊口有功黄萧养之防广东也围广州数月守土官不能御贼但闭城毋出入乡民既无所逃匿而城中民出覔食輙为贼杀民苦之羣思信民在不致是会贼下令毋杀杨参议家口有缒城者必询曰非杨参议家耶以故广民在京者伏阙乞信民上乃迁信民左佥都御史往抚之信民昼夜驰及至从贼营中藩舆前呵之曰旧参议杨公来贼惊愕环舆愿得一亲见公面騐其眞信民乃撤藩坐露车贼见罗拜泣下曰是也公在奴何敢尔今请伏椹质听公所为信民防贼却十里外开城发庾廪给民佩木牌纵使出入贼见牌曰此杨大人所给也不敢犯既而遣吏赍檄入贼营抚谕贼大喜簪花设宴约曰请听抚信民复单骑出城遍慰诸民之逃匿者贼众见信民皆倒旗伏地各泣下诉状信民坐谕之是日降者数万人未几信民将题请议安揷骤病死广民缟素号哭不知所为贼亦统众入哭祭而于是广州复围其后董兴讨平之上乃思信民谕祭諡恭惠
　　论曰二正贼多以抚误信民故能杀贼者至是独用抚其信之者深也勦抚贵务本董兴以勦胜究之根株未靖贼祸延蔓者且二十年广人思信民奏请立祠宜哉
　　家忠襄公传
　　公讳吉字宗吉余姚人少举生员教官以贽薄扑之公不平起碎所衣衫辞先师出乃以儒士中正统九年乡试故事中式不由生员者谓之儒士入塲既而中景泰五年进士授刑部广东司主事例十三司分理在京诸司刑狱惟广东司则并治锦衣卫卒锦衣故虓横而是时卫长门达尤纵恶日阴持司事卒付司司好遣之无敢以怒容加者公独治所犯如他犯卒大憾至詈公曰毛葛刺公尝遇门达西街诸官避马去公过之以一手举鞭达愕然顾左右曰此非刑部毛葛刺耶于是百计求公过无有会公以病误朝叅下卫卫卒闻之哗且走报其长曰毛葛刺至矣抡巨杖及彊有力者待公公至杖不过十五骨见适有僧同系傅以良药得不死既而例复职循次陞广东按察司佥事时岭外多流贼而公以分巡岭东督战守阴除其奸宄可为患者岭东民仗之于其将去鸣鼓控抚按万首拄地愿借公一年先是程乡民有罗刘宁者倡乱为官军所灭其党杨辉逃贑之安逺阴集余防于江广之界会官军征广西不及勦公不得已招之暨公去而辉等复聚张帜肆剽杀虽急借公返题留而贼势已成方是时辉据上下宝龙峒其党曽玉谢莹者一据龙归一据石坑次第防安逺并福建上杭破之于是将尅期攻程乡公还任立召县官料民壮并檄旁近官军得七百人褁糗倍道行即日越三站而舍度去石坑近辩明掩至坑贼有负米入坑者觉之出三千人陈山下官军见贼众惊却公乃呼噪抽刃先官军行官军涌而进公连斩二人力战自辰至午贼败走追之生擒曽玉及其徒二十余人斩首三百级既而乗胜连破龙归及宝龙诸峒获谢莹前后擒斩计一千四百有余而公士卒无一伤者状闻未报会髙雷亷三府苦贼杀请公往往则数百里间无民居分守都指挥官婴城贼或十许人或三五十人驱脇子女百千过城下无敢问者时海康知县王骐能杀贼为众所嫉公至雷贼劫大体村移都指挥出击之不应再檄再不应公即督骐领民壮躬战贼所贼败斩首数百级夺回被掳子女无算既而贼分三支来攻呉川县公谍知其一近河即命骐乗小舟出贼不意破之斩贼首六十余级而二支已遁至是朝廷嘉公劳陞本司副使降勅奬谕委以全广军务使便宜调度而骐亦得陞本府通判成化元年贼从惠至韶冦翁源公被新命遂帅官军二千人兼程进斩获百余级贼西奔既而新会复告警时王骐已战死公召都指挥焦用指挥孙璧帅官军三千人民兵倍之至火嶝与贼战贼走斩获二十余级乗胜追至云岫山去贼营十里而舍时二鼓召诸将曰贼营前畈而后箐败必入箐明当分两哨阴据箐后而我以精鋭冲畈前可尽殪也遂期曰鸡鸣蓐食当进兵是夜云霾无月星后期不得已三哨竝进贼果败入箐公命潘百戸者帅精壮千人据贼营而贼多遗财狼戾官军争取之贼俯了见官军争且哗以为可图遂拥众驰下刺潘官军乱争营门出贼迫之右哨指挥阎华者力战公命他指挥援他指挥不从华马踬被刺诸哨溃窜公勒马持刃呼遮之不止从吏廖振请公走公叱曰事至此走将安之且予可先众去乎且殿且战贼合力趋公公犹斩数人刃折遂遇害先是岭表无杀贼者惟公与王骐协力骐大理人正统贡士由胄监出知海康县至官即日以忠义激其民遇贼辄击民赖以安独守将恶之乃以力战先公死至是有司闻公事及骐赠公通议大夫广东按察使諡忠襄而骐亦得赠本府同知初公出师时布政以犒银千两委怀逺驿丞余文者防之军中自出师至是已约用十之三矣文悯公之死贫无以防密以余银七百两付公仆归是夜仆之妇忽出防事据席举止如公状呼左右曰请夏宪长来夏宪长者按察使夏埙也家人惊走告左廨经厯时佥事胡荣急来视妇瞪目拱手曰非也顷之埙至乃起揖言曰吉以身死事无憾独是吉生平清白公所知也今吉死而余文以所羡官银七百两密付吉家是欲使生前清白之身而反含垢入地也而可乎愿亟还官银无汚我言毕仆地苏明日其子科具词捧银还官而文坐监守自盗以原情免罪知县陶鲁巡按御史葛萱上其事且请祠祀大学士丘濬等核之予祠子科由廕监生登成化十四年进士厯官云南按察使其捧银还官时年十二奇龄曰顺成之盗盛于南服然皆守抚养成之向非正儒臣为之扫除则蔓草难图何翅绥防然则公之忠勇其亦先守仁而兴者与论语曰德必有隣王骐从吉讨贼先公而死其于临难致命之节有同契焉世传却金事以为怪异而致忘伍胥杜伯之有前烈则亦未入宣室哉
　　【附録　忠襄事载诸书甚备然总无异同惟浙按察使曽防简所为墓志不得见所见者丘濬传柯潜墓表方献夫祠记及其子科所述优免帖文耳若帖文又云丘濬杨守陈刘定之皆有文记其事则亦未见忠襄死于云岫山贼营诸传皆然独墓表云贼党二万余自他所至遮官军归路前锋阎华战死公被害而优免帖文又云兵科抄出广东监察御史凃斐据新会申文某统官军与贼对敌斩开贼排栅放火烧毁贼巢烟起不见贼伏四面起当阵杀死副使某等因各有不同今从丘濬传】
　　【分省人物考云杨辉程乡据上下宝龙峒似程乡亦贼名矣杨辉本程乡贼耳又墓志有平海冦李斌一事今以不见墓志不敢载】
　　【仆妇请夏宪长时传称呉希仁来视而优免帖文称胡荣今从帖文】
　　【祠敇有生前尽节死后却金诸语见建祠公议因不见全敕故不録入】
　　【忠襄官止岭东而勦贼在全省者以天顺八年所降敇中原有凡广东所属各府州县地方但有流贼土贼即便同总兵巡抚三司等官设策督调官民人等相机勦捕其领军官员不听调遣者迳自参奏拏问治以重罪凡勦贼良防随便施行则其权已重于巡抚矣以一人之力而勦全省之防以伍伯之少而御万千之众位微任重宁无败乎】
　　【予承乏史馆分题偶得先公名即以此文防窜付録史生故有附録数条今并记此】
　　明少傅谨身殿大学士文正谢公传
　　公迁字于乔余姚人成化十年乡试第一明年会试第三殿试复第一遂由修撰陞右谕德充经筵讲官二十三年孝宗嗣位以官僚恩陞左庻子兼侍读御马监少监郭镛请豫选女子入宫或诸王馆中习礼诵书为册封诸妃地迁疏争曰伏闻陛下用内官言欲预选后宫以广储嗣诚善但山陵未毕谅阴可哀陛下富春秋中宫得人则其余嫔御以贯鱼进未晩也臣闻九经之义逺色为先陛下嗣服伊始奈何以宫闱细故为首德累帝善之时帝方向学迁务积诚以开圣听每进讲必先期习诵如在侍及讲从容详警甚称帝意治四年加少詹事兼侍读学士忧去八年诏以本官入阁办事时尚未终制辞之服除始拜命十一年皇太子出阁加太子少保兵部尚书兼东阁大学士赐章服十六年加太子太保礼部尚书武英殿大学士孝肃太后崩礼官旧拟与孝庄太后竝祔太庙至是迁请别祠如周祀姜嫄礼立奉慈殿祀之时承平日久政令渐弛内官骄纵成习迁思豫遏之故于皇太子出阁首疏以亲贤逺佞勤学戒逸为皇太子劝且裁抑诸内官立科设禁将以是廓清近幸而势未逮也帝大渐召迁至御榻执迁手受命武宗嗣位加少傅兼太子太傅迁于是时即乞去荐呉寛王鏊自代词甚切挚正徳元年逆瑾等八阉号八虎乱政言官劾下阁迁与阁臣健坚持必杀瑾等会尚书韩文帅百官伏阙论约迁等中持语泄事遂败迁等连疏争不允遂乞去先是迁力抑近幸凡瑾所欲为皆遏勿与时内府各库及诸仓场马坊各司内侍多作奸集贿而御马监军士自以禁军不本兵空名给食迁既已条奏请禁复勅曹司搜覈开覆必逐事布饬而后已瑾等衘之至是憾甚下迁疏令去然犹以顾命臣尚颁敇给驿月廪嵗临行赐金币衣履如故及既去而吏部尚书焦芳继入阁尝憾迁举寛鏊自代而不及己瑾又以阁议时迁尝訾謷刺刺切齿欲甘心于迁遣侦四出伺迁事无有会诏举懐才抱德余姚周礼徐子元许龙上虞徐文彪应诏同试吏部中有文用恭显语者瑾大怒诏狱搒掠剟刺械之戌鎭番而以四人者迁乡人其草荐举诏则健为之矫旨黜健迁为民而逐迁弟兵部员外郎迪子编修丕削籍榜禁余姚人竝毋得为京朝官五年瑾诛诏复职致仕至世宗入嗣言官始连荐遣存问起弟迪叅议子丕复翰林官迁乃遣子正入谢疏曰臣猥防孝宗知遇顾托之重思图报称乃不自知其力之不足既而格心无术辅导不效引身退避杜门省愆自分与草木同腐幸沟壑未塡得觏圣明如臣衰朽亦荷轸恤不加之负国之诛反锡以优老之典顾慈恩厚效死何时惟有一言少资献纳仰惟圣性睿哲本属生知而圣德成就当加问学是必谨一暴十寒之失而后可积以日就月将之功夫一日万几未易周通而一心万化惟在知要若夫军民利病政治得失则所司者能言之矣疏闻帝温旨慰劳荫子正中书舍人嘉靖二年复令有司存问五年用杨一清荐起于家进少傅戸部尚书谨身殿大学士然迁以老疾即求去尝在舟中缮二疏不上而帝待迁厚每天寒免朝叅除夕赐御制诗以郊祀赐织锦大带及以病告则太医赐药饵并给酒米而迁竟以疾辞去十年卒年八十三諡文正谕赐祭葬迁器量达而处事敏决每中机要火筛防大同迁为决策驱去而部计以边警加饟毎议増南折银三分之二迁力沮之然警亦寻息荆襄流民激变迁撰旨区置急令附籍附籍则流者自止时编户约三十万会有阻其事者忽中止而余众遂叛其审要如此迁为晋谢太傅后致仕时居东山第四门着东山志子丕亦以解元登进士及第厯官吏部侍郎赠礼部尚书世其家
　　论曰正间多名臣而迁不务为赫赫自处方幅众莫之挠故忠诚敦慤始终不渝此当时诰词所称清白之操百链愈精刚毅之气万人必往者与迁在内阁与刘健李东阳同官顾健敢任事而资迁之谋断东阳善文曲而逊迁之亮直出处可否不激不阿夫其抑昻于二君之间者槩可暏已
　　【附録　诸书载谢文正会试荐第一因本房是兵部主事赵瑶名位轻故抑置第三而墓志称主考丘文庄赏之拔置第三则矛盾矣世但以文正两踞第一而会试稍抑故为此説耳然文正子亦解元探花而会试第四亦是仅事】
　　【余姚荐举入试文用萧傅恭显语刺瑾故瑾怒下诏狱谪戌而史料云四人上疏求用天下无未试求用者况止求用则瑾何必一怒至此】
　　兵部侍郎吕公传
　　公献字丕文浙江新昌人成化进士授刑科给事中孝宗登极择可使交趾者赐献一品服应诏献至交趾颁诰谕宣朝廷德意交趾悦濵行相率为餽飨至捧珠贝塡槖中献不受人未知也龙川土官赵源者索交趾金钱使者上其事曰天使回礼有餽遗犹峻拒不受赵源何人乃黩货无厌一至此上闻其言讯之然后知献却餽状而宣之于廷太监李广擅选富儿为驸马受赂廷臣莫敢发献劾罢之时京师雨雹日食东南诸省皆大疫又孝陵灾献抗疏陈阙失会夀宁侯张鹤龄兄弟倚宫掖势熏灼每游宴后庭出入无禁忌前后李梦阳罗玘皆得罪去廷臣久嘿嘿献乃反覆极论上怒诏杖三十下鎭抚狱既而以言直释之迁礼科转应天府丞复改顺天武宗耕籍献为执事官率保介趋跄仪甚备上顾之曰是官善行礼宁不可作礼尚书耶时瑾用事献无赂不调虽上谕置不问久之进为尹又久之进南京兵部右侍郎刘六防江介凡三过南京以献有武备不敢入既而致仕
　　论曰史尝谓清畏人知然未尝不知献则有之献厯官三十年无赢财止构一室榜之曰清白
　　赠太仆少卿原云南道御史狷斋谢公传
　　公愉字如卿上虞人嘉靖进士授浦城知县行取擢南御史武定侯郭勋奏请复天下鎭监愉劾勋妄奏勿议复天下快之寻使云贵疏论兵部尚书张瓒刑部尚书周期雍大学士翟銮皆相继罢去独论严嵩防激切上不用然亦不罪愉时嵩为礼部尚书值其自陈时愉以大臣巧辨诬罔痛责之且言兵部尚书张瓒贪而优柔以本兵而壊天下之兵礼部尚书严嵩贪而狡狠以掌礼而壊天下之礼二臣虽不同其欺君误国则一也宜其莫逃圣鉴而任用不衰必陛下眞知其智识足以集事取其才而略其德耳乃嵩以贪墨非圣主所恶而日益汚滥一时臣工亦复以亷静非圣主所尚而竞为贪婪风俗下趋嵗异而月变欲望世太平难矣今夫郡县小官犯赃或三五钱或数十贯必绳以峻法而大臣狼藉钜万置不以闻眞所谓纵豺狼而搏雉也疏凡数千言嵩见而惮之会愉自云贵还台一时称古之遗直荐留云南道嵩亦百计要结且啖以美官愉不顾既而按四川闻边警遂上疏曰尧舜诛四凶而蛮方率俾今之四凶则郭勋胡守中张瓒严嵩是也陛下已诛其二矣何难尽屏之以全尧舜之功哉不报会愉以母老乞归未允嵩乃乗京察除愉名愉归奉母所居室防隘名狷斋世宗崩诏録前言官未拜命卒御史周祖为特请于朝赠太仆少卿其疏有曰臣尝辑録嘉靖以来章奏见原任监察御史谢愉所论武定侯郭勋及礼部尚书严嵩皆人所不敢言者乃为逆蕃父子切齿中伤退闲之后且不知存亡下落未识彼省抚按亦曽举及本官否夫如此忠荩际此明圣而使与草木同腐朽而不得被一命之荣殊可惜也
　　论曰谁毁谁誉三代之直道而行不其然与愉之劾嵩祖之荐愉皆古遗直而愉自名狷惟直故狷朝有如此臣而不能用嘉靖之业可问耶
　　张中丞传
　　中丞名元冲山阴人以嘉靖进士授吏科给事中拜命而泣或问之曰吾祖为是官曽以直谏万贵妃擅宠赐杖吾父逢禁日必出血衣陈祀之且涕洟曰子姓有为是官者其毋忘此血衣哉吾今为是官是以泣盖其祖以本科都其父景琦则以部郎知桂林者也时嵩初入阁元冲首疏嵩心术不光不宜在帝左右不报先是九庙灾上刻意营建曽以木工郭文英有技爱之加工部带俸右侍郎至是工成廕其子文思院副使而文英嗛嗛复请辞已所受俸改廕兄子乃复以其兄子为鸿胪序班元冲疏争之谓文英贱工本以绳墨斧斤之能奔走冬官忽遭逢庙建致滥名器以无何厮役而带俸窃衔其为非分已甚矣今复冐叨恩廕在文英者惭悚引咎不暇乃复敢狎恩抗求自处非法小人之贪肆一至于此且文思院非他文英出身之所也工技必各安其业而后有济今文英既已逾越而复不使其子弟安于其业此何意乎上怒不纳会织染太监以上用羊羢未给请尚衣孟忠赍敇儹造而元冲复争之谓嘉靖元年既已停罢中使儹造厯至二十年间始遣尚衣李钺偶一督办然即已徴还此在神圣爱民其为防微杜渐者如是其至而小人罔上重溷圣听其罪可杀且内官之出必有京师巨黠投充家人名色于其奏带常数外増一二十辈依附拨置需索骚扰甚至輘轹司府棰缚官吏此所系匪细也上益怒不纳然卒以其言直转外为江西叅政既而进广东按察使巡海擒海贼徐碧溪何亚八叙功赐白金大计考天下监司第一补江右布政转左寻以右副都巡抚江西时闽广流贼犯境元冲疏请便宜统叅议赵锵副使陈柯暨指挥屠埙杜乔广东都司孙敖浙直冠带千户龚纶等各领兵堵勦日有斩获遂驱贼出境而其渠犯贑者杀官吏劫仓廪焚掠贑抚得罪内官与政府惮元冲直畏其入用并囓之勒回籍元冲少从王守仁游与同里钱德洪王畿徐共阐明良知之学而元冲尤以气节自励曰人之生也直守仁尝称曰吾门不乏上知之士至于忠信质谅无如叔谦叔谦元冲字也又元冲尝读书浮峰山寺守仁顾而登其巓叹曰此山卓絶不羣叔谦似之为题浮峰书屋而去嗣后学者遂称元冲为浮峰先生
　　论曰元冲祖父皆名臣以以建言得罪而景琦为郎忤中官谪判始知桂林元冲其继志而兴者与姚江之门有二一以领会一以践履元冲与畿同学而元冲冲然已













　　西河集卷七十四
　　钦定四库全书
　　西河集巻七十五
　　翰林院检讨毛竒龄撰
　　传【三　一名越州先贤传】
　　明太子少保兵部尚书呉公传【世职孟明邦辅附】
　　公兑字君泽少倜傥本绍兴籍以例入北监中嘉靖三十八年防试授兵部主事越十五年陞为郎庄皇帝即位内监乞门廕持例不可司礼责部易兑疏兑怒将奏之司礼惶恐谢防北部入塞掠榆林太原议徴宣大兵入卫兑独抗言勿徴宣大兵冦当退不过滦一步边兵击其归可得志而廷议已决冦果去无邀之者隆庆三年转湖广防议值大征古田将调麻阳兵制其奔轶兑直遣土司遏之明年陞山东按察副使备兵霸州立保甲法堑涂布垒亘木断道以捕盗是时北部新附诸边觇叛服以定向背总督王崇古应代廷议难其人咸推兑即于是年擢佥都抚治宣府乃先减屯额垦荒土缮垣缭台别筑外十三家边起滴水崖讫于黑汉岭烽堠屯墉咸甓而崇之昌平陵园无捍蔽防陵军驻山南其东北挺出塞外单弱兑拓其城障北自龙门所东至靖边堡横絶北地三百里迁嘉靖间所纳史车诸部屯实之时北部多奡黠嫚汉吏而俺答弟把都儿子黄台吉尤枭悍喜鬭薄市赏心非父兄所为每贡俺答以已马代进得赐物抵地不肯受兑于市日值俺答与诸子弟猎百里外窥其营近塞与官军相望兑率五骑出导二旂直趋其营北部错愕咸控导者呵之曰军门来北部咸拜跽问状曰按尔军且行犒耳北部乃献酪行礼请遍观其军薄暮返王崇古闻之大駴遗书规之兑报言是行有三利审料虚实一推心置腹二彼常轻中朝无人吾以只身入虎穴指挥十万众示以无恐使彼知所畏三若夫意外之变则其酋在逺请命无及擅谋妄动又非彼中法吾岂不筹之哉初黄台吉娶妇生扯力克无宠又妻大成台吉之母生五路台吉色衰复弃之尽夺其所部万骑与他庻孽乃复东掠史车就婚于朶顔值扯力克请赏兑叱曰尔父反不畏诛更乞赏为对曰父弃吾母吾无如何矣能止父反乎兑召前语曰闻尔兄弟皆失职吾取尔部骑归尔尔能报我忠朝廷乎泣而对曰能曰尔父腹心惟革布耳布诛夺尔部骑依姑多罗而五路兄弟亦夺故骑合大成台吉彼二家者素与尔父郄力足抗也扯力克唯唯遂杀革布而约摆腰兀愼尽夺父部骑而于是台吉顿衰兑又使其将邀把都儿酖之其子青把都怒请絶贡拥兵至塞要以十三事兑召前为开譬祸福曰汝能贡仍赉汝否则试听吾礮声可耳言毕千礮并震人马皆辟易乃乞贡去贡市初起无制度兑始定番部贡仪与通使之礼我使用白衣至北庭隆重北使入遇叅游于途避马下立言事则跪置译舘以五鋭士夹一使加扄键焉每市阻酋长外按部犒给所市马良者予直七两七军共领之递而杀至三两三军而止其法最密后来惟谨守绳度而已番部习侵盗虽欵塞亦且谇于市或潜盗所鬻马以去兑使挟棓伺击之曰孰令汝为市而盗乎哈不愼盗马擒三人哈献马请释不与哈夺之去兑闭关停市告诸部命发兵讨哈诸部惧共追还所夺以哈马九九谢死罪乃舍之打刺名安执关民要货兑声罪诸酋共收其畜千献之表闻诏以赐诸部诸部愧服兑居上谷久威信素着且尝以不测赏结诸部心东贵者青把都女也嫁东部随父入贡与边吏言称已贫兑谕贵昆弟毎一马取防一畀贵贵得防二千感泣去后东部入防命兑侦之谍从东贵帐中来具知土蛮生于亥避太嵗不防其弟庄儿病不能骑今掠岔河以东者特零骑数千耳始辽帅恐敌用众且未知所向军广宁以待之及得报亟以兵趋西堡击其归斩数百级赐兑金币朶顔操蛮以其姊妻黄台吉挟赏防边攻毁鸦鹘寨杀二将蓟督奉诏责问策于兑兑报曰上策悮之以形姑解之以骄其志俟其弛备而击之上中策夺之以声蓟门先出师以明必讨而又料军于宣云若合击者乃示意台吉俾得禽献以自赎中上令从中策果防阿都赤等十七人枭鸦鹘寨先是宣府屯粮溢故额至二十一万军多积逋兑疏请赦逋罢汰令流人归业者原其负给以牛种由是耕者云集糓贱于中土兑善制火器造将军炮百灭卤炮千三眼铳万旧炮重难转兑创双轮车随营转向旧炮楔木多震死兑易以干土气完不震北部尝笑炮如雷然灾者当之能再击耶器成引北使观之炮举若连珠移时不絶乃囓指去万厯元年陞右副都兵部右侍郎四年迁左七年以原官总督宣大俺答佞佛将西谒番僧寄帑于兑留旗箭表信而去道出西凉塞诸边震耸兑使绕贺兰背行勿近边苐恐既西必以兵力并瓦刺阴求得瓦刺为俺答俘者劳遣之授以计令好迎俺答而阴袭其后俺答大挫至西部不归将与为婚兑闻大惊曰果尔且续其断臂矣复密遣人厚遗西部令絶婚时俺答以契召诸部兵将释憾瓦刺诸部不应兑乃发金币修书遣通事金凤彛使羊羔儿赐俺答劝之东归俺答大喜而旧使瑚戈陶等监俺答西行亦皆斤斤为俺答信俺答乃归遣海大首领扯儿克上表称谢献黄驼白驼刀甲氆氇而番僧满顿失礼亦附贡铜佛舍利车渠海螺兑为之进当是时兑经纪有法缩军费节客饟积几五十万屯糓二百万省太仓太仆银嵗输边皆百万凡储偫糓励足以控制诸部故诸部愈畏之先是俺答以长女哑不害之女三娘子美自娶之而其子黄台吉鄙而淫每夺诸彛妇过百人而听其索食外奔独憾三娘子擅富厚诅詈三娘子每入贡宿兑营愬其事兑思以结之儿视三娘子赏赐宴犒无所吝尝以番王哈屯视中国夫人于贡日亲赐八宝冠百凤云衣红骨朶云裙感之指其心誓以必报而黄台吉诸妇如五兰比妓且沁比妓威兀愼比妓以饥馁嵗盗葛峪堡小军盔甲牛羊必罚不赦其后黄台吉扯力克子孙袭王皆妻三娘子三世修贡不絶封忠顺夫人九年以原官回部扈从上大阅进阵图兵略十年复以右都总督蓟辽濒行执政询边事对曰速把亥为害久矣其灭此朝食固也苐五路统于一酋可欵以修备东部纷杂各自为主利用战以制欵于是首议固险前此塞垣取直突则割之又山长多陴可骑而登兑令依山为壁复曽家寨之割弃者五十里以犄古北乃遣蓟帅逐朶顔赶碎其帐俘其军马及所被掠者合数百人其明年辽帅御速把亥于鎭彛堡为覆待之伏发斩大酋八亥死焉生得额孙儿斩首百级于是亥弟炒花侄老撒卜儿悉逺伏不敢近乃进兑兵部尚书太子少保廕一子世袭锦衣千户逞加仰加攻海西虎儿罕阿台应之兑遣辽帅截勦败于曹家峪斩首三千余级卤获无算其年入掌本部事乞骸骨疏七上报可兑负气任达尝曰行文以气胜当其居幕府军书旁午必张壁酣睡意饱乃起而后防案泛应无不当其气全也为诸生时倭防至所调狼兵数剽掠人莫敢忤兑独聚众守戒曰苐勿杀听吾呼皆呼大噪震天兵果走然后追执一二人以告主者徇之其识略如此子有孚袭锦衣世职陞都指挥同知进南鎭抚司转总兵死孙孟明袭有名
　　孟明字文徴乡试拟苐一副榜再试再副榜遂弃去承袭锦衣正千户天啓初忠贤用事掌司许显纯其党也孟明进北司理刑中书汪文言以事诏狱忠贤欲假文言狱罗织显纯承其意设五毒勒文言蔓引已书髙攀龙杨琏左光斗二十六人为一通孟明接视之叱曰囚不畏死耶诸人安肯与汝通而希以株连图巧卸乎裂之文言连呼曰诚然独冀缓死耳安有是也显纯亦语塞遂指孟明匿亡命矫旨下孟明本司拷讯会田尔耕亦阉党适掌卫事惜本卫边幅遣削籍去崇祯改元起原官进掌卫事提督东司房卒子邦辅袭邦辅字元素亦以正千户进北司理刑崇祯末给事中姜采以言事诏狱而行人司副熊开元因靣劾延儒同日收拷当是时上怒甚密旨促具牍速上葢意欲置死地也邦辅故缓牍待之既而上怒稍解令刑讯然必欲根柢开元所主使时都掌刘宗周佥都金光宸俱以此得罪朝议汹汹邦辅念其寃故为开导记口语刑及其衣即具牍出之上犹怒不已予杖各百临杖肤軆完具无刑讯状杖者大讶举朝为邦辅危既而杖者亦念二人者无罪邦辅心无他予杖毕竟不及邦辅而罢后举人祝渊以疏留宗周诏狱邦辅复全之在宗周传
　　论曰欵事初起疑信未一槛虎猨保无终骇语曰始非难终之实难向非兑者则犹是俺答万厯之保关安见非嘉靖之市塞也边臣以鎭重为功而机变翕忽所在控制卒能使保关市塞皆能有成自此以后厯三四十年不为边患是虽李魏之守云中韩范之鎭西塞何以加焉宜其阅数世而犹烈已
　　姜光禄公传
　　公名镜字永明余姚人也万厯十年举浙江乡试第一明年成进士授行人陞礼部主事进主客员外郎哱拜据宁夏而兵围之三月不克宁夏城环湖湖四髙廷议决湖水以灌其城镜方为主客职四裔事虑其事不就兼有害也遂上书曰诸将计水攻必谓宁夏城卑下在西北隅与金波湖近在东南隅与观音湖新渠红花渠近如釜底然将绕城筑堤以灌之如智氏之灌晋阳策非不善顾宁夏城中百万户不尽贼也即不得已与贼处不必从贼作荐居也一时为所簒无路可奔而使之一朝尽为鱼鳖于皇上如天好生之至意得无有恻然者乎孙武一书深明五间古之名将多用间以成大功前哱拜因刘东阳土文秀并起逆谋虽同恶相济而反叛之人各懐叵测始则相倚终则相猜近闻东阳杀文秀隙已见矣今哱酋与许朝东阳三叛鼎立必有不相下之势若遣权谲之士入城招降而乗机搆会以离其腹心使之自相疑贰然后重兵以临之三叛之俘不当献之阙下哉书奏上颇伟其言不即行旋陞本部精膳司郎中既而堤成贼劖之水泄功不就然后用跛者李登懐蜡书三入城説哱拜而问以书防东阳与朝承恩果杀东阳朝而三叛就殱兵部叙镜功题准以京堂员缺推用万厯二十年皇长子年十一未建储贵妃与司礼田义潜蓄异谋宰辅莫敢言廷臣亦未有言者镜上疏劾奏其略曰祖制建储有嫡立嫡无嫡立长圣圣相传无异议也皇长子春秋十有一矣当璧之徴久已表着而主器有待凡出阁讲读选婚加冠册立诸大礼未经举行此必有左右为之沮者窃闻司礼监太监田义希附皇贵妃意旨往往妄测神圣有所转移微陈两可之端潜施蛊惑凡内官中与义合者共进密谋而其不合者每巧激圣怒啓皇上严刑峻罚用以箝摄左右絶中外之议种种邪谋如鬼如蜮臣以为田义一日在侧则国本一日未定社稷一日未安内阁大臣既畏义权威首鼠两端而廷臣宴处亦未有能救正者皇上大奋干断立斥田义庻阴霾消散天日自开国是正主器定矣疏上义大怒条旨杖午门外上以其言直改票革职时镜年三十有八越十五年而太子始定储位乃推册立恩予镜冠带闲住又越十二年卒于家又二年而光宗即位追直谏功特赠光禄卿以子逢元贵累赠资政大夫太子太保礼部尚书
　　论曰镜礼部未有言责乃于宁夏则密进奇谋于国本则首申谠论有引裾折槛之风焉先是镜曽祖荣以工部劾逆瑾贬外父子羔以忤相嵩父子罢归及子逢元以修三朝要典忤魏珰见屏姜氏世以直节闻而镜尤卓卓云
　　明吏科右给事中周公传
　　公洪谟字宗稷山阴人中万厯进士授福建延平府推官时福州推官周顺昌负清名洪谟与之埓称二周会福建盐运使司委掣盐惩墨吏骫法使洪谟顺昌司掣事尝曰自二周掣盐而盐政以清天啓二年举卓异第一行取补户科明年办事忠贤以传奉杖死屯田郎中万燝于午门外而捕御史林汝翥于叶向髙第破闼入捽汝翥予杖中官王体干附忠贤每疏至必钤以片纸条其意略而阁臣广微遵行之洪谟到科即疏曰臣自家抵都见一路灾荒备矣夫呉淞泽国也而加之霪霖青徐槁壤也而重以旱魃臣尝疑上天恩威每多偏任何所感召而竟至于是及见我皇上震霆迅雷非不击断而乃重施之失势之言官溢宠滥恩非不优渥而乃尽被之浸淫之内侍是岂春霖不足施夏日果可畏哉燥湿之势殊也今万燝已死汝翥几毙而向髙毅然请去犹幸执政柄用方新诸臣九死不折万一不幸而拂衣者旋踵畏威者结舌将明旨所谓孤立者不在内侍在近臣也皇上诚能回惠威之施一生杀之柄纳大小诸臣之谏诘万燝之何以死究汝翥之何以杖察首辅向髙之何以即去立斥忠贤毋使以媪相之权成骑虎之势然后大张祖训并勅王体干等勿开市交之门叅票拟之柄违干政典兵之禁如此而天变不回人心不固社稷不安请治臣以妄言之罪不报会珰事讐敛叨懫者思媚不止意欲重困东浙人曰越犹吴也壤比粟均舟习水次便应诏东浙税亩粟若干防如苏淞例主漕者已行单徴发东浙人比户惴惴若中风狂走顾莫敢讼言洪谟曰此吾事也幸覆疏未至浙抚苐疏来吾当死生争之及疏至洪谟驳抄曰越淅卤仰给他郡县东北环海而又有三江之阻义虽当输顾安所得粟且蹴舟逾险涉钱塘越风涛种种不便时印在掌科洪谟用白头抄叅以上人为洪谟危顾词直终莫能夺议遂止是年十二月注籍至明年二月始一出侍班而周顺昌被逮至洪谟乃叹曰二周不独全矣自劾去先是洪谟论熊杨失律广微失礼事词义凛凛久已触珰怒会洪谟同乡有劝珰收洪谟为已用故珰姑衔之洪谟尝笑曰吾岂不欲为官乎顾何以为人至是自劾入广微阳谢曰毋我故而珰竟加以久依门户之旨勒令闲住崇祯改元起吏科右给事中陛见首荐刘宗周可大用时吏部尚书王永光变乱铨法洪谟疏叅之其疏留中不下十余日无何上御经筵谕讲官云周洪谟言是发阁票旨百余言明年陞兵科右给事中皇太子生充御书使者厯潞周赵三藩又明年御书差竣时政府屡易用事多新进洪谟乞身去将行注山东试差洪谟曰已告病矣复膺差谩也遂去洪谟在戸科时以新饷缺乏曽疏言不得已之取嬴有八曰鼓铸盐法屯田出之于地税契典铺散官取之于民冗役邮传节之于官至于多方裁省责之三方督师之臣使司农之所输者以饱猛士不以供阘茸以励鋭师不以供坐客凡兵马器械一若贫家之拮据丝粒皆期实济而后国计为有禆也上亦是其言而终不能用
　　论曰李应升劾杨熊失律而死魏大中劾魏广微失礼而又死洪谟两劾之岂复有生死之见存于心与媚珰者思择彊项士以张珰势而致艳以官洪谟二十举于乡念父通城令年老而留事之至五十而成进士彼其不屑屑于一官者宁一日矣
　　明特进左柱国少师兵部尚书都察院右都御史总督贵湖川云广五省军务兼巡抚贵州朱公传
　　公爕元字懋和浙之山阴人万厯进士授大理寺评事迁寺正虑囚山西土豪杀七人辇金京师属贵人为请寄爕元论杀之出守苏州苏州治迁广东提学副使御史以巡按至自贵倨于所录士外自取二十人檄布政司塡册与乡试爕元不肯曰侵官非法立壊其册而榜为首者于市御史恨刺骨诬指他事朝论直爕元而以劣罢御史勒令去爕元乃请养家居十年起为陜西按察使分巡陇西越二年迁四川右布政使先是朝廷以营建殿门采川木令右使董其事凡大木生絶险逺州郡吏督工徒入山覔得之报官报已斩伐之斩伐已运之置大壑中候暴涨然后得出集于涪州然而吏因缘为奸类言不中程如是者二十年费水衡数十万官吏坐系至沈命不可数爕元疑其事立趋驾至涪第其上下而简料之凡五日竣事得大木一千七百余章尽释诸累囚而以不及选者给髙赀商算其直由江淮达京师官无资焉乃复清川田漏籍若干亩嵗抵川新饷七万五千有奇川人德之天啓元年奢氏反奢故猓种世居蔺为川外徼与黔徼安氏为界皆爵宣慰而世相仇杀奢崇明袭爵猜鸷蓄不轨闻辽左有警自请援辽阴借之治兵械遣其党樊龙等出兵重庆阳以饷弗给激其众杀抚道以下官吏据重庆城反时爕元以左使入觐方就道蜀王率士民遮道留爕元爕元顿还立遣使持符发石砫罗纲龙安松潘威茂建昌诸道兵入援下令募民徒缮城敛米粟薪刍之在城外者谷甲煅器凡兵械所需若金铁麻枲油燎遍督所产于州县如是二十日而贼已至所过州县下三十有七前所遣将屯守诸险隘悉溃败爕元誓众率民徒登陴贼百计仰攻不得志乗贼懈直闯贼营斩馘千余生擒贼目数人乃遣人决都江堰水灌濠濠满贼治桥借其少息急清在城民之与贼通者前后疏捕得三百人诛之出示贼贼气大沮乃更集诸猓叠为云楼为旱船为阳桥以瞰城中大抵驾竿为屋而施悬梯于其背云楼如楼旱船如船阳桥如桥髙比丽谯而出女墙丈城中人望见大怖爕元觇其机所运如牛车然用牛数百头牵之乃爇炮击牛牛奔竿折而屋倾矢石杂集守门军杀而出大败贼众于城下会援兵至贼増屯而守相持无退意如是三月罗乾象者贼枭也诸生有防贼营者乾象遣之归输意爕元招之乾象来爕元与之饮乾象雄猜左右顾爕元示以易倾酒数斗啖炙肩一酣然假鼾齁如轰雷不解胄不辟刀剑乾象伏地曰公天人也缒而出自此凡贼营举动无不悉贼大疑待左右束湿众心倍防爕元复使牙将周斯盛伪为书约内应以误之贼以名马馈斯盛斯盛乃潜出与之盟而设伏以待崇明果自至甫悬一人上松潘守兵不知为诱也大噪崇明惊走伏起获其从者数人城中气百倍力战烧其旱船并攻具而援兵益集乃造水牌百投锦江顺流下令所过州县严兵截贼归路夜半乾象等内变贼营火起崇明父子策马走乾象等来归余贼奔溃时已擢爕元都御史抚川朝命甫下乗胜逐北定叙州复重庆城斩其枭将樊龙贼渡泸水去而其时有水西之变水西本安氏与奢氏世仇杀宣慰安位幼弱安邦彦佐之闻崇明反亦乗间窃发解奢氏仇相约为唇齿起兵水西爕元既已复泸州进兵部侍郎总督三省乃复整兵入永宁破蔺州烧其九凤楼荡平其巢开疆千余里遂上奏以外四里膏腴之壤归永宁卫叙州内四里深险墝瘠分给降将各守其土为天子保塞当是时水西贼鋭甚方覆官兵于大方杀巡抚王三善贵州大震奢寅遽返蔺借水西为声援招余蘖抗战如故爕元乃重购降苗拍登等令所部阿友佯为叛归居贼营输贼情实寅初不之疑既而觉之防阿友搒掠备五毒以刃穿友足一昼夜友不伏寅意不自得痛饮友乃乗寅醉呼其众杀寅焚其尸以首来献先是朝廷以水西事急加爕元兵部尚书赐尚方剑督贵州至是寅诛爕元移鎭渝部集分兵一意讨水西而以父防归庄烈皇帝即位録平蔺功加少保荫一子锦衣卫指挥使世袭是年秋敇总督贵湖云川广五省军务仍巡抚贵州爕元即上状大简诸将更易署置一反前督所为乃檄滇兵下乌撒杜安边助逆路蜀兵出永宁抵赤水扼四裔要害而亲移师驻六广逼大方鬼师莫德説邦彦曰安边在乌撒滇人不敢南下永赤之兵牵制我后我当先破之取永宁以畀奢氏取建武六县以畀法舍然后挟乌鎭以临遵义并黔及滇大事可图也邦彦从之以歹费等防六广小阿乌谜等防遵义阿鲊怯等守鸭池三岔各自号元帅而邦彦号四裔大长老崇明称大梁王先抵赤水爕元谍知之密令守将许成名徉败防营走永宁且战且走诱贼深入薄永宁城乃令林兆鼎从三岔入王国桢从六广入刘养鲲从遵义入邦彦闻王师四集恚甚恃其勇欲旦夕先破永赤兵还拒诸王师急索战成名与永将侯良柱邓玘等约夹攻贼玘等兵始交成名与罗乾象绕出其背奋击之贼大溃自相蹂跆死者数万计遂斩崇明邦彦等将乗胜勦捕安位及余贼而蜀将以争级防营先归余贼稍稍遁乃移檄安位谕以内附许自新位不能决其羣目复集兵迫脇诸余蘖号二十万以抗王师爕元会诸将且诫之曰水西地险谿谷多雾瘴莫辨昬旦箐林悉蝮蛇猛兽即不战鬭而兵易疲前督防贼中率以此败困兽之噬未可轻也是必扼险以毙之于是焚防翳剔岩穴屯兵近地相持百余日稍稍出游兵引战而渐促以进焚其窖粟断其樵采贼且饥且困别将刘养鲲又密遣人入大方烧其宫室安位大恐乞降公弗许要以四事一贬爵二削水外六目之地归朝廷三献杀故抚王三善者四开通毕节等驿路而位皆唯唯遂率四十八目出降誓不敢叛而黔人自军兴来嵗食饷百万不乐罢杀其使夺其所献马爕元斩数人始定乃遂上善后疏曰臣惟边徼虽安不可忘战制苖之法必先固本水西自河外六目九司之地亦颇广衍今已悉入版图沿河要害臣筑城三十六所近者控扼苖地制出入逺者聨滇蜀通商贾皆立邸舍缮邮亭建仓廪使不敢卒入为冦鸭池安庄计河旁可耕之土通沟洫者不下二千顷事定之后无虑常屯万人人赋水田十二亩旱田六亩稍益之使自赡盐酪刍茭出其中诸将士皆身经数百战披草莱立城郭咸愿得尺寸以长子孙即割新疆授之使知所劝谨条便宜九事不设郡县置军卫不易其俗苖汉相安一也地益垦辟聚落日繁经界既正苖不得以民不耕地渐侵轶二也黔地险瘠仰食于外今自食其土省转输之劳三也国用方匮出太府金币以劳诸将不足以爵酬之爵转轻不若以地于国无损四也既许世其土各自立家计经久逺永为折冲五也大小相维轻重相制无事易以安有事易以使六也春夏治农秋冬治兵耀旗河上扬威武使苖日备我七也从兵民之便愿耕者给之且耕且戌卫所自实无勾军之累八也军耕抵饷民耕输粮以屯课耕不拘其籍以耕聚人不世其伍使各乐其业九也疏闻诏可崇祯五年加少傅兼太子太傅七年加少师荫一子锦衣卫指挥佥事世袭八年一品再考满加左柱国九年诏出师诛摆金两江巴香狼坝火烘五洞叛苖悉平之乃又通上下六卫并清平偏鎭四卫道路凡一千六百余里设亭障置游徼商贾露处道不拾遗滇中沐氏土舍普名声作乱朝廷命讨之名声伏诛龙塲坝者水西地也水蔺相仇杀争此地时属蔺时属水其后二姓盟以其地假蔺其地抵大方七十里去永宁且六百里山箐峻险不产五糓蜀人欲为设官屯兵以自广而故帅侯良柱贪横爕元劾其罪良柱修怨借拓界以责爕元爕元疏曰臣惟御苖之法治以不治今水西既纳欵蔺残蘖安敢负固夫守边者但闻扼险不闻入险此地临苖穴四面孤悬而中限以水必筑城守渡则转运烦费多所未便然且内激蔺苖必死之鬬而外挑水西以扼吭之嫌兵端一开未易卒止非疆塲福也书上下诏诘责之爕元持其説上无以难及安位死无嗣朝议必用兵郡县之爕元复上疏曰水西各苖恃其险固向阻声教今安位殄絶疎族逺条纷然争立臣奉明诏一切禁止圣威逺畅有苖来賔纳土献印相继于道臣惟水西有宣慰之土有各目之土宣慰公土宜还朝廷各目私土宜畀分守籍其户口徴其赋税殊俗内向同于编氓大方西溪谷里比那要害之地筑城戍兵亦足以丕振国威永销反侧矣夫西南之境皆荒服也杨氏反播奢氏反蔺安氏反水西独滇之定番弹丸小州为长官司者十有七二三百年未闻有反者非他苖之好叛逆而定番之独忠顺也地大者防扈之资势弱者保世之策也今臣分水西之壤授诸苖长及有功汉人咸俾世守凡苖俗虐政苛敛一切除之使叅用汉法可为长久计制曰可十一年春爕元卒天子震悼赐祭爕元躯干宏伟年七十饮噉如少年室无姬媵性介洁不苟取所至人服其介鎭川贵垂二十年军资赎锾不下数十万皆籍之于朝居处节约俨韦布士焉其为人明敏而有度量虽矢石之下军书旁午从容应之各有理居军中未尝置记室知人善任人乐为用其御苖一以恩信不妄杀一人故所在亲附既殁皆罢市巷哭不辍内江有牟康民者隠士也佯狂当兵未起时尝语人曰蜀且有变平之者朱公也及乱召之不肯至凡有军事或咨之悉中后不知所往子兆宁袭锦衣卫指挥使次兆宜袭锦衣卫指挥使陞南鎭抚司佥书管事次兆宪袭锦衣卫指挥佥事次兆宣后军都督府都事
　　论曰刘宗周曰爕元沉毅如魏公忠诚如汾阳练达如文饶亷正如孝肃而将略大类赵营平陈子龙曰夫自汉以来通西南徼者大率疲所恃以事无用爕元不侈言功名而力抗郡县之议有嘉折首不穷兵威伟哉或曰天啓之季政在阉寺爕元不归功闱闼而以是失侯嗟乎何必侯矣爕元建石城三十五曰省会北关曰开州曰龙塲曰虎塲曰鎭西卫曰狼曰息降所曰劄佐土司曰九庄曰诘戎所曰陆广曰干沟曰箕陇曰鸭池曰乐平曰铁王旗曰广顺州曰鸡塲曰青嵓曰马塲堡曰乌江曰连云曰有嘉曰板桥曰恬波曰马塲曰亦资孔曰清丰曰定头曰尾洒曰石基曰小龙塲曰黄丝曰杨老曰凉伞曰广兴鎭曰陇落堡曰巴香修旧城十三曰普定卫曰安庄卫曰新兴跕曰杳城驿曰普安州曰瓮安县曰施秉县曰乌撒卫曰赤水卫曰永宁卫曰普市曰摩泥曰平坝
　　姜尚书传
　　公逢元字仲讱会稽人万厯进士父镜光禄卿临卒遗言曰立朝勿植党时逢元已官翰林进中允而其弟一洪亦成进士二子佩其言故当崔魏时逢元一洪皆自言非党人既而逢元进国子司业充讲官科臣杨所修建言宜纂定要典仿世宗朝明伦大典故事而呈秀矫旨开馆敇大学士顾秉谦以下二十三人分总裁纂修誊録收掌而以逢元非党人可用列逢元副总裁官例总裁官入馆据上座举笔判诸馆务逢元举笔忽长叹众愕然问故逢元视所举笔示众曰吾持此有年矣今欲用之而有违于心吾敢违吾心以强持此哉遂阁笔出先是逢元为讲官讲虞书退有后言大声曰后言非他谓既退而小人间之则大臣有言言小人之得持其后也御史赵南星曽用其语入疏中忠贤衔之至是矫旨谓呈身门户革职崇祯元年起詹事仍充经筵日讲官寻自礼部侍郎进礼部尚书凡九枚卜不用后上亲御门出诸章奏召廷臣给笔札各试票拟次日传逢元及陈子壮文震孟张至发以下九人吏部録年貌履厯上之上已用逢元而内侍曰孰有讲官如逢元者复止至九年致仕逢元少时梦斗魁赠诗中有金殿簪花字自谓殿试必苐一既而不騐至是将去会皇太子行冠礼充逢元三加官簪花殿中逢元乃叹曰然则吾之终此官岂人事哉
　　论曰逢元在礼部时唐王弑从父越关入都都人汹汹羣以宗藩事责之逢元逢元啓阁密处之而人不之觉何缜敏也顾逢元以阉去官而逮乎既用则仍为阉沮主有明闇炀灶则一异哉若夫西州豪杰自言为党人今自言非党人嗟乎可以论世已









　　西河集卷七十五
　　钦定四库全书
　　西河集卷七十六
　　翰林院检讨毛竒龄撰
　　传【四　一名四忠传】
　　周文忠公传
　　公名凤翔字仪伯山阴人以大兴籍为督学左光斗取生员第一崇祯改元登进士厯官司业许士柔者祭酒也为翰林时曾撰故左都髙攀龙诰文有年矣至是谓失当降其官调之凤翔曰臣故翰林也例翰林撰词苟不当则阁臣竟裁之否则驳囘使另撰而士柔于十年前初拟之词未闻驳囘使改撰也今忽曰失当是以阁臣之罪罪士柔也且诰词非不当也当崔魏肆焰臣节几尽含血负肉谁不畏死乐生而攀龙首以身殉皇上既怜而褒之中外相望以为褒忠奬烈不知宜如何鼓励今徒以中书科先入宝簿及其子世学不谙事理之故反指摘诰文迟其赠卹夫褒諡之典久奉于王言而纶綍之词未颁于尚玺使泉壤悲殊恩之久稽而舆情咎载笔之有失则是以世学而累士柔以士柔而累攀龙恐非陛下褒忠奬烈之盛心也不报既而迁谕德充东宫讲官是时贼势迫召对平台问灭冦之策言论忼忾上为流涕会军需告急议税民间间架钱凤翔曰事至此是宜收拾人心时也尚可括民财以摇国势耶昔贤谓民心一失不可复收国势一倾不可复振正谓是也尚书倪元璐亟持其言亡何京师陷有传驾出狩者凤翔思扈跸仓皇奔探见贼据殿坐而魏藻德陈演侯恂宋企郊等各帅百官入朝贺凤翔至殿前视之大哭急从左掖门趋出百官皆惊怖不知所为而贼苐顾之不为问庻吉士张家玉者凤翔会试所取士也抵贼书诟贼贼防之夹两刃脇降不屈且其言辩愈侃侃贼怒甚曰是何物子急取其父母来刳其肠观之家玉心动乃阳为好言谢贼贼舍去归而询凤翔凤翔拒之曰安有此事而问我者吾父母犹在也夫吾不能为二亲生矣家玉出凤翔作书辞二亲其词甚哀书毕再拜恸哭自经死其题壁诗有曰白头二老哭忠魂盖痛之焉南都僭号諡文节赠礼部侍郎祭葬封赠三代如其官大清顺治九年追卹前朝殉难官赠礼部侍郎祭谥文忠初凤翔为司业时监进溢米则诸生廪也凤翔独不受储之得数千石赈饥民灵璧侯家奴辱诸生凤翔撰封事侯徒跣拜大成庙伏罪不听必捕其家奴付刑部乃已其清峻如此其后张家玉起兵广州抗
　　王师累破龙川博罗连平长宁诸县退屯増城转战凡一年力屈死
　　明少傅兵部尚书前巡抚苏松都察院右副都御史祁公传
　　公彪佳浙江山阴人也字幼文年十七举于乡中天啓二年进士授兴化推官濒行跪其父故参政承防请敎承防不答或问之曰不见夫诲泅者乎壶而扶瓮人借以肘终其身不能泅一旦挟诸清泠之渊翻壶却瓮其身入水而泅成矣今者入官则翻壶却瓮之时也彪佳去果以贤能称尝出抚乱兵斩其渠徇于军门崇祯四年考选擢御史时京营操兵遣七太监主兵政彪佳激切谏久之巡按苏松预以十革十四申九询檄下属革者革其弊也申者申其所当行也询者询其何者可行何者在所革也乃据属所答覈之定黜陟会苏州无厉名打行亷其稔恶可杀者四人械于衢集乡三老询之曰是可杀否乡三老曰可即又询诸观者曰是可杀否观者曰可于是抡大棰棰末量五寸积一寸半每棰十易操棰一棰至死騐之陈其尸而宜兴乡官陈一敎奴客播虐怨家刑牲焚其庐劫肆其尸坟彪佳先捕诸奴客正法平众心且尽追还所占掠男女田产而奏夺陈氏父子官然后治诸怨家之为乱者时彪佳回道居上考而旧辅延儒与陈氏僚壻怨彪佳执法阴嗾中官驳彪佳下其等降级上亲索笔改罚俸当是时人憾彪佳寃而犹幸上之知彪佳云彪佳为人修长洁白风度奕然而遇事敏断时乞病家居犹立赈灾法赈东南饥宁绍台三府十九县皆仿行之乃以病假过八年自劾请照过五年闲住限例而诏起掌察召对赐茶饼会吏部呉昌时破计典任意出入彪佳遇于朝面折之叱昌时阴阳揽权要骫法疏叅昌时昌时故叵测而彪佳是时又以疏留掌院刘宗周为上所忌至是疏入恐从此重得罪人人为彪佳危而上疑昌时谓彪佳言是既而昌时败彪佳循差例刷南京卷国变诸臣援宋髙故事拟以福王为兵马元帅彪佳曰监国本朝故典也何逺引为议遂定未几有传正大位者彪佳抗言曰甫监国而遽登极何可且羣帅劝表未至即有忠如陶侃者尚以不预定策为耻况其他乎然是时邀功者驾言本兵史可法有二心可法惧虽是彪佳言不敢持遂以苏民变谓彪佳素德苏出彪佳安抚苏州彪佳所至设先帝位率众哭即谕以大义且言中原已无贼国有长君使人心得安乃揭榜于路曰叛逆不可名忠义不可矜毋借锄逆报私怨毋假勤王造祸乱斩丹阳乱民三人以徇先是苏民以乡官项煜从贼剽其家而尝熟乱民遂借讨叛名焚乡官时敏宅燬其棺之未葬者而暴其陈人彪佳至捕其为首者斩之而嘉定华生家奴客为乱合他姓奴客同时起防主杖之踞坐索身券所至数万人彪佳尽捕之斩数人余悉掩狱令曰有为原主所保者贳其死于是诸奴客家皆膝行抟颡匄原主赦免遂募士为苍头军亲敎战适兴平兵攫丹阳市钱浙兵勤王者不平鬬而伤军民大噪城闭彪佳率苍头驰治斩兴平兵兴平伯杰夙惮彪佳名至是忌之扬言且移兵丹阳以哃彪佳彪佳却以牒复约会杰于大观楼时杰踞步大观者步楼也杰谓彪佳必不至至期风作杰笑曰祁抚不至有辞矣顷之隔江帆起破浪顷刻达岸传呼曰祁都堂至矣挝鼓入杰闻之大駴衷甲出迎及门见彪佳角巾单衣携胥各一人又大喜手挥部士去劳且拜坐语久之起指江誓曰公钜人也公在杰敢越尺寸以溷公者有如此江乃屠宰飨彪佳彪佳一举箸而别既而士英憾彪佳适刘宗周劾士英阮大铖谓彪佳同为之嗾其党张孙振劾彪佳二心阻监国正位为潞王地彪佳不与辨袛疏辞定策功所陞都察院右副都御史竟去
　　大兵下江南贝勒以书币聘宗周彪佳彪佳沉水死死时别家人驾言应聘将渡江宿所构山园夜开牖望南山笑曰山川人物皆幻形也今山川如故而人生已一世矣诘旦家人失彪佳所在见柳陌浅水露巾角曰是耶葢入水端坐云后唐王僭号赠少傅兵部尚书諡忠敏
　　俞御史传
　　公志虞字际华浙之新昌人登崇祯七年进士授四川顺庆府推官故事推官为巡按耳目卑而要每新到官奸胥于此觇夷险即甚简易亦先为烦苛令可畏惮而志虞平平且曰此地当奢氏之乱狝薙民苦兵久矣谁谓治蜀必严者乃大发滞囚释积系开司狱放去狱为之空无何流贼入成都道经顺庆乡官请集民堵御而志虞不可曰冦之深入必有大兵追蹙之以民迎敌徒弃民耳吾坚城以待正恐追军之尾此当不逺也已而果然会重庆阙推官调志虞往民哀留不得乃令志虞兼摄之十五年行取召对平台亲策安边弭盗数事条对称旨授贵州道御史乃复上辑盗练兵选将任贤屯田十余疏遂奉使巡山海居庸两关故事先东巡山海巡毕报命然后复西巡居庸而志虞于十六年十月东巡已竣乃于十七年三月赴都将西出而闯贼警至吏请志虞行曰官出使则无与他事即使前途有梗者可假此避也志虞叱之曰人臣不为王事死而借王事以生乎不行十九日城陷志虞自缢其子泣救之曰未知圣驾在何所探而后殉未晩也志虞不得已姑唯唯然已不食坐露地不入室处二十三日贼出梓宫于东华门志虞匍匐往抚宫而恸贼询之曰此关院也舍之去入夜遂缢于新昌会馆衣有纸云死固吾分吾不死于院而死于此者吾已在巡且耻院中有此官也南都尚书张防请赠卹赠太仆少卿諡节愍而以其在巡比之身死封疆者复与卫景瑗朱之冯三人同赐祠祀
  </div>
  <div class="pagination">
   <a href="西河集_page32.html">
    上一页
   </a>
   <span>
    ...
   </span>
   <a href="西河集_page28.html">
    28
   </a>
   <a href="西河集_page29.html">
    29
   </a>
   <a href="西河集_page30.html">
    30
   </a>
   <a href="西河集_page31.html">
    31
   </a>
   <a href="西河集_page32.html">
    32
   </a>
   <span class="current-page">
    33
   </span>
   <a href="西河集_page34.html">
    34
   </a>
   <a href="西河集_page35.html">
    35
   </a>
   <a href="西河集_page36.html">
    36
   </a>
   <a href="西河集_page37.html">
    37
   </a>
   <a href="西河集_page38.html">
    38
   </a>
   <span>
    ...
   </span>
   <a href="西河集_page34.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
