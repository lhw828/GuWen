<!DOCTYPE html>
<html>
<head>
    <meta charset="UTF-8">
    <title>石门文字禅 - 第 19 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石门文字禅 - 第 19 页/共 43 页</h1>
    <div class="content">




　　石门文字禅巻十二
　　钦定四库全书
　　石门文字禅巻十三　　　宋　释觉范　撰七言律诗
　　元正一日示阿慈
　　季真少俨三十嵗俨入新年五十三疑我满懐揣佛法觧腰抖擞破裙衫大瞻终老同香火小朗平生共石岩深炷罏香待清旦偶闻残雪落髙杉
　　上元夜病起欲写法华安乐行品无力呼阿慈为录作此
　　重城车马气成雾隔水岩丛冷欲氷昨夜窥窓先有月今宵对语偶无僧腊髙鹤骨柴崖露病起霜须逐旋増欲写寳书惊力乏阿慈能为扫寒藤
　　上元后季长不至作此寄之
　　和风冻雨上元后断岸橘洲春水生村寺独归江路熟竹篱谁系小舟横偶成诗句长哦罢谩折梅花一嗅清想见连牀成夜语此篇先慰逺来情
　　夏日偶书
　　草树扶疎夏簟清梦惊鬭雀堕空庭过墙雌竹已数子出屋耄蕉终百龄雷后怒云鱼尾赤林梢剰水鸭头青都无伎俩酬闲寂谩搭伽梨自诵经
　　与忠子晚歩登台有作
　　僧残寺僻防人少草满池塘笋过篱卢橘带酸春去后榴花出叶雨晴时一年事办秧齐徧连日江寒水退迟偶上髙台成逺眺兹防更得子追随
　　和人鴈字
　　划然斜去和天晓夜火相惊事已虚春信写来无欵识东君胸次亦恢疎最难读似成文蠧不乱行如水上鱼勿讶羲之笔神骏换鵞瘗鹤是临书
　　大雪
　　今年未雪今日雪地逈眼新人不嚣永巷扫除闻屐响暮林翔集看鵶娇韵髙雒下应难画兴发山隂未觉遥想见茅斋已摧压曲肱清梦到山椒
　　宣和四年十二月二十四日大雪珠禅客忽至渠以谷山退院来审是否作此示之
　　翻空渐宻呵不止刷我当门螺髻峰银椀满盛谈类堕径松深覆示藏锋因徒逃去宁知褊显自何来不见踪独拥衲衣成坐睡地罏瓶泣伴踈慵
　　题鹿苑虎岑堂
　　平生文彩照诸方暗谷行藏草木光要使丛林想髙韵故将名字挂虚堂笑拈倚壁过头杖闲坐当年折脚牀进歩竿头如不荐草深门径未相妨
　　次韵湖山居士见过
　　平昔云岑在懐抱而今懐抱在云岑闻泉偶尔成诗句班草相看坐木隂古鼎自然无俗韵朱弦真是有遗音羊欣不肯踏城市背郭江村独见寻
　　题使园眄柯亭
　　吏散东园胜践多落花起舞鸟能歌故应毛颖曽同泛不独龙文惯自磨弄影风枝空掩冉困人天气近清和倚栏欲去犹囬首奈此霄晴月色何
　　题翆霭堂
　　虚檐碧瓦临无地吐月吞风六月寒帘卷烟光揺户牖雨余岳色堕阑干侍儿自炷真龙脑座客同分小凤团谁谓太平夲无象规模堪入画圗看
　　迎爽楼
　　危楼华构倚青冥巻尽晴岚独自登去雁横斜纷防防好峯青碧露层层胜防与客同清赏佳处题名在翆嶒凭槛不堪衰眼力船津渡见归僧
　　送太淳长老住明教
　　三三要古难分劈破从教剔突仑父母未生前一笑言诠不到处重论椎开临济百年意推出汾阳六世孙何用老婆更饶舌暗中五色自成文
　　送英长老住石谿
　　三三要沈埋久正令重烦振此宗防虎机关须毒手活人眼目贵藏锋真诚莫负丛林志大愿当追佛祖风覆顶把茅休取相同安曽着老黄龙
　　次韵李方叔水宿
　　髙视世波増眼寒公如砥柱捍惊湍市中一虎成三口醉里扁舟过百滩佳处每烦诗句写胜防宜作画圗看遥知二老相逢处拾得风前一笑懽
　　次韵曹彦清教授见寄
　　泮宫授道最驰名想见经筵玉麈横学问有源堪景仰行藏无地受讥评门前江浪银山攧醉里诗篇锦叚明逺宦不湏嗟白眼只今台阁半书生
　　胥启道次韵见寄复和之
　　少年翰墨擅时名老爱江乡翆巘横闻道异书常自校近来佳句与谁评幽寻湘水映衣碧小寝晴窓泼眼明寄我三诗争妙丽疑公曽梦笔花生
　　寄黄龙来道者
　　问讯黄龙来道者住山况味定何如齿牢未怯和沙饭眼倦应嫌夹注书但见衣胜寒薜荔不妨心赛白芙蕖都疑生近楂田市时觉淮南语未除
　　禅首座自海公化去见故旧未尝忘追想悼叹之情季真防北防大梁闻其病忧得书輙喜为人重乡义久要不防湘西时访史资深亦或见寻此外闭门髙卧耳宣和二年三月日风雨有懐其人戏书寄之
　　前时无际曽入梦近日真防又得书一味嵗寒甘淡薄十分懽喜説乡闾闲寻老俨台南寺更过史髯湖上居想见朝来闭深閤卧听檐雨滴阶除
　　次韵阎资钦提举东安道中
　　父老扶擕看使华知勳业在咨嗟人生安得顔长少嵗暮今惊日欲斜谩有清诗敏风雨空余醉墨走龙蛇应怜妙语如芝菌不吐青林吐卧槎
　　次韵逰福严寺
　　下临烟雨凭危栏防客新辞禁从班露湿衣巾近云汉风吹笑语落人间曽闻诗律如彭泽想见风神似鲁山何日三人成品坐夜窓参论到更阑
　　次韵宁乡道中
　　夹道传呼部曲奔遥知秋色动吟魂黄柑绿橘平芜路剰水残山夕照村似镜此心清自逈如云往事去无痕钟声有寺藏烟翆忽见林间窈窕门
　　次韵题云峯齐云阁
　　绿玉霜笻喜自提芒鞵初试得攀跻欲穷深谷一区胜更上齐云百级梯物外名山长好在人间乐事自难齐遥知太息出山去一笑无人悟过谿
　　次韵题必照轩
　　曈昽晓日出苍凉草木欣欣露叶光千里秾纎上眉睫一区形胜发天藏有诗摹写江山美无计遮拦嵗月忙韵险暗惊才力短坐令毛颖秃锋铓
　　宿资钦楚山堂
　　故人持节在三湘白首相逢话更长挂锡曽怜道林寺携衾来宿楚山堂意消忽觉风敲竹梦断空惊月转廊常恨出门无所诣敢辞时此夜连牀
　　次韵资钦元府判见寄
　　茗盌闲窓不厌过暮年归计防如何我思杖履防嵩少公辈家山近洛河具茨功名关意少頴臯丘壑赋情多二诗俱可镌崖石乞与云烟相荡摩
　　次韵王觉之裕之承务二首
　　问法能来浑圣凡毗耶丈室未曽关觧分鉢饭如摩诘欲散天花欠阿蛮属秥新诗追鲍谢抗行醉墨似杨顔遥知穿市听归驭及我昏鵶落照间
　　兄弟令人眼倍明六经心醉防时醒韵髙山岳横南极机妙鲲鹏化北溟丽句重逢天下白俊才今见海东青数篇秀色凌千嶂来慰摧頽病掩扄
　　宣和五年四月十二日余馆湘隂之兴化徐质夫自土山来一昔夜语甚颠倒且日前尝梦见东坡今复见子何清事相聨耶吾所居有亭名闲美尝有白燕巢梁间屡见鹤翔舞扵层霄嘱予为诗纪其事质夫大梁人贤而有文佳公子也
　　徐侯官舍土山邉颇为看书废昼眠偶见画梁巢雪乙更惊云汉舞胎僊致坡入梦殊堪纪与俨忘形亦自贤闻道小亭时縦目江山信美似斜川
　　送丕上人归黄檗
　　万身马鬛转龙腰十里风声卷海潮翆霭晴时飞画栋苍崕断处见朱桥老惊乡井心空在説着岩丛意已消惭愧东风知此恨夜来吹梦到山椒
　　同希先逰石巩
　　良辰美景古难幷且趂身闲稻雨晴鸟语猿歌留我在水声山色益人清得幽诗句聊题壁遇好峯峦即住程囬首十年尘事里与君今日梦魂惊
　　题胥大夫欣欣堂
　　议郎粹和色无求绕屋江山秀气浮弱栁娇眠禽唤起异花含笑草忘忧闭门不放青春去觧榻长令佳客留摹冩髙情无好句谩横诗眼付冥捜
　　次韵嘉言机宜
　　幽寻野外兴何如蚕市村嚣忆故墟煮茧生涯春老大饷田时节意苏舒吹开麦浪南风至落尽花房小雨余暂借僧窓聊假寐梦惊身世两蘧蘧
　　玉池禅师以纸衾见遗作此谢之
　　纸衾来自玉峯前旋坼封题一粲然便觉室庐増道气不忧风雨搅闲眠就牀堆叠明如雪引手模苏软似绵拥被并罏和梦暖全胜白防紫茸氊
　　立秋日偶书
　　秋入纱厨夏簟空頽然痩坐一衰翁声凉乱叶红蕉雨香暗分丛紫菊风清境净缘惭独享幽懐佳句与谁同平生垢习消磨尽只有文章气吐虹
　　防太平古寺读旧题用恵上人韵
　　歩尽长廊觉倦逰丛蕉出屋小轩幽壁间诗在红埃满窓下香残碧缕浮喜有绳牀容我借更因茗盌为君留忽惊林杪湘山露谁作江天数笔秋
　　嵗穷僧众米竭自往湘隂乞之舟载夜归宿桥口寒甚未寝时侍者智观坐而假寐作此诗有懐资钦提举
　　老去生涯无窖子隔城荒寺到人稀嵗穷百里扣门乞夜棹孤舟载米归隅坐小僧寒附火联拳羸仆睡和衣故人醉里闻芗泽应背银缸照翆帏
　　正月一日送璿维之新昌乞
　　春水初生湘岸邉隂晴城郭上元前暖消积雪成檐滴火烈残香发篆烟念旧十年乡井梦试新一首送行篇翛然路入江南去想见归时及杜鹃
　　二月二十一日奉陪季长逰岳麓饭罢登法华台赋此
　　法华台上凭栏久吹鬓东风晚雨晴断岸平横千雉堞道林逺在一牛鸣喜飡水饼清明近开徧山茶杜宇声想见京尘遮便面应思擕手此中行
　　送兴上人之归宗
　　紫霄峰下鸾谿上幻出寳坊金碧开沃野不辞常自献暮云无事觧归来永懐香火三生旧想见松风万壑哀阿上笑中如问我为言诗胆尚崔嵬
　　赠道禅者
　　大河巻浪雪翻风桥压千艘卧彩虹岱岳烟云连絶域北门楼阁碍层空浪防荆椘重湖外更在沩源叠嶂中水餠槐芽动乡思近来归梦与谁同
　　周庭秀爱湘中山水之胜定居十余年宣和五年夏五月忽思吴中别余扵湘上作此送之
　　词刃平生工斫伐探懐每欲取公侯朅来世事懒经意醉看湘山不转头忽忆归吴泛千里偶然尽室载孤舟却将挥翰风雷手且钓华亭万顷秋
　　题悟宗壁
　　到寺囬身望众峯一堂疎快万缘空槲林曲折通幽径莲荡凋零退晚红师已灰心増夏腊我今霜鬓撒秋风亦知旁舍多佳士香火他年愿此同
　　过陵水县补东坡遗二首
　　白沙翆竹并江流小县炊烟晚雨收苍藓色侵盘马地稻花香入放衙楼过防客聚观灯网趂市人归旋唤舟意适忽忘身是客语音无伴始生愁
　　夜归示卓道人
　　心知家夲住仇池傲睨人间老变衰两鬓京尘初邂逅一尊川语问归期劝沽何处禽知我含笑谁家花隔篱天水摹胡飓风作夜归江路月相随
　　雪诗
</div>
    <div class="pagination">
<a href="石门文字禅_page18.html">上一页</a><span>...</span><a href="石门文字禅_page14.html">14</a><a href="石门文字禅_page15.html">15</a><a href="石门文字禅_page16.html">16</a><a href="石门文字禅_page17.html">17</a><a href="石门文字禅_page18.html">18</a><span class="current-page">19</span><a href="石门文字禅_page20.html">20</a><a href="石门文字禅_page21.html">21</a><a href="石门文字禅_page22.html">22</a><a href="石门文字禅_page23.html">23</a><a href="石门文字禅_page24.html">24</a><span>...</span><a href="石门文字禅_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
