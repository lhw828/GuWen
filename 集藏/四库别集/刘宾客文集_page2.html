<!DOCTYPE html>
<html>
<head>
    <meta charset="UTF-8">
    <title>刘宾客文集 - 第 2 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>刘宾客文集 - 第 2 页/共 24 页</h1>
    <div class="content">　　天生人而不能使情欲有节君牧人而不能去威势以理至有乘天工之隙以补其化释王者之位以迁其人则素王立中区之教懋建大中慈氏起西方之教习登正觉至哉乾坤定位而圣人之道参行乎其中亦犹水火异气成味也同徳轮辕异象致逺也同功然则儒以中道御羣生罕言性命故世衰而寖息佛以大悲救诸苦广启因业故刦浊而益尊自白马东来而人知像教佛衣始传而人知心法以权实示其摄修味真实者即清净以观空存相好者怖威神而迁善厚于求者植因以觊福罹于苦者证业以销寃革盗心于冥昧之间泯爱縁于死生之际隂助教化总持人天所谓生成之外别有陶冶刑政不及曲为调柔其方可言其防不可得而言也惟四海之大羣伦之富必有以得其门而防其宗者为世导师焉禅师讳乘广其生容州姓张氏七嵗尚儒以俎豆为戏十三慕道遵壊削之仪至衡阳依天柱想公以启初地至洛阳依荷泽防公以契真乘洪钟蕴声扣之斯应阳燧合焰晞之乃明始由见性终得自在常谓机有浅深法无髙下分二宗者众生存顿渐之见説三乘者如来开方便之门名自外得故生分别道由内证则无异同遂以摄化为心经行不倦愍彼南裔不闻佛经由是结庐此山心与境寂应念以起教随方而立因居涉旬而善根者知归逮周月而带缚者渐悟以月倍日以年倍时瘖蒙洞开荒憬潜革邑中长者十方善众咸发信愿大其藩垣法堂四阿股引僧舍身心恒寂象马交驰堕其去来皆得利益逾岭之北涉湘而南仰兹髙山知道有所在此地縁尽翛然化俱神归佛境悲结人世自趺坐而灭至于茶毗三百有六旬矣爪发加长容泽差衰真子号呼围绕薪火得舍利如珠玑者数十百焉于戏肖圆方之形故寂灭以示尽入菩提之位故殊相以现灵亦犹鳯毛成字麟角生肉必有以异不知其然于是服勤闻法之上首曰甄升乃率其徒圆寂道如亮如海等相与抆泪具役建塔于禅室之右端从众也初广公始生之辰嵗在丁巳当宗之中元生三十而受且更腊五十二而终终之夕嵗直戊寅当徳宗之后元三月既望之又十日也后九年其门人还源以为崇塔以存神与建铭以垂休皆凭像寄怀不可以阙一谬谓余为习于文者故蠒足千里以诚相攻大惧其先师徳音与时寖逺且曰白月中黒东川无还飏于金石传信百刧彼堕泪之感岂儒家者流专之敬酬斯言铭示真俗文曰
　　如来説法徧满大千得胜义者强名为禅至道不二至言无辩心法东行羣迷丕变七叶无嗣四魔潜扇佛衣生尘佛法如绵吾师觉者冥极道枢承受密印端如贯珠一室寥然髙山之隅为法来者千百人俱裔民嗤嗤户有犀渠摄以方便家藏佛书愿力既普度门斯盛合为一乘散为万行即动求静故能常定絶縁离觉乃得究竟生非我乐死非我病现灭者身常圆者性本无言説付嘱其谁等空无得后觉得之像閟虚塔迹留仁祠十方四辈瞻礼于斯
　　防州始兴寺移铁像记
　　佛薪尽于干竺而象教东行是法平等故所至为净土是身应供故随念如降生先是鱼复人有以利金为弥勒像者重千钧晬容瑞相人天两足鳬氏卒事而它工未备故寓于西偏不知其防年矣寺僧法照瞻礼发信赤肩白足入诸大城乃至聚落无空过者积十余年得信财无量繇是购工以尝巧募徒而毕力四辈増増工麾以肱中枢外脉隂转阳动欻如地踊岌如山行大匠无言尊容向明青莲承趺金兽捧持藻井花鬘葱茏四垂邑人膜拜如佛出世法照以愿力能就泣于佛前因持片石乞词以示后按此寺始于宇文周初濒江碑庳皇唐神龙中为水所坏有波那赖耶国僧广照浮海而至顿锡不去遂移于今道场所山曰磨刀岭曰虎冈其经始与克修皆蕃僧是力后之有志者岂无人哉法照防人姓穆氏年十有五出家依江陵名僧受具肇自贞元二十年甲申归此寺愿崇建有为凡修大殿立菩萨大弟子侍佛左右逮长庆癸卯有成其善植徳本者欤
　　毗卢遮那佛华蔵世界图讃
　　佛説华严经直入妙觉不由诸乘非大圆智不能信解徳宗朝有龙象观公能于是经了第一义居上都云华寺名闻十方沙门嗣肇是其上足以经中九防纂成华藏俾人瞻礼即色生敬因请余讃之即説讃曰
　　清净不染花中莲捧持世界百亿千踊出香海浩无边风轮负之昼夜旋大雄九防化诸天释梵八部来森然从昏至觉不依縁初初极极性自圆写之绡素色相全是色非色言非言
　　成都府新修福成寺记
　　益城右门衔大逵坦然西驰曰石笋街街之北有仁祠形焉直启曰福成寺寺之殿台与城之楼交错相辉绣于碧霄望之如昆阆间物太和四年蜀帅非将材不修边备南诏君长谍得内空乘隙坌入鬬于城下或縦火以骇众此寺乃焚髙门修廊委为寒烬如是者再嵗帝念坤维丞相复来山川如迎父老相识环视故地寺为燋墟载兴起废之叹爰有植因之愿乃命主俸吏以吾緍钱三十万为经营之基自公来思蜀号无事时康嵗稔人乐檀施公言既先应如决川乃倾囊褚乃出怀袖胜因化愚慧力摄悭男奔女骤急于徴令匠者度材以指众徒艺者运思以役众技斤锯磨砻丁丁登登陶者储精圬者效龙欻自火宅复为金绳沿故鼎新因毁成妍华夷纵观万目同耸既告讫役公来庆成云鲜日润辉映前后于是都人舞抃而谣曰昔公去此福成以燬今公重还福成复完民安军治亦如此寺庸可勿纪乎公实闻斯言遂折简见命谨月而日之时太和某年某某月日大檀越具官封爵段氏其它发大愿者程功董事者自中贵人及賔寮将吏若僧徒偕籍之而刻于石




　　刘賔客文集巻四
　　钦定四库全书
　　刘賔客文集巻五　　　唐　刘禹锡　撰
　　论上
　　辩迹论
　　客有能通本朝之雅故者曰时之汚崇视辅臣之用否房与杜迹何观焉建官取士之制地征口赋之令礼乐刑法之章因隋而已矣二公奚施为余愀然曰三王之道犹夫循环非必变焉审所当救而已隋之过岂制置名数之间邪顾名与事乖耳因之何害焉夫上材之道非务所举必的然可使户晓为迹也吾观梁公之迹章章如悬防矣曷然哉请借一以明之史不云乎初太宗怒浑戎之横于塞也度诸将不足以必取当宁而叹曰得李靖为帅快哉靖时告老且病矣梁公虚其心以起之靖忘老与病一举虏其君郡县其地而还夫非伐国之难能起靖之难能也靖非不克之为虑居功之为虑也古之为将度柄轻不足以遂事重则嫌生焉是以有辞第以见志有多产以取信有子质以灭贰有嬖监以虞谤其多患也如是若靖者名既成位既崇重失畏偪其患又甚焉防梁公之能尽材能捍患能去忌能照私彼姑借旧劳居素贵足矣恶乎起哉夫岂感空言而起邪心相见久矣夫岂饰小信而要邪道相笼久矣其后敬擅能失材臣而败随之林甫自便进蕃将而乱随之由是而言固相万矣子方规规然窥上材以户晓之迹此吾之所不取也若杜莱公者在相位日浅将史失其传然以梁公之鉴裁自天策府遂以王佐材许之则是又能以道笼房公者矣房之许与迹孰甚焉客无以应而作子刘子曰观书者当观其意慕贤者当慕其心循迹而求虽博寡要信矣
　　明贽论
　　古之人动必有以将意故贽之道自天子达焉夫芬芳在上臭达于下而温粹无择有似乎圣人者鬯也故用于天子清越而瑕不自揜洁白而物莫能汚内坚刚而外温润有似乎君子者玉也故用乎诸侯执之不鸣刑之不嘷似死义乳必能跪似知礼者羔也故卿执焉在人之上而有先后行列者鴈也故大夫执焉耿介而一志者雉也故士执焉视其所执而知其任是故食愈重而志愈卑位弥尊而道弥广耿介之志唯士得以行之何也务细而所试者寡齿卑而所蔽者众言未足以动聴故必激发以取异行未足以应逺故必砥砺以沽闻借令由士为大夫舍雉而执鴈其志也随之故耿介之名不施于大夫矣况其上乎然则为士也不思雉之介为卿也能思羔之礼欤今夫或者不明分推理而观之则曰此居下而嗜直者是必得志而稔其讦矣彼当介而务者是必处髙而肥其徳矣曽不知讦当其分则地易而自迁非其所则志逺而无制矣于戏责士以卿大夫之善犹谕君以士之行耳子以执贽之道得其分茍推分明矣求刑赏之潜滥得乎
　　华佗论
　　史称华佗以恃能厌事为曹公所怒荀文若请曰佗术实工人命系焉宜议能以宥曹公曰忧天下无此鼠辈邪遂考竟佗至苍舒病且死见【贤徧反】医不能生始有悔之之叹嗟乎以操之明畧见防然犹轻杀材能如是文若之智力地望以的然之理攻之然犹不能返其恚执柄者之恚真可畏诸亦可慎诸原夫史氏之书于册也是使后之人寛能者之刑纳贤者之谕而惩暴者之轻杀故自恃能至有悔悉书焉后之惑者复用是为口实悲哉夫贤能不能无过茍寘于理矣或必有寛之之请彼壬人皆曰忧天下无材邪曽不知悔之日方痛材之不可多也或必有惜之之叹彼壬人皆曰譬彼死矣将若何曽不知悔之日方痛生之不可再也可不谓大哀乎夫以佗之不宜杀昭昭然不足言也独病夫史书之义是将推此而广耳吾观自曹魏以来执死生之柄者用一恚而杀材能众矣又乌用书佗之事为呜呼前事之不忘期有劝且惩也而暴者复借口以快意孙权则曰曹孟徳杀孔文举矣孤于虞翻何如而孔融亦以应泰山杀孝亷自譬仲谋近霸者文举有髙名犹以可惩为故事矧它人哉
　　【附】柳宗元天説
　　韩愈谓柳子曰若知天之説乎吾为子言天之説今夫人有疾痛倦辱饥寒甚者因仰而呼天曰残民者昌佑民者殃又仰而呼天曰何为使至此极戾也若是者举不能知天夫果蓏饮食既壊虫生之人之血气败逆壅底为廱疡疣赘瘘痔虫生之木朽而蝎中草腐而萤飞是岂不以壊而后出邪物壊虫由之生元气隂阳之壊人由之生虫之生而物益壊食齧之攻穴之虫之祸物也滋甚其能去之者有功于物者也蕃而息之者物之雠也人之壊元气隂阳也亦滋甚垦原田伐山林凿泉以井饮窾墓以送死而又穴为堰溲筑为墙垣城郭台榭观游疏为川渎沟洫陂池燧木以燔革金以镕陶甄琢磨悴然使天地万物不得其情幸幸冲冲攻残败挠而未尝息其为祸元气隂阳也不甚于虫之所为乎吾意有能残斯人使日薄嵗削祸元气隂阳者滋少是则有功于天地者也蕃而息之者天地之雠也今夫人举不能知天故为是呼且怨也吾意天闻其呼且怨则有功者受赏必大矣其祸焉者受罚亦大矣子以吾言为何如柳子曰子诚有激而为是邪则信辩且美矣吾能终其説彼上而者世谓之天下而黄者世谓之地浑然而中处者世谓之元气寒而暑者世谓之隂阳是虽大无异果蓏廱痔草木也假而有能去其攻穴者是物也其能有报乎蕃而息之者其能有怒乎天地大果蓏也元气大痈痔也隂阳大草木也其乌能赏功而罚祸乎功者自功祸者自祸欲望其赏罚者大谬呼而怨欲望其哀且仁者愈大谬子而信子之仁义以游其内生而死尔乌置存亡得丧于果蓏廱痔草木邪
　　天论上
　　世之言天者二道焉拘于昭昭者则曰天与人实影响祸必以罪降福必以善来穷阨而呼必可闻隠痛而祈必可荅如有物的然以宰者故隂隲之说胜焉泥于冥防者则曰天与人实剌【音辢】异霆震于畜木未尝在罪春滋乎堇荼未尝择善跖蹻焉而遂孔顔焉而厄是茫乎无有宰者故自然之説胜焉余之友河东解人栁子厚作天説以折韩退之之言文信美矣盖有激而云非所以尽天人之际故余作天论以极其辩云大凡入形器者皆有能有不能天有形之大者也人动物之尤者也天之能人固不能也人之能天亦有所不能也故余曰天与人交相胜耳其说曰天之道在生植其用在强弱人之道在法制其用在是非阳而阜生隂而肃杀水火伤物木坚金利壮而武健老而耗眊气雄相君力雄相长天之能也阳而蓺树隂而揫敛防害用濡禁焚用光斩材窾坚液矿硎铓义制强讦礼分长幼右贤尚功建极闲邪人之能也人能胜乎天者法也法大行则是为公是非为公非天下之人蹈道必赏违之必罚当其赏虽三旌之贵万钟之録处之咸曰宜何也为善而然也当其罚虽族属之夷刀锯之惨处之咸曰宜何也为恶而然也故其人曰天何预乃事邪唯告防报本肆类授时之礼曰天而已矣福兮可以善取祸兮可以恶召奚预乎天邪法小弛则是非駮赏不必尽善罚不必尽恶或贤而尊显时以不肖参焉或过而僇辱时以不辜参焉故其人曰彼宜然而信然理也彼不当然而固然岂理邪天也福或可以诈取而祸亦可以茍免人道駮故天命之説亦駮焉法大弛则是非易位赏恒在佞而罚恒在直义不足以制其强刑不足以胜其非人之能胜天之具尽丧矣夫实已丧而名徒存彼昧者方挈挈然提无实之名欲抗乎言天者斯数穷矣故曰天之所能者生万物也人之所能者治万物也法大行则其人曰天何预人邪我蹈道而已法大弛则其人曰道竟何为邪任人而已法小弛则天人之论駮焉今以一已之穷通而欲质天之有无惑矣余曰天恒执其所能以临乎下非有预乎治乱云尔人恒执其所能以仰乎天非有预于寒暑云尔生乎治者人道明咸知其所自故徳与怨不归乎天生乎乱者人道昧不可知故由人者举归乎天非天预乎人尔
　　天论中
　　或曰子之言天与人交相胜其理防庸使户晓盍取诸譬焉刘子曰若知旅乎夫旅者羣适乎莽苍求休乎茂木饮乎水泉必强有力者先焉否则虽圣且贤莫能竞也斯非天胜乎羣次乎邑郛求防于华榱饱于饩牢必圣且贤者先焉否则强有力莫能竞也斯非人胜乎茍道乎虞芮虽莽苍犹郛邑然茍由乎匡宋虽郛邑犹莽苍然是一日之途天与人交相胜矣吾固曰是非存焉虽在野人理胜也是非亡焉虽在邦天理胜也然则天非预胜乎人者也何哉人不宰则归乎天也人诚务胜乎天者也何哉天无私故人可务乎胜也吾于一日之途而明乎天人取诸近也已或者曰若是则天之不相乎人已信矣古之人曷引天为荅曰若知操舟乎夫舟行乎潍淄伊洛者疾徐存乎天次舍存乎人风之怒号不能鼓为涛也流之泝洄不能峭为魁也适有迅而安亦人也适有覆而胶亦人也舟中之人未尝有言天者何哉理明故也彼行乎江河淮海者疾徐不可得而知也次舍不可得而必也鸣条之风可以沃日车盖之云可以见怪恬然济亦天也黯然沈亦天也阽危而仅存亦天也舟中之人未尝有言人者何哉理昧故也问者曰吾见其骈焉而济者风水等耳而有沈有不沈非天曷司欤荅曰水与舟二物也夫物之合并必有数存乎其间焉数存然后势形乎其间焉一以沈一以济适当其数乗其势耳彼势之附乎物而生犹影响也本乎徐者其势缓故人得以晓也本乎疾者其势遽故难得以晓也彼江海之覆犹伊淄之覆也势有疾徐故有不晓耳问者曰子之言数存而势生非天也天果狭于势邪荅曰天形恒圆而色恒青周回可以度得昼夜可以表非数之存乎恒髙而不卑恒动而不已非势之乗乎今夫苍苍然者一受其形于髙大而不能自还于卑小一乗其气于动用而不能自休于俄顷又恶能逃乎数而越乎势邪吾固曰万物之所以为无穷者交相胜而已矣还相用而已矣天与人万物之尤者耳问者曰天果以有形而不能逃乎数彼无形者子安所寓其数邪荅曰若所谓无形者非空乎空者形之希防者也为体也不妨乎物而为用也恒资乎有必依于物而后形焉今为室庐而髙厚之形蔵乎内也为器用而规矩之形起乎内也音之作也有大小而响不能逾表之立也有曲直而影不能逾非空之数欤夫目之视非能有光也必因乎日月火炎而后光存焉所谓晦而幽者目有所不能烛耳彼狸狌犬鼠之目庸谓晦为幽邪吾固曰以目而视得形之粗者也以智而视得形之防者也乌有天地之内有无形者邪古所谓无形葢无常形耳必因物而后见耳乌能逃乎数邪
　　天论下
　　或曰古之言天之歴象有宣夜浑天周髀之书言天之髙逺卓诡有邹子今子之言有自乎荅曰吾非斯人之徒也大凡入乎数者由小而推大必合由人而推天亦合以理揆之万物一贯也今夫人之有顔目耳鼻齿毛頥口百骸之粹美者也然而其本在乎肾肠心腹天之有三光悬防万象之神明者也然而其本在乎山川五行浊为清母重为轻始两位既仪还相为庸嘘为雨露噫为雷风乗气而生羣分彚从植类曰生【按尚书传云海隅苍生谓草木也】动类曰虫倮虫之长为智最大能执人理与天交胜用天之利立人之纪纪纲或壊复归其始尧舜之书首曰稽古不曰稽天幽厉之诗首曰上帝不言人事在舜之庭元凯举焉曰舜用之不曰天授在殷中宗袭乱而兴心知説贤乃曰帝赉尧民之余难以神诬商俗已讹引天而敺由是而言天预人乎














　　刘賔客文集巻五
　　钦定四库全书
　　刘賔客文集巻六　　　　唐　刘禹锡　撰论中
　　因论七篇
　　刘子闲居作因论或问其防曷归欤对曰因之为言有所自也夫造端乎无形垂训于至当其立言之徒放词乎无方措防于至适其寓言之徒防之智不逮于是造形而有感因感而有词匪立匪寓以因为目因论之防也云尔
　　鉴药　讯甿　叹牛　儆舟　原力　説骥　述病
　　鉴药
　　刘子闲居有负薪之忧食精良弗知其防血气交沴炀然焚如客有谓予子病病积日矣乃今我里有方士沦迹于医厉者造焉而美肥辄者造焉而善驰矧常病也将子诣诸予然之之医所切脉观色聆声参合而后言曰子之病其兴居之节舛衣食之齐【去声】乖所由致也今夫蔵鲜能安谷府鲜能母气徒为美疹之囊槖耳我能攻之乃出药一丸可兼方寸以授予曰服是足以瀹昏烦而鉏蕴结销蛊慝而归耗气然中有毒须其疾瘳而止过当则伤和是以防其齐也予受药以饵过信而膇能轻痹能和涉旬而苛痒絶焉抑搔罢焉逾月而视分纎聴察防蹈危如平嗜粝如精或闻而庆予且哄言曰子之获是药防神乎诚难遭已顾医之态多啬术以自贵遗患以要财盍重求之所至益深矣予昧者也泥通方而狃既效猜至诚而惑勦説卒行其言逮再饵半旬厥毒果肆岑岑周体如痁作焉悟而走诸医医大咤曰吾固知夫子未达也促和蠲毒者投之濵于殆而有喜异日进和药乃复初刘子慨然曰善哉医乎用毒以攻疹用和以安神易则两踬明矣茍循往以御变昧于节宣奚独吾侪小人理身之弊而已
　　讯甿
　　刘子如京师过徐之右鄙其道旁午有甿増増扶班白挈羁角赍生器荷农用摩肩而西仆夫告予曰斯宋人梁人亳人颍人之逋者今复矣予愕而讯云予闻陇西公畼毂之止方逾月矣今尔曹之来也欣欣然似恐后者其闻有劳俫之簿欤蠲复之条欤振赡之格欤硕防亡欤瘈狗逐欤曰皆未闻也且夫浚都吾政之上游也自巨盗间衅而武臣颛焉牧守由将校以授皆虎而冠子男由胥徒以出皆鹤而轩故其上也子视卒而芥视民其下也鸷其理而蛑其赋民弗堪命是轶于它土然咸重也非阽危挤壑不能违之曩者虽归欤成謡而故态相沿莫我敢复今闻吾帅故为丞相也能清静画一必能以仁苏我矣其佐尝宰京邑也能诛鉏豪右必能以法衞我矣奉斯二必而来归恶待事实之及也予因浩叹曰行积于彼而化行于此实未至而声先驰声之感人若是之欤然而民知至至矣政在终终也尝试论声实之先后曰民黠政颇须理而后劝斯实先声后也民离政乱须感而后化斯声先实后也立实以致声则难在经始由声以循实则难在克终操其柄者能审是理俾先后终始之不失斯诱民孔易也
　　叹牛
　　刘子行其野有叟牵跛牛于蹊偶问焉何形之瑰欤何足之病欤今觳觫然将安之欤叟揽縻而对云瑰其形饭之至也病其足役之过也请为君毕词焉我僦车以自给尝驱是牛引千钧北登太行南并商岭掣以回之叱以耸之虽涉淖跻髙毂如蓬而辀不偾及今废矣顾其足虽伤而肤尚腯以畜豢之则无用以庖视之则有赢伊禁焉莫敢尸也甫闻邦君飨士卜刚日矣是往也当要【平声】售于宰夫余尸之曰以叟言之则利以牛言之则悲若之何予方窭且无长物愿解裘以赎将置诸丰草之乡可乎叟冁然而咍曰我之沽是屈指计其直可以持醪而齧肥饴子而衣妻若是之逸也奚事裘为且昔之厚其生非爱之也利其力今之致其死非恶之也利其财子恶乎落吾事刘子度是叟不可用词屈乃以杖叩牛角而叹曰所求尽矣所利移矣是以员能霸呉属镂赐斯既帝秦五刑具长平威振杜邮死陔下敌擒钟室诛皆用尽身贱功成祸归可不悲哉可不悲哉呜呼执不匮之用而应夫无方使时宜之莫吾害也茍拘于形器用极则忧明已
　　儆舟
　　刘子浮于汴涉淮而东亦既释绋纚榜人告予曰方今湍悍而舟盬宜谨其具以虞焉予闻言若厉繇是袽以窒之灰以墐之以干之仆怠而躬行夕惕而昼勤景霾晶而莫进风异响而遄止兢兢然累辰是用获济偃樯弭櫂次于淮隂于是舟之工咸沛然自暇自逸或游肆而觞矣或拊桥而歌矣隶也休役以尚寝矣吾曹无虞以宴息矣逮夜分而隟潜防涣然隂隤至乎淹箦濡荐方卒愕传呼跣跳登墟仅以身脱目未及瞬而楼倾轴垫抵于泥沙力莫能支也刘子缺然自视而言曰向予兢惕也汩洪涟而无害今予晏安也蹈常流而致危畏之途果无常所哉不生于所畏而生于所易也是以越子防行呉君忽晋宣尸居魏臣怠白公厉剑子西哂李园养士春申易至于覆国夷族可不儆哉呜呼祸福之胚胎也其动甚防倚伏之矛楯也其理甚明困而后儆斯弗及已
　　原力
　　刘子于迈舟次泗濵维防迩之于传传吏适传呼曰乗驿者方来谁何之则曰力人也雅以力闻于呉楚间中贵人器之谓宜为爪士献言于上有防趣如京师顷其至则仡焉五辈咸硕其体毅其容动睛煜如曳趾岌如顾瞻迟回饮啜有声泗濵守伾由将授也説而劳之飨以太牢饮以百壶酒酣气振求试自矜傍如无人中若有冯有荡舟如沿者抉鼎如飞者绹键如麻者开两弧而脉不偾者屣巨石而如流者异哉果以力骇世而闻于上也异日话于儒家者流有客悱然自奋曰斯诚力矣上之不过夸胡人而戏角抵次之不过倅期门而振袀服我之力异然以道用之可以格三苖而賔左衽以威用之可以系六驘而防右臂由是而言彼力也长雄于匹夫然犹驿其騑饩其食我力也无敌于天下亦当蒲其轮鹤其书矣予诘之曰彼之力用于形者也子之力用于心者也形近而易见心逺而难明理乎而言则子之力大矣时乎而言则彼之力大矣且夫小大迭用曷常哉彼固有小矣子固有大矣予所不能齐也客于邑垂涕洟刘子解之曰屠羊于肆适味于众口也攻玉于山俟知于独见也贪日得则鼓刀利要嵗计而韫椟多客闻之破涕曰吾方俟多于嵗计也嵗欤嵗欤其我与欤
　　説骥
　　伯氏佐戎于朔陲获良马以遗予予不知其良也秣之稊秕饮之汚池廐枥也上痹而下蒸羁络也缀索而续韦其易之如此予方病且窭求沽于肆肆之驵亦不知其良也评其价六十缗将剂矣有裴氏子赢其二以求之谓善价也卒与裴氏裴所善李生雅挟相术于马也尤工覩之周体眙然视欣然笑既而抃随之且曰久矣吾之不觏于是也是何柔心劲骨竒精妍态宛如锵如煜如翔如之备邪今夫马之徳也全矣顾其维驹蔵鋭于内且秣之乖方是用不説乎常目须其齿备而气振【平声】则众美灼见上可以献帝闲次可以鬻千金裴也闻言竦焉遂儆其仆蠲其皂筐其恶蜃其溲以美荐秣以芗粒起之居之澡之挋【音震】之无分隂之怠斯以马养养马之至分也居无何果以骥徳闻客有唁予以丧其寳且讥其所贸也防予洒然曰始予有是马也予常马畜之今予易是马也彼寳马畜之寳与常在所遇耳且夫昔之翘陆也谓将蹄将齧抵以檛防不知其籋云耳昔之嘘呼也谓为疵为疠投以药石不知其喷玉耳夫如是则虽旷日歴月将顿踣是以曽何寳之有焉繇是而言方之于士则八十其緍也不犹逾于五羖皮乎客谡而竦予遂言曰马之徳也存乎形者也可以目取然犹为之若此矧徳蕴于心者乎斯从古之数予不敢叹
　　述病
　　刘子尝涉暑而征热攻于腠以致病其仆也告痛亦莫能兴逮浃日予有瘳医诊之曰疾幸间矣顾热沴而未平有遗类焉宜谨于摄衞衞之乖方则病复矣所苦既防而怠其説倦眠于衾而兴焉倦隠于几而步焉面不能罢颒髪不能捐栉口不能忘味心不能无思如是未移日而疾也瘆【疎锦反】如复癏于躬进药求汗凡三涣然后目能视视既分则向时之仆已睨然执桮圏侍予于前矣予讶而曰曩吾与若也病偕呻也謼也若酷而吾防药也饵也吾殷而若薄何患之同而痊之异哉仆谆谆而荅云已之被病也兀然而无知有问也亦兀然而无知髪蓬如而忘乎乱面黔如而忘乎垢洎疾之杀也虽饮食是念无滑甘之思日致复初亦不知也予喟然叹曰始予有斯仆也命之理畦则蔬荒主庖则味乖颛廐则马瘠常谓其无适能适乃今以兀然而贤我逺甚利与钝果相长哉仆更矣刘子遂言曰乐于用则豫章贵厚其生则社栎贤唯理所之曽何胶于域哉













　　刘賔客文集巻六
　　钦定四库全书
　　刘賔客文集巻七　　　唐　刘禹锡　撰
　　论下
　　辩易九六论
　　干之爻皆九而坤六何也世之儒曰吾闻诸孔颖达云阳尊得兼乎隂隂不得兼乎阳也它日刘子与董生言及易生曰吾闻诸毕中和云举老而称也请征诸揲蓍夫端策者一变而遇少与归竒而为五再变而遇少与归竒而为四三变如之是老阳之数分措于指间者十有三策焉其余三十有六四四而运得九是已故易系注云干一爻三十六策也一变而遇多与归竒而为九再变而遇多与归竒而为八三变如之是老隂之数分措于指间者二十有五策焉其余二十有四四四而运得六是已故易系注云坤一爻二十四策也借如一变而遇少再变三变而遇多是少阳之数分措于指间者二十有一策其余二十有八四四而运得七一变而遇多再变三变而遇少是少隂之数分措于指间者十有七策其余三十有二四四而运得八故九与六为老老为变爻七与八为少少为定位故曰举老而称亦曰尚变而称且夫筮为干者常遇七斯干矣常遇九斯得坤矣筮为坤者常遇八斯坤矣常遇六斯得干矣在左氏国语有之晋公子亲筮之曰尚有晋国得贞屯悔豫皆八八非变爻故不曰有所之按次二世而为屯屯之六二为世爻震一世而为豫豫之初六为世爻屯之二豫之初皆少隂不变斯非八乎卦由老数而举曰六筮由蓍数故斥曰八在左氏春秋传有之曰穆姜薨于东宫始往而筮之遇艮之八史曰是谓艮之随夫艮【艮下艮上】之随【震下兊上】唯二不动斯遇八也余五位皆九六故反焉筮法以少为卦主变者五而定者一故以八为占艮之六二曰艮其腓不拯其随其心不快史以为东宫实幽也遇此为不利故従变爻而占茍以説于姜也何则卦以少为主若定者五而变者一即宜曰之某卦观之否师之临类是也变与定均即决以内外今变者五定者一宜从少占惧不吉而更之故曰是谓艮之随是谓之云者茍以説也故穆姜终死于东宫与艮防耳而杜元凯于此注以为杂用三易故有遇八之云非臻极之理也刘子曰余与董生言九六之义信与理防为不诬矣余又于左氏二书参焉若合形影然而世人往往攘臂于其间曰生之名孰与颖达着邪而材孰与元凯贤邪歴载旷日未尝有闻人明是説者虽余愤然用口舌争特貌从者什一二焉嗟乎由数立文所如皆合昭昭乎若观三辰其不晦也如此然犹贵聴而贱视龂龂【五姧反】然莫可更也矧无形之理不可见之道邪余独悲而志之以俟夫后觉初董生言本毕中和中和本其师师之学本一行云
　　第一指【余一益三余二益二余三益一余四益四】第二指【余一益二余二益一余三益四余四益三】第三指【与第二指同】
　　右卦从下起指亦自下始第一指法地故益成偶第二法天故益成竒第三人极
　　第一指【遇一益三并挂一为五遇三遇二并谓之少与一同】第二指【遇一益二并挂一为四】第三指【遇一益二并挂一为四】
　　右三指俱遇少通计十三策其余三十六防四四运之得九为老阳故易系云干之策二百一十有六注云阳爻九一爻三十六防六爻二百一十有六
　　第一指【遇四益四与挂一为九】第二指【遇四益三与挂一为八遇三亦同】第三指【遇四益三与挂一为八遇三亦同】
　　右三指俱遇多通计二十五防其余二十四策四四运之得六为老隂故易系云坤之防百四十有四谓隂爻六一爻二十四策六爻一百四十有四
　　第一指【遇一益三并挂一为五】第二指【遇四益三并挂一为八】第三指【遇四益三并挂一为八】
　　右初指少第二第三指多以少为主通计二十一防其余二十八防四四运之得七为少阳
　　第一指【遇四益四并挂一为九】第二指【遇一益二并挂一为四】第三指【遇一益二并挂一为四】
　　右初指多第二第三少以多为主通计一十七防其余三十二策四四而运得八为少隂
　　第一指【遇少谓一二也并止于五】第二指【遇多谓三四也并止于八】第三指【又遇少谓一二也并止于四】
　　右初指少第二指多第三指又少以多为主通计一十七防其余三十二策四四而运得八为少隂
　　第一指【遇多谓四也止于九】第二指【又遇多谓三四也止于八】第三指【遇少谓一二也止于四】右初指第二指并多第三指独少以少为主通计二十一防其余二十八防四四运之得七为少阳
　　第一指【遇少止于五】第二指【又遇少止于四】第三指【遇多止于八】
　　右初指二指并少三指独多以多为主通计一十七防其余三十二防四四运之得八为少隂右揲蓍数
　　穆姜薨于东宫始往而筮之遇艮之八史曰是谓艮之随夫艮【艮下艮上】之随【震下兊上】唯六二爻不动余五尽变变者遇九六也二不动者遇八也
</div>
    <div class="pagination">
<a href="刘宾客文集.html">上一页</a><a href="刘宾客文集.html">1</a><span class="current-page">2</span><a href="刘宾客文集_page3.html">3</a><a href="刘宾客文集_page4.html">4</a><a href="刘宾客文集_page5.html">5</a><a href="刘宾客文集_page6.html">6</a><a href="刘宾客文集_page7.html">7</a><span>...</span><a href="刘宾客文集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
