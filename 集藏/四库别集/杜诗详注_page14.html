<!DOCTYPE html>
<html>
<head>
    <meta charset="UTF-8">
    <title>杜诗详注 - 第 14 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杜诗详注 - 第 14 页/共 48 页</h1>
    <div class="content">　　熟【一作耐】知【晋作孰如】茅斋絶低小江上燕子故来频衔泥防汚【去声】琴书内更接飞虫打着【涉畧切】人【此章借燕于以寓其感慨承首章莺语　莺去燕来春已半矣汚琴书扑衣袂即禽鸟亦若欺人者　杜臆逺客孤居一时遭遇多有不可人意者故两章皆带寓言　熟知就燕言　徐陵诗茅斋本自空　古诗衔泥入君室　梁虞龢论书以手捉书大防汚　陶潜诗委懐在琴书】
　　二月已破三月来渐老逢春能几回莫思【草堂作辞】身外无穷事且尽生前有限杯【此章言春不暂留有及时行乐之意　杜臆是达生语亦是遣愁语　此下三章皆暮春景物　破残也沈佺期诗别离频破月　世説张翰曰使我有身后名不如生前一杯酒】
　　肠断江春【一云春江】欲尽【一作白】头杖藜徐步立芳洲颠狂栁絮随风舞轻薄桃花逐水流【此见春光欲尽有傲睨万物之意　颠狂轻薄是借人比物亦是托物讽人葢年老兴阑不耐春事也此并下二章声调俱谐不用拗体　鲍照诗行子心肠断陈后主诗春江时一望　庄子原宪杖藜而应门　昙瑗诗徐步寡逢迎　楚辞搴芳洲之杜若　世説谢道韫咏雪诗不如栁絮因风起西京杂记茂陵轻薄者化之】
　　【许彦周曰世间花卉无逾莲花者葢诸花皆借暄风暖日独莲花得意于水月其香清凉虽荷叶无花亦自香也梁江从简为采荷调云欲持荷作柱荷弱不胜梁欲持荷作镜荷暗本无光此语嘲何敬从而波及莲荷矣春时浓丽无过桃栁桃之夭夭杨栁依依诗人言之矣老杜云颠狂栁絮随风舞轻薄桃花逐水流不知缘谁而波及桃花与杨栁矣】
　　懒慢无堪不出邨呼儿日【一作自】在掩柴门苍苔浊酒林中静碧水春风野外昬【此是酌酒留春有物外逍遥之意　无堪无可人意者林中静聊以自适野外昬听其自扰　嵇康书懒与漫相成庾信代阎将军表臣实无堪嵇康书有不堪者七　吴志吴王责孙綝曰筑第南桥不复朝见此为自在无所复畏　谢朓诗苍苔依砌上　梁房篆诗前溪碧水流尔雅野外为林】
　　糁【桑感切杂也】径杨花铺白氊防溪荷叶叠【一作累】青钱【一云钿】笋【一作竹】根雉【一作稚】子无人见沙上鳬雏傍【去声】母眠【此借景物以自娱乃将夏之也　糁字铺字防字叠字皆句中眼　夔州歌用鹤子鳬雏与此诗用雉子鳬雏同义神仙传茅君大宴防皆有青缣帐幄下铺重白氊唐书天宝中童謡云燕燕飞上天天上女儿铺白氊　洞防记连钱荇荇如钱文　赵曰雉性好伏其子身小在笋旁难见俗本讹作稚子遂起纷纷之説汉铙歌有雉子斑西京杂记太液池中鳬雏雁子布满充积故以雉子鳬雏作对宋何承天乐府雉子游原泽幼懐耿介心今按旧作稚子或以为笋名或以为竹留或以为防名或以为食笋之竹豚防形而大或以为公子宗文字稚子皆谬説】
　　【杨慎曰絶句诗一句一义如杜诗此章本于古诗四时咏王维诗栁条拂地不忍折松干梢云从更长藤花欲暗藏猱子柏叶初齐养麝香欧阳公诗夜凉吹笛千山月路暗迷人百种花棋散不知人换世酒防无奈客思家亦是此体】
　　舍西柔桑叶可拈江畔细麦复【扶又切】纤纤人生几何春已夏不放香醪如蜜甜【此与四章相应前是逢春而饮此则遇夏而饮　桑青麦秀言初夏农桑之乐　诗爰求柔桑　纤纤麦穗也　左传俟河之清人夀几何　杜臆香醪指郫筒酒　傅酒赋味蜜甜而胆苦也】
　　隔户【一云户外】杨栁弱嫋嫋【杜臆嫋字叶平声】恰似十五女儿腰谁谓朝来不作意狂风挽断最长条【此与二章相应折花断栁皆叹所遭之不幸　自春入夏所咏花木禽鸟俱随时托兴者独栁色夏青而仍经摧折故感慨终焉　鲍照诗翾翾燕弄风嫋嫋栁垂腰　琅琊王歌新买五尺刀悬着中梁柱三日三摩挲剧于十五女　庾信诗上林栁腰细　朝来作意谓栁叶鲜翠　晋乐歌日和狂风扇庾信诗河边弱栁百丈枝别有长条踠地垂】
　　【李东阳麓堂诗话少陵漫兴诸絶句有古竹枝词意跌岩竒古超出诗人蹊径韩退之亦有之　申涵光曰絶句以浑圆一气言外悠然为正王龙标其当行也太白亦有失之轻者然超轶絶尘千古独步惟杜诗别是一种能重而不能轻有鄙俚者有板澁者有散漫潦倒者虽老放不可一世终是别派不可效也李空同处处摹之可谓学古之过恰似春风相欺得夜来吹折数枝花语尚轻便莫思身外无穷事且尽生前有限杯似今小説演义中语糁径杨花铺白氊则俚甚矣】
　　客至【原注喜崔明府相过　邵氏注公母崔氏明府其舅氏也此是草堂既成后春景黄鹤编在上元二年　张綖注前有宾至诗而此云客至前有敬之之意此有亲之之意客至二字见于世説】
　　舍南舍北皆春水但见【一作有】羣鸥日日来花径不曾【音层】縁客扫蓬门今始为【去声】君开盘飱【苏昆切】市逺无兼味樽酒家贫只旧醅【铺杯切】肯与隣翁相对饮隔篱呼取尽余杯【黄生曰上四客至有空谷足音之喜下四留客见村家真率之情前借鸥鸟引端后将隣翁陪结一时賔主忘机亦可见矣　盘餐樽酒畧读市逺指南市津头隣翁即南隣北隣也　朱瀚曰首句用在水一方诗意次句用海翁狎鸥故事　庾信诗花径日相擕谢朓诗安得扫蓬径销此愁与疾丘巨源诗蓬门长自寂　飱熟食也醅酒之未漉者　左传盘飱加璧　潘岳作夏侯湛诔重珍兼味　易樽酒簋贰　庄子顔渊曰回之家贫不饮酒不茹荤　抱朴子竒士硕儒或隔篱而不接】
　　遣意二首【诗云春水生又云更移橙当是草堂成后逢春而作葢上元二年也】
　　啭枝黄鸟近泛渚白鸥轻一迳野花落孤邨春水生衰年催酿黍细雨更【一作夜】移橙渐喜交游絶幽居不用名【首章叙草堂春日之景借以遣意　近从啭字听来轻从泛字看出野花落承啭枝春水生承泛渚此皆天然佳句酿黍移橙乃闲居适情之事谢交忘名有澹然世外之思　末聨不唯笑倒结客少年亦且唤醒虚声处士矣　申涵光曰一径孤村二句髙岑秀句也　诗交交黄乌　江总诗野花不识采　春秋纬凡黍为酒阳据阴乃能动故以麦酿黍为酒按语林王无功有田十六顷在河渚闲自课种黍春秋酿酒　王洙曰橙香橙也相如上林赋黄甘橙楱华阳国志蜀有给客橙葵　归去来辞喜息交以絶游】
　　檐影微微落津流脉脉斜野船【一作松】明细火宿鹭【杜臆作鹭他本作雁】起【一作聚】圆【一作寒】沙云掩初月香传小树花隣人有美酒稚子夜【一作也】能赊【次章叙草堂春夜之景皆堪遣意　首聨将夜之景次聨入夜之景三聨久夜之景末防夜字上文皆有闗东因影落故见流斜因船火故见鹭起月为云掩故花香暗传六句语平而意穿　杜臆雁当作鹭葢因建子月诗句同而两误也春来则雁北向白露降则鹭飞去其两误无疑　何逊诗徘徊檐影斜　沈约诗积翠逺微微　古诗脉脉不得语　吴论起沙聚沙须分别火照鹭惊故此诗云起沙寒雁羣宿故后诗云聚沙皆当参定　庾肩吾诗初值早秋　曹植诗美酒斗十千】








　　杜诗详注巻九
　　钦定四库全书
　　杜诗详注巻十
　　翰林院编修仇兆鳌撰
　　漫成二首【黄鹤从旧编在上元二年　杜臆二诗格调疎散非经营结构而成故云漫成】
　　野日【一作月】荒荒【一作茫茫】白春【一作江】流泯泯清渚蒲随地有邨径逐门成只作披衣惯常从漉酒生眼边无俗物多病也【去声】身轻【首章对景怡情有超然避俗之想　洪注荒荒不甚白泯泯不甚清　蒲随地生意可观径逐门徃来自如披衣习惯言疎放已乆漉酒为生见醉乡可乐眼无俗物得以独适已性矣　江淹诗野日烧中昬　庄子日月之光益以荒矣　何逊诗共见春流弥　朱注张有复古编云湣古活字泯泯是活活之误不知泯泯活活意象各不侔　梁昭明太子诗渚蒲变新节　披衣出庄子漉酒本陶潜据陶诗云相思则披衣言笑无已时此兼举之盖欲与渊明同调不屑与俗客为伍也世説嵇阮山涛竹林酣饮王戎后徃阮曰俗物已复来败人意】
　　【申防光曰杜诗善用叠字如野日荒荒白宿鹭娟娟净江市戎戎暗山云淰淰寒之类皆非意想所及】
　　江臯已仲春花下复【扶又切】清晨仰面贪看【平声】鸟回头错应人读书难字过对酒满壶频近识峨嵋老【原注东山隐者】知余懒是真【次章随时适兴申前章未尽之意　前章上四句説花溪外景此章上四句説草堂内景前章披衣漉酒乐在身闲此章读书对酒乐在心得末云懒是真总不欲与俗物为縁　楚辞秣余马兮江臯师氏曰臯缓也江岸土性缓故曰江臯　刘琨诗回头已百万　看鸟错应写出应接不暇之意朱子或问引谓心不在焉之证亦断章取义耳　水经注益州记云峨嵋山在南安县界去成都南千里然秋日清澄望见两山相峙如峨嵋焉　列仙传陆通者楚狂接舆也好养生游诸名山在蜀峨嵋山上世世见之　庾信诗知余是执珪】
　　【读书难于字过老年眼钝也对酒不觉频倾借酒怡情也旧注谓难识之字任其读过不复考索视读破万巻者竟作粗心渉猎之人岂不枉屈少陵胡夏客又谓经眼之字难于轻过正是从容探讨善读书处然于本章大意亦不相符】
　　春夜喜雨【黄鹤编在上元二年春在成都作】
　　好雨知时节当春乃【一作及】发生随风潜入夜润物细无声野径云俱黒江船火独明晓看红湿处花重锦官城【潜入细润正状好雨发生云黒火明雨中夜景红湿花重雨后晓景　应时而雨如知时节者雨骤风狂亦足损物曰潜曰细写得脉脉绵绵于造化发生之机最为宻切三四属闻五六属见　申防光曰好雨知时节此毛诗所谓灵雨也　周王褒诗时节无春冬　抱朴子藏华于当春　庄子春气发而百草生　易随风防盐铁论周公太平之时旬而一雨雨必以夜　呉志臧均曰继之以云雨因以润物　细无声即盐铁论所谓雨不破块也　沈约诗野径既盘纡　何逊诗澄江照逺火　梁简文帝诗渍花枝觉重言经雨红湿花枝若重也杜臆重字无人能下】
　　春水【同上年　江淹别赋春水緑波】
　　三月桃花浪【一作水】江流复旧防朝来没沙尾【一作岸】碧色动柴门接缕垂芳饵连筒灌小园已添无数鸟争浴故相喧【英华作不知无数鸟何意更相喧　上四春江水涨下四春江景事　水深则线短故钓须接缕水高则近岸故车可连筒鸟浴声喧得水为乐也　汉沟洫志来春桃花水盛注月令仲春之月始雨水桃始华盖桃方华时既有雨水川谷冰泮众流猥集波澜盛长故谓之桃花水桃花水又见杜钦传赵曰韩诗于溱与洧方涣涣兮注云谓三月桃花水下时也　王粲诗率彼江流爰逝靡期　曹毗赋飞鹭下乎沙尾　别赋春草碧色　黄石公记芳饵之下必有悬鱼　李实曰川中水车如纺车以细竹为之车骨之末防以竹筒旋转时低则舀水高则泻水故曰连筒灌小园若夔州府修水筒则引山泉者舀以沼切挹水也杜臆昔在蜀见水车连缀竹筒于转轮上以灌田园其来乆矣　庾信有小园赋　朱超独栖鸟诗寄语故林无数鸟防入羣里比毛衣】
　　江亭【从旧次编在上元二年】
　　坦腹江亭暖长吟野望时水流心不竞云在【胡夏客云在疑作住】意俱迟寂寂春将晚欣欣物自私故林归未得排闷强【区两切】裁诗【草堂本云江东犹苦战回首一颦睂　上四江亭之景下乃对景感怀　水流不滞心亦从此无竞闲云自在意亦与之俱迟二句有淡然物外优游观化意　春暮之时物各得所独羇旅无归故裁诗以排闷末句应上长吟　坦腹借用王羲之东床坦腹字　应玚诗永思长吟　阴铿诗王城野望通　易水流而不盈　左传心则不竞　西王母白云謡白云在天山林自出　何逊诗沙汀暮寂寂　归去来辞木欣欣以向荣　黄生谓结语宜从草堂本当此春光和煦物各得所思及人犹苦战不禁伤心蹙额矣今按此时惟河北未平耳江东却无所指】
　　【张九成子韶曰陶渊明云云无心以出岫鸟倦飞而知还杜子美云水流心不竞云在意俱迟若渊明与于美相易其语则识者必谓子美不及渊明矣观云无心鸟倦飞则可知其本意至于水流而心不竞云在而意俱迟则与物初无间断气更浑沦难轻议也王嗣奭曰中四居然有道之言公性禀高明当闲适时道机自露故写得通透如此觉云淡风轻无此深趣　按此章云欣欣物自私有物各得所之意前诗云花栁更无私有与物同春之意分明是沂水春风气象】
　　早起【依旧次在上元二年内经早卧早起】
　　春来常早起幽事颇相关帖石防隤【徒回切】岸开林出逺山一邱藏曲折缓歩有跻攀童仆来城市瓶中得酒还【惟幽事关心故春常早起次聨幽事之在外者三联幽事之在内者童仆携酒可以遂此幽兴矣　呉论江岸将隤故贴石以防之逺山防翳故薙林以出之　隤下坠也　隋炀帝诗云散逺山空　一邱指草堂班固书严子栖迟一邱之中不易其乐张缵启至于一邱一壑自谓出处无辩　王褒四子讲德论曲折不失节　战国防缓歩以当车】
　　【方虚谷曰杜此等诗乃晚唐之祖千锻百链似此者极多尾句别换意亦晚唐所必然者】
　　落日【此及下章大抵皆上寳间作姑依蔡氏附在上元二年之春黄鹤编在宝应元年亦无确据】
　　落日在帘钩溪边春事幽芳菲縁防圃樵防倚滩舟啅雀争枝坠飞虫满院游浊醪谁造汝一酌【一云酌罢】散千愁【一云一酌罢人忧　此咏春日暮景春事幽领起中四芳菲樵防溪前幽事啅雀飞虫堂前幽事皆承落日言赵汸注首句天然晚景得句在此故以命题　杜臆公见此幽事情与景防不自知其乐之所自而归功于】
　　【酒曰是谁造汝一酌而千忧俱散乎然亦由胸无宿物故能对景忘忧耳　庾信诗帘钩银蒜条　楚辞芳菲满堂庾信诗园苑足芳菲　史记樵苏后防赵曰樵防之舟倚滩而泊　东方朔曰积忧者得酒而解谢茂秦曰五律首句用韵宜突然而起如落日在帘钩是也　赵汸曰唐诗鬬雀翻檐散惊蝉出树飞宋梅圣俞诗悬虫低复上鬬雀堕还飞俱本此诗】
　　可惜
　　花飞有底急老去愿春迟可惜欢娱地都非少【去声】壮时寛心应【平声】是酒遣兴【去声】莫过【平声】诗此意陶潜解吾生后汝期【年老逢春上四自惜寄情诗酒下四自遣　起二已领全意言花有何事而急飞去乎我衰老之人愿春色少留也　杜臆三四正发愿春迟到此欢娱之地惜非少壮之时不复能有为矣今惟借诗酒以寛心遣兴此意惟陶潜能解而恨予生之晚也盖陶虽隐约于柴桑粟里间观其美三良之殉主羡荆轲之报仇慕田畴之节义知其非忘世者但不逢时耳公亦有志济世而厄于穷愁故托之以自况欤　通首逐句流对似古诗却是律体清洒逸宕】
　　【申防光曰可惜欢娱地都非少壮时是欢娯恨白头注脚下云寛心应是酒遣兴莫过诗语近浅率矣如定官后诗老夫怕趋走率府且逍遥词亦近俚此皆开长庆一派非盛唐气象也】
　　独酌【黄鹤编在上元二年作周王褒诗独酌止轻瓢】
　　歩屧【一作歩履一作倚杖】深林晚开樽独酌迟仰蜂粘落絮【赵作蘂】行【户郎切一作倒】蚁上【上声】枯梨薄劣慙真隐幽偏得自怡本无轩冕意不是傲当时【上四独酌之景下四独酌之情歩林向晚独酌从容故得详玩物情此时逸兴自娯可以忘情荣禄矣　行行列也或作倒蚁便与仰蜂同意　下四句辗转説来有自怜自慰意言才劣见弃非同真隐但对此幽胜聊以自怡耳才薄劣故无轩冕之志非真隐又何敢笑傲当时乎　淮南子深林丛薄　谢灵运诗彼美邱园道喟然伤薄劣南史何尚之致仕方山着退居赋以明所守后还摄职袁淑録古隐士有踪无名者为真隐传以嗤焉　陶景诗山中何所有岭上多白云只可自怡悦不堪持赠君　庄子今之所谓得志者轩冕之谓也谢朓诗志狭轻轩冕】
　　徐歩【黄鹤从旧次在上元二年春作　昙瑗诗徐歩寡逢迎】
　　整履【一作屐一作屣】歩青芜荒庭日欲晡芹泥随燕觜蘂粉【龚芥隐笔记作蘂粉一作花蘂】上【上声】蜂须把酒从衣湿吟诗信杖扶敢论【平声】才见忌实有醉如愚【上四徐歩景物下四徐歩情事此庭内徐歩也燕衘泥而至蜂采蘂而回皆在日晡以后歩而把酒故至倾衣歩而吟诗故犹擕杖才见忌承诗醉如愚承酒曰从曰信犹云凭他任他　杜臆公闲暇疎懒卧时多而行时少故须整履而起　张协诗荒庭寂以间　列子日至于悲谷是谓晡时　论语不违如愚　补注埤雅云蜂蝶丑皆以须嗅须盖其鼻也故杜诗云花蘂上蜂须懒真子曰古人吟诗絶不草草至于命题各有深意老杜独酌诗云歩屧深林晚开樽独酌迟仰蜂粘落絮行蚁上枯梨徐歩诗云整履歩青芜荒庭日欲晡芹泥随燕觜花蘂上蜂须且独酌则无献酬也徐歩则非奔走也以故蜂蚁之类细微之物皆能见之若与客对谈或急趋而过则何暇致详至是尝以此问诸舅氏舅氏曰东山之诗盖尝言之伊咸在室蟏蛸在户町疃鹿场熠熠宵行此物寻常亦有之但人独居闲处时乃见得亲切耳杜诗之原出于此】
　　寒食【黄鹤从旧编在上元二年浣花溪作　岁时记去冬至一百五日有疾风甚雨谓之寒食据厯在清明前二日】
　　寒食江邨路【一作树】风花高下飞汀烟轻冉冉竹日净晖晖田父【一作舎】要【平声】皆去隣家问【一作閙】不违地偏相识【一作失】尽鸡犬亦忘归【一作机　上四寒食所见之景下四寒食所接之人　招要则赴馈问不辞人情既相亲狎至于鸡犬忘归物性亦与之相忘矣江总诗风花拂舞衣　陶潜诗冉冉星气流　何逊诗晖晖视落日　陶诗田父有好怀　刘向新序出讼隣家未为通计　诗杂佩以问之注问遗也　汉书高帝作新丰一如丰沛道路人家鸡犬放之皆识其家　逺注江邨止八九家故尽相识】
　　石镜【石镜琴台二诗黄鹤编在上元二年成都内顾注公诗有云石镜通幽魄琴台防綘唇乃后来复游者　华阳国志武都有一丈夫化为女子美而艶盖山精也蜀王纳为妃无防物故蜀王遣五丁之武都担土作冡盖地数畆高七丈上有石镜表其门今成都北角武担是也后王悲悼作曵邪之歌龙归之曲寰宇记冡上有一石厚五寸径五尺莹彻号曰石镜杨德周曰路史开明妃墓今武担山也有二石阙武陵王萧纪掘之得玉石棺棺中美女顔色如生体如冰掩之而寺其上镜周三丈五尺】
　　蜀王将此镜送死置空山寞怜香骨提擕近玉顔众妃无复【扶又切】叹千骑【去声】亦虚还独有伤心石埋轮月【黄作玉】宇间【上四叙石镜之由下则覩镜而生感也　当时留石表墓为怜香骨故擕镜以对玉顔及送葬之后众妃既去千骑亦归独有山留片石长映月光而已　伤心石谓哀思寄于此石叹谓送葬哀声他注谓众妃妬宠美人亡而无复叹恨语意太曲　易林悲哀哭泣送死离乡　谢惠连祭古冡文号为寞君　张华诗死闻侠骨香　神女赋苞温润之玉顔　轮指圆镜后汉张纲埋轮都亭此借用其字　江总诗月宇照方疏宋之问诗宾至星槎落仙来月宇空】
　　【两诗讥古人之好色也一则死后犹怜一则病中尚爱当时眷恋若此岂知美人黄土镜前无色台畔无声则痴情皆属幻相矣】
　　琴台【寰宇记益部耆旧传相如宅在州西笮桥北百许歩有琴台在焉　成都记琴台院以相如琴台得名而非其旧旧台在城外浣花溪之海安寺南今为金花寺元魏伐蜀下营于此掘堑得大瓮二十余口盖所以响琴也隋蜀王秀更增五台并旧为六】
　　茂陵多病后尚爱卓文君酒肆人间世琴台日暮云野花留宝靥【益渉切】蔓草见【音现】罗裙归鳯求凰意寥寥不复【扶又切】闻【上四遡琴台遗事下则登台而吊古也　病后犹爱言钟情独至酒肆二句写茂陵生前之事是昔日琴台野花二句想文君殁后之容是今日琴台归鳯求凰乃当时琴心所托末故用此作结　史记司马相如蜀郡成都人字长卿以赀为郎因病免归而家贫时卓王孙有女新寡好音相如以琴心挑之文君夜亡奔相如与俱之临卭尽卖其车骑买一酒舎酤酒而令文君当垆相如自涤器于市中又曰相如常有消渴病既病免家居茂陵庾信诗茂陵怱多病　汉书韦昭注垆酒肆也　庄子内篇有人间世　江淹诗日暮碧云合佳人殊未来　江总诗野花不识采　説文靥颊辅也赵曰宝靥花钿也　酉阳杂爼近代籹尚靥如射月曰黄星靥靥钿之名盖自孙和邓夫人始朱注唐时妇女多贴花钿于面谓之靥饰李贺诗花合靥朱红是也　诗野有蔓草　班婕妤捣素赋曵罗裙之绮靡江总妻赋庭草诗雨过草芊芊连云鎻南陌门前君试看似妾罗裙色　左思诗寥寥空宇内】
　　【按赵汸注云玩人世于酒肆之中思暮云于琴台之上状其不羁而多情此説得之他家谓酒肆徒传人世琴台空映暮云与下截混同故不必从　黄生曰作此题者有二种语轻薄之士慕其风流道学之儒讥其佚慕者徒骋艳词讥者动多腐句均去风雅逺矣此诗徊想像若美之不容口者其实讥世俗之好德不如好色耳清辞丽句攀屈宋而轶齐梁岂后世文士老儒所能望其后尘哉】
　　【玉台新咏相如琴歌曰鳯兮鳯兮归故乡遨游四海求其凰时未遇兮无所将何悟今日登斯堂有艶淑女在闺房室迩人遐愁我肠何縁交颈为鸳鸯又歌曰凰兮凰兮从我栖得托孽尾永为妃交情通体心相怡中夜相从知者谁双羽俱起翻高飞无感我心使予悲】
　　春水生二絶【鹤注此当是上元二年春作诗云小难浑欲平则在浣花溪矣】
　　二月六夜春水生门前小滩【一云篱】浑【平声】欲平鸬鷀鸂莫漫喜吾与汝曹俱眼明【此章见春水而喜　赵曰玩末二句意公可谓与物委蛇而同其波矣　呉志孙权传春水方生　淮赋鸂寻邪而逐害】
　　一夜水高二尺【杜臆作文】强数日不可更禁【平声】当南市津头有船卖无钱即买系【音计】篱旁【此章见水至而忧　强多也禁当禁止也无钱买船诚恐水没草堂耳　罗大经曰少陵诗有全篇用常俗语而不害其为超脱如此章是也】
　　江上值【一作置】水如海聊短述【此当是上元二年作　呉论江上值水势如海公见此竒景偶无竒句故不能长吟聊为短述耳题意在下三字故通篇皆作自谦之词诗云春来花鸟又言新水槛盖草堂成后又逢春水也】
　　为人性僻耽佳句语不惊人死不休老去诗篇浑漫与【从黄鹤本别作兴】春来花鸟莫深愁新水槛供垂钓故着【渉畧切】浮槎朁入舟焉【于防切】得思【去声】如陶谢手令【平声】渠述作与同游【此一时拙于诗思而作也少年刻意求工老则诗境渐熟但随意付与不须对花鸟而苦吟愁思矣槛外浮槎代作钓舟此水势之盛也才非陶谢无此述作聊为短述而已杜臆玩末二句公盖以陶谢诗为惊人语也此惟深于诗者知之　虽死不休甚言求工　赵注将愁字属花鸟説盖诗人形容刻露花鸟亦应愁怕犹崔日用诗朝来花鸟若有情也　説文槛栊也轩之下为曰栏以板曰槛　槎木桴也杨师道诗卧柳碍浮槎　浑皆也漫徒也朁代也陶谢谓渊明恵连　抱朴子徒疲劳于述作】
　　【吕氏童防训曰陆士衡文赋立片言以居要乃一篇之警防此要论也文章无警防则不足以传世盖不能竦动世人如杜子美及唐人诸诗无不如此但晋宋间人専致力于此故失于绮靡而无高古气味杜诗云语不惊人死不休所谓惊人语即警防也　朱瀚曰少陵对锦江水而袖手青莲对黄鹤楼而搁笔其警悟后学不浅然玩颔聨亦有渐老渐熟之意故字用借对法　今按作诗机神偶有敏钝忽然机到则曰诗应有神助忽然机涩则曰老去诗篇浑漫与若云公自五十后年衰才尽何以又曰晚节渐于诗律细乎今考防诗如秋兴八首诸将五首咏怀古迹诸作皆极精彩未可谓皆率意漫与也黄鹤本及赵次公注皆作漫与韵府羣玉引此诗亦作漫与王介甫诗粉墨空多真漫与苏子瞻诗袖手焚笔砚清篇真漫与皆可相证诸家因前题漫兴九首遂并此亦作漫兴按上聨有句字次聨又用兴字不宜叠见去声】
　　水槛遣心【一作兴】二首【邵注草堂水亭之槛言凭槛眺望以遣心也】
　　去郭轩楹敞无邨【草堂本作林】眺望賖澄江平少防幽树晚多花细雨鱼儿出微风燕子斜城中十万户此地两三家【此章咏雨后晚景情在景中　中四皆水槛前所眺望者末聨遥应郭邨以见郊居之清旷八句排对各含遣心　梁简文帝诗细而堦前入　黄希曰成都户十六万九百五十此云城中十万户虽未必及其数亦夸其盛耳】
　　【叶石林曰诗语忌过巧然縁情体物自有天然之妙如老杜细雨鱼儿出微风燕子斜此十字殆无一字虚设细雨着水面为沤鱼常上浮而淰若大雨则伏而不出矣燕体轻弱风猛则不胜惟微风乃受以为势故又有轻燕受风斜之句】
　　蜀天常夜雨江槛已朝晴叶润林塘宻衣干【音干】枕席清不堪秪【音支】老病何得尚【一作向】浮名浅把涓涓酒深凭送此生【次章説初晴晚景下四言情　叶润承雨衣干顶晴老病忘名酒送余生此对景而遣怀也　蜀中雅州常多隂雨号曰漏天　陶潜诗夜中枕席冷　杜臆曰浅把见无奢愿也　逺注公诗喜用送字如送老送此生之类然亦有本谢朓诗逺近送　补注王勃诗春日沈约诗送日隐高阁亦曾用之矣　林塘花月下别是一番春】
　　江涨【梁氏编在上元二年　杜臆时必蜀中有兵乱感江涨而起兴故有末句】
　　江发蛮夷涨山添雨雪流大声吹地转高浪蹴天浮鱼鼈为人得蛟龙不自谋轻帆好去便吾道付沧洲【雨降雪融江涨之由地转天浮江涨之势鱼龙失所江涨所驱轻帆浮海江涨有感也　次聨句意警拔全在吹蹴两字下得竒隽近岸故为人得窟移故不自谋　洙曰蜀水之源皆出夷地　鹤曰蜀山高而阴经年雪不消今惟水势之盛冲之而流也　海赋似地轴抜挺而争回又浮天无岸地转天浮四字本此　郭璞诗高浪驾蓬莱新序鱼鼈之居也厌深而之浅故得　史记孔　子世家蛟龙不合隂阳　沧洲神仙境也何逊诗独宿下沧洲】朝雨【当是上元二年秋作】
　　凉气晓【一作晚非】萧萧江云乱眼飘风鸢【一作鸳】藏近渚雨燕集深条黄绮终辞【一作投】汉巢由不见尧草堂樽酒在幸得过清朝【一作宵　上四朝雨之景下四对雨感怀凉气江云雨势骤来鸢藏燕集禽鸟避雨也又以古人自况盖将托草堂于世外欤　庾肩吾诗北园凉气高　庾信诗惊花乱眼飘又云光偏乱眼　四皓避秦入商洛山汉高帝召之不至夏黄公绮里季四皓之二人也庾阐闲居赋黄绮结其云楼　汉书王莽以安车迎薛方方辞谢曰尧舜在上下有巢由逸士传巢父闻许由之为尧所让也曰汝何不隐汝形藏汝光由怅然不自得乃过清冷之水洗其耳　陶潜诗清朝起南飔】
　　晚晴【杜臆朝雨而晚晴乃同日所作　何逊诗褰裳对晚晴】
　　邨晚惊风度庭幽过雨霑夕阳薫细草江色映踈帘书乱谁能帙杯干【音干】自可添时闻有余论未怪老夫潜【薰草映帘晚晴之景整书酌酒晚晴之事末有与俗相安之意言时闻蜀人之论未尝怪此一潜夫也　本传谓公在成都与田夫野老相狎荡盖能亲厚于人而人共悦之故有后二句洪注老夫潜只是説老潜夫特倒拈以协韵耳旧注因后汉王符有潜夫论遂将论字属自已其説难通　曹植诗惊风飘白日怱然归西山　陆琼诗庭幽花似雪　诗度其夕阳　别赋陌上草薫鲍照诗北园有细草　黄生注江色映帘夕阳返照故也梁元帝诗疎帘度晚光子虚赋愿闻先生之余论孔融书乃使余论逺闻宋书江夏王传如闻外论不以为非】高柟【从旧次在上元二年　尔雅梅柟注似杏实酸俗作楠　鹤曰公有柟树为风雨所拔歌云倚天柟树草堂前此云接叶制茅亭歌云浦上童童一盖青此云江边一盖青故知即此柟树也】
　　柟树色江边一盖青近根开药圃接叶制茅亭落景【音影】阴犹合微风韵可听【平声】寻常絶醉困卧此片时醒【中四皆属叙景但近根接叶连上柟树落景微风起下醉卧仍在上下四句分截　开垦土也　谢朓诗落景皎晚阴　萧子范诗试逐微风逺　醉困即酒困也】
　　恶树【黄鹤编在上元二年】
　　独绕虚斋径常持小斧柯幽阴成颇杂恶木剪还多枸杞因【一作固】吾有鸡栖奈汝【一作尔】何方知不材者【一云木】生长【丁丈切】漫婆娑【上四厌恶木难除下叹其徒生无益恶木剪还多起下四句言枸杞延年若因吾而有者鸡栖贱树奈何其复丛可见不材漫生物类亦有然者　古铭毫末不斩将寻斧柯　何逊诗恶木寜无干　道书千年枸杞其形似犬故以枸名高隐外书朱孺子居大若岩食枸杞根身轻　朱注急就篇注皂防树一名鸡栖魏志刘放孙资乆典枢要夏侯献曹肇心不平殿有鸡栖树二人相谓此亦乆矣其能复防　庄子此木以不材得终天年　诗注婆娑舞貌世説殷仲文与众在听视槐良乆叹曰此树婆娑无复生意】
　　江畔【一作上】独歩寻花七絶句【鹤曰诗云东望少城花满烟当是在浣花溪作　旧编在宝应元年朱本编在上元二年】
　　江上被花恼不彻无处告诉只颠狂走覔南隣爱酒伴【原注斛斯融吾酒徒】经旬出饮独空床【首章乃防花独歩之由杜臆颠狂二字乃七絶之纲　不逢酒伴故独步花前耳彻尽也　晋阳秋谢尚収涕告诉】
　　稠花乱蘂裹【旧作畏正异定作裹】江滨行歩欹危实【一云独】怕春诗酒尚堪驱使在未须料理白头人【逺注此初至江边而作　行歩欹危老年之状诗酒堪使不须虑死也前二自悲后二自慰　杜臆前云花恼此云怕春皆用反语诗酒曰驱使白头曰料理出语皆竒　淮南子包裹于天地之间此裹字所本赵曰裹江滨两岸俱有花也司空图诗千英万蕚裹枝红即此意　王粲诗率彼江滨　世説韩康伯母闻二呉哭母哀语子曰汝若为选官当先料理此人又王子猷作桓车骑叅军桓谓王曰卿在府乆比当相料理】
　　江深竹静两三家多事红花映白花报答春光知有处应【平声】须美酒送生涯【呉论此过临江数家而作　两三家家之少红白花花之繁曰多事亦有恼花意酒送余生不孤春色便是报答处　多事就花开言逺注谓种花者多事非　李白诗桃花能红李能白　梁元帝诗徒望春光新　曹植诗美酒斗十千】
　　东望少【去声】城花满烟百花高楼更可怜谁能载酒开金盏【一作鎻】唤取佳人舞绣筵【呉论此回望城中而作　少城居宻故烟气防花招饮无人所以望楼兴叹　杜臆变烟花为花满烟化腐为新左思蜀都赋亚以少城接乎其西市防所舎贾商之渊注少城小城也在城西市在其中元和郡国志少城在成都县西南一里　黄生以百花楼为少城酒楼希谓在百花潭上未合】
　　黄师墖前江水东春光懒困倚微风桃花一簇开无主可爱深红爱【晋作映一作爱一作与】浅红【呉论此至黄师墖前而作　春时懒倦故倚风少憩师亡无主则深浅红花亦任人自赏而已　朱注叠用爱字言爱深红乎抑爱浅红乎有令人应接不暇意　陆游老学庵记余以事至犀浦过松林甚茂问驭卒此何处答曰师墖也蜀人呼僧为师葬所为墖乃悟少陵黄师墖前之句　庾信诗深红莲子艶朱超道诗兰心带浅红】
　　黄四娘家花满蹊千朶万朶压枝低留连戏蝶时时舞自在娇莺恰恰啼【呉论此至黄四娘家而作　师墖黄家殁存虽异但看春光易度同归零落耳故复有花尽老催之感此三章聨络意也　梁元帝诗戏蝶时飘粉风花乍落香　古乐府泽雉饮啄常自在　陈后主诗娇莺含响偶骆宾王诗分念娇莺一种啼】
　　不是爱花即欲【一作肯】死【一作看花即索死】只恐花尽老相催繁枝容易【去声】纷纷落嫩蘂【一作叶】商量【平声】细细开【逺注末章总结乃惜花之词　爱花欲死少年之情花尽老催暮年之感繁枝易落过时者将谢嫩蘂细开方来者有待亦寓悲老惜少之意　钟惺云前二语即恼花怕春意商量细开不欲其一徃而尽也　逺注毎首防花章法各能变化】
　　进艇【鹤注诗云南京乆客当是上元二年作】
　　南京乆客耕南畆北望伤神坐【一作卧】北牕昼引老妻乗小艇晴看【平声】稚子浴清江俱飞蛱蝶元相逐并蒂芙蓉本自双茗饮蔗浆擕所有瓷甖无谢玉为缸【此公卜居后乗舟以遣兴也中四喜妻子相聚赋而兼比末则随寓而安聊以自慰耳　南京谓成都北望指长安花蝶舟中所见者茗浆舟中所擕者相逐比子并蒂比妻　杜臆读起语知非真快心之作所谓驾言出游以写我忧者公艰难入蜀得擕妻子此不幸中之幸也故形之于咏歌明皇幸蜀号成都为南京置尹比两都　易林乆客无林　诗俶载南畆　庾信诗蓟门还北望　别赋造手分而衔涕感寂寞而伤神　陶潜传高卧北牕　淮南子越舲蜀艇庾信诗小艇钓莲溪船小而长者为艇牟子深不絶涓流稚子浴其渊　梁武帝诗飞飞双蛱蝶低低两差池　初学记宋有天渊池华林池池有双莲同干芙蓉异花并蒂　尔雅荷芙蕖注别名芙蓉江东呼为荷　洛阳伽蓝记北魏侍中杨元慎曰菰稗为饭茗饮作浆　招魂濡鼈炮羔有柘浆些注柘谓蔗也取诸蔗之汁以为浆饮　邹阳酒赋醪酿既成緑瓷既启　瓷不让玉言贵贱齐视也抱朴子日月无谢于精明鲍照诗无谢尧为君何用知柏皇无谢皆作不让解】
　　【葛常之曰北征诗云经年至茅屋妻子衣百结恸哭松声回悲泉共幽咽是时方脱身于万死一生以得见妻儿为幸至秦州则有晒药能无妇应门亦有儿之句已非北征时矣及成都卜居后江邨诗云老妻画纸为棋局稚子敲针作钓钩进艇诗云昼引老妻乗小艇晴看稚子浴清江其优游愉悦之情见于嬉戏之际则又异于客秦时矣　申防光曰南京乆客耕南畆北望伤神坐北牕南北字叠用对映杜诗每戏为之如旧日重阳日传杯不放杯桃花细逐杨花落即从巴峡穿巫峡之类后人效之易入恶道】一室【一室即草堂此当是上元二年作若在元年方构草堂岂遂欲舎蜀而去荆蛮乎旧编非是　后汉陈蕃曰大丈夫处世当扫除天下安事一室乎】
　　一室他乡逺【一作老】空林暮景悬正愁闻塞笛独立见江船巴蜀来多病荆蛮去几年【一作千】应【平声】同王粲宅留井岘山前【公在蜀而怀楚也正愁二句承上暮景亦起下意闻笛而愁以留蜀多病故也独立见船适荆将在何年乎襄阳本公祖居故欲留迹其地旧注谓留井于蜀者非岘山遗井在荆不在蜀也　逺注巴蜀来荆蛮去各三字一读　张载诗鸣鹤聒空林　秦国防西有巴蜀洙注成都记其西即陇之南首故曰陇蜀以与巴接复曰巴蜀　荆蛮楚地诗蠢尔蛮荆王粲七哀诗远身适荆蛮　襄沔记王粲宅在襄阳县西二十里岘山坡下宅前有井人呼为仲宣井】
　　【赵汸曰此诗三四景在情中客寓无聊之感也句法与钩帘宿鹭起丸药流莺啭同如巻帘黄叶落鎻印子规啼又其苖裔也但此犹出闱见二字为稍异耳】
　　所思【鹤注编在上元二年　蔡梦弼曰崔漪盖自吏部而谪荆州司马也　唐书杜鸿渐传禄山乱肃宗至平凉鸿渐与节度判官崔漪定议兴复　谢朓诗开襟望所思】
　　苦忆荆州醉司马【原注崔吏部漪】谪官【一作居】樽酒【一作爼】定常开九江日落醒何处一柱观【去声】头眠防回可怜怀抱向人尽欲问平安无使【去声】来故凭锦水将双泪好过瞿唐灔滪堆【上四怀崔司马下伤音书濶絶也苦忆二字直贯通章　杜臆官虽谪酒常开便见司马胸次或醒或眠颠狂落拓真得酒中趣者此为醉司马传神而相忆已在其中五六彼此互言更见两情遥企在已则有怀欲罄在彼则信使莫通此所以苦忆泪零而欲凭江水以达之也此诗备写苦衷语语足泣神　朱瀚曰九江一柱荆州谪居之地　顾注怀抱怀崔之意向人逢人问讯也旧以怀抱属崔者非　易樽酒簋贰　禹贡九江孔殷蔡传九江即今之洞庭也沅水渐水元水辰水叙水酉水沣水资水湘水皆合于洞庭是名九江杨德周曰此九江断主蔡传若浔阳之九江乃扬州境与一柱观不合矣　渚宫故事宋临川王义庆镇江陵于罗公洲立观甚大而惟一柱一统志在松滋县东邱家湖中刘孝绰诗经过一柱观出入三休台　古诗临风送怀抱　古乐府问客平安不　乌鸢歌泪兮双悬　荆州记灔滪如马瞿唐莫下滟滪如象瞿唐莫上瞿唐峡在夔州峡口有滟滪石】
　　【王嗣奭曰此诗观头借对日落五六接上失严此不缚于律所谓不绳削而自合也不知者以为隤然自放矣　洪迈容斋随笔云七言律大抵多引韵起若以侧句入尤峻如杜幽栖地僻经过少是也然犹是对偶若以防句起又佳如苦忆荆州醉司马是也叶晦叔昔赠予诗此地相从惊岁晚登临况是客归时却将襟抱向谁可正尔艰难惟子知情到中年工作恶别于生处易为悲梅花尽落清江上黯淡西风冻雨垂正用此体】
　　闻斛斯六官未归【旧次在上元二年成都作　斛斯复姓名融公所谓南隣爱酒伴者】
　　故人南郡去去索【苏则切】作碑钱本卖文为活翻令【平声】室倒悬荆扉深蔓草土锉【粗卧切】冷疎烟老罢休无頼归来省醉眠【此为斛斯耽酒而讽之也卖文得金李北海亦尝为之若索钱则不雅矣得钱即饮饮醉即眠少年有此亦近无頼况老寻醉乡不顾其家故嘱其早归以为善后之计朋友相规之义也　鹤曰南郡江陵府也呉志南郡在荆州南　王隐君歌前度相逢正卖文　左传室如悬磬　诗野有蔓草　御览説文云锉鍑也纂文云鍑音副釡大者曰鍑困学记闻土锉乃黔蜀人语黄鹤云锉瓦锅也　陶潜诗窥灶不见烟老罢言老则百事皆罢矣南史蔡兴宗传太尉沈庆之曰加老罢私门兵力顿阙　无頼无所倚頼而为不肖也详见三巻　晋书阮籍传籍方据按醉眠】
　　赴青城县出成都寄陶王二少【去声】尹【朱注依草堂草本编在上元二年此盖出郭后寄二尹者　唐书青城县属蜀州因山为名全蜀统志青城废县在灌县南四十里元和郡国志青城县垂拱二年改为蜀州开元十八年仍为青城今按唐书青城乃蜀州之属邑据元和志青城与蜀州是一地而两名也杜诗既有青城又有寄高蜀州诗当如唐书之説　鹤注青城乃蜀州外邑在成都之西　唐书京兆河南等府有少府二人掌贰府州之事时成都称南京故置少尹】
　　老被樊笼役【一作老耻妻孥笑】贫嗟出入劳客情投异县诗态忆吾【一作君】曹东郭沧江【一作浪】合西山白雪高文章差【楚懈切】底病回首兴【去声】滔滔【首聨徃青城之故异县指青城吾曹指二尹五六申投异县七八申忆吾曹　鸟在樊笼不能奋飞叹已之羁旅局蹐也樊笼与出入相闗别本作妻孥笑语稍直率　下截大意言江山跋渉如此则文章何救于贫乎惟回首故人诗兴犹觉滔滔耳　赵次公注差病除也言虽有文章差得何病乎正与章首相应朱注云差是差错之差病如声病之病言文章之不利差在何病乎回首二子兴自滔滔盖以诗道自信之词二句不同今从赵注陶潜诗久在樊笼里　蔡邕诗他乡各异县　晋书王衍曰吾曹虽不如古人　括地志李冰穿郫江捡江来自西北合于郡之东南今有合江亭　洙曰蜀城之东二水合流而南下土人谓之合水西山近接维松上有积雪经夏不销寰宇志傍便山在县西与青城山连接谿谷深防夏积冰雪　世説殷顗曰我病自当差正忧汝患耳　匡谬正俗俗谓何物为底此本言何等物其后遂省何但直云等物耳底音丁儿反　淮南子日滔滔以自新】
　　野望因过常少【去声】仙【草堂本编在上元二年青城诗内　洪容斋随笔杜诗过常少仙蜀本注云应是言县尉也县尉谓之少府昔梅福为尉有神仙之称少仙者犹今俗呼为仙尉朱注诗末幽人指常少仙也黄鹤云少仙当是常征君公后有寄常征君诗征君晚节傍风尘】
</div>
    <div class="pagination">
<a href="杜诗详注_page13.html">上一页</a><span>...</span><a href="杜诗详注_page9.html">9</a><a href="杜诗详注_page10.html">10</a><a href="杜诗详注_page11.html">11</a><a href="杜诗详注_page12.html">12</a><a href="杜诗详注_page13.html">13</a><span class="current-page">14</span><a href="杜诗详注_page15.html">15</a><a href="杜诗详注_page16.html">16</a><a href="杜诗详注_page17.html">17</a><a href="杜诗详注_page18.html">18</a><a href="杜诗详注_page19.html">19</a><span>...</span><a href="杜诗详注_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
