<!DOCTYPE html>
<html>
<head>
    <meta charset="UTF-8">
    <title>俨山集 - 第 10 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>俨山集 - 第 10 页/共 57 页</h1>
    <div class="content">　　景物逢秋老更成峡猿何必断肠声习家池上歌如沸庾亮楼头月正明万里山川催木叶五更钟鼓动江城当年与赐金茎露梦断空瞻白玉京
　　天阔风髙秋意多青山如削水层波知归鸟遥怜汝向晚黄花独奈何故国笙歌遗玉树前朝荆棘有铜驼兴亡亦是浮云事古往今来鬓自皤
　　碧草幽花满故园南山卧对久防言年来行李书千巻老去生涯水一村已辨弓蛇还石虎毋烦怨鹤与惊猿秋光更比春光好蜂蝶纷纷不到门
　　青灯挑雨不成眠爱听芭蕉夜似年去日苦多无计欵浮生如寄定谁贤成功白发冯唐老好事青山谢客偏他日向平粗毕愿懒云秋水防沙田
　　斗帐香消病骨轻少年忆得赋秋声青藜火暖西风劲白玉堂深昼漏清上帝云霄陪绛节仙人星汉湿金茎髙山流水空瞻遡秖恐涓埃报未成
　　闲堦积雨长莓苔药裹诗籖手自裁潦水正须愁八月浮云常与望三台长沙卑暑偏饶病岭表风波是有才茅屋若为容我老文章一洗旧悲哀
　　六代三吴业已荒英雄遗恨水茫茫试量秋与愁多少始信年随鬓短长江上野鳬争得食山中丛桂早含霜长门本为黄金赋赋就长门却自伤
　　一番风雨报园林岸柳汀蒲半不禁兔魄已随华月满鳯栖应恋碧梧隂清商律应笙歌细白苎功多箧笥深起向推移占物为谁先有嵗寒心
　　潮声江上唤登临日日东流故故深十尺莼丝风荡飏一天鱼信雨侵淫鸱夷去后犹堪恨禹迹南来不可寻一曲吴娃双画桨蛟龙堆里昼隂隂
　　总为秋光满葛巾未应偏恠白头新明珠本自能疑我沙鸟何心却避人一片云轻终过眼百年论定不随身草堂旧在三江上听水听风知几巡
　　团扇情多咏未休井梧何事强知秋霜华先上双蓬鬓壮气空余独倚楼谁复常何工荐士徒闻李广不封侯千寻铁锁如堪借借与人间锁断愁
　　病回门巷昼长扃留滞周南改嵗星满目秋容频防镜十年旧带屡移钉髙梧急雨闻金井柞火新凉照素屏深夜不眠缘底事自携铅椠校丹经
　　自八月二日至六日皆大潮成巨浸颇得竒观
　　爱看秋水坐斜曛汗漫东来昔未闻风送潮头喷积雪波连天际贴层云髙声疑有蛟龙怒逺影空迷鹳鹤羣安得此心无一事南华经里老遗文
　　山堂晩晴观楫儿作字
　　论文说剑更争棋五十年来两鬓丝无事可为甘袖手有山如画且题诗望中禾黍秋风粒梦后芭蕉夜雨枝小几映承落日双钩古帖坐教儿
　　元宵
　　横笛短箫催暮筵星桥火树共参天人于年谷占先兆老向烟花正有缘霄汉无声风力定山河留影月华圆他乡频嵗氷霜里故国今宵殿阁边【时余寓楼在邑庠礼殿经阁之后】
　　渡江
　　桂楫兰桡江水生前麾小队渡江行人生几度东风面花信一番春雨晴初日出林光欲动丰泥逐马滞犹轻少年游钓难防处莫恠丘园太有情
　　次韵王子升侍御登姑苏玉峯二首
　　牙旗分队卷芳埃独上姑苏百尺台南斗下临东海近青山多在白云隈谩劳此地兴亡恨共仰中朝将相才合是长城应万里野人林壑卧苍苔
　　目极长亭更短亭观风使者节初停潮头东去和云白山势西来绕郭青艳冶莺花春入望太平门户昼长扃阖闾最爱干将剑化鹤归来尚姓丁
　　旧墓
　　夕阳一片好山光啼鸟啼猿总断肠有客已成风木恨何人为废蓼莪章年年芳草催寒食隐隐青山似洛阳流水桥东频立马一杯时复奠椒浆
　　七月四日与姚时望放舟过南浦
　　早秋烟水带云山江上扁舟信往还潮力渐随青草短野心元共白鸥闲爱谈旧事消残暑赖有青尊破老悭四十年前钓游地归来双鬓已成斑
　　五日夜坐见新月
　　中庭秋影又经年节序惊传巧夕前一井西风梧叶信满谿凉露稻花天多情宋玉偏工赋晓事扬雄晩尚江上小堂蕉石里不妨灯火抱书眠
　　元日渡江二首
　　残日楼台媚逺天清寒先觉鬓毛偏多情桑梓依江郭过眼烟花改嵗年龙气常占云五色蓬山只隔路三千东风似解知人意吹向梅边复柳边
　　潮回沙际识春回逺见帆樯映雪开向晩中流空日月倚天隔岸有楼台波涛东下元相逐鸥鹭羣飞莫浪猜一望海云俱不极令人遥忆济川才
　　懐江东山居
　　知非知命复知还不负青青屋后山无数好花临水净几羣娇鸟弄春蛮子云辞赋终成悔摩诘图书早占闲爱杀江楼无一事重帘长防白云间
　　元宵风雨
　　风雨无端妬早春上元灯火寂游尘此身天地谁非幻何物隂晴解弄人台殿下方空怅望星娥髙处自精神强扶残病酬佳节绛蜡银屏照座新
　　十八夜雨
　　细雨斜风转寂寥閙春灯火第三宵姮娥爱影收鸾镜歌吹生寒湿鳯箫此夜金吾还不禁多情银烛更髙烧隂晴本自关天意恩怨人间总未消
　　雨中楼居
　　惜春心绪雨连宵作阵飏空势转骄晚向梅花愁烂熳早从桑土念飘揺行人泥滑三路渔子潮平独树桥别有好懐髙阁里卷帘香雾倚云霄
　　出西郊书感
　　花香草色遍天涯团盖风多旭日迟负郭人家田陌陌送春心绪柳丝丝未应华发偏怜我试问流年苦为谁路绕溪回无限好何人不起钓游思
　　七夕与客夜坐
　　花外防干雨乍稀早秋风报罗帏亿千万刦俱遭遍四十九年都是非白石清泉初已遂髙山流水愿多违谁云白发三千丈信手梳来不过衣
　　和徐鹤谿宜兴道中喜雨韵
　　谿上山青更水青楼船揺动櫂歌声先甞阳羡龙团细不慕扬州鹤背轻铁瓮潮声还寂寞铜棺秋色倍分明仙郎才调元如锦白雪新篇击楫成
　　簳山晓发经行福泉过青龙
　　画船春尽水云和晓梦中间十里过山色拥螺澄海雾溪流如带绾江波逢人毎问三三径对酒遥闻欵欵歌最爱凌空凭鴈塔何妨此地着渔蓑
　　青龙南寺与时望辈步过北寺观三亭桥冐雨乗肩舆还
　　漠漠谿田半草莱曾闻此地起楼台黄金歌舞有时尽赤县轩墀何日开髙阁俯阑惊鹳鹊古碑防字剔莓苔软舆十里乗春雨花柳情多喜客来
　　咏鹤
　　予蓄二鹤于山居标格异凡实华亭种云修吭髙足鳯臆文鸣声清亮真仙人之骐骥也往嵗为鲁夫伤其一孤雄匹处若怨若慕益深孤洁之趣每加眷恤日益驯扰时望见予辄鸣舞不已若迎若导予益怜之丁亥之秋予渡自水东为旬月之留是鹤忽飞止寓楼之外人共异之文学姚时望即日赋诗比于道义至谓士君子反面者为薄盖有刺焉予览之梗槩于中援笔和焉
　　翩翩一鹤下云中正倚髙楼落日东忆得羽毛如昨梦不敎心力破长空呼童防足防秋雨防汝梳翎飏晩风赤壁青田是何处防机聊与海鸥同
　　王昭君
　　昭君出塞自是汉人御戎失策却与寻常妇人失身不同斩毛延夀正是淫其色耳殊不成诛赏昭君既去亦不见有思汉思归之意后来受彼淫烝已化其俗矣古今诗人咏昭君多是题蔡琰耳与文姬事颇不同此亦史传疑义因华泉有作次韵
　　却抱琵琶别汉宫长城万里戍楼空一身逺嫁从明主半面新糚付画工云外不殊青琐月塞前初黒山风异乡景物新相识无限悲欢晓角中
　　题南庄号
　　背倚青山面水田草堂修竹向阳天夜深南斗当牕见雨后薰风掠燕翩牧笛农歌俱负郭西成东作总丰年主人爱打蒲团坐一巻庄生秋水篇
　　题松泉号
　　藤杖芒鞋白叠巾松泉随处是知音半空素练悬秋色十里青山荡午隂坐爱团圞当偃盖卧听呜咽替弹琴道人缘业休相问声色中间未了心
　　题渔乐图
　　平沙坦路有风涛便欲移家傍此曹鼓櫂鸣榔自成趣卖鱼沽酒不辞劳拖蓝槛水春云腻破白船窻夜月髙收网一灯山下泊绿簑衣底读离骚
　　赠别郑防
　　新作相逢别更新雨中心绪病中身空劳魂梦游千里又负莺花过一春江上水深芳草合尊前人逺尺书频归舟若度严陵濑此夜灯花定有神









　　俨山集巻十一
　　钦定四库全书
　　俨山集巻十二
　　明　陆深　撰
　　七言律诗四【五十首】
　　八月十六夜渡江
　　天上金波影未阑人间已作隔宵防千家香雾笼银兔一派天风吹紫鸾夜色分秋当二八桂华作意让团圞不知髙处还谁忌倚徧幽人十二阑
　　玉舜十八首
　　嘉靖乙酉八月晦曰予卧疴山堂木槿一株白花千叶移植盆中与表弟顾世安文学姚时望孙则夫把酒赏之为赋近体一首
　　曾闻郑女咏同车更爱丰标淡有华欲傍苔莓横野渡似将铅粉鬬朝霞品题从此添髙价物色仍烦筑短沙漫道春来李能白秋风一种玉无瑕
　　时望渡江去与世安坐对叠韵
　　氷肌素质雪翻车揺动秋光嵗有华映水盈盈弄云日隔谿澹澹锁烟霞野人酷爱编青鄣老圃先敎拥白沙闻道琼花最竒絶扬州望幸却微瑕
　　九月朔晨起盆中再着数花适钱国辅自松城至为余作俨山玉舜图邑中数客继集而世安具扁舟西去矣即席再叠
　　月下风前宜小车令传白帝敛繁华漫挥词手填青玉欲酹花神浇紫霞佳节正逢黄菊信髙情分占白鸥沙相如自保完归去赵璧从来本不瑕
　　按毛诗疏舜华木槿也本以色取朝荣夕瘁还以寓色衰爱渝之戒此诗人之志也予东吴薄海壤沃宜槿每当腊月条而树之无不活至来嵗即畅茂作花红紫甚富往往村落人家以编篱障不甚贵重也白色者予近始得之叶似菊而榦类竹扶疎隐映颇有风韵若幽人贞士混迹于樵童牧竖之间履素而逸羣荒烟野草閴然有不愿人知之意予甚爱之昔离骚草木多以自况芳臭劲脆灵均盖三致志云百世而下览其物者未尝不为屈子增悲焉何则物因势殊情随事感古今同然此人心也予为赋玉舜诗将以传之好事君子兹花傥因予而见重是未可知也谚曰女无正色物无定形顾其遭逢何如尔斯言岂不信哉岂不信哉
　　时望一和得五首再叠一首为答
　　羡汝胷中书五车登髙还共赋瑶华几家篱落多秋意一树氷霜带暮霞不是托根通阆苑即疑传种自流沙最怜未识东风面一见东风定有瑕
　　再叠答诸贤和章
　　日日诗筒走传车山中草树有光华花神让雪三分白文气成龙五色霞肺病夜牕和玉露美人秋水隔江沙无由报得风骚手白玉明珠总未瑕
　　秋日鹤溪明府过山居见和玉舜七首再疉三首为答
　　门外频劳长者车山中风物过繁华未成雪卧袁髙士已见仙才蔡少霞一任登临留胜槩虚烦拂拭到泥沙欲将花比河阳县花似潘郎恨有瑕
　　羊裘曾起赴安车恨杀当年宠丽华木槿篱间好风露芙蓉江上共烟霞移将一树浑如玉老去闲居却枕沙陶令闲情空有赋从来白璧忌微瑕
　　缘江路僻不容车开过芙蕖又舜华澹泊防花宜待月风云映水尽为霞正堪结社三江口何似封侯万里沙试把一杯重酹汝不须自献玉无瑕
　　西津沈方伯屡和至十八首未巳再疉二首为答
　　班输妙具九攻车何似休文句最华晓日芙蓉出溪水暮云杨柳隔江霞曾闻南国甘棠咏须筑长安宰相沙刼火自惊山石烈不知白璧本无瑕
　　每向花前望小车诗成一一叹才华须烦妙手题黄绢絶胜当筵赋落霞一任江天狎鸥鸟十年边塞长风沙晏婴犹惜封书社卫国何劳怨子瑕
　　陈仲鲁玉舜诸作予读之悲其志焉再疉一首慰之
</div>
    <div class="pagination">
<a href="俨山集_page9.html">上一页</a><span>...</span><a href="俨山集_page5.html">5</a><a href="俨山集_page6.html">6</a><a href="俨山集_page7.html">7</a><a href="俨山集_page8.html">8</a><a href="俨山集_page9.html">9</a><span class="current-page">10</span><a href="俨山集_page11.html">11</a><a href="俨山集_page12.html">12</a><a href="俨山集_page13.html">13</a><a href="俨山集_page14.html">14</a><a href="俨山集_page15.html">15</a><span>...</span><a href="俨山集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
