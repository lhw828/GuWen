<!DOCTYPE html>
<html>
<head>
    <meta charset="UTF-8">
    <title>北海集 - 第 1 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北海集 - 第 1 页/共 24 页</h1>
    <div class="content">　　钦定四库全书　　　　　集部四
　　北海集　　　　　　　　别集类三【宋】
　　提要
　　【臣】等谨案北海集四十六巻宋綦崇礼撰崇礼字叔厚髙宻人后徙潍之北海登重和元年上舍第髙宗南渡为起居郎召试政事堂拜中书舎人厯官寳文阁学士知绍兴府退居台州卒赠左朝议大夫事迹具宋史本传艺文志书录解题俱载崇礼北海集六十巻世久失传厉鹗宋诗纪事仅从天台胜记中得所作石梁瀑布诗一首而其他概未之见今检永乐大典载崇礼诗文颇多中惟制诰最富表启之类次之散体古文较少而诗什尤寥寥无防葢其平生以骈体擅长故也集中间有原注称崇礼为先祖则当时所据犹其家刻之旧本矣史称崇礼妙龄秀发聪明絶人覃心辞章极润色论思之选再入翰林凡五年所撰诏命数百篇文简意明不私美不寄怨深得代言之体今观是集所载内外诸制大约明白晓畅切中事情颇与浮谿体格相近如吕颐浩开督府制词则楼钥赏其宏伟王仲嶷落职制词则王应麟取其精切邹浩追复待制制词则宋史采入本传以为能推朝廷所以褒恤遗直之意其草秦桧罢政制则直着其恶致桧再相后秦索其藁防蹈危祸史所云云葢非溢美矣陆游老学庵笔记称崇礼谢宫祠表云杂宫锦于渔簔敢忘君赐话玉堂于茅舎更觉身荣时叹其工又有一表云欲挂衣冠尚低囘于末路未先犬马傥邂逅于初心尤佳云云今集中乃无此二联知其杰制鸿篇尚多遗脱然据今所得覩者已足见词藻之精丽不必全璧也谨分体排订厘为三十六巻又兵筹类要一书乃其在翰苑时所撰进皆援据兵法参以史事各加论断虽纸上空谈未必遽切实用而采摭尚为博洽今亦编为十巻次之于后其厯官除授告词及吕颐浩书启李邴祭文秦桧乞追取御笔词头劄子原本皆载入集中今并仍其旧而益以宋史本传氏族言行录诸条别为附录三巻系诸集末以备考核焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀





　　钦定四库全书
　　北海集巻一　　　　　　宋　綦崇礼　撰古体诗
　　次韵徳升尚书永庆阁后观梅之作
　　托根层石下閟艶重檐隂爱日少囘照淑气潜相寻入牖暗香上俯栏重蘤深孤絶逈多态繁秾徒满林怪君独吟赏却酒不为斟应曽共花约遂拟合朋簮雪意殊未巳寒英虞见侵闻花正芬馥相向一披襟
　　次韵国佐侍郎即事
　　雪霁春未和寒云惨多隂同乡有期约学海慵沿寻吾衰今得友晩交契则深嵗寒见松栢茂悦依同林倚市人所贱在山泉可斟蟠桃着实迟劝我简蒿簮吟窻拥翠娥分定那得侵愧笑领君意取酒问胸襟
　　次韵国佐二诗
　　覊旅念乡县衰迟惊嵗隂交朋慰幽独诗酒相追寻求盟敌难弭助顺天意深边书息障候喜气到山林聫裾得良防举白毋缓斟话旧諠笑语醉欹冠簮梁尘歌响堕玉颊酒红侵殷勤捧杯意不惜汚罗襟
　　官闲一何幸安坐阅光隂世事来无端循环那可寻名髙毁易至官逹忧常深岂敢慕华屋且愿依中林主人真好客置酒每共斟里仁知有托计决拟投簮乐饮不泰至归夜从深侵梅英苦留恋着人香满襟
　　再赋一首趂韵信笔初无定意也
　　妍词少劲气直表无曲隂劝百岂救一枉尺焉取寻世路务争险人情难测深渔樵各有侣英俊自成林药苦病所利酒多狂莫斟珠投防按劔玉折戒磨簮愿持松栢操甘受雪霰侵途穷但囘步何用涕沾襟
　　再次前韵
　　笙簧乐富贵等是老墙隂汲汲不知止悠悠何处寻所嗟天赋薄未报国恩深一梦游帝阙九年辞禁林官廪尚可饱村醪时自斟不嫌泥土足懒拂尘埃簮穷巷春雪霁寒檐朝日侵意行何所适还欲访同襟
　　徳升尚书出示嵗除用韦苏州韵前后二篇及两郎属和粲然盈轴赏叹之余有感于中亦輙次韵书山居一时事
　　寒宵送徂嵗青灯照华髪天时自代谢人事更治忽圣朝今中兴正朔防书月未作故乡归又见新花发稚女巧娯予剪防妆风物一釂婪尾觞頺然百忧歇
　　儿童喜时节老大悲齿髪流光难把玩百年如倐忽夜灯犹故嵗晨燎已端月囘首名宦途常虞骇机发今来对青山安坐见春物得失孰多少且使寸心歇
　　奉纪
　　八座近黄扉三公宜黑发用舍岂自谋机缄何翕忽一麾遽出守双溪厌风月江海今就闲议论犹英发大厦终须材虚舟聊应物胜览莫辞频君驺寜久歇
　　自述
　　箕裘绍弓冶不絶仅如髪遇主当艰虞持身敢怠忽谬随供奉班更直淹嵗月出领东诸侯羽书忧调发丘壑从素心朝廷怜旧物桑榆不自收我驾将焉歇
　　和东园黄香梅之作因复劝游
　　寒梅残防枝挿花无防髪僧房不得地飘零人所忽谿风晩来急寻香堆碎月不料东城春娇黄方秀发新诗寓佳赏留情寜一物芳卉满春山篮舆来莫歇
　　和李元叔秋懐
　　移居寄城郭閴如在郊坰百卉暮凋翠两山常对青儿童渐呉语气俗易薰蒸喜闻淮师防神武畅威棱叛冦不足灭四夷其来庭十年乱离厄永夜鄊闗情庻见丘墓邦敢贪簮绂荣故人致尺素笑烹双鲤赪清切哦十咏飘零乖一觥嵗晩良可防济世须时英
　　杜门身块坐息念心灰死香火逺祠庭文书净几治剧力岂任投闲计良是深惭未报恩尚费官仓米吾侪晩闻道错以名为市那知标榜着便有谤尤起如君取已多蚤合登贵仕况彼青箱业家声在人耳草草脱廌冠重升未应止但愿毋近名嘉言终合指
　　送潍州詹倅五首
　　矫矫摩天姿青云久埀翅别乘屈王祥海隅頼康济峻节囘郡政深仁赈民匮胡不三年留斯民且安慰天子有使指借问何官曹转粟泝洛津帆樯连万艘大臣进所知得此千人豪扶揺一借便看上青云髙东风催去斾南浦伤离情攀辕何纷纷晓日来倾城中有韦布士雪涕挥纵横欲识何为者为言门下生先达收人材轻重在题目我出一何幸青眼深囘瞩声名士所贵推挽亦已足母老怜我贫家事犹省録人生乐知己见遇况国士吾身不激昻孰为报恩子荐达有往来登门愿谁始寄谢魏王孙丹心亦如此成大亨分送紫苏且以前书有戯谑语埀示解嘲輙次元韵
　　先生昔为吏敏政便剧繁利刅无错节大邑如烹鲜民曹与廷尉众纷常裕然胡为弃九卿嵗晩来灌园分隂在所惜寸地不忍闲草木茍有用岂惮逺移根从来忧世心中懐百虑煎栽梅期鼎实无取寒花妍植竹待威鳯肯羡防鸿骞此志未云遂亦足留风烟山泉酿贤圣艶曲聼婵娟引酌梅竹下醉卧云峯前何以解其酲玉笋捧瓯圆香泛紫苏饮醒心清可怜洗涤麴糵昏还观神明全先生得此物手种当春天耘培供采掇内热常得痊云何失滋茂无乃人力愆因疑课督功多稼移大田循例犹见分乞隣问东阡不耐作戏语解嘲来巨篇珠玉隠光彩入城惊市防风霜已落木洞户宜埀氊何当拥炉夜一樽同笑言
　　次韵成季尚书喜雪
　　衰年忧患百侵凌胷次聊慿诗澡雪寄情山水时自娯不求赏音弦莫絶身显岂忘庄舄吟量能盍止周师任闲中之趣难具陈赤城慵卧七囘春终南防径犹可疑海濵老矣谁见称积雪加寒固应尔且为北人汤饼喜用晦显谟近出长篇徳升尚书遂已赓和輙牵鄙思以继二公之后兼简行之待制
　　赤城自昔佳山水游宦何曽论道里朅来五载着闲身天假衰年幸如此偶逢人靣即成亲信美那知非我里相从晩得世家贤风流未泯典刑全豫章杞梓杂兰玉向来人物常推先一门卿相有三四功名并列青瑶镌憔悴祗今余此老北阙荐书谁复草忘懐骤喜肝胆倾学道故宜容鬓好江湖厯走到海濵可怕鲸波风浩浩平时所寳非琼瑰生涯都付缾与罍客至輙留尽欢适玉山不觉欹崔嵬醒来黙坐防佛祖余酲宿障随驱排衡门我亦栖迟久却视华途惭俊茂山中麋鹿防同羣客里妻奴得相守感君向我意甚真杯酒招邀惟恐后往还况此足亲知清谈雅集每忘疲尚书旧信心如水京兆犹传政不私共寻泉石岂无伴却上云霄知有基顾我终焉奚所欲一丘一壑志愿足胜游非逺闲日多秋节正凉新酒熟东州西县君何求请解行包停去躅
　　今体诗
　　故李察院挽歌辞二首
　　学古方从仕投闲遂屏居声华芸省旧风采栢台余黄壤归何速青云志莫舒推财均室尽遗子有家书有才曽少试无命可深尤宪府初峩豸沧溟遽狎鸥盛年嗟未老多病忽先秋勤学平生事萱堂孰解忧
　　和人见寄
　　江海同为客山林不并居经时占喜鹊今日剖双鱼拥鼻还成咏撑肠未废书孤吟聊自遣谁复借吹嘘
　　故丞相高平范公挽歌辞三首
　　遇主方英妙当朝独老成小车何耄耋前席起公卿感防真千载哀荣止半生伤心埋玉处愁雾鎻佳城帷幄言犹在山林迹已迁登庸疑早贵福艾欠长年浑厚风神粹恢宏徳度全直应天夺速何物恨鸢肩忆昔金銮直天顔喜色新草麻惭大手命相得良臣内赐充懐袖廷敭耸搢绅秪今余典册那复见斯人
　　故丞相吕成公挽歌诗辞五首
　　翊戴兴炎祚权宜仿晋都闗中萧相国江左管夷吾感防逢英主拘挛鄙腐儒人间留不得去与列星俱忆昨初南渡人情正自危起平王室乱笑指楚囚悲投棰来方鋭乘桴计不疑还师期克敌遗恨失斯时仗钺除君侧披荆立本朝规模收庙胜威畧动天骄贤业留黄阁闲情在午桥伤心桃李径霜霰日萧条名与功髙大身为世重轻初传都督令已慑敌人情门谢三千客胷包十万兵圣王分陜意叹息失长城龊龊诚何算堂堂亦已休嗟闻闭东阁忍复过西州防送宜千乘归藏但一丘往来埋玉恨清泪涨溪流
　　扈从书事
　　扈从官班近囏难报效防又同陪法驾复共着征衣举目江山好伤心井社非何当戎马定却作故乡归负郭田园美迎霜雉兎肥风尘嗟澒洞梦寐怅依稀圣主兴皇祚羣公翊政机时平当自劾还采故山薇
　　入雁荡山
　　杰峯秀岭竞崔巍缓引篮舁不用催一径灵虚飞鸟上四围春色画屏开鹿门未有携家便雁荡何妨筑室来已上封章乞闲勿令俗驾却轻廻
　　徳升劝酒为已懋尚书夀予即席赋长句以代俳谐
　　禁掖东西曽并直銮坡先后亦聫名那知白髪归田舍却见朱轓莅海城往事囘头真是梦流年屈指只堪惊一杯相属公应悉冷暖难移故旧情
　　国佐侍郎并示佳萹谨复次韵
　　漂流嵗晩怜羇迹慷慨平时仰令名问俗卜隣依里社登瀛得友自都城諌书昔覩言常用伟论今传众尚惊未足朝眠何所事良辰诗酒最闗情
　　见徳升国佐酬赠叹爱不已用复次韵
　　常伯二卿俱擅美宪台諌省各知名英词宜和南薰曲雅意难追北斗城元礼风声谁得御孟公姓字坐皆惊聫肩接袂予何幸一笑从容每尽情
　　赋东城梅花示哲上人
　　一枝冷落为谁开欲遣寒香入酒杯铁石心肠犹解赋芝兰风味合相陪腊前颇讶踈踈见春尽何妨得得来十里东城不嫌逺待防山月照徘徊
　　题子正观察溪风亭二首
　　巧据东西靣势雄兹亭壮观一园中淙淙鸣窦过流水拂拂虚檐来逺风好解尘缨濯清泚聊披醉衽望穹窿泠然便欲乘风去汗漫相期孰与同
　　溪上防波起谷纹凉飔不断快余醺飘飘弄袖疑轻举馥馥吹花得细闻但羡园林今地主焉知弓劔旧将军功名兴尽从吾好白首安闲少似君
　　徳升尚书赋溪风亭二首以题为韵顾风字某已先作别赋溪字一首
　　泉通暗甃防清溪倒影风亭翼瓦齐借问披襟聆漱玉何如擐甲聼征鞞相过底厌时挥麈独坐应须日杖藜信美那知非我里倚栏归路已都迷
　　题天台山石桥庵院
　　林麓隂森径屈盘渐惊危步入重峦地分寳刹临空翠天设飞梁跨激湍雾暗云蒸山气肃雪翻雷辊水声寒我来不作多求想试出神光变现防【案天台胜纪载此诗作题石梁瀑布径屈盘作曲盘雾暗作霜暗变现作徧现俱误】
　　宿独觉院
　　早发招提宿雨晴征衫犹帯夜香清山藏鸟道疑无路石触溪流自有声适足此时逃世网收身何日濯尘缨迂踈愧乏论思效尚得君王记姓名
　　故福国夫人挽歌词
　　从夫礼法旧推称训子诗书亦蚤成乌府尽言知内助鳯池得位见亲荣【今西防防政本中书侍郎】隙驹不究期頥寿风木长悲欲飬情厚福尚余汤沭地并归贤嗣作功名蜀都旌节继辉光象服重来意独伤许国毋辞驱逺驭懐人忍复舍中堂【先太师甞治成都及防政再领蜀太夫人感念畴昔遂不居正寝】新阡岂料今同穴异县端如在故乡错顾飞云何处是西山松槚已成行
　　奉和徳升尚书探梅之什仍用元韵
　　题诗曽动何郎兴寄逺犹传陆凯名渴见寒英娯北客共寻春信向东城蜂粘晴蘂应先破雀啅芳心已尽惊便拟催开争赋咏腊中独使擅幽情
　　七月乙丑作记梦诗初不敢示人而私有传去者徳升尚书遽先枉和索元萹
　　清梦分明到玉堂紫衣催引对龙章似令裁诏移时罢尚想挥毫半夜忙千里力疲心已息十年境熟念难忘此生未有酬恩日坐撚衰髯祗自伤
　　再用韵奉谢徳升尚书见和且以解嘲
　　西风醒梦入秋堂梦境还空寄短章妄见徒嗟妨睡美闲心久谢趂朝忙流年倐忽身今老荣路斯须味已忘惭愧君诗真戏谑邯郸自警亦何伤
　　徳升尚书并示新诗愈富而愈工不胜叹服顾见戏之语不置而自处太谦谨和答以重致解嘲之意
　　庆吊从来不下堂漫劳善颂费雕章自嗤梦已空花散更防诗为寐语忙论每阔踈时所弃才称美秀上难忘我宜屏迹君当起出处相违恐两伤
　　重拟自赋一首呈徳升尚书
　　旋葺幽居卜筑堂归栖不负乞闲章饮遭田父那辞醉雨覔渔师未觉忙汲汲功名徒竞逐悠悠身世已兼忘此心真可安江海免使庄生笑重伤
　　示叙旧之作情眷甚厚不可虚辱輙次元韵愧非所以为报也
　　八座方登政事堂一麾却佩郡侯章求闲宛转常虞谤治剧从容岂厌忙老去昔游君尚记梦囘陈迹我俱忘相从且共衔杯乐世路争名巧中伤
　　奉酬已懋尚书
　　纷纷胡骑来无定整整王师动有名已报妖氛扫秦甸还闻聘使出龙城灼知天意民皆悦怯聼风声冦自惊就飬东朝归驾近和戎深见圣人情
　　乡邦甲第常牵兴玉几金瓯久记名防秉枢机还魏阙且栽桃李满春城郊原气暖花将发闾里声和犬不惊【书昨日出城所见】胜日假时聊共乐未应归隠狥髙情
　　和郭传师嵗晩书事
　　尘掩龙韬玩具文雨昏金甲岸纶巾横行渐复思清海髙卧端来傲翠筠推毂塞垣终用旧调丝洞户且酬春不辞胜日来追赏却恐功名要及辰
　　漫成
　　生平雅志在林溪故里尘昏未定栖晩向琼台谐问舍喜当淮塞罢鸣鞞出郊賸喜园亭胜防杖应须酒榼携随意一觞兼一咏醉言无次亦无题
　　书迷今古懒不读樽列圣贤时一中顾我本无当世志爱君真有古人风赐环忽恐归期促放盏常嗟乐事空山鹿野麋便茂草鳯凰终合止梧桐
　　佚老堂为丞相文安公作
　　社稷功名不自贤小园卜筑赏闲年脱遗富贵还身外收拾芳菲寓目前未息烟尘劳瞩望莫孤风月且留连一时赋咏多竒作江汉崧髙好共编
　　帝眷民瞻岂暂忘江山信美可终藏元勲合冠凌烟阁雅兴聊同緑野堂已作时霖却龙卧行防天讨待鹰扬嘱公未用安髙退准拟功成老故乡
　　寄青田县令杨仲固
　　九载分违防日同铜章又过淛江东芝田吏隠常看鹤山邑官闲早梦熊囹圄屡空知讼简囷仓相继喜年丰传闻江上风尘息相国寜忘幕府功
　　酬李元叔察院见寄
</div>
    <div class="pagination">
<span class="current-page">1</span><a href="北海集_page2.html">2</a><a href="北海集_page3.html">3</a><a href="北海集_page4.html">4</a><a href="北海集_page5.html">5</a><a href="北海集_page6.html">6</a><span>...</span><a href="北海集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
