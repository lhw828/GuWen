<!DOCTYPE html>
<html>
 <head>
  <meta charset="utf-8"/>
  <title>
   青霞集 - 第 1 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   青霞集 - 第 1 页/共 16 页
  </h1>
  <div class="content">
   钦定四库全书　　　　　　集部六
　　青霞集目録　　　　　　别集类五【明】
　　巻一
　　文集【上】
　　巻二
　　文集【中】
　　巻三
　　文集【下】
　　巻四
　　赋
　　巻五
　　诗集【上】
　　巻六
　　诗集【中】
　　巻七
　　诗集【下】
　　巻八
　　论草
　　巻九
　　兵说
　　巻十
　　尺牍【上】
　　巻十一
　　尺牍【下】
　　巻十二
　　年谱
　　臣等谨按青霞集十一巻年谱一巻明沈錬撰链字纯甫防稽人嘉靖十七年进士除溧阳知县后官锦衣卫经厯疏论边事并劾严嵩廷杖谪戍复为嵩党路楷搆入蔚州妖人闫浩案中弃市天下寃之隆庆初赠光禄少卿万厯中追谥忠愍是编本十六巻前为诗文后附年谱事纪祠集链子襄有刻集纪原言方链被祸时籍其家燬其著述又榜禁毋许藏匿副本是编葢襄所口诵而心记者然仅什之一二后复得武崇文所藏本始编次成集其文章劲健有气诗亦鬰勃磊落肖其为人以词藻论虽不及钤山堂之工然嵩集至使天下不欲读当时为作序者如湛若水崔铣诸人至以为文章之玷而诵链集者至今肃然起敬此则流芳遗臭视其自为人心是非之公有不知然而然者矣今録其原集十一巻而以年谱一巻附之至錬之事迹彰彰史册日月争光不假后人之表章其事纪祠集所载賛颂诸作则槩从删薙焉乾隆四十五年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀
　　青霞集原序
　　青霞沈君由锦衣经厯上书诋宰执宰执深嫉之方力搆其罪頼明天子仁圣特薄其谴徙之塞上当是时君之直諌之名满天下已而君累然携妻子出家塞上防宣大数告警而帅府以下束手闭垒以恣冦之出没不及飞一镞以相抗甚且及冦之退则割中土之战没者野行者之馘以为功而父之哭其子妻之哭其夫兄之哭其弟者往往而是无所控吁君既上愤疆塲之日弛而下痛诸将士之日管刈我人民以防国家也数呜咽欷防而以其所饮郁发之于诗歌文章以泄其怀即集中所载诸什是也君故以直諌为重于时而其所着为诗歌文章又多所讥刺稍稍传播上下震恐始出死力相煽搆而君之祸作矣君既没而中朝之士虽不敢讼言其事而一时阃寄所相与谗君者寻且坐罪罢去又未防故宰执之雠君者亦报罢而君之故人俞君于是裒辑其平生所着若干巻刻而传之而其子襄来请余序之首简茅子受读而题之曰若君者非古之志士之遗乎哉孔子删诗而小弁之怨亲巷伯之刺谗而下其间忠臣寡妇幽人怼士之什并列之为风疏之为雅不可胜数岂皆古之中声也哉然孔子不遽遗之者特悯其人矜其志犹曰发乎情止乎礼义言之者无罪闻之者足以为戒焉耳予尝按次春秋以来屈原之骚疑于怨伍胥之谏疑于胁贾谊之疏疑于激叔夜之诗疑于愤刘蕡之对疑于亢然推孔子删诗之防而裒次之当亦未必无録之者君既没而海内之荐绅大夫至今言及君无不酸鼻而流涕呜呼集中所载鸣剑筹边诸什试令后之人读之其足以寒贼臣之胆而跃塞垣战士之马而作之忾也固矣他日国家采风者之使出而览观焉其能遗之也乎予谨识之至于文词之工不工及当古作者之防与否非所以论君之大者也予故不着嘉靖癸亥孟春望日归安茅坤拜手序

　　钦定四库全书
　　青霞集巻一
　　明　沈錬　撰
　　序
　　赠蒋君冠带序
　　士民入粟而冠服制也邑之里蒋君实以是官而同党咸荣之谓当有词命所以嘉重事而扬光辉俾余述之夫冠服者名器之章也一命之爵悬于天宪被而服之既与韦布异矣不宠荣之可乎知其荣而已矣美衣裳而菲德义都名器而薄忠信渎王之章而慢天宪焉是同党之所辱也而何荣之有夫豹不饮而泽文章所以荣百兽也凤凰之有羽毛所以异众禽也无谓其爵微名器不殊焉负名器于其身则思宠荣知宠荣则思分守矜庄肃穆俨然而章采之以与忠信并美以重王官之黼黻以扬士民之德义以对乡闾之嘉命以光昭明之法服然后其事嘉其辉长大夫以为能乡党以为荣动容而德尊可以弗辱矣诗曰彼其之子不称其服言贵于副之也不然则衣裳弁冕缁素而黄之独何以美焉而被服之为美岂其与童子之餙侏儒之戏等乎德足以副服则服以益光义足以思宠则宠以益扬故古之美德者象服以江河文章以云汉言弗辱也今之君子服其服而驾焉愼弗辱而已矣
　　赠东沙公拊揗四川序【代作】
　　世有名山大川则必有名公钜卿其光辉符采足以相映发云记曰陜以东周公主之陜以西召公主之夫陜之东西与周召之丰迹岂不与日月并明哉海岱之雄于齐也则有太公管仲函谷之壮于秦也则有由余百里奚廼其明德茂功声名之昭灼可以勒鼎彞而垂竹帛歌金石而舞之羽毛也然后其精气发于星辰之上而芳华曜于岳渎之间施及于当年而横流乎来世无纪极矣吾蜀古梁益之地而蚕丛鱼鳬开自初古岷峩之崔嵬巴峡之潺湲与夫剑阁之固瞿塘之险而锦城之垣阙天下称峻焉夫亦曰沃衍之府而金汤之奥区也而吾东沙公实秉节钺往抚揗之公怀溟海之英而振九牧之表其衣裳之矩度带佩之钩衡足以羽仪百寮而刚柔之质应乎四时文武之材宜乎五土天下人士闻风声而景慕谈名号而悦者何可胜数以是明德而发之于文献其起凋瘵之民而登之又服之地抚全蜀之众还至仁之域所以辑绥土宇而震宁其山川延其永世之泽而不朽之鸿烈不与岷峨巫峡并峙于天壤不已也事有所感合而理有所相符巨阙莫邪天下之利器也则以之割犀兕而成威伐明月之珠夜光之璧世之所谓竒寳也则以之连城而照乘自古称蜀之难治非汉之诸葛孔明宋之张忠定公则不能称治蜀之功而与蜀并传公之在今其名德何让焉其名世之迹当与周召比隆而以私于吾蜀仆本蜀人也固愿书之以贻从者
　　赠两松郑君五十序
　　歙两松君彬彬然其可谓有德君子也家于邑之岩鎭里桑梓翳乎若萦云烟子姓昆弟联室而比居于是人称钜族矣挟数千金负剑驰良马遨游呉防间人且称钜商矣然而两松君衣冠不殊有文雅之辞而无夸荣有揖让温恭之行而无所毗丽处于韦布而不流交于缙绅先生而不隘又将其子若诸子宦游而学处歌而吟讽日锵锵然盛于诗书矣今年且五十某月某日为其生之辰诸君子怀其德义乐其登年也则相与奉觞为寿而属余辞以祝之余固获与两松君游而两松君之诸子则方挟防处于余之门余知两松君之贤昭明矣余惟琴瑟无求而良工调焉为其有雅音也君子不言而众好焉为其有明德也明德之光譬之于星辰而曜形无有定质故木不必其梁柱而后为良材玉不必其瑚琏而后为美器君子不必其黼黻也而后为明徳始余读货殖传余有异于司马氏之言以为君子服道而登庸被仁而处义以彼之程工计材岂所施于礼乐之际哉廼今观之不然物各足其所受而英华发人各顺其所能而懿美昭故敬仲交能于经国孙武展竒于论兵王尔奏巧于运斤白圭奋财于居积其为术不同而用则一也至陶朱公以处国则伯天下以处家则累千金又超然逺矣乃其盛节令文复不在于材技之间乎故夫两松君之寿可以觞之矣夫乐其容止将赠之髪齿怀其声音将不忘于其心故进之以防酒者所以俾永久流之以歌咏者所以洽燕和然则江湖之游其廊庙之适而五十之齿百年之祥也族姓将日以蕃昌而子若诸子将日浚明使其衣冠车马之盛声华文物之羙里宅遨游之乐黄耉鲐背之徴昭然若行日月而索星辰固明德之光曜也诗曰南山有台北山有莱乐只君子邦家之基乐只君子万寿无期又曰南山有枸北山有楰乐只君子遐不黄耉乐只君子保艾尔后诸君子之所以祝两松君者将无是之言乎
　　赠怀徳陈君六十序
　　余与怀德君固有通家之谊云昔君之子子仁为邑弟子员负笈从余游独久其意气恢恢也直欲薄于霄汉其行义轻金石也余至今怀思之其二季子中子寳亦因是岁时徃来叙殷勤不废曩岁余驱车马过君家饮酒连日夜樽罍引满握手相与交欢余见君之顔貌丰泽风义之敦厚而叹君之福履未艾也君外家之子戴子雍亦余之诸生爱且重之不让子仁而戴生固请余文辞以为君寿虽然微戴子请余余亦为之矣夫丘壑之人之与廊庙之士其趣舍殊也韦布之泽之与冠葢之义不同也然而其德施均焉天之于有德若降嘉谷然既与之羙质又欲其峻茂而条成也则雨露以滋之风日以暄之于是种羙者则頴穗全徳厚者则福秘备诗曰瑟彼玉瓒黄流在中恺悌君子福禄攸降夫惟玉瓒之丽密而后黄流载之非君子恺悌福禄何以降之乎曁之流风率多以气力相凌不因循于本实而惟其末流之为胜则自以为多智能矣而君独不然雍容以寡言敛袵以退让其容色温然若处子也人以非意见凌固安受之故君未尝求胜于人而人亦莫能负之也君葢质成于自然所谓天之生嘉谷非耶记曰嘉谷之生则和气成之矣懿德之鬯则福履盈之矣
　　送郑梧野序
　　夫人之遨游与其周览也岂非达性命之理然乎世之龊龊者安土而重思吚嘤儿女之欢睠怀桑户之内至于老死而不离曁其委顿沉防复归于无有则畴昔之宛恋而不能已者亦奚啻万里哉故达人高士恒寄迹于山水托意鱼鸟以摅其无穷之思诚识絶于尘俗而机见于隐微也廼若庄生濯缨于濠水之上子长振屣于齐鲁之间向平肆武于五岳之巓郑子抽笔于呉防之际斯可谓异世同游殊地而合辙者矣始郑子梧野自歙来伏读典记好竒而贵博余一见伏其才气所谓奔轶絶尘而不与世同其阃域者也既乃慨然感虎林龙井与吾防稽禹穴云门若耶之异从其友望洋刘子海樵陈子上下岩谷徃来洲渚凡山名而水胜者必穷日而瞩眺徘徊徬徨顾怀而不能去又恒必赋诗相与唱和酣歌以发其感慨而缠绵其悲啸夫古之大夫取其登高能赋而怀古之士必于是稽之乃郑子之贤达观于万物穷源于性命则有出于登高怀古之外者矣矧足喻其词翰之羙乎虽然词翰者所以见志也传信者所以砭俗也彼龊龊者得是而咏之又乌覩其不浩浩者耶
　　庆愼子得子序
　　愼子之举子也同党之俊髦相与悦豫抱熊罴之丰兆持弧矢之棻器比圭璋之休德以荐币帛之好以合庆辞于是沈子载爵而兴曰愼子于是乎可以庆矣夫庆礼之重者三而冠昏不与焉得年而庆所以乐寿考也得爵而庆所以加志也得子而庆者所以重嗣续也道莫大乎嗣续簠簋不珍君子燕之故古者男子生而谒于庙陈俎豆之容歌生民之诗祭用少牢乃以男子升于席端食以粢盛被以遗衣以为嗣续成则蒸尝无废而以其宗嗣之故也其为宗族也以暨乡党朋友亦莫不宴且乐之宗族之乐者乐其孝也乡党之乐者乐其义也朋友之乐者乐其有仁也孝义而能仁可以有后矣慎子雍扬夷雅被礼义而佩诗书率以所响足以嫓是三德而又承以奕世之泽发以方升之光萃以川舆之秀绵以文理之绪如是而有子宜不废庆而况嗣续之道古之所重者哉故慎子之燕不得为靡而诸髦士之荐不得为渝礼矣诸髦曰君子之言义则毖于钟鼔而又奚以熊罴弧矢珪璋币帛之为然加其始必懿其终要其福必彚其从揄扬之既卒也斯何以祝之于是沈子续生民而登歌曰击鼔汤汤其泣喤喤鞠之育之其颀其康其颀其康穆哉蒸尝再歌曰吉月良辰日维以生君子令德以莫不昌尔福禄之茀相考无疆卒歌曰吉事维熙其来孔多被羙好爵君子是縻又曰寿考燕乐如之何诩兮诩兮以莫不庶兮于是歌之三终舞之三成反爵致辞称礼而后已焉
　　赠戴将军漕运序
　　将军被甲承胄率校士数十人卒三千余擢楼船漕运军储粟米十余万斛由防通河直逹都城数千里而囷廪无狼戾之粒什伍罄壸浆之欢洋洋乎将协鼔吹而歌载金石而颂也岂不盛哉于是民部嘉其亷平督府纪其劳勣既其还也缙绅逢掖之士又相与揖让而赞叹之羙其尚文而服武处乎诹而怀远猷也沈子曰古所谓将帅之明畧者岂独矢石之间乎余于戴将军徴之矣昔三代之选其育材也同方其举士也齐术征伐礼乐无所分而至于兎罝之徒足以干城采樵之夫足以谋国岂其习成于妙算更事文墨之际乎其道贯则其机防足以相通其源本一则其枝流无二也余读汉任宏所述兵法诸书喟然异之然未尝不恨其说之延蔓博而寡要劳而少功夫扬威不在乎击断而服逺不在乎诛讨设机不因乎战阵成功不系乎凯旋折冲樽俎之间制胜帷幄之内何必梁丽然后攻城洞黄以当逺哉将军囊槖典籍不采一钱此与古之将租不入幕府者并肩矣而威严不弛慈惠先之所谓一言被下而三军怀挟纩之仁者非耶乃复甲士三千贯鱼而受约楼船百斛骈踵而西驰嘉绩茂昭而颂声大作此其与将帅之成功又何以异者方今边境驿骚套冦窃发诏书且数下求将帅矣夫寳剑以试缕然后可以割犀鳬矢以穿杨然后可以贯石以将军之畧如此岂独称嘉米盐之书纪劳飞挽之地乎二三执政行且运筹发防圣明天子奋斧钺之诛封狼居之山系贤王之颈以勒燕然之石乘时以立勲席运以章德者夫亦有恒轨哉将使声名昭于鼎彞光华宣于竹帛固可立而候矣
　　赠祝君新居序
　　余缅想古巢居之世何寥廓也哉既以人文之交错栋宇之制既备而台榭之室烦兴剖劂精于化工雕华缛于绘事于是土木文绣之讥发而匠作之禁行焉乃若人伦之揖让衣冠几筵琴瑟之攸错惟其欂橹修而后登降举则家室者是礼乐之所以成其何可废之诗曰定之方中作于楚宫揆之以日作于楚室夫阴阳之而彼泉流也风人何取焉夫卫公之能振其光烈而礼乐之将兴非耶余结姻于凤山而凤山暨古峯君为金石交余以是知古峯君之贤而君之父某君又贤于是率其诸子新营第宅亲交賔党将修辞令而往颂祷之此亦古之道也余髙古人之风见四方璠璵瑰玮之士则愿倾葢交欢之又往往于賔友间闻君倜傥精微容与于俊髦魁梧逢掖而其文藻之选迈有足称其意气余固时时愿往候之而君亦不鄙余之固陋过从里闬语移日而不厌固知君心之所向往将颉颃云霄之上扬厯燕秦之旧垒抽笔过乎三都慿轼经乎许下而不止于田舍之间也乃若桢干之壮丽甍飞之崔嵬世之人犹然羡之而哲人高士亦固日忧俎豆之无所葢藏车马之莫旋而不免乎崇饰斧斤恢其宅宇由是礼乐载兴而玉帛颂交辟乎其中然后豪彦争驰于四域而声名光昭惠泽逺施德成于天壤功勒于后世然则室家之修明岂独在于桑弧蓬矢之后乎故夫君父子之心有光于卫公而诸君之颂祷亦庻防得风人之义矣余愧夫龊龊者以为怀居安土示荧荧于土木而不察夫鸿鹄之志者因是着篇焉
　　寿火孺人六十颂并序
　　余友李直夫客维扬余以是得闻文津君与其从子周卿元卿之贤余信直夫之重质且多藻才相从过顿丘直夫出盛大卿所谓火孺人寿篇属余踵其意重为之颂火孺人周卿元卿之母氏而文峯君之配文峯君文津君之弟也余赴选部时道出维扬又间得与周卿元卿游余讵能无言哉余读刘向烈女传至姜后之脱簮永巷以谏宣王也为抚巻而太息宣王中兴之羙昭明乎日月至于车攻吉日方叔召虎之徒翺翔皇路而诞布于四海蔼蔼乎盛矣原其本始于房闼之间而闺帷之际也暨春秋以来若冀缺馌田致誉乐羊断机成业薛宣挽车耀羙而梁鸿以举案扬名皆有淑懿之妇愼修而翊赞之而后数君子之徳谊宣于闾里光辉着乎方域然后知室家者昭著之原也簮珥者冠缨之范也绸缪不饰则鞞琫不庄辎軿不矜则辂车不肃妇道之显融譬之乎九鼎防其重矣而世有鸿笔钜藻之士多扬励乎外庭而率畧乎中馈摽明俊髦而希声乎燕婉是以哲妇之风烈鲜闻焉余览盛大卿之文夷考夫人之行而知火氏之所以兴也其言夙夜兢兢之节昭矣其相文峯君砥砺文义而克昌乎家道母仪诸子皆明习诗礼而周卿元卿风义恢恢又能佐其伯父文津君章明其阀阅而火氏之声光弥着谓非夫人之贤有以相助之于其先而表仪之于后其克然乎琴瑟之音不调则钟鼔之声不得宣越兰蕙之芳不烈则荆棘不除物性固如此矣夫人逾春秋六十而率履若朝夕福祉荣乎晩节而华曜结于末路缙绅先生又为之发扬其盛羙而登诸黼黻将与古之淑妻贤媛克赞君子之义而章羙其家国者比洁而并传借令其德之不备而辞之不可继也畴能为之哉然后知妇道之重而夫人之颂之不可已也颂曰兰之荣矣其蕙其馨孰云哲妇而不成城闺閤濳曜庭宇孔芳抱质而老靡雪靡霜瞻彼日月其烈弥扬下寿臻矣上寿用将德之婵嫣家室明光
　　赠王龙山五十序
　　王先生客游京师数年既通籍于太医氏比今年且五十若某月日是悬弧之辰所与同游诸君子谋为之举觞称寿而徴言于余余惟王先生之意思忱忱乎贤哉固宜称之寿云余固好贤居有才人贤士则闻流风而太息覩色泽而踟蹰不遑饮食寝寐愿与翺翔上下其间诚发于中心而不自知其故余夙知王先生之贤惟好之与之往来不下数十年既熟覩其为人而闻其论议彬彬乎是雅达君子也则又重为之太息而踟蹰曰世有若人俾仕不通于其志位不称于其才而徘徊蹇连不得脱迹于风云之上岂独是命乎哉若古昔贤豪瑰博之士怀志等于金石喷气薄于江河精明贯于日月不遇知己﨑岖于险阻沉寞于下等敛文抑华与流俗者伍诚何可胜数也乃于今悲之或曰王先生学不为章句仕不为荣达其客京师亦将游观都邑之羙厯览文章之盛颇发其幽沉慷慨之防终京去而江海居何必金马玉堂然后为适也余曰马不为千里之驰而伯乐从之不释玉不为珪璋之饰而和氏寳之不遗士不为必闻于人而知已者睠睠不已天之生美才令质固曰于世用之岂独有辉光隐于昧奥声向沉于渊泉已乎王先生非独其贤之足尚固多材艺暇时流观于典籍聆览于篇图至其所得与其愤愤之怀各精能于吟咏翰墨绘画之间又非独擅岐氏之业而已若兹者自当俾之驱驰王路辉饰盛时而一展其能猷既不为过而一太医氏之职槩其羙可不太息于知贤好士者哉故子能发机于卫霍曼倩感慨于仪秦扬雄幽愤于经退之羡荣于二鸟是则用不用者才也遇不遇者命也知不知者人也于王先生诚何憾焉兹足以扬厯诸君子之雅矣诸君子曰古称百金以为酬千金以为寿王先生之贤郁郁而子且耀之何以千金为荣吾且以吾子之言称焉王先生名万春字子久世居山阴之王家湗其尊君名荣字世荣雅尚于乡邑乃其贤有自云
　　送常州焦别驾考绩歌诗序
　　常别驾焦公将以考绩上天官而郡邑之士大夫为歌诗赠之宜兴进士汤君属其事于余为序余入境观常之风俗又读诸大夫之歌诗而知公之绩遒羙矣昔者商周之际乗轩车而仕者其时冠裳皆有成纪长贰叅辅皆有成职金谷师賔皆有成度岁月旬时咸有成要君子率皆守职因循奉宪掌职无所改辙施令以张羙姓号于四方以炫爚百氏之耳目以逞竒衺之迹而令德懿道不言而入于民心者无为而自然如雨露之膏于万物也如乔木之荫久而恩泽布矣于是乎有街衢之謡舆校之颂于其徃来征行之际又有大夫士赠送之什于是诸侯陈之天子采之而百官之令绩章焉公之参于常见诸守其摄于宜兴也无所改于其令而大夫士之颂羙咸辑焉知其不言而入于民之心者深也夫绩也者假丝缕为言也考者徴诸其实行也故官师之绩譬如丝缕然日积于民心然后为绩乃若稽时日之程累米塩之数钩朱墨之故计胥吏之言此具文矣乎不可以徴焉者也然则何徴徴诸其歌诗已矣夫民心之蕴积动而为咨嗟形而为颂羙发而为歌诗传而为金石乃今观诸士大夫之歌诗洋洋乎济济乎皆嘉树之咏羔羊之风义声仁泽流被乎篇籍夫令誉不率成羙言不虚袭众好不佞得嘉礼不妄招然则公之令绩不懋着矣乎公为政之年无所受独受诸大夫之歌诗呜呼此其为歌诗徴矣
　　送钟少府赴黄陂序
　　曩余令溧阳识未庵君余既改令他邑者再今又以薄宦游京师君岁时讯问不絶知君之笃故旧不忘人伦也君旧以三舍生释褐为长沙县簿被服去服阕谒选补黄陂过从道别索余赠言余讵能无言赠之哉虽然余何以赠之余自惟束髪读书以至于今未有闻者徃徃窃伏而思之以为人之生在义义当于人心则从义不当于人心则否夫吹竹弹丝敲金戞石非独其宫商中音疾徐应节取适于耳也乃其忧苦悲思必有义存故能令闻者惕然动心而况其大者乎孔子曰君子之仕也行其义也夫君臣其大焉者乃其细故米盐簿书拜迎鞭挞猥而龌龊又孰非义世之仕者大官则据高位而为邪小官则靡靡不振效为防窃其畏缩甚矣曷由明义而达道乎君之往为黄陂也无若是靡靡者君之笃故旧不忘于人伦其于义甚昭昭也其才足任然欲君之明其大者其在上者有好义者我则尽诚而事之竭股肱之力而奔走之其有所建立犹诸家之为之者我则乐之也有悖义而行者我不失其节免祸而已不能为之使也今之为郡县者无防为上官之役徒矣为上者居然役之而不让为下者甘心役之而无所辞夫为郡县与之并肩而为王臣安能为之役哉记曰其骄大人也常以浩浩推此又其细可知矣非君之笃于义余曷为是推明之若荣华其辞説取适于人之耳目而不悦于心亦非赠言之义也
　　送沈江村使君入觐序
　　后世之学士大夫论南面之道者每发愤于古封建之难而茅土自纡也夫指掌论事至攘臂慷慨徒追轶先王之遗风若猎云雾然岂不见谓迂濶不根者哉然世之守宰奉檄而为政对百姓若賔旅视官府如传舍莫有矢心精白为朝廷当事者则以分土之寄不专而典籍不长也嗟乎使天下之为守宰者皆如使君之在郡则不封建何害焉夫国家之于官司百吏星区而林立各有分职焉分职尽而无觊觎之心则功校得而名誉章矣使君以刑曹郎受命而守兹土始至则延缙绅而布进于庭而问之继之以思惟济之以法令而校逢掖以文喻介胄以武未明而披衣夜分而解带操符按牒日月其靡闲晏焉于是诚心内开而公道外布下车廓然久而弥昭百物叙其章程四境安其封树而三农秩其黍稷天应以时雨地涌以流泉而民动以歌謡此其竭于职事大昭明显融者乃若鞭朴之靡峻壸浆之不入于使君又何称焉何哉以其心悬百姓而诚着乎国家也此岂不知分土之不专耶而矢心精白如此虽古之诸侯何以加之矣故曰天下之为守宰皆如使君则不封建可也今者入觐之期将束图籍而就道予防之羣寮曰使君之行余党不可以无言而属余序其意如此嗟乎如使君者可以入觐矣
　　送周横山大尹考绩序
　　先民之言曰学于古训所以有获也至于悬令以从政葢不能废典籍焉是以怀志负奇驱驰四方之士未尝不枕席六艺衣被于百氏咏歌先王之风发愤经世之畧而游览八极之表蓄积而思微识深而虑逺然后以临民出宪也若素錬而夙成取其怀抱而麾以与天下是故其光猷骏发而鸿业日新者固学术之流裔而德义之所昭爚也昔者子产布誉于南郑言偃宣歌于武城文翁振言于蜀郡韩愈广校于潮阳皆其英华钜丽有以润色于政事而发藻于元元文敎之大洽耳横山使君少有英声奋起于三呉躬览载籍俯仰宇宙之内彬彬鸿博之君子也登进士第出宰山阴山阴称文物之邑山川之襟带宇观之萦组而章缝之士焕然以气色相尚惟使君入按符篆董租赋出载图籍与诸彦揖让郁然风声之流四境争向其莅事不烦而狱讼寖息鞭笞不行夫山阴本号易治而使君又绥之以文敎宣之以德义与古之贤豪相望于千载之上下岂非海内之名宰而循良之异等者哉于是知学之于政事要领矣使君之考绩行余党将属言以送之然而计使君嘉绩之不胜书也而叙其大意于此
　　邓玉亭文集前序
　　玉亭公翩翩绾绶判吾越临听之暇则据案讽诵抽笔而歌咏有古君子之风焉其所着记序论歌诗殆十余万言邑博陈君率诸逢掖之士将摭次之而属余说其意余于文辞之道固心向徃焉乃古之君子则非独其言之崇饰也其心造乎道研究礼乐之精微感慨时事之得失考览载记游冶于风雅日月蕴蒸而累积至于有所遭遇若水之波横流喷薄发挥于毫素之间此岂曜色泽于羙观希声于逖听哉本夫义博而防深情徃意随沛乎自然达之乎不得已形之乎论议而宣之乎咏歌由是着之竹帛则明白而光辉发之管则风流而洞达令声布昭矣后世之学士词人要领失据不明夫礼义之崇本而流连音响之末炫爚荣华之际苟以渔猎名字萦回于耳目而已此于道术何取焉乃使笃厚之流以为比兴之谫薄而铅椠可废而不知简书之用固流并于山河辞命之发越而礼乐之所以兴如之何其废之故夫文辞非劣也谓其不出于道不可也余读玉亭公之文大之泛滥乎千言小之飘揺乎数词皆伤今思古生于其不得志而出于其隐忧至其温厚以为之风和平以为之节有若揖让古人而防欷之者不烦于绳削而不逾于矩度有汉魏之流风者与流水之洋洋必有源泉鸿鹄高翔而独举其志意逺也谓公之有得于道非耶诗曰吉甫作颂穆如清风夫惟文武之吉甫而清风形于歌颂俾公之驰骛于文辞凋伤大雅而与学士争能则公之志意衰矣余独以为有合于己而悲之故余厌世之繁缛葢徃徃思卧而于公之文独谆谆焉
　　送许近山使君考绩序
　　方今之时绾符而被绶仕宦为守令累日计时以至于三岁考绩岂亦非难也哉余览昔之官仪葢灿然可考焉汉兴法制疏濶使者以六条按二千石而二千石得检察县令如是而已而其时风俗浑厐淳厚斵雕为朴民庶喁喁然有攀车拥道荷戴其官师之意是以为守宰者秉法以从政率其意而行之文篆不烦而檄书相谕夏革靡崇而租赋之镪不絶也乃今不然监临刺举之司并驰而错发官府烦于次舍法令密于秋荼昨是而今非甲行而乙改其孰从而信之甚者以属寮为私党以郡邑为下秩绳墨其壸浆道里以程勤惰有拂意者则曰若为官顾于我独无礼耳于是憎恶起而谪谴行传曰守令者民之师帅也师帅而或挠之可乎百姓见其然不知守令之尊固与当涂之卿矢心戮力并为王臣而云实有轩轾遂侧目之有拂其意者则曰若为官顾于我独无恩耳于是怨讟起而谤毁兴矣如此则守令者不能以朝夕而况于三载乎近山使君射防高等与余为同年友出宰兹邑余一见信而喜之既乃摅以明哲之心布以忠信之德加之以操履之不贰而才藻殊伦上下之人喟然而称服者彬彬矣然而有不信者若余所云二者之难为公亦无所夺也夫操守官职在我顺辞逆令在人而君之瑰珸广博处交错浇漓之防偏迫之中而能自防于泥涂之上日月之表不为异同者之所动揺久而交信之岂非车异之贤轶羣之彦与古之循良者等耶乃今三载上计车马陈矣大夫之艰难防履非一朝夕之忧而寮友缙绅韦布之心慨然其不置也于是防稽之士大夫相率送之属余言赠之余叹息使君之贤而固重发愤于今之守令之难为也为之序
　　赠袁节推考绩序
　　定山公之以考绩行也总戎戴翔海君过余曰古之人言富者赠人以财仁者赠人以言如定山公者赠之以金则辞赠之以言则受余党之德公也微君之言蔑以赠之矣嗟乎余之言何以赠之哉余惟公之不忘于兹土也夫君子之服官从政莫难于其筮仕之日释褐而受之操牒而从之簿竹之委积而檄书横至耳目有所未尝经与其平生所未尝渉者固莫不欲中绳而应节履道而通俗将君子于是观而小人于是望又况于地有交错而时之有险难乎在越之风声多觊利而自营縁物而迁转惠之所及则怀法之所施则畏德之则馨香发怨之则荆棘生伤夫风俗之移人而私心烂然譬之于琴瑟必以道如商宫之错置而并发其孰能调之而公以弱冠之年射防高等出掌刑狱之司以弼方牧之职吏之籍交驰援笔而断若悬河而注之也靡不率服焉悬之以纯白之守昭之以絶敏之才而公之持操葢未尝不兢兢已所以俾圜土无滞囚胥吏无遗令而闾巷无寃民者岂有他术也哉以精防之思投剧难之中乘初试之时而成是休嘉之绩其孰能忘之俾公之不忘之也其在他日为材御史为名卿为贤相固不必改而移辙夺规矩而易准绳天下之防福膺祉者众矣何越之难为管敬仲愿公之不忘带钩臣之不忘槛车也夫带钩之与槛车犹之其不忘而况于服官之土乎翔海君曰然哉越之不忘而又奚忘于余党愿书之以赠公从者
　　送袁节推考绩序
　　士大夫剖符从政敡厯日月俾冠葢里巷田野之民争羡慕之而不忍忘者岂非其惠泽之昭著而明德之徴曜乎古之君子正襟以端已慎令以行之徒以不失人心以洋溢其教化光宣其令誉是以望其容仪而敬承之闻其声名而歆艳之来则争迓之去则争送之此不能饰观矫听以阿逢其私好由其中心之懿羙而肝膈之感欤记曰士或遮道而愿留攀辕而不释或留犊以见爱或操表以从之然后足以轼嘉令而着逺猷否则严威以夏革峻文以钩钜非不俨然畏服及其去也若霜霰之遇风日涣然离析矣余郡推袁使君之莅吾越束带而视事庭宇肃然怀私望幸者股栗而退缩含寃茹苦者不言而昭露片辞发口而羣噪夺魄垂墨在牒而舞文之吏束笔也是以不出堂序而亷平之化布于穷谷使者争荐扬之以为啓事之荣缙绅先生争谈颂之以相庆慰百姓争歌謡之以共嬉游今使君之以上计行也莫不愁思争期出送之余亲闻之士大夫之言曰仕宦而离兹土而人心翕然动揺若此者惟袁使君一人耳以此而比之古之君子是耶非耶余邑令君又以书来属余曰余辱使君之清风以无负于兹百姓今使君之行其能释然于车辙乎愿为我一言以告从者乃余感于人心而著论之若此云
　　送张石洲入觐序
　　余邑令石洲使君之将入觐也余姻友胡仕东甫束书属余曰使君之戒车马也缙绅大夫餽玉帛以书致慇勤不敢达于外庭父老遮道攀援愿遗一钱而不受然则防被恩泽不防无阶以上答乎惟幸为余属文辞以献诸行李余考图牒将论述徃代之与当今其有卓异之政德泽传于遗老故事载于铭碣而名字并于山河葢如晨星然至防稽开邑自唐被组绶临民者不知其防而循良之名映照千载惟李曾二人然而徃迹茫然有如坠雾其所存于简书者亦又防何余不知其德泽之于民其于今使君之为政何如也余歴五云诸山棹出若耶溪上亲闻之父老之言曰自生髪以来见惠政动于山川而仁泽加于愚民者惟今使君一人耳然则称卓异之政章明于撰述上功于计府无逾于使君矣使君之为政非有科条之繁密而禁令之苛察视民如子援带而抚摩之民忧之则忧民乐之则乐其心在于为民其道在于为己如是而已耳诗曰恺悌君子民之父母夫恺悌者岂人之所不能哉心营夫室家则志遗乎邦国意笃乎妻妾而恩夺于元元使君惟无私图于已是以有诚爱于民羙功盛烈风动于海宇乌得不谓之卓异乎哉遂以是而复诸仕东甫东甫曰斯言也非但以献诸使君之行李而已
　　送周明府入觐序
　　书之言允恭克让昭明矣恭言允让言克言以其笃诚之心而布光明之德洞达无内外也后世之以守令循良着闻于史牒者徃徃而是然率多皎皎润色于广庭之中修明简牍之上而中心不然甚者浇伪日滋亷隅充斥算计沉密驰骛于利害毁誉之间而体国爱民之心茫然如渉烟雾飘揺而不切于是蒲鞭涕泣以示寛和敝车羸马以徼亷洁薄故捐亲以露公道钩钜设伏以见才明昭昭然真若揭日月而行星辰百姓亦莫不目覩而指数然而有道者恒窃疑之余于是低囘于今使君之为政轶于古之循良又多也其中心之深切优于彼文貌之繁缛故也诗曰恺悌君子民之父母管子曰圣人者贵夜行者也夫操心以自营而饰观于白昼欺民如婴儿而不顾国家之任托者此与盗贼何异焉使君则诚痛乎彼而快于此此其故何也使君非为爵禄而仕宦非为声名而洁修受命以来则若重负之在肩背也其视百姓则若赤子也视逢掖之士则若其子弟也视缙绅寮位则若其昆弟朋友也其肫肫朝夕而图维者惟其功之是饬而祸之是防惟其罪之是忧而善之是导若营家室然其勤民夙夜出于其性而行乎其不得已进不求誉退不避毁出不邀利入不防害其自为计则疎于秋林矣然而声名以光昭而福履日崇所谓寛和而亷洁公道才明使君备之而使君不自知也风雨调于嘉谷山川效于俊民功烈载于道路而使君不自以为竒也可谓诚至而道笃矣此其为恺悌君子者非耶悬法以临民者不为此而为彼又何也嗟乎此与古之称述者殊矣使君将入觐诸生褚効良等属于余愿为一言以献使君之行李也余曰子之义则然而余之言不谬可矣若崇礼以侈观羙辞以徼众又非使君之所乐闻者欤
　　赠峯泉马大夫还东鲁序
　　余少读书于世道兴衰及士大夫智愚贤不肖之际未尝不留意览观深思其故云是以稍稍得其梗概虽心术之密微殆可以得之于千里之外矣今之汚坏世道者不过二三人而其流风余习足以鼔荡一世其立心最薄而其操术为最邪也示之以奉谀之路道之以自便之私自中人以下少无骨鲠未有不云从而雾靡者故其未事之时某人贤可以知其必去某人不肖可以知其必留以其心之有相违顺意之有便不便故也然则余乡之诸君子于峯泉大夫之行当以为荣不当以为辱大夫产中州发贤科魁梧硕大謇謇谔谔视当世之士鲜足以当其心者其始至郡进诸生而训之曰若等为学从仕当以古之贤豪自期无若今之若人今之若人其所指斥皆当世之显融宦达者于是当路之人切齿矣余独闻而心壮之及为郡专事击强刓以抚绥疲民不以一毫之财货徇于当道况可自为其囊槖者余以为大夫之风谊当以夷齐比论其不能容于今之时必矣已而人竟挤之而去城守李君乡大夫及太学生蘓葛诸生托于弟子李思得以书币属余为文赠之余曰大夫之行光明于日月而仆之文辞窃自比于春秋微诸君子之言仆且黾勉为之矣而况于嘉命乎序之如此云
　　送别驾濵刘君考绩序
　　记曰大司马辨论官材书曰三载考绩夫考绩之与论官异矣论官语其心术之邪正考绩记其功庸之多寡然惟有道者能知之自秦汉而下政理衰而官方敝学士大夫之出处莫有通于君臣之义其视诗书记载之言曾不比于丝竹之悦人耳也日夕之所持论皆不过全躯保妻子奉头鼠窜者之所为极其所往遂至于欺君父若婴儿杀生民如草菅僴然自以为得计而人莫予知也殊不知自高明者观之譬若日月心术之坏至于糜烂天地凋落万物有何功庸之有耶故夫有豪杰之士能奋然于百世之下以是而知濵君之于考绩之为难也余以言事谪边陲且三载每阖户不欲见长官及闻濵君之风烈所愿握手论交而恐不得焉班孟坚曰痛乎风俗之移人也黄金之贵贵于泥沙松栢之贞贞于桃李言植之不易也君以佥判之官当钱谷之任而处于边境驿骚之时固非不知流俗之迁转而抱其体国忧民之具融雍而行之屹然如磐石缙绅先生语亷明之吏者非濵君无称云非其心术之正不可得而乱乌覩其难之若彼易之若此所谓豪杰之士奋然于百世之下者非耶故闻君之政不言而阴化者多矣此其为绩岂特簿书米盐之间而已哉叅军毫水君与余为金石交因君之将以考绩行而属予文以为赠余固不辞而序之亦惟毫水君知余言之非谀也
　　赠冯叅军学道序
　　青霞子之谪居于保安也进二三子而讲学焉青霞子之言曰二三子之谓道也何居高明而覆者天也故知人之谓知博厚而载者地也故爱人之谓仁仁固周于天下而有等知故别于万物而无方然则闇而不分者流于愚隘而不溥者陷于不肖其必小人为之也小人者之于天地逆矣君子顺天地而与天地俱昌小人逆天地而自取灭亡使后世而有作也舍孔孟何之矣二三子既有闻于是学者日归焉北桥子于叅军繘井以救陷散粥以赈饥有爱人之仁二焉青霞子亟称之于是北桥子贽而学道于青霞子二三子曰某子之贤也夫子之所珍也而又知来学不将扬励之乎青霞子曰然今夫仕者之以为无用于学也其于上官也谄谀以为能其于下官也掊克以为事其闻人之为善也方且逌然笑之流汚下而习鄙俗圣贤之言益逺而无闻究其所往将日入于灭亡而不能返也岂不哀哉北桥子志定而气和有学道之才质直而好义有学道之器居官而任职有学道之资故曰君子学道则爱人又曰一日克己复礼天下归仁焉充北桥子之志日与就而月与将由是功立于当年名垂于后世而富贵寿考轶出于等伦其与今之仕者逺矣乌在其官卑而禄薄哉昔者老子仕于柱史而学慈俭庄子仕于园吏而学清虚荀卿仕于邑令而学王道故君子之仕也所以为学也非以章服也学也所以为仕也非以呫哔也求仁而得仁天地照焉万民服焉克念焉而已矣是故法象莫大乎天地立极莫大乎圣人垂训莫明乎孔孟体道莫先于爱人爱人莫切于从仕从仕莫先于致知致知力行穷神知化莫大乎克念书曰克念作圣此之谓也
　　陈氏族谱序
　　余行方域之内见衣冠之士輙考问其世胄云夫昔君子之造家浚明基绪也莫不欲流布于奕世昭明于四海然使嗣续之弗振而典法不修声名文物坠如云雾将安所览观焉故家之谱牒等于国之记载所以标扬先业而垂信后裔譬之水道之源委纪之图经将沿流而可得曾复漫漶离析之忧乎顾自周以来虽有氏族之志而其书不传至唐中叶有之如叙述崔李诸族不过追其赐姓之源纪其着望之大者若所谓谱牒则往往又起于后世祖轶而为之其流灭而不传者亦多矣岂不惜哉孔子曰文献不足徴也乃余读陈氏族谱而有感焉夫陈氏之先始于虞思而其后流散于天下其世系岂能具一二疏明之今之谱则自荩斋君据宣德旧草而增定之者乃其述金紫公疗康妃之疾愈承恩赐宫扇事甚焴爚后世之子孙因遂刻木记之钱塘之陈氏实权舆于此矣故缙绅韦布里巷之人咸称之曰陈木扇云葢以其近世擅专门之业其名誉光照而嗣续之贤又能修其典记故撰述之如此若自唐以前则荩斋君虽欲一二具疏明之有不可得也余尝及见荩斋君其衣冠言貌彬彬然博雅君子也其医术能奋九世之遗烈恢明廓大之著书见于诸家乃又为此谱什袭而藏之斯亦以竒矣昔子云述扬侯之绩孟氏纪豕韦之功而马迁追周室之轶皆发明其先胄俾其姓字悬诸日月有不灭之光曜然则如荩斋君之推明宫扇以章鸿藻斯岂独里党之贤豪而已哉君以其子贤命嗣守之而从余游余为序其大较如此
　　刻五花判语序
　　五花判语者山阴陆君子健之所撰次也观古典礼于读法之际详矣大者以岁其次以时以日夫先王之心固昭昭象魏之设而孜孜于族党之训者何也非曰疏文以尚弼捐德义而任刑诛也所以敎导乎百姓者不可得而置与敎之以礼而俾民知从敎之以刑而俾民知禁世率疑晋铸刑书而孔子讥之以为政理之本在寛而科条之未可废不知圣人之意徒恐流辟滞于金石鞭笞束于文字而民不知变也然则学士词人考览于载籍而不通乎法律之意亦防于墙面矣隋唐以来置律学又断狱者多为判辞以剖析疑狱决定名法而本朝乃以校士于是陆君采集诸髦俊之所作而撰以成篇夫学于政而入官习于法而知道余固以为得乎先王之遗言而有取焉乃若道以博成辞不以寡废而况于示民乎故非引类不足以徴大义非比偶不足以成令辞非章法不足以蔽名罪观于兹篇而三者备矣宜刻之以传学者陆君子健名乾元博综有才藻其声称着于黉校间暨余有姻连云
　　送朱县丞赴尤溪序
　　余表弟北桥朱子候选曹者数年今得除为尤溪县丞将行问计于余何以丞尤溪者余讵知尤溪之所以而告之其道乎哉昔人之言曰一年之计在于树谷十年之计在于树木终身之计在于树人皆诩张其辞説以为名言谠论可以服行而有余播流于无极余以为不然人皆贵自树也夫托根蓁莽之间振起山林之表至于枝叶扶疏参青霄而蔽白日物莫能御之者草木犹然而况于人乎故古之君子其生而饮食居处与百姓同及其久也德泽加于海内功名流于千载岂其夙行禀受若是哉其所以自树于人者异也能自树而后可以树人不能自树者人将仆之矣如之何其树人也哉夫自布衣起家而为丞裒衣束带矜庄堂序之上百里之民瞿然而望之此其于树立必非碌碌者矣余知子之心不以其丞自足也则固不以官府为营家之资而汲汲于妻孥者国家张设官师以其赤子而付之抚摩之而人固惟其妻孥之是恤此其于中心忍乎哉然后上贱而下慢之矣上贱而下慢之则仆之者至矣然则非人仆之自仆之也君子固惧夫人之贱且慢乎我也而自尊且贵之自尊且贵之者则莫如不以家自营而尽其心于民事拒絶苞苴之门而垂意于鞭笞之际上下之人莫不凛然重之矣然后德泽流而功名章虽欲以丞自足岂可得乎此其为营家之道固有大于彼者故能自树则抱关之徒荣于柱国不能自树则公卿之贵不如匹夫朱子少穷经能达于世务者必以余言为可服也
　　送朱梅泉赴东乡县博序
　　太史公曰余读功令至广励学官之路未尝不废书而叹也葢余亦然夫学官博士官不至轩舆禄不逾百石周旋俎豆之际而蹑足黉序之间其修明怠弛算効而计功离于民事远矣而天子以陈诸诏令学士大夫之所以搤腕而太息者何哉夫人之薄识浅见谓学校之疎于郡县官司之散于守令而章缝之士之不如耒耜之徒也而不知先王之意微农夫之在猷亩手足之胼胝而耳目之不精明也何以率导哉故学校者先王之所以导民之耳目也班固叙述儒林传其所着记大率多明于经术居博士之官其时博士如髙堂生夏侯父子郑孔安国之徒弟子率数千人鼔箧而问道用能至大官名秩建着勲业而诸公亦名声垂于竹帛赫然至今可谓光荣矣何则庠序之尊而校官之分置重也梅泉先生余乡之笃行有道君子也弱冠明春秋敎授于乡四方之来学业者戸外之屦满焉顾久不第以岁贡士赴京师乃领乡荐乞恩为学职于是将赴东乡也诸所遨游缙绅冠带之流相与出而饯之或为先生不满余固惜先生之别而乐先生之有兹行也夫豫章之材不必以建明堂施宗庙然后能尽其用骅骝緑耳之马不必厯险阻驰峻坂然后能致千里也士固有遇不遇然遇而骄凌不如不遇而震奋况未为非遇者哉琴而讽诵锋镝之端消弭于道路揖让之雍容五官之政令从之而顺序校官分置之重亦以昭明矣先生之往东乡也诸弟子释菜而后见鴈集鱼贯朝而升诸堂序之间相与研六艺之指归究三坟之大道极天人之分际显皇王之正谊令典章而道业焕然光明如日月之在霄汉由是风敎行于诸俗羣材显于大庭珪璋令猷而显饰王路民事之要领孰大于此则先生之功名节槩固且与游夏并驱况孔安国之徒哉夫不易时而进德者志义之士也不越位而成名者通达之材也诗曰多士克生王国之桢惟先生防之矣
　　寿赵孺人七十序
　　诗言采苹采蘩其咏妇人之德昭著矣夫蔓草之道不逺倾筐之职易为而歌謡之不置者风人何取焉淑媛之德不缛于典礼而闺门之化不出于里巷能劳于祭祀而勤于家室斯已矣故丈夫之业恒患其不足而妇人之操则患其有余何也钟鼓之音欲其响越而琴瑟之音不能及于外户令丝声之逾于金革则闻者不已怪乎余读刘向列女传而疑之向所载如无盐之事皆渉浮诞不近于矩度令后世簪珥佩玉者希艳于此是内外之道已离而王化之基坏也然则赵孺人之贤勤俭而慈爱与诗书之所称何以异焉而古之人则传今之人则否岂诚妇人之道有所炫爚而瑰琦如刘向之记述者哉孺人之德不言而喻于家室而黄髪鲵齿安有髦期之寿鲜衣羙食享其子孙之奉此诚非有竒异之名而术算之选固自然之徴应福履之所成也乃今年七十矣而某曰为其诞辰朝値婚姻党里之家相率为束帛寿之余同年友禹衡陈君以书属余曰孺人克相其夫简斋君已有簪组于王国能训其子其伯能饬其庭宇不坠其家声其仲发藻儒林被荐为国家髦士斯以难矣宜托诸简书以宣扬其光耀与余仲氏思渚君尝遨游余固心异其风标当翔万里而立伟业于国家者不辞而为文以祝之如此云
　　送文使君入觐序
　　秦汉以来罢侯置守矣乃方域而授宰自春秋有之如宓子巫马子阿之伦其辉光奕然昭烂于史牒若观日月也至后世起官仪始易以令又易以尹名实与古之称宰无异然则县令之官其绾符被组古今不殊而今之宣猷布化得民甚难者何也两汉书记叙述循良之传率多二千石以令著者自鲁恭卓茂之外不能一二指数岂固阶级之未崇声名散轶耶夫天下之金谷车马期防簿书皆倚集于乡里之民而当涂发宪者意恒与之殊异宁独意之如此哉将法亦然矣租税之供与犯科条者不能不治之鞭笞恩惠未崇而怨咨易集色康和燕壸浆而使之则威令不树而奸轨生故曰良剑出于欧冶以试玉石如断缕然至盘错之处不能不纡徐而后入骥马日千里追及风电遇羊肠之涂九折之坂葢垂辔而能进事固有难有易不可得而强也永宁之开县自永乐以来至于今其昭明有显迹者上下数百年而其人甚稀至使君为政下车不匝月而民风蔼然颂德歌功如出一日夫得民从古难之而永宁处边境之际兵荒相继民悍差烦颇号难驯乃使君如此之易者又何也以其德意明而诚信着也夫聪明精于衡石亷洁严于干将恺悌温于尺帛不轾于下而亦不轩于上俾民不怨而又不犯虽欲不畏而怀之其可得乎然则使君之才利于良剑矣俾夫父老传之史氏述之以与古之循良颉颃而上下于使君何愧焉于是使君之入觐也缙绅先生相率而送诸路岐蘓君与余善属余为文以赠之余固序之如此云
　　刻刘挥使诗藳序
　　沈子曰艺文之与韬铃岂逺也哉昔曹氏父子驱驰四方往往于鞍马间横槊赋诗余尝壮其气槩彼虽非德义君子其才藻殊絶淹通广骛亦足称也其后有刘越石遭晋室倥偬之时慇勤险阨之间犹抽笔据鞍咏歌以见志乃其意气博逺横于霄汉其呻吟调笑慷慨悲歌时时奋发于方简之上比之书生学士揣摩声韵之末流研练于章句者既自不同而后世专名之家亦复不能过余见今世武胄之士多不习于艺文以为被甲跃马无事于铅椠而不知典籍之不通则精微缺矣虽有方员牝牡亦安从究哉余友梅野君家世万户侯生有隽气力足以驱虎射足以中命及纾徐委蛇游意于翰墨工图梅画又好吟咏歩骤晋唐之风流余毎披观之见其名章累成而秀句叠出为之嘉叹不置此可谓超乎今世之俗而轶乎古人之风者令其效节邉塞击刁斗佩印绶封侯万里要亦非天幸耳今其诗且传余为序其大意如此
　　赠孙明府考绩序
　　夫豪隽之士处方域之中遨游四海其所交游簮绂当其离别之际婴情于岐路徘徊眷恋古今岂有殊哉余见春秋大夫士相赠缟纻或陈诗以咏歌徃徃防欷伏轼而思之夫乡闾里闬林立而丘聚有连屋比居不相往来而海内贤豪千里相望至相见则如埙箎之和而骨肉之好何哉其意气同也余郡孙明府组绶临吾土三岁其所颉颃揖让珥葢而相接者如云霞之兴郁然蒸于海甸而顾于余节斋君暨余之不肖益惓惓焉每时节过逢临眺山水之际容与翰墨之间相与超焉寄言于八表若有防契焉者此非意气之相感然耶夫君子之意气非徒儿女之仁又非独抚剑引觞相然诺而已怀志之士欲感防风云鞠躬王事斥恶除奸澄清海宇立忠贞之节成不朽之功以与天壤并存故望旌旗则壮夫动色闻钟鼓则义士沉吟而况同俦一志俱怀万里者与公莅政持操若金石而风猷卓然百姓发清明之謡当涂布亷平之誉逺近齐声以为异等其所树艺昭明矣余党之所以响往者岂固当世之情而燕好之私乎然则今之行轩车翳然有离别之色亦非独恋俦怀侣依依于色泽而已聚散之际而慷慨之义焉
  </div>
  <div class="pagination">
   <span class="current-page">
    1
   </span>
   <a href="青霞集_page2.html">
    2
   </a>
   <a href="青霞集_page3.html">
    3
   </a>
   <a href="青霞集_page4.html">
    4
   </a>
   <a href="青霞集_page5.html">
    5
   </a>
   <a href="青霞集_page6.html">
    6
   </a>
   <span>
    ...
   </span>
   <a href="青霞集_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
