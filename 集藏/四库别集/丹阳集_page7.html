<!DOCTYPE html>
<html>
 <head>
  <meta charset="utf-8"/>
  <title>
   丹阳集 - 第 7 页/共 21 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   丹阳集 - 第 7 页/共 21 页
  </h1>
  <div class="content">
   防刘知言黙所书华严经
　　近时人士执亲丧类书华严以追福然予谓滞于名相则虽碎妙高以为笔防溟渤以供砚书龙宫之微尘品若海云千二百嵗之久殆未足以酬防极也而况三十九品乎若知法无生灭佛常现前则涉笔之际所欲荐者已应念超脱矣知言既臻道有之妙因观其所书经偶题
　　防道云刺血书经
　　同郡比丘道云防毘尼精苦募众诵妙法华经七百万巻将并其爵里纳之清凉藏中又自出身五根众缮冩此经十过细字仅若蝇头而防曳緜宻类水墨积习至工者绍兴乙夘季秋九月三日携一本至寳溪见观曰将舍庐山之云居予偶问之曰能仁所说法华子既已书矣不知威音王佛所说二十千万亿偈洎日月浄明德佛所说八百千万亿那由他偈洎日月灯明大通智胜文殊等佛及菩萨所说将何以书岂以父母未生时血书耶愿以见观云居禅德渊薮也当有知予言者
　　防涵山法清师书法华经
　　经云终不以小乘济度于众生佛自住大乘又云我本立誓愿欲令一切众生与我等无异此世雄出世之一大事因縁也是经佛最后说辟声闻辟支归一乘名不断佛种故书持者影福无量丹阳居士观清师所书经随喜三叹之余因书
　　防周仲嘉发菩提心语后
　　驰千里者始于布武为九仞者始于覆篑为世调御不受后有大事也而始于发无上道心法涌禅师黒衣之龙象而江遗公搢绅之无垢也立训以垂世而仲嘉能勇行之三叹之余因书其后














　　钦定四库全书
　　丹阳集巻十一　　　　　宋　葛胜仲　撰文
　　汝州劝农文
　　周以农事开国公刘七月之诗专言田莱之事当时井牧经界之制大备又设官分职以劝率之有遂大夫教其稼穑稽其功事有里宰治其稼穑趋其耕耨又有田畯者出入阡陌教民而聼则至诚以喜之于时风俗醇厚财用蕃殖黎民不饥不寒治功实跨二代今朝廷以郡守贰若令为劝农之官且命乘春出郊劝课民事盖仿古意也刺史承天子休命不敢惰则帅僚属亲莅原野祗率厥职且吁告尔众传曰民生在勤勤则不匮以天子之尊极四海九州之奉犹且借千亩之地躬三推之勤以先天下况为农者哉诗不云乎维莫之春亦又何求如何新畬今节届春莫农事急矣惟尔有众念稼穑之艰难深其耕易其耨母卤莽灭裂以自啬其报则年谷登熟粒米狼戾仰以供赋舆次以养父母俯以畜妻子无不足者及收其赢余以为凶荒之备生理足矣与夫偷顷刻之安以贻终嵗饿莩沟壑之忧者盖相万也古者田不耕者出屋粟垂緌五寸以罸惰游之士境内有惰农不敏刺史将酌古意而罚之各听吾言无忽
　　拟明节皇后奉上册寳前一日奉告太庙别庙徳隆殿明节皇后本陵祝文
　　维宣和三年嵗次辛丑某月朔孝曾孙嗣皇帝臣某伏维明节皇后奉上册寳谨遣某官敢昭告于翼祖简防睿徳皇帝伏以金台想像玉册圗徽昭懿范于中宸燕殊休于亿载涓辰蒇事防荐告防尚繋孚佑之纯永胙鉴临之赐
　　初莅任祀神文四首
　　某罪大贬轻犹得为令实与有神均莅此邑凡力所及者既自黾勉矣非力所及者惟神相之傥不瘝厥官其敢之神之命祀
　　州县之吏以事神保民为职然民之庶富必赖有神之阴隲则事神之谨尤所宜先某视职三日并走羣祀四郊不警五稼普收繄神相之使安厥位
　　祗奉恩纶叩膺郡绂不学而入政未信而临民大惧旷瘝以孤任使顾惟阴相实赖有神恪职之初承祭敢怠此邦之人肖神之像而祠事之者以神有功徳于已也天子不爱爵宠以发扬潜懿复以徽称荣其庙者以神有功徳于民也长吏以尊君爱民为职不敢慢于神者以君之所尊崇民之所祈向也某于视事之始顿颡祠下唯是三者神其图有以称之
　　天齐仁圣帝祀文
　　禀聪喆徇齐之徳制生育长养之功宅神岱宗隂隲寰宇爰有肖像此邦所钦视事之初特伸欵谒仰祈纯佑克庇庻繁
　　南郊赦后祝文三首
　　命出朝廷恩流海县哀矜庶狱既开释于繋囚懐柔百神复吉蠲于命祀式陈芬洁仰翼迪尝
　　明禋吉土洽百礼于朝廷肆端闱秩羣祠于郡邑祗遵恩防肃举祀仪仰翼迪尝永垂孚佑
　　蒇事郊丘既居歆于上帝防恩郡国俾咸秩于郡祠肆练灵辰式陈嘉荐茂惟降格显赐迪尝
　　祈晴文五首
　　去嵗粒米不登民无庾釡之储实赖麰麦以赒囏阨今既幪幪矣而滛雨害之惟神鉴之其忍安视乎躬率县僚祷于祠下令或不足听民不可不恤也
　　长嬴之季新谷欲升天不祐嵗霖潦相仍田洿为池穟卧莫兴农焦心忧苦嵗登烈烈神祠此邦所凭呼吸变化有号輙应反雨为旸岂曰不能吏或失职民则可矜
　　菽粟既登涤以待而滛雨不止载获防功刺史惟民事不可缓之义故虽眡事始一日不敢以渎神之遽而不以告也
　　五谷顺成且有年矣而淫雨害之人心惴惴焉惟神聪喆则宜知此窘急惟神仁防则宜哀此困穷敢求十日之旸以济一邦之命
　　百谷普收庶几嵗稔一雨连月更已心忧仰叩觉慈特申年祝敢祈开霁恵此羣生
　　祈晴祷观音文
　　赤米骤贵民多菜色之虞赭衣横行路有弃骸之戚独期中熟得致小康天不靖民雨复害嵗吏实不徳仰干隂阳之和民亦何辜俾罹饥馑之变惟补陀之净圣严像设于此邦同水月之现形如谷音之答响仰叩神力特严道愿呵叱于雨师亟腾辉于日御傥防昭应誓永归依
　　谢晴文四首
　　霖雨连月忧嵗荐饥并走羣望防应莫违泄云褰剥晴日载晖愿终其赐既报且祈
　　欲旸而旸骤巻氛翳寛农之忧赖神之赐祀虽不腆礼则既至茂惟吾歆卒相嵗事
　　隂云觧剥赫日丽天谷欲粃矣而鬱为美稼嵗欲俭矣而转为康年吏有求而昭答民无告而悯怜惟神赐此邦者甚渥敢不以牲酒而告防也
　　间者滛雨弥月害于麦禾农焦然争以病告惟贰守以吉日辛亥既徼福于羣望幽灵昭通旋踵开霁今兹某既涖事矣职在劭农受赐惟一觞豆防丰敢忘礼报
　　观音庙谢晴文
　　兼三十二化身最推殊应视二十五无学独妙圎通垂金光手以接羣生逗海潮音而演胜法比縁霖潦恐害粢盛防请睟容来临法席潜通蠁遽获晴旸农末由是慰心道俗惊为希有爰集官僚而膜拜广延开士以香羞用荐防诚尚期卒相
　　诸庙谢晴文二首
　　连雨之后累日霁晴推所从来实繇隂相吾邦之民咸曰刺史诚忱能动神如此神之恵慈能隐我民如此神之威灵能呼吸变化如此神歆其命祀而不旷其职如此则又相与讙曰粒米之菑者且出矣谷价之昻者且平矣菶菶于陇亩者且秀实矣倚丛薄而狐鸣者且戢矣刺史防酌民言以为礼报
　　雨旸欲时过则为沴神人虽异理有相求比以霖霪徧干灵响云天炎赫感已拯于民穷水潦暵除冀无忧于嵗事益防归仰曷罄报酬
　　蒋山谢晴文
　　近因积雨防祷炎曦惟可恃于大慈果遄臻于休应黄云刈亩麦不耗于已登翠浪翻田苖更欣于盛长报酬何有归飨益防
　　秋赛诸庙祝文
　　维时正秋风日清亮百谷蕃熟五稼丰登繄神相之臻此富嵗报本反始明荐苾芬仰惟迪尝益佑此土
　　祈雪文二首
　　腊止浃旬雪无肤寸深虞疵疠輙罄祷求仰冀念闻赐以优渥
　　徂嵗欲单时雪未降大惧麦苗之槁且虞疠疫之兴輙罄恳诚仰蕲命祀愿迎三白之瑞以慰一方之民
　　谢雪文三首
　　月穷于纪嵗将归兮雪无肤寸忧凶饥兮槃躃沥恳干明威兮我穷左迁人所非兮有求于人輙轻违兮神独降鉴从其祈兮严凝栗烈回气机兮云同霰集俄纷霏兮两夕盈尺周封圻兮瀌瀌浮浮晴不晞兮坎坎伐鼓牲牷肥兮荐以悃诚神其依兮
　　苦寒在候甘雪稍愆斋心祷求旋踵孚应祥生盈尺适当前腊之期润及膴原知遂有秋之望式陈菲荐祗报神休
　　惟单阏之元冥兮嵗冉冉其欲单日月穷而星囬兮缺六霙之涣散忧兆众之震愆兮心震悼而靡安走丛祠而敷袵兮纷陈词而上干肃至诚之蠲絜兮扈江蓠而搴木兰觋传芭而告余兮神剡剡而扬灵也敕丰隆起同云兮命青女与司寒也蹇勾芒之未立兮气觱发而犹猎乍微霰之淅沥兮俄瑶华之飘飒自浮浮而拥墀庑兮羌四封之普匝化骄阳之底鬰兮兆梦鱼之丰年蹇余委琐而坎兮世多仇而鲜合也众不知余之修能兮独荷灵之响答也揆灵辰而侈报兮即芷葺与药房防湘吴之挂酒兮委余佩之琳琅鼓骇骇而中防兮灵连蜷而既留顾外心之匪报兮余又誓之以好修及年嵗之未晏兮擢蕙荃而自芳
　　顔鲁公祝文二首
　　惟公以身徇义视死如归英风峻节映照万古初希烈矫据此邦虽忠逆殊途决不肯生公然穴地而不敢坑公于坎积薪而不敢投公于火养子防刃争进而顾以身麾之逡巡濡留至祸且及已始使人肆毒则仰公名徳之重而钦畏之为何如也希烈豺狼蛇豕之性不利于公乃其判然犹知钦畏如此况士之生于数百嵗之后者哉况士之有知识而忠槩者哉某视职之初首修视谒以公行事告于邦人嵗时其敢乏神之祀
　　公以危言峻节违忤柄臣国忠辅国元载杨炎卢杞之徒交相媢嫉相继贬逐虽不能一日安于朝廷之上而生平名徳晖映盖亘万世而不泯也某待罪二邦皆公庙食之地祗见貌像踧然改容其畏祗之诚何减公之于李憕卢奕哉









　　钦定四库全书
　　丹阳集巻十二　　　　　宋　葛胜仲　撰墓志铭
　　故显谟阁直学士魏公墓志铭
　　绍兴十年七月辛亥显谟阁直学士左太中大夫提举江州太平观魏公年七十有三薨于家先是天子览公告老之章诏赠秩宠其归至是览奏嗟悼赠左宣奉大夫勅凡隠终之典从优比明年二月丁酉其孤即平江府吴江县长洲乡清流山公所为寿藏公而以公之世系爵里歴官寿年及立朝终始大节为状来请铭某于公为同年进士数聨事上庠复玷外姻之末实与公习乃考次公事叙之曰公讳宪字令则世着籍吴郡以讳德者为曾王父以讳禧者为王父以宣教郎赠开府仪同三司讳应诚者为父而赠荣国太夫人胡氏者母也公警敏辩慧颀然早成开府自主家事专为谋学年十二补郡学生试文有动人语校官石景略竒之已而名儒曾旼分教京口公复提书就弟子列曾公知非近器也励使游太学十六优中太学生选自是试輙先羣彦阅数年积行艺升上舍文传四方学者推为轨式绍圣四年第进士时兄志先已中其科开府喜曰而兄弟能自奋防吾门户有寄矣调开封府鄢陵县主簿擢教授授杭州未赴改颍昌府秩满又教授真州未赴召入太学为学正逢徽宗皇帝幸学恩特授宣德郎大臣言经行修明可用召见访问帝善其所言除太学博士擢提举两浙路学事崇宁五年官省差通判恩州未逾月除辟雍博士嵗中仍置所省官公领学事淮西大观二年廷受八寳仕者皆迁一官公自言愿辍所当得预封其亲诏从之入尚书省拜职方贠外郎三年迁为辟雍司业移宗正少卿迁国子司业政和二年春公佐知举试天下贡士有诏委知举察异论公初弗知既讫事而誊録官许尚志上言贡士有言近诋讪者録其文及号以进适公考阅虽已黜犹坐不以闻罢为通判单州明年除江西路学事又改淮东丁开府艰哀称其服终三年却酒肉弗御倾家赀筑佛舍冢次日居其中阅所谓大藏经者尽其函轴茔域有芝草甘露之祥诗人张景修之流作歌诗纪孝感者甚众服除再以国子司业召时政和六年也惟徽宗初载罢科选颛以三舍賔贤能既郡国南建辟雍后新天下黉序教法周宻人士向慕山陬海隅诵之声相闻庠序之盛近古未有抗者公于是时以学行见推徧歴中外师儒之选凡六为经师四长胄席五将使指可谓稽古之力而遭时之荣矣七年兼太子舍人时渊圣皇帝养德东宫公雍容陪辅使正行正言闻天下八年徽宗顾辅臣曰魏某趣操端亮方调防吾儿不宜兼他职除直龙图阁提防万寿观俾专储府文翰明年出刺卫州未赴又明年改刺常州剧贼起青溪连防州县声摇隣境守宰选软者类委印绶去公独大修城堑誓将士以死守他盗縁间谋应贼者蠭聚境上公连执渠魁戮之众乃解散男子矫称权贵人将命匕首见公者公察其色疑之遣人露索见兵刃録付狱得其谋欲杀州将婴城以叛立诛之睦贼平録功迁官二等且将玺书嘉劳宣和二年召拜太常少卿未几给札试书命奏篇称善除中书舍人赐三品服贾諲知平江嫉朱勔桡政痛排诋之勔切齿因数中以应奏事公在前屡申其枉防諲请罢公于词命极口称奬帝览喜曰不惟契朕心且以塞谗说尝召至宣和殿从容坐语且称守毘陵计防赐御墨及轻绡便面团凤防牋宣和殿石本迁给事中锡袭衣金带兼侍讲未旬月除吏部侍郎铨综一遵法吏不能侮文黩货六年以显谟阁直学士知明州异时三韩使者朝京师及吾使报聘往返经郡供帐过厚调取市物百贾告病且耗经费不赀公朘削一从简俭至使节出境而市人不知七年召还提举寳箓宫兼侍讲靖康元年正月金人逼汴朝议既与之成而将臣幸功遣师夜袭其垒不利渊圣皇帝召问敌人傥责渝盟何以塞之公言古者将在军君命有所不受斫营本非庙谋诸将擅生事尔已而金使来诘如公言荅之金使为诎未几解去时厌事者遂欲恬熈彻警公独疏言敌情叵测今退师未足喜彼方蓄锐以观衅须百全乃发我之施置茍无以大服其心严霜折胶定复南牧盍大为防至之备不报即请奉祠帝方倚旧僚助初政优诏不许力请至三四从之俄起知宣州是嵗冬金人再至果如公言公闻王室在难治兵赴援流涕遣行勉以忠义士莫不奋防建康军叛公以地隣尤谨武备有亡命卒数人挟军势颉颃呌讙市中公闻遣捕乃建康手杀官吏者磔其尸以徇民以安堵今天子袭尊号之二年召赴行在再除吏部侍郎时铨曹案牍散逸殆尽选者与吏并縁为奸冐名寄版者相随属也公建请严保任以覈实开告赏以扼奸急期防以取阙由是注官者无淹停之恨而奸伪无所容时驻跸广陵公屡求对建言古未有背天险而为都者金之劲骑由京西不五日可至淮泗宜有以竢之以足疾四上章乞骸骨得杭州洞霄宫以归结庐近郊不事华奂栋宇斧木而已以止止名其庵视书余力课释典习禅定去此惟延賔客教子孙优游求志盖十余年最后除知饶州公既倦游矣辞不赴复为江州太平观终时无疾危坐禅榻取水盥手泊然而逝官自宣德郎十有二迁为左太中大夫爵文安县开国男食邑六百户妻范氏兵部尚书镗之女封硕人治家贤有轨则男长曰持应天府司録早卒次曰峙婴疾不仕次曰寿卿右承事郎孙男曰兴宗主福州长乐簿曰兴邦主宣州宣城簿皆濡染义训笃学自立长女适建康府司理陈希平次适宣抚司干办官陈朴孙女适右承务郎葛郯曾孙男女各一人公为人修洁寛厚兢畏谅直言动无可择之阙于经微言奥防多自得授业方郡着録者常满门两侍经幄不专事章句至治道得失祸福安危之机必反覆论说以効劝戒文章开阖驰骋应用不穷而归于体要徽宗尝称曰魏某草制近世词臣罕及渊圣居储亦曰魏舍人文不淹晷真轶才也有文集二十巻奏议外制各十巻仕进不肯稍贬以求合故涂辙方进輙不得居中然直道正言为人主所记亦以此出未久輙复召用临事不茍在成均尝较月试有文高而擢第一者既启封乃一凡子公疑之召与语质问文意首末漫不知荅验巻首类有拆移録案吏致于理具服通货共为奸幸人服其精察于同产笃友爱先巳子孙而官兄弟子若甥凡四人以财市义交游亲戚空乏者于我乎足增广义宅义庄以衣食疎族给事中傅公墨卿奉使海东尝请于朝表其闾曰敦义平居善自倾下以賔接士大夫与人交久而不变前后荐士登朝为柄臣法从者踵相蹑殁之日官居野处皆痛伤之呜呼公贤于人逺矣铭曰魏实姬姓毕万始封东西二祖厥后显融朅朅显谟才优德丰开迹东南维辰之逢于穆徽考肇兴辟雍烝我髦士大振文风阅二十年公为儒宗率德讲艺士莫不从帝用嘉之曰惟汝忠词垣闼讲幄储宫佥曰汝谐汝往即工公拜稽首敢营其躬曰可曰否献替弥缝出殿方郡戡乱夷凶膏枯醒暍有谋有功出入三朝责难以防晚谢周卫归从赤松府以讣闻帝恩饰终清流之源山萦水重礲石琢词贻美无穷
　　枢宻吴公墓志铭
　　政和三年正月光禄大夫知枢宻院事武昌公抗疏言臣老被病自度不能复任陛下政事愿赐骸骨归里闾降御笔诏弗许戒毋得重陈且命有司章上勿复纳时朝廷尊荣边鄙不耸上方倚眷旧德而公求去甚力入对恳切上不得已拜武康军节度使知洪州凡礼秩悉视见执政许其子接领祠宫自随除直秘阁以宠之数遣近侍访所欲及陛辞日慰劳周渥令月上一疏奏事赆有饫赐宴有腆乐出都门复遣近侍抚问大丞相太师鲁公帅二府即寓馆访别且谓大臣进退之美近世鲜俪中朝搢绅杂然誉叹之公涖镇逾年条教既孚兵民豫附移知庐州防继四上章祈罢节钺三上章祈谢事御笔诏有曰耆龄微恙理或有之卿素懐忠义神明监相药石旋効何感而上书归印七月辛已以公薨闻上为一日不视朝赠开府仪同三司録所当任者特以文资官之勅本路计臣防办防事听其家常上其子若孙一人任本部官亲篆墓隧之碑首曰旧徳褒贤之碑复命史臣臣某志其墓臣某承诏退伏考公以宏才伟望受知三朝自承辖歴东西侍郎遂长枢筦履正秉义劢相国家出处始终不见玷毁克保富贵寿考屹然为当代重臣而勲名恩礼之盛在法宜纪以劝后世其敢以固陋辞谨按武昌公讳某字某姓吴氏豫章人神烈真人吴猛之后也上世尝徙籍临川自公复家豫章曾大父某赠太师昌国公配曰韩国夫人傅氏益国夫人杜氏大父某赠太师庆国公配曰越国夫人晏氏魏国夫人葛氏晏即丞相元宪公女也父某池州録事参军赠太师秦国公配曰燕国夫人饶氏公防孤克已自立慱涉载籍尤精先后汉书入太学众儒推重之嘉祐八年第进士调潭州攸县主簿见谓习事守燕度器之表置幕府推行常平新书有精识课最卓异防开梅山均给蛮人焉方是时天子修举先朝政事畧尽大兴礼乐学校以文太平公调娱将顺与有功禁田招集新附有劳叠二赏改大理寺丞论者犹以不侔功遂迁殿中丞知安州景陵开封咸平二县熙宁八年东南饥选公计置六路赈济米斛时州县定簿法均役钱守长率未烛法意科指舛逆大司农上公咸平政绩乞就除本路勾当公事官措置从之奉使还擢司农寺主簿俄迁丞召对神宗竒其材除河北西路常平顷之入觐奏事殿中神宗靣谕以究心职事不孤寄属赐朱衣银鱼移京东转运判官就陞副使朝廷更制盐防之初公在东土累年处画精审豪商右姓不得扰开阖之柄而利归公上坐收缗钱数百万赡一路且输其赢以实中都防功増秩一等赐三品服神宗使河北路取以为法诏蹇周辅李南公与公防议境上数降玺书褒奬最后御批以谓内外财计之臣政绩着騐未有加吴某者其议所以褒显之遂除天章阁待制京东都转运使诏以本路盐息钱百七十万市绢给河东马直不两月又以办闻诏复奬谕知宻州范锷建言板桥易之利神宗独委公筹之公又建请利国监嵗铸大铁钱二百万以佐闗陜兵食神宗阅奏大喜曰居京东而防他路干国器也悉可其请元祐中公摈不用且十年荣悴一不婴意绍圣初哲宗躬断以前所坐非罪亟召用之起知鄂州未赴改苏州复集贤殿修撰为江淮荆浙等路发运使俄复天章阁待制涟水支家渠嵗乆倾塞漕引留碍累议疏濬迄无坚决公起徒役治之上功进一官汴口流胔旧有收瘗之令然暮夜多顺流入淮公命设网索于圯下自是嵗瘗倍前人以为有隂赐也召拜户部侍郎哲宗命以元祐责告悉纳尚书省燔弃之进户部尚书除龙图阁学士知开封府以严绳下豪猾慑服请置四厢捕卒营房摄録盗贼使都人夜户不闭长老言前治京师者莫及上即位以为永泰陵桥道顿递使旋改真定府永兴军按抚使未赴改复土桥道事出知和州以医药济病者所全活甚众除龙图阁待制陜西都转运使寻兼制置解盐崇宁元年召还再尹开封奏对剀切上竦听再除户部尚书旧以三司开封为省府号难治公皆再践其职拨繁整棼魁然有异等之効上以为可大用拜尚书右丞以收复抚定鄯廓州数迁秩拜中书侍郎迁门下侍郎大观初以年臻七十累求致仕除资政殿学士东太一宫使故事罢执政金带换御仙花恩特许服毬纹遂着为令自公始也坐法左迁端明殿学士知亳州言者谓不当防藩东南改提举鸿庆宫居期年复资政殿学士知徐州言者复伸前论罢之大观三年上以元丰侍臣不当乆置闲左起知洪州移太原将及国门遣使者郊劳赉锡加等及对遂以佑神观使留京师再除门下侍郎嵗中遂除知枢宻院事尝从容奏请遹追先烈在坚其志且以见尧舜羮墙等事广引详説及献备边选将要议上皆嘉纳之每定大政輙遣中人就第咨访事多施用上以诸路漕臣失职赏赐御批曰漕臣不营职业惟以干叩朝廷为事曩者卿任京东未尝告乏盖材与不材所致也预议元圭进一官公典枢机以周慎自着忠言鲠议多造膝启沃退未尝语人然论者见其君臣相得礼意笃备而一时疆埸无虞兵革偃戢河西朔北争効职贡则知帷幄运筹之功为多公仕五十余年积官光禄大夫勲上柱国爵武昌郡开国公虚邑五千户实食邑一千二百户夙被简注前后所得上真迹甚富建阁袭藏于豫章里第御篆褒贤之阁宠之尚方勒金字榜驰赐公刻石叙荣每遇天宁节及上本命壬戌日必斋戒召方士启醮阁下祝千万嵗夀费出廪禄及为先令又戒子孙毋輙废公机鉴通悟而质厚谨孚自少讫老无一日置书不读晨兴奉朝请亦视书待旦手抄歴代史记百余帙文词典雅尤工诗慕杜甫氏上览之常激赏或俯同其韵且命以平日所为録进公进数百篇优制称述焉有文集一百有二十巻少贫依中表杨南仲学其妻李贤之及后贵李犹无恙以母事之移世赏官其二子公笃于节谊多此类也属纩神明不乱享年七十有七娶刘氏封豫章郡夫人某官冯京女甥也子四人接今为朝请郎直秘阁提防洪州玉隆观学行孝谨名能守家法择故通直郎括授皆承奉郎女长适朝奉大夫李禔次适宣义郎无为军録事刘防之次适朝奉郎知池州吕漴防封孺人未嫁孙男五人兴祖承务郎江南西路转运司管勾帐夀祖将仕郎监兖州东岳庙庆祖登仕郎监衡州南岳庙荣祖承务郎孙女一人封孺人未嫁曾孙男成杰政和五年某月某日进贤县麻仙山铭曰惟吴之先肇自太伯神烈真人名垂仙籍福祚后昆源源其泽是生开府资适逢时奋取侍从神宗所知崇宁之初天子颛柄遹图康功防举众正公来自西陛对崇政开陈大谋动寤万乗乃尹三辅乃跻六卿帝顾在位敷求辅臣曰惟汝贤国之元老谁其绥予自我圣考俾贰政机进长枢幄宻勿十年文谋武畧端委廊庙精神折冲三陲不警卧鼓櫜弓公拜稽首抗章乞身帝曰昼绣归荣里门南昌之封武康之节暨暨戎容建旄授钺公以讣闻燕朝辍视一品正司衮衣以禭公功在史亦纪旂常勒铭幽宫公则不亡
　　朝奉大夫吴公墓志铭
　　崇宁三年十月某甲子天子临幸太学既奠谒先圣退即论堂延见生师正坐听讲时钱塘吴公为国子司业被召讲易大有析理入微音吐鸿畅上咨异之顾辅臣称其防于学术就锡金紫服且进官一列不旬日召试制诰奏篇合防躐拜中书舍人公入谢上曰佐教府而除书命未有前比也方是时庠序之教外薄海县贤能賔贡云集京师车驾大昕视学官上舍生十六人余推恩有差以风四方而公师儒首被奬擢寘身严近名誉尊显一时衣冠歆艳之公讳絪字子进少委节学问强记该览本丰源衍文辞立就熙宁九年擢第调滁州司理叅军公以业进士而得学究出身非其志也去之再试有司两居第一复预廷试神宗嘉其志因诏下第并赐同进士着为令自公始也调应天府户曹朔部漕臣辟管勾纲运时常平书始颁郡邑吏若民率未晓科防公着为论説明示天子徳意识者韪之元丰初遴简中外校官始为试法公献所为文得召试坐试席者百数厪以四人名闻公为选首学者习诵其文除太学正迁慱士改宣徳郎丁外艰服除元祐初出教授齐州未几遭母夫人忧服除又教授苏州颛以经术诱接人士每曰圣人微言具六籍岂宜猥徇时俗而輙自为废堕追时好者皆笑之逮绍圣初再以博士召嵗余迁太常博士序迁丞建议天子事七世宗无常数仁宗神宗功徳盛大宜为帝者百世不毁之庙言当上意章下有司施行特降玺书奬谕后还复顺祖増置九庙议实自公发之哲宗钦慈二后复主祔庙屡抗大议虽咈众逆指弗顾也入尚书省为屯田员外郎俄易主客遂迁司业学术行谊为诸生模表著录者数千人其为训词深厚緜宻称进贬退白黑分明未几以显谟阁待制知湖州纲纪张设如世吏师讼缿益简庭无逋事老吏骇伏曰是未尝更治郡所为乃若此耶俄属疾召诸子曰四体不支大期迫矣为我求谢事语竟奄然而逝大观三年三月某日也公夙与学佛者防领悟宻谛故属纩神宇不乱年五十四官五迁为朝奉大夫讣闻上为悯恻特赠官五等优以赙赗敕有司防办防事以官舍处其孥且特官其子若干人惟吴氏世序有讳公约者仕唐僖宗为台信二州刺史晚家杭之硖石于公为五世祖故公为硖石人曽大父廷赟大父熙之皆不仕父戣以进士推恩调江寜府溧水簿以公恩赠朝散郎初硖石未有学者朝散始择里之秀民励使为学一方趋从之后不数年文学之士继出而公独先贵公性湛静不汲汲显仕分教太学生出入十五年官奉常积七嵗不迁未尝有坎滞淹之叹已而进位显剧每入对輙逡廵求去当世以是髙之娶太原王氏封某县君男长曰序賔某官次曰次賔擢进士第皆有学守女长适某官王涛次适某官恵柔民诸孤以某年某月公于某县某乡之原以予雅素且职太史见诿以铭铭曰朅朅吴公道贯六学纂辞射科屡见头角説经雍泮铿铿岳岳遂司胄子斯文所托乘舆来临劝讲帏幄帝曰惟尔多闻守约其代予言往持从槖殒于一麾防典优渥铭以昭之死者可作
　　朝议大夫施公墓志铭
　　熈宁六年神宗廷策士擢余中为天下第一与开封礼部第一人皆着籍常州是嵗州举进士中第者四十余人号称东南儒学之盛公弱冠在选中志行高整举止严重识者推为逺器其后在政嵗久朝廷闵劳官职之事以上大夫食宫祠之禄而长子坰嗣以学识议论防擢序除提举河北路学事入对以亲春秋高恳易近乡一官诏特改淮东路遂迎公至部所已而易使江东其治在鄱阳道险且逺复谂于朝请移治他郡不报则迎公至金陵往来色养方是时公之同榜凋丧畧尽独公岿然康强数从子官享安舆击鲜之奉盖公仕四朝厯官五十有五年始归政天子于是搢绅又推公能耸其德克享夀宠为世可愿云公讳大任字和叟姓施氏始名天任有所避更名某又有所避更今名其受姓自鲁施父至汉雠为博士延为太尉其昆裔散居南土公之先居建康李氏时徙常州今为武进人大王父某不仕王父某赠殿中丞父某朝奉郎知临江军赠金紫光禄大夫世称笃行君子公幼竒頴视书一再过輙记十一嵗以文见王平甫大防赏识长从王补之受业时新传未出诸儒于师说或未悟退质于公公为剖析奥境人人得所未闻由是以通经致名初调越州上虞县主簿以真州军事推官知越州録事参军遭临江忧去职卒丧监杭州在城都税院转左宣德郎知泰州海陵县以奉议郎朝奉郎通判淄州赐五品服以朝散郎朝请郎朝奉大夫通判舒州以朝散大夫知南康军以朝请大夫管勾衢州福唐观台州崇道观赐三品服寻上章请老渊圣即阼迁朝议大夫公在越州乡民有过失杀人者县牍以故坐之公为平亭得减死仓吏受赇被考案其所亲方为部使者佐史因连引以觊骫法公案正事情愈急并寘之理人服其平六校吏考阅帅守皆贵卿不敢以公礼相格赵清献公尝语人曰施君年少而德老非凡偶近器也亟荐之郑敏中每引以佐裁决且使代牋奏悉皆叹竒之其服筦能不薄其官而亲靡宻细务课皆羡元额在杭州其僚有游子每负盛气陵公公弗校居亡何其人以不法被案公为申救甚力乃始愧服而公以此称长者海陵官寺与天庆观为隣观方士徐守信方以知人祸福死生倾一时中外皆神之势焰熏灼其徒因请县隙地以广观宇公叱不许则诿州将求之公曰令虽卑然听事之地朝夕防君命与守等虽寻丈岂敢輙与人令不去地不可得讫公在事不能夺嵗大水按田者不肯以实蠲赋公固争于郡使民得复乃已其在淄也防初颁学校居养安济漏泽等法使者督州县如束湿公能佐其长以岂弟行之事既振举民不告病剧贼卲四有众数千人剽刦为京东患公被檄逐捕能合精锐设筹防使渠率効首民赖以安歴佐舒守二人前至者政病寛后至者政病猛公従容其间随事调剂政以无疵而人不知自公出也南康当九江凑故号难治公至则求问民隠得一二奸吏擿其宿负而流之阀阅子恃廕横恣闾里讼至辄披籍计其累坐当以不赎于是彊梗震栗相戒无犯公法郡中翕然称治庐山在数里公畏烦扰不一出游人或异之则曰吾清操虽惭前人然政欲一杯水亦不饮尔结课为一路最坐官属输绢不中幅免还里中即市宅梁溪上小仅足庇寒暑风雨日从故人賔客棋酒为笑乐未尝以荣槁婴意晚病痱寖殆诸子在官者各取急驰归时神检犹自如阅古今诗不辍倦则使人旁读以听靖康元年年数七十有六某月甲子终于里第公志尚刚介师祖道德耻于驰骤进取故仕止吏二千石王元泽尝使人求其所为文将以校官荐之公谢不与范忠宣公苏子由皆公知旧当辅政时不以衣裾撇其门于交游无末隙然一闻其贵则絶不与通性沉厚卑谦虽遇后辈必逊言防色尺牍非亲札弗以与人平居肫肫以名教自律不敢差跌奉亲笃孝共养若行丧服皆不奸先王之礼亲殁既久言及之必与涕俱凡持官守身一以临江府君为模表尝循牒至齐之歴城府君旧治也徘徊悲伤从长老访求善政遗事归镵石示子孙家政母夫人处画者尽齿不敢易嵗时烝享前期祗祓躬视豆笾竣事则亲涤而藏之二弟幼孤教之儒业不以爱故弛课责不以贫故怠供亿卒皆能取科第为知名人致仕恩舍子若孙而上弟之子堪乡闾言孝弟者指为矜式焉所著书三十巻其文宏博辨丽诗尤入作者阃域娶舅女孙氏封恭人前卒子五人男长曰朝奉大夫江南东路提防刑狱坰次曰从政郎越州防稽县丞壎次曰文林郎扬州司士曹事埏次曰迪功郎均次曰将仕郎垓俱以器能自见女适陈玮孙迢俞恺皆进士孙男五人广仁广成广受广孙广誉女七人诸孤既以公没之年十二月癸酉公武进县怀徳南乡朱夏村之兆而见属为之铭某既辞不获命退独念先人清孝公与公并时擢第伯兄大司成为公友壻而公季朝议大夫知海州大伦予妹夫也幸縁奕世之好从公周旋有年实熟公行治乃不敢终辞铭曰猗嗟公乎何众徳之丰乎岂间气所禀不与人同乎将能以其所学而扩充乎砥名砺行其以古人为宗乎以身徇道其肯枉已而取容乎紫绶丹毂岂曰不逢乎顾不究于大用岂天将焘其后而不于其躬乎朱夏之原抑神閟此吉壤而为公宫乎其松其槚过者其敢不恭乎

　　钦定四库全书
　　丹阳集巻十三　　　　宋　葛胜仲　撰
　　墓志铭
　　左朝议大夫致仕祝公墓志铭
　　公讳康字道济崇宁元年守鲁郡时某分教诸生公遇之厚因与公之子天辅周旋后十三年天辅之子将仕郎温彦踵门泣曰先大考宜有铭先考欲求夫子为之今敢以治命请谠行许之是赐逮三世也乃摭其状叙曰祝氏着籍单州成武今为滑州韦城人公之父曰谘两第进士积官至太常少卿纠察在京刑狱赠金紫光禄大夫娶天水尹氏女生公是为永嘉郡夫人祖曰惟岳卒官虞部员外郎赠户部尚书曽祖曰宻赠殿中丞公性夷澹无浮念外好独喜观书载籍畧皆诵记名能文辞四贡礼部一为举首以门防补将作监主簿第试异等赐明经出身入刑部为习学公事法直官又为检法详定官入大理寺为法直官又为评事入书局为官制检详文字又为元丰编勅所删定官删定一路勅令又为元祐勅令所删定官入尚书省为刑部员外郎又为郎中除知赵晋潞兖四郡管勾南京鸿庆宫遂得谢官自承事郎十迁为左朝议大夫勲自武骑尉十一迁为柱国服佩朱衣银鱼初金紫公号文无害屡更中外法理之选小大之狱申理枉桡甚众故公于刑名之学目擩耳染不习以能元丰中神宗皇帝欲入仕者通习文法始建律学又每嵗聚天下士课试刑法录上第者显擢之凡廷尉宪部臣属皆推择除授而公与兄庻首被识拔并游法寺衣冠慕之公于断狱论议持平人谓不寃至刋定律令立言寓意非法家识虑所及故凡置局辄预累朝刑典悉关其手出刺全赵施张纲纪如世吏师大姓范某以奸侠乱吏治前二千石欲制者辄持短长公防其宿负逮系累月案致其罪郡中股栗民吏大惊相戒毋犯公法盖公前此未尝更民事也逹官势人荐其材者四十辈在上党颛以爱利为心嵗比不登诱温户出粟廪饿者全活万计死者具衣槥收瘗之遗爱至今诵民口在东鲁为朝廷大兴学嵗贡贤能辟廱复古賔兴法公读诏奋曰吾邦孔孟旧里周公封国也修起学宫宜甲他郡因撤旧宇一新之为夏屋三百区间从众儒论难经训文风大振弟子籍者数百人郡事靡宻烦碎必躬亲之结课异等既受代天辅为郓州州学教授近请之官崇寕四年三月丁夘以疾卒于郓春秋六十有七公天资粹和志行髙整好延誉人而乐人规已接待僚吏恩施甚厚有过者平镌使改不使丽罪人皆徳之内行甚修居母防毁瘠不食塩酪服除有出世间意以父命勉仕故讫其身惟衣防布进侍亲油油翼翼寝食不敢先辍奉赐班宗族之贫者犹子天任早孤抚之尽其恩先已子而官之仕遵三尺因俗为政虽寛猛异施而所临称治先娶清河张氏赠旌徳县君今夫人洛阳范氏封崇徳县君改封永福君恭人皆有贤操男即天辅好学自立试吏部第一举进士又举宏辞皆中第终承直郎孙三人长即温彦次清彦冲彦女适武学博士李子竒亦屡登科选庻今为朝请大夫提举西京嵩山崇福宫天任今为朝散大夫公以其年十月癸酉开封府长垣县太平乡永寕里邓岗之南原铭曰陶唐之后中絶不续武王反商国之于祝单父大家再徙韦城自公显考摠国祥刑申直颇纇为天下平鶱翔要涂公寔济美决狱刋令不为峻抵入为防郎出长郡治以法为师得法外意在昔仁者子孙必兴于门驷马虞胄九卿公躬弗赢隠徳多有源深流长寔焘厥后朝散大夫致仕柱国赐紫金鱼袋侍其公墓志铭
　　公讳玮字良器姓侍其氏苏州长洲人也世序自先汉广野君之裔孙赐氏食其后有为武帝侍中者因又合官与氏而称今姓曽祖仕李氏知吉州归朝任监门尉大将军赠左神武卫上将军讳祯祖右侍禁讳宪考赠右正议大夫讳泳家世以武显族大且贵闻天下公独自刻习儒学词章从进士试皇祐二年中第调杭州富阳开封阳武二县主簿掌书记阆州改著作佐郎知池州建徳县遭正议忧服除知光州固始县监鄂州酒又知吉州之永丰签书桂阳监判官稍迁通判全州移刺化州又刺池州表请致仕积官至朝散大夫勲柱国赐服佩视三品富阳故两税局一主簿公至课辄倍他日专征者负殿且罢斥公悉推羡数畀之使偿逋额课更以上而公以此称长者阳武官僚继踵坐法免公齿少独当大邑风政凛然殊异府尹包孝肃公材之檄摄右军巡判官至则为之尽力有亡命卒坐剽金论弃市狱具公覆视文案疑有寃讯得其情白尹为平停之囚以不死在职满嵗申活枉桡以十数济办府事隠然名动诸公尹滋材之欲表为真人谓公且阶此显仕而公方荐所知自代尹义而从之河水怒溢啮埽决壊朝廷出制使驰视公身临水冲料丁壮早莫防作遂以塞闻任事者皆进秩独不自言在固始询求遗便尝穿永清南津二渠漕粟溉田交頼之永丰大姓持吏短长因横恣渔食闾里又土俗以防莽蛊毒杀人公禁沮立絶全守武人不闲吏治公隂为处议每条教下自幕府不知由公出也化州僻陋下车筑校舍置诸生诵説间为拥经亲授义训人士知趣学自公始也有州佐自海南代还经郡市征者故与有仇以匿货文致其罪公亷知状为处平之州佐欲挟公修憾则防其宿负求穷竟之公亦无所听繇此两人交徳公囚有坐至重辟者为奏谳得减罪一等已而録见囚纵出之佐史大惊公曰是羸痩不堪杖杖之必死谳之前而杀之后其去几何人服其敢为居六年不代化行南土归装无岭外一物当世清之在池州籍记桀猾主名或犯禁辄披籍与重比以故奸不迹境郡中翕然称治未几召还遂请老公性靖退知止足奉公孤立特介以质谨自将不肻桡节媚权近仕进淹晚一不缀懐夙嗜学问喜聚书自少讫老未尝一日去篇籍不观工草善属文赋诗尤多时称佳笔制续千文行于世内行孝友加人始官钱塘迎祖母贾氏夫人以养承顔尽其欢是时族千指贾方专家政能使忘归焉服前后防皆哀臞不自胜呉中赀业前推以赡同产子晚节无所于归因徙贯宣城招季弟共居视遇与已无厚薄退居十年论议本忠厚专以表善赒急为心江左衣冠仰为轨式春秋虽髙精明如壮人俄属疾甚微沐浴更衣命左右掖坐若将寐者泊然而逝崇寕三年十月丙辰也夀八十有三五年九月丙申于宣城县万松山之原母夫人王氏太原郡君两娶施氏封仙居永嘉二县君皆有贤行男五人鈜桂州永福县令锜前卒锷通州司法参军鍴钊举进士皆有学守孝谨祥顺名能世其家女三人皆嫁婿路庆隆为左班殿直蒋忱为藤州镡津县令王彦思为鄂州蒲圻尉孙男女十三人某侍其自出也先夫人北海君于公笃友爱平时道公事不虚口故其不肖子得公世次行治劳烈为详义不敢以疵贱辞毋铭也因泣铭曰侍其之先髙梁启封以官命氏繇汉侍中逮公曽祖脱迹建业以武奋功桓桓累叶公以学艺收科自躬与道进退不棘于逢紫朱轮吏二千石岂曰不逢未配名徳惟徳之配天则大之康寕夀耋子孙颀颀有窽新宫兆墨云食诏万斯年篆此幽刻
　　右朝散大夫侍其公墓志铭
　　右朝散大夫北海侍其公讳鈜字希声绍兴七年正月辛未得谢丙子终于宣城里第年数八十有一其孤升卿以其年三月甲寅奉公柩塴于县仁义乡万松山先茔之东以某侍其自出谓公缌兄实熟公世次行治再抵书求铭乃泣为序而铭之曰侍其氏自汉广野君之元孙赐氏食其又三世始因官改锡今姓而望出北海者尤多显至公之髙祖讳祯仕李氏知吉州归朝授左神武卫上将军生右侍禁讳宪始自建邺徙家苏之长洲侍禁生赠右正议大夫讳泳名清正笃行君子正议生公之考讳玮起进士歴刺化池二州焯有声烈赠金紫光禄大夫公以父任调永州司法参军前律后令夙晓习吏不敢弄嵗饥盗有强刼人禾而伤其主者州将且论死公固争曰嵗灾不可丽以常法防徳音降从流坐公仍争之谓当以流为本罪而用赦末减已而谳以闻廷尉果是公议盖公初仕不茍于职巳如此用荐者迁桂州永福县令击断明审廷无留事且受代府帅若部刺史惜其去创州盐仓阙表公就职府帅曰吾僚通敏无逾之者仍委兼幕府督司诸公曰我言其材规以自助因交属以事公黎明坐曺夜漏下数刻始得休众职俱办魁然见头角广西并边州县例以官盐逼新民使售公虞生变独辇盐入洞自置鬻之民夷以为便课更大登以外艰去位服除防蛮獠初以平允从等州入版籍丞相唐公恪时将漕江东衔命抚谕诏以公为恪干办官公既驰至桂管代其长入险逺洞寨时酋渠情不测或请拥劲兵自卫公曰宜输写心腹绥懐之讵可以铠仗市疑耶因单装徃蛮人始衷甲荷戈逆境上望见使者惟一二傧从乃投兵免胄就燕犒公具宣天子徳音皆环公拜且泣曰不图徼外蛮夷今霑圣化他种落艶宠相继効土疆后使至不能如公示以悃诚变起尊俎间繇是广人益追诵公之能使还策功第一特改秩授宣教郎除在京诸军审计院出知浔州公不鄙其民膏枯抚羸一以恩信民化服之州置监冶铸铁钱以缗计者储数百万一日更圜法命悉消毁公独奋曰事固未可知格诏存之后果复用省费不赀代还除在京诸司粮料院擢知蜀州时方复古賔兴法公慨然以诚意助乐育鼓箧交至间有名士跅弛抵罪者辄纵舍之后多拔髙第巴蜀文雅遂光前世秩满除开封府司兵曺事以郊祀恩赐朱衣银鱼府曺牒诉丛委异时剧吏抱成案持必于官公独亲裁事论贷轻重咸出巳见无铢髪枉桡尹頼之朝廷知其材任剧擢潼川府路转运判官欲用矣遇妻防请郡便家除知徽州未行改均州遂请散局得主管亳州明道宫以归初金紫公既倦仕乐宣城丘壑之胜筑室居之萧散十余年而公名爵夀耋一与之埒谈者推为仍父子之美云易箦前一夕与亲友衔杯至夜艾体初无不平鸡一鸣呼侍媵取烛家人起视已正坐逝矣公为人外方严而内乐易仕惟平进所涖有明恕之响独喜文籍视他世味如嚼蜡也官永福日忽起亲念即假归冐瘴独徃返万里不惮既除防悉推先业畀诸弟之未仕者族子贫困异县招致共居调防之尤笃数官南服归装无珠犀一物中年从方士学导引吐纳术故年殊八十而耳目筋骸坚悍不衰官八迁为右朝散大夫娶刘氏太子中舍敷之女封荣徳县君累封宜人子长曰防早世次即升卿右廸功郎池州青阳县尉女三人嫁抚州金谿县丞王叔全左宣教郎前徐州州学教授徐楫左朝散郎前兴国军学教授桂南升孙光祖庆祖皆以公防补将仕郎铭曰昭亭之阳兮张祁之里泉播播兮石齿齿灵氛卜幽竁兮曰焘庆而储祉楸柏相望兮父母孔迩公既脩夫姱节兮又申之以内美名光策书兮祭有孙子呜呼公兮一无憾于生死神明其升兮体魄安此
　　左承议郎致仕丁公墓志铭
　　呉兴山水清逺世产第一流人本朝以文学政事风节致髙位称名臣者磊落相望而髙蹈着闻者自秘书丞朱临先生始先生皇祐进士以壮齿得谢里居自号少翁逺近慕其节师尊之自是邦人以知足自励归不待年者亦踵相蹑公其一也公讳安常字权中世家湖州徳清以讳某者为大王父以赠中奉大夫讳某者为王父以中大夫赠光禄大夫讳某者为父而谓少翁外王父也公少有识量强立早成率诸弟游贤闗声号籍籍光禄公遇恩当上一子公居长而请先其弟崇寕五年果自以经术擢进士第调开徳府法曺参军年少耳所为已卓越动人剧吏不能骫法弄事阅三年将解秩转运使许几器其才常表以自佐迁从事郎泽州司户曺亊防朝廷营室下河东调大木钜万异时役夫斩木太行频陟险峻手足偶失措辄颠坠崖谷死者不可胜计部使者檄公防役且诱以重赏公曰薄人于险而已尸其利非仁也始吾不愿仕者正以违已为病今岂恋此帻哉因求谢事郡守丞力挽留之抑其奏逾月不上而志不可夺遂以宣教郎致仕是嵗春秋才三十八光禄公喜曰而夙慕少翁髙世行今不愧之矣宣和末给事卢公襄守呉兴与公有学省同舍之旧每叩门问政已而被诏朝京师且率贵近交章起公因请俱行公笑曰门既杜脱复启寕不畏北山丛条讥人耶卒不屈中年益厌城市喜菁山岩壑之秀且有葛稚川遗迹乃即其地筑草堂环莳松桂桐竹日倘佯其间未几金人侵浙右士大夫南奔者无所归公峙粮扫舍为之主有黄朝隠者素昧平生自金陵舆疾来求寓公为调防其疾俄不幸厚礼之公乐赈人之急概如此两逢践阼恩迁奉议承议郎加赐朱衣银鱼积俸钱百余万皆置不取绍兴十二年九月某甲子公年六十有五终于家以其年十二月某甲子湖州乌程县游仙里葛山之原配羊氏父曰奉议郎徽卿封孺人男曰士龙强学有文尝荐礼部曰士逊士元尚防女长适右修职郎江南西路转运司干办公事阎銮次适右承务郎葛邵次适将仕郎姚端诚孙男女合三人公性嗜书遇警策必手抄而心记与客语纚纚可听自奉孔薄至可以利众若聚图书聘师友一不靳对童贱礼意恂恂与人交无新故悉竭诚悃一话一言洞见肝膈或问死生之理怃然应曰彼怛化者行有不慊于心者也吾委顺而已洎且死起居言语如平时家人迎毉及门已逝矣呜呼岂退居二十七年之功用在是乎彼抵射进夜行不止而位髙禄富碌碌与草木俱尽视公所得孰多耶某再仕此邦晚复卜居近郊寔仰公行义且辱荐息女为孙妇方图与公黄冠野服相从泉石间而公遽不幸悲夫初光禄公以进士起家入总货出刺邠光二州有材力拨烦之誉官其子三人公与弟安止弟子雄飞复能挹世科而子姓与賔荐者相属故今衣冠儒学盛家推丁氏兴盖未艾也铭曰丁公仪仪早谓瑰竒学于古训弗懈弗隳一世所难独勇为之一世所愿顾谢不窥天相其功开迹宏大以壮为老浩然夙退才虽不施志则云遂媚于林丘优游卒嵗涂辙弗升于天奚怼天卒相之子贤而文圭组赫奕岂必其身
  </div>
  <div class="pagination">
   <a href="丹阳集_page6.html">
    上一页
   </a>
   <span>
    ...
   </span>
   <a href="丹阳集_page2.html">
    2
   </a>
   <a href="丹阳集_page3.html">
    3
   </a>
   <a href="丹阳集_page4.html">
    4
   </a>
   <a href="丹阳集_page5.html">
    5
   </a>
   <a href="丹阳集_page6.html">
    6
   </a>
   <span class="current-page">
    7
   </span>
   <a href="丹阳集_page8.html">
    8
   </a>
   <a href="丹阳集_page9.html">
    9
   </a>
   <a href="丹阳集_page10.html">
    10
   </a>
   <a href="丹阳集_page11.html">
    11
   </a>
   <a href="丹阳集_page12.html">
    12
   </a>
   <span>
    ...
   </span>
   <a href="丹阳集_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
