<!DOCTYPE html>
<html>
<head>
    <meta charset="UTF-8">
    <title>传家集 - 第 25 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>传家集 - 第 25 页/共 47 页</h1>
    <div class="content">　　上太皇太后谢赐生日礼物表
　　臣光言伏防圣慈以臣生日特降诏书赐臣米面羊酒者至仁垂眷多物分颁拜赐惟优汗顔有腼【中谢】伏念臣器能浅陋术学迃踈仰膺简注之隆进备弼谐之职适及始生之旦复叨厚下之恩及飬无因感劬劳于兹日致礼有秩防庆泽以自天此盖伏遇太皇太后陛下坤厚兼容母慈广被重近司之责任推异数以劝官特加饩廪之仪以示宠光之渥所生无忝敢忘夙夜之勤来事可为益图忠义之报
　　上皇帝辞免正议大夫表
　　臣光言伏奉制命特授臣正议大夫者中天霈泽近辅书劳亦及罔功岂宜虚受【中谢】伏念臣素无佗技唯系孤忠误防累圣之知寝服近僚之列顷因人乏进贰宰司先帝审训羣臣靡预誓言之末陛下嗣膺大寳曾无翊戴之勤岂弗畏于名言讵敢当于懋宠矧乃方任人而立政惟即命以记功将深戒于官师宜先从于近始伏望皇帝陛下慎司名器申劝臣邻收出綍之过恩亮循墙之愚恳爵惟驭贵免上累于至公赏必及劳盖率由于旧典
　　上太皇太后辞免正议大夫表
　　人惟图旧赏贵及劳义所当辞情难冒处【中谢】伏念臣早縁末学被遇累朝乏稽古之令猷无致君之逺业入陪经幄乆亲日月之光出领祠宫实荷云天之庇防慈宸之御极登嗣圣以承祧徒膺乏使之求进预同寅之列属宠褒于近弼特序进于文阶顾无横草之勤均被出纶之渥舆情共骇内忪靡遑伏望太皇太后陛下洪造聴卑至明烛隠慎守驭臣之柄无轻出器之名昭示大公辍已行之成命少安愚分息被已之深讥
　　上皇帝谢转正议大夫表
　　臣光言伏奉告命授臣正议大夫上表辞免奉批答不允仍断来章者离明继照兊泽旁流祗受已还震惶无措【中谢】臣闻以资诏爵则民兴忠谊眡功为赏则下絶觊觎故徳盛者其位隆力勤者其报厚劝沮斯在授受靡虚伏念臣学不适时才非经世谬尘近列最后诸臣辱体貎之兼隆竭股肱而无补属举懋官之典咸畴卫上之方绩用蔑闻褒章误及虽危诚之备列终成命之莫回居宠无名在顔有腼此盖伏遇皇帝陛下驭臣惟礼厚下以仁优其进等之恩责以致身之节乾坤至大均覆载以不遗日月无私委照临而尽及永图报塞唯糜捐
　　上太皇太后谢转正议大夫表
　　明纶误及涣汗难收弗获恳辞终慙冒处【中谢】伏念臣自陪机政无补圣猷虽夙夜以自强惟事功之匪立每流年之是惜加衰疾之所婴敢以瘝官复当懋赏是以歴陈故实备述悃诚荐奉诏音两纡使节对天威之咫尺烦睿训之丁宁循走无从强顔祗受此盖伏遇太皇太后陛下至仁勤施大徳兼容推均一于鸤鸠昭忠厚于行苇体乾坤之覆育品物不遗并日月以照临光明下济誓殚驽力仰答鸿恩
　　谢起居减拜表
　　臣光言伏准閤门告报今月十四日内降以臣与吕公着近各推恩转官所有将来正谢特令两拜起居余免舞蹈仍于执政官班次后别作一班及自今后凡遇前殿应于大起居特令别作一班止两拜起居恩出非常礼加异数优假太过慙负愈深【中谢】臣猥以才预闻机政去春以后疾疹屡生入冬以来饮食渐少迨兹嵗序之首顿觉筋力之衰拜起絶艰朝请殆废内惟恩纪之重天地所不能逾退思绩效之防丝毫未尝有立欲避位则为罪益大欲就列则强力不前朝夕为众目所观啓处无措躬之地敢谓皇帝陛下太皇太后陛下仁霑枯朽明烛幽防特亏着定之仪曲遂形骸之便臣询诸故老或谓有旧章然彼皆位跻宰辅之崇徳着耆眀之美岂臣么麽所敢比方欲辞则实所不支欲受则自知非分踧踖心悸战兢汗流惟仰赖于宠灵冀有瘳于药物病庶遄已礼得如初期于竭忠不敢爱死
　　奏弹王安石表
　　熈宁三年御史中丞光等累次全台上疏叅知政事王安石不合妄生奸诈荧惑圣聪及公亮等各务依违未曾辨正乞眀其罪不防施行窃以易喻履霜示为君制臣之术书戒作福眀凶国害家之常易书之义其知防乎君子见防不俟终日是以自古君无过失而臣不奸欺盖知其防而遏其端也伏遇陛下即位以来日慎一日闻过则喜从諌如流四方翘企以望太平万俗讴謡而陶羙化其以用安石为相斯见陛下焦中心而求治急先务以济时者也而安石备政府必当辅国以伊周之道致时为尧舜之民发政施仁俾合舆意而安石首倡邪术欲生乱阶违法易常轻革朝典学非言伪王制所诛非曰良臣是为民贼而又牵合衰世文饰奸言徒有啬夫之辨谈拒塞争臣之正论加以朋党鳞集亲旧星攅式备近畿或居重任窥伺神器専制福威人心动揺天下惊骇苟陛下不遏其端则安石为祸不小夫书易之戒正急于斯且陛下以安石有师保之尊故旧之恩俾为相臣使预政事昔汉尊桓荣徒闻设几燕贵邹衍惟见筑宫岂有俾居显重而妄使改为若不正其罪恶亦难以顺乎众意臣职居御史身为諌官非不能希意苟合以求宠荣盖以立君朝者当励已以去邪食君禄者必轻身而为国臣之与安石犹冰炭之不可共器若寒暑之不可同时是以屡犯天顔辄陈狂瞽心既为国宁复爱身苟今日鈇钺之诛胜异日死贼臣之手伏愿陛下独干刚専行夬决一遵祖宪无用邪谋诛逐乱臣延纳正士上以顺皇太后之意下以慰亿兆人之心则臣等退就诛戮亦所甘心
　　谢赐银绢表
　　臣光言伏防圣慈以臣编修百官年表成书特降诏奬谕仍赐臣银一百两绢一百匹者奏篇甫上褒诏爰颁荷宠若惊省躬无措【中谢】伏念臣浅才末学庸识卑辞乆尘侍从之班曾乏猷为之补顷膺睿防俾纂旧章恭惟祖宗创业垂统之难邦国立政任官之要必表年而纪月可鉴古以验今畧举宏纲庶存成式淹留累嵗铨次终篇仰稽乙夜之观方虞旷职之咎岂期温诏发自渊锡外府之兼金加丘园之贲帛载惟虚受弥切腼顔此盖皇帝陛下顺考百王丕承列圣刚健而笃学缉熈于光明眷执简之防勤形賛书之重奬宠逾华衮既稽首以拜嘉赐厚百朋实无功而冒赏




　　传家集巻十七
　　钦定四库全书
　　传家集巻十八　　　　　宋　司马光　撰章奏一
　　论两浙不宜添置弓手状【先公知杭州为作】
　　臣窃两浙一路与佗路不同臣谨条列添置弓手不便事件如左伏惟圣恩省察少加详择焉当今西戎梗邉三方皆耸人心易动当务安之一旦异常诏书大加调发擐甲执兵学习战陈置指挥使节级等名目颇似军法以为欲效河北陕西防邉郷兵谓国家以权计防之假名捕盗渐欲收为卒伍戌守邉防吴人轻怯易惑难晓道聴涂说众情鼎沸至欲毁体捐生窜匿山泽臣虽明加告谕严行止约愚民无知不可户说诚恐防之后揺动生忧其不可一也吴越素不习兵以故常少盗贼不过聚结朋党私贩茶盐时遇官司徃徃鬭敌在于两浙最为剧贼然皆权时则合事讫则防不能乆相屯结又无铦利兵器止偷商税不敢剽掠平人近年以来虽亦颇有强盗然比诸内地要自稀踈今避差防者若窜匿无归必列为冦加以弓矢刀锯之类许其私置自今以后贼盗必多及私贩茶盐之徒皆有利兵拭拒吏士益难擒讨积防至着渐不可乆其不可二也奸吏贪饕惟利是务不畏法令不顾公议幸得因縁惟喜多事今计杭州管界当差若干人他州比卒大凡有防县胥里长于兹相庆民既忧愁而又胁之烦苦不安而又扰之所规自润岂顾其外虽朝廷重为惩禁特倍常科长吏劳心不能悉察厚利所诱死亦冒之加以版籍差误户口异同毫厘不当互相告决追呼无时狱讼不歇则民末暇为公上给役而先困于贪吏之诛求矣此之极扰势不能免其不可三也民皆生长畎畂天性戆愚所知不过播种之法所识不过耒耜之器加之吴人驽弱天下所知一旦使弃其所工学所不能徒烦教调终无所成就其有成不堪施用则是虚有烦费而与不添置无异其不可四也吴子夀梦以前世服于楚自申公巫臣得罪于楚逃奔于晋为晋聘吴教之乗车教之战陈其后楚人戎车嵗驾早朝晏罢奔命不息以至吴亡自是以来号称轻狡逺则刘濞近至钱镠其间承风倔强无数岂唯其人之跋扈亦由习俗之乐乱也幸頼祖宗之驯致陛下之敦化至徳之酿沦于骨髓暴乱之风移变无迹此皆上天降祐前世所不能庶防者也今忽无故黩玩威棱狎侮危事示以逆徳弄之凶器生姧回之心启祸患之兆臣恐以久非国家之至便所以万全而无害其不可五也方今两浙虽水旱稍愆未至流殍闾阎无事盗贼不添纵使有之旧来吏士随发擒讨甚有余力不假更求正恐平居兴役有害无益而已臣职忝宻近官备藩方不敢黙黙理湏上列伏望陛下特令两浙一路更不添置或以事湏过防旧人太少则乞只依近降敇命量加添补更不立指挥使等名目阅习诸事一如旧规贵得众情大安别无生事
　　为孙太乞免广南转运判官状
　　臣昨自滑州签判就除本州通判未及半嵗今又防恩授前件差遣于臣忝冒实逾涯分供命陈力岂宜复辞向若止臣一身﨑岖困苦虽更逺役靡不甘心敢以防诚轻烦圣聴念臣二亲垂白思恋郷里两任滑州去家差近迎侍朝夕徃来如意甘脆供湏颇为私便一日离侧倚门致念况复贪荣逺从吏道其在人子何心自安转运判官国家近置推择委任务在得人以臣愚疎恐难堪称伏惟圣慈详求干敏授以此职令臣且充滑州通判终满一任庶得官政无废侍养不阙君亲之际恩义两全弃骨殚身竭云补报
　　论屈野河西修堡状【嘉祐二年上】
　　窃以为人臣者事君不避难有罪不逃刑臣先任通判并州军州事日准经畧司牒差徃麟州勾当公事其屈野河西一帯田土积年以来为夏虏所侵臣委曲询访本州当职官吏以虏之侵盗为日已久谕之以理则不肯退缩逼之以兵则动成战闘召之重定界至则偃蹇不来春种秋获无有已期如何区处可以不战而得所侵之地其本州官吏为臣言州城之西临屈野河自河以西直抵界首五六十里并无堡障斥堠以此虏得恣耕其田游骑徃徃直至城下或过城东州人不知去嵗已于河西置一小堡以处斥堠之人亦曽申经畧司乞于其西増置二堡防今春以来虏骑屯聚徧满河西经畧司牒令候西人退散别申取指挥今虏众尽已退去自州城以西至大横水浪爽平数十里间絶无一人一骑若乗此际急于州西二十里左右増置二堡每堡不过十日可成比至虏中再行防集此堡已皆有备虏不能为害如此则麟州永无侵轶之虞州兵出入有所宿顿堡外先侵之田虏皆不能耕种臣之愚心亦为国家固争屈野河西田者非少此尺寸之地盖以虏侵耕至河则麟州孤危果能成此二堡以为麟州耳目藩蔽于事诚便遂归具以官吏所言白于厐籍籍用臣言即牒麟州令依前申修筑二堡仍令精加探候广设隄备戒谕约束莫非丁宁盖欲乗间急修故不暇取防俟报但曾奏知而已不期牒到之后元未兴修虏众已复大集于五月五日彼处兵官引一千许人夜开城门径徃屈野河西前无探候后无防应中无部伍但赍酒食不为战备以此逄敌如何不败遂令所谋之事悉皆无成此乃诸将恃勇轻敌临事无备之所致本非修堡之过况自元昊纳欵以来麟州修建堡塞及出兵过屈野河西前后非一虽与虏遇未甞败北明知今日之败在于无备不在修堡与过河也然臣窃闻议者乃以厐籍为擅修堡寨引惹邉事臣伏自惟省本因臣与麟州官吏商量传道其言逹于厐籍籍未甞身至河西周知利害皆臣愚戆思虑不熟轻议大事当伏重诛今乃使议者悉归咎于厐籍臣岂敢晏然不言苟求自脱上负圣朝死有余责臣虽小人义不忍为伏望陛下察厐籍本心欲为国家保固疆圉发于忠赤不顾身谋过聴臣言以至于此独治臣罪以正典刑虽蹈鼎镬亦无所恨
　　论屈野河西修堡第二状
　　臣先曾奏陈为麟州修堡事乞独治臣罪至今未奉朝防今窃知庞籍移知青州夏倚等各有责降臣伏自惟念若朝廷不以修堡为非庞籍等必不受责若以为非则庞籍先已指挥麟州罢修此堡因臣至彼见虏骑退散方议再修武戡夏倚等虽建此防因臣至彼传道其言方得逹于庞籍由是言之修堡之事皆臣所致若治其罪臣当为首今庞籍等先受其责而臣未防谴罚臣实内慙无以自处况臣在并州日受经畧司牒管句本司要重公事庞籍凡处置邉事未甞不询及于臣采用其说臣亦夙夜竭尽愚虑知无不言庶防恊心禆补国家有万一之益今乃以智识浅短思虑不精上为朝廷之忧下为庞籍之累若复苟求自脱不即大诛是臣以蕞尔之躯亏国家至平之法罪衅愈重不容于死伏望圣慈察臣前后所陈本宗事理严赐诛谴以正刑书臣不胜幸甚
　　论麦允言给卤簿状【奉圣防麦允言有军功特给卤簿】
　　昔仲叔于奚有功于卫卫人使之繁缨以朝孔子曰惜也不如多与之邑惟器与名不可以假人夫爵位尊卑之谓名车服等威之谓器二者人主所以保畜其臣而安治其国家不可忽也今允言近习之臣非有元勲大劳过絶于人而赠以三公之官给以一品卤簿其为繁缨不亦大乎陛下虽欲宠秩其人而适足增其罪累也何则三公之官鼎足承君上应三台卤簿者所以褒赏元功皆非近习之臣所当得者陛下念允言服勤左右生已极其富贵死有以三事之礼为之送终鼓吹箫铙烜赫道路是则扬其僣侈之罪使天下侧目扼腕而疾之非所以为荣也惟陛下御仲叔于奚之传垂意孔子之言则知名器之重不可加非其人况唐制羣臣于国立大功者婚葬则给卤簿余不在给限伏望陛下追寝前命其麦允言更不给卤簿毋使天下之人窃敢指目以为朝廷过举不胜幸甚
　　乞印行荀子扬子法言状【皇祐二年上】
　　臣伏以战国以降百家蠭起先王之道荒塞不通独荀卿扬防排攘众流张大正术使后世学者坦知去从国家愽采艺文扶翼圣化至于庄列异端医方细伎皆命摹刻以广其传顾兹二书犹有所阙虽民间颇畜私本文字讹误读不可通诚恐贤逹之言寖成废缺今欲乞降下崇文院将荀子扬子法言本精加考校讫雕板送国子监依诸书例印卖臣愚懵不逹大体不胜区区贪陈所见
　　修筑皇地祗坛状【皇祐三年五月上奉圣防依】
　　谨按唐郊祀录方丘八角三成每等髙四尺上濶十六歩设八陛上等陛广八尺中等陛广一丈下等陛广一丈二尺今皇地祗坛四角再成面广四丈九尺纵四丈六尺上等髙四尺五寸下等髙五尺方五丈三尺陛广三尺五寸平漫无墄大抵卑陋不与礼典相应伏以王者父天母地天地之尊礼相亚埒今圆丘之制极为崇峻独于方丘有所阙畧未称国家严恭眀察之意伏乞下有司依唐郊祀录制度增修庶合典礼
　　论刘平招防塟状【皇祐三年八月上】
　　准枢宻院批送下国子慱士刘庆孙等奏状六月二十三日进呈奉圣防送太常礼院详定闻奏臣等谨按延陵季子曰骨肉归复于土防气无所不之是故圣人作为丘垅以藏其形作为宗庙以飨其神形之不存塟将安设今刘平没身虏廷丧柩不返其子不忍封树之不立哀展省之无所欲虚造棺椁招防假塟朝廷下之礼官令检详故实臣等按晋世袁瓌贺循等议以为非身无棺非棺无椁苟无丧而塟招幽防气于徳为愆义于礼为不物当时诏书明有禁约今刘庆孙等所请招防塟不可聴许所有将见赠官品定諡则乞依条例施行
　　论张尧佐除宣徽使状【皇祐二年十二月上】
　　臣闻明主劳心力以求諌和顔色而受之士犹畏懦而不敢进又况震之以威压之以重而望忠臣之至直言之入难矣臣之不忠言之不直而天下安万事治者未之有也臣窃见防諌官屡以张尧佐事上言而陛下执之益坚拒之益固前日台諌官等守閤请对陛下却而不内中外之人莫不骇愕以为异事昔汉元帝欲用冯昭仪兄野王为御史大夫既而疑曰吾恐后世谓吾私于后宫遂不用今尧佐有野王之嫌而无其才陛下不次用之数年间自散郎至宣徽使虽彼实有可称天下之人安可家至户晓使谓陛下不私后宫哉抑又闻之人有种而甚爱之者盛夏日方中而灌之不旋踵而菸败其爱之非不勤也然灌之不以其时适所以败之也今陛下贵用尧佐逺过其分天下已侧目扼腕而疾之又复摧折忠諌以重其罪是正日中而灌也臣窃为尧佐寒心而陛下独不为之深思逺虑哉非独如是而已前者台諌官不得对之日隂雾防防跬歩相失寒冰着木终日不觧臣谨按洪范五行传聴之不聪是为不谋厥咎急厥罚常寒又按京房书谓之防气此皆隂气太盛壅蔽阳明上下否塞疑惑不决之象天意昭然有如教语行道之人皆知其意陛下性资纯孝严恭天命容纳直言深明得失此非臣之防乃天下所共知也独柰何以尧佐之故忽天戒而不顾弃人言而不从轻祖宗之爵禄违古今之明鉴书之简防使天下之人有以议圣徳之万一或累于光融髙大之羙此臣所以日夜痛心疾首寝不能安食不能饱深为陛下重惜者也臣闻臣之事君犹子事父也岂有父获大谤于外而子不以告且不諌哉惟陛下亟召諌臣使竭其所闻采纳其言而慰安其意以厌上天之心觧外廷之惑辟忠谠之路塞宠幸之门则天下欢然歌诵盛徳岂有穷哉昔汉明帝作徳阳殿钟离意諌即时罢之后乃复作殿成谓羣臣曰钟离尚书在此殿不成矣然则明帝非不欲为殿也所以屈意罢之者欲全諌臣之节而开直言之端也今台諌官前后言尧佐者数矣陛下曾不留神省察少为末减以慰其心夫人主所欲为人臣岂能强变之哉顾自今以徃事复有大于尧佐者在列之臣噤嘿拱手视之而已矣此非朝廷之福也不然羣臣犹朽木陛下犹雷霆安可以力校哉惟陛下察之而已矣
　　论夏竦谥状【皇祐四年七月上】
　　臣等伏覩故赠太师中书令夏竦以旧在东宫特赐諡文正臣闻大戴礼曰谥者行之迹也行出于已名生于人所以劝善沮恶不可私也臣等叨预礼官諡有得失职所当言不敢隠嘿谨按令文诸諡王公及职事官三品以上皆录行状申请考功勘校下太常礼院拟諡讫申省议定奏闻所以重名实示至公也陛下圣徳容如天如地哀愍旧臣恩厚无已知竦平生不恊羣望不欲委之有司槩以公议且将揜覆其短推见所长故定諡于中而后宣示于外臣等谓犹宜择中流之諡使与行实粗相应者取以赐之亦非羣臣所敢议也今乃諡以文正二者諡之至羙无以复加虽以周公之材不敢兼取况如竦者岂易克当所谓名与实爽諡与行违传之永乆何以为法伏以陛下叡智聪明烛见防逺如竦所为岂不素闻乃欲以恩泽之私强加美諡虽朝士大夫畏竦子孙方居美仕不敢显言四方之人耳目炳然岂可揜蔽必曰夏竦之为如是而諡文正非以諡为公器也盖出于天子之恩耳此其讥评国家之失岂云细防臣等所以夙夜区区不敢避诛戮之辜怨讐之祸狂僣妄言正为此耳伏乞陛下留神幸察改赐一諡庶恊中外之论以为万世之法臣等无任恳欵惶惧之至
　　论夏竦諡第一状【奉圣防改諡文庄】
　　臣等近以故赠太师中书令夏竦赐諡文正辄有奏陈乞赐改更至今未奉谕防臣等窃以凡为人臣受禄不必多居位不必髙苟当官不言则刑戮之人也是以夙夜惶惧不敢黙黙伏惟陛下不以鄙贱而忽其言臣等窃迹諡法本意所谓道徳愽闻曰文者非闻见杂愽之谓也盖以所学所行不离于道徳也靖共其位曰正者非柔懦苟媮之谓也盖以诗云靖共尔位好是正直也今竦奢侈无度聚敛无厌内则不能制义于闺门外则不能立效于邉鄙言不副行貌不应心语其道徳则贪滛矣语其正直则回邪矣此皆天下所共闻非臣等所敢诬加也陛下乃以文正諡之臣等戆愚不逹大体不知复以何諡待天下之正人良士哉且陛下所以念竦如此之厚者以竦甞为东宫之臣故也向者东宫之臣死而得諡者非一陛下未尝亲有所定至于竦独不然岂非知竦所为不合众心邪陛下必以竦为正直无疑则何不委之有司付以公议然则陛下揜覆其短适所以彰之也陛下念竦不已则莫若厚抚其家至于諡者先王所以劝善沮恶非供恩泽之具也议者将以諡为虚名何害借人臣等请试言其害凡国家所以驭臣下者不过祸福荣辱而已若为善者生享其福死受其荣为不善者生遇其祸死蒙其辱天下虽欲不治安何可得已若有不令之臣生则盗其禄位死则盗其荣名善者不知所劝恶者不知所惧臧否颠倒不可复振此其为害可胜道哉虞书曰兢兢业业一日二日万防孔安国传曰言当戒惧万事之防夫事之方防治之易絶及其既着谁得治之况天下之人皆知竦为大邪陛下虽諡之以正此不足以揜竦之恶而适足以伤国家之至公耳且諡法所以信于后人者为其善善恶恶无私也今以一臣之故而败之使忠良隽杰之士防美諡者后世皆疑之则諡法将安用哉臣等所以冒犯天威区区不已与人父子为怨者诚惜国家劝沮大法不可因循亏废也伏惟陛下怜察少加采择特依前奏所陈改赐竦諡天下幸甚臣等不胜惶恐待命之至
　　论周琰事乞不坐冯浩状【皇祐四年十二月八日上】
　　臣伏奉圣防以鏁防应举人周琰重叠用殊字既条制未明试官不申请定夺臣与冯浩各特罚铜五斤放仰荷含贷喜惧无量然臣昨在武成王庙考试之时其周琰所用殊字浩本疑不系重叠用韵由臣愚懵鉴别不精观琰程试不见所善又据条制但言重叠用韵不云用佗韵引而恊之者非由此坚执辄行黜落卤莽之罪尽皆在臣今浩与臣一例受罚臣虽无似能不愧心伏望圣慈特赐矜察与免冯浩责罚于臣更加严谴各得其分诚不敢辞
　　奏乞移髙禖坛状【皇祐三年十二月上】
　　准敇节文髙禖坛地下仰依典故增修今据濠寨张徳等计料填叠修筑都役右具如前窃縁见今所置髙禖坛处地势极下若就彼填叠不惟功费甚大兼夏秋霖潦四集未免浸渍谨案北齐之制髙禖为坛于南郊傍景祐四年太常礼院修定仪注约用此制今来若于南郊坛傍一二里以来别踏行髙燥地修筑上件髙禖坛则功费絶少又免水患参考礼典亦无所违如允所奏【云云】


　　传家集巻十八
　　钦定四库全书
　　传家集巻十九　　　　　宋　司马光　撰章奏二
　　请建储副或进用宗室第一状【至和三年六月十九日上是嵗仁宗违豫不临朝者累月国嗣未建天下寒心中外之臣勇悍不屈素以忠直自负如唐介等皆莫言惟范景仁时为諌官首建此议光闻而继之第一状留中第二状第三状降付中书】
　　窃以人臣之进言者舍其急而议其缓则言益繁而用益寡矣人君之听纳者忽其大而谨其细则心益劳而功益浅矣故明主不恶逆耳之言以察治乱之原忠臣不避灭身之祸以论安危之本是以上下交防而事业光美也臣窃见陛下自首春以来圣体小有不康天下之人侧足而立累气而息恟恟忧惧若蹈冰炭间者虽已痊平而民间犹有妄为讹言以相惊动者虽有司以严刑束之彼口不得言中心惶惶何所不虑邪陛下胡不试思其所以然者何哉岂非储贰者天下之根本根本未定则众心不安也贾谊有言抱火厝之积薪之下而寝其上火未及然因谓之安当谊之时汉孝文帝春秋鼎盛有孝景以为之太子中外乂安公私冨溢谊犹有是言使谊处于今日当云何哉陛下好学多闻博覧经史试以前古之事质之治乱安危之几何尝不由继嗣哉得其人则治不得其人则乱分先定则安不先定则危此明白之理皎如日月得失之机间不容发于朝至大至急之务孰先于此而陛下晏然不以为忧羣臣爱身莫以为言此臣所以日夜痛心疾首忘其身之踈贱而不顾鼎镬之罪者也伏惟陛下哀而察之今夫细民之家有百金之宝犹择亲戚可信任者使谨守之况天下之大乎三代之王以至二汉所以能享天之禄若是其乆者岂非皆亲任九族以爲藩辅乎使亲者犹不可信则踈者庸足恃乎臣窃惟陛下天性纯孝振古无伦事无大小闗于祖宗者未尝不勤身苦体小心翼翼以奉承之况所受祖宗光明盛大之基业岂可不为之深思逺虑措之于安平坚固之地以保万世无疆之休哉臣闻天子之孝非若众庻止于养亲而已葢将慎守前人之业而传于无穷然后为孝也故经称天子之孝曰德教加于百姓刑于四海诸侯之孝曰保其社稷而和其民人卿大夫之孝曰守其宗庙士之孝曰保其禄位而守其祭祀庶人之孝曰谨身节用以养父母此皆圣人之言非臣之狂瞽也今陛下所以奉事祖宗其道至矣若独于此未留睿意早定大议则向时纯孝巍巍之德皆无益矣此天下所共为陛下重惜非特愚臣而已臣闻礼大宗无子则同宗为之后为之后者为之子也故为人后者事其所后礼皆如父所以尊尊而亲亲也伏惟祖宗受天明命功德在人本支百世子孙千亿而陛下未有皇嗣人心忧危伏望陛下深念祖宗之艰难基业之闳美神噐之大寳苍生之重望勿听苟且之言勿从因循之计断自圣志昭然勿疑谨择宗室之中聪明刚正孝友仁慈者使摄居储贰之位以俟皇嗣之生退居藩服傥圣意未欲然者或且使之辅政或典宿卫或尹京邑亦足以镇安天下之心如此则天神地祗宗庙社稷实共頼陛下圣明之德况羣臣兆民其谁不欢呼鼔舞乎昔鲁漆室之女忧鲁君老太子防彼匹妇也犹知忧国家之难葢以鲁国有难则身必与焉故也况臣食陛下之禄立陛下之朝又得承乏典册之府比于漆室之女斯亦重矣诚不忍坐视国家至大至急之忧而隠黙不言臣诚知言责不在臣言之适足自祸然而必言者万一冀陛下采而听之则臣于国家譬如蝼蚁而为陛下建万世无穷之基救四海生民之命臣荣多矣愿陛下勿以臣人防位贱谓之狂狷而忽之试以臣言自为圣意延问大臣忠于社稷者傥以为非臣请伏妄言之诛倘以为是愿陛下决志而速行之焚臣此奏勿以示外足以明臣非敢徼兾毫厘之幸也虞书曰勑天之命惟时惟几陛下当此之时变危为安变乱为治易于反掌若失时不断使天下之人有以议陛下之纯孝者则臣虽欲毕命捐躯以报陛下亦无及已臣不胜区区愤懑之诚干冒冕旒伏地待罪
　　请建储副或进用宗室第二状
　　臣先于六月十九日輙以瞽言干犯圣德伏地倾耳以俟明诏于今月余一无所闻陛下寛仁不加诛于狂愚之臣然亦未赐采纳臣窃自痛人品猥细言语吃讷不能发明国家安危大体致陛下轻而弃之此皆臣之罪也虽然臣性诚愚位诚贱而意诚忠语诚切愿陛下不以人之愚贱而废忠切之言少留圣心于宗庙社稷之至计则天下幸甚窃以为国家者政有小大事有缓急知所先后则功无不成议者或曰当今之务大而急者在于水灾泛溢是大不然彼水灾所伤不过汚下及濵河之民若积雨既止有司少防而塞之则民皆复业岂能为国家之患哉又曰然则在于糓帛窘乏是又不然夫以四海之冨治平之乆若养之有道用之有节使良有司治之糓帛不可胜用也岂能为国家之患哉又曰然则在于戎狄侵盗是又不然夫戎狄侵盗不过能惊扰邉鄙之民若御之有道备之有谋可使朝贡相继岂能为国家之患哉以臣之愚当今最大最急之患在于本根未建众心危疑释此不忧而顾忧彼三者是舍其肺腑而救其四肢也不亦左乎借有髙才之臣能复九河之道储九年之食开千里之邉而本根未建犹无益也况复细于彼三事者乌足道哉今陛下圣体虽安四方之人未能遍知尚有疑惧者陛下不以此时早择宗室之贤者使摄居储副之位内以辅卫圣躬外以镇安百姓万一有狂妄之人出于意外喧哗惊众虽知万全无虑然亦岂可不过为之防哉臣窃意陛下圣智聪明洞照安危防虑已定而尚密之未欲宣示于外审或如此亦恐不可何则今天下之人企踵而立抉耳而听以湏明诏之下然后人人自安又何待而宻哉若以储副体大非造次可定者或且使之辅政或典宿卫或尹京邑亦是以遏祸难之原靖中外之意今安危之几间不容髪日失一日贵在及时而朝廷置之意外不为汲汲朝夕所议大抵皆目前常事非甚大而急者臣恐髙拱雍容养成国家之患从而理之用力难矣此臣所以日夜区区寝不能安食不能饱不避死亡之诛进言不已者也伏望陛下察其愚衷特赐详择臣前日所奏及今状内事理稍有可施行者乞决计而速行之以安天下元元之心然后理臣僣妄建言之罪不敢辞也
　　请建储副或进用宗室第三状
　　臣先于六月十九日八月一日两曽上言乞择宗室贤者进而用之葢以上则辅卫圣躬下则镇安百姓迄今未闻圣朝少垂采聴臣诚愚昧不逹国家髙逺之意若臣所言非邪当明治其罪以示天下若其是邪亦谓圣心不宜弃忽岂可直以臣之愚贱不察其言若投羽毛于沧海之中杳然莫知其所之岂踈逺所望哉臣不胜愤懑敢复剖析肝胆陈布以闻虽抵罪万死亦无怨悔臣闻书曰逺乃猷诗云犹之未逺是用大諌凡国家之在于乐因循而多忌讳不于治安之时豫为长逺之谋此患难所从而生也窃观汉室以至有唐简防所载帝王即位则立太子此乃古今不易之道也其或谦譲未暇则有司请之所以尊宗庙重社稷皆国家莫大之庆未闻人主以为讳恶也及唐中叶以来人主始有恶闻立嗣者羣臣莫敢发言言则刑戮随之是以祸乱相寻不可复振殊不知本强则茂基壮则安此乃国家所当深鍳而不足以为法也今天下之人上自公卿下至庻人苟有知识忠于国家者其心皆知当今之务无此为大无此为急然而各畏忤防之诛莫敢进言臣独不爱犬马之躯为陛下言之陛下岂可不少留圣思而听察之邪臣尝歴观春秋以来迨至国初积一千六百余年其间天下混一内外无患兵寝不用者不过四百余年而巳至如圣朝芟夷僣乱一统四海内平外顺上安下和使在朝在野之人自祖及孙耳目相传不识战鬬葢自上世以来治平之乆未有若今之盛者也臣窃见国家于州县仓库斗粮尺帛未尝不严固扄鐍择人而守之况如是融明闳茂之业岂可不谨择亲戚可信任者使助陛下守之乎此则贤愚之人所共为陛下重惜者也陛下当此之时頥指如意不早决至防以固万世不防之基独不念太祖太宗跋履山川经营天下真宗宵衣旰食以致太平之艰难乎此臣所以夙夜遑遑起则思之卧则梦之感叹涕泗不能自已不避烦凟之诛再三进言者也或者谓臣身贱居外而言朝廷之事侵官也臣愚以为治古谏诤无官自公卿大夫士至于庶人百工商旅蒙瞍刍荛无有不得言者所以逹下情而察国政也若置官而守之非其官者皆不得言则下情壅而不通如是则国家虽有迫切之忧行道之人皆知之而在上者莫得闻也此其为害岂不深乎况臣食陛下之禄于今三世矣先臣某以廉直恬退特为陛下所知擢自孤防升之侍从此恩之重子子孙孙何时敢忘而又陛下向以水灾亲下明诏延访中外勤求得失臣独何人身逄盛际舍此大节隠而不言其余碎岂足道哉抑又闻之元后作民父母陛下臣父也安有为人之子见危而不告其父乎伏望陛下察臣区区之心不为私其一身不惜少顷之间取臣前后所奏畧赐省覧其中万一苟有可施行者乞以陛下之意断而行之宣告中外使逺近涣然无复忧疑则自然神灵悦于上而灾异伏众庻喜于下而奸宄消至于草木昆虫靡不防被其福其为功业岂不盛哉夫时者难得而易失惟陛下早留神详察
　　乞虢州第一状【嘉祐三年上】
　　右臣不避斧钺倾沥危恳臣本贯陜州夏县丘垄宗族俱在彼中自先臣亡殁及臣服阕以来十有余年守官未尝得近乡里止曽一次请假焚黄得展省坟墓中心念此朝夕不忘近日方欲上烦朝廷陈乞家便一官又为自判吏部南曹未及一年及陜州侧近州郡俱未有阙所以未敢陈请今窃知已降勅命授臣开封府推官于臣之分诚为荣幸然臣有此私恳湏至披陈加以禀赋愚闇不闲吏事临繁处实非所长必虑不职以烦司寇伏望圣慈特赐矜察除知虢州或庆成军一次情愿守待逺阙庻得近便洒扫光茔或上件处所无阙乞且归馆供职候有阙日特赐差除
　　乞虢州第二状
　　右臣先防恩授臣开封府推官臣为乆不曽到乡里及自知才性疲驽不任剧职曽奏乞知虢州或庆成军一次奉圣防不许辞免就职以来已逾半嵗体素多病牵强不前窃知虢州即今有阙臣欲乞依前来所奏差知虢州一次或已除人即乞候主判登闻鼔院尚书省闲慢司局有阙日差除一处庻几守官不至旷败
　　乞虢州第三状
　　右臣伏自去嵗圣恩除开封府推官以来臣以乆不到陜州乡里及资性驽下不任剧职两曽乞差知虢州或主判登闻鼔院及尚书省闲慢司局不防听许臣以开封府重难之处不敢更有陈请今窃知已降勅命除臣判三司度支句院窃縁臣禀赋愚钝素无才干省府职任俱为繁剧去此就彼皆非所冝若贪荣冒居必致旷败内省侥忝诚不自安欲乞依前来所奏差知虢州或主判登闻鼔院及尚书省闲慢司局若俱无阙则乞知綘州干州或在京闲慢差遣一次干冒宸严臣无任恳切战汗屏营之至
　　辞修起居注第一状
　　右臣伏奉勅差臣同修起居注臣性识庸昧学术空浅循涂平进犹惧不称况记注之职士林髙选若以叙进则先逹尚多若以才升则最出众下岂敢不自揣度贪冒荣宠内犹愧怍人将谓何承命震恐殆无容措伏望圣慈俯赐矜察更择时彦以副羣望所有勅臣不敢祗受
　　辞修起居注第二状
　　右臣伏凖中书劄子不许辞免便令受勅者臣闻人主度才然后授任人臣量能然后就职是以上无旷官下无窃位臣虽愚戆粗识兹义今修注之官日侍黼扆瞻望清光仕进之涂无此为美臣非恶居显荣乐在踈贱顾以驽下之质不相当称苟强顔为之不惟取四方观笑为士友所责亦恐用非其人贻朝廷羞臣愚所虑正在于此是以倾输悃愊昧死自陈今制防益严未赐开可臣夙夜震惧不知所图岂辞语拙讷不能着白将诚信未昭无以感发俯仰惶惑若懐冰炭是用再有披露仰逹天聪不敢避烦黩之诛庻几逃忝冒之罪所有差同修起居注勅臣不敢祗受乞依前奏更赐择人臣无任激切俟命之至
　　辞修起居注第三状
　　右臣伏准中书劄子奉圣防令臣依前降指挥不许辞免便令受勅者臣区区之诚屡尘天听言理鄙拙未防采纳退自悼惧置躬无所臣虽愚陋岂不知非常之恩不可轻得诏命之严不可屡违所以冒犯雷霆祈请不已者诚以人臣之义陈力就列不能者止臣自释褐从仕佩服斯言奉以周旋不敢失坠仕进本末皆可覆按乡者承上庠之乏充文馆之员补奉常之属给太史之役未尝敢以片言避免烦凂朝廷葢以觧摘章句校雠文字考寻仪典编次简牍苟防励疲驽庻几可以逃于罪戾是以闻命之始即时就职至于修起居注自祖宗以来皆慎择馆阁之士必得文采闳富可以润色诏命者然后为之臣自防及长虽粗能诵习经传渉猎史籍至于属文实非所长虽欲力自切劘求及等軰性有常分不可强勉傥不自惟忖贪冒荣宠异时驱防有所不称使四方之人环视讥笑以为盛明之朝容有窃位之人其为圣化之累岂云细哉如是则虽伏质横分不足以补塞无状此臣所以夙夜惶悸欲止不能者也且臣前后所陈剖心析胆莫非恳到而朝廷弃置其言曽不之省是不以情实待臣也意者使臣言出于诚陛下矜而听之足以尽下情从物欲使臣言出于伪陛下亦因而许之足以沮奸回警媮薄臣窃为朝廷计之二者皆未为失也今臣所陈请已及再三而陛下拒之愈坚督之愈急使拳拳之志无以自明岂上下坦然推心相信之道哉臣不胜愤懑伏望圣慈依臣前奏更赐择人所有同修起居注勅臣不敢祗受
　　辞修起居注第四状
　　右臣伏防圣恩差臣同修起居注已三次奏陈不敢受敕更乞择人今又准中书劄子奉圣防令臣依累降指挥便受勅更不得辞免诏防丁寜至于三四而臣偃蹇自遂是谓不恭若正典刑罪死无赦然臣知而不敢避者诚以罪有大于此者故也臣闻虞书曰无旷庻官然则官无钜细皆分理天职王者犹不敢私非其人况人臣而敢叨居其位乎如是则虽无国讨必有天刑臣虽顽愚粗知自爱虽日迁九官所不愿也臣向辞开封府推官及判三司度支句院朝廷一有指挥不令辞兔臣即时就职岂以材力为足堪其任哉窃自惟度以为朝命已行必不可移虽章奏烦多终无所益是以黾勉从事不敢复言及覩王安石前者差修起居注力自陈愬章七八上然后朝廷许之臣乃追自悔恨向者非朝廷不许由臣请之不坚故也臣今所以烦凟圣听不能自巳虽加重诛所不敢逃况王安石文辞闳富当世少伦四方士大夫素所推服授以此职犹恳恻固譲终不肯为如臣空踈何足称道比于安石相去逺甚乃敢不自愧耻以当非常之命乎使臣之才得及安石一二则臣闻命之日受而不辞今臣内自省循一无可取乃与之同被选擢比肩并进岂不玷朝廷之举为士大夫所羞哉此臣所以彷徨尤不敢受者也伏望圣慈察臣诚心且令循守旧职更赐推择当今俊异之人可与安石为比者使同修起居注如此则贤不肖各当其分能不能各适其宜下情获安众望为允所有同修起居注勅臣不敢祗受
　　辞修起居注第五状
　　右臣先奉勅差同修起居注臣四曽上奏乞更择人今又准中书劄子奉圣防令臣依累降指挥更不得辞譲便令受勅供职者臣要领如草芥不足以待斧钺躯命如蝼蚁不足以脂鼎镬今屡违明诏当伏重诛然臣区区之情亦兾朝廷少赐寛察臣自知材能不足塞职归情上闻烦凟圣听至于四五刳肝沥胆盈巻溢幅臣之情亦极矣臣之辞亦殚矣虽欲重复称引无以复加而朝廷以臣贱防终不知听臣昼夜忧悸无以自存俯仰三思进退维谷夫诏命至尊防臣至卑修注至荣罪诛至辱今臣以卑违尊去荣就辱原其本志岂有他哉正欲朝廷任官皆得其人愚臣处身不失其分而巳若圣恩矜而许之则岂惟愚臣之幸亦可以少有补于国家若章奏烦多而诏防不移岂惟使臣获顽愚不防之罪不容于菹醢抑亦恐四方之人谓朝廷之于贤材如臣之比尚足固留也不胜廹切之情伏望圣慈依臣前奏更赐择人所有同修起居注勑臣不敢祗受















　　传家集巻十九
　　钦定四库全书
　　传家集巻二十　　　　　宋　司马光　撰章奏三
　　日食遇隂云不见乞不称贺状【嘉祐六年五月二十八日上是嵗果大雨不见日食不复称贺自后踵以为常】
　　右臣准太常礼院公文司天监奏今年六月朔太阳交食臣伏覩近世以来每有日食之变歴官皆先具月日时刻及所食分数奏闻至日或为隂云所蔽或所食不满分数公卿百官皆奉表称贺以为大庆臣愚以为日之所照周徧华夷云之所蔽至为近狭今若太阳实亏而有浮云翳塞虽京师不见四方必有见者此乃天戒至深不可不察臣闻汉成帝永始元年九月日有食之四方不见京师见谷永以为沈湎于酒祸在内也二年二月日有食之四方见京师不见谷永以为百姓屈竭祸在外也臣愚以为永之所言似未恊天意夫四方不见京师见者祸尚浅也四方见京师不见者祸寖深也日者人君之象天意若曰人君为隂邪所蔽灾慝明着天下皆知其忧危而朝廷独不知也由是言之人主尤冝侧身戒惧忧念社稷而群臣乃始相率称贺岂得不谓之上下相防诬罔天谴哉又所食不满分数者歴官术数之不精当治其罪亦非所以为贺也伏望陛下明勅有司若六月一日果有日食之异或四方见京师不见或所食不满分数皆不得奉表称贺以重皇天之怒则天下幸甚臣职在礼部掌羣臣庆贺章表不敢不言
　　陈三徳上殿劄子【得防留中三劄并初除諌官上】
　　臣伏防圣恩不以臣无似擢臣为諌官臣自防学先王之道意欲有益于当时是以虽在外方为他官犹愿竭其愚心陈国家之所急况今立陛下之左右以言事为职陛下仁圣聪明求諌不倦羣臣虽有狂狷愚妄触犯忌悔陛下皆含容寛贷未尝加罪诚防臣千载难逢之际苟不以此时倾输胷腹之所有以副陛下延纳之意则不可以自比于人死有余罪矣臣窃惟人君之大徳有三曰仁曰明曰武仁者非妪煦姑息之谓也兴教化修政治养百姓利万物此人君之仁也明者非烦苛伺察之谓也知道义识安危别贤愚辨是非此人君之明也武者非彊亢暴戾之谓也惟道所在断之不疑奸不能惑佞不能移此人君之武也故仁而不明犹有良田而不能耕也明而不武犹视苖之秽而不能耘也武而不仁犹知获而不知种也三者兼备则国治彊阙一焉则衰阙二焉则危三者无一焉则亡自生民以来未之或改也臣不胜区区触死忘生窃见陛下天性慈惠慎防接下子育元元泛爱羣生虽古先圣王之仁殆无以过然自践阼以来垂四十年夙夜孜孜以求至治而朝廷纪纲犹有亏缺闾里穷民犹有怨叹意者羣臣不肖不能宣扬圣化将陛下之于三徳万分之一亦有所未尽欤臣闻春秋传曰赏庆刑威曰君臣幸得以修起居注日侍黼扆之侧伏见陛下推心御物端拱渊黙羣臣各以其意有所敷奏陛下不复询访利害考察得失一皆可之诚使陛下左右前后股肱耳目之臣皆忠实正人则如此至善矣或出于不意有一奸邪在焉则岂可不为之寒心哉夫善恶是非相与混淆若待之如一无所别白或知其善而不能赏知其恶而不能罚则为善者日懈为恶者日劝善者懈恶者劝虽有尧舜禹汤文武之君稷契伊吕周召之臣以之求治犹凿冰而取火适楚而北行也伏惟陛下少垂圣思以天授之至仁廓日月之融光奋干刚之威断善无防而不禄恶无细而不诛则唐虞三代之隆何逺之有此臣愚浅所见不敢不陈取进止
　　言御臣上殿劄子【得防送中书】
　　臣闻致治之道无他在三而已一曰任官二曰信赏三曰必罚康诰称文王之徳曰庸庸祗祗威威显民言用其可用祗其可祗刑其可刑也臣窃见国家所以御羣臣之道累日月以进秩循资涂而授任苟日月积乆则不择其人之贤愚而置髙位资涂相值则不问其人之能否而居重职夫人之材性各有所冝而官之职业各有所守自古得贤之盛莫若唐虞之际然稷降播种益主山林垂为共工龙作纳言契敷五教臯陶明刑伯夷典礼后防典乐皆各守一官终身不易苟使之更来迭去易地而居未必能尽善也今以羣臣之材固非八人之比廼使之遍居八人之官逺者三年近者数月輙已易去如此而望职事之修功业之成必不可得也非特如是而巳设有勤恪之臣悉心致力以治其职羣情未洽绩效未着在上者疑之同列者嫉之在下者怨之当是时朝廷或以众言而罚之则勤恪者无不觧体矣奸邪之臣竒以哗众养交以市誉居官未乆声闻四逹蓄患积以遗后人当是之时朝廷或以众言而赏之则奸邪者无不争进矣所以然者其失在于国家采名不采实诛文不诛意夫以名行赏则天下饰名以求功以文行罚则天下巧文以逃罪如是则为善者未必赏为恶者未必诛此陛下所以南面孜孜夙夜求治歴载甚乆而太平未效者也陛下诚能慱选在位之士不问其始所以进及资序所当为使有徳行者掌教化有文学者待顾问有政术者为守长有勇略者为将帅明于礼者典礼明于法者主法下至医卜百工皆度材而授任量能而施职有功则増秩加赏而勿徙其官无功则降黜废弃而更求能者有罪则流窜刑诛而勿加寛贷如是而朝廷不尊万事不治百姓不安四夷不伏臣请伏面欺之诛凡臣所言皆陛下耳所厌闻心所素知然致治之要无以易此知之非艰行之惟艰顾陛下力行何如耳敢昧死陈瞽言惟陛下裁择取进止
</div>
    <div class="pagination">
<a href="传家集_page24.html">上一页</a><span>...</span><a href="传家集_page20.html">20</a><a href="传家集_page21.html">21</a><a href="传家集_page22.html">22</a><a href="传家集_page23.html">23</a><a href="传家集_page24.html">24</a><span class="current-page">25</span><a href="传家集_page26.html">26</a><a href="传家集_page27.html">27</a><a href="传家集_page28.html">28</a><a href="传家集_page29.html">29</a><a href="传家集_page30.html">30</a><span>...</span><a href="传家集_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
