<!DOCTYPE html>
<html>
<head>
    <meta charset="UTF-8">
    <title>彭城集 - 第 1 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>彭城集 - 第 1 页/共 38 页</h1>
    <div class="content">　　钦定四库全书　　　　　集部三
　　彭城集　　　　　　　　别集类二【宋】
　　提要
　　【臣】等谨案彭城集四十巻宋刘攽撰攽字贡父号公非与兄敞同登庆厯六年进士第官至中书舍人事迹具宋史本传称攽未冠通五经博览羣书沈作喆寓简亦曰国朝六经之学自贾文元倡之而原父兄弟为最髙司马光修资治通鉴自辟所属极天下之选而任史记前后汉书者攽也其知兖亳二州以不能奉行新法黜监衡州盐仓哲宗初起知襄州入为秘书少监钱勰草制极称其词艺其后以直龙图阁出知蔡州孙觉胡宗愈苏轼范百禄交荐之言攽博记能文章政事侔古循吏身兼数器守道不回乃召拜中书舍人苏轼草制称其能读典坟邱索之书习知汉魏晋唐之故其殁也曽巩祭文有曰彊学博敏超絶一世肇自载籍孔墨百氏太史所録俚闻野记延及荒外阴阳鬼神细大万殊一载以身下至律令老吏所疑故事旧章盈廷不知有问于子归如得师直贯傍穿水决矢飞一时书林众俊并驰满堂贤豪视子麈挥云云葢一时廷评士论莫不共推即朱子于元祐诸人自洛党以外多所不满而语録云贡父文字工于摹仿学公羊仪礼亦复称之岂非攽学问博洽词章奥雅有不可遏抑者乎史载所着诸书有文集五十巻五代春秋十五巻内传国语二十巻经史新义七巻东汉刋误四巻诗话二巻汉官仪三巻芍药谱三巻今所存者自诗话以外惟东汉刋误散附北监本后汉书中未见孤行之本芍药谱亦仅而不亡文集则宋史艺文志文献通考俱作六十巻明文渊阁书目有彭城集十五册不列巻数今所传三刘文集仅有公非集一巻凡诗四首文二十三篇葢掇拾于散佚之余多所阙漏即宋文鉴所选者且不尽载其他可知至以刘顔之辅弼召对序误属之攽舛缪尤属显然珠不足据今检永乐大典所载篇章尚富葢即据彭城集收入谨掇拾排比厘为四十巻较之原书所少不过十之一二与新编其兄敞公是集钜制鸿裁旧观几复在北宋诸家中可谓超轶二孔而凭陵两宋者矣乾隆四十九年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀



　　钦定四库全书
　　彭城集巻一
　　宋　刘攽　撰
　　赋
　　鸿庆宫三圣殿赋【并序　案此赋见宋文与永乐大典原本互有差讹今校改】臣防见陛下追述祖考崇奉明祀新作三圣殿以昭孝明功于天下臣以文学中第太常试官秘书目覩盛事不敢以鄙薄自绌辄作古赋一篇以歌咏盛徳昔灵光景福之作世称其美丽然其所谓壮大不出雕刻画缋文彩之煌煌而已又盛道工人之巧民力之众材木之多金玉之伟臣以谓王者有作则必智者献其巧壮者输其力山林不敢爱其材府库之聚皆所供亿也是物理之常不足以夸大臣愚窃陋之若夫天命废兴之际圣王授受之符非敏智通达未有能究知其始终者固难为寡见浅闻者道也臣窃大之是以畧所陋而张所大不敢仰希风人雅颂之列庶几有其志云尔
　　盖上帝之所以选建明圣命以天位者乃所以享徳而报功焉未有徳盛于前功播于后而其子孙寂寥千载无声者也贤哲所谈六籍之云徳莫着于有虞功莫隆于五臣禹平水土夏姒以家司徒后稷是教是食肇商兴周厯载数百臯陶大理五刑以明于其苖裔乃兴于唐若夫董淳耀以攸司奏庶民之鲜食焚山烈泽害服妖息鸟兽咸若草木允殖固伯益之力焉天报以位俾秦周继于其子孙诬祖不绍去火即水叛礼尚刑法以惨急然犹并六国一天下而不知变于初二世以毙非天不相朕虞之后乃其否徳得罪于祖而断弃也惟伯益之功未报是以大命复集于赵氏焉五代丧徳九土分裂海水横流民用垫溺鸟兽昌炽黔首失职滔滔惑惑葢若洪流之未辟于是太祖乘火而帝继益之功天胙吉土曰惟商丘是为星火大辰之居亦曰明堂布政之由出潜离隠或跃在渊以有九有百度正焉削祸戡乱出民涂炭风挥日舒天地正观荆燕吴蜀楚越梁冀慑威懐仁奔走失气崛强者执服柔从者加赐太宗承之真宗成之登封降禅矢直砥平巍巍乎邈三五而俦俪彼汉魏之琐琐曽何比京夫伯益始掌火而底绩茂宋以火帝兴于火墟天之报施岂不昭昭可推而类也哉且夫积功以凝命而创业因物以胙土由土以建号乐以反初礼不忘其本是故作于原庙建之别都三圣鼎列大厦以居以答景贶以昭成功俾子孙知厥所由亿兆仰徳而不穷也厥后烈风云雨电雷震曜儆戒于下滥炎流烧天子怵于大异反已正徳伏念七年乃其有得曰天以徳训予而以威震予依类托谕予敢不信夫政不变不足以日新礼不修不足以化民天之示人若曰政礼之敝虽祖宗之为犹当勿惮乎改更于是诏三事饬九卿和布揆于旧政载损载益以承天诫以举圣职夫既天行而日白矣乃复閟宫奬夫神衷三后在天对越上穹经之营之不日成之闳伟竒丽所以使宫寝之勿逾也清闲窅密又鬼神之所都也絜百围而置楹兮度千仞以架栋择一木于万章兮顾余羡者犹众般倕人之俦献巧而林立兮莫不心竞而贾用亘长廓其如城兮辟重门其似洞栾栱粲其如星兮侏儒屹其承重如翚斯飞如鸟斯革兮诚可栗其将动阖隂房之密静兮虽六月其必寒辟阳荣之敞丽兮葢中夜而已旦渉广除而径上兮每百尽而一级歴青珉之莹滑兮曽不得而侧立顾风雨之在下兮足以避夫燥湿良非人力之所为兮宜鬼神之攸集于是使夫设色之工后素之巧想像形容图写必效夫其龙顔日角天质之颙昂兮臣乃今知真人之异表于是驾銮辂登玉虬千乘万骑云动而景附兮想平生之豫游旂常缤纷以赩翕兮钟鼓轩轰箫管发而啁啾杂鱼龙之竒技兮蜿蜒曼延于道周百神纷而并迎兮出阊阖而御夫龙舟尔乃川后静波屏翳息风舳舻相衔若复道之延属兮亘千里而相通百工备官而夙设兮棹夫讙呼而奏功惟吉行之五十兮余日力而靡穷既届既止威仪若初以幸夫夀宫乃即前楹以修祀事威神如在望之可畏殚金玉以备用罄飞潜以荐味帷帐筦簟之安肆几杖笔硏之储偫靡一物之葢阙兮所以广孝思而尽心志也守臣侍祠罔不肹饰既事而旋閟而莫觌列仙之儒偓佺之伦迎神颂只于其侧若夫祝融重黎相土阏伯固已喜动乎魄情见乎色防清跸而睎盛徳也巍巍大哉不可得而记巳且夫天命之不忘人主之大寳也祖宗之有继子孙之勿替也兹圣王所以正统垂业超商迈周防嗣锡羡贻厥孙谋使万有千歳得以晞风而承流也遂作颂曰
　　崇崇商丘大火主兮曰宋之兴道是配兮建邦设都以有九土兮有皇上帝明徳辅兮伯益之功邈不可忘兮三圣承承有烈光兮奕奕寝庙神翺翔兮胥千万年尚无疆兮
　　葺所居赋【并序】
　　治平三年秋京师大雨涌水出民舍多垫壊者予所居独完整无恙及止加葺其垣墙因为小赋
　　赜至理之茫昧兮同寓形于一区任所遇之则然兮夫孰贤而孰愚彼每正而或祸兮亦用拙而自如虽背阪而向隍兮将愈乎广厦之宴居嵗荒落之淫兮涌虽出而为灾汩波流之罔极兮浩潺湲而无涯栋梁圯而弗支兮堂坛荡而为溪何昔日之髙明兮今直委而污泥彼携持之与抱负兮或耄耋之与孩婴念独不保其阖庐兮亦有朱户之亡其闬闳将鬼瞰之使然兮固天理平其不平也愧予居之僻陋兮岂择处而淹留四邻耸而逋逃兮恨众人之我尤福莫大于无过兮顾舍此其何求葺垣墙而圬墁兮其托喻以监予曰全生之近道兮念无厌其所居云尔
　　写忧赋
　　悲四序之骤失兮哀逝者之不复春与秋其几何兮霜与露其俱续稚呱呱而既食兮墓积草而已宿追音声而在耳兮悼容色而记目愿一见而无期兮情可杀而逾毒徴图书于疑似兮索梦魂于因想虽可得其髣髴兮嗟暂觏而复往盻黄鹄之怨别兮余犹防其单飞雉朝雊而泄泄兮牧犊子感而陈诗心郁悒而怊怅兮何使予懐之不夷昔闻道于贤者兮虽忘而未信谓生为劳役兮谓死为归人今吾百忧之丛中兮既积月而累辰何重负之如是兮愿脱去而奚因彼防然而无知兮独甘寝于巨室天地覆坠之不闻兮谅絶世而愉逸伊圣言之可徴兮悼吾学之不竞不窒隙于未兆兮顾饮药而加病遂迷途而不反兮非智士之能竟排多虑而去妄兮引至理而自镜虽既往之不追兮庶来今之能定
　　不寐赋
　　忳郁悒其冯中兮何鉴寐其弗夷方永夜之未艾兮廓静处而长思悼既往之弗及兮慨来今之曷知绪将絶而复续兮精发越而淫移倐四海其再抚兮冺万期乎须叟武胜殷而归周兮天保定其千亿叔旦兼乎三王兮仰勤思而有获孔潜精于好学兮致愤懑于无益乐好善而用鲁兮孟见喜乎顔色仁弗遇于卫顷兮愿奋飞而不得繄视氛而见祥兮献肇谋乎虞虢彼逺虑之与近思兮智与愚皆从其职良民生之多艰兮嗟以心为形役君子有不安其命兮小民有不度其力非蚊虻之噆肤兮曽内懐于大棘惟昔梦之蘧蘧兮既怅然而独寤亮伐柯之不逺兮何内韄而罙固睎圣人之大觉兮緜万世而不遇幸曲肱而自怡兮度无迷于初度
　　鬭蚁赋
　　邈干覆而坤载兮固悠逺而无极丛万族于厥中兮既生生而息息虽至大之可倪兮犹至精之可识谅擅已而自用兮羌是非之増积嗟子驹兮何为諡公字小兮纷纷而离离好恶利害之发兮谁其尸之慿怒积怨兮交战而在斯何矜很之若是兮怙恃凌弱之不移欲一究其端而不得兮聊索数而推之夫其列壤分国穴垤重袭硕鼠之所不容兮蜉蝣不可以径入岂天壤之偪隘兮曽分土之汲汲化饭以为子兮祝腐以为民其生孔易兮其众实殷夫其子孙千亿兮固鲜爱而靡亲又岂有珠玉皮币兮肇乎祸乱之因若是则鬭其可已羣嬉散游足以已矣夺防篡寡何足美矣岂树之君而患乱甫起抑天之有时兮故将而不能自止也嗟子兮汝独何诛观世之有鬬兮曽何足以尔殊饕他人之有兮慊已之无妄刦于无用兮矜多于有余一已之不保兮顾有志于九区夫岂无大人之旁观兮諡之陋而名之愚也呜呼
　　秋懐赋
　　世量力以为智兮孰不自师其成心不强短以被修兮亦各济其所任葢周任之明清兮予尝服于徳音性专直其似愚兮遂底滞而废沈惟古人有不遇兮亦奚慨于斯今昔既冠而从仕兮冀陈力而帅职何日月之不淹兮亹亹至乎不惑世与我岂其异衷兮増余懐之黙黙数废日而倍参兮愿自竭而安得将奔而及事兮愧初心而变色譬游者之无术兮念愈躁而愈没荷众贤之并容兮曽介善之不遗辱兴亷之末举兮遂以造夫攸司君之门不可以径入兮既待诏而厯时惟褊心之狷狭兮曽绳墨其自持诚诡遇其犹获兮虽得兽而耻之信天命之有在兮非知勇其孰勿疑时既秋而凉风兮草木落而变衰日月丽于西厢兮蟋蟀迅而鸣悲阅四序之代谢兮既逝者之如斯悼我心之弗获兮起惆怅而称诗
　　射豹赋
　　悲抗独之难立兮何有用之必害不信孚于弗争兮虽忘懐其获罪齿恒足以自保兮而陨夺于多辈彼南山之珍兽喻变化于君子或隠雾而不食亦胥疏而视履猛毅资于天成文彩蔚乎自已伊麋鹿之强圉与麏麚之儗儗虽腾趠其不羁固指掌之所昧何众吠之防防兮羌朋很而曹戾竞张目而涎吻兮众遮道而觑伺谅勇怯之不敌兮非乃心之攸畏忽机辟之潜发兮遂解脰而丧精爪牙曽不得而少用兮贻猃猲之成名吾固知夫皮毛之为患兮而党与之足惩嗟物类之相召兮必机数之潜用非明哲之周万兮未有不隳于众故曰刳心去智万人不谋和光同尘乃与道俱彼形谍而成光与饰慧以矜愚材愈大而増累虽防末而可图
　　崆峒山赋【并序】
　　临汝西有崆峒山其下即广成泽按庄子黄帝闻广成子居于崆峒之上故往见之庄子虽多寓言无实然此崆峒广成适皆同处意其真有所谓广成子者也又大隗居具茨之山黄帝至襄城之野而迷皆与崆峒相近事未必皆虚也予因作崆峒山赋
　　驰平原之旷旷兮登隐弅之髙丘林蓁蓁而云茂兮树参天以相缪鸟哀矜而思侣兮兽衔草而羣逰即崆峒之旧址兮访成子之所留乌乎服天下之为至美兮夫岂知圣人之绪余独修身为妙本兮窈静黙以虚何轩辕之徇齐兮而犹特室白茅三月而闲居顺下风而稽首兮曽南面而晏如彼非至人不能以下人兮信崇高之叵娱谓庄生之寓言兮羌林麓其未改瞻具茨之髣髴兮知大隗之所在尝迷道于襄野兮七圣偕而无悔得要道于牧马兮称天师于再拜悲世俗之狭隘兮疑至言于否躗航汚渎之浅狭兮僣瀛海之浮汇守穾奥之荧烛兮昧白日之辉晒追古人之不可及兮独临风而悲慨彼六相之辅治兮曷四海而弗宁名百物而垂衣裳兮云门用而告成尚纡思于荒泽兮勉闻道于长生岂在野之不可蔽兮固前修之所营眇抽思而成章兮庶来今而作程
　　棊赋
　　惟夫太朴之未判兮圆方浑而无际倐物生而有象兮乃置同而立异迨数起而滋生兮纷万彚而多事此奕棊之始置器也于是乎经纬纵横封畛逺迩包穹昊之度数兮极厚地之疆理局有上于方罫兮信宇宙之异此念巧歴所不能究兮兹古今所以心而不已也咨白黒之相反兮譬寒暑之进退宁我盈而彼虚兮况生杀之与成败智诈殽然而并用兮莫不矜多而务大有一言可以行之者兮惟见几而得先众蚩蚩而我随兮乃収功于万全伊昧者之弗察兮虽服膺而拳拳暨应变而赴敌兮常操末而寘颠或败形已兆力鬬未悟忽焉颠仆兮乃悔其辨之晩暮与覆车以同轨兮孰若易辙而遵路或狃快小利死生契阔虽得隽于锱铢兮而外势其已夺或决机两阵间不容思彼多算其泰然兮既先据于便地谓戡敌而致果兮顾自戕而陨毙论兹艺之防眇兮奄众技而首出语之有道兮用之有术诚巧拙其天予兮莫可得而齐一贵不能得之于贱兮义况老耆而不屈太上贵徳服不以力审布置以隂阳兮谨裁度于绳墨故撄之者无抗诈之者必北其次狙诈诡为奋其秘算或见易而守难兮或取近而先逺虽侥幸而全胜兮亦蹉跌而事反靡精心而极意兮每随手而应疾贪彼虚之可乗兮忘已力之未实窃冀幸于弗觌兮故虽获而逾失何度量之相越兮乃倍蓰而十百甘受责而无辞兮虽三五而不敌或腾口而携诈兮或匿智而叵测或同行而习熟兮或旁观而少得或乗势而亟捷兮或衒利而加惑故每譬于用兵兮擅庙畧于筹画必知已而知彼兮保常胜而有获
　　诋风穴赋
　　背崧右洛兮维汝泱泱左界韩郑兮前闗鲁阳陵丘曼延兮土膏脉良生植遂茂兮厥夭且长咨飘风兮胡很而狂乗冬肆威兮怒号以常通昼亘夕兮日月夺光宇宙昏惑兮颠倒黄折枝排根兮松桂毁伤冲空动楗兮披户登堂兽亡其曹兮鸿鹄失翔问谁尸之兮底此不祥曰兹穴之诡异兮窃神之机幽崄穷竒兮狭中不夷鼓舞蜚亷兮招揺南箕平居无事兮淫乐而尔为歴九州而遐观兮孰乐土其若此独蛮夷之僻陋兮乃自古记之矣邈炎州之荒忽兮汩大海其千里上雾下潦兮垫隘瘴疠魑魅羣逰兮乐人之死蓄为风兮防毒疵疠扶涛驾山兮舟航麋毁歴日旋时兮然后得已西极旷荡兮隂碛无垠流沙不波兮瀚海无泉五谷不生兮蓬棘蓁蓁热风之来兮天地翳昏触肥为痏兮四肢若燔亦幸有老駞之先知兮呜呼而告言归命野兽兮厪焉得存彼鬼方之幽昧兮固宜以然慨中土之与邻兮不僻不偏胡穴神之忍兮固蔽以顽用夏变夷兮至于髦蛮外百里而不同兮兹邑独为匪民帝之高居兮临照在下虎豹服仁兮九阍莫阻巫咸上愬兮帝命斯许巨灵夸娥兮干其絶膂抜山投石兮北海之渚大野夷爽兮八风攸叙号令专一兮莫予或侮防常圣时兮维民所取穴神虽悔兮夫孰闵汝
　　彭城集巻一
　　钦定四库全书
　　彭城集巻二
　　宋　刘攽　撰
　　赋【案攽序公是集以律赋列之外集今畧仿其意故以律赋列第二巻】
　　臯陶戒舜在知人赋
　　惟舜徳所以大圣非自为其与人而同者盖择善而从之执两竭而用其中志存乐取见一行而莫之御众岂遐遗缅思古人实惟虞氏审万物之备我体至人之无已盖夫虑善以动则自用者小焉与人同功而任事者贵矣察言好问但见其闻斯行之明目达聪孰有夫怨乎不以若乃耕稼以力陶渔是亲试诸难而兴事纳于麓以明民然后讴歌之所属厯数之暨身曷注措之天若奚持循之日新夫何为哉徒正面而防已弗可及巳常稽众以从人且夫羣于人者物莫能离同于善者徳有常主故我总万彚以兼载人自一言而泛取克协于帝是以谓之重华尚论其人斯弗忘于稽古譬夫山岳之高也其积以细江海之大也其受以虚盖与其足巳而弗及夫孰若忘懐而有余求福不回顾明徳之若此乐告以道靡寸长之失于然则一心之所谋其智也浅一力之所济其功也鲜故道莫贵于因众以宁徳莫大乎与人为善不然者安得侧微在下九男顺而服从登庸受终五臣与而丕显大矣哉不震不盈不伐不矜肆昊天之眷命实亿姓之与能是以姒氏承风闻昌言而亟拜子渊希徳聆介善而服膺世之人行巳也专改过而吝以出众兮为可任以逊志兮为必信然后知善与人同巍巍乎其斯以为舜
　　五星同色赋
　　徳配淳古祥开上天五星之色同矣四海之民晏然验以玑衡察齐辉于七政偃夫金革啓昌运于千年觌干文俯稽皇国伊天事之常象何圣人之合徳时也懐柔乎穷髪之北服叛乎流沙之域人迹所及万防于焉太宁和气致祥五纬由之齐色观夫寥寥太清垂文降精灵台考象而有旧保章啓占而可明逺而望焉若连珠之并彩陈其数也告緜区之偃兵且夫仁义修则金木为之兴祥礼智用则水火由之凝祐羞五事者莫若信载四象者莫如土倬彼如明粲然物覩候其色兮若一问其名兮有五克明克类喻王道之无偏不缩不盈状君徳之周普是以海内蒙福羣生大同鞬櫜之令丕显稼穑之事从隆岂特候于建星当太初之定厯聚于东井告汉祖之成功非皇求于列星惟星依于帝者非星私于我皇惟皇化于天下赫赫垂象巍巍纯嘏察其轨道黎民仰首以观乎彼交光畴人推防而知也甚矣哉天之鉴人也明于视徳之逆祥也防于馨何精祲之晢晢顾神化之冥冥彼以非烟纪轮囷于云瑞占于半月验光华于景星语象则幽微推数则疎逺岂若考五精之同色知七兵之尽偃方将升中而告成功视大道之来反
　　不愧屋漏赋【以君子慎防心无所媿为韵】
　　噫治身莫若慎独求仁在乎表微故屋漏之不媿则君子其庶几诚而明之虽户白之甚迩礼无违者岂顔厚以防讥考垂训于前经达嘉猷于戴记谓夫仁也非颠沛之可舍道也非须臾之能离故中庸之为善欲内外之同致然而十目所视惟愚夫知其不欺一室之闲独至人可以无媿斯盖择善图逺闭邪虑深非曰鬼神之处俨如师保之临仰瞻西北之隅曽微物覩内省光明之徳罔憾余心且夫资之深者处之安为之难者行之慎故不为显晦以殊节出处而易信达黄中之理常只若以存诚念阳厌之方岂儳焉而终吝众谓之微以其弗见世谓之隠以其弗闻蹈先觉而秉哲无慙徳而集勲迩之足以治下逺焉可以事君谨尔燕居自获申申之乐仰夫匪隠罔贻负负之文向若识谢邻几仁亡由已昧知非乎伯玉违好学于顔子则虽志深媚奥宁足逭于多慙名或升堂亦深虞于可耻是知观大者莫若小责有者始于无则善恶不能以理夺贤愚不可以智诬美子思之著书诚为治本稽衞后之兴刺彼实迷途异哉阃奥之间寻墨之所犹内深乎戒惕而外齐其居处则夫朝廷乡党之中复何虞乎失步
　　雕虫小技壮夫不为赋
　　古人之赋词约而防畅今人之赋理弱而文壮原屈宋而弥漫下卿云而流宕岂所谓言胜则道微华盛而实丧者哉观夫纬白经绿叩商命宫以富艶而为主以浏亮而为工家自以为防二南之域人自以为得三代之风差之毫厘譬无异于畵虎得其糟粕殆有甚于雕虫亦犹乐府之有郑卫女工之有纨绮悦目顺意荡心骇耳里人咏叹其繁声妇女咨嗟其絶技亦何足荐之宗庙献之君子哉若乃托兴禽鸟致情刍荛上则恢张乎宫室下则吟咏其笙箫且子虚大人之文无益于讽谏灵光景福之作不出乎斵雕故白玉不毁珪璋安取六义不散体物何有夫残朴为器者匠氏之罪判诗为赋者词人之咎亦奚足以计得失辨能否也是以子云以无益而自悔枚臯以类得而诋諆故曰童子之功壮夫不为且使孔氏用赋仲尼删诗则贾谊升堂而不让相如入室而不辞然无益于王道终见谴于圣师岂非君子务其广大世人竞乎微小故为学者众好真者少非龙变乎诗书之林曷蝉蜕乎尘埃之表必若明敦厚之术闲滛丽之涂言合必乎雅颂道必通乎典谟亦可谓登高能赋宜为天子大夫
　　敌弓赋
　　昔桃弧棘矢成周所以服荆楚楛箭石弩明王所以来东夷伊敌弓之在御亦厥贡之同归想夫极北穷髪千里无草杀气之门回复植物于焉凋槁风霜凛乎无期氷霰积而皓皓非刚强不能以自存故有生而必老粤有乔枚是惟阳干托岩谷而挺本擢云霓而上冠理坚厚而密致根盘深而交贯鹰隼晨击于其傍罴虎暮啸于其畔伊猛毅之攸司虽采择而可惮尔乃落以斤斧附其胶漆弭切象以洁白箫餙桦而柄郁错良金于拊中缋鹿斯之殊质岂既弛而不张谅有直而必屈乏茧丝之为絙乃裂革而加袠虽朴质而可喜得汉巧之十一矧夫俗本射猎士习纵送骋良骥而夸勇腰菆矢而备用驰突乎荆棘之林蔺轹乎防兕之众择肉而后发先得而命中皮毛为之寝处滋味得以众共莫不兴利而除害便已而自奉也岂比夫繁弱之为分器大屈之为宴好顔高之坚和氏之寳载厥美于史册厯千古而擅巧亮万俗之异便吾安得较美而定客好有系而称曰懐柔以礼羁縻以徳逺人是以来宾大弓为其贡职向使威武不竞乎金革文告不行乎邦域是弓也足资乎凶器彼人也孰匪其敌国




　　彭城集巻二
　　钦定四库全书
　　彭城集巻三
　　宋　刘攽　撰
　　五言古诗
　　拟古六首
　　南辕适郢都日与冥山背重生与徇名夙昔不相待藜羮采薇蕨芰制兰为佩游乐天地间安知一身外麒麟鬭大荒日食星见沬夷齐饿西山咨嗟尔胡罪
　　泽陂生芙蕖映此蒲与荷彼美不可逄忧心涕滂沲行乐在及时株林起酣歌欢宴未渠央国门拥干戈巫臣视不悟室家婴祸罗谋已既不忠孰能为君多
　　赵王飞龙驾翺翔羾天关尘土暂反顾金玉髙如山自喻固适志超遥亡愧顔安知马服子军破不得还前亡四十万后复围邯郸虚盈固天理循环乃无端觉寐已不殊何况百岁间嗟嗟道傍子万金非所安
　　秦昭登西山慕与火帝游頽林刋乔木诏世为博筹富贵良未厌夸谩岂知尤投诟苍苍楚灵轻九州涂穷干谿旁众防不可留徘徊饿山泽觉失涓人畴新王固有命玉衣被累囚
　　嵯峨三神山浩荡仙圣游金台冠絶景玉果垂千秋龙伯日已侵巨鼇幸无忧波涛各一隅但见云气浮跂予望可及隠约清浅流大帆交问津长风辄回舟不怨道路邅所悲到无由世主自甘心仙者非有求
　　老莱隠穷楚因与时世隔暮归怪车辙夜起避山泽若人不可见况肯低顔色安知丛台下一旦三千客西邉竟不还嗟哉少良画
　　读黄寺丞十月十三日寄原甫诗因同作
　　寒日流短明凉风起秋色嗷嗷鴈晨翔悄悄蛩夜织节物悲旅人天地亦行客心事已如翁但知头未白黄公青云气畴昔振六翮成纪独不侯长沙尝逺谪卖青门外种豆南山侧浩歌写穷愁我预闻损益外事来无涯开口笑不得惟当林下游相存度阡陌
　　续董子温咏陶潜诗八首
　　佳鱼乐潜深智鸟不逺飞逹人避形役逝与风波辞逍遥彭泽下聊然三迳资
　　好酒岂恡情读书不求解天真任自我淳白忘机械鼎鼎世上名百年竟何赖
　　嘉树每交防时鸟初变声欣然环堵居自觉轩冕轻予亦葛天民千岁同此情
　　马队待贤士久知喧且卑周生自晩悟徂谢仍响随岂若田亩间尊酒时赋诗
　　时命昔大缪贤杰同隠沦陶公晋卿族晩节耻屈身躬耕抱羸疾嗟哉畎亩勤
　　道术既分裂人人得其偏丹青照千载始觉真检全尔时扬仁风到今犹栗然
　　贵生未必全徇名良自贼区中共兹患形影相与惑神释乃超然道真于此得
　　篮舆适山野葛巾傲宾客既无轩冕拘讵可形骸索富贵能畏人千秋但慙色
　　偶作
　　时命有通塞百龄皆谓然流行自非我底滞亦在天人知信百龄隂定不可迁苟云有所系朝旦犹亿年天地无穷期百龄未为緜朝旦不可期人事皆具前所以贤达人放心无所县万涂以一究防理宁复偏六月淮水深南风阻归船客行厌滞淫亲朋限长川至言莫与闻达理谁为诠无以谢羁愁聊作言命篇
　　效白公诗
　　不得起厌心厌便住不得不得作恋想恋即去不适厌生憎疾业对面为怨贼恋结贪着因转脚落沈惑上士体自然知慧金刚力中人勤埽除补阙塞瑕隙行莫到门返饥莫看人食欲验齐死生且觑居官职
　　黙坐念逰者身存至头白起行观病者身健有余力出门视劳者身闲免事役入乡阅贫者身足饱衣食寓形天地间幸已不失职奈何不自休汲汲复戚戚大鹏弥九区转动恐偪窄鹪鹩巢一枝随意翻羽翼驰光无停留驷马方过隙君看北邙山贵贱一真宅
　　效韦苏州古调诗
　　于人无旧新相见常为欢本不作崖岸中亦非断刓宾僚自了事县邑无旷官岂惟竞勉力退亦絶间言观者以为稀不自知其然吾闻西方説夙世常有缘将此防中人厚徳无讐怨文人讳异术且以儒事论孔圣不可及孟氏固所尊轲云创业易成功则在天乃知古今士无有能与贤达人同众人不肯妄自专
　　古意
　　牛刀割雏鸡未足为深耻奈何狐父戈资以斸牛矢鲁人称家丘防计当而已郢匠不挥斤其质久已死秉心若松柏洁志如雪霜松柏摧为薪雪霜晞春阳乃知丈夫勇万物无以方赐兮不受命枨也安得刚
　　杂诗
　　重生世所同徇利良独愚嗟彼纬萧子安事千金珠沈身九重渊脱死骊龙胡得失觉寐间危哉悲矣夫九方焉知祥梱也终奚如虽同国君仓乃在渠公衢馁也命使然顔原亦多娱
　　荆山有奇璞贵乃和氏俦连城讵云多一视以为优擕挈向都市光彩倾天球虽无指瑕累顾得千金售惊诧遽自反闭匿成千秋岂忘待时意欲往仍迟留凡目陋至宝后生异前修苍蝇矧多变珉石仍先收万一人我欺永为神物羞
　　樊迟请学稼尼父已深愠安知连城守酤殿最问周公无彝酒用是垂大训愿得烹羊耕织始安分龙伯钓鼇时连六方自快事缘贪饵起上帝独何罪土疆日侵削形躯仍杀才余数十丈尚足令人骇寄言诤毕人努力事机械何当大荒野与尔竞行迈
　　齐有梁丘据晋有乐王鲋据能爱晏婴鲋欲残叔誉二臣嬖两朝事君为悦豫景有尚贤志据逆以为助平失宥善心鲋乃速其去母以据为贤易地则同趣丈夫处世间必有遇不遇岂无觉者乎正色君亦悟区区嬖幸徒何忍就朋附
　　伯夷饿首阳太公封营丘同时海滨人将老归西周世故莽难量后王异前修徒让千乘邦不如畜隂谋良知命分然何怨复何尤尘埃采薇诗益使夸者羞自兹奸雄人日日希公侯
　　虚舟适谁迕飘瓦殊暂然忮心自无怨岂必絶世贤握火欲提人唾空不至天一心抱区区万事长可怜佚女处瑶台丰肌艳皎皎端令鸩为媒告我以不好犹豫令人悲自悔辩不早如何问雄鸠佻巧岂可道野人构茅茨栎柱樗作栋不意豫章材一时同见送拓手百尺长连轸万钧重斤斧欲安施弃置因无用本是絶世姿胡为与众共
　　臧孙被恶名鲁侯失其位轩冕非不尊家富马千驷不用子家羁而弃栁下惠末仪谅何为矧论仁与智窃位良足羞乃复为君諡
　　杂兴
　　阿嫫年八十睢盱事妆饰仍夸少年日自谓美无敌与子不同时寥落复异域人事虽万殊近者犹可测頽顔与白头何日好顔色
　　读李某诗【案题为读李某诗而诗止叙李某之事疑有脱误】
　　李某崆峒人生长西北蕃赤鬓如猬毛仅能为汉言筋力勇自负马上带两鞬作贼十数年身有百刃痕泳河不用舟羊革随轻轩危厄辄自脱天幸尚得存过壮忽自悔翻然归汉恩徙家汾水阳百口蒙轻温拜官随立功俄列上閤门封侯未可量专城谁复论已见狄将军堂堂枢府尊由来功名际雕鹗胜皇鹓富贵百恶除讵问钳黥髠岂与诗书士履防不敢奔终身蹈薄氷众口犹喧喧
　　王四十处见舅氏所录外祖与日本国僧诗并此僧诗书作五言
</div>
    <div class="pagination">
<span class="current-page">1</span><a href="彭城集_page2.html">2</a><a href="彭城集_page3.html">3</a><a href="彭城集_page4.html">4</a><a href="彭城集_page5.html">5</a><a href="彭城集_page6.html">6</a><span>...</span><a href="彭城集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
