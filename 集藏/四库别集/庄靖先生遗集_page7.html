<!DOCTYPE html>
<html>
<head>
    <meta charset="UTF-8">
    <title>庄靖先生遗集 - 第 7 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>庄靖先生遗集 - 第 7 页/共 28 页</h1>
    <div class="content">○任仲山谈西府事
德音到处下情通喜动山城百岁翁和气挽回中国化威声振起外台风少酬汉使澄清志不愧周官爕理功南北封疆归一统太平立法自河东
○唐臣满月洗儿索诗故赋
幽径疏篱竹外村淡烟斜日水边城地形占斗辨南北风俗以人分重轻坐上有山围似画樽中得酒论如兵青春将种多才调拂袖林泉恐不情 【 载之靳千户之子】
○唐臣满月洗儿索诗故赋 【 两满月】
白头休恨梦熊迟却是人闲久远期有客已为摩顶记为君复草弄璋诗一从老蚌生珠后再值姮娥月满时咫尺昂霄看英物不须女子作门楣 【 有二女】
○送郡侯段正卿北行 【 二】
征途万里朔风寒过尽阴山复有山岁既在于辰巳后星多客向斗牛闲漫漫积雪无冬夏刼刼飞鸿自往还若到龙庭试回首太行一片白云闲　　猎猎霜风堕指寒一鞭行色抵天山马嘶衰草孤烟外鴈没长空落照闲入塞尽穿毡帐过去乡须待锦衣还功名大抵黄粱梦薄有田园便好闲
○送参谋刘君祥 【 二】
寂厯书斋独坐寒白头羞见雪中山虚名得失蜗争外浮世荣枯蚁梦闲半夜朔风催客起几时新月望君还鹤鸣林下无人共何处烟霞不可闲　　马首风花拂面寒十年两度过阴山浮云暮暮朝朝里行鴈兄兄弟弟闲大抵故乡生处乐莫教明主放时还如今造物尤难料枉使身心不得闲
○杜门
近来人事颇相乖独坐何曾得好怀犬吠为连沽酒巿鸡鸣长傍读书斋门终待学张家塞闼恐难当哙等排恶客就中多气岸时时下马系堂阶
○中秋 【 二】
露下天街一气凉月明不复被云妨正当金帝行秋令疑是银河洗夜光蛟室影寒珠有泪蟾宫风散桂飘香席闲醉客忙归去独共三人尽此觞　　共对青天好举觞从前三五是寻常一年佳节秋将半万里清辉夜未央纔向缺时舒窈窕欲从盈后敛光芒姮娥曾得长生药我欲停杯问此方
○和乔舜臣韵 【 六月十四日二】
画图悬个老人星一炷香烟祷处灵见说蟠桃将结子不知槁木已忘形倚空山色青排闼埽地槐阴绿满庭凡骨恨无轻举便且求强健保残龄　　几年鬓发已垂星岂是长生药不灵席上精神欢伯力尘中面目偶人形来归徒讶荒陶径学退还思过鲤庭郑重世情相爱甚一杯酒劝望延龄
○郎子云酒熟同李茂卿史正之豪取不许
爱钱措大眼孔小病酒先生舌本干债是寻常谁不有囊嫌羞涩且留看三人未必一人损豪气难忘习气酸毦矂相逢欲空去从来如此四并难
○再赴阳城用前韵别茂卿子云正之
谁使腰间印欲悬不知面上唾纔干先生敢以督邮去坐客莫将官长看祖席又成携手别离杯何苦上眉酸且休凋落高阳社来往双凫也不难
○代乐仲和张温甫处督米
未必书生气尽寒食常不足为居闲清于儒子沧浪水瘦以诗人饭颗山欲向田文弹铗去恐因丘嫂颉羹还闻君自有江湖量肯为枯鱼少破悭
○清明席上同史正之姚君宝子昂
浮云雨后自纵横不待风收放晓晴百计花期成谩与一年春色过清明谁家钻燧罢藏火何处吹箫犹卖饧回首故园魂欲断鸟飞只是片时程
○悼亡
须信人生足别离别离不待白头时因怜曩日在缧绁岂惮今朝炊扊扅中道柰何奔月去此情惟有落花知眼前活计无聊甚空对当年纸局棊
○段侯行春显圣观喜雨
癸卯季春小旱清明后七日段侯正卿行县回会名流胜士五十余人于仙翁山下之显圣观须臾雨作自未至亥而止大满人望酌酒相贺莫不尽酣适之兴张种德有诗因和韵以纪其胜元帅申甫段玉使姚升书于壁　　行春冠葢暂踌躇谁信东山面目疏兴尽奚劳风送客气和不觉雨随车移民虽恨梁加少腐粟犹夸汉有余独叹吾儒有何贵自今牛角莫横书 【 伤儒人种田事】
○寄荅赵公定
他人共折依依柳居士但饮薄薄酒岂其必取齐之姜又恐不为白也母虽然客或许敦庞惭媿我无白壁双更向稠桑老人卜准备买红缠酒缸
○姚子昂寿日 【 二月初三日】
门外风光二月初衣冠把酒庆悬弧一生接物无膓蟹万事随缘短胫鳬坐上书空窥草圣醉中疥壁笑诗奴年来世事俱尝遍只合千金养客躯
○又用济之韵赠子昂
绵绵宗派自何时借问吴兴第几支书爱换鹅功不到狱因劾鼠法先知为秦徙木思无地在汉高门福有基此去乡闾结仁爱请君听取忍斋诗 【 有仁人已结乡闾爱之句】
○为刘益之营中上王怀州 【 二】
自分毛锥不入时如今尤恨埽门迟徒劳魏氏贪鸡肋却笑虞人望羖皮未有赤心相待处柰何白发是归期傥令扶病还桑梓横草难忘报所知　　毡帐连云逐日移胡笳月底不胜悲中原为患有骄子造物戏人如小儿冯铗纵弹无便去晏骖未解有谁知天涯回首消魂处故国霜前鴈过时
○锦堂碧落寿席 【 年五十一】
年光过隙一何忙知命年来百念忘公事了时阴德大尘缘断后道心凉未偿勇退求闲志先得长生不老方共劝十分添寿酒莫辞酩酊醉山堂
○答张文玘见戏
邂逅骚人兴愈多不知赐也许同科君犹老去诗魔在我柰新来技痒何但幸近无阿买写凭谁付与雪儿歌一从探得骊珠后惊倒中洲蚌与蠡
○和王季文襄阳变后 【 二】
逐鹿中原未识真指踪元自有谋臣虞全不念唇亡国楚恐难当舌在人拔剑挽回牛斗气举鞭蹙起汉江尘相逢空洒英雄泪谁是荆州一角麟　　天命须分伪与真衙蜂战蚁尽君臣蛟龙不是池中物燕雀休嗤垄上人衣不能胜嵇绍血扇无可柰庾公尘自从绝笔春秋后谁复伤时为泣麟
○僧奴 【 刘氏甥十一月二十一日生筹堂子】
白发因缘短犊车可怜小德外家无蚌生珠后何嫌老凤有毛时亦自殊会看伯仁兴络秀不妨节信论潜夫刘生谁谓难成事将相从来有种乎　　注刘牢之甥酷似其舅共举大事谁谓无成　　喜事相寻种种来岂期天意一朝回璋从弄后熊无梦月到圆时蚌有胎便可字教阿买识那消钱为窟郎堆贤愚怀抱俱休挂且尽前尊露顶杯
○和杨之美韵 【 赵】
光华异域仗全才衔命悤悤出吹台物外英标倾水镜坐中妙语落琼瑰节回北阙旋如斗名振西陲听若雷不踏贺兰山下石国风未合入诗来
○和李唐杰韵 【 二】
翰墨场中第一人而今委翅在鸡羣纵横诗律凌徐庾浩污词源嫓典坟兵气横流存此老天心未欲器斯文年来草就归田赋啸傲南山卧白云　　邮筒寄后忆诗人落落英才迥出羣试问槐花忙几举可怜桂子落谁坟浮沈且与陪中立喜愠何尝见子文倾破葵心望天表龙庭不日会风云 【 大朝再试】
○悼筹堂
霞鞍金辔紫丝绦玉带红靴织翠袍赳赳少年真手臂津津玉气见眉毫不愁造化功难补可惜秋山势自高那免牛车身后患一场春梦亦徒劳
○和秦克容来韵
白头羞入利名场得得归来自远方何日诗豪离上党去年道话忆山阳可怜杜宇诉亡国还笑沐猴思故乡不意闲中春色早黄鹂嗁破谢家庄
○癸酉榜后寄侄谨甫 【 第一科】
万轴牙签未是多十年辛苦短檠歌敢忘奕世箕裘业忽玷清朝甲乙科我已梦君三举后君如输我一筹何二疏此去人方识名字先应报大罗　　尘忝后梦一人云王道衡李撝更三举二人亦高第癸酉省试王道衡第二御试撝第二道衡第十一隅三举也本壬申举场为兵事移至次年
○和安斋见寄调祁定之
麻衣补破纸为绦不羡仙人宫锦袍天地老于双转毂山河渺似一秋毫炼深宝鼎丹砂就莹彻灵台夜月高上界而今官府足暂游尘世莫辞劳
庄靖先生遗集卷之二终
●庄靖先生遗集卷之三
五言绝句
六言绝句
◆五言绝句
一字百题示商君祥
余年三十有九遭甲戌之变乙亥秋七月南迈时侄谦甫主河南福昌簿迎至西山侨居厅事之东斋小学师商君祥投诗索和顷刻间往回数十纸谦甫曰一鼓作气未可敌姑坚垒以待侄婿郭鸿渐曰可以单师挫其锐乃出百字题请赋以酬之遂信笔而书殊无意义付其徒孙男乐山示之三日不报谦甫笑曰五言长城不复敢攻也君祥于是携酒来乞盟大会所友极欢而罢
风
月
云
雨
雪
山
泉
尘
春
暑
寒
昼
夜
晴
阴
花
莲
菊
梅
松
竹
草
燕
鴈
鸥
鹤
蜂
蝶
龟
鱼
蠏
儒
僧
道
仙
禅
医
</div>
    <div class="pagination">
<a href="庄靖先生遗集_page6.html">上一页</a><span>...</span><a href="庄靖先生遗集_page2.html">2</a><a href="庄靖先生遗集_page3.html">3</a><a href="庄靖先生遗集_page4.html">4</a><a href="庄靖先生遗集_page5.html">5</a><a href="庄靖先生遗集_page6.html">6</a><span class="current-page">7</span><a href="庄靖先生遗集_page8.html">8</a><a href="庄靖先生遗集_page9.html">9</a><a href="庄靖先生遗集_page10.html">10</a><a href="庄靖先生遗集_page11.html">11</a><a href="庄靖先生遗集_page12.html">12</a><span>...</span><a href="庄靖先生遗集_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
