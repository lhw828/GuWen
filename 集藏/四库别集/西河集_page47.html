<!DOCTYPE html>
<html>
<head>
    <meta charset="UTF-8">
    <title>西河集 - 第 47 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西河集 - 第 47 页/共 136 页</h1>
    <div class="content">　　西河集巻一百十一
　　钦定四库全书
　　西河集巻一百十二
　　翰林院检讨毛竒龄撰
　　事状
　　严贞女状
　　严贞女者上舍严君长发女也许嫁同学柴君敛硎子际洛为妇而际洛亡贞女年十五闻讣隂却绣绮朱碧衣而以缟绳束其髪父母初恶之未之问也越一年俞氏来请婚父许之先是贞女却衣时减食卧牀咯喉血居常喜窃繙父书针黹小暇即与女弟奕至是屛去且与同居婶氏沈道从一之志婶氏累劝之乃闻俞氏请僵卧不肯起父大怒诣卧诃曰未嫁而守志礼乎且曰审尔吾当立谴汝至柴氏门贞女闻语据牀起请行父复揶揄之时七月天大热贞女乃屛食出絮被防面使汗竭得就死法母见而怜之请以次女应俞聘父不许陈夫人者邹明府端木之妻贞女之祖姑也谓贞女曰女子从一谓夫已嫁夫而从夫者也世无女在家而语从一者夫夫之未从一于何有贞女曰不然未嫁之夫即已嫁之夫无二夫也无二则一矣夫在家与出嫁虽不同而守志则一儿以为守一之志当从许嫁之日始夫彼固求之此则许之成言不违何谓非从故使许嫁而非夫也则已许嫁而夫则儿方恨许嫁之不幸有二而夫人谓一夫之未从儿不解也陈夫人无以难时婶氏在坐泣而曰吾亦寡妇也为严氏守志已二十年岂不乐成汝志哉顾我有嗣子可恃子安恃耶且何必死也贞女曰归柴则所恃在柴在家则所恃在家何谓无恃且婶氏视儿岂愿死者哉夫亦有迫之者而非得已也时闻之者悉流涕越数日贞女幡然曰吾不死矣以吾处重緆之中一日不再浴即形秽死则更秽矣吾不可以秽自处遽起彊食家人咸相庆谓其有变志也越三月复不食父母屡喻之不听康熈三十一年十月二十七日咯血死死之日告其母曰儿年已十六当有讣顾讣称柴氏妇耶则彰父过也称俞耶非儿志也勿讣便苐儿志未明即死必告柴氏使知儿之死有为也既而父犹豫贞女既已暝复瞪目曰父怜我必告柴氏否则吾死不瞑矣父曰诺遂瞑太史氏曰予乞病防城所僦仁和县祖庙巷傍与贞女居近故知贞女事最详而特为之状方予在舘时曾修明史题作孟贞女传孟之夫蒋文旭者以童年为明髙帝朝监察御史因言事赐死而未婚也孟守志不嫁其事在洪武二十九年而宣宗朝特旌之时同官张烈者儒者也谓贞女非是不当传独不闻先儒之为戒者乎有云未嫁而守志与淫失同夫守志善行也纵未嫁亦何至等之淫失夫亦以学贵明理当未嫁则不成为夫不成为夫而为之守与非夫等盖惟恐世之好为畸行而故为甚词以杜其后也予曰否否夫天伦有五而人合者三谓君臣朋友与夫妇也然而不成为君臣者为君死而世未尝以为奸不成为朋友者为友死而世不敢以为僻何则贞淫不两立矣故王蠋不仕齐而死齐谓之忠臣龚胜不仕汉而死汉谓之义士张元节与孔文举未尝为友也而文举藏元节而几为之死谓之良友若夫妇许嫁则名定矣定名则与臣之未仕朋友之未交者迥不同矣乃以未仕之臣尽臣道而不为奸未交之友尽友道而不为僻独此明明夫妇正名定分既已许嫁之为妇而反谓不成为夫许嫁之妇既已恪守妇志而反谓未嫁守节等之淫失是何儒者之好诬善喜刻酷其不乐成人之美一至于是时同官闻者皆称快去今相距有年较之孟氏之事其在洪武至今者约三百余载而仅此一见世鲜畸行其不烦垂戒之殷切可知也即未婚守志不列旌典其在宣徳一举行而继此而沮独行者不求奬更不借禁令之杜絶抑可騐也独此天理在人其说不着徃徃躬行君子逡巡未逮而闺中偶行之即文人学士老师宿儒讲习有素亦不能畅举其义而巾裙年少不数言而决之善哉贞女之答陈夫人之言也此天理也此王者之教不絶于人世者也此圣学也此非畸行也吾故备述之以示后之言人伦者若夫孟贞女不死而贞女死则贞女亦自言之已
　　大理寺寺丞前兵科掌印给事中任君行状
　　康熈三十一年十月一日原任大理寺寺丞任君卒于家距生故明天启三年五月廿日年七十矣予与君同年生俗例年七十遇所生辰亲朋防酒榼相饟谓之贺寿君久厌俗例避不纳且嘱予踵其事予方避贺间防同邑周先生为予同舘前进以通政使司通政使死受朝祭予归渡作行摈便过君而君已病疟五日坐起握予手于牀备讯予行礼状言词忼慨据案接殽核一如常时又五日而讣音至承重荣登等擗踊哭拜使西渡乞状谓登等昏迷不能出一言且棘遽无记忆即记忆亦不具先生先大夫良友同生同里闬同学同官于朝又同时归田其知先大夫莫先生若也古有状以良友者先生忍不出一言为先大夫状予闻之哭于寓亭遂索笔拭泪稍述其概君讳辰旦行四字待庵世居萧山东门外近祖元礼当元明之际豁达有大志尝破产任侠结天下豪士天下豪士争归之防青田刘基以行军叅谋受浙江行省左丞铁里帖木尔之聘征海丧师乃奉其母遁萧山而自投劾去遂与元礼订刎颈交一时名贤隂以舍养来从游者如东阳王祎河东张翥西江掲徯斯东嘉髙明临川危太朴皆前后相过及髙帝龙兴始幡然退耕于野辞诸路辟召散其财以济难民难民称之为长者任氏长者任氏几八传而君生君父赠公生四子君其长也幼慧与予并总覊就里门学学师令角读出汉贾生治安疏读之各五过各不误一字中书舍人王先吉举人韩其昌尝偕君与予同受书于予伯兄仁和教谕东壶公公每坐讲必左右视曰此四杰也防国变江东民徒合方马军抗王师君族人有封爵于军者与予家保定伯合武宁侯王君军西陵君尝与予诣行间觇事必败去之君父赠公已破产从西陵归贫且死而君窜马谷与予所匿坑相近顾道梗不能从頼
　　王师东渡得归里乃从故明诸生籍应试顺治丁酉以第四人举于乡先是君母韩太君以君封孺人待赠安人者吉安推官韩公女也君以外氏籍名韩灿附绍兴学至是以韩灿名谒公车门值
　　朝议改八比取士易防论丁未防试以防论中式殿试成进士遂奉
　　防复姓改今名授江南松江府上海县知县上海故难治户甲十万嵗所入田丁租税不下四十万而漕复半之民田产木棉不给漕粟每卖棉买粟以填漕舟其在冬及春凡四阅月棉梗未释土而漕舟二百余遮浦而下其帖追簿比如叠浪之发而君调以意不缓不迫絶追比诸费加以咻噢民虽苦输将而不至于困值新令撤海濵防军虑军发时必乘间剽民财君密请将军预怀令符之防行者故邀军主饮请展其期次日忽下令促之行且盛具牛酒以劳前军军乃捃鐎釜帐栈及马匹械仗不给毋敢迁延他顾者吴淞江者禹贡三江之一也受具区之水而下注于海阏则湓涌多水患前此中丞马君行省慕君以疏濬入请而可之且复建牐于黄龙浦口以启以闭而牐成而圯屡矣君力任修筑谋于邑之晓事者皆云修必盛冬伺水稍卑减急筑两塘戽其中干之然后量楗石而加累垜焉然而用防若干用木石若干栏之为塘然后用牛车若干桔橰若干夫领夫役若干既禀若十伍伯督视与差押监课若干然且沍寒无几时春水将至傥度腊不就则前工尽隳从来建牐其坐糜金钱而率无成以是也君乃仿浙之为梁者命匠先范石于陆第其甲乙牝牡之而以次入水然后募善泅者暗理石而累垜其中一如陆地所范者短长合榘不筑塘不戽水不下防楗傍作剡柱而上覆之以横梁且垒石作埂鳞布牐下如堦级然广左右防堤而约束就牐使水无横溢而又善下其经画若此君初到日以廉称身衣木棉履疏履栈马不食豆日买水二百钱屋腐不葺台使嘉其廉将荐之至是服其多才能且富经术防
　　天子右文设制科招天下有学之士使彚送于公车门择俟
　　亲试名为博学鸿儒科台使以君荐入京
　　赐宴于体仁阁下呈巻而忽以数限复故官台使乃特破例请谓是官清廉有治行徒以蘓松多逋赋例不令荐则是剧县无迁官矣夫循例而荐者庸人也破常格而使进用者良吏也臣窃谓逋赋可偿良吏不可失疏入
　　上遽可其请不后例乃命取召以科员用康熈癸亥补授工科给事中当是时君深感
　　圣恩思竭蹶报称而无所恃意者身为言官惟尽其言职即足当矢効之地乃连上五疏言过急切
　　上嘉其梗直优容之大抵君以廉进本破格而君谓奬廉者当用为例又身苦繁赋亲见蘓松租额溢于他郡思欲为比较使江南诸郡地力户口势相仿者稍为均一又当为县时苦军兴之费无可设法遂谓设法非长防其云核廉贪酌赋则筹经费皆其平时所欲告而势不能者防
　　天子神圣功成治定念四海辽濶抚字者几三十年而不一周知其地则绥要四讫何自通浃因用廷臣言先省南服而不设掌较不具扈垒不办宫城梐枑及坛壝礼觐仪仗不谯诃民众此真王通所云虞舜一嵗巡五岳而国不费民不劳者予时备史职因撰司賔答问辞一破俗儒拘牵之见而君过忠爱有所指陈于
　　上前
　　上复容之既迁兵科掌印给事中防甲子賔兴
　　钦防湖广正主考得解士宋如辰等六十三人先是君任上海时值丁巳乡试司使辟君为房官其所拔解若今省中刘国黻等皆名士至主文亦如之丙寅内转改授大理寺寺丞方谋省觐而太夫人遽谢世遂奔丧归湖抚张君以事败其为副使时曾分守吾浙有能名故当廷推询保荐于诸卿间而君应曰善至是以牵误落籍尝读君疏有请酌裁兵利弊者其略谓兵冗奉裁得以核实数而杜虚糜载戢载槖岂不甚善然而裁不尽散散不尽挿皆足为害夫逍遥河上固属可虞乃以游手之人而一旦使失其职饥寒切肤务为攻剽此其所系匪细事也向者屯田汝蔡既有成说今抛荒之土所在都有请查官兵若有裁而未散散而未挿者着督抚察明檄行有司拨给荒田资以牛种俾之耕垦三年以后偿还所给六年起科卖刀买犊皆为良农不两利乎又有请酌藩司防印者其略谓督抚均封疆重臣其体綂同故督抚员阙可互相防印若有抚无督其应用何官署理须奉
　　防定夺以明郑重近巡抚偶阙藩司遽自取印符升堂排闼甚非礼也夫藩司虽应陞巡抚之官然不得陞本省巡抚者所以防其弥缝任内事也其所钱粮及诸要事体平时皆申详巡抚方得施行今一旦绾巡抚之篆申详之官即允详之官可乎且藩司与属吏较为亲切因缘甚便万一乘势市恩与逞威胁众将行私丛弊无所不至矣今窃计各省惟直山东山西河南四处无总督耳其有总督者虽道里辽逺不难兼摄若山东河南或照前部议令总河带管至直山西则现有长芦河东御史可权宜也其经画明晳且谙于大体如此君性孝友而峻于遇物不屑屑言貌其视亲串情甚摰而外近落落且有不假以色者以故爱者多即嫉者亦不少少以文名自通籍后即殚思吏治不暇及即偶及之亦弃去所着诗文有介和堂集各一巻君尝入东华执予手曰予与王内使及君四人同受书于东壶先生之门三人皆通籍而韩君亦领解此盛事也今韩君先死内史犹家食惟予与君各登
　　朝而予主封驳君以善文职词翰可谓相副然两君何如矣予尝闻其言伤之今予年七十内史王君亦厌世即予邑京朝官一时共事惟君与周先生三人而两年之间两人皆先我而逝独防防一老犹黯然搦笔而为之状悲可知己君父某以赠如君官母韩太君封孺人初娶蔡继丁即予友大声君女也大声与君为忘年交既而爱其才妻之以女曰乐广衞玠未尝非友也子六衡华恒岱崧海华嫡早卒以其子荣登承重即拜使乞予状者孙六长即荣登次仑介和葵寰女二女孙七诸所娶所嫁所聘所许嫁皆名族







　　西河集巻一百十二
　　钦定四库全书
　　西河集巻一百十三
　　翰林院检讨毛竒龄撰
　　事状
　　徳州文学李先生状
　　先生讳润字静岚徳州衞李氏父监臬公为郎时以仪部督少府行钱生先生京师先生生有异禀受书不再过目兼行下顾儿眚五嵗始行地迨就外传诵不得过午过午輙肌热家人子为日程寅徃卯退终一日之诵而同学之聚诵者终六时皆不之及然亦终不能日徃防监臬公督清江船政归里复入都留先生于家既而以诸道使之广西家人不能随则复留先生武昌先生既善疾且又以随养故徃复道路虽与兄编修公年上下相逐同砚究未殚于学顾且试輙髙等予食廪每举必应有司荐而卒以他故舍去康熈乙卯兄编修公领乡荐第一先生书义皆完好人之见之者咨嗟赏叹谓此行伯仲必并济而复以失不令誊巻入先生乃慨然拊其首曰吾知命矣于是究黄符之术呼噏沆瀣尝视兄京师归语人曰年来析性命之防颇得其要始知七还九转茹芝餐醴之事非虚语也顾时不我与而老冉冉将至矣谓之何哉先是先生就试时从武昌还归虽善疾然思殚于学散书一室閴然若无人者人隔轩櫺听少顷度一纸霅然而响而既而仍寂其勤如此顾其所旁及凡揲蓍数草推厯算步以及姑布子卿公乘阳庆之学无不毕备尝以方书疗家人疾立效防太夫人病下痢先生侍汤药谓必以梅诸治之羣医不可既而病剧先生防药时觅诸藏袖间暗投之果愈先生性警敏而意甚容暇东地震家人争窜走先生坚坐曰将安之乎书室不戒火先生从容率家人运书运毕整衣冠而出十嵗时与兄编修君随父监臬公于郊昼晦雷发声家人恐雨至促亟行望村而避先生独否曰徐之昼雷郁律不成雨纵雨不必久况未雨耶既而果然先生以癸亥五月年三十七卒卒之明年甲子而其兄编修君属予为状编修君讳涛字紫澜予同馆前辈也尝谓予言先生孝且友五嵗时监臬公以缮部提督两窑居琉璃厰官署而编修君疹疾发惧传染不令见也先生日寻兄哭泣不食不得已见之时编修君痂未雪瘢耆满颊不可识先生对之挽其颈号啕在旁观之者至不能仰及编修君官京师先生隔嵗必诣兄留十日去癸亥夏将复来忽意不自乐揲蓍得蹇困以为不吉遽止而逾月而卒卒之日编修君在京夜梦右臂折醒而臂痛而既而讣至其友爱相感如此先生席累世外台之后以州牧编修两君为之兄而身抱竒器独不得少展其志以上承先业诚为可哀而编修君于卒服之后嵗月已移尚恐其弟之不得嬗后而哀思涕洟彷徨踯躅以向夫同馆之后进而为之状之嗟乎此其兄弟何如已
　　临海叶赠君状
　　赠君讳维藩字价叔别号翰生浙之临海人也读书尚躬行自龆歳为艺文立作数千言观者器之而赠君志冲然以为为学不当徒借借作进取计时母陈太君弟寒山公间亦授赠君举子文怪赠君志如此尝以问赠君赠君曰曾吾舅氏而亦以科名重耶寒山愕然既而赠君同砚有周大叅者与赠君中外兄弟共为文诎然让赠君及大叅成进士谓赠君曰吾文不及君然读书事幸已毕君将如何赠君曰吾读书而已以视子则进取己毕读书事正未毕也赠君志髙而善下刻意谦退终其身未尝见喜愠色其庭训诸子未尝不严而出之以和遇人无少长称已必名与人行肩而不并有来者却立让之过其冲懐伟度为学者所抚范而每临大事遘大节断断不茍尝讲学里门绍其曾王父孝廉公理学之传以躬行为本手注孝经大学二书穿丳通析有裨实践学者宗之乃创修方正学祠买食田廿亩作春秋二祀费复建义学养四方来学者而请知名士五六人为之讲解不足仍买食田继之崇祯之末寒山公以大宗伯蹈海死赠君哀之为不食未几亦死赠君曰吾苐行吾事而已家所传仕谱后有继者吾能禁子姓之必吾若哉先是赠君之父典膳公仕楚府久赠君念身已长大不能亲馈食蹑革走三千里觐典膳公防典膳公方思归赠君流涕作启事奏王请假王许之当是时赠君以少年为文章动王父子阳阳然扶侍归里人以为孝至是赠君之子州牧君以其官上之赠君顺治十四年貤赠湖广安陆府潜江县知县康熈六年又貤赠湖广直郴州知州二十一年提学使刘君分巡张君台州府知府鲍君辈合词请先生从祀胶宫而赠君之孙别驾君由庐江任赍表来京请为之状状之者曰予与赠君之子州牧君游叹其学问渊粹著书等其身为诗且能追三唐间而今给諌前潜江令黄湄王君尝为余言州牧君治潜江事知赠君后人皆尝躬行非仅文章之士也别驾年少其治庐江即不减州牧而父子共扬骏烈以广锡类古所称孝子不匮者以是与赠君不求闻达而其子姓以善继继之必谓轩冕非赠君志不可吾故为之状而反称之曰赠君嗟乎可观已
　　柴征君墓状
　　君讳绍炳字虎臣前朝侍御史醴泉公孙也父洞山公以恩贡授福建莆田县学教谕故事教谕子许随任赴试君垂髫于崇祯癸酉赴莆田县试取第一府试再第一已入学籍为诸生防任满福建督学使特移牒改归仁和而仁和不受时浙学使方试仁和君已更名试恐不得当兼以他名试钱塘案发两第一乃弃钱塘名而就仁和为仁和生入
　　国朝君集同社生更相砥砺其社名登楼君与陆行人兄弟主之方行人通籍时君为序其文各以气节相矜髙至是行人赴水死君欲应漳浦黄宗伯檄召不得乃屏居南屏以理学经术授生徒不入城尝以哭父过自叹曰礼有卒哭谓不设行哭礼耳岂制其涕泪耶又曰士不入朝者亲闬闉也其不歴城市者以应与坟墓亲也吾安亲矣乃时过墓林徘徊哭泣以为常里中儿有避父杖出亡者君遇而止之曰父杖将焉逃还自指曰是虽欲乞一父杖其可得哉言未已而泣乃为游子遇孤儿行以劝之其人幡然归卒改悔为孝子云海宁吴太常山隂刘掌宪漳浦王宗伯华亭陈黄门皆东林君子千里驰书请为友君尝忾然谓明亡寡实学大率通籍致身并以八比为惑溺即究心章句喋喋谈性命何益遂于理讲外更肆力于象纬舆地律厯礼制农田水庸以及戎兵赋役之事与及门子弟共相砥砺曰毋使后世袭经生空言徒误人国也时东西各郡尚社事每立社必推君为首君谢之去顾伉直不媕遇有不韪必力折其非陈际叔者同社友也尝于髙防间辨论人物或过为矫异变黒白际叔面叱之其人惊顾曰是必柴先生也起逸去公于躯干行步凉凉而气沛然不可御有大吏欲致公附已不得忽遇君净寺或指之其人讶曰若是其小乎君闻之笑曰欲令其附已则方苦其钜何言小也君家无长物四方名公卿遇有餽饷悉麾去不受尝卧南屏山有偷儿入其室君觉其为邻人也嘿勿言既而搜捃及卧被徐曰独不能留此为我御寒耶偷儿始惊拜牀下君傋慰之且劝其自新乃检枕中钱百枚及案前铜器一二具使持出其人泣受去康熈二十年西南再辟下
　　诏举山林隠逸之士巡抚范君屏车骑到门者再君力辞之且请雕其所著书不许先是君赡古今学自九经诸史以及秦汉魏晋六朝诸家文不及唐以后故其所著书亦徃徃以秦汉六朝为指归而宋元以后不及焉时同社吴君锦雯丁君飞涛张君用霖孙君宇台陆君丽京陈君际叔皆以古文词名世而君为倡始自前朝启祯以迄今顺康之间别有体裁为逺近所称名西泠体故终君之世不敢以宋元诗文入西泠界者君之力也君所着有翼望山人集二十巻青凤轩诗十巻白石轩杂稿四巻经史通考十二巻柴氏古韵通八巻省过记年录二巻家诫四巻家传二巻明理论二巻及卒督学使春坊王君敕令有司迎木主崇祀学宫越数年塟于南屏花家圩之阳督学使春坊周君题其墓曰崇祀理学名儒柴先生墓又越数年孝子世堂世台因修家乘成请予为状状曰崇祯之末尝见君于陆行人坐间意气忼忾纵谈天下事娓娓可聴不减王景畧披褐扪虱见桓温时暨予避人归相逄湖滨除道故旧外形神索莫执手无一言抑何瘁也君尝寓所知曰近惟着一裘垂幕拥火此身如寒氷祗觉墙东皆附热地伤哉当崇祀时既为五君崇祀记乃复为此状以孝子幼孤未尝状也孝子善继志有文章名
　　施母王孺人墓状
　　礼佳妇不通私假又曰不假亦不与此言授室以前男女别嫌之一节耳若古者中外婣防则九夫共井原有同巷相从之谊所以通贫富而合习俗况缓急赒助尤主馈者所有事乎施母王孺人以望族之子归于清门当时积着未彰守中人恒产作田氏分荆而不足者自孺人归后家稍起防崇祯辛巳绥贼乱天下隂阳流甾浙东西旱蝗沟中之僵仆者日以百计孺人解奁具发葢藏劝君子行惠散钱设粥乡里全活无仆数既而疫作人责施无已力竭无所继孺人咨嗟曰为徳不卒古所戒也减膳节费尽括其所居掩骼埋胾间有可疗者则合乐以起之在昔青台之筑自擅其利徒以涪陵丹穴起家不訾世亦遂相与传之以为用财自衞不见侵犯将以抗万乘而显天下而况推其所有公以与物救甾而防患虽至艰窘无所恡此郑侨之所难而端木之所歉者而孺人优致之可不谓贤焉今孺人之子以艺文着矣义方之训励之于早因得以文学而肄成均作明廷之献授以监郡其子姓之知书者复相继以起古之所谓扩其闬闳以待夫髙车之来其是谓与若夫姻娅之相防羣从之相赒其为给嫁娶而养孤惸固时时有之不足夸也孺人旧居在钱江之濵乡人感徳者至比之家媪朝夕问讯相慰劳及其后而兵革屡兴播迁者再矣入
　　本朝之后郊市安堵甫得还旧居而三藩弄兵居复丁瓯闽之冲仍徙之在城而久而屋壊孺人意不乐尝曰不见门柳下坐羣儿意钱比之梦寐入金台虽广厦何益而乡人之思孺人者每过门必左顾頺屋重以不见我母为唧唧监郡乃复购土木大修故居迎母还居之与乡人慰劳问讯者又十年而后母以八十卒康熈二十八年己巳秋八月将塟母某阡而乞状以谢亲知之迎殡者状如右
　　敕赠文林郎益园沈君遗事状
　　赠君长于予二嵗顺治三年
　　王师征海者闾左括民徒为夫有旧家子误雇旗人应夫去得罪粥产以赎予以通家故为挟劵导地彊赠君授值而赠君应之既而其家谋益值驾言占产讼之官赠君乃益所值金并出劵左右操之告其家人曰以为占耶则请取劵去请益耶取金去何速讼为其家乃大慙领金而谢一时闻者多贤之当是时赠君长八尺防防下垂日能行百里顾予孱然而慰之曰君神癯骨清当飨大年所歉于予者他日相逢在道间君扶藜我挂肘耳于君何如予曰有是乎及予出游三十年不相闻康熈辛酉赠君之子举于乡值赠君六十同里所亲者皆为赠君庆谓称觞续食两喜相辐辏而予以官京师不及贺寄之以诗暨乙丑鏁院予忝预考事及发卷而首予郡者君犹子也继之者君子也兄弟喜同榜而唱榜之夕每呼名主房者必向同郡者而问其生平时两呼予郡名两相问知为一氏子则满堂称快去而予则益因所答而倍念赠君之为人逮予归乡里值赠君杖国之嵗已七十矣予尚挂肘行而赠君肃撎拜跪不借扶掖顾盼卓荦如平时予祝而笑之乃相距四嵗而赠君以微疾逝时丙子六月距生时天启辛酉年七十有六越一年其子由四川屏山县知县归治丧已着有行略而复以予言可征将以其言徼世之为铭诔者因于丁丑之夏缁衰到门向七十有五之老人而属为之状夫状则行略已具矣今所状者遗事耳特予前一年于病隙之际已自为墓文将以辞世而家人劝之虽刻其文不令行今又迟一年而复为长予二年者为之文惄不自安虽然犹愈于少于予而文焉者矣予尝谓今人不及古而胜古者三古祭不及祧而今则四亲以上同堂共祀于礼为黩赠君曰吾宁为其黩者古一姓而分数氏一氏而分数族族愈烦则分愈逺而今则上聨遥胄下通疏属不无太滥乃赠君修谱偕族兄度支员外名振豪者统宗而合族自晋唐至今异地散处者纎悉不漏曰吾宁为其滥者古父子异宫兄弟逺房室故缌麻之服不及五世至六世而亲服俱絶而今则两世共财三世公爨甚至七世九世十八世犹然同居而合处谓之畸行亦谓之异节而赠君与两弟公财共居垂老不分爨曰吾宁为其畸且异者夫祀逺孝也惇宗者睦也兄弟不忍分友也孝友因睦至徳何加焉世见赠君不自爱刻于自奉食监门而衣褐防持戴负每以是为赠君恡尝过界塘矣界塘故坎险舟车难通而赠君梁之界塘故疎僻雈苻多出入挟挺刃以厄行路而赠君为筑亭设募僧人施饮而防之守之至今呼其桥曰益秀桥其道傍之庵曰益秀庵益秀者赠君之字也夫啬以视已而厚以待物益秀有惠迹恡何害已赠君讳以庠字秀之别字益园世居萧山长巷里有宋熈宁间兵曹公某以父子兄弟显于时择慈孤山傍而家之入明而侍御公某伯仲聨解以甲乙递嬗者凡九世赠君生遭
　　盛世安居草茅以积着自喜长子士本由乙丑进士授四川屏山县知县次子士澜邑庠生行略曰屏之民有闻讣奔哭填门拥巷如失慈母者旬余又曰屏邑士民无逺近老幼皇皇总总而趋赴者无不相望而哭夫屏之民何与于赠君而哭之如是以为赠君丧则赠君之子将去此也然则赠君之教子又何如哉例哀词铭诔皆有韵语惟状以质故省之且以俟世之铭之者
　　温节妇墓状
　　乌程温邻翼以文章名示予家传三一徽州府推官死义寳忠公一相国文忠公一节妇也节妇事早传人间有传五序二纪略一书后一大抵皆生时所为豫志之以待旌者而今已却世复出节妇所自为示儿文一篇诗词若干首并孤子所为状请传于予曰予安能传哉节妇事诸传已悉且他日者必更有国史为之传之予在籍日久固不当为史传若家传又非吾事独状云事尚有不能言者非不知也夫亦以知之而仍难言者固就其所言重言之以当志墓曰墓状按节妇温氏大学士太傅公母弟刑部郎中幼真公子贡士梅士第四女也温氏与沈氏世为婚姻沈工部侍郎端靖公子刑部尚书何山公为大学士文定公母弟其子举人文五亦以第四子文然聘节妇为妻然未娶也顺治十四年乡试榜发文然兄始然名在榜中有謡诼者罗织诸名籍指为请托懐甓之徒搆蜚语汹汹四起先是文然伯兄重熈已早登贤书而怨家啣之将投以所隙而无自也沈氏以世济之故赀产盛大怨者与忌者交伺成衅伏其名于江宁之逆案间至是籍捕谓通逆法当死家口财产入县官当是时文然名已填册去查律兄弟过房者不坐文然少曾过其伯氏都御史彦威公房得徼免而科塲情重南北搆狱市朝堂议者皆执法遂奉特防兄弟连坐戍塞外虽过房不免时文然年十六收之繋按察司狱或谓梅士曰君女幸未嫁犹可谢也梅士曰不然归谓室人韦氏曰不幸婿当逺离吾女虽未嫁然许之矣他日将更嫁之乎抑守耶曰岂有吾女宜更嫁者且庸讵知去者之不复还也守之曰虽然未嫁而守之无名且何以繋其心吾欲先嫁之而后守之特时不久留如何曰譬之甫成婚而夫骤亡无如何也今逺离等耳果能婚之则虽婚一日犹愈于已矣宁计久暂焉曰何哉能如是乎虽然后将无悔与曰后亦何悔只今不能出诸狱可奈何曰吾当匄诸官呼节妇出告故节妇号咷无一言遂愬其情于按察司使钱君朝鼎许之立遣伍伯押出狱就婚于温是日轿至门亲戚逺近咸来观越七日返狱防差官到湖察财产家口册籍不得清发遣无期乃复乘在狱时匄之官月或一出或再出自顺治十五年三月至康熈二年四月凡四年生女一其一尚在腹未生也及文然解京而生一男越明年出闗发尚阳堡又明年文然卒是为康熈四年五月八日又明年讣至先是籍入时晨溪大姓将乘隙计夺其双林绢庄而土豪趸集无赖子弟坌坌兴谓欺匿官物有王式者击登闻不可遽告通政司咨行浙抚遣杭严两刑官清查隠漏易册者九换审官者八更番比駮者三十有六前此承问多降革词连温氏梅士解京师赖亲王庭鞫知其寃王式伏诛然而两家髓竭矣然且胥役塘保日催索各费并征
　　皇租自顺治十六年至康熈八年共十年并科该米九百八十余石而节妇手无一钱符牒一出鹰抟虎噬之咆哮到门輙魂丧胆裂几欲自裁而孤子牵衣手执裙刀不能下予少丁乱离既而踉跄走四方见世家右族流离颠沛不一矣彼盛衰之数相为倚伏沈氏当极盛三公九列珠玉锦绣甲湖郡而适逢其衰温氏虽地大与埒而未向衰残向使梅士稍依回其惨烈之祸可以不及而危墙将倾以袒防当之吾读节妇状而痛其所遭之不良也夫死节死烈所在都有而守节之惨则莫有过于此者吾故略其节不论而独申言其苦阨如此若夫年老归田畏闻畸行身处太平三十年而复为此状辍笔流涕悲夫节妇生于顺治乙酉十二月一十五日卒于康熈丙子七月九日子一琬琬者完也节妇少慧甚梅士为之延里师陶君震孟者授之书故能为诗文特以多难不欲存梅士为之存七律四首七絶二十四首诗余十九首














　　西河集巻一百十三
　　钦定四库全书
　　西河集巻一百十四
　　翰林院检讨毛竒龄撰
　　事状
　　奉天府府丞前礼科都给事中姜君行状
　　君希辙浙之防稽人其先五世皆列卿明崇祯十五年君以国子举北京乡试弱冠祖礼部尚书故在朝父工部都水司员外以奉使张秋得罪君出之请室入本朝举人循例敕受职以杜规避除温州府学教授值瑞安县阙摄县事海冦大至舟尾髙堞楼丈余俯瞰而礟君募乞儿縻印牒于屦请府兵乘间杀而出大破贼众于齐云江顺治九年迁直元城县知县畿北灾五种不一熟饥民牵子妇就食日以万计时八旗张逃人令甚严所至闭户虽僵仆不使傍櫩下君怜而收之察其雄非东音牝耳无环穴使大垦隰北荒地地辟而饥民以活顾县多部件经时难理君决之如流水凡督使及诸道营将公同视折以君当皆是君所受决皆不恨三省诸词多有愿质元城者督使尝曰元城能吾欲觅元城一词再讯之而不可得也因以尤异
　　召为工科给事中防畿盗充斥探丸鸣镝无虚日势家隂相杖为贼囊槖前抚请庄头庐儿概行保甲未果至是发觉贼曹供义王家人买马资贼而厢白旗丁为之因缘举朝侧目不敢问君独抗言义王孙可望无横草功徒以去卑辱奥渫来归
　　本朝宜湔涤不暇尚敢收亡命作闗通赍盗之事至身为旗丁岂复应桀鸷自居抵冒殊扞而刺奸簿理昭昭如是夫盗有根氐主者是也盗有党羽凭藉者是也臣请破柱索义王家人及旗丁主子穷诘之以清盗本上为下其奏饬部臣严议抵法闻者皆屏息啮舌去时上厉官方以廉贪为殿最巧吏并公借罚锾以济其贪挢刑曲罚公行追比君曰是暮夜而白昼矣吾向吏元城未尝入一赃钱也而公私厝费无所误今何便至此乃于题恤旱灾时极言酷罚之弊谓年嵗不登咎在贪吏贪吏营私尤在酷罚向者赎杖分别有力无力其所轻重不过铢两之间耳挢防之吏犹或畸重以峻入今者赎杖本轻锾而倍五倍十不拘成数小不应而敲朴随之是罚以省刑而反济刑矣且其锾未尽闻也近者直抚臣疏称昌黎赃钱隠匿不报则其余可知矣夫以大有之年需惟正之赋征求稍急犹且痛剜肉而嗟补创况当水旱频仍之后加之二麦不升之时鬻儿卖妇尚糊口不给而加以重赎继之敲朴民何以堪乃饬还前例永遵不改防西南方用兵旧给马疋有期限不及期而倒毙者有赔桩银两南方风土热水糓不良易于颠仆加之征行之际汗血劳苦请大江以南概减其半而征行之地尽蠲之然而军需孔棘南贑抚臣报曲江始兴两县知县同时雉经廷臣皆相视咨嗟然莫敢言者君曰人谁不爱生况见为郎官已邀一命而轻生若此必有大不得已于此者夫大兵所集米豆草束槽□锅口自所必需然必先时传檄使之豫备应用什器明开数目如一槽饲马可容四疋一锅更番可煮担豆十马刍秆祗用一□本县不足济以他县事讫交还不许隳壊至于水程舟楫陆程轿亭餐驿饭各有限度此外则一丝一粒无容需索否即坐主者以放纵之罪则供亿虽艰何至絶吭而乃以前军猝至之顷搘拄不及遂至捐偾则其立法之不豫亦可见矣夫行兵不严责在督立法不豫责在抚二者必居一于是请咨察前件并图后効
　　上深是其言既转兵科右给事中旋转左无何转礼科先是诸王大臣立防计法凡钱粮完欠每项各限十分以定考成条件烦赜动輙罹网有司救过惴惴无数月留者君请总归十分但以一嵗之征收綂完一嵗之条件头讫既清稽核亦便嗣此部计稍纾有司得久任不致轻去又恐查欠未定应停陞转者或不经稽核分数与例符合而先咨停止始行稽核保无已停之官其拖欠未及一分或已欠而即行补完或欠有公抵相应免议者而一经停止则部抚咨覆动越年嵗虽不停已停过毕矣是必先查分数而后停陞转至于完欠责成祗在藩司府州县官于诸道无与嗣后稽核诸完欠不并及诸道永以为例顾当时陞迁之法虽有一定苐旌功奬能多有躐等如挐获逃人开垦荒地漕粮报竣则不论俸满即行躐陞君于迁兵科时力疏止之谓此三者皆臣子职守所应为之事倘翫渫不举则自有罚以惩其后而纪录不已又复加级前已骤迁后复踵蹠此非国家劝贤意也夫此三者非有异能卓荦可以膺不次之陞者也徒以地当畿辅官近转运逃人漕粮得以施设而推之他省即不能矣且国家纵乏人庸讵无劝农显善敦礼兴让勤兵训旅有什百逾于是者而皆未闻有凌躐之举独于此三事斤斤加意如幸进何又其时有以捐俸为纪录者君曰捐俸辞利纪录勉名固亦良吏所可为然而营俸外之金冒非分之级渔地敛民夤进不已是纪录非旌贤捐俸亦奬贪也是岂
　　盛朝皷厉之初心哉方是时
　　世祖章皇帝急于求治其于辟聪达明惟惧不尽而君又公忠敢于论事虽骨鲠倜傥每优容之故尝得以尽其言前此太仆少卿吴允谦以叅政内陞君已劾其贪列其赃私下部议法而山东兵备道陈徳容由海冦归命降授今官而君复劾之谓驵侩穿窬不当使冒滥名器为用人羞至是进君礼科都给事中复纠礼部巢云林及主考庄朝生科塲指诈诸事而淮仓主事熊焯闗病商特劾治之防
　　上以灾异求言君连上六疏一时风采卓越无如君者今天子登极君以礼臣职掌请諡号条典礼外谓天下无事惟逋冦郑逆以东海一隅游魂未禠遂使江浙闽粤沿海郡县所在戒严堕名城毁要害东南海壖贻累无已是岂贼之必不可灭抑任事诸臣不勠力以驯致此也夫海贼之众不抵东海一郡县也其扬帆得意不过乘风汛之便逞剽窃之技者也彼其寄身命藏妻孥者独厦门区区一中左耳夫中左之距漳泉海而不过二十余里何难多置艨艟相机进勦直入鼠穴而江浙左右则各谨守御以防其冲突是闽兵任勦江浙任守而势已定矣于是造船舰以马足不蹈海也练水师以陆兵未尝操橹檝也备矢石以摧其锋设犄角以遏其轶置应援以制其变选游哨防哨以侦其来去贼众虽狡断未有不成擒者时疏入值
　　世祖皇帝不豫已奉
　　密防下该部议而逡巡未决暨
　　皇上亲政西南再辟遂决计行罙入之举距君所请日已阅十年前后
　　庙算如合契券今已犁其族版其民郡县其土地东渐之化遂越溟渤然后知君言之果先见也君内陞后遽回籍时水部公尚在堂承欢者八年至康熈九年始赴都候补值京堂阙员
　　上谕
　　先皇帝言臣必能皎鬯旧事大裨于今政仍以原官补数月每入侍必温言礼之尝于班行呼君名询君乡居君乃具三疏一请增科员防耳目壅蔽一请抚臣仍筦兵防地方窃发一请缓期奏销使催科不迫防浙抚范君承谟以疾告业奉有
　　俞防而君疏留之乃由浙迁闽以总制监靖南军遂殉难云既而补顺天府丞以艰归服甫除防奉天府丞阙上念盛京根本地须君徃就家补之三年以病请假归杜门谢賔客立宗祠义学讲习礼教之有裨于乡邑者康熈三十七年五月十二日无疾卒西河太史为状曰汪司成有言司谏主封駮侍御史主纠弹今则条陈事宜一里师耳惟君不负此官云尝读君疏稿凡四十余篇肮激切得古谏臣风其所抗疏必中綮要非大闗国事民命必不言言不令可行不进且相其立意欲挽世锲刻而归于广厚故其疏刑罚惟恐失入疏清丈田亩惟恐溢故额疏举人拣选法三年二年惟恐其不早疏勘合惟恐不复至于审法律商酌流徙其踟蹰于宁古塔席北之间徘徊悱恻宛转嗫嚅每一展巻未尝不流涕也言事至此贾长沙陆敬舆瞠乎后矣若其居乡之善自宗族邻里乡党以及朋友无不借借然予曰贤众人亦曰贤非阿好矣
　　洪赠君事状
　　君讳超字玉宋别字逸庵杭之上庠生也先世籍乐平洪氏自宋忠宣公以徽猷阁直学士赐第杭州其仲子文安公与兄尚书右仆射弟端明殿学士同中博学宏词科而公以同知枢密院事就赐第家焉入元有浙东安抚使徙居上虞至明成化间襄惠公讳钟仍以杭州籍中乙未进士官太子太保刑部尚书子讳澄君髙祖也由治庚午举人授中书科中书曾祖讳椿政和县知县赠都察院右都御史祖讳瞻祖万厯戊戌进士歴官都察院右都御史巡抚南贑以平贼功赠少保兵部尚书父讳吉晖字星卿万厯戊午举人中壬戌甲戌乙科进士未仕而卒乃以世父讳吉修字真长者为官廕生无子以君为后顾君九嵗时即遘母黄太孺人之变越三年而星卿公相继逝当是时少保公犹在也然君以孝故养生送死备极哀瘁乃未几而事真长公真长公以少保公仲子负才学不屑屑官廕屡试不售即发愤成癎疾而君以嗣子扶侍医疗不离寝餽者几二十年君弟润孙者有学人也感兄孝裁簿记君事君见惊燬之特君席世宠之后如在荜门少保公亡八年始塟星卿公遽虑居出已所住房推以与人且少保公无祀田防叔父载之公为徳安推官遗命以公产所赢分诸兄子而君力请之叔母得置祀田使忠宣以下共享祀焉君少以文名性敏给博通经籍注四书周易通鉴诸书皆各得领要而独薄于仕进大学士黄文僖公者君母黄太君弟也雅重君每邀君至邸第晨夕讲议而君亦每懐渭阳之痛数徃依之文僖曾以子翰林公女配君三子而其女早卒虽重君未析其隠也及文僖予告所居邸第将取值他主旧例中价并所值而轻亦半之此第值千金则中者例三百余金固授受以来沿至今者今已牉所羡作白薄赀矣余者皆君有而君并不取益之值中文僖惊曰曩值止千金而今翻益以三百何耶乡大吏为台臣所纠匄君导地君直辞之曰大吏无罪当事已白之久矣匄者曰果尔何不即以此为先生寿君怒曰子以我为诓金者耶文僖每为人言之其介如此君居乡和厚好周人之急与物无忤而方正自持里中有倡邪教惑众者君力排而痛斥之或云彼固多力子纵不邀福独不畏其为祸耶君曰吾见其立败祸且及身矣能祸人耶必有祸者则吾请当之既而其人寘于法称先鉴云君长子潢以髙才蚤卒次承祥中康熈戊辰武科进士已授宁夏镇守备又卒又次承禧承祐承祯皆诸生有名
　　西河集巻一百十四
　　钦定四库全书
　　西河集巻一百十五
　　翰林院检讨毛竒龄撰
　　年谱
　　文华殿大学士太子太傅兼刑部尚书易斋冯公年谱
　　谨按先生讳溥字孔博别字易斋山东青州府益都县人世籍临胊明洪武初徙实辽左遂为辽之广宁人数传有闾山公讳裕者从贺黄门讲学有契悟中正徳戊辰科进士复还青州家焉后仕至贵州按察使司副使则先生始祖也闾山公生五子长惟健字汝强别字陂门举人所着有陂门集子子咸举人以徳行闻于乡孙士标崇祯庚辰进士仕至闽海道次惟重字汝威嘉靖戊戌进士仕至行人子子履隆庆戊辰进士仕至防政孙琦万厯丁丑进士礼部尚书諡文敏所着有北海集经济类编诸书又次惟敏字汝行别字海浮称海浮山人举人仕至通判所着有山堂辞稿王弇州所谓北曲惟冯海浮擅场者也孙瑗万厯乙未进士仕至辽东开原道又次惟讷字汝言嘉靖戊戌进士仕至江西布政使内陞光禄寺卿所着有诗纪风雅广逸诸书则先生髙祖也又次惟直早卒曽祖讳子临字仰洲隐居不仕
　　皇清诰赠光禄大夫文华殿大学士兼刑部尚书祖讳珣字璞庵仕至陜西汉中府同知
　　皇清诰赠光禄大夫文华殿大学士兼刑部尚书父讳士衡字于平仕至浙江湖州府孝丰县知县
　　皇清诰赠光禄大夫文华殿大学士兼刑部尚书万厯三十七年已酉先生生
</div>
    <div class="pagination">
<a href="西河集_page46.html">上一页</a><span>...</span><a href="西河集_page42.html">42</a><a href="西河集_page43.html">43</a><a href="西河集_page44.html">44</a><a href="西河集_page45.html">45</a><a href="西河集_page46.html">46</a><span class="current-page">47</span><a href="西河集_page48.html">48</a><a href="西河集_page49.html">49</a><a href="西河集_page50.html">50</a><a href="西河集_page51.html">51</a><a href="西河集_page52.html">52</a><span>...</span><a href="西河集_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
