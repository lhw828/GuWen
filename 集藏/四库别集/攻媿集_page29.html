<!DOCTYPE html>
<html>
<head>
    <meta charset="UTF-8">
    <title>攻媿集 - 第 29 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>攻媿集 - 第 29 页/共 78 页</h1>
    <div class="content">　　辞免兼侍读状
　　右臣准尚书省劄子奉圣旨兼侍读者朝拜宸纶暮叨恩命退量谫薄罙切惊惶窃以帝幄执经之臣尤高露门进读之选自非耆儒博硕古学精深虽得侍清燕之间何以赞缉熙之盛如臣至陋冒宠已多推迁才阅于七年起躐寖登于八座已不堪于共贰尚敢望于至三昨为载笔之官犹慙于记注今进迩英之列安有于发明当观术业以旁求岂以班聮而序进仰祈睿鉴俯照愚衷仪图名世之贤增光稽古之治庶容一介专意三铨
　　乞补外劄子
　　臣辄倾丹悃上渎天听伏念臣庸陋无堪敢萌荣望比自三汚朝迹六阅嵗华太上擢之宂散之中俾居词掖陛下赐以便蕃之宠遂长铨曹侍帝幄之深严极儒生之荣遇汔无毫末仰赞高明况今福过灾生量盈器溢近遭介弟之戚复有冢妇之丧重贻亲忧尤不遑处重念臣有老母年八十有六气血寖衰喜惧交切久去乡国日夕念归伏望圣慈俯矜孤迹畀臣祠禄使息疲劳或得州郡差遣许其効力于外庶几不妨贤路少逭身灾干冒天威臣下情无任惶惧俟命之至
　　辞免除职与郡状【庆元元年五月】
　　右臣准尚书省劄子奉圣旨除职与郡者闻命云初揣躬知惧伏念臣久污近缀无补明时自怜小器之易盈况复私门之多故辄倾危悃仰叩宸聪果蒙从欲之仁俯遂闲归之志已为厚幸敢冒殊荣乃叨寓职之恩仍畀典州之寄实逾始望爰沥忱辞欲望朝廷特赐敷奏俾遂真祠之请庶安故里之居
　　辞免除显谟阁直学士知婺州状
　　右臣准尚书省劄子奉圣旨除显谟阁直学士知婺州者恭拜丝纶若临渊谷窃以东阳望郡当选循良延阁显名以优耆徳岂容一介之贱并叨二者之荣伏念臣三入脩门十更除目经帷史观实为儒学之华翰苑铨曹寖躐从班之长属以私门多故老母念归力陈匄外之章幸动葢高之听本欲少休于疲曳敢期叠受于宠光伏望皇帝陛下俯鉴忱衷特回成命廪以祝厘之禄从其学稼之心庶使微臣得安愚分
　　乞宫观第一状
　　臣辄沥危衷仰干宸扆伏念臣比以便亲求外自诡治民伏防圣恩俯从所请文谟寓直宝婺分符一旦得之实逾分量臣因得过家上冢以遂私心誓当勉竭疲驽图报君父已择行日即戒征途偶缘臣母以犯暑来归感疾颇重始则冒风作热以脏腑下利年已八十有六平时虽幸康强而血气既衰不堪触动今既伏枕旬日其势未有向安之期访医治药曾无退候举家惶扰朝不谋夕自知稽留官期合取违慢之罪又准七月二日指挥以臣寮奏请将应未申到任帅守监司排日催促疾速起发仰惟陛下以千里重寄付之防臣在臣岂不愿即祗郡事上寛顾忧情迫意切不免有言偃然方命迹几似之傥不投诚陛下窃恐难逃谴责震恐忧惧无以自容臣与老母相与为命既未容扶持上道又不可单骑先行若更迁延月日深恐辅郡久无正官或致阙误重臣之罪无以自逭欲望圣慈察臣由中之言出于恳切特赐宫观差遣一次使得少遂其私庶几母子或可保全尽出天地父母之恩糜捐顶踵不足以报冒犯天威臣下情无任惶惧俟命之至
　　第二状
　　臣比蒙圣恩除臣显谟阁直学士知婺州者臣暂还乡曲即欲之官臣母年八十有六忽以冒暑感疾疟痢交攻屡濒危殆不免控告君父乞奉祠侍养得旨不允此犹是朝廷故事又有量展赴官日限指挥明诏之颁词旨温厚俯矜危悃洞照真情登拜三读阖门感涕臣仰衔隆天厚地之恩不敢随即再请今诏下几旬局蹐不遑臣母虽幸向安年高易于感动其势非更寛以日月安得顿复旧观黾勉上道深虑颠隮母子相与为命又不可单骑先往深恐稽留君命使婺女久旷守臣之职臣则有罪不免复申诚祷欲望睿慈察臣之请出不获已差臣在外宫观一次使得杜门专意医药不惟保全母子之至恩亦足仰助孝治之万一干冒天威臣下情无任惶惧俟命之至
　　第三状
　　臣比以母病陈乞宫观伏准尚书省劄子奉圣旨不允依已降指挥前去之任者拜命三次周章局蹐无所措躬伏念臣憃愚不肖误蒙陛下拔擢便亲求外过家上冡悉荷矜从诚愿勉竭少圗报效而况臣所得州素为浙东佳郡财计粗优嵗事登熟去乡不逺使臣得奉亲之官宣布徳意岂非臣之至愿实縁臣母一病五十余日虽曾少间而年高易于感动近尝夜作呕吐次日心脾痛楚几于委顿阖门无以自存惊惴度日此去舟行三日至越遵陆七程始到婺州见今尚须扶掖方能起坐委难支吾若迫于威命勉强登途脱有不虞万死莫赎昔陈实为太丘长吏有诈称母病求假事觉收之以为欺君不忠病母不孝不忠不孝其罪莫大臣虽不孝安敢为此不免复冒斧钺之诛三以情实披诉于君父之前欲望圣慈特赐矜察除臣在外宫观一次使臣得以杜门专意医药之奉保全老母之余生臣无任祈天望圣惶惧恳祷之至
　　辞免再差知婺州状
　　右臣准尚书省劄子奉圣旨差知婺州者自天有命无地措躬伏念臣比剖左符暂归故里属亲闱之感疾叩宸陛以陈情荷温诏之一颁控忱辞而三请因殊庭香火之奉得专心医禬之营仰戴恩私寖成药喜忽蒙柬记再畀藩宣不移东婺之辅邦俾遂南陔之孝养固当仰体趣行之旨勉圗共理之良惟母夀益高几近九龄之耄虽官程甚迩尚逾数驿之遥傥扶侍以亟驱恐疲劳之未免况臣世系本出部封至今三邑同姓之人不减四明聚族之众向于宦路或讲宗盟亲疎之间悔吝斯起忧患不堪于累嵗聪明尤减于前时敢以妄庸冒此烦剧欲望皇帝陛下收还成涣别选长才庶安衡泌之居以尽晨昏之职
　　辞免复职状
　　右臣准尚书省劄子奉圣旨复元职名依旧宫观者臣逖闻成命深震危衷伏念臣生遇昌期仕叨从列顷以便私而请外旋因奉母以求闲处此累年安如一日闭门自屏尚遭白简之弹跸地靡遑敢冀青毡之旧忽颁纶于北阙复寓职于西清拜宠若惊祝厘如故不圗简记逺及微踪揣愚分以非宜恐人言之可畏伏望皇帝陛下俯矜贱悃亟寝误恩庶安敝里之居免玷甘泉之列
　　辞免与郡状
　　右臣准尚书省劄子奉圣旨与郡者臣恭闻明命莫措微躬伏念臣少习一经本因觅举仕逾三纪非敢为高论思无补于清朝更迭遂求于辅郡为亲而归故里九易嵗华复职而畀外祠一由上赐与郡有旨阖门皆惊久伏丘樊岂不愿承于任使傥无疾病犹当出效于驱驰兹贡需章实有危悃母以九十四之耄日抱沈疴臣以六十七之年又婴宿疢顾二人相与为命无一日不曾用医汤药扶持茍延暮景里闾劳苦具见真情心志已凋豫切不虞之惧头颅如许宁堪共理之良伏望圣慈俯怜旧物许令终养以全乌鸟之私仍俾祝厘少安麋鹿之性
　　乞致仕状【开禧二年十二月】
　　右臣么微之迹遭际圣时叨缀从班曾无补报忧患余生自贻严谴杜门省愆衰瘁日甚重念臣生于绍兴七年今年及七十揆之礼经实当告老伏望睿慈许臣致仕干冒天威臣下情无任祈天请命激切屏营之至
　　第二状
　　右臣昨具奏乞致仕奉圣旨不允者引年有请愿毕余生赐旨未俞敢申再渎仰动葢高之听冀垂从欲之仁窃以致为臣者实累载之素心不得谢者乃清朝之异数茍非宿望厥有彞章如臣者少既无奇今将安用不堪荷橐赋彭泽之归来但切杜门类介推之偕隐子欲养而亲已矣老将知而耄及之而况拜不能兴扶而后起退量病体何必待年揆以礼经适当纳禄弗容自黙非敢为高伏望圣慈俯矜愚悃俾安畎亩遂终齿于幸民许挂衣冠庶获全于晚节
　　辞免复职状
　　右臣准尚书省劄子奉圣防与复元职者臣忽闻牵复倍切惊惶伏念臣久遂退闲晚更忧患不知自谨宜得大呵曲荷隆寛止从薄责既坐糜于祠禄复进冒于侯封增衍圭腴方申谢牍敢图睿眷尚及孤踪未容挂神武之冠仍为洗丹书之籍宠还故职以贲余生感上意之至优恐舆言之弗贷欲望皇帝陛下鉴由衷之悃悯垂尽之年追寝误恩少安愚分
　　辞免除龙圗阁直学士致仕状【开禧三年四月】
　　右臣准尚书省劄子奉圣旨除龙圗阁直学士依所乞致仕者闻命自天措躬无地窃以引年载请方拜命音进律过优几成误宠重念臣仕参法从归即隠居多病蚤衰久有挂衣冠之志为贫急禄尚存恋栈豆之私不因及七十之期安敢为再三之渎幸兹得谢何望叨荣矧惟汉阁之班莫重河圗之直当以处赴功之彦岂应畀纳禄之人伏望圣慈收还涣渥念臣素知止足俾臣粗保始终惟旧贯之是仍庶余生之无媿臣除已遵奉圣旨致仕外所有龙圗阁直学士恩命臣未敢祗受
　　辞免召赴行在状【开禧三年十一月】
　　右臣准尚书省劄子奉圣旨召赴行在者臣闻命震惊罔知所措伏念臣本无可用老而益衰既已引年方兹待尽忽蒙颁命不知所为况号召之一新以人才而为急有如臣者将焉用之输忠竭诚则已忘旧学陈力就列则又为废人伏望朝廷特赐敷奏非敢饰辞以控免悉自衷诚而吐陈冀别用于真贤庶少安于愚分
　　再辞免召命状
　　右臣准尚书省劄子楼钥召赴行在即具奏辞免恩命奉圣旨不允令所在州军以礼津遣疾速赴行在又蒙赐臣诏书一道者召命鼎来亟伸控免诏音俯及未赐允俞敢陈再渎之私上动九重之听伏念臣投闲已久告老方新忧患薰心积有负薪之疾权豪侧目尤深据蒺之危不赖至仁岂存孤迹忽闻上圣雷霆之断复见中天日月之明四方相贺以同声万物亦为之吐气虽曰杜门而待尽宁当俟驾而后行实以蒲柳蚤凋桑榆暮迫病纒双足时歴半年弱质既衰曾鍼砭之弗及余灾未殄致医禬之无功已分终穷岂萌他望仰蒙简记首预旁招已挂衣冠敢效从班之专逹肆颁纶綍更加礼遣之优恩洊沥丹心仰干洪造伏望皇帝陛下恕其方命察此由衷畧反汗之小嫌遂乞骸之素志或寛嵗月俾息田庐傥拜起之粗堪岂奔趋之敢后
　　辞免落致仕除翰林学士状
　　右臣近具奏再辞免召命未准回降间又准尚书省劄子奉圣旨楼钥落致仕除翰林学士日下前来供职者臣控辞未允闻命尤惊伏念臣性资颛蒙学殖荒浅仰逢休运屡防周行本无藻绘之工每叨文字之选知南宫之名表有媿锦窠代西掖之王言久尘薇省摄承翰苑亲预禅书兼内外播告之修当书诏填委之际疚心自勉血指知惭伏自一去阙庭已周嵗纪饱更忧患嗟视荫之几何絶望功名幸引年之得遂矧婴沈痼期保余龄逮兹更化之初狎奉趣归之旨循墙固请出綍又新弹虎门已挂之冠殊乖素志正鼇禁久虚之席尤惧非才伏望皇帝陛下俯察忱衷别求髦俊俾司是职大放厥辞庶徳音昭示于万方虽武夫亦为之三叹获茍安于故里免有玷于隆知
　　再辞免状
　　右臣蒙恩落致仕除翰林学士继具奏辞免状准诏书不允者屡辞召节已干方命之诛叠逊诏纶又冒执愚之惧自量其分不已于言窃以起废江湖岂非臣子之大愿充员翰墨尤号儒生之至荣而臣昔者摄空实由西省今焉被命乃自外方身已纳禄而复齿垂绅之间仰上恩之特异年过从心而使当视草之职真近此之所无臣自知其弗堪人必以为不可进退之际局蹐靡遑欲望皇帝陛下念及衰残许其引避或不容于固请姑别处于闲曹虽懐知止之惭犹有可勉之理
　　谢宣召入院状
　　右臣伏蒙圣慈除臣翰林学士仍依故事本院待诏李舜臣至臣所居宣入院充学士者逺颁除命贲临东海之濵甫觐威顔径上北扉之直重勤主眷申遣王人荷新渥以无堪抚旧游而自失伏念臣学徒泥古仕本代耕素甘州县之劳敢冀朝廷之选而乃屡参鹓序寖上螭坳紫薇久典于训辞青琐进司于封駮天官掌选兼侍金华之严史观缀文久摄玉堂之防投闲置散已分终焉告老休官遂将已矣寜知末路复被优恩不容卧家趣使赴阙对迩英之閤曲轸渊衷登螭文之堂殆成陈迹自叹形容之尽变况闻榱栋之洊更已试罔功既衰焉用兹葢伏遇皇帝陛下才无终弃仁不遐遗解琴瑟以更张聿修治具出丝纶而弥大下取故臣钦佩隆知颇惊羣听臣敢不勉寻末学增葺寡闻彊为骫骳之词少答便蕃之宠
　　辞免除吏部尚书兼翰林学士兼侍读状
　　右臣准尚书省劄子奉圣旨除吏部尚书兼翰林学士兼侍读者叠拜恩光弥深震恐伏念臣顷者摄承文部兼直禁林进读露门无匪高华之选退耕绵上不堪忧患之罹冀垂车以示子孙辱赐骸而归田里敢圗出綍复使弹冠况在七旬之余悉纡三组之重不惟共贰俱俾为真有如朽钝之踪曷称便蕃之宠欲望皇帝陛下别圗众俊无备一夫念齿髪之早衰察精神之不及姑仍旧贯尚竭庸材
　　再辞免状
　　右臣蒙恩除吏部尚书兼翰林学士兼侍读继具奏辞免伏准诏书不允者词禁再登甫祗官次恩光三锡益震愚衷贡逊牍以未俞望宸居而力请伏念臣才本无用病困易衰休官方幸于杜门承诏忽惊于赴阙寻銮坡之旧已惧不堪居从槖之先尤为非据况二选并称于剧部而九重密侍于迩英仍兼视草之司深切负芒之惧欲望皇帝陛下俯矜诚悃曲轸頽龄既知断断以无他安得多多而益办许容避宠庶免妨贤
　　辞免兼修国史实录院修撰状
　　右臣准尚书省劄子奉圣旨兼修国史兼实录院修撰者臣再入脩门屡膺宠渥周章亟拜局蹐靡宁伏念臣顷簉从班尝共众职既典铨于选部仍视草于禁林兹皆遂于为真又已参于进读更颁恩旨俾预史官比縁叠组之烦疲于奔命乃若汗青之重无所措词至今媿之况复老矣三者已难于胜任一身安得以贪荣欲望皇帝陛下悯其已过于七旬察其难兼于数器以国典为甚钜择英才而别求庶使微踪粗殚驽力

　　攻媿集巻三十二
　　钦定四库全书
　　攻媿集巻三十三
　　宋　楼钥　撰
　　状劄
　　乞归田里劄子【嘉定元年七月】
　　臣辄倾诚悃仰干天听伏念臣危孤之踪自庆元改元补外因遂投闲十有三年而尚遭排根不已屡欲陈乞致仕以年既未及恐涉矫激继遭内难即吉之日甫及七十引经至再始遂挂冠臣自去国即为终焉之计人所共知去冬仰蒙圣恩更化之始首赐收召是时非敢俟驾而行实以方苦足疾控辞不获除目下及于里门郡守又从而津遣扶病赴阙再瞻清光洊蒙亲擢加以兼职又且俾典贡举非不愿勉竭衰悴少伸报效重念臣年已七十有二精力益耗铨曹有簿书之烦翰苑有文字之穴经筵史馆皆非所堪近以中暑招医不敢谒告步趋拜跪强勉不前不求退休必至颠踣久妨贤路且玷明时伏望圣慈俯矜孤迹再许纳禄归老田闾实戴天地之恩敢忘君父之赐
　　辞免签书枢密院事劄子【嘉定元年八月】
　　臣伏蒙圣慈除臣端明殿学士签书枢密院事兼太子宾客特降中使宣押臣赴院治事者惕闻涣渥俯震危衷伏念臣三际圣君四污朝迹仕甘平进惟义命之是安心实靡他以朴忠而自立顷尝去国本为奉亲置散投闲久作山林之计匿瑕含垢率由天地之仁虽屡遭摧剥之余终不至排根之甚幸逢更化道辱召还既叨长于六官且悉归于众职亶为过分何敢侥求况已越于从心比再祈于纳禄不圗睿眷擢簉枢臣典选固难尚能自勉本兵尤重安得冒居宠加秘殿之名兼预储寮之列误恩下逮羣听皆惊殊非衰迹之所堪抑亦多言之可畏伏望皇帝陛下收回成命改畀英髦俾仍献纳之班驯遂退休之志傥获免妨贤之诮庶不累知人之明
　　辞免赐衣带鞍马劄子
　　臣蒙恩除签书枢密院事兼太子宾客又蒙赐臣对衣金带鱼袋鞍马窃以出珍服于尚方锡名驹于内廏臣庀职之始拜赐已隆岂应旬浃之间复冒恩荣之辱礼诚过厚心则靡遑伏望皇帝陛下察臣侥幸既多负乗有腼使之安分抑免伤防特降指挥追还所赐
　　辞免同知枢密院事劄子
　　臣准尚书省劄子奉圣旨除臣同知枢密院事依旧兼太子宾客特降中使宣押臣赴院治事者误恩狎至抚已增惭伏念臣顷备论思久投闲散荷皇明之收召加宠渥以便蕃俾参枢筦之班仍预储扄之客已为过幸每惧弗堪曾暖席之未遑俄歴阶而使进本兵至重宁容滥吹之人偃伯云初兹岂养疴之地尚蔑一毫之效遂叨二府之真念朝行之髦士甚多况天下之逸民未举不应迩列乃以序迁欲望皇帝陛下俯鉴由衷母嫌反污遴选英才而圗任姑令旧着之少安亟赐俞音免贻羣议
　　辞免参知政事劄子
　　臣准尚书省劄子奉圣旨除臣参知政事特降中使宣押臣赴都堂治事者承命下临抚躬增惕窃以中书之本万化固资参预之良近弼之有贰臣足称倚毗之重敢言推择误及凡庸伏念臣洊防从班叨尘宥府才再周于月琯已叠被于恩纶玩愒自慙于事功而何补衰疲既甚况疾病之复侵方将俟使介之旋便请挂衣冠而退忽惊宠渥俾预政机载攷旧章间有三人之同列若稽近比未闻两地之赘员伏望皇帝陛下俯察由衷曲怜过分收还成涣愿亟赐于俞音茂柬英才以共扶于兴运
　　贺东宫上御书居仁牌劄子
　　恭审宠锡宸章聿新户册前星少海益严壮丽之规安宅广居深寓藏修之意震亨协吉日进无疆【某】叨预下寮欣闻盛事容即陪于贺旅敢先贡于忱衷伏望令慈俯垂鉴察
　　乞归田里劄子【嘉定三年四月】
　　臣辄伸衷悃仰干天听臣闻七十而致仕礼之经也一介孤逺素安平进遭际累朝三入周行寖尘法从年未六十即遂投闲屡思纳禄正恐或以为矫母丧既终适当七十再疏得请自谓平生志愿不啻足矣敢圗圣慈更化之日首赐收召力疾趋朝一见天顔尽畀旧物旋由枢筦进贰政机皆非梦寐之所敢及玩愒嵗月毫髪无补日负忧惧重念臣今已七十有四当戒得之时而况筋力日衰每虞僵仆素有足疾曾为废人近者益不堪奔走之劳非不恋慕圣徳愿效尺寸陈力就列不能者止欲望睿慈矜怜衰悴许臣仍旧致仕归伏田里以尽余生不胜万幸
　　第二劄
　　上章有请愿致为臣颁诏甚温未容得谢敢洊陈夫愚悃用仰冒于宸聪伏念臣少已无称老将安用仰被圣神之眷擢登枢近之班然而虽号参知了无裨补弥缝辅赞何所建明拜跪进趋率皆强勉十目所视一心靡宁久矣妨贤自知不可衰而戒得众必有言矧同召之三人今止存于只影汗顔在列归梦先形漏尽钟鸣夜行当巳日暮途逺逆施谓何欲望睿慈俯回渊听放归田里俾遂毕于余生再挂衣冠庶可全于晚节
　　第三劄
　　臣叠具劄子陈乞致仕伏奉诏书不允不得再有陈请洊颁涣渥未许告归三贡需章终期得请敢冒葢高之听仰于方命之诛伏念臣猥以迂儒叨尘近缀上恩至厚加宠数之便蕃同列咸和务寅恭之相勉非縁他故借以自陈惟是年实寖高夙若负薪之疾位为甚过了无横草之功冠已挂而复弹车既垂而再驾识分知足之意虽曰素明安烦恋剧之讥岂能戸晓久妨贤路奚补公家屡属藁于皂嚢终投诚于丹扆仰祈聪鉴俯察衰踪与其僵踣于朝重贻镌诮孰若曲从所请先赐保全矢辞已穷屏息以俟
　　【御笔卿为时耆艾秉国枢机进退之间重轻所系数颁诏谕宜悉朕懐勉竭壮猷毋庸遽去】
　　乞致仕劄子【嘉定四年闰二月】
　　臣敢倾危悃仰冒天聪臣闻七十而致仕古之道礼之经也臣五十九而投闲十载而遭母丧比及三年年适七十连年再请已遂纳禄平生仕宦至此不啻足矣加以多病早衰素有足病是嵗一发数月甘为废人国家更化之初记録簪履之旧首赐收召病不能进既叨翰苑之除又颁趣行之命扶惫造朝本拟一拜清光归安田里旋蒙拔擢嵗中屡迁冒列政途荏苒三载顷申恳请未赐俞音因仍强顔又复许久今年遂七十有五矣既违古义又乖初心筋力益衰旧疾发动重以手足之戚抚事伤感久在朝假不遑安处勉强参告颠踣是虞兹敢投诚君父乞骸以归非惟麤全晚节亦免久妨贤路陈力就列不能者止臣既不能不止何待伏望圣慈许臣再挂衣冠以毕首丘之愿不胜惶惧祈恳俟命之至
　　第二劄
　　臣昨具劄子陈乞致仕伏奉诏书不允上疏力陈颁纶未许念乞身而至再望得请以为期窃以七旬而加五年在微臣而宜去一日而降四旨惊眷宠之过优旧或施于累押之余今乃用于初求之顷莫知所处益不遑安伏念臣学术素疎宦情尤薄禁路已知其逾分政途深媿于罔功况在纵心之时既从谢事之愿岂容今日犹玷迩聮凡今在朝惟臣最老不以妨贤而自列殆几贪禄以忘归福过灾生重以鸰原之戚日暮途逺恍然驹隙之驰赞襄向有于建明趋拜每虞于僵仆觊息影于田庐之下敢投诚于君父之前伏望皇帝陛下俯赐矜容曲怜疲瘁恩荣素厚非无犬马恋栈之心志意已凋但有麋鹿投林之想倘得退寻于医药庶几尚保于桑榆
　　第三劄
　　臣再贡封章陈乞休致两奉诏书不允者引经告老尚閟俞音造膝陈情敢祈恩许难避再三之渎庶蒙万一之从伏念臣屡忝登朝几成去国投闲置散自分终焉避宠辞荣不啻足矣头童齿豁固知竟死以何裨漏尽钟鸣乌可夜行而不止岂知末路重上要津同寅协恭虽粗逃于瘝旷玩嵗愒日恐徒积于悔尤久逾休致之期深有满盈之惧弟兄猥众凋谢奚堪疾疢交侵衰頽已甚惟应纳禄或免挻灾伏望皇帝陛下洞鉴由衷俾令得谢既不敢请麾符之寄亦不能奉香火之祠挂神武之衣冠复寻故步乐清时之钟鼓尚佚余生
　　再乞致仕劄子【嘉定四年五月】
　　臣比者三上封章恳求纳禄圣意眷留温诏稠叠仰体隆寛复就班缀本未敢再有陈请渎冒君父实以今年七十有五自念厚恩未报勉强奔走使其无病尚可支吾臣近者四月十七日扈驾朝献景灵宫乘骑拜跪几致颠踣翌曰鞭防不前不免谒告复于二十七日堂中议政之次方欲夙退縁积雨阴湿不惟发动足疾适苦腹痛忽作旋晕不知人者良久此丞相以下之所亲见十目环视不可掩覆亟归私第招医用药仅得少定至今气短力乏连请朝参等假弥不遑安使当殿陛朝谒宗庙骏奔之际不测有此岂不有玷班列必致倍费保全兼臣先已挂冠又过数嵗强顔寖久自知人言不贷以为贪禄忘归一旦疎虞无所逃罪是敢投诚于陛下之前深恐不任趋拜亦不敢又劳宣押之烦辄贡囊封吁天有请伏望睿慈矜其过老察其由衷许臣依旧致仕放归田里以毕余年不胜百生之幸
　　第二劄
　　臣兹以感疾旋晕既蒙圣恩给以朝参等假自度老而气耗难以黾勉趋走既忝参预又不容安坐养疾是以控告九重力求归老伏奉诏书未赐俞允臣仰戴恩纪俯增震惕伏念臣旧有宿疾甘为废人不自意全得至今日适有天幸又延数年及见圣君更化之初叨预明时共政之久非不知思竭愚虑仰酬异恩外若强而中实枯心欲为而力不逮日见衰羸之状乃无报效之勤立则欲僵坐多假寐徒妨贤路难免人言况复近因风湿之侵初为飡泄之疾晕几成于颠仆摧頽重费于扶持虽转刻以复醒亟还家而归卧仰蒙予告得遂呼医自怜蒲柳之零宜逐桑榆之暖岂容强勉更效驱驰一朝或作于周行万死难逃于大谴伏祈天鉴俯察忱衷许挂衣冠往寻丘垄庶可访寻药石收聚精神茍余喘之尚存皆再生之大赐
　　第三劄
　　臣近以衰病陈乞致仕两奉诏书不允仍不得再有陈请臣仰感圣慈未赐严谴非敢渎葢高之造实縁有未尽之诚辄干萧斧之诛冀动凝旒之听伏念臣少无所用老则可知顷叨献纳之联甘处废闲之地属睿主当改之始俾微臣仍曳履之余擢寘枢庭遂进参于鬷嘏重糜廪粟曾何补于治功不惟见诮于人自知非久于世然而七旬以后三载于兹麤能力勉于步趋因谓尚堪于驱役鸟虽飞而宜下可不知还灯欲灭而复明安能长保当未及衰残而告退况今以疾病而有求倘遂伏于先庐庶少延于暮景伏望皇帝陛下俯怜疲瘁亟赐允俞用人固欲尽其才而臣才已尽使人不欲穷其力而臣力既穷辞虽已殚情则甚切遡九重而请命祈一札以赐归
　　【御笔引年纳禄在常情则然养老乞言犹古人不废况大臣之进退系朝家之重轻有如贤卿蔚为国老频阅抗陈之奏殊乖眷委之懐益务交修母思独善】
　　亲书奏谢御笔劄子
　　臣待罪政路荏苒三载累上引年之请必蒙陛下曲赐眷留本未敢洊冒天威近在堂中忽作晕几至颠仆谒告呼医寻即上章求致其事两拜温诏尚閟俞音情意迫切遂成三渎初七日早仰荷圣慈特遣中使传奉恩旨臣既粗可支吾且闻居家引疾素无宣押之例惶惧承命即时入堂已具奏知敢图天地之隆私申贲云汉之亲札奬饰备至训以去就之宜臣实何人叨被殊渥周章震悚无以自容虽勉力就列终恐衰悴不能仰酬洪造之万一谨于中夜斋祓躬伸奏谢来日自当俯伏宸陛控叙危衷臣下情无任感天荷圣激切屏营之至伏乞睿照
　　乞增葺锦照堂劄子
　　臣辄有微诚仰于天听臣祖赠太师齐国公臣某政和中由卿列擢守乡郡兴利除害非止一端每有奏闻随即报可其后在任首尾五年宣和初方腊猖獗邻郡啸聚相应如杭严处州皆遭攻破越及温台仅余城郭外邑亦多涂炭惟臣祖申饬备御多设方略阖境无虞就陞徽猷阁直学士告墨具在前后玺书褒美皆亲洒宸翰云章昭回海邦增耀城内一湖旧有十洲三岛最南一处适与私家相近遂于其上建锦照堂刻碑堂中以侈上赐中更兵燬巍然独存是时州治初复移为小防碑石暴露隆兴元二年间州郡方始再建及今五十年栋宇弗支加以连嵗暴风秋霖頽损尤甚臣自顾么微猥叨误恩置诸迩列累疏乞身未蒙俞允顾惟家世之旧不敢自黙欲望圣慈特降睿旨许容臣自备材植以时增葺倘遂归休得以周旋其间仍不许本家及官司指占安泊居止庶可永久尊奉先朝奎画之严抑使子孙表扬前人之志
　　进东宫耕织图劄子
　　某衰迟之踪叨逾过分自尘枢筦即备储寮仰蒙令慈眷顾加渥退念略无毫髪可以补报每切惭悚某伯父故淮东安抚璹尝令于潜深念农夫蚕妇之劳苦画成耕织二图各为之诗寻蒙高宗皇帝召对曾以进呈亟加睿奬宣示后宫至今尚有副本某尝书跋其后仰惟皇太子殿下渊冲玉裕学问日益密侍宸旒恤下爱民固已习熟闻见究知世务惟是农桑为天下大本或恐田里细故未能尽见某辄不揆传写旧图亲书诗章并録跋语装为二轴伏望讲读余闲俯赐观览或可备知稼穑之艰难及蚕桑之始末寘诸几案庶几少裨聪明之万一亦以见下寮拳拳之诚
　　乞致仕劄子【嘉定五年三月】
　　臣辄伸丹悃仰冒宸聪臣闻之礼经自幼学以至致仕具有节目古今用之臣生而多幸年未四十而仕遭际三朝四入周行年除嵗迁寖至通显七十挂冠不啻足矣陛下更化之初首蒙收召迫于威命扶病复来恩渥益隆遂尘枢筦进参鬷嘏亦既三年中间屡尝自列眷留再三不敢烦渎去冬自丞相而下三人求去俱不允俞臣难以继进伏念臣今年七十有六矣齿髪凋壊衰相日侵筋骸疲瘁隠痛交攻每趋朝谒悉出勉强深惧僵踣于宗庙会同之际有玷陛下保全之恩顾岂有入仕则在古制之先而休官乃在其后又复过数年矣贪冒之讥难免人言臣自知媿有腼面目伏望圣慈矜念衰残许归田里赐以余龄使全晩节不胜百生之幸
　　第二劄
　　臣昨具劄子陈乞休致放归田里伏奉诏书不允臣窃惟皇朝忠厚专以礼义防耻养士夫之心先正名公多有不待年而告老者先帝临御申严此制凡已七十而仕者御史必弹纠之有去七十尚二三嵗者庙堂不敢除以待次郡守是为爱养臣子不使犯礼经之戒伏自陛下改更张以来兴念正元朝士所余无几又多久厄于权臣用事之时虽年登耋艾亦皆以次收召徳至渥也迨至今日荏苒六年召用之人或去或亡几于略尽独臣久玷政途未容得谢诚不遑安近者台评有言人臣视爵禄为己有则昧止足之义无防退之行贪竞之俗成矣又曰路不妨贤则诎者可信而塞者通矣又曰凡在朝列有恳恳愿补外者当从其请此皆犁然有当于人心而臣忝在近列年已过期使其精力尚强犹可图报老而耄及将焉用之伏读诏书不胜震越正以材疏智短不足以任共政之责所以切切求退非为图山林闲燕之适也若商山之终隠当以自师如渭水之图功安能为役与其后日徒费陛下保全不若及今尚可黾勉之时使之进退合宜则不惟微臣晚暮荣幸亦足以成圣朝风化之大端示天下以止足之义
　　第三劄
　　臣累具劄子陈乞休致伏奉诏书不允不得再有陈请告老将归吁天有请蒙恩未允蹐地靡遑敢干方命之诛三贡乞身之悃伏念臣屏居既久得谢复来初期一拜于天光径还乡社岂谓五经于嵗律尚玷政途屡求再挂于衣冠亦已叠勤于诏谕词穷复止福过难安念久据于要津致坐妨于贤路况复衰頽益甚遂已至逾七望八之年参预无闻何以佐咸五登三之治爰自去冬而草奏必期嗣嵗以辞荣亲奉玉音谓正资于辅佐洊颁纶命又有及于典刑仁慈优隆词旨详缛仰圣主所以逮下在微臣皆非敢当不复更引礼经逺希前哲直以血气衰瘁疾既交侵心志凋残事尤健忘行多则蹇于进步坐久则昏不知人但可投闲岂堪任责欲望陛下特垂睿鉴洞察忱衷推从欲之至仁使归安于故里巢由长往孰云尧帝之遗黄绮终辞无损汉家之盛切于得请不觉费辞
　　再乞致仕劄子【嘉定五年八月】
　　臣辄沥危衷仰于天听伏念臣衰瘁至此实不堪为世用仰蒙圣恩擢寘政路首尾五年平生自知分量不敢贪荣久处于此日不遑安是以无嵗不求再挂衣冠或以疾故请至再三率蒙睿眷温诏曲留不敢频有烦渎又复中辍今年七十有六矣已无顔面尚玷迩联况自入春以来屡以病告两尝吐痢俱作再以淋涩为苦近复以暴下累日薾然弗支形体瘦瘁饮食絶少近虽勉强朝参深恐不能支吾一旦僵仆大廷万目并观徒为清朝之玷臣之获谴顾何足言伏望皇慈深察诚悃使之归伏田里以迄余生以全暮景实为孤臣之幸
　　第二劄
　　臣近者上章乞身自知僭冒甘俟刑诛重蒙圣慈不惟未赐俞允又勤诏旨仍降四项指挥不容引退臣感激恩遇衰涕交横不免再有陈述陛下更化之初臣首蒙收召旋自西府进贰东省三数年来圣徳日新治效益进凡前日水旱饥疫虫螟盗窃悉就消弭边陲宁谧年谷顺成此皆国家运祚方兴圣徳光被使臣等得以充员尸素于此岂不仰恋明时而乃自求屏退况今郊祀大礼在近千载际遇又将预骏奔之列引疾匄去此岂臣子之情实以屡困疾病筋力顿衰精神戃恍不能自持正恐当圣主精意明禋之际冒居使名不足以效奔走万一颠沛于郊庙坛壝之前有污大仪则臣死不足以塞责是以不复更敢引经据古直述情素投告君父及此秋季祀事未讲之时赐以残骸俾归桑梓得为太平之遗民免玷知人之圣鉴诚为余生之幸再渎天威臣无任俯伏感涕祈恳之切
　　第三劄
　　臣再具劄子陈乞休致伏奉诏书不允不得再有陈请念臣久叨共政之地屡上乞身之章兹焉三渎于冕旒诚欲一归于岩穴危衷倾叙温诏洊颁已穷告老之辞深感留行之眷惟是臣荏苒五载侵寻八旬略无横草之功固已难居于迩列若匪负薪之疾犹能强处于周行诚以一年以来百病交作几经告假日媿空餐近虽勉赴于昕朝实亦每懐于隠痛不知者尚谓其矍铄旁观者宁免于揶揄今则骨露神痴行迟坐困髪种种以如许视茫茫而愈昏孔子老而戒得之言庄周夀则多辱之训皆所当鉴不敢重陈直述腹心仰投君父惟乞皇帝陛下察其衷曲加以哀矜及兹未至颠沛之时使得早遂归休之请首丘在望没齿难酬重冒天威臣下情无任惶惧俟命之至
</div>
    <div class="pagination">
<a href="攻媿集_page28.html">上一页</a><span>...</span><a href="攻媿集_page24.html">24</a><a href="攻媿集_page25.html">25</a><a href="攻媿集_page26.html">26</a><a href="攻媿集_page27.html">27</a><a href="攻媿集_page28.html">28</a><span class="current-page">29</span><a href="攻媿集_page30.html">30</a><a href="攻媿集_page31.html">31</a><a href="攻媿集_page32.html">32</a><a href="攻媿集_page33.html">33</a><a href="攻媿集_page34.html">34</a><span>...</span><a href="攻媿集_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
