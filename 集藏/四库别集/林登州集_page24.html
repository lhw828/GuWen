<!DOCTYPE html>
<html>
<head>
    <meta charset="UTF-8">
    <title>林登州集 - 第 24 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>林登州集 - 第 24 页/共 29 页</h1>
    <div class="content">
　　思贻斋铭【为呉允思作】

　　人心之官所职者思为善不善思则得之矧为孝子奉亲遗体举足不忘必慎厥履孳孳趋善思以显扬必果于为实亲之光不善之萌恐致亲辱为必不果免沦颠覆翳尔之思斯亲之贻战战兢兢庶以全归惟允思君克蹈于善舜跖之间毫厘必辨作堂铭名目击道存岂伊自警将裕后昆蒙也作铭述于古训孰为我师繇参入舜

　　拙庵铭【为中书徐徳敬题】

　　大巧若拙不恠不竒惟尔之拙匪愚匪痴葢其中之存也不求异于人其外之施也不求矫于时人方役役我则泊焉而无为人方喋喋我则昧焉而不知过于文吾宁守其质过于盈吾宁守其亏葢将全太朴于未散敦淳风于未漓其亦陶柴桑周濂溪之等夷者欤

　　适安斋铭

　　维人之生贵在适志茍志之适斯安之遂桓圭衮裳驷马髙车富贵累人贫贱不如绳枢瓮牖羮藜饭糗既适既安此心曷疚濳也归来容膝易安起居无时愿亦归盘茍得吾乐千金弗易心之所适有介于石卓哉东鲁不忮不求乐天知命我心不忧有翼斋居允乎自足述此铭书敢告司仆

　　正心斋铭【为李思问作】

　　心为思官必得其正正以内存外者斯定凝冰焦火渊沦天飞心为形役司失其机其机不失主一无适修己治人胥此焉出天君肃穆居于灵台事之有道念哉敬哉

　　习静轩铭【为泰和邓崇雅题】

　　万动扰扰人心递移孰司其机静以自持即物观理必于其止灵台湛然秋月寒水习之之方不迎不将直内以敬无隐弗彰尔气既完尔志斯定成艮出震仁义中正昏黙窅冥所习则非静养动察圣贤同归

　　汤氏旧笏铭【有引】

　　呉汤氏槐木笏一宋度宗朝赐进士晖老公故物也公登第未久而宋亡元世宋士多出仕公隐约以终曾孙完寳藏其笏兵乱不敢失昔魏謩有祖风而郑公故笏以存完葢几焉为作铭曰
　　有笏惟槐槐有赤心我笏则木我之寳也如黄金赐言之存手泽之芳用虽未究而世美则长笏不忽祖徳述翳人之求尚征夫故物

　　三友轩铭【有引】

　　礼部主事甘君友谅清介不忘交植松竹梅于轩前曰松之心也正竹之节也直梅秉诣孤芳而独洁举不以岁寒而变其素守是即吾三益之友也因以三友名其轩博陵林弼为作铭曰
　　益友有三直谅多闻君子取友责善辅仁既资诸人复接夫物所友则殊所益惟一尔松之贞尔梅之清尔竹之直三益作朋曰予未知于焉比徳时发其英不改其色诗歌有斐语记后凋骚虽不録曷掩昭昭既锡尔名将求尔实朂哉岁寒永保贞吉

　　崇志斋铭【有序】

　　吏部尚书陈君彦名儒术饰吏事起家为法从歴兵吏二部以才名称尝以崇志名其斋居朝之公卿各为诗若文以广其义某谓君之志崇矣志于颜孟以进其道徳志于伊周以勉其功业则凢富贵利禄桓圭而衮裳茵坐而鼎食明珠兼金寳璐大贝举不足以动其心何者其志不在是也既论序之复为之铭曰
　　立志必崇勿为卑下卑下之趋乃无志者所趋既髙所培既厚泰华崇崇眼空培塿一篑弗止百仞可齐有志竟成跬歩以跻孟明焚舟司马题柱志在功名道徳奚取伊周颜孟我志圣贤下视众人天壤相悬君其崇之企彼前哲徳业显融百世昭晣

　　林登州集巻十八

　　●钦定四库全书

　　林登州集巻十九

　　（明）林弼 撰

　　○志铭

　　东宫妃常氏圹志

　　上以义兵刬羣雄定天下开平忠武王常遇春实为开国元勲女曰某与储皇同年爰自襁褓即结姻好之约年若干为东宫元妃勤俭孝敬不以贵富骄盈妇徳之懿诚天下之表仪也洪武戊午十有一月某日以疾薨上辍朝哀悼命东宫以礼服期乙十有三月生皇孙二人长曰某皇孙女二人皆幼髙祖四三府君赠荣禄大夫柱国中书平章政事追封开平王谥章简妣张氏追封开平王夫人曾祖重五府君赠仪同三司上柱国少保中书平章政事追封开平王谥安穆妣陈氏追封开平王夫人祖六六府君赠开府仪同三司上柱国太保中书右丞相追封开平王谥靖懿妣髙氏追封开平王夫人父赠翊运推诚宣徳靖逺功臣开府仪同三司上柱国太保中书右丞相由郑国公进封开平王母蓝氏封开平王夫人妃生于某年某月某日薨年若干卜以是年十二月四日葬于钟山草堂忠武王墓右臣某忝职礼曹谨叙其世次名行以志诸隧石

　　开国辅运推诚宣力武臣荣禄大夫柱国同知大都督府事临江侯赠特进荣禄大夫右柱国杞国定襄公圹志

　　公讳徳字□□姓陈氏世居濠之凤阳县曾祖曰五二府君赠镇国将军佥大都督府事护军追封定逺县子妣呉氏追封夫人祖曰敬赠骠骑将军河南都指挥使护军追封宛丘伯妣李氏追封颕川郡夫人考曰纳赠荣禄大夫同知大都督府事柱国追封临江侯母张氏封临江侯夫人公生于元天歴庚午十一月十一日幼端重不类羣儿及长有胆畧元季天下大乱上起兵讨羣雄公首从征伐岁乙未克滁和从渡大江攻采石取太平定建业下京口有前锋之功丁酉取宁国宣城遂为总兵元帅转天策卫指挥副使丁未从大将军徐魏公征浙西伪呉既平升镇国上将军佥大都督府事洪武戊申将兵廓清中原河洛燕晋诸郡俱下天下既定论功行赏公为初起之旧十有七年之间战勲居多授开国辅运推诚宣力武臣荣禄大夫柱国同知大都督府事封临江侯食禄一千五百石赐以铁劵子孙世世袭禄洪武戊午十一月二十有三日薨于凤阳县太平郷之私第得年四十有九讣闻诏追封特进荣禄大夫右柱国杞国公谥定襄仍勑有司具葬事配洪氏封颕川郡夫人子二人长曰庸夫人洪氏出也今为散骑舎人次曰伴哥李氏出也女三人长为洪出次为李出又次为李出孙女一人将以是年十二月日塟某里某山之原惟公以忠勇之资际风云之会佐成大业为国勲臣虽年仅中寿然生荣死哀名昭史册可无憾矣其详当载神道碑姑叙其畧以纳诸圹云

　　镇国大将军大都督府佥事林公圹志

　　公姓林讳济峯世居滁之全椒少刚勇善骑射元季天下大乱上起兵淮右越国公胡大海时在麾下知公可用养为己子岁乙未从渡大江取太平丙申入建康下镇江丁酉克常州宣州徽州戊戌破鄂尔和院判营复攻杭州诸县进取严州金华己亥取诸暨围绍兴克处州庚子授金华左翼副元帅复从胡参政取信州就守其城有旨命为总兵辛丑回金华五月仍守信州分兵讨陈友谅获贼将李明道等壬寅越国公调回金华首冦叛越国公遇害公守完其城升昭勇大将军同佥江南行枢宻院张士诚兵攻诸暨公击败之甲辰升浙东行省参政丙午领兵驻杭州呉元年授浙行省左丞六月征苏州丞相徐逹命攻胥门九月克之复攻无锡降之进资善大夫职如故洪武元年征福建二年收山东移兵守汴复攻陜西丞相徐公调往平凉三年征定西归至巩昌安定以慢攻失陷军士降为马军四月克兴元上念其功多复授大都督府佥事四年加镇国将军仍令世袭复姓林赐以令名从总兵官中山侯汤和征蜀伪夏主降八年授陜西都指挥使十一年冬遘疾勑令回京命尚医治之弗愈十二年正月十三日卒于私第得年四十有三上为之悯悼命有司给其丧具祖三府君赠昭勇将军亲军指挥使祖妣许氏追封徳人考小六府君赠镇国将军佥大都督府事妣胡氏追封夫人三子曰懋曰吉祥奴许出也曰儿次室陈氏出也女三人俱在室惟公弱冠从军东征西讨无役不预亦古名将之伦也功在简册埀于无穷姑叙其槩以纳诸圹详则具于神道碑云

　　故龙虎将军浙江都指挥使司指挥使胡公墓志

　　公讳汝字某姓胡氏世居凤阳之某县少英迈有志畧元末所在兵起公拔行伍为亲军元帅大朝兵徇扬州公率众内附从御史大夫邓卫公元帅胡公戍守徽州已而攻取婺源及淳安遂昌于潜昌化诸县戊戌从征处婺克之己亥攻克诸暨授管军总管癸卯谢院判叛公不为所污弃其妻子领兵出兰溪被旨征还十月大军攻湖广公在行既克武昌复从攻庐州授鹰扬卫管军千户领兵从丞相魏国公攻取中兴峡州及潭衡辰沅诸城乙巳守常徳改授常徳卫指挥副使洪武元年统所部兵从平章杨公攻广西克永全道三州六月克静江府三年以功升明威将军本卫同知六月荣阳侯统大军征蜀复被旨从征瞿塘关驻兵归州蜀兵猝至出城奋击蜀兵溃去遂入巴东荣阳侯命公统各卫兵破瞿塘月城夜攻羊角寨拔之冬升懐逺将军职如故四年伪蜀邹平章水陆结栅以扼大军总戎徳庆侯命公领兵攻之破其栅邹中流矢死乗胜入梁山州直抵重庆府屯兵戍守七月从江夏侯攻取顺庆保宁等城左都督曹国公遣公戍贵州蛮民未附者悉讨平之酋贼的黒覃光印作乱公领兵三路出破其寨数十的黒来降覃光印犹据险拒守兵连破之所谓硬寨者贼大溃遂剿杀覃光印及把具等获其牛马兵器若干蛮酋的义以牌送欵民皆安堵八年制授昭勇将军湖广都指挥使司指挥使十二月进龙虎将军浙江都指挥使司指挥使十一年三月十日卒于官得年五十一曾祖曰肆府君妣赵氏祖曰五一府君妣霍氏父曰六二府君妣王氏继娶严氏孙氏韩氏男一人曰混川奴严氏出也女三人一适武昌卫百户杨仁二在室呜呼公自弱冠知武事能识真主委质事之数其战守之功浙淮之间固为先登而征蜀之役效劳居多然旌勲之命屡降迭锡秩视二品善始而荣令终而哀其亦人杰矣夫卜以年月日葬于□□之山先期来请志故为述其功绩履歴官秩世次而刻诸石庶以光诸幽云

　　故镇国将军燕府左傅丘公圹志

　　洪武十一年五月十五日镇国将军燕府左傅丘公疾笃车驾临问越二日卒宸衷哀悼勑有司治其丧事择地于聚寳山之阳以葬之仍命刻石志其圹谨按公讳广号毅齐世居凤阳府之定逺县曾祖某以公贵赠昭勇将军亲军指挥妣艾氏淑人考子诚赠将军佥大都督府事妣刘氏夫人公幼失怙恃统军元帅严公鞠为己子值元季大乱天兵起临濠之时公年十六随父从军以骁勇知名岁乙未从渡江取采石入太平丙申定金陵克镇江公皆与焉八月兵压常州元帅公营于游塘淹城贼兵奄至公力战郄之擒伪呉张将军十二月大战横林桥中流矢拔镞转闘勇气逾厉贼见而畏之丁酉正月攻常州战于南门矢伤右膝三月克之从大军攻宣州又克之五月元帅公卒于军有旨命袭父职授后翼统军元帅六月领兵取江阴七月从丞相徐公攻无锡常熟大败贼将张九六等戊戌从平章常公攻泰兴九月下溧阳克宜兴留镇焉己亥伪呉张士诚侵宜兴公出战敌大败矢伤左腕甲辰从丞相徐公拔安丰七月克庐州改授神武卫指挥司同知未几领兵守潭州乙巳改授潭州卫同知讨平诸寨呉元年从杨平章征广西洪武元年克永州战伤左股手擒贼帅邓思诚等五月攻靖江公率前锋先破其月城遂降之贼据彬州公领兵复其城得济县印至是复丘姓授懐逺大将军职如故四年征道州常宁武岗及诸寨洞公无役不从所向必克升镇国将军佥大都督府事九年复除燕府左傅公生于至元戊寅殁年四十一葬之日为六月二日配殷氏封夫人子六人长礼李氏出也次智戴氏出也和尚张氏出也文殊奴胡氏出也真保张氏出也五台奴刘氏出也女四人惟公英鋭夙成勇于赴敌搴旗斩将战必居先功在信史埀于永久姑叙其勲绩世次之梗槩以纳诸圹云

　　兰轩潘君墓志铭

　　君讳惠进字仲礼兰轩其自号也大父某而上皆居龙溪为氓父瑞治善陶猗理生法奋于编伍累丰积赢遂大其家母林氏庄氏生子四人君庄出也慎已好义恬养不表襮克念动趾前美故家力不堕而益厚盛方盗起兵兴富家子率以贿媒武功君独优游田里朝畊暮读泊焉无营识者髙之雅性爱厚于人交际各得其欲闺门族姓雝睦以愉郷邻急必赒患必恤人仁其行焉生于至元壬辰四月甲子殁于至正丁酉七月癸巳葬以是岁十月乙酉其原在鹤石山之麓君先娶朱氏继蔡氏俱蚤世复继室蔡氏娣朱氏二子胜才王寳一女胜姐适陈叅军之曾孙大蔡氏一子顺小蔡氏一女丁娘胜才先君四年卒有孙男曰洪泰寛泰女曰观姐顺知学好礼先葬期泣拜请于唐臣曰藐诸孤将以先君之柩合窆二母之茔有日矣敢求先生铭辞不获铭曰家之丰兮心之冲徳之崇兮礼之恭施不穷兮死不终

　　贡元周先生墓志铭

　　自延佑甲寅举进士先后为科十有二闽士之魁浙闱者凢四人若晋安林仲节景和邵武黄清老子肃建安雷杭彦舟皆登甲科跻仕中外延平周佑于一以至正庚寅在江浙二十八人之上于是两与计偕而不售于春官者再士类屈之先生自齓年即知读书动止端重异羣儿父小溪先生恐汨其纯也延师家塾教之甫长则尽能通四书五经传注及冠治举子业会科目中辍遂刻志古文先秦西汉诸子百氏韩栁欧苏之所述作咀嚼餍饫久益博洽发而为文湥雅闳徤今南台侍御左公世臣曩以闽海佥宪督师漳南先生撮讨贼颠末仿治鉴为野史上之题曰边臣近鉴左公曰真史才也荐为同安文学进其书于朝以备国史编録由是诸阁老咸知名焉靖州推官詹逹纳有爱女择对特妻之初先生领丁亥郷荐恩授庐峯山长再以举首走京师翰林羣公将荐之史馆以亲老辞归至延平奔小溪府君讣配詹氏道卒府君服方除而母复亡呜呼孰谓母服未练而先生又不禄耶先生质醇学正平居恂恂言若不出口而中之所藴则浑浑莫窥其际事有疑难质之一言而断委曲周尽其为校官也从游之徒千里来集善诱不倦皆成其材名读书之室曰宗濂见其学之正也壮年有志功业使得展其长庻几经邦泽民必有大设施者而拂欎不扬赍志以殁悲夫世族可知者上世祖护由建迁延平护生公权权生延宋武翼大夫广西路钤辖合门宣赞舎人延生大明大明生礼礼生昭先属时宋季皆跧隐弗耀昭先生小溪讳葢才以吏漳因家焉生先生于皇庆壬子七月癸丑卒于至正甲午十二月乙卯得年四十有三明年七月壬辰合窆于灵应山詹氏茔无子侧室女詹家奴尚幼弟■〈礻厷〉寔主丧事唐臣旧学于先生谨叙而铭之不敢以微陋辞铭曰
　　灵竒天恡而先生取之贪声名天靳而先生播之覃此予彼夺孰司其机缄乃年之不永而爵之未担然文传而寿徳尚而贵则于彼者又将何憾而何惭

　　故直翁孙君墓志铭

　　至正十四年正月三日临漳直翁孙君卒里人林唐臣走哭之曰于虖天其不使斯民为三代乎胡宁夺我直人之遽也君心直言直行己又直人以直称之君亦以直自居而不辞呜呼直哉吾不能不为流俗惜也按郡志孙氏漳显宗昭先仕宋为金紫光禄大夫江东提刑金紫生叙谐中奉大夫工部提举工部生志学修职郎福州监镇监镇生克荘娶同郡许氏生君于元贞乙未讳祯字祥卿弱岁失怙有弟四人皆幼稚君与兄贞荣恤之如子敎育姻娶则曰厚我可也田庐镪币则曰薄我可也性刚介重然诺郷邻有争不讼于官惟求直于其门君是非白黒灼无遁情信诎抑扬絶无顾避人曰此直翁也因以自号颇嗜酒岁时伏腊必合兄弟子侄以燕良辰胜日则命宾为山水游欢洽移日屋前有水曰南溪酒酣则倚楼歌曰溪水可酒溪鱼可羮直翁直翁了此平生兄弟析异君独奉母同居岁辛卯秋奸囚夜乱配陈氏死焉君负母匿空室中火至輙反焰若有扑灭者人以为孝念所致未几母亦殁始以哀毁成羸疾病革子文华进药輙挥去曰正月三日吾且在鬼録药虽神其如命何其日蚤作呼文华嘱后事治丧申屈不用浮屠葬从先人之兆既而曰吾母未归土死有余戾一恸而絶凢得年六十丈夫子二人皆业儒长郎文华娶王氏次男文质未婚女子三人长适卢徳原次适郑原真先卒季亦死奸囚之难葬之日为三月甲申先期文华泣拜请曰子知吾父者敢求子铭辞不获铭曰
　　不诈以饰惟正是则是谓古之直匪华以炫惟寔是践是谓微之显薛包友爱许邵公评遗庆后嗣永征斯铭

　　林母杨氏墓志铭

　　杨氏讳真世居同安县之员山祖博济父一翚皆隐徳为郷善人龙溪于同安为邻壤愚逸林先生以笃学力行睦其家淑其郷所至而人则之一翚闻其贤故许妻焉既归姑称其孝夫以其无违妯娌以无间凢奁饰装具一无私蓄阖门数百皆同爨会食堂寝以新家庙有侐宾祭礼洽人谓先生家法之所以齐者实杨氏克相之也岁癸未先生得疾且殆杨吁天以祷竟不起则断髪誓无它时年三十有八矣子皆幼家事日窘夙夜事麻枲助衣食会兵难连年海濒多故而母子相保无恙殆有阴相之者至正丙午十月二十日嘱三子曰为未亡人二十有四年常惧汝曹弗迨成立今皆毕婚吾愿塞矣兹为吾生之年月日亦死期也目皆瞑矣言竟而逝又明年十一月庚申葬普贤山之原三子曰干蒙睽皆从予游蒙来泣拜曰先母以兵故后葬期今窆有日敢以铭请义难于辞铭曰
　　礼始夫妇敬始闺门惟内之助实外之敦懿乎林母克淑以温妇义母仪久焉弥尊曷弗逮荣于子于孙不亡者存尚征后昆

　　福建帅府都事苏公墓志铭

　　至正十六年春正月癸未盗杀元帅分府都事苏寳及其弟漳浦县尹和子长泰县尹信幼子同生伯颜福生孙凯山普安明日盗浮都事公尸于江其友丘昈郑才识之走告其妹之夫钱塘冯善善与门士陈君玉郑元圭具棺及衣衾敛焉分府发郡兵旬日殱盗又四年秋八月庚寅夫人曹氏葬公于胡塞山之阳先期其姊夫黄孟昌来请铭曰先生知公者幸铭唐臣不能文且贱铭不足重公铭非敢当而辞不获遂铭按公先世赵人居漳为大族四世至公始以武功登仕版筮邵武泰宁尉闽帅忽公闻其贤辟为职官令史满秩迁连江宁善郷廵检阶将仕郎用八品格也阃重漳分府幕官屈公阶职不伦便宜授以都事属红巾盗起所在荧惑从逆公赞谋有术汀冦不敢犯境泉盗侵长泰公提兵讨其逆抚其携贰悉归正为王民公为人中敏而外寛多慧而少文百艺众技咸精其能而退然若无识者临事决议树大节烛几微一断于理葢有得于问学之素始公受业钓矶丘先生知有身心之学故其见于施为动守古则岁时祀先品仪丰傋为漳人法好贤礼士久敬不衰虽臧获舆隶咸得其欲葢好礼而爱仁者也然显盛之余羣小利其赀而害其权故祸其家所谓盗自憎主人耳公果何负于盗哉公生于至大庚戌享年四十有七夫人许氏亦死是难子徳生以鞠于外家得全呜呼此天犹未絶于苏氏也耶女二人一许出也适兴化通守陈某一蔡媵出也适叶樟公字一之号建溪祖龙发父天与母颜氏铭曰
　　有学有言有政有行宁谓善始不终令命埀絶犹续孰匪天定征我铭辞尚流后庆

　　清庵居士墓志铭

　　元至正十有七年龙溪清庵居士卒其年十有二月戊子卜葬于青山之原孤文信衰绖走郡城泣血拜请于唐臣曰文信罪逆莫赎先母杨氏殁惑时俗不克礼葬贻终天悔今先君复弃人世死不敢重前罪将以先君之柩与先母瓦棺合窆亡妻蒋氏袝先生幸志而铭之庻几冥冥昭昭均有贲于逺也辞不获则序之曰居士郑姓讳静自号清庵所居里曰士林父曰自先母严氏生居士于至元壬申襁褓失恃继母髙氏颇严悍居士事之谨而髙亦慈畜之不知为非己出娶教授杨公女讳观令徳克相为妇道为母仪为郷人称先居士二十二年卒得年五十有七丈夫子三人长仁慈事农次文信业儒又次弥碧学佛女子三人长适林同次适周应南又次适陈元玉孙男三人进发进逹仁慈子也宗虞文信子也孙女四人曾孙男玄轸居士读书知大义敦朴谦厚善容物而于人之是非必严抑杨无贷喜静乐晦不逐时好则其性然也毎语其子曰人必有业不勤业而成者蔑有也仁慈能力尔穑文信能殖尔学吾志也闻三山余大车何体仁明经学遣文信不逺千里徃从之游族中弟侄知学者数人居士毎朂以逺大或时举为怠学者劝先是盗起邻郷居士戒里中子弟拒逆効顺母污不道里頼以全中岁屏荤酒日焚香清坐诵佛书与二三老依东林法结净土社年虽耆耄聪明清强如壮盛时褒衣大帻鬓眉如雪望而知为善人也卒之年为至正丁酉凢享年八十有六惟居士隐以其正未尝往而不返寿康令终好徳乐善之报乎送死尽礼敎子知学之力乎铭无愧铭曰
　　实儒而名墨也隐身而显徳也淑尔后人此之则也

　　林登州集巻十九

　　●钦定四库全书

　　林登州集巻二十
</div>
    <div class="pagination">
<a href="林登州集_page23.html">上一页</a><span>...</span><a href="林登州集_page19.html">19</a><a href="林登州集_page20.html">20</a><a href="林登州集_page21.html">21</a><a href="林登州集_page22.html">22</a><a href="林登州集_page23.html">23</a><span class="current-page">24</span><a href="林登州集_page25.html">25</a><a href="林登州集_page26.html">26</a><a href="林登州集_page27.html">27</a><a href="林登州集_page28.html">28</a><a href="林登州集_page29.html">29</a><a href="林登州集_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
