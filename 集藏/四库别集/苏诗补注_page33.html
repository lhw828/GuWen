<!DOCTYPE html>
<html>
<head>
    <meta charset="UTF-8">
    <title>苏诗补注 - 第 33 页/共 94 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苏诗补注 - 第 33 页/共 94 页</h1>
    <div class="content">　　二马并驱攒八蹄二马宛颈騣尾齐一马任前双举后一马却避长鸣嘶老髯奚官骑且顾前身作马通马语后有八匹饮且行微流赴吻若有声前者既济出林鹤后者欲渉鹤俛啄最后一匹马中龙不嘶不动尾摇风韩生画马真是马苏子作诗如见画世无伯乐亦无韩此诗此画谁当看
　　十四匹【楼钥攻媿集题赵尊道渥洼图序云赵尊道以龙眠渥洼图示余余曰误矣本韩干马东坡曽为赋诗此龙眠所临为书坡诗于后而次其韵马实十六坡诗云十四匹岂误耶洪容斋随笔韩公画记云凡马之事二十有七马大小八十有三而无有同者焉秦少游谓其叙事该而不烦仿之作罗汉记坡公赋十四马诗之与记虽异其为布置铺写则同诵公之语葢不必见画也】通马语【酉阳襍俎大食国马解人语】
　　附楼钥次韵【此诗从攻媿集采出】
　　良马六十有四蹄腾骧进止纷不齐权竒倜傥多不覊亦有顾影成骄嘶或行或涉更相顾交颈相靡若相语画出老杜沙苑行将军弟子早有声中间名种鸡羣鹤无复疲瘵乌燕啄当时玉花可媒龙后日去尽鸟呼风开元四十万匹马俯仰兴亡空看画龙眠妙手欲希韩莫遣鐡面西关看有言郡东北荆山下可以沟畎积水因与吴正字王户曹同往相视以地多乱石不果还游圣女山山有石室如墓而无棺椁或云宋司马桓魋墓二子有诗次其韵二首
　　侧手区区岂【一作未】易遮奔流一瞬巻千家共疑智伯初围赵犹有张汤欲漕【去声】斜已坐迂疎来此地分将劳苦送生涯使君下防真堪笑隠隠惊雷响踏车
　　荆山【徐州志荆山在懐逺县西南山有玊坑乃卞和采玊之所宋濓记畧云自涂山麓折而西至荆山梁魏交兵时就山筑堰以灌寿春其余迹犹可见】吴正字【名琯字彦律正字其官也乌台诗案元丰元年轼知徐州有本州正字吴琯防得解赴省试轼作日喻一篇送之即其人矣】圣女山【水经注泗水又南迳宋大夫桓魋冡西山枕水上而尽石凿而为冢今人谓之石椁椁有二重石作工巧太平寰宇记桓魋墓在彭城县北二十七里徐州志桓山下临泗水旧名圣女山】
　　茫茫清泗绕孤岑归路相将得暂临试着芒鞵穿荦确更然松炬照幽深纵令司马能镵石奈【一作防】有中郎解摸金强写苍崖留嵗月他年谁识此时心
　　【艺苑雌黄云陈琳檄文言曹操置发丘中郎将摸金校尉东坡诗以校尉为中郎误】
　　赠写御容妙善师
　　忆昔射防干先皇珠帘翠幄分两厢紫衣中使下传诏跪奉冉冉闻天香仰观晃目生晕但见晓日【一作色】开扶桑迎阳晚出步就坐绛纱玊斧光照廊野人不识日月角彷佛尚见重瞳光三年归来真一梦桥山松桧凄风霜天容玊色谁敢画老师古寺昼闭【一作闲者讹】房梦中柛授心有得觉来信手笔已忘幅巾常服俨不动孤臣入门涕自滂元老侑坐须眉古虎臣立侍【一作侍立】冠剑长平生惯写龙鳯质肯顾草间猿与麞都人踏破鐡门限黄金白璧空堆牀尔来摹写亦到我谓是先帝白髪郎不须览镜坐自了明年乞身归故乡
　　射防【年谱公于仁宗嘉祐六年应制科入第三等授大理寺评事】迎阳【江少虞事实类苑迎阳门之北有迩英阁归田録迩英阁在迎阳门东北向】步就坐【栾城集入侍迩英诗自注云昔举制防坐于崇政殿西廊葢迩英之北也日晚仁皇自延和步入崇政过所试幄前瞻望天表最为亲近云云正与先生此诗相合】三年归来【公于嘉祐六年十一月赴鳯翔任壬寅癸卯至甲寅而仁宗晏驾明年乙卯公方　还朝故有桥山松桧之句】不动【李逺赠写御真李长史诗龙髯不动彩毫轻后村诗话李逺赠写御容李长史云初分龙准山河秀再防重瞳日月明极工及坡公仰观晃目生晕但见晓色开扶桑迎阳晚出步就坐绛纱玊斧光照廊野人不识日月角髣髴尚记重瞳光之篇一出光熖万丈枧逺所作真小儿语】
　　哭刁景纯
　　读书想前軰每恨生不早纷纷少年塲犹得见此老此老如松栢不受霜雪槁直从毫末中自养到合抱宏才乏近用千嵗自枯倒文章余正始风节贯华皓平生为人尔自为薄如缟是非虽难齐反覆看愈好前年旅吴越把酒庆寿考扣门无晨夜百过迹未扫但知从徳公未省厌丘嫂别时公八十后防知难保昨日故人书连年防翁媪【公自注景纯妻先亡】伤心范桥水漾漾舞寒藻华堂不见人瘦马空恋皁我欲江东去匏尊酌行潦镜湖无贺监恸哭稽山道忍见万松冈荒池没秋草
　　连年丧翁媪【施氏原注妻江氏先一年卒】万松冈【在藏春坞刁景纯所居】答吕梁仲屯田
　　乱山合沓围彭门官居独在悬水邨【公自注悬水邨吕梁地名】居民萧条杂麋鹿小市冷落无鸡豚黄河西来初不觉但讶清泗奔流浑夜闻沙防鸣瓮盎晓看雪浪浮鹏鲲【别夲作鹍误】吕梁自古喉吻地万顷一抹何由吞坐观入市巻闾井吏民走尽余王尊计穷路断欲安适吟诗破屋愁鸢蹲嵗寒霜重水归壑但见屋瓦留沙防入城相对如梦寐我亦仅免为鱼鼋旋呼歌舞杂诙【一作谈】笑不惜饮釂空缾盆念君官舍氷雪冷新诗羙酒聊相温人生如寄何不乐任使綘蜡烧黄昏宣房未筑淮泗满故道堙灭疮痍存明年劳苦应更甚我当畚锸先黥髠付君万指伐顽石千锤雷动苍山根髙城如铁洪口快谈笑却扫看崩奔农夫掉臂免狼顾秋糓布野如云屯还须更置软脚酒为君击鼓行金樽
　　小市【宋书张畅传彭城有小市门】髙城如铁【子由黄楼记序水既洄乃请更筑徐城山水之冲以隄捍之水虽复至不能病也】
　　答孔周翰求书与诗
　　身闲曷不长闭口天寒正好深藏手吟诗写字有底忙未脱多生宿尘垢不防讥诃子厚疾反更刻画无盐丑征西自有家鸡肥太白应惊饭山瘦与君相从知几日东风待得花开否拨弃万事勿复谈百觚之后那辞酒













　　苏诗补注巻十五
　　钦定四库全书
　　苏诗补注巻十六　　翰林院编修查慎行撰古今体诗六十三首【元丰元年戊午春夏在徐州任作】
　　送李公恕赴阙
　　君才有如切玉刀见之凛凛寒生毛愿随壮士斩蛟蜃不愿腰间纒锦縧用违其才志不展坐与胥吏同疲劳忽然眉上有黄气吾君渐欲収英髦立谈左右皆动色一语径破千言牢我顷分符在东武脱畧万事惟嬉遨尽坏屏障通内外仍呼骑曹为马曹君为使者见不问反更对饮持双螯酒酣箕坐语惊众杂以嘲讽穷诗骚世上小儿多忌讳独能容我真贤豪为我买田临汶水逝将归去诛蓬蒿安能终老尘土下俯仰随人如桔橰李公恕【施氏原注公恕时为京西转运判官召赴阙公恕一再持节山东于东坡诗中见之子由亦有诗送之】
　　慎按栾城集送公恕诗在丁巳除夕后先生此诗亦从上巻末移编戊午巻首
　　附子由作
　　我行未厌山东逺昔游歴下今梁苑官如鸡肋浪奔驰政似牛毛常黾勉幸公四年持使节按行千里常相见鹰掣秋田伏兎惊骥驰平野疲牛勌似怜多病与时违未怪两州从事嬾除书夺去一何速归袖翩然不容挽黄河东注竭昆仑钜野横流入州县民事萧条委浊流扁舟出入随奔电囘首应怀微禹忧归朝且喜寜亲便公知齐楚即为鱼劝筑宣房不宜缓
　　张寺丞益斋
　　张子作斋舍而以益为名吾闻诸夫子求益非速成譬如逺游客日夜事征行今年适燕蓟明年走蛮荆东观尽沧海西渉渭与泾归来闭户坐八方在轩庭又如学医人识病由饱更风雨晦明滛跛躄瘖聋盲虗实在其脉静躁在其情荣枮在其色寿夭在其形茍能阅千人望见知死生为学务日益此言当自程为道贵日损此理在既盈愿言【一作君】书此诗以为益斋铭
　　张寺丞【本集张忠甫字说云张厚之忠甫乐全先生子也先生名之曰恕轼推先生之意字之曰厚之又曰忠甫施氏原注忠甫元祐间擢将作监丞诰词载子由集后进文定在翰林日英宗立柛宗手札除直秘阁知齐州】
　　附子由作
　　人生不读书空洞无一有羡君常斋居散帙满前后开编试寻绎阅嵗行自富从横图画出次第宫商奏汪洋蓄江河渺莾包林薮兴亡数千载络绎皆在口顾念今所知颇觉前日陋我家亦多书早嵗常窃叩晨耕挂牛角夜烛借邻牖经年谢宾客饥坐失昏昼堆胸稍盘屈落笔逢左右乐如听钧天醉剧饮醇酎自从厌蓬荜误逐功名诱初心一漂荡旧学皆榛莠失足难遽囘抚巻长自诟幸君无事日谓可终身守春耕不厌深秋穰当自受金玊或为灾诗书岂相负
　　春菜
　　蔓菁宿根巳生叶韭芽戴土拳如蕨烂蒸香荠白鱼肥碎防青蒿凉饼滑宿酒初消春睡起细履幽畦掇芳辣茵陈甘菊不负渠鲙缕堆盘纎手抹北方苦寒今未巳雪底波棱如铁甲岂如【一作知】吾蜀富冬蔬霜叶露芽寒更茁久抛松菊【一作葛】犹细事苦笋江豚那忍说明年投劾径须归莫待齿摇并髪脱
　　韭芽戴土【本草韭之美在黄乃未出土者】青蒿【本草一名青蒿】茵陈【本草茵陈蒿类也经冬不死更因旧苗而生】甘菊【本草菊有二种一种紫茎而味甘叶可作羮者为真菊】纎手【杜甫立春诗菜传纎手出青丝】波棱【本草一名赤根菜八九月种者可备冬食】附黄鲁直次韵
　　北方春蔬嚼氷雪妍暖思采南山蕨韭苗水饼姑置之苦菜黄鸡羮糁滑莼丝色紫菰首白蒌蒿芽甜蔊头辣生菹入汤翻手成芼以姜橙夸缕抹惊雷菌子生万钉白鹅截掌鼈解甲琅玕林深未飘箨软炊香粳煨短茁万钱自是宰相事一饭且从吾党说公如端为苦笋归明日青衫诚可脱送郑户曹
　　游遍钱塘湖上山归来文字带芳鲜羸童瘦马从吾饮陋巷何人似子贤公业有田常乏食广文好客竟无氊东归不趁花时节开尽春风谁与妍
　　郑户曹【宋史郑仅字彦能彭城人第进士屡迁直龙图阁陜西转运使进集贤修撰显谟阁待制改知宁州徙秦州召拜吏部侍郎知徐州以显谟阁学士卒諡修敏徐州志郑仅第进士为大名府司户叅军歴知冠氏福昌二县有善政仕终显谟阁学士按施氏原注仅作瑾与史传州志不合或系传刻之讹当从宋史又职官志军州诸曹有户曹叅军掌户籍赋税仓库受纳后去叅军二字改司户曹事孙彦同职官分纪司户叅军上州从八品中下州从九品按集中送郑户曹诗凡三首此篇当是赴任大名时也】
　　防州八境图八首【并引】
　　南康八境图者太守孔君之所作也君旣作石城即其城上楼观台榭之所见而作是图也东望七闽南望五岭览羣山之参差俛章贡之奔流云烟出没草木蕃丽邑屋相望鸡犬之声相闻观此图也可以茫然而思粲然而笑嘅然而叹矣苏子曰此南康之一境也何从而八乎所自观之者异也且子不见夫日乎其旦如槃其中如珠其夕如破璧此岂三日也哉苟知夫境之为八也则凡寒暑朝夕雨旸晦明之异坐作行立哀乐喜怒之接于吾目而感于吾心者有不可胜数者矣岂特八乎如知夫八之出乎一也则夫四海之外诙诡谲怪禹贡之所书邹衍之所谈相如之所赋虽至千万未有不一者也后之君子必将有感于斯焉廼作诗八章题其上
　　坐看奔湍【一作滩】绕石楼使君髙防百无忧三犀窃鄙秦太守八咏聊同沈隠侯
　　涛头寂寞打城还章贡台前暮霭寒倦客登临无限思孤云落日是长安
　　章贡台【太平寰宇记贡水源出雩都县新乐山章水源出大庾县聂都山至贑县合流为贑水欧阳忞舆地广记云贑水东源出雩都曰湖汉水西源出南野曰彭水二水皆北流合于贑县总为豫章水北流入大江后人因贑字以湖汉水为贡水彭水为章水刘澄之遂以为章贡合流因以名县失之矣按赵抃章贡台记畧云水别二合流城郭于文为贑予嘉祐六年出守间为游观治西北隅有野景亭旧趾于是复台其上以新其名为章贡葢不失实也据此则贑字取章贡二水合流为义葢不独刘澄之也】
　　白鹊楼前翠作堆萦云岭路若为开故人应在千山外不寄梅花逺信来
　　白鹊楼【贑州志八景台在郡治东北下瞰奔流白鹊楼在八景台北赵清献记云望阙鬰孤轩豁于前皁葢白鹊瞰临左右】
　　朱楼深防日微明皁葢归时酒半醒薄暮渔樵人去尽碧溪青嶂绕螺亭
　　螺亭【述异记螺亭在南康郡昔有贞女采螺为业曾宿此亭螺噉其肉故号螺亭太平寰宇记螺亭石山巨石临水螺殻无数凝结石畔】
　　使君那暇日叅禅一望丛林一怅然成佛莫敎灵运后着鞭从使祖生先
　　丛林【景德传灯録江西禅师道一汉州什邡人姓马氏开元间习定南岳山中遇让和尚得心印始自建阳佛迹岭迁临川次至南康龚公山南防记龚公山在城北今为寳华寺有马祖遗迹江西旧志马祖岩在贑州城东五里】
　　却从尘外望尘中无限楼台烟雨蒙山水照人迷向背只寻孤塔认西东
　　尘外【亭名也防州志马祖岩上有马禅关及云端驹岩一憇尘外四亭】孤塔【释氏稽古畧马祖于贞元中示寂元和八年赐諡大寂禅师塔日大庄严之塔赵与虤娱书堂诗话欧阳文忠公诗云山浦转防迷向背夜江看斗辨西东东坡亦云山水照人迷向背只寻孤塔认西东身游山水间果有兹理二公可谓善于形容者矣】
　　云烟缥缈鬰孤台积翠浮空雨半开想见之罘观海市绛宫明灭是蓬莱
　　鬰孤台【名胜志鬰孤台一名贺兰山在府治丽谯坤维百步隆阜鬰然孤峙故名唐李勉为刺史更名望阙慎按赵清献记云望阙鬰孤轩豁于前乃二台名曹能始谓更名望阙者讹也】之罘【史记始皇二十九年登之罘刋石太平寰宇记之罘山在文登县西北百九十里其山在海中山东南有垒石俗传武帝造桥有两石铭仍存山髙九里周廻五十里】
　　囬乱嶂鬰参差云外髙人世得知谁向空山弄明月山中木客解吟诗
　　木客【太平寰宇记上洛山在贑县南九十里山多木客能斫杉枋与人交易以木易人刀斧又五色线引南防记云南康山间有木客形骸皆人也但鸟爪耳一名山魈诗话总龟云十道四番志兴国上洛山有木客形容似人遥见分明近则隠藏所载木客未尝言能作诗也后得续法帖记木客诗云云方知得句之因徐铉谓鄱阳山中有木客为诗一章云云者岂铉未尝见十道四番志耶】
　　读孟郊诗二首
　　夜读孟郊诗细字如牛毛寒灯照昏花佳防时一遭孤芳擢荒秽苦语余诗骚水清石凿凿湍激不受篙初如食小鱼所得不偿劳又似煮彭竟日持【一作嚼】空螯要当鬬僧清未足当韩豪人生如朝露日夜火消膏何苦将两耳听此寒虫号不如且置之饮我玊色【一作巵】醪孟郊【旧唐书孟郊少隠于嵩山称防士留守郑庆余辟为宾客性孤僻寡合韩愈一见以为忘形交尝称其字曰东野与之唱和葛立方韵语阳秋云孟郊诗楚山相蔽亏日月无全辉万株古柳根挐此磷磷溪等句造语工新无一防俗韵然其他篇章似此者絶少李观评其诗云髙处在古无上平防下观二谢许之太甚东坡诗云云贬之亦太甚矣】彭【郭璞尔雅注螃即彭螖也本草蟹之最小者名蟛螖音越吴人讹为彭】寒虫号【尔雅注寒号夜鸣求旦之鸟冬月裸体尽夜鸣呌四足有肉翅不能逺飞本草曷旦一名寒号虫】
　　我憎孟郊诗复作孟郊语饥肠自鸣唤空壁转饥防诗从肺腑出出輙愁肺腑有如黄河鱼出膏以自煮尚爱铜斗歌鄙俚颇近古桃弓射鸭罢独速短蓑【一作莎】舞不忧踏船翻踏浪不踏土吴姬霜雪白赤脚浣白纻嫁与踏浪儿不识离别苦歌君江湖曲感我长覊旅
　　访张山人得山中字二首
　　鱼龙随水落猿鹤喜君还旧隐丘墟外新堂紫翠间野麋驯杖履【一作屦】幽桂出榛菅洒扫门前路山公亦爱山【公自注张故居为大水所壊新卜此室故居之东】
　　张山人【即张天骥也】新堂【本集放鹤亭记云熙寕十年秋彭城大水云龙山人张君之故居水及其半扉明年春水落迁于故居之东东山之麓升髙而望得异境焉作亭于其上山人有二鹤甚驯而善飞故名之曰放鹤亭】
　　万木鎻云龙【公自注山名】天留与戴公路迷山向背人在瀼西东荠麦余春雪樱桃落晚风入城都不记归路醉眠中
　　云龙山【注见本巻】荠麦【韩愈琴操诗雪霜贸贸荠麦之有】
　　送孔郎中赴陜郊
　　惊风击面黄沙走西出崤函脱尘垢使君来自古徐州声震河潼殷关右十里长亭闻鼔角一川秀色明花柳北临飞槛巻黄流南望青山如岘首东风吹开锦绣谷渌水翻动蒲萄酒讼庭生草数开尊过客如云牢闭口孔郎中赴陜郊【东都事畧孔周翰歴知蕲宻陜扬洪兖六州此则自宻移陜时也水经河水又西径陜县故城之南注云河北对茅城春秋茅津也河南即陜城周召分陜以此城为东西之别太平寰宇记属河南道郡夹河河南诸县则豫州域河北则冀州域魏太和十一年置陜州九域志永兴军路陜州宋为保平军节度理所】崤函【元和郡县志崤山一名嵚崟山自东崤至西崤相去三十五里路极险峻汉地理志农故秦函谷关也崔浩注云东自崤山西至潼津通名函谷】河潼【杜预左传注桃林塞潼关是也元和郡县志潼关在华阴县东北关西一里有潼水又云河在关内南流冲激因谓之冲关按秦函谷关今灵寳县西南十里故关是也大路在北本非钤束之要汉杨仆宜阳人耻居关外请徙关于新安武帝从之建安十六年曹操破马超于潼关则从中间徙于今所歴三处而至河潼上跻髙阿俛视洪流寔为天险名胜志潼谷水经松果山下北流入黄河唐天授初置潼津县长安二年废今为驿有石桥尚名潼津桥即潼谷水所迳也】岘首【名胜志岘山在陜州灵寳县东以形似襄阳岘山故名】锦绣谷【名胜志宜阳县在陜州西南七十里有锦屏山春时花卉繁盛如锦武后游此赐名锦绣谷邵尧夫诗锦屏山映一川霞桃李争妍二月花先生诗中所云锦绣谷当指此王氏注所引乃在庐山非此也】蒲萄酒【钱希白南郡新书太宗破髙昌収马乳蒲萄种于苑中并得酒法仍自损益之造酒緑色长安始识其味太白诗遥看汉水鸭头緑有似蒲萄初拨醅本此】
　　与梁左藏防饮傅国博家
　　将军破贼自草檄论诗说剑俱第一彭城老守本虚名识字劣能欺项籍风流别驾贵公子欲把笙歌暖锋镝红斾朝开猛士噪【一作讙】翠帷暮卷佳人出东堂醉卧呼不起啼鸟落花春寂寂试教长笛傍耳根一声吹裂堦前石
　　国博【职官分纪国子监博士有太学五经四门武学律学书学算学诸名】
　　附子由次韵
　　彭城欲往台无檄初喜东西合为一将军走马随春风精锐千人森尺籍口占佳句惊众坐手链强兵试鸣镝酒酣起舞花满地醉倒不听人扶出归来相对如梦寐虎踞熊经苦岑寂黄楼方就可同游饮尽官厨三百石
　　寒食日答李公择三絶次韵
　　从来苏李得名双只恐全齐笑陋邦诗似悬河供不办故欺张籍陇头泷
　　供不办【似谓诗才敏防左右供事之人书写不及也】
　　【慎按公择时知济南故有全齐之句】
　　簿书鼛鼓不知春佳句相呼赖故人寒食徳公方上冢归来谁主复谁宾
　　廵城已困尘埃眯执仆仍遭虮虱縁欲脱布衫擕素手试开病眼防黄连【公自注来诗谓仆布衫督役】
　　约公择饮是日大风
　　先生生长匡庐山山中读书三十年旧闻饮水师顔渊不知治剧乃所便偷儿夜探黑【一作赤】白丸奋髯忽逢朱子元半年羣盗诛七百谁信家书藏九千春风无事秋月闲红妆执乐豪且妍紫衫玊带两部全琵琶一抹四十弦客来留饮不计钱齐人爱公如子产儿啼卧路呼不还我慙山郡空留连牙兵部吏笑我寒邀公饮酒公无难约束官奴买花钿薫衣理髪夜不眠晓来颠风尘暗天我思其由岂坐悭作诗愧谢公笑讙归来瑟缩愈不安要当啖公八百里豪气一洗儒生酸
　　【慎按施氏原注云公择知齐齐素多盗公择至痛惩艾之论报无虚日而不少止他日得黠盗以为郡兵使直事铃下稍任使之因询其奸状对曰此由富家为之囊槖官吏迹捕及门禽一人以首则免矣公择乃令得藏盗之家皆发屋破柱尽防其根株自是奸不容匿境内遂清始公择在江夏吴兴政尚寛简吏民安乐之郡以大治及为济南颇峻丈深诋郡亦大治由是人知其通踈适变所值无不可者此诗有偷儿夜盗黑白丸云云葢谓是也此种注于本诗大有发明可史传之阙畧而吴中新刻本概行删削今亟録以存其旧古人苦心不敢没也】
　　坐上赋戴花得天字
　　清明初过酒防折得竒葩晚更妍春色岂关吾軰事老狂聊作坐中先醉吟不耐欹纱帽起舞从敎落酒船结习渐消留不住却须还与散花天
　　夜饮次韵毕推官
　　簿书丛里过春风酒圣时时且复中红烛照庭嘶騕褭黄鸡催晓唱玲珑老来渐减金钗兴醉后空惊玊筯工【公自注毕善篆】月未上时应蚤散免敎壑谷问吾公
　　毕推官【字景儒时为徐州从事见淮海集曾为杭僧法言篆雪斋二字本集游桓山记同游有毕仲孙者即景儒之名也】
　　芙蓉城【并引】
　　世传王逈子髙与仙人周瑶英游芙蓉城元丰元年三月余始识子髙问之信然乃作此诗极其情而归之正亦变风止乎礼义之意也
　　芙蓉城中花冥冥谁其主者石与丁珠帘玊案翡翠屏霞舒云巻千娉婷中有一人长眉青炯如微云淡踈星往来三世空链形竟坐误读黄庭经天门夜开飞爽灵无复白日乘云軿俗縁千刼磨不尽翠被冷落凄余馨因过缑山朝帝廷夜闻笙箫弭节听飘然而来谁使令皎如明月入櫺忽然而去不可执寒衾虚幌风泠泠仙宫洞房本不扄梦中同蹑鳯凰翎径度万里如奔霆玊楼浮空耸亭亭天书云篆谁所铭绕楼飞步髙竛竮仙风锵然韵流铃蘧蘧形开如酒【一作醉】醒芳卿寄谢空丁宁一朝覆水不返瓶罗巾别泪空濙濙春风花开秋叶零世间罗绮纷膻腥此身【苕溪渔隠丛话作生】流浪随沧溟偶然相值两浮萍愿君収枧观三庭勿与嘉糓生蝗螟从渠一念三千龄下作人间尹与邢
　　长眉青【许彦周诗话诗人写人物态度至不可移易退之华山女诗洗妆拭面着冠帔白红颊长眉青此定是女道士芙蓉城诗云中有一人长眉青炯如微云淡踈星便有神仙风度】
</div>
    <div class="pagination">
<a href="苏诗补注_page32.html">上一页</a><span>...</span><a href="苏诗补注_page28.html">28</a><a href="苏诗补注_page29.html">29</a><a href="苏诗补注_page30.html">30</a><a href="苏诗补注_page31.html">31</a><a href="苏诗补注_page32.html">32</a><span class="current-page">33</span><a href="苏诗补注_page34.html">34</a><a href="苏诗补注_page35.html">35</a><a href="苏诗补注_page36.html">36</a><a href="苏诗补注_page37.html">37</a><a href="苏诗补注_page38.html">38</a><span>...</span><a href="苏诗补注_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
