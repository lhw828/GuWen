<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 17 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 17 页/共 256 页</h1>
    <div class="content">　　
　　或问陆学。甘泉子曰：「其论捷矣，人皆喜之。学者当以明道、延平为中正之法。」 
　　
　　陈道请除骄吝二字。甘泉子曰：「尔之问也，其亦犹切己也。夫骄吝其在病，譬之膏肓也与！必除之然后可以达道。除之何如？曰：『体认天理。』」 
　　
　　吴藩问思兼知行。甘泉子曰：「然。然而思之义大矣，其兼乎言貌视听，犹土之兼四行也。故曰：『思曰睿，睿作圣。』是故思诚之功广矣，大矣。」 
　　
　　立心第七凡十七章 
　　
　　陈应期偕施宗道问学。甘泉子曰：「学莫先於立心，心立而后可与论学，学可以养心。」童子歌鹿鸣南山之诗。甘泉子曰：「心存而后可以听歌，歌可以消固滞。」 
　　
　　甘泉子曰：「学莫先於立志矣。夫子之志学以至从心，皆一志也。立志而后学、问、思、辨、笃行焉以成之。」门人曰：「人之诋毁，事势之颠踬也，则如之何？」曰：「患志不立耳。[志立者]，其譬诸固本之木矣乎！雨露养之，霜雪亦养之，[罹霜雪]而摧败者，本可知矣。夫诋毁颠踬也者，其坚志之[助也]。故曰：『匹夫不可夺志。』」 
　　
　　陈应期问：「学而时习，何谓也？」甘泉子曰：「学其觉也，觉其[心之]神明也，神明之昏，习心蔽之耳。及其感於简策，警於人言，本然之觉，如寐者之唤，寤而神全焉，知斯至矣。时而存习焉，行斯至矣。悦焉，乐焉，君子焉，其皆本於此乎。」 
　　
　　甘泉子曰：「虚者，其学之本乎！夫器之容物，以中虚也。故学在澄其心，澄心然后能虚，虚然后能受益。易曰：『君子以虚受人。』」 
　　
　　□园柳初青，甘泉子顾谓门人曰：「造化之生意勃然矣。」□曰：「『复其见天地之心乎！』夫学必见此而后日新。」 
　　
　　施宗道问：「随处体认天理，则既闻命矣。然不先时讲明，争得无舛乎？」甘泉子曰：「然。夫谓随处体认，则讲明在□□矣。讲明所以合天理也，故学之不讲，圣人忧之。」 
　　
　　[徐世]礼问：「孝弟为仁之本，何谓也？」甘泉子曰：「仁也[者，吾心之生]意也。孝弟也者，又生意之最初者也。察识[培养，推其爱]以达於其所不爱，推其敬以达於其所[不敬，而仁洽天]下矣，[而]谓有子之支离。异哉！象山之惑也。」 
　　
　　[或问：]「颜子优於汤武，然乎！」甘泉子曰：「是忆说尔。将[非谓汤有]惭德之累乎？汤武圣人也；颜子未达一间也。」问惭德之说。曰：「惭德也者，以言其不类尧、舜之揖逊云尔，岂有愧天怍人之心哉？有愧天怍人之心，则天理灭矣。曰：『顺乎天而应乎人。』孔子深得汤武之心。」 
　　
　　子嘉问：「子之教人养心，与张子以礼教人，其内外夹持也与？」甘泉子曰：「敬以养心，以达於手恭足重，合内外之道也。」 
　　
　　管登问：「病根可一朝而除与？」甘泉子曰：「圣贤之学，为除[病]也，必积久而后能。明道猎心十二年而复萌焉，言何易！言何易！除之、除之而不息，则宿根可夺矣。」曰：「其要安[在]？」曰：「其体认天理乎！」 
　　
　　□问仲尼颜子之乐。甘泉子曰：「人人皆有，蔽於私尔。惟勿忘勿助者见之，惟缉熙光明者得之，故见乐为难，而[得之]尤难。」 
　　
　　[或请]问：「记之言『人者天地之心』，何谓也？」甘泉子曰：「其□□□道者与！天地之气萃於人，人也者，天地之灵气，□□□无心，即人心而在矣。故人能为天地立心。」 
　　
　　甘泉子喟然叹曰：「夫学莫病於支离矣，自一念以至[万物]，无非心也，二之者支离也。」 
　　
　　甘泉子曰：「理无分於动静也，学无分於动静也。动静不失，心常光明，而进不可遏矣。」 
　　
　　甘泉子曰：「先民有言，尧舜兢兢焉，业业焉，而况其下者乎！故兢业则心之本体恒存。」 
　　
　　有孝子进谒，甘泉子语之曰：「由尔孝心扩而充之，通於神明，光於四表矣。孟子曰：『苟能充之，足以保四海，不能充之，不足以保妻子。』子毋以一节自足。」 
　　
　　黄纶问：「心之出入无时，何也？」蔡曰：「身在於此，念驰於彼，其出之谓与！」甘泉子曰：「心蔽於物，斯谓之出矣。出也者，犹之出也。」 
　　
　　求仁第八凡二十章 
　　
　　甘泉子曰：「孔门之教，求仁而已矣。绝四也者，其求仁之功乎！」 
　　
　　门人问思。甘泉子曰：「虚灵知觉，思也。」曰：「何也？」曰：「本体也。本体全则虚而明，有以照物，如鉴空而妍媸莫逃，是谓思则得之，无思无不通也。思无邪，忆度之私可以为思也乎？」 
　　
　　或问曰：「孟子孩提良知之说，何谓也？」甘泉子曰：「夫轲氏□亦犹本其初心而示达之天下尔。」：曰「达之将何如？」曰：「其学、问、思、辨、笃行之功乎！」曰：「是亦犹四端扩充之，保四海者与？」曰：「然。」 
　　
　　唐生问曰：「道家者流以炼养为宗，吾儒亦有宗乎？」甘泉子曰：「汝亦未闻道家之说乎？鼎内真种何谓也？」曰：「吾儒亦有真种乎？」曰：「有。」曰：「可得闻与？」曰：「其生生之意乎！」 
　　
　　或问致中和之义。甘泉子曰：「致也者，达中和於天下也。如曰推而极之，则中和至矣，又焉致？」 
　　
　　门人问曰：「夫子愤忘食也，乐忘忧也，何居？」甘泉子曰：「夫尔也，当思愤与乐者何为？」 
　　
　　歌诗终，门人问曰：「斯何谓也？」甘泉子曰：「诸生听斯，得无心气和平矣乎？」曰：「然。」「夫古之乐为养心也。今夫人之有郁也，一闻歌声，其无不舒者矣。故曰『诗可以兴』，『兴於诗』，今之君子何独於吾而疑之？」 
　　
　　熊洛问：「欲应接中理而不免乎多失，何也？」甘泉子曰：「中本无主耳，何中理之有？心为之主，得其中正，随感而应之，其有弗中焉者，寡矣。」 
　　
　　黄辅问：「静而虚灵常存此中，动而应接求合此中，何如？」甘泉子曰：「患子中之未见尔。见实体而存存焉，又何应而弗中？故君子识中之为贵。」 
　　
　　[徐]世礼问发育竣极。甘泉子曰：「其浑沦矣乎！」问礼仪威仪。曰：「其分殊矣乎！是故可以知小大矣。」又问德性之尊，问学之道。曰：「其知行并进矣乎！将谓尊德性，遗其小者与？道问学，外其大者与？噫！知行之判也久矣。」 
　　
　　或问：「有才而无德者，何也？」甘泉子曰：「才与德合，其古之言才者与！才弗出於德，君子不以为才也。」 
　　
　　邬爵问：「夫子之道忠恕，奚以别？」甘泉子曰：「忠恕，其所谓一贯之道也夫！」莫赞问：「学者之为忠恕也何如？」曰：「中心忠也，如心恕也，恕由中出焉者也。」 
　　
　　甘泉子曰：「『天行健，君子以自强不息。』『君子终日乾乾，夕惕若。』『昊天曰明，及尔出王，昊天曰旦，及尔游衍。』圣人若是切切然者何也？其天理流行不息乎！天人一也，我心少懈，则天理息矣。」 
　　
　　管登问：「道心为主而人心听命，然则心有二乎？」甘泉子曰：「心一而已，人心也者，人欲也，其不可与道心并言矣。」 
　　
　　甘泉子语诸生曰：「学必日新，悠悠，尔终不可得也。吾年未三十，闻教於君子矣，逮今犹未也。」莫赞曰：「若是则小子滋惑。」蔡曰：「殆为门弟子设言耳。」曰：「非也，吾其未之得尔，吾其未之熟尔，二三子其以吾为戒哉！」 
　　
　　管登问：「存心则万物咸备，可以应之矣。奚必於物物格之？」甘泉子曰：「圣不云乎：『居处恭，执事敬，与人忠。』若尔之言也，其又一於内而忘随事体认之功矣。」 
　　
　　甘泉子曰：「古之为邦家者，其必由政教矣。惟圣人之政教也，由於中，一於诚，是故立斯立，道斯行，绥来而动和。非夫德政之至一者，其孰能与於此？」 
　　
　　甘泉子雅言之：「胸中无事，斯天理见矣。」 
　　
　　莫赞问苏湖之教。甘泉子曰：「圣门之教，求仁之外无闻焉，其随问而答者，皆天理矣。其德行、言语、政事、文学之殊科，则因禀成就之不同尔，初何分科之有！」 
　　
　　陈论问天下归仁。甘泉子曰：「仁也者，天地万物一体者也。己克而礼复，则天地万物在我矣。」 
　　
　　主敬第九凡十九章 
　　
　　蔡问：「敬主於中矣，其又必整齐严肃乎？」甘泉子曰：「内主乎敬，则整齐严肃见於外矣。外不整齐严肃，殆其心未之敬耳。」 
　　
　　史鹓问：「省言词以制烦躁，则何如？」甘泉子曰：「可以为难矣，学则未要也。苟能收放心，体天理，然而烦躁者，寡矣。」 
　　
　　沉珠问：「体认之功多间断焉，则如之何？」甘泉子曰：「是在恒其志耳。志存则恒知，知其间焉，斯续矣。」 
　　
　　甘泉子语葛涧曰：「谋诸远不谋诸近，求诸天无求诸人，其学之道乎！汝其识之。」 
　　
　　蔡羽恐操存之狭也，问扩充之术。甘泉子曰：「心体其大矣。苟操存而不失其本体，扩充之术，岂外是耶？」 
　　
　　黄辅问：「即事以察情，即情以察性，为体认之方，何如？」甘泉子曰：「然。然而祗见推究之烦耳矣，盍求心之生意乎？」 
　　
　　甘泉子曰：「人心贵虚，虚则生生之意蔼然於中，可默识之矣。」 
</div>
    <div class="pagination">
<a href="泉翁大全集_page16.html">上一页</a><span>...</span><a href="泉翁大全集_page12.html">12</a><a href="泉翁大全集_page13.html">13</a><a href="泉翁大全集_page14.html">14</a><a href="泉翁大全集_page15.html">15</a><a href="泉翁大全集_page16.html">16</a><span class="current-page">17</span><a href="泉翁大全集_page18.html">18</a><a href="泉翁大全集_page19.html">19</a><a href="泉翁大全集_page20.html">20</a><a href="泉翁大全集_page21.html">21</a><a href="泉翁大全集_page22.html">22</a><span>...</span><a href="泉翁大全集_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
