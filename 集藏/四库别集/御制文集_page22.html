<!DOCTYPE html>
<html>
<head>
    <meta charset="UTF-8">
    <title>御制文集 - 第 22 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御制文集 - 第 22 页/共 78 页</h1>
    <div class="content">　　灵珀赋
　　繄灵珀之凝质禀粹气于先天外标黄而润玉中含金而吐莲知四时以荣谢随一气为转旋阳始生而蘂张【去声】隂渐长而葩零【叶】比尧阶之蓂荚符舜陛之玑璿虽异物之弗寳亦佳徴之赖传葆法宫以协时爰纪实于斯篇
　　夜亮木赋
　　东坡先生谪居黄州蛮烟瘴雨之乡不改其乐青琐玉堂之侧敢忘其忧则施施而行舒舒而逰惟木石之与居亦鹿豕而为俦一日者入深林穷回谿苍然其暝不辨东西覩一物焉晶晶荧荧灿灿离离匪鲛人之宫宛呈火齐岂天禄之阁乃示燃藜逺而眎之谢鹤焰之布暖昵而迫之肖萤火之生辉是何继明之属而光怪若是其离竒也哉于是徙倚徬徨瞻瞩审详厥有卧木于河之阳生意已尽叶落枝僵皮肤瓦裂瘿瘤土囊木魅之所揶揄山精之所潜藏千龄寂灭万古荒凉虽有九转之丹祖洲之草不能起其生机岂复冀其妍好是固匠石之所弃顾漆园徒资谐喻栋梁弗任绳墨乖度永辞剞劂不受丹雘埋没沈沦讫无用处乃其日月驻照雨露垂滋岂有取舍不分公私否之极者泰斯复暗之尽者彰亦随则见夫微微耀吐熠熠精发含隂火之怫郁比木难之熻蔚可以夺车子之囊可以掩纎阿之阙失路者得津夜逰者弃烛文梓徒尔青牛贞松彼哉白鹿枯树缅东阳之庭朽社托髙桥之陆苏子愀然扼腕竦立而叹曰木必先腐也而后虫生之谓永世其无用而尚有自见之时况万物之最灵岂终不及乎斯相随二任顾而问焉是固极南丽明之区也若夫长城之北迤逦隂山人迹之所罕至鸟兽之所盘旋阳焰隂燐氷碎曦暄孕焱扬爚舒爓争煓不假人力岂伊火传孰继其后孰唘其先苏子失答笑而弗言
　　南苑双栁树赋
　　广甸春风躞春骑兮玉骢伊双栁兮宿识欣向荣兮菁葱念此地兮少逰绪纷触兮吾衷昔曽损一独树孤踪伊谁补种新匹旧同其旧复枯賔为主翁而何新賔代嬗莫穷树不能言长言以通若夫东门徒期上林复起康则夏月居之张绪则当年似已桓司马之金城所种攀枝然陶渊明之彭泽所栽酬觞醺矣虽亨屯之略殊总未出乎情之所使也尔其枯杨生稊老夫得其女妻虽云过以相与何妨聊复宜之岂知夫何能故者曰世不再来者惟时则见牂牂老叶萧萧败枝强揺金以梳风慢写玉以临池对嫩条而常觉忸忸忆昔侣而那置依依值秋风而不禁溘朝露而岂辞好事者怜之曰树可亡也名不可亡也幻者常之幻也常者幻之常也乃复移植新者而使成双焉盖经余见者三十年之间新旧迭为賔主者凡三矣嗟夫旧阅新而成故故何新之恒齐竒合偶而成双双何偶之弗离覩两树之如斯虽万事其可知暮而隠几若有星宿之昆前而言曰大椿过八千朝槿荣其后是谁之诗乎曩何为而弗惜今何事而余悲乎且夫建木则大五千围蟠桃则歴九万嵗劫至数盈根蠧节瘁不闻名以实传实以名寄如两树之阅沧桑而永世焉昌昌生意未婆娑方来日月其正多不亡者存感则那言讫而去若尼拘使者之相过也
　　后哨鹿赋
　　或问哨鹿之时之法之义盖已蕴赅前赋矣若夫冒凛冽之霜晨冲防翳之林薄践岝防之巉峯涉沮洳之幽壑十哨未必一来十来未必一获获乃心忻失斯兴索多见其劳鲜闻其乐则何不张堂堂之围按徐徐之度收借借之富免皇皇之谑而故为是寒征而晓作者何哉曰吁是何言耶是何言耶见土障葛灯而嗤为已过者非忘其先也耶逸则淫而劳则思季氏之妇犹闻之固可弛其惕干耶或曰惕干者盖不若是矣意者慎大寳居法宫屏九御接三公劭农政熙天工岂谓当即鹿于隍中耶曰子知其一未知其二坐吾语汝赋以见兹若夫髙谈尧舜深处庙廊文恬武嬉内弱外强孰不喜夫逸体而庸讵知其頺纲也哉且也身歴其难者告之以人之难而知而不知人之馁者方谓何不食肉糜也是以神区天辟后法
　　先垂诘戎习众谨度节时围以示正哨以出竒得之艰者趣斯永躬其劳者乐亦随盖理境之当穷可絜矩而深思也于是秋本萧辰塞犹凄所宵风定兮林静晓月上兮山岨儦儦者妬羣俟俟者携侣遵彼之蹊如或殷殷而伫吹长哨以通情似应声而答语去亦弗追来亦弗拒则有强者捍捩弱者趦趄猜者飘瞥怯者踟躇忼慨者恲性昬瞀者模糊虽人情之万态亦奚有以异诸縁辏物来获一胜百其来也亦惟去之是虑其获也夫何失之足惜去与来固难期之傥然失与获亦无定之屡易吾因以参如幻于现前爱景光而为适也尔其问夜宵衣据鞍防马万帐灯明七萃声寡是则始出营而览离竒晃耀之状也若夫炬影渐逺夜色犹暝峯岭才分林树未形乍如梦逰玉楼十二仙人京乃其晓蟾初吐或半或圆隔叶潋露度水翻澜又如虹桥可蹑径欲造广寒髙山出云云去山在变幻顷刻步移观改则何异夫黄山之海赤乌扶桑雾敛氛开玫瑰靺鞈熊熊回回又奚数其初阳之台于焉入深樾凌崇峦宻容单骑疎见线天千年落叶鳞裓谷填色作黄金风吹不翻臭如沈水履若罽氊防徊乎静真乎忽讶夫身入布地之园而伊尼之羣方且左右前后与人周旋失兮获兮劳兮乐兮率已相忘于无何有之禅矣问者茫然不知所谓懡防局蹐唯唯而退
　　神树赋【有序】
　　永陵内
　　肈祖惟谨藏衣冠
　　兴祖实奉安龙脉正中
　　景祖
　　显祖昭穆左右
　　兴祖寳鼎前生瑞榆一株轮囷盘郁圆覆
　　佳城尊之曰
　　神树敬为赋以纪之
　　懿乎
　　唘运之为山也分
　　长白之龙榦结秘
　　圣之神丘屏纳緑窝集之瑞麓带苏克苏湖之祥流是以
　　桥山建鼎
　　原庙藏旒以祀以禋緜继绳于奕代卜年卜世扬光烈于千秋爰生
　　神树非柏非松根从天上分来想银河之歴歴种岂人间所有郁佳气之葱葱前乎此者昭灵贶其若彼后乎此者垂景佑于无穷俨若
　　帝谓东王木公曰赫图阿喇
　　兴王之里山声告庆繁禔祉乎
　　丹陵河色呈荣郁英华乎白水宜有嘉防圆覆
　　鼎湖如繖如盖为祯为符木公承命咨之女夷【叶】选材去柘举瑞得榆是诚兆大清之笃祜庇万叶而多余者也尔其夭矫茏苁閜砢蟠薄偃仰森沈离披错落翩乎轩庭紫鳯翔阿阁偨池葱蒨緑翠丹黄参差杳霭云日风霜又如禹代御龙逰帝乡夫其贝多菩提建木蟠桃荒唐谬悠増诞腾嘲至夫樗材散木枯树浮槎玩世狎物寓意兴嗟则何如徴实迹于无斁表庥应于有遐者哉乃作颂曰
　　巍巍
　　永陵兴王都兮吉云在上滃扶疎兮与地同久霜露濡兮金幢玉节布以舒兮防暄承润永劫俱兮数【上声】叶亿万緜世如兮
　　树根山子赋
　　古木之根幻而为山昔木也本托山以菀植今幻也乃借根以形存孰久孰暂谁主谁賔则见崥崹磊砢偨池闸閜若太华之诸峯也拳曲盘坳戢孴蒨峭若岱岳之五松也故乃神农甄四海之所遗白阜脉万山而莫知荘樗恵瓠张槐卢梨名斯纷矣质讵如斯别有淮南髙蹈鲁东隠沦望林峦而结念指云壑以驰神蘓东坡之置几用夀弟辙庾新野之染翰托兴仲文斯固阅桑田而莫变逾火劫而留芬者矣
　　叹夷齐松赋【有序】
　　僧机图岭之下有乔松一根而二大榦向名之曰夷齐而繋以歌数嵗未经此地今来则已燬于火焦株突兀尚存徘徊其侧者久之因感而为之赋
　　繄横岭之案衍旧传名曰僧机盘羊肠而就下既南折而少西有乔松之郁郁昔号之以夷齐料名实其并夀岂燋烂之不期因循未过忽忽嵗时重寻斯迳谓二老之我徯遥瞻失望见枯株之独遗徘徊落莫于悒吁嘻夫其挺根拔出庸讵畏沙石之堙劙既其摩空盘翠又宁虑霜雪之凌欺是以阅沧桑而永茂侣椿樗以无危拟西山其毋忝摛东壁已有词岂知火母惟木巽即邻离匪牧童之偶失盖谷神所黙为尔其心空脉燥不燃自炊山雨不能息其焰谷风偏复煽其威吾虽未覩其焆防陵坂之状而早想见其灼燌枝叶之时也于是陈根突兀以孤立双榦南北以纷披鳞甲剥落卧于岩陲山禽寻巢而弗得原鹿择隂以徒悲惜其沦于灰烬命以车而载之盖其遭劫烁燬之余犹足胜栋隆之吉而九牛领穿以难移者也嗟夫孰具形而无壊孰有成而弗隳孰云真之匪幻孰恒实之名随羡枯树之卓识更感叹其奚为然而少言之以八百为春秋者何一经咏才周纪而顿毁败其如斯【夷齐松歌作于丁卯今适周纪】岂二老有待余之名题也既名立乃飘然返冲寞以无辞也抑谓名者丧实之具而有所弗居也将转焰轮示第一义谛也其既隳者斯已毁而弗再其不壊者固将同天地而并垂也知然而犹哓哓不已者岂非余之痴也耶













　　御制文初集巻二十四
　　钦定四库全书
　　御制文初集巻二十五
　　连珠
　　恭祝
　　圣母皇太后七旬万夀连珠
　　【臣】闻山川纳禄厥彰祥源苞符延洪斯引福纪是以泰防执契推贞恒于
　　璇庭洛文则书敷元吉于
　　瑶戺
　　【臣】闻壬以任养乎物坤珍既阐申以重巽乎命天庥是滋是以璿流毓庆嵗阳聿徴
　　大徳金根兆祉支位用辑
　　繁禧
　　【臣】闻子半肇统斯天地见于复律元正则钟吕还为宫是以迎长日之至履端挠甲求中声之先萌柢伶筩【臣】闻轩瑟调徽帝弦畅其醳攫羲画观象天数谐乎挂揲是以上
　　琼袆之曼夀探万万以介
　　大年溯锦帨之诞祥合五五乃叶
　　令节
　　【臣】闻一六乗数七得相生之始万亿基算十为递成之积是以
　　寳箓骈羡而凝祚譬诸章启蔀元玑籥撙总以迓厘时其图衍畴防
　　【臣】闻四府统元蠉蠕懐而喣妪五徳盛木勾萌郁以防茂是以
　　承天育物则啿啿登春安土长人乃穰穰
　　绥夀
　　【臣】闻鸿化烟煴亭育博其爱醇意弥浃恩勤大其慈是以合万国之欢惟殷祈颂依
　　三春之晖敢曰报施
　　【臣】闻融风翕习八纮欨于大顺协气泛濩六幕蒸为太和是以挹
　　祥辉者式金玉之度诵
　　徳音者谱韶韺之歌
　　【臣】闻燠沐垂温布徳孔时徽柔防孚心有恵是以恩纪渥洽迩泽怀其子良庆骈丰施逖光函其恺悌【臣】闻居敬直内允俪乎方仪作肃秉心载锡之纯佑是以盘盂之琢由
　　戢孔训而安珩璜之型惟
　　服周铭则夀
　　【臣】闻通复有源含万而立帱载所积得一以凝是以徳渊恳欵为
　　圣人之本景撰悠逺惟
　　至诚之徴
　　【臣】闻符干嫓昊乃以时行齐日得天曰惟久照是以华钟景兴
　　躬表矱于求衣铜漏课勚先劬心于问燎
　　【臣】闻示本于俗太素扶其质崇俭于上皇风播其徽是以
　　训垂国闱不侈罽軿之御道端
　　宸掖维曳繻练之衣
　　【臣】闻霄雯佑徳厖褫洽于化光虹枢迪熙醰粹孚乎旭卉是以笃
　　昊縡之祐静言申防禀
　　渊谧之榘□惟寅畏
　　【臣】闻有邰诒庆厥初显昭周原建家克昌基本是以思齐式礼嗣音于徽牒怀福履绥缵顺于
　　懿壸
　　【臣】闻坤舆厚载广轮资其大生箕范敷锡繇条用以蕃庑是以
　　泰元富厘徳亨乎品物圆舒丽象好从乎风雨
　　【臣】闻澍润般裔鸣鼓时应甘滋震洒满缶有吉是以撤雕御而节歩速委云于靊霳降扣砌以达忱大嘉贶于太乙
　　【臣】闻三盆效功美利其溥六騩兴事前典斯劭是以鞠衣时荐分茧练以令辰桑坛嵗临濯龙宣夫
　　徽诏
　　【臣】闻星轩承曜顺彰皇闱兰掖景化职懋彤史是以母范作则四教迪穆雍之祥内政式序九御宪令善之轨
　　【臣】闻文母贻绪麟振其趾豳室衍支緜其瓞是以含长乐之饴兆千亿以蕃盛环
　　大安之舆裕云礽而愉恱
　　【臣】闻族云垂于霄堮防匝磐石荣光烛于宿海润盈玉潢是以为善之乐甄埴乎
</div>
    <div class="pagination">
<a href="御制文集_page21.html">上一页</a><span>...</span><a href="御制文集_page17.html">17</a><a href="御制文集_page18.html">18</a><a href="御制文集_page19.html">19</a><a href="御制文集_page20.html">20</a><a href="御制文集_page21.html">21</a><span class="current-page">22</span><a href="御制文集_page23.html">23</a><a href="御制文集_page24.html">24</a><a href="御制文集_page25.html">25</a><a href="御制文集_page26.html">26</a><a href="御制文集_page27.html">27</a><span>...</span><a href="御制文集_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
