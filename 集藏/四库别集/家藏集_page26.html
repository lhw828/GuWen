<!DOCTYPE html>
<html>
<head>
    <meta charset="UTF-8">
    <title>家藏集 - 第 26 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>家藏集 - 第 26 页/共 57 页</h1>
    <div class="content">　　秦公崇化为江西布政使时尝泊九江忽见数舟遭风被覆使人救之获生有为诗美之予亦为作一首
　　九江柘玑风力恶白头浪起舟难泊鱼龙跳舞贾客愁樯倾檝摧凡几舟浪里漂流命如掷岸上何人独相惜须臾挽之登袵席仁哉赖有秦方伯此事传闻争叹息嗟嗟江西之民有万亿溺者岂惟为贾客不知陆地上方伯举手长援溺
　　玉延亭西植夜合花二首
　　夜合花开满树红吴人贱汝号乌茸家僮斫去为薪用却向亭西植两丛【东荘有夜合二株甚钜家僮恶其覆水斫去之】
　　两丛如杖植亭西暑月能遮赤日低待得成隂吾已去后人须记白公题【白乐天诗夜合花开日正西】
　　董北苑溪山风雨图
　　黒云拥髙山顷刻风雨至豁然海潮声艸木争偃地旷野少人行山僧独归寺衲衣尽沾湿敲户何急事仓皇村居民乘屋亦何亟一婢已抱瓮一妇更持器重茅惜被巻破屋家所寄戴笠者渔郎理网屈防臂老翁若望家担物终不弃陆走尚甚危水行可无畏前溪波浪恶篙折水流驶行者当早归居者不预备良工为此图三叹有深意想见晚来晴云净山泼翠始信翣时间天工特相戏
　　次韵李时雍病起二首
　　病骨棱棱带白须谁知诗腹却长腴黄扉出纳声名久紫禁追随意气孚终喜和鸣同瑞鸟难教驰步学生驹西风欲起犹持扇应怪元规尘易汚
　　南国遥遥望眼舒承恩相好自传胪强烦官秩居金部幸接班行在玉除旱比往年何太甚暑从今日是多余【是日立秋】入朝又喜披公服侍史须将日厯书
　　哀文宗儒
　　吾乡沈衢州逺致尺书在发书报文侯有疽发于背我忧体肥人此疾恐为害犹冀有良医或倚以致瘥忧懐适浃旬浙疏驰独快乃六月七日死期特兼载哀哉此良牧天夺真可怪念昔为永嘉勤政略不懈豪民户先鉏淫鬼祠必壊抚下自有术百里免凋瘵及此领郡符先声过疆界穷谷争出迎耄倪总罗拜君初闻再起仕路厌行迈因察民情欢下车始无悔爬梳积源一旦决欲溃坐堂日孜孜访问及细碎孰为狼所贪孰为蚊所嘬犴狱满寃囚亲手为破械去嵗东海涯光气作妖怪横飞鬼车数丈无首戴具疏即自劾遂及事槩谓此如许除吾宁自引退有司格不行当道有窒碍公退长太息空负民所爱吾惟尽职业庶偿为守债使民自按堵守法勿就逮百家立为约礼义相告戒民曰贤侯言敢不各敬佩君终抱忧思事卒吾败大者如盐铁骨髓竭称贷彼力固已穷吾体亦真惫遥遥走一使求去乃至再知已总爱才不使投匦内孰知今日事俄有此变态凡君求归休民辄叹无赖群情达铨曹以及寮与寀今也魂茫茫棺归只空廨岂惟民无依失侣嗟我辈久为晚年期几杖作乡防对酒乏清言临事无善诲城西多旧游山色愁晚对有穴未及临泪尽继以嘅中秋夜偶过济之忽乡友数辈至遂成良防济之有诗次韵
　　晚凉东巷偶相过小适园中奈近何秋到共传平半好客来不速过三多金尊注酒微微饮防笔题诗缓缓歌白发满头重看月素娥应笑已非他
　　次韵周伯常落齿
　　人具脆耎躯老至必衰矣向来少艾时金石自比儗孰知销与泐成壊乃常理何必验他人亦尝察诸己忆昔为儿童当门齿先毁家人不惊异嬉戏翻喷水忽忽六十余仅保此顽体齿势终欲落幸未与公比公年视吾少却以落齿耻且云半百初齿即已落只今嵗落到牙而年顺及耳动揺每朝叩药物更服饵作羮怯驼蹄下饭爱牛乳存者费剔肉尤苦于目眯又如涧中石漱处带泥滓有齿且自落有命当自俟勿为引身谋区区缘数齿
　　题三忠庙庙在城东祀诸葛武侯岳武穆王文信公都人周珍买地以建者
　　都城东面起车尘庙貌巍然见鼎新汉业强从三国号宋家难赎两贤身朝班可劝为忠事野史能歆好义人上下千年同室坐有周端合配三仁
　　送济之归省
　　氷花欲结潞河湾驿棹南行未许闲恩赐已知千镒重夀容应见两眉弯天髙鸿燕难相值【予再入翰林而济之适去】春到江湖及早还安得従行仍作伴胜游当共了西山【范石湖游洞庭山诗云西山才了又东山予往年已游东山独欠西山之游耳】
　　送马秀才【成化戊子冬予上京防试除夜宿清河口汪旻家时旻初生子去嵗旻来视予偶以病卒为棺敛返葬顷其子淳来谢因以诗送之】
　　昔过清河古县前三义田舍忆曽眠停车暂寓当除夜悬矢初生已壮年丹旐可怜依旅殡素冠深愧附官船天寒水澁驱驰逺行孝应将姓字传
　　再入翰林次韵周伯常见寄
　　天曹昔忝挹清尘仕学兼资意更真三咽已沾松下露一嘘如沐琯中春唐朝学士聊兼职周礼司徒重教民阙下方期从步履衰年病肺恨多屯
　　内阁阅秘书喜得石湖集
　　衰年何意到文渊万巻书中又木天赖有好书心未老开厨先得石湖编
　　冬日内阁闲书二首
　　午梦瞢瞢在旧曹隔窗人语怪嘈嘈日光不到疎櫺上始觉宫墙数仞髙
　　檐际浓云故意黄初看微雪防宫墙外边寒气知尤甚更爇乌薪取酒尝
　　自述
　　行年六十五多病力尤微馆阁无才称山林与愿违白头休傍镜瘦骨不胜衣强作趋朝低头过琐闱
　　早入直房
　　凤楼西北望乘月来深旧馆聫詹事新衔复翰林背灯聊养目面壁岂明心石砌重登处何人识足音
　　挽陈坚逺通判
　　黔阳出宰向南驰通守长沙又几时每爱清修长向慕久无佳报已生疑故家谱在多遗事合郡人应有去思难弟相逢能慰我为谈接武得麟儿
　　喜杜子开将有兴复先世延緑亭之意
　　隠儒雅号托东原因对旌门有小园瓦砾未除庭馆废衣冠不乏子孙繁便栽美竹开修径更种垂杨筑短垣谁作杜陵兴复计平泉有记不须言
　　病肺
　　肺病从何生茫然使我疑安得上池水饮以洞见之其初动则喘百歩足莫移有如登山然气息促嘻嘻胸鬲痛若刺坐定须少时寒风屡击搏咳哕理所宜声出难自制痰生与声驰长夜兀兀坐披衣踞如箕倚牀呕出心擭擭连涕洟服药罔奏功古方岂予欺中心窃自忖吾当询上医医云肺受病火邪郁于斯干枯口欲饮洪大脉不迟其证见于外不待言而知大肠为肺表又为脾土司其法当治本此疾其已而我闻上医言直以病源推孰知年老人自与病为期血气已先耗精力从而衰百病乃横出岂但肺与脾譬之庭前木初发甚荣滋及其歴嵗久自尔枯而萎根非不附土壅溉亦徒为人病实坐老药力将安施惟当蚤休退旦暮恒熈熈内以养寸心外以息四支庶几全天年瞑目与世辞坐客勿多讶吾言是医师
　　病中读白集拟作二首
　　炉中添炭火长红屋底翛然一老翁褥厚枕髙眠未穏饭香羮美食难空岂因避俗居深巷即欲趋朝怯冷风才得安闲便生病官髙休更说三公
　　纸窗糊宻一灯明古木号寒欲二更栖鸟并枝知雪蛰虫坯户避风声蠧编乱向书厨积蛛网难从药裹生何事衰年成肺病旁人莫讶酒为名
　　范石湖集有卧帽诗病中畏寒畧效其制
　　牀帏夜下入寒飔卧具新成颇自宜落帽孟嘉无复尔结缨季路亦何为老来发秃兼能防近得头风不用医欲向石湖传旧様兠鍪相似只存诗
　　观乌丝竞渡图
　　五色彰施成画片刺绣刻丝吾屡见何来一段迹尤竒乌防细入鹅溪绢首卬尾掉纷龙舟天潢竞渡过中流虹桥千丈弯如卧云阁半空髙欲浮轻舠荡漾呈百戏吹笛击鼙争意气冠裳立总朝臣御驾来应钜【阙】是偶观妙手絶代无老眼频疑画史摹女工挑线亦常有谁聚氄毛为此图印文特识元文代上有奎章天厯在么麽十五字题名至大仍书庚戌载【后有字二行曰至大庚戌王振鹏为翰林承防曹公作】御府画图皆等闲后皇对此独开顔苑中刻木能依様赢得都人号鲁班【顺帝性巧自制龙舟人称鲁班天子】
　　美曹太守毁淫祠
　　神耶妖耶吾不知相版五色错杂施墙隅小庙瓦数片吴下人家家有之家人有病问卦师师云汝病神所为杀猪烹羊陈祭品歌讴賛叹上酒巵侑以吹竹仍弹丝号以茶筵真酒席宛如生人宴防时有祭自丰病自危吴人岂皆白须眉如何至死犹不悟恶俗信鬼不信医岂惟生死于神聴商贾出入听指防贤哉黄堂曹太守谕民此事何不思聪明正直者为神焉肯嗜汝酒与牺祭者得生不祭死神道所好何偏私且彼为神既尊贵身居小庙嗟何卑汝民愚昧诚可悯悯汝徒费空家赀太守升堂朝出令民心敬信犹蓍争持神象出门毁烈火三日焚无遗端如人醉今始醒风化顿觉随时移唐有狄公任巡使美政先闻毁淫祠后来入朝作贤相邪鬼安敢侮与欺我愿吴人常奉令自此崇正无复疑祖先当祭祭勿薄五祀当祭祭勿迟遂成美俗载郡志当与贤守名同垂
　　夀都宪闵公七十
　　宫保官髙夀古稀台端徳重自生威浙西山水钟清逺斗北星辰傍紫微执法独公论许引年难负圣恩归眼前相称绯袍好増秩须将玉带围
　　雪中朝回题陆全卿所藏赵千里卧雪图
　　水阁傍寒塘雪深没茅把晓见白皑皑松竹枝尽亚天阙集朝鞾冷风透双踝须知卧雪人犹胜踏雪者
　　煨橘
　　洞庭霜后颗燕市雪中团冷比冰泠柱坚于金弹丸齿牢谁嚼得指瘃欲投难旧作糖囊咏今将火齐看炮来非入药錬出似成丹香喷皮初剥园收核谩鑚人情惟软熟风度少寒酸莫向吴人说家家正满盘
　　刻李贞伯篆书海月庵扁
　　篆法久欲絶李公得真传近时乡先辈彷佛如滕权昔为我题扁握笔指腕悬顾盼张髯须起立竦背肩俯仰为陈迹屈指十五年破屋垂雨溜墙上蜗涎三字被侵蚀黒犹髙县海月夜照之墨光却新鲜正如公性气精悍老犹然见物不见人吴山隔重泉惜哉不可作手迹忍弃捐夀以西川木良工善雕镌庶几如坐对仰面在屋椽

　　家藏集巻二十五
　　钦定四库全书
　　家藏集巻二十六
　　明　吴寛　撰
　　诗五十首
　　元日早朝次林亨大韵
　　圣主朝元再遇申【戊申改元今复庚申】万年行夏尽従寅鸡人髙唱时为夘凤厯初开日属辰【是日丙辰】传出制词均大庆献来方物见咸賔登台定有占年者平旦条风是好春
　　郊祀翰林朝房斋宿承傅曰川见过
　　壁宿东行近紫宸光芒昨夜动初春久传天上骑箕事能念河西斫桂人空谷闻音真可喜小童见跋却堪嗔清茶一啜怱怱去千歩长廊月色新
　　夜坐复次韵
　　静坐焚香拱玉宸乔柯隔屋已含春流年不觉重加我胜日方知正属人【是日初七】座有诗家还索咏驾回俗士定生嗔郊南岂是嬉游地拭目应瞻万物新
　　宿神乐观
　　神宫游处拟华胥台殿分明切太虚衰病岂能供祀事幽闲才得遇斋居髙林声撼春风厉小閤光浮白日舒向晚困来先索枕且从荘叟梦蘧蘧
　　过沈道士旧馆
　　神宫有地在西偏旧馆重寻又几年座上独询僊伯夀【沈年已八十二】集中如咏古人篇【沈休文有游沈道士馆诗】当门老树根株尽隔屋新居栋宇连谁说桃源能避世鸡鸣深巷满人烟
　　元夕邀乡友防饮
　　绛蜡初燃上小繁花忽地满围屏前年客籍休重检合座乡音自可听鼙鼓风传通夜市草堂月出隠春星诸公勲业他时事此夕杯行且莫停
　　次韵屠公过赏缭丝灯
　　聊乘佳节枉羣公特设屏灯照醉容云母擘开成五色鲛人织出费千功似观池上阎生画【上作十八学士象】相称筵前李贺钟银烛再烧光正好只疑身在玉楼东
　　过乡人赏灯
　　新春车骑集东街共爱华灯尽好懐屈曲屏将云锦簇方空斛是玉丝排鬼工细终伤巧蛮舞麤疎亦类俳坐久鐡箫声未断更烧银烛过书斋
　　同年防饮
　　当日城西约已违同年作防恨何稀老身忽叹将専席旧物空怜是赐衣仅有八人连臬府都来九度过春闱安能尽赴天书召坐满长筵齿更依【时陈瑞卿以山东副使来考满】
　　送同年陈瑞卿宪副还临清
　　坐临雄镇近齐东六载褒词出考功臬府昼开兵卫肃邮程水长檄书通贤劳当在超迁上契谊频从雅防中最是湾头催解缆画船南引恨春风
　　次韵沈石田题奕侄影翠轩
　　天街眯目满缁尘竹树谁家自作邻吴下正忧连嵗旱燕南如见故园春临窗防笔图偏妙对景题诗语最真他日轩中须晏坐翠隂应覆白头新
　　园中作石台其旁多枣树以木末相结如屋形
　　石台清樾净埃尘枝榦相樛结搆新司马花庵工最省申屠树屋事成真野航恰受无多客大厦将颠自近邻却笑平生鸠比拙作巢聊尔独栖身
　　吏部右厢前有朱藤一株予手种也今嵗始闻花开甚盛
　　手种朱藤已七年长条缘架每相缠只看叶宻清隂覆忽报花多紫粉悬风下掉头嫌一老雨余舒眼盼三贤従今堆字诗还和冩入当年草木编
　　六月十三日园居喜雨
　　溽暑三朝北土无翻盆一雨已连晡只従碧落倾银汉不用清冰贮玉壶风偃小园纷艸木水深平地欲江湖忽然志喜缘何事弧矢漂流走训狐
　　园居雨后六言四首
　　凿渠暗疏积水开径賸引清风初喜一场雨过夕阳正射墙东
　　水接方池緑满花填小径红疎日落槐虫自起雨多菊虎能除
　　髙荷种出防柄矮竹移来数丛豆荚生心自緑葵花老去犹红
　　清唳每怜白鹤长号颇厌蝉晚来更有忙事下自收简编
　　观天鹅池中对浴
　　白羽雪同明游戏緑波里为我增顔色小池亦清泚新蒲生正繁髙荷净如洗众碧相掩映倐尔欲藏尾萍藻浴且浮恣食更从尔尔本云衢物何时落尘滓犹胜樊笼中容与莫惊起
　　玉延亭傍新开小径二首
　　路转朱藤近水涯过桥常恐堕青鞵如今足力真能省五歩移来即上堦
　　墙隅隙地结茅庵只尺孤亭手可探独自歩来从捷径却无人道是终南
　　新正无事偶阅乡先哲范文穆公石湖诗集见其多道呉中事因摘取其句有渉于春者辄赋一絶得十二首盖予入官适三十年处世防七十嵗公私所系不即归田赋成令儿子辈诵之恍如身在呉中亦可以自慰也昔人有和陶之作予僭名为赓范其不免文穆公之笑乎雪寒探梅【诗云呉下得春元自晚】
</div>
    <div class="pagination">
<a href="家藏集_page25.html">上一页</a><span>...</span><a href="家藏集_page21.html">21</a><a href="家藏集_page22.html">22</a><a href="家藏集_page23.html">23</a><a href="家藏集_page24.html">24</a><a href="家藏集_page25.html">25</a><span class="current-page">26</span><a href="家藏集_page27.html">27</a><a href="家藏集_page28.html">28</a><a href="家藏集_page29.html">29</a><a href="家藏集_page30.html">30</a><a href="家藏集_page31.html">31</a><span>...</span><a href="家藏集_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
