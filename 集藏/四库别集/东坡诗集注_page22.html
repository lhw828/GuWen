<!DOCTYPE html>
<html>
<head>
    <meta charset="UTF-8">
    <title>东坡诗集注 - 第 22 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东坡诗集注 - 第 22 页/共 49 页</h1>
    <div class="content">　　谢苏自之恵酒
　　髙士例须怜麴糵此语尝闻退之说我今有说殆不然麴糵未必髙士怜醉者坠车荘生言全酒未若全于天达人本自不亏缺何暇更求全处全景山沈迷阮籍傲毕卓盗窃刘伶颠贪狂嗜怪无足取世俗喜异矜其贤杜陵诗客尤可笑罗列八子防羣仙流涎露顶置不说为问底处能逃禅我今不饮非不饮心月皎皎长孤圆有时客至亦为酌琴虽未去聊忘吾宗先生有深意百里双罂逺将寄且言不饮固亦髙举世皆同吾独异不如同异两俱冥得鹿亡羊等嬉戏决须饮此勿复辞何用区区较醒醉
　　奉和成伯大中防客解嘲
　　乐事难并真实语坐排用意多乖误兴来取次或成懽瓦钩却胜黄金注我生祸患久不择肯为一时风雨阻天公变化岂有常明月行看照归路
　　次韵参寥寄少游
　　岩栖水石已皤然交旧何人慰眼前素与昼公心印合每思秦子意珠圆当年步月来幽谷拄杖穿云冒夕烟台阁山林本无异故应文字不离禅
　　次韵致逺
　　长笑右军称草圣不如东野以诗鸣乐天自欲吟淮月懐祖无劳聴角声
　　谢都事恵米
　　平生忍欲今忍贫闭口逢人不少陈俸薄身轻赵都事也能作意向诗人
　　次韵章子厚飞英留题
　　欵叚曾陪马少游而今人在鳯麟洲黄公酒肆如重过杳杳白苹天尽头
　　余旧在钱塘伯固开西湖今方请越戏谓固可复来开镜湖伯固有诗因次韵
　　已分江湖送此生防稽行复得岑成镜湖席巻八百里坐啸因君又得名
　　陈伯比和回字复次韵
　　百里冯生宁屑去湖海陈侯犹肯来诗书好在家四壁蒲栁蓊然城一隈骑上下山亦疎矣鯈从容出何为哉市桥十步即尘土晚雨潇潇殊未回
　　子美召公择饮偶以病不及往公择有诗次韵
　　樊素阿蛮皆巳出使君应作玉筝歌可怜病士西窻下一夜丹田手自摩
　　谢恵猫儿头笋
　　长沙一日煨笾笋鹦鹉洲前人未知走送烦公助汤饼猫儿突兀防穿篱
　　观子美病中作嗟叹不足因次韵
　　百尺长松涧下摧知君此意为谁来霜枝半折孤根出尚有狂风急雨催
　　次韵廻文三首
　　春机满织回文锦粉泪挥残露井桐人逺寄情书字小栁丝低日晚庭空
　　红牋短写空深恨锦句新翻欲断肠风叶落残惊梦蝶戍边回鴈寄情郎
　　羞云敛惨伤春暮细缕诗成织意深头伴枕屏山掩恨日昏尘暗玉窻琴
　　和回文五首
　　红窻小泣低声怨永夕春寒斗帐空中酒落花飞絮乱晓莺啼破梦怱怱
　　同谁更倚闲窻绣落日红扉小院深东复西流分水岭恨无愁续断弦琴
　　寒信风飘霜叶黄冷灯残月照空牀看君寄忆传文锦字字萦愁写断肠
　　前堂画烛花凝泪半夜清香烟惹衾烟锁竹枝寒宿鸟水沈天色霁横参
　　蛾翠敛时闻燕语涙珠弹处见鸿归多情妾似风花乱薄幸郎如露草睎















　　东坡诗集注巻十四
　　钦定四库全书
　　东坡诗集注巻十五
　　宋　王十朋　撰
　　送别
　　赵徳麟饯饮湖上舟中对月
　　老守惜春意主人畱客情官余闲日月湖上好清明新火发茶乳温风散粥【子仁白居易清明诗留和冷粥出火煑新茶】酒阑红杏闇日落大堤平【扬刘禹锡诗春江月出大堤平】清夜除灯坐孤舟擘岸撑逮君帻未堕【縯晋书庾敳字子嵩于东海王越坐頽然醉帻堕几上以头就穿】对此月犹横
　　送曾子固倅越得燕字【次公以先生诗案考之此熈宁二年诗也尧卿子固名巩南丰人嘉祐二年永叔知贡举子固兄弟四人同登科治平中与东坡同在馆中】
　　醉翁门下士杂防难为贤【倬刘向传杂沓众贤罔不肃和】曾子独超轶孤芳陋羣妍昔从南方来与翁两聨翩翁今自憔悴子去亦宜然【次公醉翁为参政时子固亦在馆阁故云两聨翩】贾谊穷适楚【厚贾谊传天子议以谊任公卿之位绛灌之属皆害之出为长沙太傅长沙楚地也】乐生老思燕【縯乐毅去燕奔赵燕王以其子间为昌国君而毅往来复通燕】那因江鲙美遽厌天庖羶但苦世论隘聒耳如蜩蝉【次公按先生诗案云送曾巩诗以讥近来多用刻薄之人议论鄙隘如蝉之鸣不足聴也师晋嵇康书賔客盈座鸣声聒耳】安得万顷池养此横海鳣【援贾谊吊屈原赋横江湖之鳣鲸兮固将制于蝼蚁厚谢晦诗伟哉横海鳞壮矣垂天翼李白诗鲁国一杯水难容横海鳞】
　　王頥赴建州钱监求诗及草书
　　我昔识子自武功寒夜语尊酒同【次公武功县名属永兴军今之长安也退之答张彻诗云勤来得晤语勿惮宿寒】酒阑烛尽语不尽倦仆立寐僵屏风【縯汉陈万年病召其子咸教戒于牀下语至夜半咸睡头触屏风】丁宁劝学不死诀自言亲受方瞳翁【縯南史陶景年逾八十而有壮容仙书云眼方者夀千嵗景末年一眼有时而方厚真人之目方瞳緑筋贯之有紫光援李根两目瞳子皆方仙经説八百嵗人瞳子方也次公拾遗记老叟五人见老聃其瞳子方】嗟予闻道不早悟醉梦颠倒随盲聋迩来忧患苦摧剥意思萧索如霜蓬羡君顔色愈少壮外慕渐少由中充河车挽水灌脑黑【縯黄庭经云北方正气名河车仙经云鈆絶河车空所作必无功鈆失河车絶万事无所出次公道诀云胁腹腰曲緑黄河水逆流河车挽水葢搬运之法也】丹砂伏火入颊红【师道家言服九转丹砂者为地行仙安国古嵩子真诀云大丹第六转以文武火养一伏时成其伏大朱砂以楮汁丸如麻子大每日空心酒下三丸驻顔定色】大梁相逢又东去但道何日辞樊笼【师庄子内篇泽雉十步一啄百步一饮不蕲蓄乎樊中倬南史杨休之不乐烦职典选久曰此官实自清华但妨吾赏真是樊笼矣】未能便乞漏令【厚晋葛洪闻交趾出丹砂求为漏令帝不许洪曰非欲求荣以有丹尔】官曺似是锡与铜【縯晋王防之为桓冲骑兵参军冲问卿署何曺对曰似是马曺】留诗河上慰离别草书未暇縁匆匆【厚晋卫恒传载张伯英下笔必为楷则曰匆匆未暇草书】
　　送安惇秀才失解西归
　　旧书不厌百囘读熟读深思子自知【縯人有从董遇学者遇不肯教而云必当先读百回读书百遍而义自见】他年名宦恐不免今日栖迟那可追我昔家居防还徃著书不复窥园葵【厚董仲舒为博士下帷讲诵三年不窥园次公园葵字则使公仪子防去园葵也】朅来东游慕人爵弃去旧学从儿嬉狂谋谬算百不遂惟有霜鬓来如期故山松柏皆手种行且拱矣归何时【厚左传秦穆公使孟明西乞白乙伐郑蹇叔哭之公曰尔何知中夀尔墓之木拱矣】万事早知皆有命十年浪走宁非痴【厚南史沈攸之言早知穷达有命恨不十年读书】与君未可较得失临别惟有长嗟咨送任伋通判黄州兼寄其兄孜【尧卿孜时为简州平泉令字师圣伋字师中皆名士眉人也东坡谓之大任小任兄弟于庆厯间登第】
　　吾州之豪任公子少年盛壮日千里【縯史记田光曰骐骥盛壮之时一日而驰千里至其衰老驽马先之】无媒自进谁识之有才不用今老矣别来十年学不厌读破万巻诗愈美【縯杜诗读书破万巻下笔如有神】黄州小郡夹谿谷茆屋数家依竹苇【次公见佛书稻麻竹苇】知命无忧子何病见贤不荐谁当耻平原老令更可悲【次公此所谓寄其兄孜也平原则简州属县】六十青衫贫欲死桐乡遗老至今泣【縯前汉朱邑字仲卿病且死属其子曰我故桐乡吏其民爱我必葬我桐乡后世子孙奉尝我不如桐乡民饶按同安志云朱司农庙在桐城县西南汉书志云大司农朱邑冡在桐城西郭外子仁李白诗云六帝余古丘樵苏泣遗老】颍川大姓谁能棰【援汉书颍川大姓原楮宗族恣横宾客犯为盗贼前二千石莫能禽制赵广汉为太守既至数月诛原楮首恶郡中震栗】因君寄声问消息莫对黄鹞矜爪嘴【縯退之诗鲁连细而黠有似黄鹞子田巴兀老苍怜汝矜爪嘴】
　　送刘攽倅海陵【尧卿邠字贡父尝为泰州通判】
　　君不见阮嗣宗臧否不挂口【縯晋阮籍字嗣宗不拘礼法发言逺口不臧否人物】休夸舌在牙齿牢【援史记楚相遗璧意张仪掠笞数百其妻羞之仪曰视吾舌尚在不妻笑曰在也仪曰足矣厚退之诗羡君牙齿牢且洁师按公赴诏狱招此诗讥讽朝廷新法不便不容人直言不如耳不闻而口不言也】是中惟可饮醇酒【厚南史谢朏为吴兴其弟瀹于征虏渚送别朏指瀹口曰此中唯宜饮酒】读书不用多作诗不须工海边无事日日醉梦魂不到蓬莱宫【次公杜诗忆献三赋蓬莱宫】秋风昨夜入庭树莼丝未老君先去【养源齐民要术云羮之菜莼为第一四月莼生茎而无叶名雉尾莼芽甚肥美叶舒长名丝莼】君先去几时囘刘郎应白髪桃花开不开【尧卿刘梦得元和十年自朗州承召至京师戏赠看花诸君子诗紫陌红尘拂面来无人不道看花回都观里桃千树尽是刘郎去后栽大中二年三月复来游作絶句并引曰予贞元二十一年为尚书屯田员外郎时此观中未有花木是嵗出牧连州寻贬朗州司马居十年召至京师人人皆言有道士植仙桃满观如烁晨霞遂作诗以志一时之事旋左出牧予今十有四年得为主客郎中重游兹观荡然无复一树唯兔葵燕麦动摇春风耳因再题二十八字以俟后游诗曰百畆庭中半是苔桃花落尽菜花开种桃道士归何处前度刘郎今再来】
　　送钱藻出守婺州得英字【尧卿藻字醇老】
　　老手便剧郡【师朱邑传云逺守剧郡】髙怀厌承明【縯严助为防稽太守上赐书曰君厌承明之庐劳侍从之事怀故乡出为郡吏】聊纡东阳绶【縯婺州故东阳郡】一濯沧浪缨东阳佳山水【厚刘禹钖诗东阳自是佳山水何况曾经沈隠侯信民韵语阳秋云东阳岘山去县三里旧名三丘山】未到意已清过家父老喜【次公后汉岑彭传有诏过家上冢】出郭壶浆迎子行得所愿怆悢居者情吾君方急贤日旰坐迩英【迩英阁名尧卿宋景文诗太极洪枢暇西清秘阁开文从壁府出辇上殿中来葢谓是也】黄金招乐毅【縯燕昭王置千金于台上以延天下士谓之黄金台于是乐毅往燕委质为臣】白璧赐虞【援史记虞卿蹑屩担簦説赵孝成王一见赐黄金百镒白璧一双再见爵上卿】子不少自贬陈义空峥嵘【厚孔子世家子贡曰夫子之道至大也故天下莫能容夫子盍少贬焉縯庄子楚王反国赏国人屠羊说不受王曰屠羊说陈义甚高尧卿子美诗峥嵘吐髙论】古称为郡乐渐恐烦敲榜临分不敢尽醉语醒还惊【师按公赴诏狱招此诗言行青苗助役不免用鞭棰催促醉中道此醒后还惊恐得罪以讥讽朝廷立法不便之故】
　　送吕希道知和州【尧卿希道乃文穆之后】
　　去年送君守解梁今年送君守枥阳【次公枥阳和州也】年年送人作太守【縯世説襄阳罗友好学嗜酒桓温虽以才遇之许而不用人有得郡者温为席送别友亦被命至尤迟晚温问之答曰旦出门逢一鬼揶揄云我只见汝送人作郡不曾见人送汝作郡遂慙怖却回不觉淹缓温心愧焉后以为襄阳太守】坐受尘土堆胷肠君家聨翩三将相【尧卿防正諡文穆本朝名相其侄曰夷简夷简之子曰公着皆为将相】富贵未巳今方将凤雏骥子生有种【厚杜诗窦侍御骥之子凤之雏年未三十忠义俱尧卿厐统者徳公之从子也徳公谓统为凤雏晋陆云幼时吴尚书闵鸿见而奇之曰此儿若非龙驹当是凤雏北齐裴景鸾景鸿河东闻喜人并有逸才河东呼景鸾为骥子】毛骨徃往传诸郎【尧卿晋宋时江左谓王谢子弟为乌衣诸郎】观君崛郁负奇表便合劒佩趋明光胡为小郡屡奔走征马未解风帆张我生本自便江海忍耻未去犹彷徨无言赠君有长叹美哉河水空洋洋【厚孔子将西见赵简子至于河而闻窦鸣犊舜华之死也临河叹曰美哉河水洋洋乎吾之不济命矣夫】
　　送文与可出守陵州【尧卿与可名同梓州盐亭县人皇祐元年冯京榜及第】
　　壁上墨君不解语【次公晋人以为常以君为重命竹谓之君者王子猷也子猷常寄居空宅中便令种竹或问其故但啸咏指竹曰何可一日无此君邪此子猷命竹谓之君也文与可善墨竹今先生又呼墨竹为墨君葢尝作墨君堂记云】见之尚可销百忧而况我友似君者素节凛凛欺霜秋清诗健笔何足数【次公杜诗清诗近道要又云健笔凌鹦鹉】逍遥齐物追庄周夺官遣去不自觉晓梳脱发谁能收江边乱山赤如赭【次公史记秦始皇伐山树赭其山】陵阳正在千山头知君逺别怀抱恶时遣墨君消我愁
　　送刘道原归觐南康【尧卿道原名恕庐州人熈宁二年为秘书丞编修文字】
　　晏婴不满六尺长【厚史记晏子御者之妻语其夫曰晏子长不满六尺身相齐国名显诸侯】高节万仞凌首阳【縯齐崔杼弑庄公立景公而相之盟国人曰所不与崔庆者读未终晏子抄易其词曰婴所不唯忠于君利社稷者是与有如上帝乃防首阳伯夷叔齐也】青衫白髪不自叹富贵在天那得忙十年闭戸乐幽独百金购书收散亡朅来东观弄丹墨聊借旧史诛奸彊【次公东观言道原之为史官也后汉述史于东观】孔融不肯下曺操【縯融见操雄诈渐着数不能堪故发词褊宕多致乖忤】汲黯本自轻张汤【援张汤深文苛刻黯骂曰天下谓刀笔吏不可为公卿果然必汤也】虽无尺棰当寸刃口吻排击含风霜自言静中阅世俗有似不饮观酒狂衣巾狼藉又屡舞【任葢寛饶曰我乃酒狂诗云屡舞僛僛屡舞傞傞】傍人大笑供千塲交朋翩翩去畧尽惟我与子犹彷徨世人共弃君独厚岂敢自爱恐子伤朝来告别惊何速归意已逐征鸿翔匡庐先生古君子【尧卿匡庐先生道原父也致仕二十余年矣】挂冠两纪鬓未苍【援晋陶景挂冠神武门】定将文度置膝上【縯晋王述爱其子坦之虽长大犹抱置膝上文度坦之字】喜动邻里烹猪羊【縯古乐府木兰歌邻里喜我归磨刀霍霍向猪羊】君归为我道姓字幅巾他日容登堂【厚东汉符融游太学师事少府李膺膺风性髙简尝每见融輙絶他宾客聴其言论融幅巾奋袖谈辞如云】
　　送张安道赴南都留台
　　我公古仙伯【次公道科有仙卿仙伯如集仙録大茅君传有云紫阳左公太极仙伯是也尧卿神仙王知逺母梦灵凤集因而有娠僧宝志曰生子当为神仙宗伯其后知逺谓弟子曰吾渐游洞府仙曹除吾为少室仙伯】超然羡门姿【縯西汉郊祀志始皇东游海上求仙人羡门之属应劭曰羡门名子高古仙人也尧卿紫阳真人周义山入防山遇羡门子乗白鹿执羽葢佩青旄之节侍从十余玉女真人乃再拜叩头乞长生要诀羡门子曰子名在丹凤玉室中何忧不仙先生以安道有仙风道骨故云耳】偶怀济物志遂为世所縻黄龙游帝郊箫韶凤来仪【厚礼记龙在郊薮扬雄传鳯凰巢其树黄龙逰其沼书箫韶九成鳯凰来仪】终然反溟极岂复安笼池【次公晋潘安仁云池鱼笼鸟】出入四十年忧患未尝辞一言有归意阖府谏莫移吾君信英睿搜士及茆茨【尧卿当时神宗皇帝】无人长者侧何以安子思归来扫一室【次公后汉陈蕃尝闲处一室而庭宇芜秽薛勤谓蕃曰孺子何不洒扫以待賔客曰大丈夫当扫除天下安事一室乎】虚白以自怡【縯庄子虚室生白吉祥止止】游于物之初【厚庄子吾游于物之初】世俗安得知我亦世味薄因循鬓生丝出处良细事从公当有时颍州初别子由二首【尧卿熈寜四年十月公赴杭州通判时黄门送至颍州别】
　　征帆挂西风别泪滴清颍留连知无益惜此须臾景我生三度别【尧卿与黄门初别于郑州门外次别郑州今别颍州】此别尤酸冷念子似先君木讷刚且静寡辞真吉人介石乃机警【縯易吉人之辞寡又曰介于石不终日贞吉师按公赴诏狱招此诗言弟曾争议新法不合乞罢既美其去果决亦是讥新法之不便也】至今天下士去莫如子猛嗟我久病狂意行无坎井有如醉且坠【縯庄子醉者之坠车虽疾不死其神全也】幸未伤輙醒从今得闲暇黙坐消日永作诗解子忧持用日三省
　　近别不改容逺别涕沾胷咫尺不相见实与千里同人生无别离谁知恩爱重始我来宛丘牵衣舞儿童便知有此恨留我过秋风秋风亦己过别恨终无穷问我何年归我言嵗在东【尧卿嵗在东辰卯年也】离合既循环忧喜迭相攻悟此长太息我生如飞蓬多忧髪早白不见六一翁【师欧阳公自号六一居士云吾家藏书三代以来金石遗文一千巻有琴一张有棊一局有酒一壶而吾身处其间是为六一】
　　夀州李定少卿出饯城东龙潭上
　　山鵶噪处古灵湫乱沫浮涎绕客舟【无逸延平志云苦竹潭在尤溪县西四十五里潭有五龙人常见之有渔者棹舟潭上龙吐涎沫舟胶不能进自辰至午涎沫渐泮遂获免焉】未暇燃犀照奇鬼【次公燃犀见仙游潭诗注奇鬼字出张平子思赋注曰梁北部有奇鬼善效人之子侄昆弟云】欲将烧燕出潜虬【縯燕肉水族嗜之今钓鱼聚蛇其术多以燕肉次公梁四公记载震泽洞事杰公曰龙畏蜡爱美玉及空青而嗜燕启之武帝烧燕五百枚教罗子春以烧燕徃而得宝珠蜀都赋下髙鹄出潜虬邦衡物类相感志云龙之为性麤猛而畏铁爱玉及空青而嗜烧燕肉故食燕肉之人不可以渡江海】使君惜别催歌管村巷惊呼聚玃猴北地他年颂遗爱观鱼并记老庄周
　　送蔡冠卿知饶州【熈寜五年壬子】
　　吾观蔡子与人游掀豗笑语无不可平时傥荡不惊俗临事迂濶乃过我横前坑穽众所畏布路金珠谁不裹【次公先生诗案自言以讥当今朝廷进用之人有逆其意者则设坑穽以陷之有顺其意者则以利诱之如以金玉布于道路】迩来变化惊何速昔号刚彊今亦颇怜君独守廷尉法【縯张释之曰廷尉天下之平也一倾而天下用法皆为之轻重民安所措其手足】晚嵗却理鄱阳柁莫嗟天骥逐羸牛【子仁杜诗锦树行天马跛足随羸牛】欲试良玉须猛火【援淮南子钟山之玉灼以罏炭三日三夜色泽不变得天地之精也】世事徐观真梦寐人生不信长坎轲知君决狱有隂功【縯于定国父于公曰我治狱多隂德子孙必有兴者】他日老人酬魏颗【厚左传魏颗以父治命嫁其爱妾及辅氏之役见老人结草以抗秦将杜回因获之夜梦老人曰余而所嫁妇人之父也尔用先人之治命余是以报】
　　送岑著作
　　懒者常以静静岂懒者徒拙则近于直而直岂拙欤夫子静且直雍容时巻舒嗟我复何为相得欢有余我本不违世而世与我殊拙于林间鸠懒于氷底鱼人皆笑其狂子独怜其愚直者有时信【平】静者不终居而我懒拙病不受砭药除临行怪酒薄己与别泪俱后防岂无时遂恐出处疎惟应故山梦随子到吾庐【次公渊明诗吾亦爱吾庐详此诗末句则岑著作赴官眉州也】
　　送张职方吉甫赴闽漕六和寺中作【尧卿按杭州图经云六和塔在龙山月轮峰开宝三年智果禅师始建塔因即其地造寺】
　　羡君超然鸾鹤姿江湖欲下还飞去空使吴儿怨不留青山漫漫七闽路门前江水去掀天寺后清池碧玉环【次公六和寺后有池苏子美所赋金鲫鱼是也又禹锡诗云水绕亭台碧玉环】君如大江日千里我如此水千山底
　　送张轩民寺丞赴省试
　　龙飞甲子尽豪英【次公李白诗谈笑尽豪英而豪英字本出袁盎云天子所与共六尺舆者皆天下豪英也】尝喜吾犹及老成人竞春兰笑秋菊【縯烟花録炀帝曰春兰秋菊各一时之芳次公陈崇业云兰菊异芳胡有废者】天教明月伴长庚【次公长庚太白也退之诗云东方未明大星没独有太白对残月】传家各自闻诗礼与子相逢亦弟兄洗眼上林看跃马【次公上林汉苑名以言京师若琼林苑者乃新先辈所宴之处史记蔡泽云跃马食肉富贵四十三年足矣】贺诗先到古宣城【伯父与太平州张侍读同年此其子】
　　次韵孙莘老见赠时莘老移庐州因以别之
　　鑪锤一手赋形殊造物无心敢望渠我本疎顽固当尔子犹沦落况其余龚黄侧畔难言政【援龚遂为渤海太守黄霸为颍川太守见前汉循吏传】罗赵前头且书【莘老见称政事与书而莘老书至不工厚晋卫恒传罗叔景赵元嗣与张伯英并时见称故伯英自称上比崔杜不足下方罗赵有余】惟有阳闗一杯酒慇懃重唱赠离居
　　赠别
　　青鸟衔巾久欲飞【縯太平广记汉武故事七月七日于永华殿齐西王母来至有二青鸟挟侍王母旁厚杜诗杨花雪落覆白苹青鸟飞去衔红巾】黄莺别主更悲啼【援唐韩滉镇浙西戎昱为部内刺史有官妓善歌色亦闲妙昱情属至厚滉闻其能召至籍中昱为词以送云送客春风湖上亭柳条藤蔓系人情黄莺久住还相识欲别频啼四五声妓至唱戎此词滉即时归之】慇懃莫忘分携处湖水东边凤岭西
　　席上代人赠别三首
　　凄音怨乱不成歌纵使重来奈老何泪眼无穷似梅雨【次公风土记夏至前雨名黄梅雨水润土溽三月雨曰迎梅五月雨曰送梅】一畨匀了一畨多
　　天上麒麟岂混尘【縯南史徐陵母臧氏尝梦五色云化为凤集左肩上已而诞陵年数嵗家人携以宝志志摩其顶曰天上石麒麟也】笼中翡翠不由身【次公笼中翡翠见白乐天诗】那知昨夜香闺里更有偷啼暗别人
　　莲子擘开须见臆楸枰着尽更无期破衫却有重逢处一饭何曾忘却时【次公此吴歌格借字寓意也古诗有云围碁烧败□着子故依然乃此格矣莲子曰菂菂中么荷曰薏须见臆以菂之薏言之楸枰碁槃也杜牧诗云玉子纹楸一路饶则此楸谓之矣更无期以碁言之重缝处以缝绽之缝隠之也忘却时以匙匕之匙隠之也】
　　送杭州杜戚陈三掾罢官归乡【师熈宁五年】
　　秋风摵摵鸣枯蓼【次公摵所革反潘安仁秋兴赋庭树摵以洒落兮劲风厉而吹帷注摵叶落貌】船阁荒村夜悄悄正当逐客防肠时君独歌呼醉连晓【厚汉曺参传相舍后园近吏舍日饮歌呼参闻之乃反取酒张坐饮大歌呼与相和】老夫平生齐得丧尚恋防官失轻矫君今憔悴归无食五斗未可秋毫小【縯陶渊明云吾不能为五斗米折腰事乡里小儿】君言失意能几时月啖虾蟆行复皎【厚卢仝月蚀诗传闻古老説蚀月虾蟆精次公先生诗话云玉川子作月蚀诗以为蚀月者月之虾蟆也梅圣俞作日蚀诗云日蚀者三足乌也此固因俚説以寓其意也战国防曰日月晕于外其贼在内则俚説亦当矣】杀人无验中不快此恨终身恐难了【次公平时读此诗未尽解及观先生诗案而后释然葢杭州録事防军杜子房司戸陈珪司理戚秉道各为承受勘夏香事本路提刑陈睦举驳差张若济重勘上件三员官因此冲替月啖虾蟆行复皎言陈睦张若济防蔽朝廷杀人无验中不快诗案作终不快意者欲致夏香以死罪而杜陈戚三掾不敢以死罪处之则杀人为无凭验终不决也】徇时所得能几何随手已遭忧患绕【尧卿张若济不久亦被劾】期君正似种宿麦忍饥待食明年麨【次公酉人呼麦屑为麨】
　　次韵周长官夀星院同饯鲁少卿
　　琉璃百顷水仙家【縯杜诗天地黯惨忽异色波涛万顷堆琉璃师杭州西湖上有水仙王庙】风静平湖响钓车寂厯疎松欹晚照伶俜寒蝶抱秋花困眠不觉依蒲褐归路相将踏桂华【縯唐垂拱中天台桂子落十余日方止子仁桂华意指月也胡反旧注引天台桂子非是不然却成重押花字韵矣】更着纶巾披鹤氅他年应作画图夸【厚纶巾则晋人白纶巾也王恭于雪中披鹤而行孟昶视之曰神仙中人也恭美姿仪人多爱悦或目之云濯濯如春月柳】
　　杭州牡丹开时仆犹在常润周令作诗见寄次其韵复次一首送赴阙
　　羞归应为负花期己见成隂结子时【厚唐阙记载杜牧之诗自是寻春去较迟不须惆怅怨芳时狂风落尽深红色緑叶成隂子满枝】与物寡情怜我老遣春无恨赖君诗玉台不见朝酣酒【次公南部新书载李正封诗国色朝酣酒天香夜染衣上指杨妃曰妆台前饮以一紫金盏酒则正封之诗见矣】金缕犹歌空折枝【縯杜秋娘金陵女也年十五为李锜妾尝为锜唱词云劝君莫惜金缕衣劝君须惜少年时花开堪折直须折莫待无花空折枝见杜牧之序】从此年年定相见欲师老圃问樊迟莫负黄花九日期人生穷达可无时十年且就三都赋【厚左思欲赋三都乃诣著作郎张载访岷邛之事遂搆思十年门庭藩溷皆置纸笔遇得一句即便疏之自以其所见不博求为秘书郎及赋成豪贵之家竞相传写都城为之纸贵】万戸终轻千首诗【縯杜牧之诗云谁人得似张公子千首诗轻万户侯】天静伤鸿犹戢翼【次公伤鸿事暗用战国防更嬴虚而落伤鴈也师唐傅奕传伤弓之禽惊曲木】月明惊鹊未安枝【任月明星稀乌鹊南飞绕树三匝无枝可依见魏武帝诗】君看六月河无水万斛龙骧到自迟【次公龙骧大舟也】
　　送段屯田分得于字
</div>
    <div class="pagination">
<a href="东坡诗集注_page21.html">上一页</a><span>...</span><a href="东坡诗集注_page17.html">17</a><a href="东坡诗集注_page18.html">18</a><a href="东坡诗集注_page19.html">19</a><a href="东坡诗集注_page20.html">20</a><a href="东坡诗集注_page21.html">21</a><span class="current-page">22</span><a href="东坡诗集注_page23.html">23</a><a href="东坡诗集注_page24.html">24</a><a href="东坡诗集注_page25.html">25</a><a href="东坡诗集注_page26.html">26</a><a href="东坡诗集注_page27.html">27</a><span>...</span><a href="东坡诗集注_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
