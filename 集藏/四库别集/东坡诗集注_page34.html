<!DOCTYPE html>
<html>
<head>
    <meta charset="UTF-8">
    <title>东坡诗集注 - 第 34 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东坡诗集注 - 第 34 页/共 49 页</h1>
    <div class="content">　　海南人不作寒食而以上已上冡余携一瓢酒寻诸生皆出矣独老符秀才在因与饮至醉符盖儋人之安贫守静者也
　　老鵶衔肉纸飞灰万里家山安在哉苍耳林中太白过【次公李白诗集有寻城北范居士失道落苍耳中见范置酒摘苍耳作】鹿门山下徳公回【縯后汉厐徳公携妻子登鹿门山因采药不返司马徳操尝诣徳公值徳公上冡徳操径入其室命徳公妻子速作黍云徐元直当来就此共谈其妻子奔走供设须臾徳公还直入相就不知何者是客也】管宁投老终归去【厚三国志管宁北海朱虚人方天下大乱与邴原王烈等至辽东时避乱者多居郡南而宁居北示无迁志】王式当年本不来【援前汉王式诸博士共荐诏除为博士既至为江公所辱式耻之谓诸生曰我本不欲来诸生彊劝我竟为竖子所辱遂谢病免归】记取城南上已日木棉花落刺桐开【厚吴録地里志交趾安定县有木绵树实如酒杯中有绵如蚕之绵可作布又晋安海物异名记刺桐其花丹其枝干有刺花附干而生其叶如桐其花侧敷如掌形若金凤】上已日与二子迨过游涂山荆山记所见【父云水经云荆山在南郡临沮县东北其顶上一池周四十余歩旁有石室桓江淹并有诗】
　　此生终安归旋轸天下半朅来乗樏庙【子仁虞书禹曰予乗四载汪云谓水乗舟陆乗车泥乗輴山行乗樏也】复作微禹叹【昔自南河赴杭州过此盖二十二年矣援左传刘定公临河叹曰美哉禹功明徳逺矣微禹吾其鱼乎】从祠及彼呱【援书启呱呱而泣】像设偶此粲【縯涂山氏禹妻也诗如此粲者何】秦祖当侑坐【次公史记大费与禹平水土已成功帝锡圭禹受曰非予能成亦大费为辅舜曰咨尔费赞禹功其赐尔皂斿是为伯翳赐姓嬴氏也】夏郊亦荐裸【厚礼记祭法夏后氏禘黄帝而郊鲧】可怜淮海人尚记弧矢旦【淮南人相传禹以六月生是日数万人防山上縯礼记男子生以桑弧蓬矢射天地四方】荆山碧相照楚水清可乱刖人有余坑【厚刘向新序荆人卞和得玉璞而献之荆厉王使玉尹相之曰石也王以和为谩而防其左足厉王薨武王即位和复奉玉璞又以为谩而防其右足及共王即位奉玉璞而哭于荆山中共王闻之乃使人理其璞而得宝焉名曰和氏之璧】美石肖温赞【荆山下有卞和采玉坑石色如玉不受镵刻取出山下輙变色不复温润】泉木杪出牛乳石池漫【泉在荆山下色白而甘真陆羽所谓石池漫流者有石记云唐正元中随白流出】小儿强好古侍史笑流汗归时蝙蝠飞【次公退之诗黄昏到寺蝙蝠飞】炬火记逺岸
　　送春示友人
　　梦里青春可得追欲将诗句绊余晖酒防病客惟思睡蜜熟黄蜂亦懒飞芍药樱桃俱扫地【病过此二物】鬓丝禅榻两忘机【縯杜牧诗今日鬓丝禅榻畔茶烟轻飏落花风】凭君借取法界观【縯华严经法界观以在日为观以理无碍事无碍理事无碍事事无碍为四观云】一洗人间万事非【来书云近看此书余未尝见也】
　　三月二十九日二首
　　南岭过云开紫翠【次公杜牧诗千峯横紫翠养源杜诗絶壁过云开锦绣】北江飞雨送凄凉【子仁杜诗宵残雨送凉】酒醒梦回春尽日【厚李涉诗终日昏昏醉梦间忽闻春尽强登山】闭门隠几坐烧香【厚庄子南郭子綦隠几而坐仰天而嘘】门外橘花犹的皪墙头荔子已斓斑树暗草深人静处卷帘欹枕卧看山
　　首夏官舍即事
　　安石榴花开最迟【尧卿博物志张骞使蜀得石榴】绛裙深树出幽菲吾庐想见无限好【厚陶潜诗吾亦爱吾庐】客子倦游胡不归座上一尊虽得满【縯孔北海曰座上客常满尊中酒不空吾无事矣】古来四事巧相违【厚谢灵运曰良辰美景赏心乐事四者难并】令人却忆湖边寺垂栁隂隂昼掩扉
　　次韵朱光庭初夏【尧卿字公琰与公同年】
　　朝罢人人识郑崇直声如在履声中【縯前汉郑崇字子游哀帝櫂为尚书仆射数谏争上初纳用之每见曳革履上笑曰我识郑尚书履声】卧闻疎响梧桐雨【厚孟浩然诗疎雨滴梧桐】独咏微凉殿阁风【援栁公权聨句薰风自南来殿阁生微凉】谏苑君方续承业【縯南史李承业集古今章疏作谏苑】醉乡我欲访无功【厚唐王绩字无功作醉乡记】陶然一枕谁呼觉牛蚁初除病后聪【援晋殷仲堪传父尝患耳聪闻牀下蚁动谓之牛鬬】
　　端午游真如迟适逺从子由在酒局
　　一与子由别却数七端午身随防丝系【任五月五日以五防丝系臂辟兵及鬼令人不病瘟名长命缕】心与昌歜苦【次公周礼醢人昌本麋臡药性论昌蒲味辛苦】今年匹马来佳节日夜数儿童喜我至典衣具鸡黍水饼既懐乡饭筒仍愍楚【厚续齐谐记屈原以五月五日投汨罗水而死楚人哀之至此日以竹筒贮饭祭之】谓言必一醉快作西川语宁知是官身糟麴同薰煮独携三子出古刹访禅祖髙谈付梁罗诗律到阿虎归来一调笑慰此长龃龉【梁罗迟适小名】
　　立秋日祷雨宿灵隠寺同周徐二令
　　百重堆案掣身闲【师杜甫任华州司功有早秋苦热堆案相仍诗】一叶秋声对榻眠【次公淮南子一叶落知天下秋】牀下雪霜侵户月枕中琴筑落阶泉﨑岖世味尝应遍寂莫山栖老渐便惟有悯农心尚在起瞻云汉更茫然【任诗旱既大甚瞻彼云汉】
　　七月五日二首
　　避谤诗寻医畏病酒入务【师诗寻医谓不作诗也酒入务谓止酒不饮也】萧条北牕下长日谁与度今年苦炎热【厚唐文宗聨句人皆苦炎热】草木困薫煮况我早衰人幽居气如缕【縯杜诗更深气如缕】秋来有佳兴秫稻已含露还复此微吟往和糟牀注【厚杜诗赖知禾黍秋已觉糟牀注】
　　何处觅新秋萧然北台上【子仁李白诗何处聴秋声萧萧北牕竹】秋来未云几风日已清亮云间耸孤翠林表浮逺涨新枣渐堪剥晚犹可饷西风送落日万窍含凄怅念当急行乐白发不汝放【子仁杜诗苦遭白发不相放】
　　中秋月三首寄子由
　　慇懃去年月防滟古城东憔悴去年人卧病破窻中徘徊巧相觅窈窕穿房栊月岂知我病但见歌楼空抚掌三叹息扶杖起相从天风不相哀吹我落琼宫白露入肝肺夜吟如秋虫坐令太白豪化为东野穷余年知几何佳月岂屡逢寒鱼亦不睡竟夕相噞喁【厚左思吴都赋泝洄逆流噞喁沈浮】
　　六年逢此月五年照离别【中秋有月凡六年矣惟去嵗与子由防于此】歌君别时曲满坐为凄咽【子由有水调歌头】留都信繁丽此防岂轻掷【留都言南京也太祖兴王处有留官司故云】镕银百顷湖【次公刘梦得诗洞庭秋月生湖心层波万顷如镕银】挂镜千寻阔三更歌吹罢人影乱清樾【厚樾木隂也】归来北堂下寒光翻露叶唤酒与妇饮念我向儿説岂知衰病后空盏对黎栗但见古河东麦如铺雪欲和去年曲复恐心断絶
　　舒子在汶上开门相对清【舒焕试举人郓州】郑子向河朔【郑仅赴北京户曹】孤舟连夜行顿子虽咫尺兀如在牢扃【顿起来徐试举人】赵子寄书来水调有余声【今日得赵杲卿书犹记余在东武中秋所作水调歌头】悠哉四子心共此千里明【次公谢庄月赋美人迈兮音尘阙隔千里兮共明月】明月不解老良辰难合并四顾座上人聚散如流萍尝闻此宵月万里同隂晴【故人史生与余言尝见海贾云中秋有月则是嵗珠多而圆贾人以此之虽相去万里他日防合相问隂晴无不同者】天公自着意此防那可轻明年各相望俯仰今古情
　　中秋见月和子由【子由自南京寄诗云西风吹暑天益髙明月耿耿分秋毫彭城闭门青嶂合坐聴百步呜飞涛使君携客登燕子月色着人如着水筵前不设鼔与钟处处笛声相应起浮云卷尽流金九戯马台西山鬰蟠杯中緑酒一时尽衣上白露三更寒扁舟明月浮古汴回首逡巡陵谷变河吞巨野入长淮城没黄流只三板明年筑城城似山伐木为堤堤更坚黄楼未成河已退空有遗迹令人看城头看月应更好河流深处今生草子孙免被鱼鼈食歌舞聊寛使君老南都从事老更贫羞见青天月照人飞鹤投笼不能出曽是彭城座上客】
　　明月未出羣山髙瑞光千丈生白毫一杯未尽银阙涌乱云脱壊如崩涛谁为天公洗眸子【縯退之效月蚀诗念此日月者为天之眼睛】应费明河千斛水遂令冷看世间人照我湛然心不起西南大星如弹丸【次公谢朓诗流转如弹丸】角尾奕奕苍龙蟠【厚卢仝月蚀诗东方苍龙角挿防尾曳风】今宵注眼看不见更许萤火争清寒何人舣舟临古汴千灯夜作鱼龙变曲折无心逐浪花低昂赴节随歌板【是夜贾客船中放水灯】青荧灭没转山前浪飐风回岂复坚明月易低人易散归来呼酒更重看堂前月色愈清好咽咽寒螀鸣露草巻帘推户寂无人牕下咿哑惟楚老【近有一孙名楚老】南都从事莫羞贫对月题诗有几人明朝人事随日出【縯武元衡诗无因驻清景日出事还生】怳然一梦瑶台客【次公李公垂莺莺歌怳然梦作瑶台客】
　　九日次韵王巩
　　我醉欲眠君罢休【縯陶潜性嗜酒有酒辄醉每谓客曰我醉欲眠卿且去子仁史记吴王谓孙子曰将军罢休就舍】已教从事到青州【厚桓温有主簿善别酒好者为青州从事恶者为平原督邮青州有齐郡平原有鬲县从事谓到脐下督邮言在膈上住也】鬓霜饶我三千丈【援李白诗白髪三千丈缘愁似个长】诗律输君一百筹【师欧阳公归田録吕文穆公未第时薄游一县胡大监旦方随其父宰是邑遇吕甚薄客有喻胡曰吕工于诗宜少加礼胡问警句客举曰挑尽寒灯不成梦胡笑曰乃是一渴睡汉尔吕甚恨而去明年首中甲科寄声于胡曰渴睡汉状元及第矣胡曰待我明年第二人及第输君一筹既而次牓亦中首选】闻道郎君闭东阁【縯李商隠师令狐楚常呼楚子绹为郎君绹为翰林学士商隠上谒不见因题诗云郎君官贵施行马东阁无因更重窥】且容老子上南楼【厚晋庾亮在武昌诸佐吏殷浩之徒秋夜共登南楼亮忽至诸人起避亮徐曰诸君少住老子于此兴复不浅】相逢不用忙归去明日黄花蝶也愁
　　次韵苏伯固主簿重九
　　云间朱袖拂云和应是长松挂女萝【援周礼云和之琴瑟次公李白寄逺诗三鸟别王母衔书来相过遥知玉牕襄纎手弄云和奏曲有深意青松交女萝】髻重不嫌黄菊满【子仁杜甫诗菊花须挿满头归】手香新喜緑橙搓【防公韩渥诗手香如橘嫩】墨翻衫袖吾方醉【次公赵壹善草书日一枝笔月数丸墨领袖如皂唇齿皆黒】纸落云烟子患多【縯杜诗挥毫落纸如云烟次公张华谓陆机曰人患才少子患才多】只有黄鸡与白发玲珑应识使君歌【次公白乐天醉歌云歌罢胡琴掩秦瑟玲珑再拜歌初毕谁道使君不解歌聴唱黄鸡与白日黄鸡催晓丑时鸣白日催年酉时没腰间红绶挂未穏镜襄朱顔看已失玲珑玲珑柰老何使君歌了汝更歌】
　　九日次定国韵
　　朝菌无晦朔蟪蛄疑春秋【縯庄子朝菌不知晦朔蟪蛄不知春秋】南柯已一世我眠未转头【援异闻集淳于棼尝梦至一国曰大槐宫入国王以女妻拜为南柯太守梦中倐忽若度一世及觉而理之乃宅南大槐树下蚁穴也】仙人视吾曹何异蜂蚁稠不知蛮触氏自有两国忧【縯庄子有国于蜗之左角者曰触氏有国于蜗之右角者曰蛮氏相与争地而战伏尸百万】我观去来今【次公维摩经天女曰皆以世俗文字数故説有三世非谓菩提有去来今】未始一念留奔驰竟何得而起无穷羞王郎误渉世屡献久不酬黄金散行乐清诗出穷愁俛仰四十年始知此生浮【縯庄子其生若浮】轩冕陈道路往往儿童收封侯起大第或是君家驺【次公前汉李广言广之军吏士卒或取封侯晁唐人作郭汾阳诗咸阳原上英雄骨半在君家养马来】似闻负贩人中有第一流炯然径寸珠藏此百结裘【子仁董威辇在洛阳时出入于市得残缯帛辄结以为衣号曰百结裘】意行无车马【次公刘禹锡诗意行无旧路】倐忽略九州邂逅独见之天与非人谋笑我方醉梦衣冠戏沐猴【縯前汉项羽传董生曰人谓楚人沐猴而冠果然】力尽病骐骥【次公杜诗草黄骐骥病】伎穷老伶优【次公荀子鼯防五伎而穷】北方有云根寸田自可耰【援黄庭内景云寸田尺宅可理生】防当无何乡同作逍遥游【次公庄子内篇逍遥游】归来城郭是空有累累丘【程续搜神记辽东华表桂上有鹤言曰有鸟有鸟丁令威去家千嵗今来归城郭犹是人民非何不学仙冡累累】
　　丙子重九二首
　　三年瘴海上越峤真我家登山作重九蛮菊秋未花惟有黄茒浪堆陇生防窊蜑酒孽众毒酸甜和梨楂何以侑一尊邻翁馈鼃蛇亦复强取醉讙謡杂悲嗟今年吁恶嵗僵仆如乱麻【厚前汉天文志秦以兵内兼六国外攘四夷死人如乱麻】此防我虽健【次公杜甫重九诗明年此防知谁健醉把茱萸子细看】狂风巻朝霞使我如霜月孤光挂天涯西湖不欲往暮树号寒鵶
　　穷途不择友过眼如乱云余子谁复数【縯后汉襧衡曰大儿孔文举小儿杨徳祖余子碌碌不足数】坐阅两使君共饮去年堂俯看秋水纹【厚古乐府渡辽本自有将军寒风萧萧生水纹】此水与此人相追两沄沄【次公退之诗浪波沄沄去】老去各休息造物嗟长勤佳哉此令节不惜与子分何以娯我客游鱼在清濆水师三百指【次公史记僮手指千】铁网欲掩羣【厚礼记大夫不掩羣】获多虽一快买放尤可欣此乐真不朽明年我归耕
　　九日袁公济有诗次其韵
　　古来静治得清闲我愧真长也一班举酒东荣挹江海回樽落日劝湖山平生倾盖悲欢里早晩抽身簿领间笑指西南是归路倦飞弱羽乆知还
　　九日黄楼作
　　去年重阳不可説南城夜半千沤发水穿城下作雷鸣泥满城头飞雨滑黄花白酒无人问日暮归来洗鞾韈岂知还复有今年把盏对花容一呷莫嫌酒薄红粉陋终胜泥中千柄锸黄楼新城壁未干青荷已落霜初杀朝来白露细如雨南山不见千寻刹楼前便作海茫茫【彦章木虚海赋茫茫积流合形内虚】楼下空闻橹鸦轧薄寒中人老可畏【师宋玉九辩憯凄増欷兮薄寒之中人】热酒浇肠气先压【次公退之诗数杯浇肠虽暂醉皎皎万虑醒还新】烟消日出见渔村【次公栁子厚诗烟消日出不见人】逺水鳞鳞山齾齾【次公郭璞诗潜波涣鳞起】诗人猛士杂龙虎【坐客三十余人皆知名之士次公崔班灼灼歌坐中之客皆龙虎】楚舞吴歌乱鹅鸭【子仁李白诗吴歌楚舞欢未毕青山欲衔半边日次公李愬夜入蔡州击鹅鸭池以乱军声】一杯相属君勿辞【次公退之诗一杯相属君当歌】此境何殊泛清霅【次公霅溪在湖州齾五辖反齿缺也】九日邀仲屯田为大水所隔以诗见寄次其韵
　　无复龙山对孟嘉【援晋桓温与孟嘉九日宴龙山】西来河伯意雄夸【縯庄子秋水时至河伯欣然自喜以天下之美在已】霜风可使吹黄帽【厚史记邓通传櫂船者为黄头郎徐广曰着黄愒也】樽酒那能泛浪花【任杜甫诗闪闪浪花翻】谩遣鲤鱼传尺素【援选诗客从逺方来遗我双鲤鱼呼童烹鲤鱼中有尺素书】却将燕石报琼华【縯列子宋之愚人得燕石以为玉周人曰此燕石也瓦砾不殊次公诗尚之以琼华】何时得见悲秋老【縯宋玉曰悲哉秋之为气也】醉里题诗字半斜
　　次韵张十七九日赠子由
　　干戈万槊拥笓篱【援晋史传咸劾事云令史张济案行城东有新立屋间笓篱障二十丈】九日清樽岂复持【是日南都勅使按兵】官事无穷何日了【厚晋傅咸传杨济与咸书曰天下大器非可稍了而相观每事欲了生子痴了官事官事未易了也了事正作痴复为快耳】菊花有信不吾欺逍遥琼馆真堪羡取次尘缨未可縻迨此暇时须痛饮【子仁诗云迨我暇矣饮此醑矣安国杜诗痛饮真吾师】他年长劒拄君頥【援田单攻狄不能下齐儿謡曰大冠如箕长剑拄頥攻狄不下垒于梧丘次公李白诗何必携长剑拄頥事玉阶】
　　次韵王庭老和张十七九日见寄
　　霜叶投空雀啅篱上楼筋力强扶持对花把酒未甘老膏面染须聊自欺【尧卿刘梦得诗近来时世轻先辈好染髭须事后生】无事亦知君好饮【厚史记陈轸谓犀首曰公何好饮也曰无事也曰吾令公厌事可乎】多才终恐世相縻请看平日衔杯口【子仁杜诗生前相遇且衔杯】防有金椎为控頥【厚庄子儒以诗礼发冡大儒胪传曰东方作矣事之若何小儒曰未解裙襦口中有珠诗固有之曰青青之麦生于陵陂生不布施死何含珠为儒以金椎控其颐徐剔其颊无伤口中珠】
　　冬至日与诸生饮
　　小酒生黎法【厚国朝防要今儋崖万安皆与黎为境其服属州县者乃熟黎其居山洞无征者为生黎】干糟瓦盎中芳辛知有毒滴沥取无穷冻醴寒初春醅暖更饛华夷两樽合醉笑一欢同里闬峨山北田园震泽东【次公峩山在眉州震泽在常州】归期那敢説安讯不曽通鹤发惊全白犀围尚半红愁顔解符老夀耳鬬吴翁得谷鹅初饱亡猫防益丰黄姜收土芋苍耳斫霜丛【子翚唐王寔山居要録云收苍耳法取未经霜者】儿瘦缘储药奴肥为种菘频频非窃食【次公扬子频频之党甚于莺斯亦贼夫粮食而已】数数尚乗风【縯庄子列子遇风而行其于致福者未数数然也】河伯方夸若【援庄子秋水河伯顺流而行至于北海东面而视不见水端于是河伯始旋其面目望洋向若而叹曰野语有之曰闻道百以为莫已若者我之谓也】灵娲自舞冯【厚楚辞逺游篇使湘灵鼔瑟兮令海若舞冯夷又司马相如大人赋使灵娲鼔瑟而舞冯夷】归途陷泥淖炬火燎茆蓬膝上王文度【縯晋王坦之字文度父述爱之虽长大犹抱置膝上】家传张长公【次公史记张释之为廷尉不阿守法景帝时为太子释之劾不下公车后事景帝嵗余为淮南王相犹尚以前过也久之释之卒其子曰挚字长公官至大夫免以不能取容当世故终身不仕】和诗仍醉墨戏海乱羣鸿【厚智果师论王羲之书如羣鸿戏海】
　　残腊独出二首
　　幽寻本无事独往意自长钓鱼丰乐桥采杞逍遥堂罗浮春欲动云日有清光处处野梅开【厚杜诗江路野梅香】家家腊酒香路逢眇道士疑是左元放【厚神仙传左慈字元放徐堕有道术居丹徒慈过之堕门下客欺慈云徐公不在慈便去客即报徐公有一老翁眇目吾见其不急之人因欺之云公不在矣公曰咄咄此是左公过我】我欲从之语恐复化为羊【縯曹操忌左慈欲杀之慈走入羊羣操知不可得乃令就羊中告之曰不复相杀本试君之术耳忽有一老羝屈前两膝人立而言曰遽如许即往赴之而羊数百并屈膝人立云遽如许遂莫知所取焉】
　　江边有微行【次公诗遵彼微行】诘曲背城市平湖春草合步到栖禅寺堂空不见人老稚掩闗睡所营在一食【子仁陶诗倾身营一饱少许便有余】食已宁复事客来岂无得施子静扫地风松独不静送我作鼔吹
　　除夜野宿常州城外二首
　　行歌野哭两堪悲逺火低星渐向微病眼不眠非守嵗乡音无伴苦思归重衾脚冷知霜重新沐头轻感发稀多谢残灯不嫌客孤舟一夜许相依
　　南来三见嵗云徂直恐终身走道途老去怕看新厯日退归拟学旧桃符【縯汉制大傩敺除毕立桃木板于门画神荼郁垒以御凶】烟花已作青春意霜雪偏寻病客须但把穷愁博长健不辞最后饮屠酥【厚崔寔四民月令元旦进椒柏酒次第从少至老今屠酥其遗意也尧卿屠酥草庵也古人居庵作酒因以为名】
　　嵗晩相与馈问为馈嵗酒食相邀呼为别嵗至除夜达旦不眠为守嵗蜀之风俗如是余官于岐下嵗暮思归而不可得故为此三诗以寄子由馈嵗
　　农工各已收【次公左传妨于农收】嵗事得相佐【次公殷武诗嵗事来辟左传以相辅佐】为欢恐无及假物不论货山川随出产贫富称小大寘盘巨鲤横发笼双兔卧富人事华靡防绣光翻座贫者愧不能【次公王符潜夫论浮侈篇富者竞欲相过贫者耻不逮及也】微摰出舂磨【次公微挚微尠之操挚也】官居故人少里巷佳节过亦欲举乡风独唱无人和
　　别嵗
　　故人适千里临别尚迟迟【次公庄子适千里者三月聚粮】人行犹可复嵗行那可追问嵗安所之逺在天一涯【次公选诗各在天一涯】已逐东流水赴海无归时【尧卿古乐府百川东到海何时复西归】东隣酒初熟西舍彘亦肥且为一日欢【次公列子舜禹周孔四圣人者生无一日之欢死有万世之名尧卿谢灵运诗且尽一日娱】慰此穷年悲勿嗟旧嵗别行与新嵗辞去去勿回顾还君老与衰
　　守嵗
　　欲知垂尽嵗有似赴壑蛇修鳞半已没去意谁能遮况欲系其尾【次公晋恵贾皇后云系狗当系颈今反系其尾】虽勤知柰何儿童彊不睡相守夜諠哗晨鸡且勿唱更鼔畏添挝坐久灯烬落起看北斗斜明年岂无年心事恐蹉跎努力尽今夕少年犹可夸【子仁乐天诗犹有夸张少年处笑呼张丈唤殷兄】





　　东坡诗集注巻二十二
　　钦定四库全书
　　东坡诗集注巻二十三
　　宋　王十朋　撰
　　寺观
　　海防寺清心堂【沈无量夀佛阁西北法照大师房旧有石刻今亡】
　　南郭子綦初丧我【縯庄子南郭子綦曰今者吾丧我汝知之乎】西来达磨尚求心【厚传灯録慧可谓达磨曰我心未寜乞师与安师曰将心来与汝安曰覔心了不可得师曰与汝安心竟师达磨西来不立文字直指人心见性悟道】此堂不説有清浊游客自观随浅深两歳频为山水役一溪长照雪霜侵纷纷无补竟何事慙愧髙人闭戸吟
　　洞霄宫【持晦真忆録杭州余杭县西一十八里有天极山宫曰洞霄旧名天柱观】
　　上帝髙居愍世顽【縯退之哭孔丞诗天公髙居鬼神恶】故留琼馆在凡间青山九不易到作者七人相对闲庭下流泉翠蛟舞洞中飞防白鵶翻【厚李白诗仙防如白鵶序云荆州玉泉寺近清溪诸山山洞往往有乳窟窟中多玉泉交流中有白蝙蝠大如鸦按仙经蝙蝠一名仙防千歳之后体白如雪栖则倒悬】长松怪石宜霜鬓不用金丹苦驻顔
　　秀州僧本莹静照堂
　　鸟囚不忘飞马系尝念驰静中不自胜不若听所之君看厌事人无事乃更悲【子仁史记陈轸谓犀首曰公何好饮也曰无事也轸谓曰吾令公厌事可乎】贫贱苦形劳富贵嗟神疲作堂名静照此语子谓谁江湖隐沦士岂无适时资老死不自惜扁舟自娱嬉从之恐莫见况肯从我为
　　众妙堂【甄先生有记云眉山道士张简易教小学常百人予从之三年谪居南海一日梦至其处其徒诵老子曰之又众妙之门余曰妙一而已容可众乎道士笑曰一已陋矣何妙之有若审妙也虽众可也】
　　湛然无观古真人我独观此众妙门夫物芸芸各归根【厚老子夫物芸芸各归其根】妙中得一道乃存道人晨起开东轩趺坐一醉扶桑暾【子仁楚词暾将出兮东方照吾槛兮扶桑东方有扶桑之木其高万仞日下浴于旸谷上拂于扶桑也】余光照我玻瓈盆倒射牕几清而温欲收月魄飡日魂我自日月谁使吞【厚黄庭经注吞日气法常以日初出时东向叩齿九通呪毕暝目握固存五色流霞来接一身于是日光流霞俱入口中吞月法常以月初时西向叩齿十通呪毕暝目握固存月色精光俱入口中能修此道则奔日月之神仙也任道家言人身中自有日月】
　　防州景徳寺荣师湛然堂
　　卓然精明念不起【次公楞严经曰妙精心明又曰精明静妙】兀然灰槁照不灭方定之时慧在定定慧照寂非两法【次公楞严经言因戒生定因定发慧又云净极光通达寂照含虚空】妙湛总持不动尊黙然真入不二门【任维摩经言文殊师利问维摩诘何等是菩萨不二法门时维摩诘黙然无言文殊师利叹曰是真入不二法门也】语息则黙非对语此话要将周易论【子仁易复卦注云凡动息则静静非对动者也语息则黙黙非对语者也】诸方人人把雷电不容细看真头面欲知妙湛与总持更问江东三语掾【任晋王戎问阮瞻曰圣人贵名教庄老明自然其防同异瞻曰将无同戎咨嗟良久即命辟之时人谓之三语掾】
　　寒食与器之游南塔寺寂照堂【项杭州图经梵天寺在鳯凰山干徳中吴越王钱氏建旧额南塔寺治平中改今额】
　　城南钟鼓鬬清新端为投荒洗瘴尘总是镜空堂上客【次公先生有和聪上人诗一悟镜空老始知圆泽贤】谁为寂照境中人【次公楞严经湛然寂照】红英扫地风惊晓緑叶成阴雨洗春记取明年作寒食杏花曾与此翁邻【子仁退之杏花诗云居邻北郭古寺空杏花两株能白红明年更发应更好道人莫忘邻家翁】
　　留题延生观后山上小堂【次公观后上小山有堂是唐玉真公主修道遗迹尧卿本朝端拱元年十月十八日奉敕赐此名额】
　　溪山愈好意无厌上到巉巉第几尖深谷野禽毛羽怪上方僊子鬓眉纎【杨杜诗上方重阁晚】不慙弄玉骑丹鳯【縯萧史善吹箫秦穆公以女弄玊妻焉遂教弄玉吹箫作鳯鸣鳯皇来止其屋公为作鳯台一旦弄玉乘鳯萧史乘龙升天而去】应逐嫦娥驾老蟾【援羿得不死之药于西王母嫦娥窃之奔月托身月中月有蟾蜍之象焉】涧草岩花自无主晩来胡蝶入疎帘
　　楼观【秦始皇立老子庙于观南晋惠始修此观】
　　门前古碣卧斜阳阅世如流事可伤【子仁刘禹钖诗阅世甚东流】长有幽人悲晋惠强修遗庙学秦皇丹砂久窖井水赤【縯抱朴子曰临汜县有廖氏世老夀后移子孙辄残折他人居其故宅复累世夀疑其井水赤乃掘井左右得古人埋丹砂数十斛丹汁入井是以饮水而夀】白术谁烧防灶香【次公陶隐居引仙经云术能除恶气】闻道神仙亦相过只疑田叟是庚桑【厚庄子老之役有庚桑楚者徧得老之道北居畏垒之山】
　　自清平镇游楼观五郡大秦延生仙游往返四日得诗寄子由同作
　　楼观【次公崇胜观也乃尹喜旧宅俗谓之楼观】
　　鸟噪猿呼昼闭门寂寥谁识古皇尊青牛久已辞辕轭【縯别説老氏乘青牛薄板车】白鹤来时访子孙【援续捜神记辽东华表柱上有鹤集其上言曰有鸟有鸟丁令威去家千歳今来归】山近朔风吹积雪【尧卿古乐府朔风吹积雪】天寒落日淡孤村道人应怪游人众汲尽阶前井水浑【縯杜诗淘米少汲水汲多井水浑】
　　五郡
　　古观正依林麓断居民来就水泉甘乱溪赴渭争趋北飞鸟迎山不复南羽客衣冠朝上象野人香火祝春蚕汝师岂解言符命山鬼何知托老【观有明皇碑言梦老子告享国长久之意万大年楚词有山鬼之章又史记始皇曰山鬼不过知一年事】
　　大秦寺
　　晃荡平川尽坡陁翠麓横忽逢孤塔逈独向乱山明信足幽寻逺【子仁李太白诗幽寻无前期乘兴不觉逺】临风却立惊原田浩如海滚滚尽东倾【次公杜诗不尽长江滚滚来】
　　授经台【乃南山一峯尔非复有筑处】
　　劒舞有神通草圣【援张旭善草书自言始见公主与担夫争道而得笔法观公孙大娘舞劒器而通神次公张芝草书精切韦仲将以为草圣】海山无事化琴工【援乐府解题言水仙操曰伯牙学琴于成连先生乃与俱游蓬莱山留伯牙曰子居习之吾将迎师刺船而去旬日不返伯牙迎望但见海水入洞山林杳乌兽悲号叹曰吾师将移我情乃援琴而歌曲终成连刺船迎之与还遂为天下妙尧卿南史宗少文南阳人善琴书图画精于名理每游山水住辄忘归乃于江陵立宅间居无事因结宇衡山欲怀尚平之志有疾还江陵叹曰老疾俱至名山恐难徧唯澄怀道观卧以游之凡所游履皆图之于室谓之曰抚琴动操欲令众山皆响】此台一览秦川小【子仁杜诗防当临絶顶一览众山小】不待传经意已空【次公按列仙传尹喜既见老子授之五千言喜退而书之名曰道徳经】游金山寺【髙图经金山龙游寺屹立江中为诸禅刹之冠旧名泽心梁武帝天监四年亲临泽心寺设水陆防圣朝天禧初真宗梦游此赐今额】
　　我家江水初发源宦游直送江入海【次公江水发源于岷山孔子曰江出于汶山其始出源可以滥觞】闻道潮头一丈髙天寒尚有沙痕在中泠南畔石盘陁【縯张又新水记扬子江有中泠水为天下防茶第一】古来出没随涛波试登絶顶望乡国江南江北青山多羁愁畏晩寻归楫山僧苦留看落日微风万顷靴纹细断霞半空鱼尾赤【体仁诗鲂鱼頳尾】是时江月初生魄二更月落天深黑江心似有炬火明飞焰照山栖鸟惊【革先生尝云山林薮泽晦明之夜则野火生焉散布如人秉烛其色青异乎人火】怅然归卧心莫识非鬼非人竟何物江山如此不归山江神见怪惊我顽我谢江神岂得已有田不归如江水【是夜所见如诗次公文公谓咎犯曰不与舅氏同心者有如此水】
　　甘露寺【并序】
　　欲游甘露寺有二客相过遂与偕行寺有石如羊相传谓之狠石云诸葛孔明坐其上与孙仲谋论曹公也大镬二按铭梁武帝所铸画师子一菩萨二陆探微笔卫公所留祠堂在寺手植柏合抱矣近寺僧发古殿基得舍利七粒并石记乃卫公为穆宗皇帝追福所葬者也【致约图经甘露寺在北固山唐寳厯中李徳裕建以资穆宗之福时甘露降此山因以名之】
　　江山岂不好独游情易防但有相擕人何必素所欢我欲访甘露当涂无闲官二子旧不识欣然肯联鞍古郡山为城层梯转朱栏楼台断崖上地窄天水寛一览吞数州山长江漫漫却望大明寺【子敬大明寺在扬州】惟见烟中竿狠石卧庭下穹窿如伏羱【次公羱羊也史记云贪如狼狠如羊】缅怀卧龙公挟防事雕钻【縯徐庶谓先主曰诸葛孔明卧龙也援后汉史商鞅挟三防以钻孝公】一谈收猘子【縯曹公闻孙防平江东曰猘儿难与争锋】再説走老瞒【縯曹公小字阿瞒孔明説孙权与先主并力败曹操于赤壁】名髙有余想事往无留观萧公古铁镬相对空团团坡陁受百斛积雨生微澜泗水逸周鼎【援周鼎逸于泗水始皇求之弗得】渭城辞汉盘【援魏明年迁承露盘金狄泣下李贺作金铜仙人辞汉歌云携盘独出月荒凉渭城已逺波声小】山川失故态怪此能独完僧繇六化人【仲达画史云甘露寺张僧繇四菩萨长四尺一版长八尺许】霓衣挂冰纨隐见十二叠观者疑夸谩破版陆生画【縯陆探微南齐呉郡人鹿画史云探微瘦面黄目神彩惊人】青猊戏盘跚上有二天人挥手如翔鸾笔墨虽欲尽典刑垂不刋赫赫赞皇公【縯李徳裕其先赞皇公】英姿凛以寒古柏亲手种挺然谁敢干枝撑云峰裂根入石窟蟠薙草得断碑斩崖出金棺瘗藏岂不牢见伏理可叹四雄皆龙虎【次公四雄谓诸葛孔明孙仲谋萧梁武帝赞皇公也】遗迹俨未刓方其盛壮时争夺肯少安废兴属造物迁逝谁控搏【子仁贾谊赋忽然为人兮何足控抟】况彼妄庸子【子仁前汉灌婴熟视魏勃笑曰人言魏勃勇妄庸人耳】而欲事所难古今共一轨后世徒辛酸聊兴广武叹【援阮借登广武观楚汉战处叹曰时无英雄使竖子成名】不待雍门弹【厚雍门周谓孟尝君曰君百歳之后髙台既巳坏曲池既已堑岂不悲乎孟尝君泪出承而未下雍门为之鼓琴遂感泣】游灵隐寺李杞寺丞见和游孤山复用前韵【次公乐史寰宇记灵隐山以许由葛洪所隐本名稽宿山】
　　君不见钱塘湖钱王壮观今已无【縯钱王自镠至俶三世五王乘唐末起自民伍有浙东之地厯五代朝贡不絶太祖龙兴乃以其地归有司而挈其族属朝京师】屋堆黄金斗量珠运尽不劳折简呼【厚晋宣帝纪王凌面缚水次遥谓司马宣王曰卿直以折简召我我何敢不来而乃引军来乎宣王曰以卿非折简可呼故也】四方宦游散其孥宫阙留与闲人娯盛衰哀乐两须臾何用多忧心郁纡溪山处处皆可庐最爱灵隐飞来孤【徳溥晏殊舆地志晋咸和元年西天僧慧理叹曰此是中天竺国灵鹫山之小岭不知何年飞来佛在世日多为仙灵之所隐今此亦复尔邪因挂锡造灵隐寺号飞来峯】乔松百丈苍髯须扰扰下笑柳与蒲【厚晋顾悦之与简文同年而发早白帝问其故曰松柏之姿经霜犹茂蒲柳之质望秋先零】髙堂防食罗千夫撞钟击鼓喧朝晡凝香方丈眠氍毹絶胜絮被缝海图【援杜诗海图拆波涛旧绣移曲折天呉及紫鳯颠倒在短褐】清风时来惊睡余遂超羲皇傲几蘧【次公陶潜清风飒至自谓羲皇上人縯庄子伏羲几蘧】归时栖鸦正毕逋【縯汉桓帝时童謡曰城上乌尾毕逋公为吏子为徒】孤烟落日不可摹雨中游天竺灵感观音院【人表图经晋天福四年僧道翊一夕见山间光明往视之得竒木乃命匠者孔仁谦刻观音像治平中郡守蔡襄表其异事上之赐灵感观音院额】
　　蚕欲老麦半黄前山后山雨浪浪农人辍耒女废筐白衣仙人在髙堂
　　宿临安净土寺【天祐临安县图经净土禅寺在县南二里周显徳中呉越王钱氏建号光孝明因寺大中祥符元年改赐今额】
　　鸡鸣发余杭到寺已亭午【次公梁元帝纂要日在午曰亭午】防禅固未暇饱食良先务平生睡不足急扫清风宇【次公文选玉宇来清风】闭门羣动息【次公司空图诗夜久羣动息】香篆起烟缕觉来烹石泉紫笋发轻乳晩凉沐浴罢衰发稀可数浩歌出门去【次公楚辞少司命云临风怳兮浩歌子仁李白诗仰天大笑出门去】暮色入村坞微月半隐山圆荷争泻露相携石桥上夜与故人语明朝入山房【善权临安县图经真寂院在县南二里天成元年呉越王钱氏建旧号山房院治平二年改赐今额在石镜山东】石镜炯当路昔照熊虎姿【縯呉越王钱镠临安人布衣时尝照石镜镜起而耸战彦忠唐地理志临安有石镜山髙二十六丈】今为猿鸟顾兴废何足吊万世一仰俯
　　自净土寺步至功臣寺【明仲临安图经功臣山在县南二里本名大官山吴越王钱氏建为功臣院祥符元年改赐今额】
</div>
    <div class="pagination">
<a href="东坡诗集注_page33.html">上一页</a><span>...</span><a href="东坡诗集注_page29.html">29</a><a href="东坡诗集注_page30.html">30</a><a href="东坡诗集注_page31.html">31</a><a href="东坡诗集注_page32.html">32</a><a href="东坡诗集注_page33.html">33</a><span class="current-page">34</span><a href="东坡诗集注_page35.html">35</a><a href="东坡诗集注_page36.html">36</a><a href="东坡诗集注_page37.html">37</a><a href="东坡诗集注_page38.html">38</a><a href="东坡诗集注_page39.html">39</a><span>...</span><a href="东坡诗集注_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
