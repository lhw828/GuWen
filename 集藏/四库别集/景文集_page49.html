<!DOCTYPE html>
<html>
 <head>
  <meta charset="utf-8"/>
  <title>
   景文集 - 第 49 页/共 49 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   景文集 - 第 49 页/共 49 页
  </h1>
  <div class="content">
   故呉兴居士呉君墓志铭
　　昔太伯延州之兴本诸礼让流风余教染其深迹后之苖裔虽在畎亩咸能整饬表率雅俗岂前人之遗烈耶居士某讳字子玉呉兴故鄣人曾大父当钱氏之霸相与隐晦然齿于里皆丈人行也居士生国初建隆间长则天下甫定人去汤火俗识簋豆常喟然有志于学振起门业防闵凶所遘族大为诿急于营卹已而不果方事之剿犹占简毕故于经史泛通章句处州党持门户伏腊支计内外仰给鸣鸠之施莫不均壹乡人之善者服其行悍者偃其风饮人専以和存物先诸恵故门内而无间言里中号为有恩子曰施于有政是亦为政斯近之矣所居美田宅佳山水持老子知足之计常守雌静他日子妷十数当就外传自恨官学不究无所成名出其家书付之肄业立学舍延儒衣督劝其勤常自噢叹景祐初若子若妷遂登厥科今位诸朝如其本心惠训使然居士以庆歴丁亥正月二日卒初不甚疾了无怛化治命归骨附于先陇诸子奉遗意卜其年九月甲子于某乡某里秩于其祖之侧娶沈氏先居士二十嵗而亡悼及贤和卒不复娶子五人长曰隣几次慎几早卒次曰惟几次知几任大理寺丞尝领安仁长迁秩殿中丞闻讣不拜次曰虑几隣几而降率端良友涕保家之令予曽识寺丞君端粹开敏可谓佳器及衔卹在疚濵于焦毁匍匐流涕来诉穷罚且言日月之定托铭诸竁深惟纯孝之志难以辞拒因约其先行以表诸后昆铭曰
　　履道之吉易称幽人国风之乐乃在衡门十室至细忠信所存彼善居士结髪修身志便休闲行成州里能睦诸婣善教厥子起家班朝光明之始恵训则然积庆宜尔七十黄髪启手归全治命有付袝其先故鄣遗里美哉山川呉氏有后存子孙焉
　　杨太尉墓志铭
　　庆歴二年契丹差阃人来请设言造端谋寒先盟南竝卢龙塞隂狙邉隙上方视图按锁曰中山博陵襟束空道天下劲兵处须贵重宿将以张吾军于时河阳三城节度使杨公崇勲守淮阳其三月召还既见上数请间陈方畧愿先顔行乘北方盛秋有诏仍旧节复拜同中书门下平章事部署真定定州两路马歩军即判定州公事至则饬部队习驰射彀甲休士坚垒养威本法设张伍符叶修由是干皮鞅靽备于行渠荅罗闉给于守技击跳荡奋于屯长城巨防隠若万里其五月移判成徳军兼高阳关都部署于是河北兵皆属防朝廷以不战屈敌其秋麾下兵罢十二月改判郑州前此公告足盭颇害良行当缓急不敢为解至是以疾自上乞致所事还私门诏授左卫上将军聼谢明年拜太子太保全食其俸五年后五月已酉薨于清平坊第之正寝享年七十上闻讣悼痛再不视朝以太尉册书告于柩内司賔临问其家录孤归赙治命不敢当鸿胪有司諡曰防毅呜呼逢圣于始显庸于中奉身于终缀荣于哀其所以载侯表世家者几何公之比公字寳臣本宏农着姓后子孙有入燕蓟者因土断为蓟人曾王父方道终后唐涿州刺史王父守斌及太祖时为龙防指挥使父全美为太宗倚信终殿前指挥使左班都知比三世皆材当大有为而不克显盖莳祥播庆逮公而获欤公贵竝赠太师中书令祖室鄂国公祢室齐国公曾王妣窦氏王妣孙氏妣王氏启楚韩秦三国为夫人公年十一父任东班承防真宗在东宫以夙敏得侍赐令名且敦朂他日谓左右日闻若等嗜学吾授若书众皆顿首谢于是令太子太保致仕张耆为学长公与故宣徽南院使夏守赟为学察余比诸生以授孝经论语诗赋杂家自是通古兵法书术知前世兴亡事甚悉真宗践阼累迁内殿崇班由供备库副使三迁至东八作使国朝翰林司掌汤液果醖之奉乘舆宴羣臣者在殿中尤亲近羣牧司领内因国马时出入而蕃息之是最要剧枢宻承防所以总郡曹署贰令地逼势牵人惮居之银台通四方章奏襞积不时上吏易竝縁为姧公始以尚衣库使领翰林司供事以办又为羣牧都监以西上阁门使为羣牧副司驺训以详以左武卫大将军恩州刺史充枢宻都承防参穆基命改左骁卫大将军又提举枢宻院通进银台司公事程无留书搢绅由是知公材无不可施毅然有大臣望拭目观矣俄迁英州防御使侍卫亲军马军都虞侯并代州马歩军副都部署未行留为客省使仍防御使授领三班院皇城司兼阁门四方馆事章圣倦勤皇太子参视朝政防用事贵人怙权惎间畏大臣不附欲専树所私宻计谂公公亟道不可彼业已露愈欲脇持公因嬴服夜过枢宻使第白发其谋明日枢宻院以急变闻帝命曹玮与公收按首谋穷治支党斩翼豮牙宫隣以安旋授邓州观察使牢让不拜诏但易桂州复转内客省使兼羣牧使上既纂承以彰徳军节度观察留后知陈州嵗中即除殿前都虞副真定路马歩军部署召为侍衞亲军马军副都指挥使以振武军节度为殿前副都指挥使乆之换节镇南军凡天下拳勇趫悍材官歩则拔距蹶张骑则趹后揬前悉集京师日阅而嵗择之得侍卫军武力之右卓异者升为殿前军内参屯庐则岩廊期门出陪营卫则彍骑羽林所以权中制外厌乱萌搤鬬亢自侯奄而上皆慎将卫侯为之公之扈寝弋总离衡前后十年为国牙其见信于上如此以职劳改宣徽南院使兼枢宻副使明道初寝宫考室以丞相为修大内使公为之副揆景僝功指期落成天扶神尊万楹有焕又改节山南东道上与明肃皇太后尝曰先帝称杨某忠孝亮直可任大事即以枢宻使印命之公自以得君逢时底里无所隐昼日万几处可于前天子器之号为称职嵗余以三城师节兼丞相秩复治于陈仇家上书追寃前坐释憾于公乃罢丞相印绶徙知夀毫两州还为宛丘公为人方重有威城府开爽论议常倾坐中先事帝有雅旧故敢靣触廷诤人利病及政可否必为上言之多所开顺近臣见时不用兵建言可鬻廏马取赢以济国公执奏曰当承平时无所事骑然自昔亡战者危不备者不可以师帝然之由是议格王均乱益州公乘驿受诸将所奏事真宗再自将幸河北诏公走儳道入屯壁以宻防谕帅臣论功为多又率兵守澶渊浮桥时邉民之南项背系道公选善防数十工防济全渡多不可胜计其仁爱根于心宁勉为哉夀春多高赀大豪囊槖老奸持吏二千石长短公下车擿其无状逮系论报身徒家窟穴破平治为东方最善待士不倨贵与防皆长者钜人属吏或材言之朝不进不已其不材亦务全安之乏者周穷者振専务饮徳不伐嗜唐白居易诗比次后先号白氏编年自为题辞传于世七嵗时两足痹不仁有异僧过门叹曰竒童也为出肘后药傅其处数日趋戏如常家人具百金为僧谢访之卒不获福胙慿厚盖若神所相云凡累食户万四千二百实四千五百阶勲极品检校八迁至太尉爵本郡开国公功臣在禁卫时忠果雄勇推诚宣力在机近时推忠协谋同徳守正佐理守藩则推诚保徳崇仁忠亮守正翊戴数之繁缛称是任用初公罢常山亲吏得罪监司深文诿公故菟裘之还褒宠未极乆之直公无罪遂有储保之命方公防诸将连兵数十万压赵晲燕干不庭方敌人恫疑虚喝不敢进其倚任何如乃今以刀笔曲折诋欺取胜吏之文致诚可畏巳頼上廓度寛仁防徃厚亡进退之交无毛髪可间圣主之保功臣自有体哉公娶三夫人曰王氏未及封姚氏芮城郡君田氏京兆郡夫人子十二人宗让内藏库使宗诩故右班殿直宗说西京作坊副使兼阁门通事舍人宗诲内殿承制宗识故内殿崇班宗谨宗诱内殿崇班宗谔宗谊东头供奉官宗谏故东头供奉官宗诂东头供奉官最防早夭家老洎诸孤以为春秋诸侯不过五月用奔走藏事以仲秋壬申得吉卜克公于开封府祥符县邓公乡公家原从齐公茔穆位与三夫人祔焉弗慢而壊故礼周必信而诚故情称既又丐文譔美孝子之事终焉铭曰
　　太尉之贵发自孤童给事储邸允显有庸天飞云从化为元功累光叠华遂都贵官迩臣逞憾相轧以权先事发机败踵不旋乃总营卫乃建节牙克冠天枢肆勤王家将印相印于藩有华辽人抢攘隂撼侯疆公在河朔尽防戎防上言北诮溃其肺肠事宁兵解公则引年帝惟念功式遏憸言东宫一品宠灵益宣彼仁与贤天畀耆夀胡不留屏偃然西首废朝追悼饰终则厚邓乡鲜原昭穆同阡降魄于此可作无年万有陵岸不朽斯传
　　胡府君墓志铭【案胡府君名铣】
　　予友安定胡昕以诚信克其考妣及状行与世使来请铭噫孝乎哉加于人一等矣且予视府君丈人行也故不得辞而铭之予为儿时从先公牛马走及见与府君防甚勤居常衔杯酒语仁义訾品贤不肖道诗书前言生民病利衮衮纚纚然皆可覆记府君魁岸人也进退安重颇乐易善谈笑视襮如表和气溢焉发于眉宅临政敏锐如庖操刀虽髋髀大軱迎击则断少通阳秋三家及既第七调吏部铨自县尉止节度府判官所至常用风绩闻佐真定时羣囚结大辟府君适从外还擿其寃寻与府中执争已而果不死冦丞相莱公张丞相邓公数称其材按部使者见之必加礼退必任其能言于朝然卒不得践丹涂泽鱼班近天子之光老为诸侯上介传曰乐只君子福禄申之如府君可谓君子者非耶其福禄不申昕为光禄寺丞开府兵曹参军余之女弟实归之抱瑜袭瑾有待而发子三人仲弓叔伦季康皆粹秀韶警鸾鶵骥子盖府君之徳其收报者在子若孙欤初瀛洲府君既倦防居无定贯故三代未昕也奔问诸卜徳汝州郏城县钧台乡之原最吉又卜甲申嵗秋九月庚申亦最吉则自曾门而下穴位有差终前人之志举三夫人合于府君之墓予辱于府君防旧矣其才且劭得知之故铭于埏铭曰
　　可必者我不必者天志与运违固有以然没于已巳于甲申有穆有昭相望于原吁嗟若人裕后以仁孝子令孙祀以永存
　　皇侄孙右卫率府率夫人钱氏墓志铭
　　夫人姓钱氏系出彭城曽祖讳延正以武力奋为左金吾卫将军祖讳守荣以谨敏进终内园使考讳允徳材裕世济止内殿崇班庆祥下钟为令男为贤女果不诬已惟夫人生而恂淑幼而纯静徳容充裕内亲党间推之善女工剪制之事颇留心毫翰洞晓音律繇门阀之懿预藩房之选景祐丙子仲秋归于率府世昌即吴懿王之曽孙也入对中禁锡以冠帔以藩戚信厚而永其辅佐以族系高显而承其祭祀家道甚肥闺范甚修使率府有令誉绰绰公族间抑夫人之助欤庆歴元年十二月十三日感疾而终一男曰令襄太子右率府副率在涒滩孟夏癸夘于河南府永安茔礼也呜呼夫人始于髫稚忘慢戏之容逮于防总致雍和之美归于邸第杜骄盈之色以夫人之淑范不可以不识是以追琢介石纳诸圹云铭曰
　　于穆夫人令仪温温嫔子宻戚生此徳门履道以谦处贵以约逺叹藏舟靡闻勿药楚挽酸咽虞歌涕洟脩短奄忽逝者如斯崇冈美槚厚窆幽泉淑柔之誉垂厥永年
　　陇西郡君李氏墓志铭
　　庆歴元年翰林学士太原王拱辰以着令白于朝得陇西郡追君其母李氏夫人明年以丙寅制书改陈留郡又明年翰林授右谏议大夫权御史中丞嵗次甲申卜兆于开封府尉氏县蒋成乡之原秋九月庚申奉夫人柩合诸王考赠尚书兵部员外郎府君之李氏自成纪来山东世牒湮放夫人之先更为开封府陈留人数世隐居母曰时夫人夫人性静淑不媢刻徳肖行严举有仪矱事时夫人也以孝称归兵部也以顺称兵部故大家尊章姻娅数十姓庆恤馈饷嵗时无虚夫人以恩意接之亲疎咸有节适皆喜曰妇当得此春秋烝荐必自执其劳肴洁于筵酒香于罍礼以顺廸神无恫戚兵部晩节官不进赀产益空夫人谨视用度均一甘苦兵部以清白闻由是待夫人始终如賔授诸子孝经古诗方田之数逮其就学皆未劳而习教诸妇以箴帨盥总甲之事俾之居室皆弗违而婉少悟佛谛多薰祓诵经率一月常十斋前夫人赵氏有一女夫人咻爱等已生至女不自意为前夫人子生十男二女中丞即第八子天圣八年与多士试于廷天子擢为第一于是搢绅之言荣且庆者举归夫人或祭酒祝筵为夫人夀方将裂脂田贲防章盛茵鼎之养偕山河之老子堂侍夀母妇阃庇贤姑九年遘疾不瘳夀止五十三后二年兵部又即世中丞既毕防则自书殿入词垣跻玉堂数进见言天下事幅臆感慨朝咨其忠议可计行其道光明诸昆踵仕緌缨交照然而其心怵焉悼报之弗逮终天之亟也惟斯文叙实可图不朽中丞乃泣状先懿授予为铭前此欧阳永叔识兵部之埏其言世徳备矣故予叙夫人内也畧而行也详所以申足其辞以慰棘心霜露之欷云
　　谁如夫人有子皆才兮谁如中丞方显而养兮吾亲不待钟于永懐兮大郡疏封上施窀壤兮蓬池之西隧而及泉兮双灵同穴安斯万年兮
　　故赠太师章公夫人追封邓国太夫人张氏墓志铭
　　夫人张氏自逺祖去清河适南服歴世土防为建州建安着姓大父讳元吉遭闽土僭霸以乡里士望被私署烈考讳仁肃事南唐李氏累迁至检校水部员外郎夫人即水部之长女生而殊禀防而明悟既笄而四徳备未结缡而六姻是式武宁章府君讳奂稔誉柔嫕合姓焉夫人移其孝以安舅姑移其友以和娣姒勤身以助宗事尽爱以绥族属合幽娴静婉之操以辅佐君子席庆灵光厚之烈以克生良嗣故府君繇乡彦请举扬声俊域一子今戸部侍郎同中书门下平章事得象以民宗硕望显相王室虽章氏之兴理非一绪而刑家有臬之训实夫人是基丞相七嵗弄翰闇谐辞律十二衣逢掖与家尊聨名贡牒儁锋国器场中震动当时父子俱冠汝南之品先君无禄早世夫人茹未亡之痛教忠勉学更繄慈壸咸平中丞相由进士高第褫巾服政发舒贤业寖华朝绂绸缪二纪极代言访对之遇流根渗泽在亡均宠繇是祢室累追赠至尚书左丞夫人自南阳县累易封至永嘉郡太君丞相在禁林年逾知命夫人华髪康豫含饴弄孙累茵高堂享滑甘顔色之养深慈笃孝相为庆祉汤沐荣衍朝伦耸慕若其咨训图史审音徽越组紃箴繲之细鲜防芼湆之法莫不造诣精极垂为家范雅喜賔集毎子舍盍簪置酒必躬饬防御尽笾羞豆实之品调烹牒切毕景无倦早探释部居常薰祓高情了识絶死生之怖明道壬申嵗春二月辛酉以夀终于京师里第春秋八十顺机趋寂举无怚化旋殡于荐严佛寺后五年丞相由翰林学士承防同知枢密院又一嵗升爕槐路俄服华衮从阳郊之报是三者天子皆诏有司以隆名极品宠灵先服左丞由太保太傅遂至帝师永嘉自安平郡进疏荣国邓国竝为太夫人初先公归全即本郡夫人实有治命曰魂气无不之也奚必同穴而谓之归耶丞相永懐绪音昊天罔极防询耆蔡始得许州阳翟之三封原惟吉卜又得寳元巳邜孟冬之乙酉辰与姓合乃备廞车灵輤奉尊柩于新域从吉道也丞相以任国之重不得申私恩谒常告题旌之引乃服缌绖哭祖于都门之外遂勅家丞宗老相仲于约之以克终襄事大惧圣善之懿弗永于将来有命论次以期陵谷铭曰
　　懿懿邓国惟嫔之则配贤生才爕我皇极基母徳兮帝钦四邻锡命显亲重封象服恤典明缗成于仁兮合非古先音有绪颍曲辅邦钧台故里安吉所兮
　　南阳郡君李氏墓志铭
　　夫人姓李氏系出陇西太子右赞善大夫惟良之女武胜军节度使英国公至之孙丛光累祥克诞令淑家人嗃厉之法女功织纴之事耳濡目染有如天成既笄今左干牛卫大将军宗立委禽焉二姓缀欢三商有行于是奉烝尝焉以恭接姆姒焉以和鸣鸠一其仁采蘩谨其职以将军之贵诏拜南阳郡君方赋脂田膺象服饰鱼轩之华佶照玉珈之煌煌降疾无瘳享年三十有四以庆歴三年七月殡奉先僧舍明年夏四月鸿胪奉诏将柩而西癸卯克河南永安之西原子四人仲舒仲琳仲畹仲偲竝太子右内率府副率呜呼老宜偕而将军悼之慈可恃而率府丧之天之弗庸悲夫铭曰永熈西园图厥域史臣作铭镂幽石魂兮有知此惟宅










　　景文集巻六十
　　钦定四库全书
　　景文集巻六十一
　　宋　宋祁　撰
　　行状
　　李郡王行状
　　李用和字审礼年六十三郡王本陇西冠姓世系数徙邢公自余杭北还遂籍祥符为土著王即章懿皇后母弟性审谨慥慥自将少为魏王彭城刘美所识且与王有里表故任为三班奉职试剧有能三迁右侍禁俄兼阁门祗候为开封府考城县兵马都监明道元年章懿皇后崩诏王防丧京师己转礼宾副使俄持节劳赐西平王徳明奉使有指是嵗大营宫室王分护涂塡宫城迁正使兼领皇城司明年改懿后诏王佐经总哀恪诚尽故陵地卑不能无沮洳上怒有司谋始不谨欲簿责其由命王按视王畏得罪者众委曲申理由是稍解主者皆释不诛九月改崇仪使兼贺州刺史领介兵千骑防梓宫而西上嘉王之勤锡慰系道十月复土明年二月诏王乘传行后陵还拜寕州刺史是冬改泽州团练使四年进庆州防御使歳中为鄜州观察使竝仍皇城司王有风力部分严慗其条约典旧无一日不讨于官帝益亲任之寳元二年以观察印充殿前都虞候又兼鄜延路驻泊马歩军副都部署未行加拜永淸军节度观察留后其秋换真定府定州路副部署八月赴屯王下车晓勅军伍习战阵抶惰勉勤营和畏威又悉所赐具醪饩日月享宴讫无留赀明年擢侍衞亲军副都指挥使更为兵马都部署十二月召还庆厯元年徙帅马军明年拜建武军节度进领殿前副都指挥使此三帅府分提天下兵以衞天子镇方夏者居则持扣杖侍楯下岀则导乘舆夹驰离衞其所以亲近倚爱莫二王徧厯之岀入六年不懈而防未尝有过后因请见自陈多病愿觧近职还私门上亦以王戚最尊且春秋高宜见优礼不当犹以职事婴之乃以建武节检校太传进为宣徽北院使逾月改彰徳军节度同中书门下平章事不欲王逺去故留为景灵宫使王既位颢务闲常阖门移告八年十月上亲临问赐银五千両王顿首让不许月余有瘳勉入谒十一月进检校太尉兼侍中仍彰徳节度王小心简素虽以元舅之重在百官诸侯上未尝招宾客为赫赫声势有所荐引皆长厚知名士不殖赀产不侈居庑膳不重肴室无焞廐无粟驹四方饷遗一不纳在朝廷兢兢入私门申申虽子弟皆奉承修饬耻为纨袴近习事初王未有第上以芳林园假之王固辞不敢处乃假今第景祐中天子再郊皆为大内居守其见信于上如此皇祐二年秋七月疾革乘舆即见卧内王治家素不为后计上哀之赐银三千两以所居长为王第斥官邸无虑数千万直俾之得永收其入二子一孙未仕者悉给廪钱中子西上阁门副使珣上尝许为阁门使至是拜牀下欲王及见之甲辰乃薨上即日临吊为恸赙赗加等以太师中书令陇西郡王制书告于柩特诏罢五日朝发哀苑次王诸子中璋珣玮先显璋为神龙卫四厢都指挥使眉州防御使玮选尚福康公主主待年前拜为滨州刺史驸马都尉皆忠力静畏虽微防籍犹能以才自奋于时也自古外家负贵近出入禁省非纵磬险谒即贪墨不终故婴蚡以通轻侠亡隂窦以奢状败若郡王据肺腑之地可以市权可以干防否则狗马射猎钟鼔女伎以穷玩好今乃畏渐防微反若韦布儒者无秋毫之咎挠朝廷法可谓外戚之贤家三事之哲老欤诗称令终者善其终也若王非耶今葬有日史臣被诏次王行实敢告有司请循諡法谨状
　　孙仆射行状
　　孙奭字宗古年七十二歳公之先本乐安望姓后子孙有徙占愽平者坟墓托焉遂为愽平人公防好书术不事产利夙儒太原王彻以五经教授其徒数百人公往従之游及彻卒有従公质正谬惑者公厚谢未答乆之为言其意义据深切人人厌服于是彻门下生悉従公以终叶故其乡之粹然仁者爱之其里之划然暴者畏之防州将少文憎忌儒服公不见礼迁至汶上乐其风土遂贯籍焉顷之吏上计文即偕西遣端拱二年擢九经高第释褐主莒县之簿代还上言愿以本经试最有司言学有师法于是以廷尉平直太学为讲员太宗幸上庠诏说尚书说命三篇动容称善且叹曰天以良弼赉商朕顾不得若人耶因赐公绯衣银鱼用是明年切免大丞相以郊礼及真宗嗣位再除至殿中丞又侍讲于诸侯王邸赐三品服防丁内忧敦譬还职是正七经义疏以劳再迁尚书屯田员外他日帝命执政谕公曰朕悉尔懿行今欲改任地官具以情上公即对君行制臣行义量能授官君也食焉罔避臣也又敢择宫以奸王诛对奏天子纳焉罢宫职以都官判太常礼院国子司农寺先是五郊従祀神无席尊无羃七庙时飨献神哜福互用一散尊豆无三防登歌不以雍彻冬至摄祀上帝外陔止十七祠飨先农乃在祈谷之前释菜不备三献公建言独防不裕专菲则薄防祀媚神称而后宜有诏従焉自是器备乐完天坛醊食六百八十有九祀农更用辛后吉亥国学献事不摄祠官重矣与诸儒分集册府元帝将东廵狩揽瑞命建元封命公乘驿至塞下谕契丹所以告成之意俄假节以金紫即王庭赐其君长庙饮策勲叙转职方帝察公守正持重小心谨宻练达光明才任公卿明年除工部郎中充龙图阁待制判登闻鼓院以汾隂诏书改兵部始封瘗二礼希阔于代刺取属图公皆参焉寻介岱帝奉册使还与文元晁公等同主贡条又知通进银台司门下封驳事兼三班院时真宗已封禅则西至葵上明接万灵于殊庭大抵名山神灵之封皆望幸矣六年遂下诏用开元故事欵濑乡奉太清之祠公上防引唐明皇以为言天子虽喜其意然谓稽古择善何常之执更为解疑论以示羣臣始尚书公年耆徳茂重去乡梓公至是上言不胜父子之情愿归田里尽温凊之报诏不许又奏愿守一郡以便瞻省制可之乃守高宻居部二年拜左谏议大夫罢待制之职还台紏察在京刑狱祥符之防也始名天庆先天防圣为盛节诏天下饬斋合燕费且不赀公建言宜罢以省浮用书奏不报未防出知河阳天禧末县官度用财力稍减郡国祠醮终如公言郊祀恩改给事中公连年自表以尚书公年九十按礼家不従政据令许解官侍养帝览奏叹息诏丞相府曰孙某或请急过家及欲近郡则聼之乃就徙兖州明年改元干兴真宗之后元也其三月今上即位例迁工部侍郎八月驿召公还翰林侍讲学士俄知审官院仍判国子监复知通进封駮事兼羣牧使防修先朝实录以公有胥臣多闻羊舌肸春秋之习命参其典领尚书公寝病也朝廷知公孝特许乘传视疾再宿至汶上实录成就迁刑部及尚书公齐终公号慕癯毁寻诏夺服公固愿终丧上命贵臣敦谕公不得己还都复旧官顷之兼判太常寺及礼院再知审官院以乆次授兵部权吏部流内铨又兼龙图阁学士贸茶转货法叉而敝计臣欲揵囊橐浮淫实繄参定以兴长利初公之劝讲也不避乱亡临文未始为讳有可以规益顺讽者必谆谆为上言之掇五经之切治道者为经典徽言五十巻奏御绘无逸篇为图愿置便坐为位宁观省之助时母闱辅政五日一御事公因言古之帝王朝朝暮夕未有旷日不朝者也陛下春秋鼎盛宜日御前殿见羣臣发扬健粹览照治本而上方奉养长乐故谦让未遑也于是公年七十因请间祈致所事上章者三皇帝与庄献太后特御承明殿存谕数四公顿首且言劝导无状以暮日希逺途恐不能自逺无以塞责乞全首领为陛下之赐因泣数行下上亦恻然犹诏公与今龙图阁学士冯公元讲老子三章又命今礼部尚书晏公殊读唐史是日各赐帛二百匹后数日制诏报公果不得谢更求近郡上乃从焉改工部尚书以本职复为兖州且命须小防毕乃得辞待礼复数月请行数矣乃宴于太清楼乐阕上岀御飞白书宰府枢臣大字轴各一学士以下小字轴各二惟公与文元大小兼赐焉朝廷荣之竝诏赋诗述所以优待师臣之意明日诣承明谢且陈将奉违帷幄上亟命取老子讲如前章既罢仍有具衣钌帯材马之锡及治行也又宴瑞圣园就赐御制诗一章复诏近臣为诗以饯议者谓汉疏受桓荣赫烜宠光不克过之明年耕耤改礼部公为政多惠利尝奏复济渎故道渫其钟水济郓之田微公其鱼所至兴儒学教导不纯用法律有足大者事皆责丞史掾属总纲目而己人皆宜之不见为治之迹明年以病自乞上知不可夺乃聼迁太子少传归老夏五月疾笃戊子移居正寝命子孙曰明日禺中吾当逝矣且吾在仕涂四十年讫无悔尤乃今奉遗体终牖下君子其以我为知命口占遗奏初不以家事为言又谓子瑜曰逮吾属纩当无内姫妾独若与孙在庶不死于妇人之手己丑如期而薨讣闻天子废朝震悼以左仆射策书驿告其第延其赏于子及孙二人焉赗赠称之士之仁且贤者莫不相吊徽数令名洎终竝荣夫人天水赵氏以平原郡追啓汤沐三子曰瑶仕厯司虞止员外曰琪止衞尉丞曰瑜今为殿中丞公于学无不该总精力彊记絶人逺甚以为礼莫大于祭故受诏次宋兴以来郊庙容典为崇礼録祭莫尊于天故本其六名实则一帝是康成排王肃彷徉千载贯诸儒之论为南郊奏乐莫盛于雅故裒羽万同律为乐记图孝莫重乎丧故援古塞违为五服制度五经之学章句数十万后生占毕厌苦其说故作五经节解删去盈辞又请以刘昭后汉志禆范史之阙尚书释古文以检攷今文谓孟子附圣立书庄周根道徳之论律有学科宜竝刊布又同定论语尔雅义疏皆镂椠埀乆唐明皇删定月令自窜新意其事浅而不笃公乞复康成旧注还其篇次议虽中格礼家韪之在内阁也真宗赐歌诗俾之次韵公屡辞不聼乃有载集资质详审进止如有寸尺无儳言遽色接诱士类侃侃如也或以竒衺怵之则玉色山立不得而挠然志尚隠约器服尘素不徼福于神不愧辞于人善推已以恕物不格物以已长让夷损怨称为长者尚书公之疾革也公防洁其面以代颒御未始就子舍禠衣带养者以为难安车之还也日延乡老道旧为乐先时邑子或从公家宰贷息钱济剂劵纷纭酒酣公命折而焚之凡散数百万其推毂士不进不止成就诸儒甚众而冯公元谏议大夫孔公道辅先显公为内阁冯甫从初命入太学不十年抗茵慿侍金华与公同列云至于日月献纳便宜施行者存于有司伏青规秘皁囊则诡辞焚藁外无知者呜呼公有黄中通理之才服劳累圣发舒事业既光大矣第不登三事謩九徳寕天啬公蕴而不使尽耶将人匮公赐而弗及庇耶知与不知咸为公恨卜竁有日节惠兹在敢摭雅行告于有司谨状
　　杨太尉行状
　　杨崇勲字寳臣年七十公之曽高燕蓟人也家习武经世封勇爵暨先正令公事太宗皇帝亲信甚笃谨干见称济美流芳至公而盛公气貌温伟志懐沈毅由弱龄而遇主逮晩节而还政休有令闻谱牒存焉公年十一以父故补东班承防时真宗皇帝方居潜邸须忠实聪悟者以充左右公与李永力同日中选特赐今讳至道三年三月太宗上僊真皇缵极公授右侍禁咸平元年二月改西头供奉官七月充寄班祗候三年春均寇乘间益部罹患命公驰传被受公事四年正月贼平授内殿崇班银青光禄大夫检校国子祭酒兼御史大夫骑都尉五年加检校右散骑常侍封王城县开国男食邑三百戸景徳元年八月授供备库副使二年冬加检校左散骑常侍进封开国子十二月授香药库使四年春驾幸西洛恭款诸陵命公为行宫四面同巡检大中祥符元年正月进封宏农郡开国侯食邑五百戸十二月升功日观熙事既成授东八作使加食邑三百戸三年顺祀蒲中精禋脽上囘銮衞阙推防绵宇授尚衣库使差勾当翰林司六年天子按跸涡曲恭款道宗又命公为行宫四面廵检七年六月充羣牧都监十二月授西上阁门使羣牧副使天禧元年二月旅款羣真对越世庙严祀云毕防章载举加检校工部尚书上轻车都尉食邑三百戸十月授依前检校工部尚书左武衞大将军使持节恩州诸军事防州刺史充枢宻都承防兼羣牧副使寻差提举防检枢密院通进银台司公事且国家设鸿枢银台之司素称繁鞅自公之兼干也日无留事时称得人三年十二月授检校刑部尚书左骁衞大将军上柱国食邑三百戸四年二月授英州防御使充侍衞亲军马军都虞候并代州管内马步军副都部署即日改授客省使依前英州防御使兼羣牧副使勾当三班院皇城兼管勾阁门四方馆公事真宗皇帝初以兵寄之重无甚并代公既受命帝以濳邸心膂之臣公实一二焉故左右侍对必借其良即日故有典客之拜庶令日侍轩陛用为腹心时今上方正重明之位实居继照之盛有皇城司聫事者周怀政窃搆邪党将危大寳隂谋己成凶言遽露公尽忠是务密疏其由逆竖就擒禁闱不扰非先帝知公之忠厚置公于左右则何以得凶悖彰败宗社延永故奬诏温密増秩优隆八月以功授邓州管内观察使金紫光禄大夫检校司空使持节邓州诸军事邓州刺史兼御史大夫上柱国宏农郡开国公食邑二千八百戸公屡陈譲奏冀寝恩章防改桂州观察使充内客省使兼羣牧使干兴元年加食邑七百戸防上出震居尊庆泽流布加检校司徒彰徳军节度观察留后食邑五百戸食实封二百戸三月差知陈州军州兼管内堤堰桥道劝农使十二月除殿前都虞候充真定府真州等路马步军都部署天圣二年二月敕差权定州军州事二月召还授侍衞亲军马军副都指挥使加食邑五百戸食实封二百戸三年十月授殿前都指挥使振武军节度胜州观察处置等使加食邑七百戸食实封二百户十一月加食邑五百戸食实封二百戸赐忠果雄勇功臣五年十二月侍祠圜丘廻舆广内加食邑七百戸食实封三百戸加忠果雄勇宣力功臣七年九月加检校太保充镇南军节度洪州管内观察处置等使依旧殿前副都指挥使加食邑七百戸食实封二百戸八年十二月加食邑七百戸食实封三百戸加忠果雄勇推诚宣力功臣十年八月授宣徽南院使兼枢密副使定武军节度定州管内观察处置等使加食邑七百戸食实封三百戸改赐推忠恊谋同徳佐理功臣盖公之总禁旅也前后十稔军政日新宸眷弥渥朝议惟允乃有是拜以旌其能是月命公充修葺大内副使公督兹大役曽不愆素落成之日赏典遂举明道元年十一月授检校太尉山南东道节度防阳管内观察处置等使依前宣徽南院使兼枢宻副使加食邑七百戸食实封三百戸赐推忠恊谋同徳守正佐理功臣公帘前曲谢庄献皇太后谕以先帝言杨崇勲忠直堪子大用十二月授抠宻使二年正月加光禄大夫食邑一千戸食实封四百戸十月授同中书门下平章事充河阳三城节度孟州管内观察处置等使判陈州军州兼管内堤堰桥道劝农使加食邑五百戸食实封二百戸赐推诚保徳崇仁忠亮翊戴功臣景祐元年八月罢中书门下平章事依前河阳三城节度使知寿州以懐政仲弟累陈雪奏故也二年十一月加特进食邑七百戸食实封三百戸十二月移知亳州蕃锡之目倍越常钧仍给帑金以増公费五年四月移知陈州时元昊大为边梗公屡贡嚢封磬陈方畧上以公先朝心膂多所采纳以手诏嘉奬练将之盛实有力焉宝元元年十二月加开府仪同三司食邑七百戸食实封三百戸庆厯元年十二月加食邑七百戸食实封三百戸赐推诚保徳崇仁忠亮守正翊戴功臣二年三月上以夏寇未息朔人颇骇敌众恃强寝违誓约驿诏归阙召对之日上曰以卿谙练师律素推威望付以兵寄属于老成廼授公同中书门下平章事依前河阳三城节度使判定州兼真定府定州等路驻泊马步军都部署下车之日朔人聿寕讲练周严器甲精设北鄙传闻族众惊慑十二月以诸羌纳款二边彻警移判郑州公夙有末疾艰于起居因抗疏引年乞骸归第上优诏从之三年五月授依前检校太尉左衞上将军致仕四年十二月加食邑七百戸食实封三百戸改太子太保致仕以五年闰五月二十四日疾终于清平坊之私第上闻讣恻悼亟选中贵人监防事诸孤以公当属纩之辰有厚之戒由是泣愬获寝其命翌日遣内司宾至第恤问厚加赙赐特辍视朝二日仍赠太尉某月某日于祥符县邓公乡公家原祔于先茔公凡三娶始嫡夫人王氏次娶夫人姚氏次娶夫人田氏皆先公而亡男十二人长宗譲崇仪使次宗诩右班殿直早亡次宗说阁门通事舍人次宗诲内殿承制次宗识内殿崇班早亡次宗谨内殿崇班次宗谔东头供奉官次宗诱内殿崇班次宗谊东头供奉官次宗谏东头供奉官早亡次宗诂东头供奉官次未名而夭公凡五加功臣至推诚保徳崇仁忠亮守正翊戴系阶至开府仪同三司勲至上柱国爵至开国公食邑一万四千二百戸食实封四千五百戸公才谋周逺器识宏敏生而羁孤幼而惠悟尝私叹曰若目不识字手不解书至于成立何顔自处由此励志向学勤求师友一日公与张侍中耆辈侍立次真宗皇帝谓曰知汝等好学文字若能如此吾当亲为教授公等对曰实有志矣乃谢于庭下自兹命张侍中为学长张景宗观察为副学长公与夏太尉守赟为学察安团练守中而下为学生矣帝授以孝经论语诗赋又教以虞世南字法公自此旁通经史周知韬略附云龙之防亲日月之光备四方之驱防受四圣之简注戎夷之纳款也则七命为馆伴副使郊祀之展宷也则屡擢为行宫廵检其或风闻利病时政阙失莫不便殿请对论列移晷故相国王沂公吕许公深相器重公六艺之学射御尤精每信使通欢射圃锡宴上必命公陪其引满中的边庭叹伏至今称之公秉马政之年防有上言者愿以廏驷市取其直以资国困宰弼将从其说公耳闻矣心画素周独于当宁之前语以忘战之理帝深称赏其言遂寝其不畏彊御面折廷诤率多如此咸平景徳中敌骑南牧宸舆北征常委公传令边帅恊谋御寇公乃戴星将命间道徒步达于诸垒谕以机事涉兹危阻人推其功又命公固守澶渊钜梁时朔方之民擕老扶防昼夜南渡恐在其后公繇是求善涉者数十辈预防其溺廼有坠河流而得拯者不可胜纪公七歳时已失岵屺伯氏抚鞠而得其所无何腰足中寒以至不举虽勤询医剂且乆而罔验一旦有高僧自至其家廼目公曰斯奇童也而有斯疾也于懐中出圭角之药傅之苦所涉数日问公蹶然下榻趋走如昨后访其僧了不可得故公喜蓄方书用施汤剂垂死之疾获生者众部下官属有亡殁者公悉以俸金备其防事孤遗还乡道涂获济其行隂惠也又如斯公家有藏书积万余巻修识之外研味忘倦尤嗜白翰林集公因诠次乐天自未三十嵗至七十五所着歌诗凡八十一篇目之曰白氏编年集公自制序手写其集传诸好事公凡厯四镇所至之邦祗率教条勤访民隠寿春富庶号为难理有积年狡讼前后不断公躬加裁决共称平允曺事清简吏民宜之公寛中而多恕在贵而能防言不妄发谈必谙理奉身以约抚族以睦亲属孤露必加周恤朋执故旧不忘平生厯事三朝践扬二府名遂身退善始令终若匪负不世之才遇非常之主明诚事国纯仁保位其孰能至于此乎方就逺而从吉宜攷行而易名敢述令猷用资清议谨状
　　石少师行状
　　公讳中立字表臣年十三居仆射丧毁而慕仆射有功于太宗朝数欲倚为相会薨甚悼痛诏公自褐衣为西头供奉官方功臣子饰舆马衣服相夸诩公独折节从儒者游称道六经百家之言年十八献文于朝换光禄寺丞赐银绯三迁殿中丞推家赀与诸父一不靳爱后姻属相防恨更引公为证公辞不答遂以孝譲闻真宗咸平三年以本官直集贤院与虢畧杨亿中山刘筠颍川陈越成纪李宗谔相厚善亿工文章采缛闳肆彚类古今气象魁然如贞元元和以此倡天下而为之师公与刘陈数公推毂趣和之既乃大变景徳祥符间号令彬彬谓之尔雅而五代之气尽矣朝廷有所论譔公与诸公未尝不在善讐书不妄下朱墨凡秘书更公手者皆为善本改祠部员外郎判三司理欠慿由案进刑部赐金紫以兵部为盐鐡判官以礼部郎中判南曺移戸部勾院上即位迁戸部充史馆修撰紏察在京刑狱初公与并肩踵武者后往往至达官或且物故公独巍然与新进治作文书无纎芥觖望士论高之天圣四年始以吏部郎中知制诰俄知礼部贡举厯判集贤知审官院为契丹国信使坐举官不以状罢修撰紏察司数月复紏察转右谏议大夫给事中知通进银台司门下封驳事景祐元年为翰林学士判秘阁转礼部侍郎加承防兼龙国阁学士半年擢拜参知政事公于台阁旧章多所练达性慎密为上言天下事既岀未尝显斥臧否不多取名故称为长者明年以戸部侍郎罢为资政殿学士判尚书省乆之转大学士迁吏部兼提举祥源观厯庆四年致所事于天子除太子少傅聼谢皇祐元年转少师其年八月某日薨享年七十八赠太子太传公精识逺照尽性命之理故未尝问通塞乆逺所至乐善下贤虽非辈行犹与之钧当功名之地人取我否不为人所媢嫉夫怨悔不加诸己虽哲人犹病之厯二十官五学士皆乆次平除晩节乃参机务其恬于进取不蕲党助如此初家产嵗入百万钱公既好賔客诸有名士与之游尽取为酒食费畧尽稍稍朘减亦不増殖末年所入歳才二十万捐馆之日家人不能庀丧具当公之病天子悯其贫赐银三百两盖古人所谓清者如公等非耶公之子国子博士从简以哀死苫次亦世服名教者今日薄礼有易名用裒遗懿上之有司谨状













　　景文集巻六十一
　　钦定四库全书
　　景文集巻六十二
　　宋　宋祁　撰
　　行状
　　张尙书行状【案状在天禧四年祁时年二十四尚未登第疑属代作】
　　张咏字复之年七十惟公禀尊严之气疑隐正之量粤在羇丱不偕儿曹嶷然志向髙自标置始就外傅即览羣经书必味于义根学乃知于言选家贫无以本业往往手疏坟史毎有属缀辄据庭树槁枝而瞑苟不终篇未尝就舍磥若多节黙表大厦之材居然晩器弗示良工之璞太原王搏名知人见公愯然异之独谓公曰唐魏文公本生此乡故老有言后五百年复出一佳士元精回复祭酒当之矣公谢不敢当兴国四年始游邺下与故上谷宼公准推毂引重时属乡里命秀方国试言府将雅钦公名议为举首夙儒张覃者悃愊有行疏畧少文公即以檄谒府盛称其长覃终得荐公为之下彚茅有吉爵砥相先让夷之风一变河朔明年进士及第释褐大理评事知鄂州崇阳尤厉风节大江之南民裕文敝囚以手而上下狱为人而重轻公廉知其状痛绳以法精力于职擿伏如神洗其锲薄镇之忠厚吏乐其职多一笑而归休民恊攸居或减年而从役就改将作监丞著作佐郎解秩授太子中允闗掌麟州军事夏台弗靖西戎方强公缮起亭障精明烽火坐赞叔敖秉羽之策多参嫖姚穿域之乐伐谋取胜四鄙以安端拱纪元天田躬耤转秘书丞明年充礼部考试官巳事复倅相州一惧之年宜为亲解百斤之牍终以恳辞乞董濮上市征以便迎养诏可其奏月余召赐五品服知浚仪县俄为荆湖北路转运使事不诿上世咨其清劾罢太守奸赃疲愞者十数悉条所部废格抏敝者百余事棱威所振吏皆股栗察廉使上其理状玺书褒美三年迁太常为郎中再旬乘驿赴觐加锡金紫翌日迁虞部为郎中再旬授枢密直学士赐钱五十万判银台通进司门下封駮事兼三班院河东大将张永徳小校犯法因笞而死诏按其罪公即封还制书白上曰永徳为国牙爪居天下劲兵处若以一部曲摧辱主帅臣恐下有轻上之心上不纳因不闗银台而下书谯让未防果有营兵胁讼军侯者公复争前事上辄优容谢之会贼顺缘间坤维揺乱偏师数万鼓行而西太宗以为潢池弄赤子之兵荆棘生大军之后畴咨上辅崇简守臣参预武功苏易简白上曰某甫可属大事当一面若奉将威命降谕剧贼陛下高枕永无西顾之忧矣乃命公知益州揆日占谢赐白金一百四十斤鸿卿出郊不复内御子顔引道初无辨严朝家方以大师未集留之半岁公潜簿所赐上还长府其秋遂诏赴部公终不复言至道二年改兵部犹为郎中防丁新昌郡太夫人之丧恩诏夺服阳秋之义不以家事为辞礼经所执亦推顺变之大眞考嗣歴迩臣均霈即拜谏议大夫归朝还给事中戸部使七旬拜御史中丞咸平二年知贡举杜絶书谒时称得人夏改工部侍郎知杭州五年移京兆明年转刑部复为枢密直学士再知益州寻加吏部犹为侍郎景徳三年罢归领三班登闻检院奉朝请先时生痬于脑至是弗损归家第赐环中造适移状言上酷请外藩寻知金陵兼江南安抚使岱宗成礼改尙书右丞升人以秩满愿留即拜工部汾脽饮至又进礼部皆为尚书疾剧还台求访髙手洊剡需头之奏愿遂角巾之游魏舒之先行后言人无知其去位平津之何恙不巳诏益勉于存神依违半年必于得谢上不获巳出公知陈州以大中祥符八年八月一日齐终于理下享年七十呜呼景命弗究宗工其萎如仁均哀殱我何赎邦人改祠而为讳道路举音以过丧真宗闻讣震嗟追赠尚书左仆射以天禧四年十一月二十七日权窆于陈州宛邱县孝悌乡谢村焉从宜也公始娶夫人唐氏卒继室以太原郡夫人王氏即河阳节度使显之女允执妇道以佐君子后公三年而殁子从质以父任累迁至卫尉丞居公之丧一月以毁而夭女一人适故内相王公禹偁子嘉祐母弟诜以公延赏今为虞部员外郎孙四人曰约曰综曰绰曰绅咸以忠厚世其家公阶至正奉大夫勲上柱国爵开国公食封户三千七百实户四百其大较也公姿宇爽迈谋谟沈敏道驾俗表气笼霄极任节侠巳然诺不窕不槬如玉如莹修词立诚博见强志篰书兼两宾葢成隂佐郡被边遭时右武入螘封而试马回筞若萦张貍歩以射侯舎矢如破总物纎密絶人逺甚及司封駮则详言粹议有任隗之沈正总台宪则推触佞有傅咸之刚简治益部也宿师屯结县官乏食掾吏搏手狂狡启心公乃贱售盆盐翔贵囷米贸迁钟豆讽告乡县民或妄言沮公公斩之以狥自是见粮大集战士倍气矣自不逞挺乱重城晏闭主帅王继恩上官正顿师入保埋根不进坐失脱之拒居若贾胡之留公以为将不亲行众不可使乃劝正自当一队以贾羣勇正许诺行有日矣公虑其不进于是椎牛宿帐具出饯之礼中坐酒酣亲举属军尉曰尔曹俱有亲弱在东蒙国厚防恐无以塞责此行当直防垒尽其噍类平定之日东向以报目见朝廷举万年之觞岂不快耶若犹老师逸囚疲民旷日即此地还为汝死处也正由此东行罙八诡道兼进殊死鏖战尽俘凯旋公乃出车劳勤摐金大会以次论获先命行赏皆伏公气决不敢迎视继恩帐下卒缒城夜逸吏执以告公恶与继恩不恊即命絷投眢井一府无知者先时劫掠之际诬染尤众胁从有状归诉无阶各保营壁共懐猜贰公以为鹿不择音既亡生路虫入其腹惧益厉阶亟下移符镌説魁宿宥其枝党纵归田里譬以大思讫无敢桀及再任也属六驘南牧灵旗薄伐公虑逺夷为变欲出竒以胜之因取盗贼之尤无状者磔死于市凛然人望遂臻靖嘉每吏牍便文久不得判公率尔署决人皆厌伏罸既值罪按无廋情蜀中喜事者论次其词总为诫民集镂墨傅布虽张敝之为京兆时时越法纵舎黄霸之守颍川人人咸知上意无以过之牧余杭也遘民洊饥方蜡不啓稻蟹无种原田若艺民挟盐利以冒公禁者日数百辈公一切笞遣不狥彛法逻戍入啓曰法乱如是人将安禁公劳之曰余杭十万戸饥者七八弗挟盐利无复生意若暴禁之彼将圜视衡击以扰居者则为祸大矣尔曹第忍之竢其嵗定则太守复以三尺律从事矣是年虽歉人无泛命者【案文翰类选作从命】富家子与壻分财不协诣府廷辨壻曰彼先子有治命壻七子三因出遗札子不能举其契公索酒酹地曰彼父智人也当死之日子方冲孺托养于壻苟子有七分之约则亦死于壻手矣今当七分归子三分归壻于是二人号恸以为神明公之操决率是类也原其遇二圣也以功名自任故力与命偕显八座也以方格见信故言与行危本乎直清贯以忠恕无乞灵徼福无人非鬼责履重刚不险临大节不夺蔡藿弗采于猛兽山川寜舎于骍角若夫安世之恨谢翁归之灭私大有之文明小雅之恺悌公皆兼有其美惜其未极柄用遽愆腠理上欲以为相者数矣天之不憗也悲夫公雅好着文深切警迈以不偶俗尚自号乖崖公尤善诗笔必覈情理故重次薛能诗序之曰放言既竒意在言外议者以公自道也生平论著仲氏诜集之成十巻以行于代内外埽之日无掐膺之妾无杂吊之宾终齐事而乃瞑取禅书而颂徳汉廷诸老恨王骏之不侯天下之人为陇西而流涕斯非遗爱遗直立功立言之极欤敢摭令猷以须史阙谨状
　　冯侍讲行状
　　冯元字道宗年六十三公之先始平人四代祖官广州唐末闗辅乱不敢归而刘氏据南海侨断士人故三世食其禄太祖定交广公之祢本刘氏日御国除始为王官授保章正老病免遂占数都内公少嗜学保章君不欲公畴其业使从故仆射孙宣公授五经大义又友博士崔颐正逮冠彊立博览外嗛嗛若不足中敏力甚自经典故训祖袭师承穿穴莛楹皆能驾其説浸弄翰为词章黙而有沈郁之思出入服褒衣习矩歩如大宾祭乡人化其谨至以俚语谚之不妄交游惟乐安孙质呉陆参谯夏侯圭相友善三人皆真谅而材故号四友家贫盛冬无薪燎夜辄市瓻酒与圭对经研防一再酌以自温或逹旦不瞑真宗大中祥符元年由进士调临江县尉再朞罢会讲员缺诏命集吏能明经得自言试可公徃应令时谏议大夫谢泌领选精果有风鉴见公儒者嘻笑曰吾闻古治一经至皓首生能尽善也耶对曰逹者一以贯之可矣谢竒其对因抉精义疑晦者廷问参诘公条陈详谙言简气愿谢抵掌嗟伏即日闻上授国子监直讲由是名震京师公卿大夫家争欲屈公授道者久之迁廷尉平又兼崇文院检讨其八年程覆俊选公待诏殿中帝读易至泰卦命説其义公既道繇象云云因本君臣感会所以辅相财成者帝悦赐五品服稍亲近之禁中建龙国阁庋藏秘册置学士待制等员为搢绅誉处时帝用尚书工部郎中李虚巳兵部员外李行简待制是时公仕资浅故以太子中允直阁直阁盖由公始数召入与二李赐清问説易帝尝称公诵説通而不泥言外自有余趣非専门一经士也俄改三品服天禧元年以諌议大夫假节使契丹还迁太常丞兼判礼院吏部南曹先是今上在储闱帝欲得肃艾长者使之劝学访于宰相王文正公以公对或者谓公年差少罢不用更用博陵崔遵度四年遵度卒帝即擢公为左正言代其任他职如旧初文正闻公名而未之识一日召至第先使诸子质经义宻视其人淹粹亮格乃自见之授以老子他日令诣府与执政试已而为帝言故公之显实文正力焉公由孤生挟儒术进出入十余年鋗玉华緌与诸儒献歌颂数得进见两宫所以褒礼赐予者尤渥为时宗国器当世荣之今上嗣位改尚书工部员外郎升为直学士兼侍讲未几孙宣公亦入露门执经递进公得孙同列以为宠孙得公亦自以知人为多两人提衡讽导上益向学俄兼防灵观副使知通进银台司兼门下封駮事天圣元年判登闻检院明年判国子监三年改礼部郎中五年同知贡举时天下偕计参倍公协力程综片善必録虽钩捶臬平不订其公未防正为学士当是时天子念先帝盛烈裁定信书为一王言故贰卿中山刘公筠今资政殿学士常山宋公绶丞相颍川陈公同领史事巳而丞相为开封府浩穰剧三辅乃罢史官诸公亟以公请诏从之书阅两朝论次笔削者众至是褒惩谨严近古风烈矣其十一月燎祭南郊为卤簿使七年召入翰林为学士凡三禁职皆天下选而公兼有且优为之又判尚书都省俄为三班院嵗余改吏部郎中八年以国书成进谏议大夫充史馆修撰九年为吏部流内铨兼羣牧使明道元年十月既考室谢享宗庙又为卤簿使以赦令例迁给事中明年耕耤田使任如庙礼俄为荘献荘懿二太后园陵卤簿使前此荘懿之未祔也塴都城右郊公尝假鸿胪防其防及梓宫之迁斥土沮湿近戚诋公监视亡状十月解翰林学士及侍讲二职出守河阳辞得见上但顿首引咎自请治郡满三年奉计以报会太学官属叩丞相府留公柄臣悔欲弗遣公固愿行到部以清静称不作条教今左仆射王沂公自洛帅入觐为上言冯某东朝隽老不宜以纎介弃外上亦意合即日驰传召公景祐二年春二月至自河阳改礼部侍郎兼翰林侍讲学士兼知审官院复判大常礼院国子监公既还朝自以羽翼旧人身托劝讲宜出入讽议不苟黙而巳乃献金华五箴弼违告猷词兼婉切上纳其戒优诏答之会上留意雅乐闵经文残缺规创大典夏四月诏公领修乐书俄复为南郊卤簿使管祥源观事明年七月书成上号其书为景祐广乐记特迁戸部赏劳也公素有蹠盭不堪趋拜四年春病寝剧告未满三月会小瘳公自力造朝未防病复甚气上害言语后四月戊戌终于正寝上闻讣震悼以本曹尚书告其柩赙钱三十万绢百匹醪米牢具称之愍赗之所以优加君臣之际深矣公之配夫人周氏封临汝郡无息以兄之子大理评事譓为嗣公殁夫人命譓以衰经即次于殡东会诏到门问公亲属夫人即表公遗命诏可擢潓衞尉寺丞譓子二人释褐竝为将作监主簿防孤厚终之恩乃如是是其徳巳侈大哉公自褫巾至捐馆进阶及勳各六诏爵五封户五加而再实其食如今署焉志闲素恬于仕进无表襮之饰虽当路诸公率贺吊一与众往异时不造也门无杂宾惟经生朔望承问及搢绅道义交数人而巳接士以礼虽新进后出与之钧终日谈便惟谨无虚言惰色是以受诏八主戎客于都亭舘由慎恪以得之不呼僧及道士尝执亲防自括髪至祥练皆按礼变服未始为世之所为斋荐者惟卒哭后遇祭日与数门生诵説孝经而巳罕语浮屠氏亦不诵言排訾之熏蒿禳袚可以动气焰者皆不动近不问家产増狭昼治官事夜还读书御亦简其面故能多识愽练自台阁文书故新品式丛伙纷厐有所咨访者咸能记之大学禁阁容台三局阅二十年仍其任本公不愆不忘故也尤精易及扬雄方部学初公七歳母夫人令授易是夕梦公吞绀莲夫人旦而抚公曰儿善读此后必贵显真宗果以识抜晩年愈刻志率三日一读又欲为子云诸首作章句且患宋衷陆绩范叔明宋惟干漫漶舛驰思尽黜之最后得唐王涯注以为差近先作释文一篇欲遂因王説而补正之亦终不果公尝预注先帝集同修卤簿记校后汉志孟子及律并义疏采获是正多得其眞同修玉牒分撰国朝会要未克就生平著述无编次家人搜捃得数百篇清致平粹及在禁署益迩雅务为温纯而采加焉居三城作诗百余章推巳指物旷而不怨有雅人余风性寛厚多恕当官下未尝以罪平镌吏吏亦畏其明而安其仁乐道人之善好与人为善毎议事不肯自意出大者荐之二府小者与其属聨请类多不可纪公一无建白者其逺名若此然内刚有守不流于众初善音者取上党黍纵累为尺因裁十二律以献遂改大乐钟石以合其私老师宿工皆首鼠不敢议后有建言其非者上未有以决遗中人即太常下舎问公新乐以纵黍定尺寜有非耶公即擿班固律厯志唐令两説付中人因对古者横黍度寸今以纵乱横其法非是中人驰入明日上坐迩英阁语公曰向攷正大乐患其寖髙而急今也下而缓二者不得其中失在律卿言是矣因出横黍新尺示羣臣比纵尺差二寸一分而弱以校衡斗皆不雠当是时微公言防无发其谬者假有之果且不能取信于上传曰仁人之言固慱而利欤公前殁三日属于一二僚执曰吾仕愿素足今无一私以干县官惟是窀穸累诸君已而得遗礼之文谆谆纳忠讫无他语用是中外尤痛惜之公有友陇西李公淑勅故吏相譓以终事呜呼公有王佐之材不自显虽持囊珥笔在省戸为名命训辞所出裁十二三使公当其时稍自崖异不难于进益发素蕴幸而十四五且次入衡弼不为婆娑连蹇如今章章矣虽然命有屈于公公无不慊于道使素概清埃奋厉无穷薄夫敦夸夫惧百世之后呻简想风者以辈鲁臧文仲汉贾谊董仲舒此彼相易寜有失得间耶祁曩以胄筵仪蕝刊缀音典皆为公属及此绪训又参闻之故公治行之全颇获详究今日月有期官在三品法当得諡谨用第述上于有司节恵受名请遵故实谨状荆南府君行状【案范镇撰宋祁神道碑中丞名绅干封令名骈霍邱令名耀荆南推官名玘】
　　宋氏本广平望族代有冠冕中叶避地始来浚都通州府君事唐昭宗位至御史中丞坐法贬州司马子孙蕃衍为东畿着姓干封府君事后唐厯晋汉多为剧邑清尚素节乡品亡二霍邱府君弱冠秀发通王霸之术是时诸侯据藩岳招豪英因感艰运濡足当世由是连应沧魏兖冀之辟周世宗用兵淮上铺敦罙入府君自田里献书行在陈灭呉之防世宗竒其材拜真令随王师东下而安辑之淮人忘亡遭内忧去官宋受禅铨符追集调蔡州团练判官谢病不行俄而易箦年四十八先府君蚤孤事母贾夫人至谨诸兄以宦学逺或千里近或数年乃还惟府君朝夕瞻省以孝闻邑中里人邢敦盘桓遯世罕通谢问独以府君为益者之友治春秋三家长左氏贾夫人之丧毁瘠如礼年四十亲友劝以仕始游京师太宗端拱二年明经及第为寜州襄乐主簿时四方饟道数棘外台郑文宝檄府君行部中董索输防如令而办大见褒识代还调江州司理参军慨然叹曰是不足为仁耶位无大小顾力行何如耳因精思于讯鞫爰书之间属邑慰邢积捕疑盗数十人鍜锢周宻移之郡狱太守李朝以证左明具即俾论死府君疑有枉状因防挺囚械物色以问之囚对不讐乃自白于朝朝弗察府君乃申牒大狱四十日所以防寃诬尽情实今旬甲未浃不敢如教朝大怒居数日邻州获真盗自首于官传檄株送朝执书慙且骇曰掾其神乎州界有行商部辎重夜径泽中将宿佛祠值奸人前杀羣僧廷内狼籍商人入寺蹀其血乃觉因轻骑逃去晓逢逻者见衣履有污执以为贼传攷数狱商遂自诬府君以为是辈操竒赢举千百计胡怨而蹈死耶因屏左右訹以好语商恐惧辞卒不变府君犹却其狱夜据案寐恍惚若有人乘马至防事自称郑使者呼曰误矣府君警寤遽召侍卒缓其繋尽取成牍焚之左右杂然谓不可迟明有姓郑者诣官告其谋尽获支党商乃得免其慎谛精感如此前后阅郡将数人其间侍中文懿冯公尤所钦待殿省丞吕奉天峭刻临州少所推许独器府君仁隐材干凡再加保述居官凡八年弗得代时故贰卿文定赵公以美俗使江表廉得其淹恤疾置言状是冬集吏部复掾常州三考皆最掌狱凡十年所经谳者数千无一諈诿者毎有重辟必持案谂囚尔罪应死尽召家人使之相见飦鬻袵席时其早晏未始妄加搒掠湏其情究意讫然后行决囚皆叩颡感泣既诛又为人设一僧使诵经懴罪自是州人习闻之其后囚每伏法卒呼曰若物化有知当为宋府君作狗马偿厚徳九江毗陵二郡父老至今能言之俄为光州录事参军安州应山令江陵府从事府君谦谨修洁廉静乐道薄于自奉裕于施物笥无兼衣案无累殽以巳不知人为疚不以人不知巳为恨冲猷隐量粹焉莫见其际恭于接士而不谄也力于事神而不祈也不援上以苟求不诡遇以取获居六官更三十载结考十七讫无玷漏而间关栖迟终不获迁力与命其相戾也雅性强记闇诵诸经及梁昭明文选以敎授诸子遇家人嗃嗃严厉虽盛暑必正冠束带居常讽梵书日十数过以为常读庄子内篇至金跃求为镆邪辄以订巳曰吾终不为不祥之请其埋照含厚盖性之也天禧元年调都下疾终于僦庑实六月二十九日同母昆弟七人长曰玮终安州云梦令次曰琚曰璩曰现咸先殁弟曰昱举进士早世曰位终国子愽士五合姓曰髙氏曰二王氏继以钟氏最后朱氏朱夫人后府君十三年而终三子长曰邡早夭仲曰郊季曰祁邡后王氏出也郊祁钟出也府君之归全也朱夫人留止南方独郊侍疾及斩焉在疚力不克葬乃权窆京城之偏后八年郊与祁皆进士及第呜呼小子以治命之重不敢殒灭天假残息兴于零丁孤苦之余遭时乐育进服嘉会非府君之储徳慿厚义方清白之所庇畴能及此然禄之弗逮哀亦罔极幸天子推孝治之化笃褒亲之典乃以天圣五年郊祀诏书一追赠府君为太子中允封朱夫人为夀光县太君明道东耕再赠屯田员外郎追封钟夫人为颍川县太君景祐二年圜丘礼成进加今赠今得吉卜于许州阳翟县三封乡之南原以景祐丙子孟冬之癸酉举公之柩以钟氏朱氏二夫人合祔焉恭惟先府君庸言成规庸行成矩凡有诸训皆可为士林景法而光灵寖逺竹素靡传摧恸追怀百不获一谨捃摭崖畧以备志墓之实谨状
　　叔父府君行状【案府君名位】
　　府君少孤逮冠喜游侠重然诺居乡里以风义自重既而感曽髙以降皆用儒术进始慷慨从学通戴氏礼及周仪二书太宗端拱元年以经明释褐补陇州陇安簿再调防州石城簿代还以结课尤异迁耀州观察推官州与霍邱府君嫌名音恊固乞改拟不聴秩满又调静安军节度推官时故尚书任中正以时望镇左蜀幕筹郡政一以咨之府君敏给而才感知巳之遇罄露风力助成绥辑任公密啓其状冬进改大理丞出宰大名府朝城县以建封之庆就改太子右赞善夫夫仍赐五品服移宰河南之登封祀汾礼毕列进殿中丞俄而通判麟州又移镇戎军天禧初有司稽劳转国子博士晩节连倅边守皆西陲劲兵处边土惨烈寒中肌骨髀肉销尽壮趾成灾及还台不能拜伏辄取长牀卧里舎痌瘝寖剧遂臻大病以天禧二年某年月日啓手足于京师前夫人王氏后夫人孙氏封长安县君皆前卒子一人曰郁以族父之防今为荣州録事参军同祖兄六人曰玮终安州云梦令曰琚曰璩曰现皆文行孝友不及仕途曰珣终江陵府节度推官赠工部郎中曰昱举进士竝先去世府君最幼谨接府君天资强济于法令尤邃前后操吏治详民慝文牍倥偬羣虑眩而不解府君一见皆唾掌立决情得姧露人人厌伏故所莅之政旬未浃而声巳驰矣使轺郡将争为荐宠忠愍冦公抚全魏闻朝城之政恨知君晩自本邑檄召权贰府事欲日见音采其为名卿所钦挹如此精心劲气老而弥壮与江陵府君华颠从官比诸昆最夀而姿宇风韵纎微克肖虽近亲昵友或不之辨逮末疾淹久闻江陵之讣因而易篑孔怀之痛可谓至焉自称讳以来藁窆都外由羣从而上悉葬故茔及府君昭穆益卑容竁无所其孤郁与兄子郊等别啓新域于许州阳翟县三封乡之南原即以今嵗孟冬之癸酉奉江陵及府君之柩偶穴同兆且以终手足之爱从象数之吉也幽础辞刻必咨宗匠是用直叙官代概举遗烈不敢文致以备论次之实云谨状















　　景文集巻六十二
  </div>
  <div class="pagination">
   <a href="景文集_page48.html">
    上一页
   </a>
   <span>
    ...
   </span>
   <a href="景文集_page44.html">
    44
   </a>
   <a href="景文集_page45.html">
    45
   </a>
   <a href="景文集_page46.html">
    46
   </a>
   <a href="景文集_page47.html">
    47
   </a>
   <a href="景文集_page48.html">
    48
   </a>
   <span class="current-page">
    49
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
