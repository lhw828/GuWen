<!DOCTYPE html>
<html>
<head>
    <meta charset="UTF-8">
    <title>学余堂文集学余堂诗集学余堂外集 - 第 74 页/共 88 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>学余堂文集学余堂诗集学余堂外集 - 第 74 页/共 88 页</h1>
    <div class="content">　　漫须斑管架瑚袖里长怀五岳图旧业藏书穷禹穴层峰蹑屐到天都篇章谁识曹刘好京洛曾逢李郭无畱滞经年休怅望不妨髙枕作狂夫【君尝游宣歙诸山】
　　二
　　客梦家山鸳水遥鸟飞绕树影萧萧烽烟战伐关愁思文字招寻未寂寥月色醉歌燕市酒诗情闲在防陵桥归逢耆旧凭相问应诏何嫌上赤霄【谓曹秋岳侍郎不应宏博之召】既收成都闻秦人言川陜事【时秦人转粟抵成都一石价廿余金】
　　禁旅初通蜀道年防书昨夜报甘泉
　　九重推毂筹先定六诏投戈檄可传飞栈连云成白骨盘山转粟上青天秦民共忆忧方切侧首西风一惘然
　　客每称予视学山左旧事有感
　　东土论文廿载余何当垂老被嘉誉守官氷雪心元苦相马骊黄术恐疎尚有齐风征大国可能鲁壁问遗书闲来侧首长怀古比迹河津媿未如【薛文清尝督学山左】
　　送范平万归宝应
　　汗漫何曾学比丘清斋髙论自风流园林乆爱湖边好书巻闲随阙下游垂老梦飞还五岳及春吟好且孤舟看君剰有清尊兴岁俭江田秫可收
　　寄题李跃渊参戎像
　　仗剑尘埃自致身须眉直拟画麒麟知几关陇先归客敢战滇闽不死人跃马风驰犹习礼还家壁立未忧贫谁怜岁晩寻朋旧旅困天涯一怆神【君访旧粤西道病卒】
　　王恕行宰桐城
　　谈经东国旧心期绾绶风流好在兹畊猎山家供赋税琴歌部下盛文辞浮峰花发行春日皖口云随入郡时欲识此中遗俗厚到今朱邑有专祠
　　召见乾清门
　　入直长趋丹凤楼忽惊咫尺觐
　　宸旒未遮宫扇瞻　天近不散卿云绕日浮
　　帝德难名深气象
　　主恩蓄意待咨心怀董贾才何有奏对谁当第一流
　　送孔心一分守罗定
　　西曹风义旧难忘晩节重临百粤乡揽辔朔南多宦迹行春岭峤足篇章烟开桂郡连峰逺雨入泷川涨海长自喜遐陬饶药物丹砂看试养生方
　　答博问亭留别【时送祖母太夫人榇归辽阳】
　　旗亭别绪日纷纷君去含情怅白云出塞归鸿沙际落临关哀笛夜中闻天山地冻花偏晩边雪春深路未分谁信王孙正衔恤重将尺素念离羣
　　送桐君和春字
　　蓟北离亭送客频相看斑髩复残春百年生计多行路午夜归心系老亲不见花开能劝酒何当鸟语解留人秦关近报烽烟动卧稳江潭敢厌贫
　　冯相国上巳日招集万柳堂限韵
　　柳送春来又一年帝城园近胜游偏兰亭水榭依然在兔苑风流自可传曲槛故留云去嬾丛花不待雨催妍西南解甲从觞咏髙处闲看万井烟
　　寄半字
　　斋居迢逓帝城西迳满苔痕嬾杖藜冷寺春隂惟树緑荒村雨散倘莺啼看残贝叶亲茶灶馔美葵羮就菜畦正是江南樱笋长干能忘旧招提
　　冯相国枉谢緑雪茶兼索新者走笔奉和
　　软揉碧玉作仙茶雀舌亲收雨后芽桑苎经营情较癖文园消渴兴还賖近虚茗椀慙留客逺隔云峦苦忆家伫待江舟愁报晩何当句好赤城霞
　　王恂度以眀经自楚入对不更谒一贵人以母老遄归得一诗送之
　　先朝遗直有闻孙江汉风流诗卷存乡梦祗怀三径竹贵游愁向五侯门宁亲馔美将鱼脍送老吟多坐树根赤璧矶头归棹逺更期何处共清樽【其曾祖讳惟允万歴朝名臣】瀛台引　见
　　禁林沆瀁有神洲　宫殿巍峩在上头灵沼不劳歌　圣徳昆池习战譲　宸防虹桥画舫波间动緑树青峯槛外浮闻道甘泉新献防共忻鱼藻
　　主恩优
　　比干墓
　　积藓残碑峙庙门何人扪读为声吞宗臣不死终遗憾荒墓虽封转断魂六百祀亡偏爼豆千秋血谏总儿孙可怜刼火难销尽尼父留题字尚存
　　大梁试院中秋夜同刘怡斋吏部
　　汴宫遗迹旧凄清永夜论文露气生忽见月圆知令节谁禁歌罢动乡情闲从河畔看银汉逺忆江关厯凤城池白浑疑梁苑雪共君拚把玉樽倾
　　赠别同考诸君
　　邺下词人会聚难辛勤旬日接清欢相知怀抱然疑绝苦爱文章惨淡看合坐风帘摧烛短倚楼秋月炤人寒金门握手前期在惜别芳尊兴未防
　　重过睢州汤潜庵侍讲宅
　　十二年前旧草堂到时风景又斜阳官归禁苑家如昨屋老藤萝壁尽苍逐队一时同笔札论心晚岁感行藏北来南去应相见无那离愁转客肠【君时主试浙江将归】







　　学余堂诗集巻四十一
　　钦定四库全书
　　学余堂诗集巻四十二
　　翰林院侍读施闺章撰
　　七言律
　　孟冬朔旦涂中作【是日例祀太庙颁厯】
　　拂曙和风宿雾消回瞻直北凤城遥五更游子怀前路三馆词臣赋早朝盥荐衮衣亲俎豆诗歌清庙奏箾韶鹓行旧忆承恩日玉歴初颁下赤霄
　　宿双溪旧馆【时哭先叔父殡宫】
　　使节初回感旧游荒园无恙带溪流一林竹木犹青霭三仕风烟早白头残藓半遮题字壁暮云争拥读书楼趋庭拜墓余双涙雨榭风亭丛桂秋
　　刘蘧庵舍人书至
　　关情千里意何如雪夜灯前细作书画省苦吟从寓直髙台极目怅离居山园入梦家仍逺星使还乡计已疎闻道北堂身转健朝朝含笑进江鱼
　　池阳经望华亭
　　九子峰开碧玉林五溪亭上好招寻早霞隐见仙楼出积雪凄迷山寺深短髩星霜还策驾多时猿鹤劝抽簪凭阑旧忆经游处曽踏东峰第一层
　　重宿依水园
　　孤城谷水暮潺湲傍渚开轩杳霭间溪老漫题石壁去野云时上竹亭还新添曲坞穿岩入醉许沙鸥与客闲往日主人情烂漫倘应飞梦到家山
　　寄淳湖邢景之
　　双鱼斗酒忆招寻回首俄惊白髪侵南北风烟难见面湖天雨雪重关心长途车马生涯薄晚计莼鲈归兴深苦叹交游成汗漫故人良会转萧森
　　詶蔡龙文兄弟假馆
　　幽栖野性爱长干招我如君兄弟难交岂忘年称小友饮同十日罄清欢江淹宅畔论才富周处台边感岁寒犹记嬾园荒迳在殷勤怀旧雪中看
　　再酌金长真按察署斋【程穆倩黄仙裳在坐】
　　清尊曲坐兴遄飞红豆歌残夜漏微执法不妨文字饮当筵时有芰荷衣官添华髪音书逺客渡黄河雨雪霏不是使君真惜别秦淮投辖故人稀
　　闻乔石林编脩补粤西主考
　　虞廷干羽静牂牁八桂征才太史过拂幰莺花春日好凭轩岭峤
　　主恩多星岩壁辨仙人字柳庙碑看荔子歌手辟荒榛收竹箭木兰船下洞庭波
　　髙邮除夕
　　不信流光逼岁阑江城此夕试春盘壮心强半消行路乡思无端数倚拦侍从漫称陈力短文章何物报防难得鱼硏脍供名酒欲颂椒花醉嬾看
　　赠孙怍庭少司马
　　旧好谁怜会聚难华灯永夜接清欢文章共信知音少出处闲凭醉眼看云卷岱隂孤嶂直风髙齐水一春寒时平正切苍生望应念东山老谢安
　　林澹亭视学河南【先是主山东试】
　　论才海岱一登临回首中原揽辔吟上国文章皆在手东京风物有遗音龙门絶壁云常起兔苑荒台迹可寻策马旧游无限意黄河春水向人深
　　表弟杜诗字李齐新补诸生索赠【本姓陈建文时死难尚书廸之裔也杜女适陈有姙归宁得脱于难】
　　名齐李杜竟谁期爱尔昂昂策足时腹笥应穷千古事家声莫倚数篇诗才称早慧论文细世本孤忠晦迹悲待蹑青云扬祖德先题姓字九重知
　　送陆翼王
　　春灯夜月共髙歌大陆才名谁复过自有公卿能结韈肯抛林壑换鸣珂墙东避世征车重箧里钞书秘本多作客郡斋仍邑里五湖烟棹兴如何
　　三月三日集万柳堂奉和冯相国原韵二首
　　别墅城东竹石幽翩翩佳客集羊求隔年又值花朝节脩褉重呼酒伴游疎径移将新柳种回溪时有断云畱平沙细草春无限漫説青青杜若洲
　　二
　　飞花不厌入春觞故遣羣芳面草堂翠竹夭桃共烟雨鸥眠雀啄自林塘坐看云际浮兰榭行忆天台度石梁但使江流通画舫何妨尺水傲三湘
　　赵阆仙视学江南
　　春来杜若满芳洲按部论才是胜游书巻闲看青嶂出臯比坐对大江流山川南国遗风在人物呉都一赋收倘过陵阳能驻节敬亭云乌足淹畱
　　四月八日奉和益都相国万柳堂及放生池元韵
　　池上吹来杨柳风好花犹剰数枝红崖禽故绕芳丛乱水树初含暖日融浴佛防邀銮禁客寻山人是鹿裘翁香厨共试青精飰缓辔追随野兴同【江南浴佛日俗用青精飰】
　　二
　　烂曼频过花信风早霞晴射一溪红闲思髙论寻支遁倦把清尊笑孔融生计甘随抱犊子道心乆许放麑翁乞归未遂行藏得鱼乌亲人濠濮同【是日斋且有放生之防】
　　送饶与立归宁邑
　　夹路垂杨送客归藤花竹叶绕岩扉歌彦会存吾道生死交情见布衣乍聚燕关重欵欵行经阙里定依依鸡山石室多耆旧童冠春风愿莫违【时为所亲收骨南旋】
　　驾谒
　　诸陵恭纪
　　戈息燧武功成大祀遄飞警跸声海立鱼龙瞻彩仗风驰虎豹避霓旌桥山弓剑元　灵寝丰沛歌宫自旧京到处题诗闻驻　辇时时赓和徧公卿
　　二
　　遥瞻长白荐清芬沙漠宣威拥六军部落衔　恩千帐肃灵祗祝　圣万山闻行邉竞奏铙歌曲献赋还成羽猎文雨雪何须咏黄竹旌旄钟鼓乐吾　君
</div>
    <div class="pagination">
<a href="学余堂文集学余堂诗集学余堂外集_page73.html">上一页</a><span>...</span><a href="学余堂文集学余堂诗集学余堂外集_page69.html">69</a><a href="学余堂文集学余堂诗集学余堂外集_page70.html">70</a><a href="学余堂文集学余堂诗集学余堂外集_page71.html">71</a><a href="学余堂文集学余堂诗集学余堂外集_page72.html">72</a><a href="学余堂文集学余堂诗集学余堂外集_page73.html">73</a><span class="current-page">74</span><a href="学余堂文集学余堂诗集学余堂外集_page75.html">75</a><a href="学余堂文集学余堂诗集学余堂外集_page76.html">76</a><a href="学余堂文集学余堂诗集学余堂外集_page77.html">77</a><a href="学余堂文集学余堂诗集学余堂外集_page78.html">78</a><a href="学余堂文集学余堂诗集学余堂外集_page79.html">79</a><span>...</span><a href="学余堂文集学余堂诗集学余堂外集_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
