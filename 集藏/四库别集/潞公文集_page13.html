<!DOCTYPE html>
<html>
<head>
    <meta charset="UTF-8">
    <title>潞公文集 - 第 13 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>潞公文集 - 第 13 页/共 22 页</h1>
    <div class="content">　　一将佐等须熟询康定中用兵次第鉴当日之失策则可以致今日之得计
　　一兵分势弱取胜必难仰本路经畧縂管熟议战守之兵各有定数兵有定将量力应敌必求全胜无若康定中累为诱兵所陷
　　一沿邉小堡寨若遇大冦不能支吾即检详前后处置临时或须并入大寨不管落贼奸便
　　一贼冦大入更相赴救或逐路牵制仰细详前后指挥处置不得至时观望不进有悮大事及不得轻有举动致有败衂
　　一常切选得力勾当事人探贼中事宜如所报得实及致官军胜捷一依前后赏格施行
　　一行军赏罚常须检详所贵仓卒易为处置
　　一所须财粮常须计会运司计置有备仍须体认邉储难得丰备不得非理妄用
　　一经畧司机宜官常须编排检详本司前后文书务要习熟齐整缓急处置报应有所依据不致差失稽迟有悮大事
　　一机宜官不得与本路兵官过从结纳及赴筵宴有妨行遣文字
　　乞禁止汉人与西人私相交易【熈宁二年】
　　检会累降指挥沿邉诸路经畧安抚使严切禁止汉人与西界私相交易博买非不丁宁近访闻诸路沿邉因循习俗不切禁止常有畨汉私相交易葢縁官司不遵守条贯明行赏罚是致全无畏避及无人发摘告陈近又闻西界不稔斛食倍贵大段将牛羊青盐等物裹私博斛斗入畨不惟资假盗粮兼妨沿邉及时计置收籴军储令欲再下逐路经畧安抚司依累降指挥施行
　　奏陜西保毅军利害【熈宁四年】
　　据泾州保毅军人户程奉先等状乞除放保毅军及乞免放送纳见钱事检会熈宁二年八月终据陜西沿邉四路经畧使与转运使薛向分析擘画到逐处保毅利害防详鄜延环庆两路保毅军皆是于人丁上防差寻并拨倂充义勇外泾原秦凤两路毅从初并于人户地畆上件差只有相承祖名元无正丁充役皆是临时众户依地畆合钱雇人充役每嵗典卖地土于契帖上开坐合着保毅分数随地推送及至应役之时出助钱数多不齐足经官理索即勾集典卖众户管认分摊极烦追扰寻牒两路保毅五千余人更不勾追只令合着保毅每一名共纳钱三贯文各于税簿内开坐合着分数随夏税只于本州县送纳见钱不得支移折变如遇典卖地土亦依分数于契内开坐如两税法割移其纳到保毅钱别作一项封桩如本路有修城或随军差役却将上件钱雇人充役即不得别将支用自行下此指挥后秦凤路已依准施行公私为便别无词讼惟泾原路据人户状称乞依旧充役免放纳钱寻降指挥例与减钱一贯每名只共纳钱二贯文去讫今又据程奉先等状乞免纳见钱及乞除放保毅军体量得自前保毅人员与逐州典利在轮差保毅在州占使因縁侵渔幸不一今欲令本路经畧使更切体量利害如果是本欲保毅人户纳钱不便即却令依旧充保毅非时不得勾抽在州县及诸官下占使除大段修筑城寨及随军搬运军须即得勾抽差役所有自前已纳不拆保毅钱具数封桩抵充和雇夫匠修完城壁
　　奏西夏誓诏事【熈宁四年】
　　夏国遣使通和今月二十三日中书枢密院同奉圣防令押伴説与西人除绥徳城界至欲令赵卨商量外余依从来蕃汉界至重立封堠掘壕堑封堠界壕内蕃汉任便樵牧耕种彼此更无所禁于界首择蕃汉稳便处置立和市许蕃汉交易汉收汉税畨收畨税商量上件了当即纳誓表降誓诏待之如旧
　　又
　　一兴置和市检会前年冬已令蔡延庆等各于逐路先次密切体问自来畨汉客旅博易往还之处相度置立和市须至两界首开置市场差官监辖畨汉客旅除违禁物色外令取便交相转易官中止量收汉人税钱西界自收畨客税利去年夏诸路已相度到利害相次便值西人于庆州作过遂未曾施行今欲重举旧议【此一篇即不系誓表内开説】
　　一绥徳城为未曾立定界至致去年修立堡铺频有交争欲令押伴説与西人同延州差去官分明标立定界至载在誓表所贵久逺别无交侵【此一节剏新须入誓表余依庆厯四年誓表誓诏】
　　一秦凤路甘谷城至治平寨通谓堡自来虽界至分明为未有壕堑以致累年频有西人侵入地分今令秦州徳顺军于本界内开防界壕所贵久逺别无交侵【此一节只是于界至内剏开界壕止欲令西人知勿令沿邉首领妄有占】
　　乞别定益利铃辖司画一条贯【熈寕四年】
　　臣勘防益利钤辖司以所部去朝廷逺承前体例事由便宜裁决所以上体倚寄之重亦以安服逺人之心二广虽亦遐逺权其事体轻重不侔均顺之事耳目未逺故朝廷择守比他蕃镇絶重举西南事一以委之庆厯六年臣知益州时属饥菑列郡多事贼盗兴起刑狱淹延事稍有疑例欲奏决臣勘防得益利路钤辖司多是承例酌情便宜区防寻曽牒辖下州军今后勘到合行奏聴勑防公案且先申当司以慿相度其间有别无疑虑或情轻法重可以末减情重法轻当从严防者率皆便宜决遣内有事状必难裁处方敢奏闻兼朝廷不以为非在川蜀甚以为便迩来事体与昔颇殊处置之间或多龃龉今本路提刑司累奏乞别定钤辖司画一条贯犹恐本路铃辖司今来依旧引用臣庆厯六年川蜀饥菑之时权宜公牒致监司官频有论列欲乞送刑法司依本路提刑司别定铃辖司画一条贯所贵经久遵守施行取进止
　　论用人【熈宁四年】
　　臣屡被徳音将来西事宁息更须精择守邉之臣积粟训兵为经乆之制此乃陛下恭绍祖宗之丕基慎守盈成之大法将欲跻斯民于富夀致天下于太平臣退思之不胜窃忭又思以虚薄孱拙不能上副陛下孜孜求治之意更増悚惕今所择邉臣虽未得周才及已试之效但思虑精审不轻举妄动以求徼幸苟图进身则已善矣复能训兵积粟节用爱民恩威兼着将使逺人懐附非但不敢侵侮而巳兹所谓长城巨屏致朝廷高枕无虞矣若一用轻险躁妄之人使之守邉为国生事以规身利则邉无宁谧之嵗兵无休偃之时中外扰然民不聊生矣臣谓有唐天寳建中之难可为鉴开元初明皇励精求治任姚宋为相驯致太平当时不赏邉功以妨生事及天寳之际林甫国忠作相引用匪人布在朝列时以承平既久才力富盛于是邀功之将务恢封畧以甘上心欲荡灭契丹剪除吐畨丧师者失万而言一胜敌者获一而言万宠锡之极骄矜遂増哥舒翰统西方二帅安禄山统东方三帅践更之卒俱授官名郡县之积罄为禄秩于是骄将鋭卒萃于二统邉陲势强朝廷体弱禄山一唱中原荡析元和中宰相李绛亦对宪宗云开元之末奸臣説以兴利武夫説以开邉天下劳役以至大盗窃发两都覆没宪宗又尝问侍臣建中之难朱泚盗据宫阙徳宗播迁梁汉致乱之由宰臣李吉甫对曰徳宗之初躬行节俭任崔祐甫作相动遵至道及祐甫殁继其任者或非其人忠谏不闻小人乗间邀功便巳苟媚当时以为河朔未賔宜用力取甘言先入主聴致惑是时国材不足赵賛司国计先纎细刻急括率京师商贾富民又諌官陈京献策税屋间架立法峻急人情愁怨遂致京师叛乱銮舆播迁实由轻用兵信小人剥下之谋以致危乱是二臣者皆愿宪宗追念前朝之失以为元【所论天寳建中事皆出唐书非臣附以臆説】臣今伏闻徳音以西事宁息之后慎择邉帅为经久之制实安邉息民之逺图乃驯致太平之长策天下幸甚然尚虑有邀功生事之将希时取合之臣潜为甘言上惑睿聴伏望陛下鉴前古治乱之由更加详察或付之外廷公议可否兼枢密院每进拟用人陛下累云某人好作事可用某人不肯作事不可用臣愚以为事有可作而不作诚为过矣未遇可作而作失其宜矣不可作而妄作非惟害事实害治道夫下之人不从上令而从上好上好是焉下有甚者且中人常情鲜克守经趋时希防从上所好则必勉强作为不计后之利害止图一时侥幸者众矣伏望陛下察其言观其行原其始要其终可行而行可作而作庶无后害比者臣以刘邵人物志进説未审陛下以为如何臣以邵之书主于察人物于任官择材之法有可观焉故其序云明王之宜玩宰相之宜览又曰人之质量中和最贵中和之质必平淡无味故能调成五材变化应节是以观人察质必先察其平淡而后求其聪明至于人主任材亦贵平淡若道不平淡与一才同好则一才处权众才失任夫一才处权则憸邪之人枉道附离而希进朋比之风扇矣众才失任则端方之士守分巻懐而思退忠正之路梗矣然则于任人求治之道必有所偏偏则必有所害传曰逺佞人去郑声夫佞者才智之称盖邪佞之人必有小小才智以饰身而干进其事君也务纳小忠兴小利以自効夫小忠必为大忠之贼小利必为大利之害苟人主不早辨之终必致于祸乱如圣人之于去佞其戒尤为深切书曰在知人在安民知人则哲安民则恵能哲而恵何忧乎巧言孔壬伏愿陛下贵平淡之道以用人使羣才不失其任推哲恵之心以去佞使羣邪不干于正尧舜所以致治而于变时雍者由斯道也臣备位枢近内省尸素思竭区区上禆圣政干冒旒冕伏严诛



　　潞公文集巻十九
　　钦定四库全书
　　潞公文集卷二十　　　　宋　文彦博　撰奏议
　　言青苗钱【熈宁四年】
　　臣位忝三公职当论道事有所闻深亏圣政黙而不言则上负陛下眷倚之重近日以来中外喧传以诸路散青苗钱深为不便臣比不知本末今访知其由深可惊骇不近人情有玷圣化无甚于此臣谓此事岂可不达圣聪皆云朝廷主张及诸路所差之官承禀风防威福州郡故无有敢言于朝廷者臣会见河北转运司牒闻折提举常平官约束条目云所散青苗钱每十户以上结成一保须第三等以上有物力户充甲头此乃是恐向去收纳不足勒令上户填纳又欲散与坊郭人户其钱不得过抵当家业所直价钱之半且谓之青苗钱却攴与坊郭户皆是广图利息不頋道理兹岂常平散敛之旧法朝廷救济之本意此法于乡村之民行之惟旧夏秋成熟折还斛防丝帛即谓之举放若只今纳本利见钱即谓之课钱将新抵旧迁延嵗时诸般折还未尝了足以其利债负官司不许受理今乃官自为之从古以来未尝有此岂当圣朝而行此法殊乖理道况闻乡县之民有穷迫之甚者即皆愿请钱一时聊济窘急向去必难填偿此乃下民从来常态州县既以逋欠必从散行催督追呼笞责何所不至兼闻诸路州县之民犹有积欠租税贷粮并预支防绢钱数甚多将来一并催纳何由取济所散官钱又成积欠提举之官徼兾旌赏务成功利剥下媚上何恤于人州县承风不敢申理臣恐縁此烦扰必致兴起事端所有提举官乞下本路勘验事件状特行朝典以戒非理聚敛之臣书曰商鉴不逺在夏后之世臣不敢以逺事证之且以唐开元末用宇文融杨慎矜王鉷等二十余人建中初用赵賛陈京之策百万褎敛剥下害民归怨于上当时执政议臣以奸佞结党専财利媚上方被宠信不敢指言其非惟张説陆贽苦言之不防聴纳仍遭疎斥驯致禄山泾师之乱鲜不由斯礼云与其有聚敛之臣宁有盗臣信不诬矣方今朝廷清明表里无事以天下之广财赋所入比之符以前其増有及倍者亦可谓无遗利矣若以用度稍乏自当减节冗费省罢不急之务不作无益之事济之以俭示民不奢百姓自足君孰与不足易曰节以制度不伤财不害民此之谓也夫与治同道罔不兴与乱同事罔不亡陛下视开元之末与建中之初所用宇文融杨慎矜赵賛陈京之法治之道邪乱之事邪兹固不言可知诚可为圣朝之商鉴近时以来中外臣僚上言兴利者甚众大抵希时幸进妄作者多徒自纷纭必寡成事伏愿一切罢之惟内外计臣尤须慎选州县长吏得忠厚亷良之人防阁近臣无憸邪朋党之士则不治自治太平可期陛下可以垂衣端拱而化成矣臣愚不识忌讳发于至诚昧冒以闻伏增惶惧陨越之至
　　言市易【熈宁四年】
　　臣近因赴相国寺行香见市易于御街东廊置义子数十间前后积累果实逐日差官就彼监卖分取牙利且果蓏之微锥刀是竞竭泽専利所得无几徒损大国之体只敛小民之怨遗秉滞穂寡妇何资况宻迩都亭北使所馆岂无觇国之智将为外人所轻伏乞严勅有司趣令停罢使毫末余利均及下民恵泽分沾必召和气取进止
　　又
　　臣近言市易司于御街东廊设义子差官监卖果实分取牙利损大国之体敛小民之怨乞行寝罢至今涉旬未闻施行亦不防询诘未审圣意以为何如退省僣狂伏增惶惧臣窃虑陛下以其事小故不足恤而臣愚以为所损甚大决不可为区区尽言葢由于此且京邑翼翼四方取则魏阙之下治象所观今乃官作贾区公取牙利古所谓理财正辞者岂若是之琐屑乎周官泉府敛市之不售货之滞于民用以待不时而买者各从其故价亦不如是之规利也凡衣冠之家网利于市搢绅清议众所不容岂有堂堂大国皇皇求利而不为物论所非者乎斯乃龙断之事孟轲耻之臣亦耻之复不忍聚敛小臣希进妄作侵渔贫下上玷朝廷不胜愤闷辄致屡言伏望圣慈俯垂详择若以臣言非当甘从诛责
　　言洮河【熈宁四年】
　　臣窃闻议论欲至来春进筑河州渐恢逺畧臣窃思之以为未可葢熈州初城犹未完固西畨内附尚要抚绥积粟未丰屯兵虽众未宜多事恐累成功臣以为且须增固熈城使有保民之利安存畨部弥坚向汉之心仓廪丰盈士马壮健以守则固以战则强根本既深枝叶自茂然后洮河之役可以指頋而就今欲务速臣窃深忧古人谓欲速则不达见小利则大事不成又云劳于服逺不若修近斯言可鉴在理必然夫趋时希防人之甚利犯顔违意人之甚害中人之情鲜不为利多是頋身谋而谄説岂肯为国计而危言臣所待罪之所地兼将相若括囊无言仰屋窃叹辜祖宗之奬擢负陛下之倚任是敢因事极论违众立议庶几万一有补涓毫陛下以臣为纳忠报国幸赐采择以臣为害成沮事甘俟诛夷臣无任惶恐陨越之至谨具奏闻
　　奏降事【熈宁四年】
　　李宪到臣处具説赵卨为降羌去住事有所未便者臣以朝廷务推恩信不使一物失所许其去留自便如天地之大旷然无间在于人情必当感悦书之史册固为盛事更复何疑但令帅臣分明晓谕羣羌知朝廷恩意欲去欲住各从其愿于理甚安不当改易前命若但令只询问去年正月以来捉降到西羌尤为简便为连日节假并宴未及面奏伏虑迟延先具此奏闻至六日与中书同呈文字次环庆等路皆不云未便必恐巳行前命兼河东经畧司奏捉到易浪升结愿归夏国已牒宥州去讫又云结胜却不愿归西界亦当不须强遣皆如朝廷指挥
　　言修中太一宫【熈宁四年】
　　臣伏见修建太一宫为民祈福臣闻太一天神之贵者天道贵质凡所营缮谓宜简质不务雕镂之巧不事金碧之华不重费不太劳不日成之明神安之防洁之诚内充天人之心交感神应之福其理必然臣又见累年以来禁中营造不已般运木石鸠集丁匠殆无虚日既有専切提举修内司复置都大提举内中修造司诚恐所司各以宏丽取悦上心一作未毕一作复兴新旧相形不极不已国财民力岂易支供臣伏见陛下督责水官以利农畆必思夏禹卑宫室尽力乎沟洫励精庶政勤恤民隐必思汉文罢露台思百家之产臣伏愿陛下亟勅中外应不急营造一切权罢即国用无穷民力稍寛臣又见继圣堂祖宗燕射之地今为造弩桩所运斧斤置鑪锻喧烦防凟理恐非宜诗云维桑与梓必恭敬止况祖宗之旧迹乎欲乞将置造弩桩移置他所或归之有司则重明丽正之廷加之严洁奉先思孝之地益以光显臣职在枢院主调兵匠官忝论思义当献纳区区之诚伏望采择
　　论本朝兵政【熈宁四年】
　　臣向因进对防询及防民兵利害臣与吴充即时畧具大防上对然而天威之下顷刻之间固未详悉臣退而复思自陛下临御以来焦劳庶政以兵者大事尤所垂意三四年前枢密院检録得开寳初至治平中内外兵马大数颇甚详备遂议酌中定为永额比至道前即差多方庆厯中即颇减内壮根本外防邉陲去冗留精适用损费搜补训练皆有条理又以三路隣于羌敌即有属户蕃兵弓箭手之类以至次邉州军尽置义勇缓急调发以应征防若守将处之得宜经久必无阙事兼向时诸路郡县额外増置弓箭手亦欲防虞盗贼如此纪纲臣以为深协方今之宜颇得预备之理设有未至或有废坠即当弥缝振举之可也恭惟太祖太宗之定天下也止用此兵真宗仁宗英宗之守天下也亦用此兵累圣相承而无异人厯年弥久而无异法故臣以为协当今之宜得预备之理有未至而废坠者弥缝振举之可也今陛下以睿圣之徳承祖宗隆盛之业中原之人不识兵戈者几百年厯观前古致治未有如此之安且久也故生齿繁多逾于二汉封疆广逺过于三代所谓民不改聚地不改辟施之仁政而不烦扰之则太平之效又何如焉陛下必欲舍此而别求治道以致太平更易兵制以张威武固非臣愚所及况臣备位枢府所主惟兵不能上副盛意委曲经画尸禄之责所不敢逃伏望圣慈察臣前后累上章奏聴解枢机之重柄并还将相之印绶得以散秩俾守外郡从愚臣知止之分全朝廷退人之理臣不胜大幸然臣久防天地之恩敢効犬马之报窃谓兵民犹水水能载舟亦能覆舟禁暴戢兵武之七徳不戢自焚自古所戒凡更制维御之方深愿慎之重之区区之诚庶补万一冒犯宸聴臣不任陨越惶惧之至















　　潞公文集卷二十
　　钦定四库全书
　　潞公文集卷二十一　　　宋　文彦博　撰奏议
　　论台官言西府事【熈宁五年】
　　臣等以台官上言党庇密院吏人任逺及称枢密使副与任逺相知又引姚崇只为庇一吏人罢相今已面奏臣等以材薄体轻频致御史论奏更难以冒处枢要乞便归西府杜门待罪今防圣慈特降中使传宣各令便归院供职臣等内讼实难便赴密院伏望圣慈早赐罢免臣等不任惶惧命之至
　　第二
　　臣伏防圣慈降中使促令归院供职臣与呉充等已具劄子奏乞蚤赐罢免今防再降中使传宣便令归院縁臣所被台章所言深切谓如姚崇尚从罢相即臣之望轻徳薄固难冒处机轴伏望圣明照察祗罢免臣庶几协中外之议臣无任惶惧俟命之至
　　第三
　　臣以台官奏论枢密院事与吴充等并各待罪府第所有本院印两次送纳中书逐次各令送纳囘续防差中使押印付臣收管縁臣与吴充等见待罪俟命所有枢密院印伏望圣慈令中书收管进止
　　第四
　　臣等累违圣防不即赴院然事有不可须至陈论今台官言枢密使副党庇吏人又与之相知漏泄上语此非人臣所可为况于备位二府者乎若二府大臣有此便当伏两观之诛岂可更处此位如台官诬罔自系圣断二者含糊不决苟且取容不惟四方观聴谓臣等为何人实亦上累圣徳早来文字并已囘纳乞以台官章疏付之有司明辨黒白然后正臣等违命之罪惟陛下幸察臣等无任惊惶待罪激切屏营之至取进止
　　第五
　　臣等累具奏闻见居家待罪不敢入院所有密院印及公事检会国朝会要大中祥符七年命宰臣向敏中权发遣枢密宣徽院公事时王钦若陈尧叟马知节皆罢冦准未谢故也自后若枢密皆罢即命官权掌如此例今欲乞圣慈早赐指挥取进止
　　第六
　　臣等以待罪西府奏乞送枢密院印于中书及检祥符中向敏中故事权发遣枢密院公事未防指挥适又准李舜举传宣令今日且西府发遣文字来日入见臣等以中书未肯收印实惧住滞急速文字或有悮事臣等已遵禀圣防今日且于西府发遣急速文字容臣等来日入对天顔口陈诚恳乞遂前请谨具奏闻
　　第七
　　臣等早来面陈诚恳乞遂前请伏防宣谕尽赐照察兼闻徳音已令开封府推究任逺取受及试补第充帖房事其余所言并无实迹更不施行縁臣等今来待罪本为台官枢密使副与任逺言语往还及泄漏上语只乞辨明虚实今乃闻先罢台官而臣等所乞辨明事节却未防施行于理未安欲乞圣慈尽以台官所言付开封府依公根究臣等不敢固违圣防今且在枢密院发遣急速文字伏乞早赐免罢以厌公议
　　奏西府记事【熈寜五年】
　　枢密院据将作监申状西府石记乞早赐指挥建立臣勘会自去年七月中曽面奏为西府记中有义理未安似非陛下所以优奬二府之本意乞令少加删改畧使平直则传之永久彰陛下恩礼之厚为辅臣待遇之荣即时防圣慈留下记本自后两次防宣谕令陈绎自改至今半嵗有余而绎终不奉诏刋改今来将作监再申乞又縁累奉诏防已令陈绎自改臣未敢辄便建立碑石必是陈绎坚执不移又虑圣慈重于改作则乞过今夏令将作监立伏圣防
　　论监牧事【熈宁五年】
　　臣闻国之大事在祀与戎戎事之中马政为重河南诸监所入尚少渐増地利亦可自充如此则仰给度支者不多所收马课亦不少大率草马二万嵗收六骒为驹一万二千三嵗之中若失其半犹得六千疋驽良相参疋直十五千是嵗获九万贯此就小计之所得不少矣今若取一时浮浅之议则废之甚易他时却欲复祖宗之制则兴之甚难坊监廏库棚庌井泉官廨营房七八十年经营成就若废罢之后荡然一空却欲复之功费愈大如向时废罢茶法自后议欲复故而园户雕残塲屋破壊言者虽众竟不能复必若采废置之言即乞委详练故典素知马政臣僚博求利害而审处之利百则变乃无后悔臣縂领国马于今八年虽未及蕃息而颇究利害伏望圣慈裁察付外施行伏勅防
　　东平监天僖年曾废未几复置枉有费劳葢东平监地美且广大名两监遇水旱却寄牧东平棚庌甚寛冠絶诸监今闻首议废东平监东平既废即大名两监必难以存乞慎其始兼近覩蔡天申奏乞减河南牧地召人租佃亦乞只令河南牧使相度寛剰之田召人租佃牧课自赡免从度支供给
　　又贴黄
　　必若赋田与民俾出租利主事建言者务欲成就劳绩先以赏罚驱之不问地之肥瘠民之愿否悉使召佃出租时下便得酧奬不数年间租佃之户或退或逃或以灾伤为名嵗嵗巳閤如嘉祐中并代路散租收地事可验覆今来均租之官须满三年而课入如额者方得行赏即赏不滥矣
　　又贴黄
　　葢近时言事者率务更张各有趋向不虑后害后虽有害或文过饰诈或依倚营捄责亦勿及伏乞睿明照察
　　对圣问
　　臣昨因登对圣问为故王尭臣之子同老进状陈述其父至和三年为参知政事日与仁宗前曾与臣等乞立英宗皇帝为嗣谓臣必知其详臣即时畧记忆当时大概上奏续圣防令臣作一文字述当时事实进呈者臣记至和三年正月六日仁庙服药罢朝两月余是时以根本未立中外人情未安四月初仁宗圣体康宁始复御殿中书辅臣愿念正二月中禁中侍药忧虑百端尧臣乃与臣及刘沆富弼切议曰方今朝廷根本不可不早定以安人心时亦不暇与枢密院同谋亦不敢显言臣以尧臣久居禁近多知朝廷事因谓之曰必得贤嗣以厌人心尧臣曰岂不知养育于宫中者耶臣应之曰久在外任殊未悉宗室间事所谓育于宫中者外亦传之甚着而贤得非以实为名者兼臣不敢显言以指书于案尧臣复以指书案作阙下贯字臣等各言无易此矣至上前复奏得请此大事不可如常例退殿庐令堂吏书圣防刘沆曰沆欲袖纸笔于上前亲书翼日于垂拱殿呈进一两件常程文字臣等四人共奏春中仁庙服药时事中外人情非常忧恐葢为储副未立乃引西汉故事人主初即位建储今当以时立嗣以固根本臣等既叨辅相之重当任社稷之大计也乞赐开纳时仁宗渊黙寡言而欣然嘉奬曰知卿等尽忠然大事朕更熟思之臣等恐迁延不决乃再三论奏曰知臣莫若君知子莫若父料此重事陛下必素垂意兼常选贤者育于宫中计无易此【臣等不敢斥名欲仁宗自言之】仁宗虽渊黙而首肯之臣等拜贺且谢乞明谕圣防尭臣之语尤激切仁宗曰既是大事未可轻出翌日当尽议时五月恐圣体热仁宗初康复旰不便内侍尽前臣等且退是日晚臣等再聚议为翌日必得防且谓尭臣久居禁林敏于文诏请尧臣密作诏意欲进呈施行尧臣然之云归第乃密草诏意然未及示臣等曰此诏意尭臣不敢示人既登对复申前请如昨日之语时臣在御榻之左弼次之沆在右尧臣次之尧臣越次而奏曰愿陛下早定此议付外施行仁宗曰朕意既已定矣卿等无忧臣等既得此意防谓无疑矣时亦旰遂退是年八月臣等因枢密院阙官议于上前乞召韩琦充枢密使葢以琦忠义必能当重事仁宗可之自后继有议论未几臣得请判河南尭臣寻卒搢绅间多知其忠于国计臣所记忆当日之事大概如此今防圣问令臣条列之犹恐遗忘谨具进呈











　　潞公文集卷二十一
　　钦定四库全书
　　潞公文集巻二十二　　　宋　文彦博　撰奏议
</div>
    <div class="pagination">
<a href="潞公文集_page12.html">上一页</a><span>...</span><a href="潞公文集_page8.html">8</a><a href="潞公文集_page9.html">9</a><a href="潞公文集_page10.html">10</a><a href="潞公文集_page11.html">11</a><a href="潞公文集_page12.html">12</a><span class="current-page">13</span><a href="潞公文集_page14.html">14</a><a href="潞公文集_page15.html">15</a><a href="潞公文集_page16.html">16</a><a href="潞公文集_page17.html">17</a><a href="潞公文集_page18.html">18</a><span>...</span><a href="潞公文集_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
