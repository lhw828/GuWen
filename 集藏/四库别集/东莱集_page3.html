<!DOCTYPE html>
<html>
<head>
    <meta charset="UTF-8">
    <title>东莱集 - 第 3 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东莱集 - 第 3 页/共 37 页</h1>
    <div class="content">　　而拙【阙】　　　　　乆负于家传【阙】　偶逃于官谤长江右【阙】　　附城朌竹使以承流已过斗升之量欵枫宸而【阙】　幸瞻咫尺之顔此盖伏遇皇帝陛下濬哲文明刚健中正下天上施酌民瘼以广求小纪大纲收主威而总揽邈在河山之外皆如防陛之前臣敢不遵奉章程慰安黎庶惇行教化渐消珥笔之风恪守部封少効挈缾之智
　　代舅曾史君知广德军谢表
　　厉精之朝严于置守坦明之训饬以临民佩天语以在涂参土风而问俗【中谢】窃以大江之右一障甚微行阙之旁九畿莫近地轻而责重赋寡而费多指日待粮皆尺籍伍符之旧无时致餽当大车驷马之冲纷罢遣之相仍凛支持之不暇谁与领此厥惟艰哉如臣者受性颛蒙降材谫薄东西随牒饱邮传之风霜旦暮坐曹老簿书之嵗月岂期末路骤试小邦兹盖伏遇皇帝陛下齐圣广渊刚健中正轮运辐集合华夏以来王纲举网疎总方维而受职矧在封圻之内实同防陛之前臣敢不遵奉诏条慰安闾里挈瓶假器誓殚守邑之勤毁瓦画墁少答食功之义
　　代仓部知吉州谢表
　　竢罪仓曹无裨邦计分忧江国尚玷藩条丁宁临遣之荣怵惕拊摩之责庀官甫始拊已载兢【中谢】维是庐陵介于楚甸土膏而人瘠物伙而俗贫万室连甍剽夺时鸣于桴皷千艘衔尾转输日困于舳舻匪时通材畴荷隆委如臣者赋资谫薄涉世阔踈两郡民编蔑矣慰安之效二年省掾居然尸素之惭亟求襆被之行复与剖符之寄力绵识眊责重事丛惟仰恃于乾坤或俯资于尘露兹盖伏遇皇帝陛下配天立极继圣御图恢举闳模网在纲而不紊操持大柄臂使指而必从虽逺在于江湖犹近临于轩陛臣敢不布宣诏令怀辑里闾急効近功忍自谋于宠利深根固本誓勉尽于拙诚
　　为张严州作谢免丁钱表
　　奏牍既升方虞闻罢免符亟下稍示复除曷贱悃之遽伸本至仁之易感【中谢】惟严为郡介国之隅呻叹讴吟宜朝传而暮达抚摩涵养当月裕而嵗丰孰知凋瘵之余尚困赋租之重畴先民瘼最甚丁徭自古邦家惟欲编氓之繁阜于今闾里反忧孙子之众多皇明岂忍于遐遗下吏未闻于控告而臣过以谫薄【阙】　顾忧鸿鴈
　　于飞亲见【阙】　　　　　　　　　恳恳之诚曾谓琐【阙】　蒙开可此盖伏遇皇帝陛下监观邦本恢养治原制赋欲均期复大禹九州之正施仁有渐姑从文王四者之先雨露旁流槁干胥浃臣敬撢厚泽下逮穷民观其拜赐之时犹有乞怜之意既勤深恤得少愒于今年终觊大恩俾尽夷于旁郡
　　为虞丞相作辞册宝进封增邑表
　　至德要道焕丕册于贲文厚赏薄功下昕廷之涣汗忱辞既贡渊听尚髙【中谢】窃以尊亲者礼之隆养志者孝之实虽百王之未举用以扬名必万物之咸和始为锡类将增光于鸿业当诿属于近司如臣之愚受责宜最所忧吁咈督熈载之庶尤敢意宠嘉録相【阙】之微效矧命秩建邦之异数非醻劳懋赏之常科伏望皇帝陛下稽用邦彞惠绥人欲谓奉承慈极不专典章容物之间则期望弼臣岂止賔賛摈承之末亟收还于前诏以饬厉于后勲再用控诚迄期得请
　　为梁参政作辞册宝转官表二首
　　奏牍升闻娄干聪听诏函宠答尚閟俞音辄忘难犯之威敢述终辞之义【中谢】伏念臣志虽许国材不逮人髙位难居乆弗胜于指顾厚恩未报姑少缓于乞身若繇庆典之成重拜明纶之渥既躐崇秩复荒大邦则异时避宠之言皆为虚语平日恶盈之戒自负初心茍必强之受而纳之贪孰若听其辞而全其守伏望皇帝陛下俯矜恳款深体精诚察其累疏之陈非敢片词之饰九关霄汉傥吁告之莫通一舸江湖将归休之继请显册昭融光于二典需章恳款閟以九关不胜坠谷之忧嗣上循墙之请【中谢】伏念臣起繇踈贱滥与几微肆惟竣事于明禋并奏鸿名于慈极职是讨论之重独出鼎司凛然绘画之难莫穷坤载敢图诏綍槩陟官联歴考前闻邈无近比欲展终辞之微志敢循再渎之常科崇听益髙奏封复却虽隆威之难犯觊拙守之获伸伏望皇帝陛下鉴厥忱诚体其控诉厉弼谐之防耻用振四维改庆赐于英材以全三乐曲收成命少穆师言
　　为虞丞相作辞郊恩表
　　泰畤均厘泽覃无外路朝敷命宠及罔功不胜坠谷之忧敬致循墙之请【中谢】窃以大臣之义固非饰小【阙】以为防国典之常亦难徇一夫而违众既郊而赉于古有稽敢为喋喋之忱辞将贡惓惓之愚虑为臣不易当翼厥后以思艰惟天无亲实监有邦之敬德傥自安于居宠斯大戾于协恭伏望皇帝陛下寅畏以答天休隆寛以从人欲与其尽循故事为邦家焜燿之光孰若少抑近司示君臣兢惧之实庶或上助持盈之治岂徒私逃招损之危
　　为梁参政作辞郊恩表
　　天命匪解载储滋至之休地道无成弥惧大来之福敢辞娄渎尚冀终从【中谢】伏念臣乆以琐材辱于宰枋内积食浮之愧岂独危身仰思覆餗之忧将难报国于昭明祀克相盛时颙若显承皆羣工之祗肃穆然昭假本上圣之寅恭顾慙老臣曾何报効廼飏涣汗之号廼增汤沐之封诚悃虽殚俞音尚閟伏望皇帝陛下俯矜拙守博采师言纾其负乘之惭裁此告廷之渥虽多邑不惜固仲尼爱繁缨之心然足欲故亡亦晏婴辞邶殿之义
　　为宰臣作端诚殿贺南郊礼成笏记
　　【阙】事泰坛扬八銮而返轸受厘皇邸旅万玉以充庭伏惟皇帝陛下对越穆清肃将纯嘏本以宸心之【阙】登兹熈事之成陈安止谟念几康而昭受进敬之戒监陟降于显思
　　为芮直讲作庆王辞增邑表
　　有命自天被宠灵之特异无【阙】　　　　　以【阙】多义
　　所当辞言非敢饰【中谢阙】　　　　　　　　自量进依日月之光但私【阙】　　　诗书之【阙】　　见闻常忧居养之移易忽骄盈之戒陛下慈【阙】　　　宠数弥加微横草之効而增邑赋进国封蔑【阙】　之称而兼节镇备藩翰是皆厉世摩钝之具以待【阙】　顾于扬庭孚号之时猥及微陋思盛世岂无父职【阙】寒士而边外必有服劳于下僚与其专于戚【阙】　　均之臣庶筹量至熟恳请实宜伏望皇帝陛下鉴从欲之仁俾安愚分察由衷之义姑寝误恩茍私意之不行则众心之自服为芮直讲作庆王生皇孙锡名谢太上皇帝表
　　列第环宫方极奉承之乐周庐设卫载延似续之荣舄奕观瞻凌兢佩戴【中谢】窃以东平诸子印犹限于能趋鲁国五名类仅称于同物畴若覃厖恩于襁褓矧惟锡美称于冕旒此盖伏遇太上皇帝陛下髙视穆清游心昭旷巍巍荡荡共瞻太极之尊继继承承爰笃曾孙之庆愿弼成于幼学用克对于鸿私
　　为芮直讲作庆王生皇孙锡名谢太上皇后牋
　　温凊承顔慈极夙承于椒屋焜煌发命光风初转于兰芽吉语甫传微躬载惕【中谢】窃以元气两仪之运资始资生天枝四叶之祥以嗣以续庆流繁衍爵及携持此盖伏遇太上皇后殿下德冠河洲化孚宫阃周邦胥喜惠既笃于曾孙晋锡用蕃福本承于王母愿益开于防昧庶仰答于坤元
　　为梁参政作乞解罢政事表二首
　　恳款娄闻危衷已竭睠存虽渥鄙守难移尽布精微仰祈原省伏念臣起于韦布职是机衡进则有未报之上恩岂容茍去退则有难酬之重责安敢自私使其筋骸粗可鞭防或以识虑短浅而逢尤悔或以举措乖谬而干谴呵亦既冒居皆不敢惜今乃足疴重膇目视茫洋盖表着之所共瞻而冕旒之所亲见如州县官曹之末若簿书期防之间小有罢癃随即汰斥而块然衰疾据此崇严略贵而问卑置近而治逺恐凡被谴之士皆且指臣为辞虽欲示恩乃妨责实伏望皇帝陛下曲留聪听俯鉴忱诚念臣所陈者系国体之重轻察臣所求者匪身谋之安佚特捐祠廪俾解政涂则臣当收召精神袚除疴疹已誓异时之糜殒不惜捐躯用明今日之逡巡本非避事
　　诚悃升闻所期得请温言赐却未即报俞进忘难犯之威仰吁盖髙之听伏念臣气昏质弱材薄虑疏闻国论之几微坐弥三载问政涂之诿寄何补一毫冲愧相乘疾疹交作眊然瞻视于文牍而已艰惫矣步趋虽防朝而犹惮涉冬浸剧与日俱增引大体而【阙】逺猷素非所及効小勤而躬细务今又不能若复自安可谓无耻洊归诚而控愬觊从欲以闵怜公其尸旷之诛岂容善罢私以奉承之旧尚许免归怵迫之诚单竭于此伏望皇帝陛下至明烛隠大度包荒若爱其去而积其愆必难覆防惟遂其诚而解其责乃尽始终赋以真祠还之故里则臣忧危既释卫养可专假其休愒之期少加砭剂付以烦劳之事敢惮驱驰
　　为汪尚书作知平江府谢表
　　隆委难胜期于颠踣鸿私曲被遗以便安分书殿之荣光借侯藩之壮观度越常典昭明异恩【中谢】伏念臣际防两朝推【阙】三纪爵乆逾于始愿学浸【阙】于【阙】　越从蜀道之归亟冠禁涂之邃经惟词禁史【阙】　衡持凌瘁之孤身萃髙华之极选志凋气馁日惭【阙】守之隳责厚忧深居有简书之畏眚灾狎至疾疹相乘蕲外假于郡章觊逺收于朝迹睠兹茂苑近在脩门置身未外于函关顾影忍违于文陛此盖伏遇皇帝陛下圣神立极中正体干宇万物以兼容陶成罔间品羣材而并用陟降无私眇然簮履之微假以盖帷之施臣敢不播敷诏令怀辑里闾增主之明废任莫追于前悔务民之义疚心尚补于夙愆
　　为韩尚书作知建宁府谢表
　　辅郡罔功方吁天而沥恳潜藩非据乃易地以防恩优假至深凌兢曷已【中谢】伏念臣奋繇平进亲受异知参言语侍从之流遭逢厚甚责献纳论思之効称塞缺然假宠清厢分忧近甸拊摩无术幸及于食新全度有加讫防于念旧惟建溪之作屏实代邸之啓封属此丐闲眷焉改畀官游未逺驱驰尚记于壮时民力已殚凋瘵顿殊于前日姑勉图于综理恐终负于使令此盖伏遇皇帝陛下明烛万微惠绥羣献本末轻重咸归统御之中小大短长不出范围之外顾如衰钝亦获便安臣敢不上体曲成益思尽瘁土风里俗虽粗识其二三王泽国章曷布宣于万一
　　礼部代宰臣以下进三祖下第六世仙源类谱仁宗皇帝玉牒毕贺表
　　天发庆源衍皇支而有永国严大典章烈祖于无疆令日载蠲上仪交举【中贺】窃以建邦啓土胄本出于神明扶世导民德实参于化育厚裔苗之凭藉培运厯之灵长炎宋肇兴上通元造昭陵在御专以至仁垂光覃被于云来流泽涵濡于亿兆厥开真主并辑旷文谱增属籍之华牒冠史臣之录发挥昌緖见大宗小宗之蕃申载宏纲示特书屡书之重源流综贯典册崇成繇宣祖以来咸星罗于霄极若明道而后实日靖于鸿图振振信厚之风皥皥泰和之治银潢滉漾玉版閟严千八百国之封先乎异姓五三六经之籍展也同符懿铄厖洪函生闿怿恭惟皇帝陛下隆恩睦族骏惠绍基帝系緜延监枝叶本根之辅皇猷浑灏思规模榘矱之遵式是丕彞对于华旦臣等参联庭寀亲覩邦祺圣统聿传陋栁芳永泰之谱休声逺继赓石介庆厯之诗
　　代宰臣以下进三祖下第六世仙源类谱毕贺太上皇帝表
　　清都绛阙固髙视于羣生宝系璿源实仰资于太极告成典册垂裕仍云【中贺】窃以颢穹生民濬发皇宗之盛丕天大律于昭帝系之严显允熈朝肇开圣统德隆泽厚命既仆于万年胄逺族蕃谱方登于六世戚踈区别昭穆派分虽国论民言不至斋心服形之地然宗盟家政犹关问安视膳之时爰练日以从咸望云而鼇抃驩腾需牍庆集丛霄恭惟太上皇帝陛下渊静化元希夷物始大纲授舜既荡荡以无名九族睦尧本亲亲而有叙光宅穆清之邃具膺蕃衍之祥臣等幸际休辰与观盛事中兴功业斯干咏辑于弟兄百世本支陈锡永观于孙子
　　代宰臣以下贺车驾幸袐书省表
　　东观书林乆徯汉仪之覩西昆防府载瞻周驭之临嗣三纪之闳模轶百王之盛节【中贺】窃以斯文崇替与世降升自我祖宗严载籍萃藏之地于时典册【阙】乘舆游幸之书从容箴诲之求广大畯良之聚炎图再造华省一新爰亲御于右文用仰绳于前武【阙】　善继太极丕承乙夜牍陈念初载网罗之不易昕朝班入思中兴储养之有原乃临三馆髦彦之躔乃展列圣图书之奥帝晖下瞩光荣河温洛之藏天藻昭垂跨过沛横汾之咏湛露示醇醲之惠承云宣纯绎之音一日万几曾靡斋居之暇九流七略独烦清跸之留盖以恢稽古尚德之风夫岂为饰治乐成之举声明布濩庆泽汪洋恭惟皇帝陛下秩叙邦经裁成王度多闻将求建事既惠顾于简编大烹所以养贤复均朌于肴醳士心兴起雅道流行臣等服在具僚身逢昌防第从臣之颂敢扬厉于鸿休近天子之光请具宣于德意
　　代宰臣以下谢赐冬衣表
　　观天四序敛一嵗而成冬稽国九经与羣臣而同体趣颁商笥下逮周行【中谢】恭惟皇帝陛下丕冒羣工诞敷洪施当未明求衣之际穆若有怀顾大寒索裘之时凄其将至乃申旧典以示深仁臣等覆被君恩糜捐邦赋仰思报上倾星辰拱北之心俯念裕民斥杼柚大东之咏
　　代宰臣以下冬至贺表
　　七政上齐恊玑衡于景至九仪下辨旅圭璧于阳生休气函防祲容饬备【中贺】恭惟皇帝陛下道原皇极化浃泰和天地之心玩羲爻而来复日月所照观周正而徧颁同轨同文时万时亿臣等迹污班【阙】　睽陛亷南面而朝羣臣虽亚嵗彞章之旧北乡而寿慈极实熈朝庆典之新
　　代宰臣以下冬至贺太上皇帝表
　　羲驭迎长厯既传于大舜鲁台书瑞云咸望于帝尧凡厥含生胥为善颂【中贺】恭惟太上皇帝陛下妙参三极髙蹈百王游物之初坐毓滋萌之彚御气之辨黙符亨长之阳顺履休辰备膺纯嘏臣等俯偕羣品仰跂太清本本元元起数载推于一复父父子子并明永恊于两离
　　代宰臣以下贺雪表
　　皇极之主畴既叙于时寒丰年之冬兆先占于积雪缤纷六羃贲冒九围【中贺】恭惟皇帝陛下绥静嘉师财成元化严凝西北敛义气以方升疆理南东瞻同云之已合瑞呈禹甸喜溢尧衢臣等幸际昌辰欣逢休应授简而居客右虽惭梁苑之辞为乐而与民同请上齐宫之对
　　代宰臣以下贺太上皇帝雪表
　　蠖濩蜵蜎穆若清都之邃聫翩飞洒暠然丰嵗之祥璀璨宸居昭融休气【中贺】恭惟太上皇帝陛下黙调玉烛髙眡珍台成性存存虽【阙】观于虚白为众父父未庸释于黎黔顾圭璧之错陈睠仓箱而载怿臣邈居下土絶跂寥天游藐姑之山既瞻冰雪占曾孙之稼豫庆茨梁
　　代宰臣以下谢赐喜雪宴表
　　同云雨雪南山已咏于丰年湛露晞阳北阙载开于华宴光生觞豆泽浃簪裙【中谢】恭惟皇帝陛下昭受天休鉴观民阜醴泉甘露靡容太史之书防酒嘉肴独侈农夫之庆凡陪镐饮咸识尧心臣等滥列垂绅喜均侧弁一之日二之日既沐洪恩千斯仓万斯箱行观嗣嵗代宰臣以下防庆节祝圣道塲开啓疏
　　受命降康本乾坤之纯佑祝厘归福亦臣子之精诚前占出震之期敬致后天之祝皇帝陛下伏愿具膺三乐诞保九围合岱嵩衡华之髙登崇寿纪接虞夏商周之统光大皇图
　　满散疏
　　中兴初建于一元是基景命阳月肇先于三统厥啓昌期天示休符人归美报皇帝陛下伏愿膺图有【阙】御歴无疆垂尧舜之衣裳永承慈极复文武之境土坐集骏功
　　进功德疏二首
　　奉玉巵于十月适当诞圣之辰上金镜于千秋共罄爱君之志袭邦家之休懿极海宇之颂祈皇帝陛下伏愿翕辟储祥穆清凝命泰元授防宣昭亿载之符无逸献跨轶三宗之寿
　　七政璿玑占瑞肇开于汉朔千秋金鉴献规思辑于唐臣率时同宇之诚迓续后天之筭皇帝陛下伏愿仰承帝则俯畏民碞御无逸之篇极严恭而得寿对不违之命本圣敬以滋休
　　进所编文海赐银绢谢表
　　右臣今月四日承中使李裕文宣谕圣防以臣所编文海精当赐银绢三百疋两者奏篇无取锡命有加既叨中袐清切之除复拜内府便蕃之锡人微恩厚感极涕零兹盖伏遇皇帝陛下圣学髙明皇猷渊懿粲然众作思采摭以无遗蕞尔小臣惧讨论之不称已逃罪戾仍被眷私抱椠怀鈆曷副右文之意赐金增秩徒惭稽古之荣臣无任










　　东莱集卷二
　　钦定四库全书
　　东莱集卷三　　　　　　宋　吕祖谦　撰奏状劄子
　　为张严州作乞免丁钱奏状
　　右臣昨者恭奉圣防差权发遣严州军州事内窃省循以未信之学遽当民社深惧识眊力浅疎阔舛缪仰负皇帝陛下责成共理之意敬陈悃愊恳辞弗俞黾勉遵承惶灼无地爰自就道徧访本州利病往来者皆言严之为郡地瘠人贫丁盐钱绢额数繁重民不聊生此赋不除永无息肩之日臣瞻望威顔之始冒昧控诉天慈悯恻许令到任条具以闻仰见陛下至仁博临勤恤民隐虽古先圣王之用心不是过也臣自到任延问耆老谘诹僚吏参稽案籍始知本州丁盐钱绢为民大害向来所闻百不一二谨条具本末上干天听臣照对本州丁盐钱绢之起据父老称自承平时每一丁官支给盐一防计五斤每一斤计钱三十一文二分省共计钱一百五十六文省却纳绢一丈二尺八寸数内一半系本色绢一半系折纳见钱是时绢每一匹直钱一贯文省每丁计纳绢六尺四寸计价钱一百六十文省又折帛见钱一百六十文省两项通计三百二十文省将官中所给盐斤价钱百五十六文省比折外每丁实陪贴纳钱百六十四文省所纳不多公私两便未见其害后来蔡京改变盐法令大商入纳买钞支给袋盐货卖从此官司更不支给丁盐徒令纳绢盐给既停绢价复长浸久浸增目今绢一匹估计折纳七贯文省民力殚竭职此之由臣请为陛下详言之两浙东西路共管十五州军户口物力无若本州之贫丁盐钱税亦无若本州之重本州地形阻隘絶少旷土山居其八田居其二涧曲岭隈浅畦狭陇苗稼疎薄殆如牛毛细民﨑岖力耕劳瘁虽遇丰稔犹不足食惟恃商旅般贩斗斛为命旬日不雨溪流已涸客船断絶米价腾踊大小嗷嗷便同凶年每岁合六县所纳苗米除折纳糯米外粳米止管八千七百五十一硕犹不及湖秀冨民一户所收之数所有官兵米粮逐年婺州应副一万五千硕补助支遣尚阙一万三千一十硕其为困乏不言可见重以坊郭乡村边溪去处每经巨浸垣墙頽仆庐舍倾摧资用散失生计萧然若遇防盗整葺未全复遭漂荡民素穷乏又加此厄虽使止存两税犹惧输纳不前今乃经赋之外每丁使之重纳丁钱盐绢一丈二尺八寸其双丁以上折科每匹计钱七贯文省凋瘵之民其何以堪且以两浙诸郡论之平江府秀婺衢等四州自蠲免丁钱明州每丁止纳钱六十文足惟湖州丁盐钱绢在两浙最号为重其乌程归安长兴安吉德清五县三丁共纳绢一匹本州三丁共纳绢三丈八尺四寸比乌程等五县每三丁共少一尺六寸一丁止少五寸三分三厘相去不逺其武康一县每四丁共纳绢一匹则反轻于本州截长补短本州丁盐钱绢较之湖州犹自颇重至于他郡重轻相絶可以类推本州民力在两浙十五军州之下而赋敛反在十五军州之上以至贫之民纳至重之赋人情物理恐不应尔臣谨按本州丁籍建德县第一等至第四等户计一千八百四十九丁第五等有产税戸计一万七千八百九十八丁无产税户计三千八百二十二丁遂安县第一等至第四等户计二千三百三十七丁第五等有产税戸计八千九百六十四丁无产税戸计一万八百八十六丁寿昌县第一等至第四等戸计九百七十七丁第五等有产税戸计七千六百二十九丁无产税户计四千二百一十八丁分水县第一等至第四等戸计五百六丁第五等有产税戸计一万三千七百五丁无产税戸计九百七十八丁淳安县第一等至第四等戸计三千六百五十丁第五等有产税戸计八千三百三丁无产税戸计一万八千二百七十四丁桐庐县第一等至第四等戸计一千三百九十九丁第五等有产税戸计一万五千四百八十丁无产税戸计二千一十八丁通计六县第一等至第四等戸止有一万七百一十八丁其第五等有产税戸共管七万一千四百七十九丁虽名为有产大率所纳不过尺寸分厘升合抄勺虽有若无不能自给其无产税户共管四万一百九十丁并无寸土尺椽饥寒转徙朝不谋夕本州统管一十二万二千三百九十三丁而第五等有产税户无产税户共管一十一万一千六百七十五丁是十分之中九分以上尫瘠困迫无所从出从前官吏明知其害迫于上司督责之严汗顔落笔蹙頞用刑笞棰缧系殆无虚日愁叹之声闾里相接彊悍者穷塞无聊散为攘窃四方遂指严州为多盗之区非犷俗独钟于此土盖丁钱偏重于他邦原其情状实可怜悯臣体访得深山穷谷至有年三十余顔状老苍不敢裹头县吏恐丁数亏折时复搜括相验纠令输纳谓之貎丁民间既无避免之路生子往往不举规脱丁口一岁之间婴孺夭阏不知其几小民虽愚岂无父子之爱徒以阨于重赋忍灭天性亲相贼杀伤动和气悖逆人理莫斯为甚臣闻之不觉涕下窃自惟念本州实光尧寿圣太上皇帝基命之地陪辅行都最为密迩皇帝陛下方以不忍人之心行不忍人之政岂容辇毂百里之间斯民颠顿愁悴父子不能相保意者未有以实上闻者臣职在拊摩尚复便文自营不言死有余罪用敢竭诚悉意上彻旒扆臣恭覩绍兴十四年十月二十二日勅三省同奉圣防永道郴州桂阳监及衡州茶陵县民户于二税之外尚循马氏旧法添纳丁身钱绢米麦流弊未除朕甚悯之可将逐州县丁身钱绢米麦并与除放臣窃惟永道郴桂阳监茶陵四郡一县邈在湖广太上皇帝明见万里之外不遗逺方捐赋予民本州幸在阙门之侧反不得如遐方荒裔沾濡德泽臣窃痛之欲望圣慈特降睿防将严州丁盐钱绢依永道郴州桂阳监衡州茶陵县及衢婺秀州平江府例尽行蠲除使一方仰父俯子吏不至门复有生民之乐不然乞如明州例每丁纳钱六十文足又若以国用未裕则乞蠲免一半粗寛民力亦为厚幸然终不若沛然尽蠲为渗漉无穷之泽也臣诚过虑恐议者或谓蠲免严州恐诸郡援例申请必致有亏经费臣窃谓圣人之治俾万邦惟正之供丁盐钱绢出于一切本非常赋陛下约已节用凡以为民异时帑藏充溢蠲免之令固将次第而举今虽调度尚虚犹当先其尤急者用示省赋之渐以地则莫如本州之近以民则莫如本州之困以害则莫如本州之重先后之序宜自本州始况太上皇帝潜龙旧镇亦非诸州遽敢援例惟愿睿断不疑俯赐开允俾一邦亟解倒垂之急臣言语短拙不能尽冩困迫之状惟与合郡吏民澡心涤虑延颈跂足以俟鸿厐之施冒犯天威臣无任战栗悚惧谨録奏闻伏候勅防谨奏
　　乾道六年轮对劄子二首
　　臣闻自古进言于君者必以责难为恭盖晏安之适声色之娱瓌丽之玩畋游之佚实为治之大蠧其乐难舍其惑难移忠臣义士乃冒万死而欲夺其君之所嗜此自古及今所共谓之责难也恭惟陛下厉大有为之志宵衣旰食求治之外百无所嗜皇皇汲汲蚤夜劳瘁有非寒士之所能堪者凡昔人之所责皆非陛下之所难矣臣敢为天下贺前古之君亦知圣道之可尊特以耳目之欲切于身而不能去故因陋就简甘为凡主今陛下不待箴谏此累自除恢明圣道无若此时之易章句陋生乃徒诵诂训迂缓拘挛自取厌薄不知内省反归咎陛下之不用儒臣以为尚幸陛下不用之耳傥陛下误信而轻用之真责治效于是曹緜嵗歴月必无所成陛下遂谓儒术止此圣人之道永无复施之日矣臣敢为儒学贺夫不为俗学所汨者必能求实学不为腐儒之所者必能用真儒圣道之兴指日可俟臣所私忧过计者独恐希进之人不足测知圣意之蕴妄意揣摩觝排儒学谓智力足以控制海宇不必道德权利足以奔走羣众不必诚信材能足以兴起事功不必经术臣不复举陈言腐语姑以目前事言之陛下临御九年于兹阅天下之故察羣臣之情亦熟矣边隅小警公卿错愕而顾私将士迁延而却步涣散解弛不相系属果智力所能控制耶髙爵重禄一得所欲畏缩求全惟欲脱去无复始来之慷慨果权利之所能奔走耶异时奸囘诋欺败事堕功之徒追数其过果皆不才不能者耶智力有时而不能运权利有时而不可驱材能有时而不足恃臣所以拳拳愿陛下深求于三者之外而留意于圣学也陛下所当留意者夫岂鈆椠传注之间哉宅心制事祗畏兢业顺帝之则是圣学也亲贤逺佞陟降废置好恶不偏是圣学也规模审定图始虑终不躁不挠是圣学也陛下诚留意此学日就月将缉熈光明实理所在陛下当自知之而自信之矣本原既得万事有统若网在纲若农有畔非若乍作乍辍漫无操约者之为也惟陛下裁择其中取进止
　　臣仰惟陛下神武英睿恢建大义将以明天经而脩人纪凡偷墯茍安沮计害成者皇明下烛举无所逃在位在服将皆顺上所向各坚乃心以趋事赴功王业之隆可拱而待臣窃以谓沮计害成者陛下既已知所恶将顺奉承者陛下亦当知所察恢复大事也规摹当定方畧当审始终本末当具举缓急难易当豫谋古之君臣如句践种蠡如髙祖良平相与共图大计反覆筹画至于今可考曷尝敢易为之哉今委靡者既不足言将顺奉承者多为赞美称诵之辞既未尝献疑复无所论难夫一郡一邑之事尚疑者半难者半参合审订然后至于无悔况天下大计果无可疑而无可难耶臣所以愿陛下深察之也大抵欲实任此事必不轻受此责盖成败利钝其责将皆归于一身故先尽其所疑极其所难再三商搉胷中了然无惑然后敢以身任之虽死不惮彼随声响和无所疑难者岂所见真如是之同哉特欲媮取一时之快以钓爵秩势迫事急又为他说自解而去独遗陛下以忧劳初非实有徇国捐躯之志也陛下方广揽豪杰共集事功政患协心者之不多臣岂劝陛下尽疑其迎合而轻弃之哉唯愿陛下精加考察使之确指经画之实以何事为先以何事为次意外之祸若之何而应未至之患若之何而防周密详审一无所遗始加采用则尝试侥幸之说不敢复陈于前矣然后与一二大臣合羣防定成筭次第行之无愆其素大义之不伸大业之未复臣弗信也唯陛下留神取进止
　　淳熈四年轮对劄子二首
　　臣窃惟皇帝陛下临御以来惟绍复大业是志惟计安防内是图前代帝王聪明勤俭仅得陛下万分之一者莫不随世而就功业未有如陛下汲汲望治十有六年而焦劳未解者也意者殆羣臣不足以佐下风欤陛下自履尊极政令屡有所更革人材屡有所易置矣方其未更也方其未易也羣臣有能先事建白以起发圣意者乎其所以敝未极而变患未甚而消者独赖陛下生知天纵随即觉悟而已故举偏救弊维持至于今日者实由陛下圣明独运而非羣臣之助也然志勤道逺迁延至于今日者亦由陛下圣躬独劳而无羣臣之助也陛下初岂乐于独劳哉良以羣臣不能仰助如前所陈加之摠揽既久图事揆防者多不如陛下之精审议法定令者多不如陛下之明习甚则私意小智又多不逃陛下之识察陛下遂谓天下之事既知之矣天下之人既见之矣所以慨然益坚独运万机之意也夫独运万机之说其名甚美其实则不可不察焉臣请序而言之人主一心实治乱安危之所从出所患者夺于多欲则其心昏蔽而不能宰制万事今陛下于声色于游畋澹然无一毫之欲惟其有意于独运万机故琐微繁细悉经省览酬酢区画日不暇给而天下大计或有所遗治效不进反与多欲者同岂不甚可惜乎此独运万机之说不可不察也厥今敌势陆梁而国雠未雪民力殚尽而邦本未宁法度具存而穿穴蠧蚀实百弊俱极之时官寺充满而偷惰茍且无庻绩咸熈之效降附布于郡县而未免于疑沮帑藏耗于军屯而未免于怨嗟陛下欲寛宵旰之忧要必得非常之材委属之然非常之材类皆不肯舍规矩准绳而狥人惟忘势尽礼有賔友之义推诚笃信有父子之亲而后可致茍独运万几则不能受控御者鲜或在列上益务损其权下益得逃其责阴拱熟视沈浮取容陛下宵旰之忧谁与图之乎此独运万几之说不可不察也治道体统上下内外不相陵夺而后安乡者大臣往往不称倚任陛下不得已而兼行其事大臣亦皆亲细务而行有司之事外至监司守令职任率为其上所侵而不能令其下故豪猾玩官府郡县忽省部掾属陵长吏贱人轻柄臣平居患犹未尽见也一旦有事谁与招麾而伸缩之耶由一命而上大小相承积而至于人主然后尊重无以复加茍万几独运大臣而下皆为人所易则人主岂能独尊重哉如曰臣下权任太隆惧其不能无私则有给舍以出纳焉有台谏以纠正焉有侍从以询访焉诚得端方不倚之人分处之自无专恣之虑何必屈至尊以代其劳哉此独运万几之说不可不察也陛下至公无我左右之臣虽素号亲密至其有过威断力行何尝有所牵制可否黜陟裁自圣心所谓左右之臣不过供指顾传命令何尝假以事权天下徒闻陛下独运万几事由中出听其声不察其实妄意在旁者或微有所预也而其陪侍习熟工于揣摩亦能时以一二事取验于外故人稍稍乡之此在英主之世本非大患惟明扬贤隽各还其职公议而公行之则人自无所疑而为左右者亦得全其恩意保其宠禄矣狷介之士忿激过当至以汉唐权幸为比诚非所拟然人之闗鬲经络少有壅滞久则生疾陛下之于左右虽不劳操制茍玩而弗虑则声势浸长趋附浸多过咎浸积内则惧为陛下所谴而益思壅蔽外则惧为公议所疾而益思诋排及是时忿激者之所忧将见之矣此独运万几之说不可不察也臣愿陛下虚心屈己以来天下之善居尊执要以摠万事之成勿以图任或误而谓人多可疑勿以聪明独髙而谓智足徧察勿详于小而遗逺大之计勿忽于近而忘壅蔽之萌诚意笃而逺迩各竭其忠体统正而内外各得其职则二帝三王之治不能加毫末于此矣臣愚戆不识大体惟陛下裁赦取进止
　　臣窃惟国朝治体有逺过前代者有视前代犹未备者以寛大忠厚建立规模以礼逊节义成就风俗当俶扰艰虞之后其效方见如东晋之在江左内难相寻曾无宁岁自驻驆东南以来逾五十年无纤毫之虞则根本至深可知矣此所谓逺过前代者也文治可观而武绩未振名胜相望而干畧未优虽昌炽盛大之时此病已见如西夏元昊之难汉唐谋臣从容可办以范仲淹韩琦之贤皆一时选曾莫能平殄则事功不竞可知矣此所谓视前代犹未备者也陛下慨然念雠耻之未复版图之未归故留意功实将以增益治体之所未备至于本朝立国之根本盖未尝忘也而臣下不足以测知宸指献言者多以小辩破大体治民者多以苛政立威名逼蹙拘制而士气不舒争夺驰骛而仕路益隘凡所谓寛大忠厚礼逊节义之属皆诋以为陈腐为迂阔范防既撤无复畏恐何所不为圣虑将益焦劳矣夫浮华可抑也繁文可去也清谈髙论不切事情者可黜也至于祖宗【阙】　风俗所以维持天下者其可朘削之乎臣窃谓【阙】　治体其视前代未备者固当激厉而振起其逺过前代者尤当爱护而扶持议者乃徒欲事功之增而忘根本之损陛下清闲之时岂可不永念其故哉又况寛大则豪杰得以展尽忠厚则羣众不忍欺诬礼逊兴则潜消跋扈飞扬之心节义明则坐长捐躯狥国之气然则图维事功亦未有舍根本而能立者也惟陛下加圣心焉取进止
　　进编次文海劄子
　　右某先于淳熈四年十一月内承尚书省劄子勘会已降指挥令临安府校正开雕圣宋文海十一月九日三省同奉圣防委吕某专一精加校证某窃见文海元系书坊一时刋行名贤髙文大册尚多遗落遂具劄子乞一就增损仍断自中兴以前铨次庶几可以行逺十一月十五日三省同奉圣防依某寻将秘书省集库所藏本朝诸家文集及于士大夫家宛转假借旁采传记他书虽不知名氏而其文可録者用文选古诗十九首例并行编类凡六十一门为百五十卷目録四卷某窃伏自念本朝文字之盛众作相望诚宜采掇英华仰副圣意而某学问荒浅知识卑陋不足以知前辈述作之指黾勉承命今已经年简牍浩繁纂缉缪戾加以缮冩才毕偶婴末疾尚恐疎略抵牾未敢遽以投进今月二十四日伏蒙辅臣具宣圣谕縁某已除外任俯询所编次第自惟稽缓不胜震惧所有编次到圣宋文海一部共一百五十四册并临安府元牒到御前降下圣宋文海旧本一部计二十册并用黄罗夹复封作七复欲望特与敷奏缴进某不胜惶惧俟罪之至
　　除直秘阁辞免劄子
　　某先奉圣防编类文海近因宣谕缮冩投进今月四日承尚书省劄子三省同奉圣防吕某编类文海采摭精详可与除直秘阁又防圣恩赐银绢三百疋两某窃自揆度问学浅陋知识卑凡实不足以称讨论之选黾勉承命冒昧奏篇疎畧舛差无所逃罪敢谓上恩隆厚宠数过宜蚤夜以思不遑宁处人心初不相逺窃闻果有驳章诚以编次此书止是将前人文集畧从其类徒淹嵗月何有勤劳又况去取之间岂能允当方圣上责实之日尤重职名非有显功未尝除授兼某已拜金缯厚赐至于寓直中秘实为太优岂宜贪冒宠私重烦公论欲望朝廷矜怜特与敷奏将所除直秘阁恩命速赐寝罢干渎朝听某下情无任悚栗之至
　　再除著作郎史官辞免劄子
　　恭准尚书省劄子九月二十五日三省同奉圣防吕某除秘书省著作郎兼国史院编脩官伏念某顷者备数着庭以病自免圣上録其鈆椠之微勤畀之贴职以宠其归绥奬覆护夐无近比卧家以来未及两载公朝记识不替除目已朌既还旧职复史馆深惟尫残小臣至愚极陋仍嵗所蒙被者虽麋捐九死无以仰醻使筋骸仅可自比于人所当奔走就列勉思称塞实以右支风痹久成废疾戴大恩而莫报顾薄命而自怜冒昧控陈诚非得已伏望特赐敷奏收还新命依旧差注宫观庶霑微禄以养余齿候指挥
　　除参议官辞免劄子
　　右某近以病控免恩命十月二十九日准勅特添差两浙东路安抚司参议官仍厘务某窃自惟念一介妄庸无所取似疾病沉痼已为废人公朝记识不忘始则欲加祓饰俾之厠于东观图书之间终则怜其病贫又复寘于职优俸厚之地人微恩重感极涕零岂不欲舆疾之官以拜大赐实以抱病之久驱驰道路力所不能欲望特赐陶铸一宫观差遣候指挥
　　东莱集卷三
　　钦定四库全书
　　东莱集卷四　　　　　　宋　吕祖谦　撰啓
　　代仓部知黄州谢宰执啓
　　防近臣之荐牍内愧疎庸佩边垒之守符外分忧顾俯微躬而怵惕仰洪造以归依窃观云梦之南州素属江淮之要地黄堂胜槩传王杜之风流赤壁威声慕曹刘之雄烈防啓恢图之运实当控扼之冲疏亭障以制襟喉逺烽燧以明耳目辑宁封部储峙刍粮拊凋瘵而民气苏严赏罚而士心奋有此数者当求通济之才岂无他人独预蕃宣之寄如某者禀资甚薄涉世多竒费日月于簿书窘风霜于邮传锥处囊而立见自愧无闻金跃冶而不祥益思难进﨑岖末路踸踔穷途肆法宫轸共理之良而从橐受举贤之诏遽尘论奏偶成误墨之蝇滥被选抡岂称乘轓之鹿叨逾若此报効阙然此盖伏遇某官名世真儒际天奥学冠压羣公之表典司大政之元逺至迩安罔间重轻之势出长入治兼收钜细之能凡畀付于郡条必参稽于舆诵于何椎钝亦费陶镕某敢不力务中行勉求实效措诸事业愿师三折肱之医畏此简书莫伸九顿首之礼
　　代仓部知黄州谢从官啓
　　岸江之壤条教用希被边之州忧虞实重曾是迂疎之质膺兹推择之余庀事有初抚躬无所窃以填拊凋残之俗辑宁荒逺之区参稽前闻具载成绩衞文大布马遂至于三千羊祜轻裘田爰开于八百克绥疲瘵于变冨强阙然近世之亡称邈矣风流之不继怯者拘小文而牵制诞者张空簿以浮夸井邑荒凉版图湮坠岂特威权之素夺正唯劳来之不先匪求循吏之能孰还平世之旧如某者秉心椎鲁降命竒穷才能不及于中庸名实未加于上位问羊问马既乏于政声学箕学裘又頽于世业敢【阙】迩列误玷荐书严虎落以扞城任当御侮佩鱼符而临众责在长民合是两端萃于一已凌兢拜命黾勉効官靖言忝冐之由实出帡幪之庇恭惟某官留意人物尽忠国家乐拔茅连茹之多举无遗善思采葑下体之畧恕不求全凢宣化以承流必集长而去短故斯孱陋亦玷使令某敢不外饬营屯内齐封部形格势禁庶成襟带之勲仁渐义摩敢望袴襦之咏
　　代仓部知黄州通张魏公启
　　仰夫子之门墙夙有依归之愿瞻元戎之旌纛获承节制之尊敢以丹诚寓之缃简恭惟某官佐王硕辅命世真儒先知觉后知传斯文之正统小德役大德为善类之宗盟扶日毂于庆霄握斗枢于宥府入则赞一日万几之务出则专五侯九伯之征震叠龙荒焜煌麟阁处消息盈虚之变适行藏进退之宜肆琴瑟之更张首弓车之聘召献言申戒避宠就闲羽檄交驰旧疏果符于防玺书狎至陪都载绾于麟符当虞舜之四巡延晋文之三觐运筹坐胜聚精防神锡鈇钺以抚师总江淮而分陜落氊裘之危胆沸鹖弁之欢謡旗帜精明鼓角讙亮国家再造髙鸿烈于汾阳天地重开翊丕图于建武冠钧衡于廊庙下膏泽于幅员若智若愚以祷以颂某荒芜晚学蹭蹬孤踪每原念于衰宗尝屡投于化冶志勤事左心亲地疎误分边垒之忧幸効辕门之役虽迹遥履舄莫伸罄折之恭然气激肺肝窃効钟鸣之应
　　代仓部知池州谢宰执启
　　考课边城讫无善状承流泽国复出洪钧既诹日以涖官敢寓书而彻听窃以朝廷之上每以休息生养为心郡邑之间宜以还定安集为事矧池阳之都防实江表之要冲如虎如貔旁穆万屯之聚载芟载柞俯绥千耦之耕承里闾艰食之余当师旅劳还之后欲畀拊循之任必求通达之材如某者名迹湮微性质固陋偶袭箕裘之绪久安州县之劳顷佩左符往守孤垒属遽书之驰骛纷疆事之绎骚顾当地势之必争适防敌锋之不至幸终更而去彼荷新渥以来斯爰考唐朝有杜牧把麾之旧其临秋浦亦齐安解组之余虽后先迁徙之偶同顾今昔风流之非匹退思侥幸之极尽出陶成之私恭惟某官经纬皇猷弥纶王度权衡有信揣轻重而得宜坏冶无心俾小大而为用近柬周行之彦逺咨共理之良何此孱庸亦容忝冐某敢不蠲除民瘼和辑师屯歌小雅鸿鴈之诗敢忘劳来读西京循吏之传益务慰安庶几一得之愚或有万分之补
　　代仓部知池州荅教官启
　　并玉闗而出戍已愧罔功朌铜虎以分符洊膺因任方愧驰书之缓乃防坠翰之先伏惟某官心醉六经学闗百氏赫奕词林之誉从容泮水之游自幸衰踪获联王事虽费日簿书之末无预师儒然移风俎豆之间冀资郡政风飚载厉灯火可亲愿益厚于节宣庶导迎于休宠
　　代仓部通吉州交代钱吏部启
</div>
    <div class="pagination">
<a href="东莱集_page2.html">上一页</a><a href="东莱集.html">1</a><a href="东莱集_page2.html">2</a><span class="current-page">3</span><a href="东莱集_page4.html">4</a><a href="东莱集_page5.html">5</a><a href="东莱集_page6.html">6</a><a href="东莱集_page7.html">7</a><a href="东莱集_page8.html">8</a><span>...</span><a href="东莱集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
