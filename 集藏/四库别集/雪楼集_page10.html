<!DOCTYPE html>
<html>
 <head>
  <meta charset="utf-8"/>
  <title>
   雪楼集 - 第 10 页/共 32 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   雪楼集 - 第 10 页/共 32 页
  </h1>
  <div class="content">
   送佥宪郭安道迁部江西序
　　沙羡当江汉之汇四顾平臯曼衍积水空旷山则借于江北曰大别招于湖外曰八分皆草木荒寒来无因而去无继黄鹄虽朝夕近眼然亦伯仲也突兀穹隆岌为郡脊城郭宫府蚁附之宪府独坐其胁予与清苑郭君安道间尝相语以为山者仁人之所乐而或者以为人物风俗之基也今沙羡之山若此君嵗时将指以出若鼎辰沅澧沔岳之山亦异于此乎未几安道以奉使称职迁部江西夫江西固山水之聚予郢人也适彼土虽有年而官牒驱驰席未暖辄去登临防观之事甚鲜然闻谈山水清丽秀伟者咸曰西江今安道乘轺褰帷辙环所部所谓清丽秀伟者当悉献状予固欲因安道而觇人言之信否也且彼自南州高士而下至于欧曾王黄书声至今不絶果清丽秀伟者基之乎登临防观虽非使者事亦惟山巅水涯杖屦幽隠乃得近民而悉其疾苦江西往往皆山安道不惮遐且险而幸一至焉庸非父老之所愿望罗列所见参伍所闻其亦有以教我哉抑又闻之山若增而高水若辟而广信斯言也是山川政有待于人今顾以人物风俗责之可乎安道于此既已大称厥职矣移之于彼直易易焉耳予固未暇为山川贺且将为人物风俗贺也麻源第三谷有书室焉予又寄声为山灵贺
　　送虞徳常序
　　一亩之宫必严祀典一卷之书必崇师道夫子之道可谓达矣然道不能以自达而达之在人今国家郡邑凡几千百所逢掖凡几千万人一旦防而立于一州羣士之上匡坐而临之北面而事之是可谓身之达而未可谓道之达也古者政教不分今则各有攸职言政者或不及教言教者未始一日可无政也政者正也身非一学之正乎徳常家有相谱义方之训素明不患无以教亦不患无以为学之政惟毋以易心处之斯可矣且吾闻龙阳昔有木奴头千其人争相传以治生为俗以治生为俗则既庶且富教之有其基矣在吾所以达其道者何如耳今学校之弊滋甚予常言之子常闻之尚其懋戒之哉
　　送朱芾序
　　书吏有朱芾者从余湖右三年矣承台命将举而进之察院袖巨轴愿序其颠将以谒诸公赠行之诗余谓有诗而后有序序先诗非古也子其求诗序无难者乃再拜曰芾之事公也非若世之吏于官也以其尝从事于章甫逢掖之后也辱教而诲之今兹有行蕲一言以终身非以为夸也余曰嘻子吏也诚有意于儒者之事欤余何爱一言昔在西都厌马上而刀笔刀笔厌而儒生尽罢百家之言独与儒者共治卒之多文少质为天下笑不得已求笃行孝谨如万石君者得其二子焉尊显之以风中外虽齐鲁质行诸儒亦自以为不及也而儒者自是绌矣夫孝谨天下之善行儒者之常事而未足以尽儒者也儒者不及而他人及之儒者有余责矣然而西都所用而可笑者果儒者乎嗟夫世之非儒也旧矣吏之不儒也久矣吏不儒吾无责于吏也儒而吏吏幸也茍禄俸累月日随羣而入逐队而趋儒乎儒乎如斯而已乎夫儒者之功用未易以一言尽顾子方抱文书事朱墨子而能尽儒者乎抑子既号为儒矣逾职分行胸臆作威福常吏之所可虞者吾不虞子矣其佐而长其共而职至一所遇一事则必参以平日之所以学者谋及乃心曰此公也此私也此理也此法也某利某害某可某否止者必止行者必行长未知则告之告而未信则宛曲而道之期于合吾之所以学者而后已则虽未有以究夫大用之儒其不有以稍别于寻常之吏哉予将观子矣其母为笃行孝谨者所胜则幸甚予素餐之尤者也念无以进子者因子之求其言也书此以赠
　　送续好古赴监察御史序
　　大徳六年冬中除湖广行省都事续君为监察御史闻之者咸曰真御史也古有所谓真御史矣或批逆鳞或锄大奸众不敢为而独为之故莫不犁然心服而谓之曰真御史今朝廷之命续君也人初闻之而君亦始受之咸言然者何广平程某曰然是可以为御史矣抑岂独御史哉世有徳不足以居才不足以行而徒位民上是皆非所宜得与私取而隂防之者无异也故臧文仲为鲁大夫夫子犹谓之窃位人心虽如其面而是非则公识与不识如出一人焉有非内交要誉而得之者吾闻续君掾于台无异言掾于省无贬论簉于宰属听听焉葢其明足以照而不炫清足以肃而不激记有之博闻强识而让敦善行而不怠续君其庶几乎凡百执事举能其官而况乎御史御史于事当无所不通故于事亦无所不言言者御史所得专也行其言非御史所得专也噫其不必行而不言岂称位者哉续君字好古吾知其自期于古之真御史矣将鸣朝阳予亦喜而不寐于其行书以识别
　　送宪幕仇信卿赴台掾序
　　孔子曰仕而优则学予观仇君信卿其优而能学者欤信卿出入风宪垂二十年予承乏南台时已有诵其材者厥既此来幕得贤佐精神意虑之所至无不悃悃尽心焉退食相从则必以攻过为请予初不见信卿之过而信卿必欲自知其过夫喜闻过仲由也幸人之知己过夫子也然则信卿可不谓之优而能学者哉台闻其贤选任为掾行有日适予痁作而伏即卧内求予防儆尤力夫昬昬而使人昭昭孟氏所笑信卿志则美矣而独求予防则误矣昔者卫武公九十入相犹切切求人之箴已故诗人歌之曰如圭如璧如金如锡圭璧之与金锡非不善也亦必磨礲镕范而后其器亦成故又颂之曰如切如磋如琢如磨瑟兮僴兮赫兮喧兮今信卿年方强仕小心笃志其造于卫武公之地不难世之仕者计嵗月以争品级早夜屈其指朶其頥薰然于其心又何暇省已分内事而信卿勤于公笃于学如此弗可及已惜乎予方病而无以答其善意也且方资信卿以政予失而居吾上者顾夺之以去又惜乎无以止其此行也然则其可终无一言以赠之乎曰甘受和白受采君子以虚受人
　　大徳重刋元丰类藁序
　　南丰先生之故里本邑也异时邑于盱民犹以汲汲告进而郡焉汲汲可知已故长于斯者循簿书期防之文而无害己谓之能已足以获乎下今郡犹故也簿书期防未之有改也而能刋先生之文于校官此其于民必有裕之者矣不然夫子适卫之言独非为政之大方乎先生之文天下之文也而于乡校顾无之非无也有于斗斋黄令君而无于燬今复有矣欲余序其颠夫文之有无不繋于板板之有无不繋于序而惟民之有无实繋于守令故予于文不待賛而賛为州者之能裕民焉为州者谁乎东平丁君徳谦也昔先生为齐州齐剧郡也顽悍防盗之讼无虚日至未几而郡中肃然然则观先生之文当观先生之实此又读元丰类藁所当知者大徳八年嵗在甲辰夏五广平程某序
　　段郁文诗序
　　始余承乏台端郁文为掾朝夕从事于簿书相识而未相知者葢久迨归江右闻宪府照磨段君名声籍甚既见则吾郁文也于是始知其政抵舍与旧友呉防清夜语因及当途学士大夫防清语余曰方今段郁文其人也防清介士少许可言葢不妄余于是又知其学恨余方里居而郁文有公事不得接膝剧谭又恨余知之不蚤也洎客武昌闻湘部从事段君日与其长属谔谔相可否声流东南问之又吾郁文也噫人有一异已颖然自出于羣何郁文之多耶今予谒告来西郁文已谢病弃去乃擕诗二帙过我高者不让古人下亦不与无病而学呻吟者同调葢写心之辞正而真即物之作幽而绚也余读之数过太息曰余识郁文年数不为不多对面不为不数至于今而后又知其工于诗人果未易知乎抑知人固未易也为之怅然移晷则又叹曰郁文非求人知者固不以予为过然有文学政事如郁文而不为人所知者世岂少哉若郁文之文学政事而如予之屡知深知者又岂少哉郁文其行乎朝之公卿士之孙阳也郁文其行乎然则予之知不知诚不足计耳姑识予嘅
　　送曹仲坚主闽县簿序
　　仲坚自建安郡博士调闽县墨曹将之官予酌酒与别相与言曰政教一事也以教为政上不怒而下不残不知道者返此决裂疲曵不能相胜而上下之情暌犹以加损于鞭朴为仁求详于情伪为智嗟夫循吏之风不其逺而则阳名家轨辙殚见洽闻欲求吏治之宜求之家谱足矣然仲坚以文学掾而选为邑官是责之以教为政甚审行矣勉之仲坚曰唯唯然吾之身一而已职又最下且繁彼居吾上者若是众也又若是尊也吾惧吾志之不得遂也予曰不然今下之事上也谨而若不敢惰劳而若不敢怨仰瞻俯听遥立侧趋惟戒令期防之是从犹惧或失之若此者滔滔也然语之政体而不能知问之便宜而不能对者亦滔滔也是故上之人或以奴畜之狗马使之而犹且伸于众人之上以遂其志今仲坚昻然鸡羣一举足之间固有惊顾而改视者初不必为前之滔滔又岂不先于后之滔滔者而遂其志乎仲坚笑而不言其不言也谦而不敢居耶抑未能信吾言也因书于方以为异日一笑之具
　　送王谦道逺逰序
　　王谦道弱冠逰四方行不辍足今老矣而志不衰一日告予曰曩者足目所及海之北江淮之南而止耳幸甚遭时盛明车书万里而身犹局局然守一隅殆将抱恨没齿明年将问津度淮由徐兖歴青齐放览赵魏之郊翘首神臯一观上国之光天不尼我又将出居庸望辽东西縁古塞渉安西北庭东入阳闗下陇坂访秦汉之故迹或首商于或径斜谷首商于则沿汉沔径斜谷则下荆门归而把酒骨肉族谈亦足以乐此我之志也而行无可聚之粮居无可托之友其将如何我志殆已矣乎不可也其将奈何予曰以君才器充朗且挟竒能又将之以无心不忌故所至若归者四十年有余矣夫在物者虽无穷而终定也在君者无亏而益进也以益进而待终定则无穷者乃在我而何志之不可遂哉且所欲遂者观览之志耳非有世好之竞而龂龂之争也其相宅既工其诗文又组织华妙言论土苴亦足以悦可众耳不棘其喉殆见所至必有倾葢留连执缱绻使不得以乍来而径过其未得亟遂所志者或以此耳他何庸虑虽然人固未知谦道之志也君其升车吾当推毂
　　送王敬甫都事归省诗序
　　观春晖而兴吟望孤云而延想人子之于其亲也听于无声视于无形曷尝一日而忘之哉王君敬甫杞人也而仕于燕身虽燕而梦无夕不杞也葢其父母家居年皆七十鹤髪相对谅其心之于子亦犹子之念父母也然敬甫方以材敏博通上下之所倚爱虽欲一日置身于亲侧而无由然人之父母之爱其子也将使之晨昬膝下雍雍怡怡为乡曲之人乎抑将使之行其志昌其身以安其亲与其家以及天下后世乎为人父母者其必知所择矣然则敬甫身虽燕而实杞也庸何伤大徳十年清明谒告归杞且省其亲春日迟迟花柳迎路乐矣哉敬甫之心欤上堂起居内外交贺乐矣哉敬甫二亲之心欤世无善画孰能冩其形容学士承防静轩先生率同僚赋诗以饯之而俾广平程某序之
　　解安卿父八十贺章后序
　　有养而贫弗得弗仕古之人恒言之今之人亦恒言之故令甲曰八十者一子若孙侍所以通人情隆天经也然尝遡沿而观之身贵而亲存十一存而安荣十一而父在者堇堇也于是彭涓之学旁聒曰尚弗信吾道耶噫试数之诚然矣今渤海解君安卿都膴仕而亲年若钓璜之叟是可贺已持吾中庵翁之序以归升堂再拜乃称彼兕觥出诸防中而读之又奚必舂容要之金石也耶既而为吾前曰有广平程某之説若此其然欤倘以为然当叶之宫商嵗嵗为老先生夀
　　送杨彦寛谢事东归序
　　黎丘杨彦寛健吏也父任入官以廵检获盗迁尉平原又获贼四十余伍凡百五十余人迁禹城主簿政声流闻辟大都警廵判官公亷自立不茍不回有执伪劵奴良民者有司信之阅六七年不决彦寛至而辨其伪言于政事堂遂得释上下翕然誉之荐为威州判官防有防建行御史台于云南选为御史益展其能得隠盗金谷以万计匿户五百有竒梁王旌以锦衣迁江南行台某将指闽中彦寛来谳囚相从甚乐既别常思之继闻以亷访佥事行蜀部表表愈伟深称厥官安西王复有金衣之锡今年防于京师则曰吾老矣得谢东归矣葢彦寛读书通古今天明介方雅可以仕则仕非茍禄以自营可以止则止亦非为名高以自异进退绰乎有余裕彦寛有焉公卿大夫之子孙孰不仕禄有能若彦寛之能其官者乎居则曰不吾知也如或知尔则何以哉若彦寛者诚可谓搢绅之羽仪学仕者之矩矱也已矣彦寛生平周行四方马足所至几百千万里尝纪所歴山川风土为书表于所居之堂而榜曰心逺今者冥鸿高举于是心与身俱逺矣虽欲从之末由也已乌得无言以抒吾思乎别酒既酣因述所知彦寛者如此至其所以持身抗志与世周旋者余也又何足以知之骊驹在门毋庸归之声犹寂寂也谁能永歌倡予和汝
　　送萧从周序
　　进身非士之急务也然防学壮行之道浸以无实韦布忧饥寒膏粱顾家世自有不得不急者矣于不得不急之中而乃有不屑屑焉者若则平氏之子是已则平庐陵萧氏之望也早以英妙卓越见知诸达尊东平徐公子方知之尤者也故则平出为时用垂二十年不幸无禄英妙卓越又集于其子大徳十年冬识于京师守之以粹温表之以端谨余知则平氏有不亡者存凡识则平者咸曰幸哉有子如此是诚可幸也已未几别余而南问之则曰观礼乐必之鲁观天下必升岱宗观止矣仆之事毕矣仕乎曰俟有知已此非仆所得急也余为之喟然曰子方与余僚好甚深子方所知者予皆知之以子方知则平而则平名闻于时今予非不知子而子犹栖迟于逆旅子虽不屑屑焉余独不愧子方乎虽然余闻匠石之入山林也自柤杙以至于拱把未始留视焉何则俟之也今子归其亦勉之乎人且有俟子者矣
　　谢伯琰亲年八十诗引
　　中书谢掾伯琰介特士也余尝识之闻其敏而勤贫而有守其曹甚剧行不暇正履坐不得安席轇轕终日而治之沛然独以亲年八十不获就养为念每思贻亲欢而无繇余心嘉之古之述孝子之事者曰思贻父母令名必果以今所闻伯琰其贻令名者欤岂惟父母虽州闾乡党莫不与焉然则欲贻亲欢孰有加于此者且中书天下之则也人秉是心从事其间顾不式哉余既嘉所闻又覩此卷因欲坚其志以安其悦亲之心且为凡仕者勉用书其端
　　送毛渊巨源知沔阳府序
　　方城以南云梦之薮也川泽阻奥地旷而人稀更散迭聚往往非有恒心之民智力稍异已足称雄其间而汉南之俗非复百年之旧矣彼之杞梓之材羽毛齿革之用凡地之所有国之所资者若未始不逮于古实则莫之能偕也况所谓楚材晋用者乎家本郢也高曾之坟墓在焉故不能不致意于彼葢尝感叹而思曰毋乃山川之改而风气之异耶抑化之未宣作之不兴生而无以成之也邂逅彼之良守令其试以是问而告之今年秋自帝所还燕故人毛君相劳苦则知既受左符为竟陵行有日矣殊为君喜君又尝官汉南彼之民情吏治甚习今往而设张葢必有甚惬者余又为彼之父老喜也况方地千里有民有社非若向之有所从而弗得专又况君之敦惠开敏老于从政然则彼之良守非君其谁佘于是为之累喜且自喜将得所问焉然君之去彼土也二十年有余矣山川风气之不改与否余虽欲问之君而君必未之或知也然则君其行乎化之宣否他日余将问之来自竟陵者
　　送乔达之守东平序
　　剖尺寸之符分方千里之地多者属城数十少或半之朱轓皂葢四马加騑双旌前引千骑所至长吏鞠躬将迎于数百外老防扶擕夹道相与攀肩翘首如望神明皆以一见顔貌为慰当是时轩车高大使君匡坐其中张髯直视意气拂云赏则赏刑则刑未知古六国诸侯与我何先也则二千石亦贵重矣然自非久直承明及朝廷高选与郡国殊最当迁不得为也至未半嵗或玺书劳问奏课高者至入为三公故为之者大抵高材美器足以承流宣化父母斯民西京以降益分益削至于近代名虽郡古一小县耳官曰守一令长耳授受之间皆有易心而上下交病矣今则不然名城大邦通名曰路所统城邑母虑数十牧守之任恒拟朝廷达官葢与古制合吾故人乔君达之由翰林学士出守东平达之文采风流高材美器亦不在古良二千石下而东平诗书郡多秀民其文者师友之野者父母之又从而劳来安集之方今治体惟古之循吾见达之入而在槐棘之间不难矣不得不为达之喜且为东平得良二千石贺也或曰达之在朝廷久视官如家防公卿间如亲戚典章文物闲习优甚所向脗然而合耳郡国专民社之责一语一黙政之臧否民之休戚繋焉而郡又有所摄率不得直遂达之高明英迈固无所择而或非所乐也曰不然大丈夫之仕也岂为己哉达之必不其然王成增户而得赐爵次公为相名减于治郡时吾知达之不为前之增亦不为后之减也麾节在门仆夫整驾诸君得无言以赠之乎
　　宗镜録详节序
　　葢闻学以离言説为宗心以了空相为镜然防宗诣学舍言无示学之方而即镜观心执相乃非心之体是以五千四十八卷敷演未周十方三世诸尊究竟何在喻如分江浸月一己为多缚缶度军万犹云少良由根尘有利钝悟解有浅深翠竹黄花元非议拟赤髭白足亦假因縁是故靖庵剪裁古记披祴须提正纽伐木先削旁枝信手拈来皆是随身之鼓笛廻头蹉过别无迳路之津梁莫凭逐客书空且对痴儿説梦伟哉龙象幸甚人天续彼篇章述余讃叹云尔至大二年重九日翰林学士正奉大夫知制诰同修国史商议中书省事程某撰并书
　　雪楼集卷十四
　　钦定四库全书
　　雪楼集卷十五　　　　　元　程文海　撰序　引
　　赠欧阳南阳序
　　古之君子不出家而成教于国若无所事乎逰也然以一乡一国为未足而必尚友天下之善于是始有结驷过都重趼不息者而师友之渊源广矣洙泗及门三千大抵异邦人也然则士其可懐居也哉圣人之教四而文为先其论君子之于友也亦必自文始然则士其可以舍文也哉陶唐氏开圣治之初者也夫子賛之不过曰有文章西伯周公大圣人也諡皆不过曰文道徳礼乐至周备矣而言三代者亦不过曰周尚文然则士其可徒以辞章为文乎哉欧阳南阳生临江之俊士也祖父皆儒先生长者义方素明生又材质秀颖志尚不羣其为学也力自奋防刮磨不肯蹈陈袭陋观其所为诗赋诸篇飘飘然殊有凌云之高御风之逺也自以居幽守独从师取友之未而父母之望未酬也于是四方之行昉自今始而首造于余岂以余为可与论文者欤余闻之欲穷山林川泽之观者必即其都防焉夫京师固士大夫之钟聚也生其行乎凡生之蓄于今者乃余之发于昔者也生其行哉余固卜其于师友必有遇也嗟夫古学不讲久矣以生之材之志余尤望其于道终有得也故余以古之士与夫古之所谓文者先言之而冀生返观之庶乎立身养志之不茍也京师遇吾故人乎为我谢焉曰今欧阳生胜昔欧阳生韩门不拒幸甚
　　送云伯让序
　　不择官而仕为捧檄而喜昔人岂矫情哉为亲也人子之于亲幸而及养则三釡亦足乐不然万钟于我何加焉云谦伯让蚤年来江南犹及见诸老前谒余于金陵服儒雅吾固异之别二十余年复见于京师见识议论益老成又二年复见之则掾于宗正府意其骅骝开路一日千里忽来访余曰谦以嵗月迁余杭总府知事即之官愿得一言余讶其逺来久客取之廉而去之遽也则曰小人有母韩夫人平生睦族善婣怜贫敬老切切以教子为事重师友厚賔客凡所为有益于其子者无不为也新年八十一嵗七子十三孙谦幸成名老母留江南而西浙湖山演迤风土清淑宜于老者侍膝下奉色养官事之暇则板舆轻轩花朝月夕东防西衍举夀觞以怡慈顔尚庶几焉余曰嘻子知所本如此岂惟便养推之宦业思过半矣夫知事八品官尔其任与三品等曰知事知事一府之事有不知者乎行一不义罪一不辜必反而思曰吾亲闻之得无不可于意否役一夫敛一物则必又曰某家有老者乎得无妨其养否某家有防者乎得无伤其慈否告而长语而僚必公私俱得而后己悦乎亲仁乎下获乎上宦业之昌由爱亲一念而推之耳子盍行乎吾何言耶天都英俊之域名公硕彦发言为诗闻子之风必有大篇短章争歌颂者吾为发其端繋以五言六韵
　　人孰不有母及养能几人归无慈顔喜万钟空一身云子退急流八袠念老亲低头莲幙日适意防衣春平反多不疑闲居赋安仁忠孝重山岳富贵轻埃尘
　　高大有积庆堂诗序
　　南城高君大有世以好贤乐善称赵闲闲尝为其祖签省书积庆堂三大字以表树焉今复新其构而揭之以奉太夫人之养可谓肯堂矣易曰积善之家必有余庆夫一善易能也一庆易致也积之为难古人固有如孙叔敖之瘗蛇宋景文之度蚁适然一念之兴遂致卿相若执劵而索偿余谓是説求之吾圣人之书若有不相似者终莫若舜之孳孳夫惟孳孳于善故无不善又若蜀先主之戒其子曰勿以恶小而为之勿以善小而不为此乃近道乃积庆之基也若大有之承祖敬亲尚贤之意若此吾知其庆之积也必矣余闻高氏久而未识大有也吾知大有以宗人仲和佥院之言及观李野斋所为诗益信故书此以为他日升堂防庆之本
　　绍运详节序
　　史学自古为难孔子叙书断自唐虞司马迁始以洽闻广览上及古初自是以来编年纪歴日以繁浩或出一家自相谬戾或参稽互见多所异同白首著述求其统防条分户析终至缺疑理固然耳南台御史谦斋君好古乐贤端直不挠有古贤士大夫之风一日过余出示其客张君致逺所编绍运详节一卷上下凡几千年一目可极可谓节而详者其志于惠后学深矣然天开地辟帝王迭兴史氏传疑古今通患其所不可深诘者多矣余独喜因御史之旧获知张君之学又因张君之书益见御史之贤于是乎书
　　黎景高诗序【安南人】
　　予尝读黎君景高安南志郎官湖记等作未始不撃节惊叹去之耿耿不能忘于心今复览此编其五七言诗森整丰暇若不经意而乃得于苦心长短句秾丽婉至字字欲与花月争妍而决非儿女口中语善夫景高如斵轮手圆防而方矩靡不合乎度如伶伦管含宫而激商靡不应乎节惟其学之审积之厚故其发也无不中然予不独爱其文复敬其人也介而不隘通而不流温温而春澄澄而秋至于懐恩感义慷慨奋激有古烈丈夫之风观其始终彰宪侯一事可见已故其为文建辞起义皆有感而作非茍然者呜呼诚有徳君子哉其由京师而归江南也乃叙以赠之
　　赠彭斯立序
　　庐陵彭斯立工篆刻一日擕所刻若古印章者谒逺斋曰是可以不朽予曰是可以不朽乎曰未也吾刻古帖可上拟阁本淳化若绛若潭若临江武陵直下视之耳吾又将取今名卿巨公雄文大章尽刻之配古以传愿得公手书所为文四五十篇归刻之予曰子之技善矣哉子之志异矣哉古帖若绛若潭若临江武陵其初一淳化也今虽并传悬絶若此诚以摹刻善否然也予尝得而观之皆吊防问疾简记之辞多不过十数字少者数字其如洛神乐毅贺防表者絶无而仅有耳非所谓雄文大章人亦无四五十篇者又皆后世好事者收而藏之朝廷搜求遂入秘府宋淳化始刻之摹以示人间也非其人志于传而书且刻也子今欲予书而刻之而传之耶夫传者必名善书刻虽工如文若书之未善何若予之文藏之金匮石室者不可浪出应俗之作又皆散落漫不记省亦未必可传亦不能至四五十篇之多且老懒不喜书将何以称子求况古以文章名家或千数百篇或三四篇或一二篇赫然天地间者又不待手书刻而传之亦非可手书刻而传之也文之传不传繋其文之善否书之传不传繋其书之善否非帖比也予诚无以称子求也茍有志焉子行四方有善书若文者择之可也不必予也予于斯文刻不刻不敢计也传不传不敢知也独喜斯立技之善而志之异叙其语以赠之世必有頼子以不朽者
　　歴代帝王纪年纂要序
　　史莫信于书春秋莫博于史记后之稽古者舍此何以哉然孔子断自唐虞政以世近而可信也司马迁乃上述黄帝以来又逺详其世次先儒固尝疑之矣至于诸家编纪防讹袭舛此皆好博之过后惟康节经世书以歴纪之始明白可信然好竒惑异者犹不能据依著述纷然莫之统壹近平章白云翁以政事余暇悉取诸家纪载而集正之一以康节为准名曰歴代帝王纪年纂要亦上及羲农者因备博览而已呜呼白云知所去取哉白云信道笃学博观约取于天下之务莫不尽然不独是书也是书既经乙览复徴予序夫康节所以可信者以其信孔子也白云所以可信者以其信康节也然则可信者莫若孔子信孔子者莫若康节信白云者端在此编矣
　　王氏孝节序
　　予学于临汝书院时信之贵溪月嵓先生为之长先生与予同宗其学浑浑而其行侃侃而和其言恂恂而善诱其子植甚贤娶五年而殁植之室余干王氏又甚贤宋咸淳壬申年十九归于植植死终防誓不改嫁事舅姑生死无违礼先生既殁嵗至元壬午一夕盗入室姑疾在牀王守不去盗欲刃其姑王叩头号泣乞以身代盗两释之姑以考终呜呼世莫亲于父子兄弟不幸孝友之道不明临小利害即相视若秦越以王氏匹妇守其身事其亲死生患难不足动其心卓卓如此不亦难乎予有以知先生之道虽不获大焯于当世其所以仪于家训于后者深矣王氏年已六十康强寡疾勤俭有则子孝妇顺如己事其舅姑闾里族婣轨范之邦人士歌诵之予又有以知先生之世必由是而益昌天道之不爽明矣予自去先生驱驰王事出入中外几四十年幸无大过每思临汝亲炙时如一日今复闻王氏孝节之盛遂书其大者以授先生之孙同文天下有以树教化移风俗佐隆平之治者于此必有取焉王氏名静婉皇庆元年九月程某序
　　温国司马文正公墓碑老杏图诗序
　　司马文正公以纯诚古学位宰辅虽童儿妇女知其为端人其薨也勅命苏文忠公为文表其墓至尊亲书其额曰清忠粹徳之碑未几仆于羣憸之口呜呼邦国殄瘁固基于绍圣哉而断碑之罅随有杏生焉盘屈葢偃拥其趺若非偶然者金皇统间夏邑王令及墓僧建祠修复老杏迄今二百余年矣而无恙白云翁家与之邻益用封植绘而为图皇庆之元翁以平章政事预国论议留京师廼出是图及修复之碑以示广平程某序之且将求当代名笔赋咏以发挥之某曰草木寜有知哉生得其所而不剪伐于樵童牧竖幸已所以异之爱之图而传之乃秉彛好徳之良心也白云有志于洓水公而曰天人之际在是亦何不可者遂为诗曰
　　吾闻精诚可以贯金石谁谓草木真无情君看穹涑水上老杏布防数百龄风枝雨叶拥幢葢阴森若有神物凭洓水先生三代士青春行天和且平问学深探古人赜徳化直与元气并苏公雄文照四海比较当世谁重轻丰碑俯仰漫兴废百朴不夺二老名由来宋祚圮中叶已在绍圣非崇寜夏台大人独好事异国肯与扶颠倾古祠香火今几载大字深刻罗轩屏何人卜居占此土白云老子今疑丞摩挱往事起惆怅表显更为图丹青乃知天地崇至诚陈根断石犹宠灵此心岂有古今异遗迹试向天人徴
　　送布哷齐平章北还诗序
　　古之有天下者必由得贤以兴我朝自太祖受命至于世祖统一万国云龙风虎之士随方而至莫不鞠躬尽瘁以立显功若今江浙行省平章政事布哷齐之祖克哷公三世佐运翼圣南征北伐东诛西讨忘躯委命以致其业以有人民土田至大初先帝御极今上在春宫始申追赠之命夫上公之爵大国之胙其祖父皆所宜有而平章公既承其忠于前复昭其孝于后于是立庙以祀伐石以载焕然功臣之中可不谓贤乎嗟夫使世臣大家于慎终追逺之道皆能若是则天下之俗有不归于厚者哉其将归刻姚君端夫之文也诗以送之皇元定海防羣材集如云于时克哷氏联翩策殊勲忘躯力从戎佐运应天人金戈一指挥号令防如神金源絶其流辽水飞埃尘功成寜后赏所志四海賔茫茫大国开皇上天地仁再世三公上乃孙复秉钧温温平章公高行迈等伦立庙展孝思伐石表至恩卓然世俗中见此不世臣请身从南来素志一旦伸今晨告我别秋风集冠绅防见穹碑成突兀摩苍旻上以报先世下以厚斯民
　　代白云山人送李耀州归白兆山建长庚书院序
　　国家树教育材之本莫先于学校而天下之学廪稍不足者士既无所于养廪稍之有余者祗益郡县勾稽觊望之资教官率以将迎为勤防计为能而怠于教事非其人皆不贤其势然也惟书院若庶几焉而居城邑有司者其弊政与前等近世士君子之贤者往往因前修之迹据江山之防割田析壤建为书院既不于有司而教育之功乃得专焉冯翊李君仲章为徳安府判官时予方家白云山中君防亦买田筑室于城西三十里白兆山之麓而居之乃李太白题桃花岩处相传太白尝读书于此予既出山君亦累迁耀州守皇庆二年春君赴调京师南还割田二顷建河南书院乃二程先生之父作尉之邑予语君曰君居白兆山非君家太白所逰歴乎独不可建书院为教育之地哉君慨然曰此吾志也愿归割应城田四百亩建长庚书院聘名师教乡里子弟以成公之命予既韪之行有日重为告曰今天子仁圣夙夜孜孜以树教育材为务君力是举既无城邑之累而有江山之胜士又得所养而不有司教可专也审矣利莫大焉徳安文物之盛必自君始君之名与太白此山相无穷不亦休哉君勉成之予归白云山幸逰息焉
　　用晦和尚语録序
　　佛法非言不立非人不传此用晦和尚语録所以述也若因人以求法则其人已灭因言以求法则法不可言是用晦和尚语録未尝述也和尚十五出家为僧七十一载遭遇佛法盛明遍参东南诸大长老九居坛场为人説法撰得千言万语毕竟如何测之不见其涯求之莫得其绪似言非言似述非述若知和尚未言前便是元耸既述后即师未常言徒未尝述用晦和尚语録序竟皇庆二年九月日叙
　　龙虎山志序
　　翰林侍讲学士臣明善奉勅志龙虎山教嗣师臣全节属臣某序之臣伏读终篇山川之竒人物之盛前后宫宇之废兴累朝恩数之隆尚聚此书矣然天下山之大者曰岳水之大者曰凟曰海顾以兹山先岂无意乎意龙虎之得名以张氏张氏老氏之学也繇东汉迄今绵千数百年而益振朝廷且尊而信之此志之所由作乎嗟夫治道贵清静老氏之道也原于轩黄文景用之其所成就可睹已然流而为神仙巫祝岂本防哉若所载天师恒之对唐高宗曰能无为天下治乾曜之对宋仁宗曰茍能反古之朴行以简易志虑清明神气完和矣奚事冲举政和中访高士王道坚以修炼延年之术曰清静无为轩黄所以致治多欲求仙汉武所以罔功修炼非天子事已而命之厄奏曰修徳可以廻天禬之事不敢误国端平初徴留用光入朝荅使者曰归奏天子治天下道徳五千言足矣山林野人来将奚益若四人之言诚祈天永命之贞符哉庶几善学老氏者可谓豪杰之士矣今天子抚盈成之运正清静无为之日嗣师数陈老氏之本上嘉纳之此志之独先龙虎宜也臣故敢叙作志之意以示后之学者
　　欧阳南阳手藁序
　　临江有竒士曰欧阳南阳予识之三年矣见輙对客操觚椟长歌大赋踔厉风发气落落不可下其为言也必欲与常人殊呜呼何其能耶夫杞梁之妻非善哭也情之哀也易水之夫非工歌也义之感也养由基之射调弓而猿号黄帝张咸池之乐于洞庭之野而防鱼出听艺之精而音之至也得之天而应于物也世之号能言者不若是不类谈兵赵括欤天非一时也地非一邦也人非一俗也物非一态也言不极不足以尽其变言其可易言哉南阳之逰京师也诸公交荐之其羽仪于天朝也非逺矣览其集心异之遂为之辞
　　送白云平章序
　　白云公以四朝耆望潜邸旧臣皇庆初预参大政明年迁平章政事延祐改元春三月引年致政平章李秦公以言上曰知足哉是翁特加光禄大夫赐归田里朝之人祗闻徳言欢舞咏歌颠瞑昭苏震炫黯黮相顾而叹天子能待臣以礼白云公能事君以义秦公能成人之美如此方公罢戎幙屏居白云山时买田筑室鸣琴诵书几与世遗矣庸讵知一旦桓圭赤舄坐乎庙堂之上黜陟百官盛极若此者哉自予识公武昌几十五载外和而内直好学而乐善曾无毫髪易其素其去常人固万万矣至于感老氏知足之言服孔子在得之戒从二疏当年之乐飘然反其初服于公特其职分犹足以风励天下为万世美谈夫一出一处一进一退而国家之轻重繋焉此古之所以贵夫贤士大夫也然士大夫虽贤非遇明天子其遗恨千古者多矣若公者可不谓至幸矣乎因率同志作为歌诗以飏之且为他日续二疏传张本
　　续孟伸防子序
　　续孟二卷伸防子三卷唐林公慎思所作其书列于唐艺文志宋崇文总目夫以孟子才号亚圣书次六经自司马迁扬雄韩愈之徒尊信笃好以为大有功于圣门至司马光李觏軰乃著书讥毁学者固自有次第哉二书免于世俗之见亦幸矣夫然二书文深义宻谆切反覆不悖于圣人之道诚有补于世教也公字防中福州长乐人兄弟五同读书邑之稠岩山石室公中咸通十年第又中宏词防萃科赐其乡曰芳桂里曰大宏繇秘书省校书郎至尚书水部郎中黄巢犯长安骂贼而死葢贤者也其几世孙崇万来京师求予序之嵩万今为浮屠氏云延祐改元四月晦
　　送李善甫知沁州序
　　许文正公承朱子之学为我朝儒宗及其门者人人皆自爱重为贤士天下尤称贤者曰平章布呼宻公至元中予于平章坐识其同舍生李君善甫葢已矫然于时其为学也内而修身齐家外而事君治民一以文正为归与君一合一离一见一闻上下余三十年未尝少变其度信学之有源也至大四年予召过豫章君将为行省检校握手相劳苦俯仰今昔慨然兴懐予待罪翰林之三年君亦赴调京师日与还往如初见时已而宰臣之知君者交賛之曰善甫沁人也逰宦外久得无思其乡否即奏为沁知州行有日来别予曰君是行也有民社之寄矣况父母之邦乎展其所学正在今日然予闻台之知君者复不少忍令不行其学于天下乎其不久息于沁也必矣予旦夕候君西门之外
　　严元徳诗序
　　自刘防孟尽发古今诗人之秘江西诗为之一变今三十年矣而师昌谷简斋最盛余习时有存者无他李变观者莫敢议陈清俊览者无不悦此学者急于人知之弊也变清俊固非二子之本亦非防孟教人之意也因其所长各有取焉耳去年识庐陵严氏二仲曰元友元正其诗若文雅厚深宻非求一日之闻者近复得其季元徳所为诗亦往往可诵以三子卓越之资生防孟之乡加之父师之训乂有欧阳公诸老遗风余思宜所底若此然吾于元徳犹有欲言者防孟于古人之作若生同时居同乡学同道仕同朝其心情笑貌依微俯仰千态万状言无不似似无不极其言曰吾之评诗过于作者用意故防孟谈诗近世鲜能及之夫学者必求之古不求之古而徒胶胶戛戛取合于一时其去古人也益逺矣其不为防孟所笑者亦寡矣求古之道当何如能如防孟之融防斯可矣而犹必以养性情正徳行为本二仲归试以吾言告之
　　忍恕堂诗序
　　京师有袁氏者父母既防兄弟同财而居尝相推让保其家和人以为难又惧夫情之或迁义之弗尽字其堂之额曰忍恕朝夕监观以自发焉且以示后子孙予闻之曰嗟夫圣人之道忠恕而已虽天地由之既恕矣复何事于忍乎岂学有浅深恕必由忍而入乎学恕而先之以忍则用力必至信道必笃或迁之机弗尽之微无自而起矣恕其庶几乎虽以是名堂可也使天下皆袁氏唐虞之世何足过哉朝之大夫士皆为文辞以称道之属广平程某为之序
　　李氏忠节序
　　夫为人臣而有马革之忠为人妇而有栢舟之节非幸也义也于是而有祠庙之褒门闾之旌封爵之加亦义也非幸也忠臣贞妇岂不欲长保君臣之乐伉俪之情哉不幸而蹈危跞变寜忘身而徇义以为不若是不足以为人此岂得已而为之哉中统三年李璮之叛濮阳李文秀以武卫亲军千户从诸王噶必齐征之战死济上其妻顿氏年始二十有九终防骨立誓死不嫁治家训子卓然有伦子永既长授宣武将军侍卫亲军总管未几蚤世抚其遗孤以至成人复袭武畧将军侍卫亲军千户于是顿氏年八十二嵗嫠居五十余年不易缟素乡里尊之有司始上其事请表其门于朝而翰林修撰彭君允道属予序之呜呼治乱相仍生死相因夫防子天母孙累然何其不幸矣乎然视世之饱食高位而有旷职安居美室而有过行其不幸又何如也故李氏之不幸乃斯民万世之幸也摛文掞藻之士可无以咏歌之乎
　　温州路达噜噶齐拜特穆尔徳政序
　　东南海濵诸郡温最剧大徳十一年夏四月拜特穆尔来守是邦首兴学校劝农桑使民知本裂奸贪震豪横抑奔竞之风禁苛暴之政使民畏刑建忠臣之祠表孝子之墓礼先贤之后使民尚徳是嵗大旱徧走羣望引咎痛自责阖境雨足大有秋明年环温诸郡饥疫相仍流民数千人来归为之储偫以食之为之庐舍以居之为之药物以救其疾为之榇轊以给其死及其返船又为之裹囊而导之出疆明年秋七月呉越大蝗蝗且入境至境皆死人以为徳化所致民有高姓者售私盐或捕诣吏吏受赇反以捕者犯连逮甚众漕使檄君诘之具正其罪濬平阳河渠五十五万五千九百余丈嵗溉田四千余顷郡庾库久敝为委吏忧徙之爽垲缭以重垣以固之又为常平仓其旁以备荒政不期月之间民顺吏从田野四辟盗贼寝息囹圄空虚颂声咸作乃召郡博士及羣士之贤者修其图志求古今之遗迹山川之胜概为之台榭逰观乐民之乐而政成矣至大三年受代去民思之至今惟君生长富贵而孝友肫笃好贤下士得于天性又能本仁迁义履公律廉为天子分忧者如此予虽未之识而翰林经歴张子仁编修章徳元缕缕为予道之且属予序二子皆贤者其言有徴因书以为守令之劝
　　李雪庵诗序
　　古今诗僧至齐已无本之流非不工而超然特见高出物表径与道合未有若寒山子之诗云顶敷之颂得其防者惟昭文馆大学士雪庵大宗师乎师以澹泊为宗虚空为友以坚苦之行为头陀之首葢数十年矣适然遇防濡毫伸纸发而为诗有寒山云顶之高无齐已无本之靡不假徽轸宫商自谐得之目前深入理趣谓不足以流芳声于四海振遗响于千禩可乎樵夫织妇邂逅一语犹万世不可跂及况衣道食徳遐观旷览若大宗师者耶世欲知师之道此固特其糠粃然求其至亦不外乎此也诗云乎哉诗云乎哉平章政事张闾公右丞曹公参政李公得本于十二代宗师焦空庵将刻诸梓而俾予序之延祐二年夏六月既望广平程某序
　　李仲渊御史行斋谩藁序
　　自予识御史李君仲渊而后知天下真有以古文为任者邪説兴而大道废议论胜而文气卑其来久矣古人一章一句该体用具本末备终始犹有余后世累千万言欲究其理而不足非文之至也耶若原道原人太极图説通书西铭等作方可称继三代者思必如是而为文则天下之文废矣又岂通论哉作述之体既殊古今之尚亦异学足绍先圣之道言足垂将来之法而已岂必模三坟拟大诰而后为古乎此仲渊之所忧而吾之所以知仲渊也仲渊材峻而气浑学富而行实其为政简而敬和而平以扶纲常任教化为本至其不可夺则卓然有古遗直之风故其文精凿沉鬱不假议论而理自见不托迂怪而格自竒其本则六经其辞则杂出西汉而下其可任以古文者仲渊其人乎然文之盛衰世道之占也我朝之盛自古所未有独于文若未及者岂倡之者未至而学之者未力耶今天子方以复古为己任于上其风浚其流懔焉而任于其下者非我軰之责耶而吾老矣仲渊不可辞也仲渊名原道亳人有集曰行斋谩藁见示属予以序不胜狐裘羔袖之愧
　　章徳元近藁序
　　予自衰疾以来愈不喜为文虽谈之亦自厌也为之愈力而愈逺谈之愈切而愈病常欲一旦尽谢去前好湔涤肠胃収视敛息以自爱也而适然意防輙复为之而不知葢士君子释此无以达于情而接于物也至于谈则絶之久矣如滛声美色而逺之矣安能日嘐嘐然与物相仇耶近得东嘉章君徳元与予同史馆年相近也道相似也乂敦信而岂弟古君子人也心甚好之乃时与之谈向如滛声美色而逺之者如沐猴衣冠执干而舞非不俯仰中节投之以果则不觉攘臂而起矣此非絶之不深制之不严为知者然也君之诗若文质厚而气和一以理为主苍然正色贯松栢而后雕不知世之知君者复几人也安知数十年后无索君于茫洋之间溟涬之外者耶予之所谓欲谢去者行见之矣姑为君一言君名嚞尝着东嘉郡志二十卷甚有法
　　赠王太医序
　　庐陵王君东野善为方繇郡官医提领入为兴圣宫太医诸贵戚近侍公卿大夫皆以老谨争相延致君亦輙能以效自见延祐二年春二月予暴得末疾几不知人君入诊曰脉大浮盛得之气虚而风乗之宜服三生饮间投以小续命汤数日疾可已嘉兴徐元善复入诊一如君言服之三日手可举足可履服之五日手可至髪际足可因人而行服之七日手可至颠足可因杖而行服之十日手可举物足可去杖与人矣惟舌本微彊害于言以问君君曰脾脉络胃夹咽上连舌本散舌下心之别脉上繋舌本此心脾受风未除也宜服解语丹服之十日舌不彊语不害若君之医可谓良矣而徐君不立异以为功亦可尚也夫始余之疾闻君之言而喜及得徐君益信然当是时君诚贤徐君一立异众必茫然不知为计矣予有弗病矣乎頼二君子皆良医其识同其心又同是天以赐予也嗟夫方今之受病又甚于余者众矣不知皆能得良医如东野同心如元善者治之否乎彼嚚嚚然计功而害能专欲而擅利危人之身絶人之命而不顾予甚惧君之不尝遇徐君以成其功也其必审所以自处哉他日天子诏其上所验幸并以愚言为对
　　送艾庭梧序
　　临川艾氏多闻人或以诗鸣或以文高或以明经显予少学临川多与之逰去年秋有客候于予谒入曰临川艾庭梧敬候先生亟见之则吾同舍生从子也问其字曰伯苍问其年则予去临川时犹未生也问其所从学则皆良友硕师出其诗若文及与之谈经则兼昔人诸长而有之予甚惊亦不意去临川四十余年复有斯人也问其所为来则曰吾生四十年前欲一望大河之外不可得今幸遭盛明极日月所出车辙马迹皆可至柰何守一丘一壑而自比于井中之蛙乎吾将浮游乎齐鲁燕赵韩魏秦陇之郊问古帝王之所都圣贤之所起其余风遗俗犹有存者乎其高人魁士犹有伏畎亩偃林薮而未起者乎吾将求之以益吾所欲闻此所以为来曰子寜欲仕乎则大笑曰先生何量人之浅也方今明君在上贤公卿满朝才士如林职修政举文武备用又何待三千里外一穷书生乎吾不为是也予大惊然心犹疑之居嵗余数相从察其志益坚学益闳文益雄予始知其言之不欺而志之可尚也而信之犹未笃夫京师者天下防士之区富贵利达之涂以子之材而求诸岂有长为山林之臞子乃舍众人之所趋就众人之所迂虽日日语人人有弗疑者乎今果去我而逰飘乎其不可留嗟夫予愧子矣予不敢复量天下士矣子其待乎明年春归俟我于临川之上
　　胡彦承文藁序
　　予比从李御史仲渊识胡君彦承彦承尝学于萧徴君维斗维斗与予善予知之深故喜彦承之善学也今复从翰林直学士薛君公谅得尽读彦承所为诗文六十篇益知彦承之所以为学也夫文与学高下学之进文从之矣以彦承为丞相之孙太守之子生长富贵出入禁闼身取禄位于他人宜如何方且诛茅为园凿嵓为室防目终华洗耳河渭颠暝乎诗书之囿沉酣乎仁义之薮然后又求正于有道尚友乎千载其过人不亦逺乎然非文不足以知彦承之所以为学非彦承不足以知学之所以为善又非维斗不足以致彦承于道也则予之敬彦承也徒止于文乎彦承名居祐京兆人
　　送王克诚引
　　予读张希孟之言而益谓师友之不可不尚也向予忝与中书末议克诚实掾东曹虽不相语而间相面知其逰萧夫子之门于当世人物取与弗轻也去之七八年予既复来来又不能自引以去而闻克诚为秦省幕长矣希孟言以赠行又属予继夫克诚学问有源行之方大予其何赠乎嗟夫防而学壮而行人孰不有是心惟以己心酌人之心母以己学律人之学则可以相天子治天下而况于一方之寄乎克诚行矣予诚无以赠君乃遥祝之曰愿以此学相天子治天下
　　里氏庆源图引
　　氏族之制所以定亲疏别嫌疑厚人伦也古者国有牒家有谱然犹有拜汾阳之墓者矧二者并亡之欤其西北诸公以名称相呼以部落为属传久而差失真尤甚此里氏庆源图之所以作乎里氏者隆禧院使约尔珠所自氏也按里氏世高昌人高昌宅河西之境在唐为伊州其俗大抵与诸国类又世蹂金革虽豪王大族能自系其所自出者无几惟里氏世仕其国为大官自大父萨竒苏仗义归朝佐定中夏为山东大都督其后列朝着寄方伯垂绅曵绂分符握节者余六十人亦既盛矣而隆禧君大惧世代日益逺生齿日益众无命氏以相别终亦荒唐杳渺不可知而已何以奉先而传后哉乃以身事本朝者实自大父始而大父之名从世俗书有从土从田之文考若伯考之名皆有里字而春秋有里氏遂自氏曰里氏又遡而求之定其可知者自丞相栋裕勒以下至于今九世系以为谱号曰里氏庆源图而隆禧为七世云君好学广问于忠君孝亲之道尤所笃慎呜呼百世之下观此图者亦足以见人之不可以无学也尚敬念之哉尚敬念之哉
　　送高伯椿大年尹京山序
　　郢余父母之邦也先世坟庐疆畎相望闾里鸡犬相闻今侨居数千里外松楸之思霜露之感每当时序未尝不西仰而薰心也集贤待制赵公为余言高君大年将之官京山余闻之喜葢君以修名广业从事中朝习知为政之要家又世儒恺悌孝友有本有原且赵公之尝僚也赵公于人贤贤贱不肖而于君尤加厚然则以斯人宰斯邑所谓牛刀之用枳棘之栖君或有不屑焉耳由邑人言之抑又何幸之甚也况今明天子在上有若君軰分忧宣化于下忠厚及于草木正直孚于鬼神由明达幽罔不安頼为政之良葢若此然则由余私言之幸不又甚于邑人乎云胡不喜夫郢楚之故都流风余俗岂必犹存虽存亦奚足为明时道抑若子文叔敖亦彼为政之良者也以今之时以君之志又岂列国陪臣之所敢望虽然余闻彼之不治也久矣譬之农焉物土之宜而布其利驱虫螟防荑稗又若牧焉去其败羣视其后者而鞭之其不殖而繁者否也以君学古入官达于从政顾独不知此哉而余乃谆谆然如八九十者葢闾里之厚望刍荛之常谈今逢明公下车代为父老诵言之耳诗不云乎维桑与梓必恭敬止况于封崇而雨露之者故余于君之将行夙驾于上东门以竢具此借手焉
　　送郭元坦序
  </div>
  <div class="pagination">
   <a href="雪楼集_page9.html">
    上一页
   </a>
   <span>
    ...
   </span>
   <a href="雪楼集_page5.html">
    5
   </a>
   <a href="雪楼集_page6.html">
    6
   </a>
   <a href="雪楼集_page7.html">
    7
   </a>
   <a href="雪楼集_page8.html">
    8
   </a>
   <a href="雪楼集_page9.html">
    9
   </a>
   <span class="current-page">
    10
   </span>
   <a href="雪楼集_page11.html">
    11
   </a>
   <a href="雪楼集_page12.html">
    12
   </a>
   <a href="雪楼集_page13.html">
    13
   </a>
   <a href="雪楼集_page14.html">
    14
   </a>
   <a href="雪楼集_page15.html">
    15
   </a>
   <span>
    ...
   </span>
   <a href="雪楼集_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
