<!DOCTYPE html>
<html>
<head>
    <meta charset="UTF-8">
    <title>李文节集 - 第 27 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李文节集 - 第 27 页/共 53 页</h1>
    <div class="content">　　不佞粗足自供而儿女辈□自寒门岂宜教以纨绮承贶璧返足下德器温厚然时亦有拗处闻郑家初所索至微鲜足下不稍俛就卒费不赀□□之为取费之为俭柔之为刚此义涉世不可不讲也 

　　○报黄浴沂 

　　舍弟蚤孤失学长于阛阓识见浅俗又与不佞间阔日久恐其骤以不佞一第之故入于市说而失其故行不佞既远在万里即有诫谕不过纸上之□若夫朝夕□□翼其蹇钝而救其諐尤则惟恃□□亲在尔□□□雅故敢以是相望 

　　○与郑龙岩 

　　明珠闇投长安中时时与紫老谭及未尝不于邑又尝为丈窃计以为吾舌尚在也盖当坎壈中其患有二一曰怠一曰躁怠者志气摧沮一蹶不能复振躁者焦心壮趾如治棼丝急则愈乱如行泥淖动而愈深诚安神定气而益修其所有事跋嚏之后必有亨衢此语弟欲为丈诵之久矣今文宗公具眼典试者皆誉望也夫奋曹沫之一剑雪孟明之三败一剖荆璞以明示氏之冤而间执彼刖者之口此其一时矣 

　　○报颜桃陵 

　　捧诲尺一何啻空谷足音及读所惠诗舂容色泽齐声大雅矣以翁解脱缨组泮涣林泉卉木烟霞惟所采取时与二三君子唱予和女狎主齐盟即四壁萧如而亭亭皎皎自非佌佌有屋樕樕有谷者所可仰觑也某能薄取宏操刀学割每恨无繇从容函丈亲受指南时有望考盘而驰情赋蒹葭以志慨尔 

　　○报郭希所 

　　□□迁□署□调耳足下义至高绣斧非华邑丞非诎臾何有于此区区而私心所为　国喜者录叙直臣令谔谔□气益发舒而所为足下喜者以直见收自不与碌碌取尊官膴仕者此也日　上忧旱过云汉言者数数未有验在足下必有顶门一针可得不终朝遍雨天下之报而业非其职又知不为越俎者所为矣 

　　○报张洞斋 

　　色笑久违一闻使事告竣报命有期即轩輶尚在句容而此中喜勃勃巳若将摄衣于春明门外□□以迎猎缨而语者矣千万夙驾以慰鹄立况旱既太甚　天子忧逾云汉虔似桑林而天心未回甘澍未应乃诸公争持意气分门立户啧有烦言此亦须得老成识体者一至而调和之耳 

　　○报董震峯 

　　令侄辈当及其年富令多读经史古文词切莫区区枝叶上用工费却精力终不济事如人家不积谷藏帛第倚办□市朝夕而趋焉此瓮牖绳枢之事毘陵董氏必不其然弟居恒每为诸生喋喋信□□矣信而行之者未有一焉□战必胜攻必取大将登坛万夫辟易不学古兵法无繇也 

　　○与梅溪表兄 

　　二丧不举越有岁年所当安厝甚急承谕正得鄙心弟虽筮仕然安得滞死者以俟河清敬以十金为助但贫家举事当量力而着实即坟亦只是坚完不在观美况其它无与于坟者乎作家粟要紧无粟则饥惟饥难忍此外皆可巳弟尚记乙丑岁偶有礼节而苦无钱兄指吾所积谷曰何不以□易之弟以是知兄拙于谋生也度亦坐是日困耳何日与兄面谭 

　　○与郭希宇 

　　曩大疏三事皆沈锢蟠结诸公连章单举争之不能得而足下攟摭而陈之足下左迁足下声益重矣臣之事君犹子于父母东西南北惟命之从邑丞犹可于廷评乎何有固知足下能辨此也 

　　○与陆中复 

　　丈自昔同行巳绝其伍奈何此区区者而不丈?讵非有数存焉然高才之士往往薄经生技而修骚雅抑亦师心从好不能俯仰以谐时操瑟齐门自古所□亦□人□□拳拳也 

　　○报申玄渚 

　　不佞常以为士大夫里居即不能存所济万不可有所扰要在屏绝一切户外事疏远公府而降屈其贵势以接见闾阎之人使有司信其清净闾阎知其平易则假借不行人敢赴愬而无所隐??敉约束诸人不厌丁宁反复而时察其不令者宁固毋通宁严毋徇宁失诸人之驩而不可以府乡闾之怨不佞度足下所能为又承问故敢以进惟力行之 

　　○报周希斋 

　　举世溷浊清士乃见众之汶汶皎皎者之资也愿为都人士一洗此名令上官长吏知湍水有纵鳞林风有宁翼不亦美谭盛事与 

　　○报林翼斋 

　　承教知丈因采木鞅掌驰驱盖一行作吏便入樊笼即词垣号为清华而掐心擢贤损神耗精尤甚方知官无闲曹昔人所称吏隐皆妄也吾党无他肠者率有好尽之累王麟泉公亦尝自引以为所短弟更坐此病兄涉世渐深必有进益便中幸以相□督 

　　○报钱子 

　　文字既吹追古当多读古书融铸出来未有可杜撰得者以杜撰求古即形貌犹未肖也况其精神乎不佞在毘陵时每欲诸君读书而能信而好之者少矣足下才清年富及今读之不过三年可以得志世俗之弊以剿掇为学问以营求为进取此非所望于足下者也 

　　○报单岩泉 

　　捧尊札似有倦飞之意丈植性冲淡固不为世味撄情然所抱又未大施而家食之资亦不见其诚裕且勿遽动此兴听其所止而休焉何如独闻贵治丈田稍浮故额倘尚未成籍不识可察其控愬量为宽减否有如为之又当防远吏胥表暴心迹今昭昭然揭日月而行亦避嫌远谤之道也 

　　○与郭鹏海 

　　弟前岁过家巳为春谷襄葬而又预为圹以待其内人惟是孀妻弱子不能有果然之腹责在吾侪俟凫舄之来尚有一筴将相与谋之倘其子趋谒不妨暂屯其膏耳 

　　○报王麟泉 

　　某单族寒门多不能举火徂岁不揣线力輙有所捐亦以为辙鲋垂枯河清难俟盖举过家常套香绢巾扇之仪一切不修至于舆盖夫皂亦尽斥以补之而后有此数亩也然而与人无驩近乎薄节缩计筭近乎琐窭人而效富室之为筮仕而行宦成之事近乎凌节而不逊方惧用此为讥议伏诵翰褒淫淫汗浃矣 

　　○报吴惺初 

　　读尊教苦情满幅即说苦亦苦也顾丈所苦心百一十国之功状监司守令之禀白中丞直指之关决非河则漕非漕则鹾最下则城旦书耳以十二时之劳易百一十国之安不为徒苦也孰与夫终日矻矻役役坐驰陆沈焦心耗神髭白鬓苍糜日铄月谈之而无可纪之功覆之而无可书之绩者哉 

　　○报董汝登 

　　公前件既了暂移家白下稍斥去诸冗食及不令者亦是一筴要之当为不远之复世家巨室与姓氏单寒者不同累累眷属岂能旅食他方此等事独不佞当年故得公辈笔耕不能如不佞地主又无毘陵董家轻去旧乡而劝之新邑势之难者也若令兄携孥都下更似无当不佞每以为言尚未之信恐一年之后欲挽其归而不可得矣居乡无难只是随分善处能处则布衣而有余不能即缙绅而不足如必达官贵人而后可守成安居则茂陵豪杰皆公卿大夫而孝弟力田者尽为阊有□肉之矣吾辈志欲高气欲下心欲虗事欲实施欲丰用欲俭小善必为小恶必去则毘陵可也白下可也四海之内可也大司成赵翁为贤师公但谨守规矩用心文学自为师长赏鉴今青年后进今日入监明日告假明日告揆庙谒不入升散不至东觅书而西索帖旷压而欲求免空疏而欲求知如此之劳何不反而求之巳乎足下其留意吾言毋曰迂阔而胡肤咲之 

　　○报刘中吾 

　　昔韩正献历仕开封巳负庙廊之器吕司徒试官颖上即占宰相之才如丈自当掩秀前修扬声当代若夫青琐黄门兰台石室未足为门下道也 

　　○报陈惟任表弟 

　　夏杪接手书知足下得预府试燕闽万里学道新录无繇得全案一观然闻督学□□□请谒秉公道从事孤寒秀异之士向郁而不发者此其一时矣昌黎有云学患不能精不患有司之不明不佞出于寒门单族以有今日初非倚云和露而得者宁独不佞缙绅繇白屋起家十常八九今世士不务近里着巳而驰骛其精神于营求请托间不知精神既以外骛耗散又安能精其所学以待明主司之求哉世道既敝而有主司之贤者起而振刷之不惟孤寒获伸而驰骛者亦渐为衰止世道之幸也市井之人以为做官必裕不知有裕官亦有贫官人溺于所见而因揣摩其所未见转相讹谬令亲游至于昆弟并有市心仆本贫人贫亲贫交满目皆是每一兴言辄用太息姑引孔氏立达孟氏鱼我所欲之旨以自解然其志岂惬哉此书不但告足下亦以告诸亲及晓吾弟也 

　　○报张锦亭 

　　兄鞅掌三年惟鹾台一荐可谓知我者希矣兄慈祥洞达第长于知君子短于知小人此醇疵不相掩处或言兄署州胥吏间不无蒙□□镇所委用吏私索税钱至以别驾借口弟□□□□□以告古人云人生不幸不闻过无论有过□闻即无过而闻过因而加检尤幸之幸者也□□凡事必躬必亲检点关防宁密毋疏宁葸毋勿当官□事□勤居其二吾党不可一日不兢兢耳 

　　○报蔡见翁 

　　方今白驹空谷振鹭充庭而鼎吕圭璋犹然留以贷泉石而宠烟霞令天网宏开之时尚有隐鳞藏羽之阙盖衿裾企踵当路击心即昕夕间豹藏不稳矣 

　　○报何小雒 

　　里中诚多士大夫若论孝友温良仁心为质子孙遵教如万石君家则门下为称首某追惟曩者猥以一介得幸于次公托契石交附庸年籍业巳厚幸矣若乃王家龙鳯谢庭兰玉所当委禽高国伉俪姬姜而翁顾轸求旧之怀收蒯管之姿寘之□腑之末昔人交有管鲍姻则朱陈并脂粉简编脍炙人口而今兼之此某所以倚玉树而衿荣想鳯毛而私■〈忄尉〉也惟是文定之祥即俪皮为礼而华□缛仪过尔优渥当之不能无悚然耳 

　　○报单岩泉 

　　辰稍霁望花□小车来也忽然使至大失所望古人以栉风沐雨为美景兄不如古人矣幸王肃卿风雨连床客牕夜话殊觉畅然独少一单岩泉不能无恨尔弟碌碌岂能砺世惟是不敢隳落以负知巳则此中所自盟者虽筮仕巳自倦游每仰羡高风辄令人有丰草长林之想望云惭高鸟临□愧游鱼诵靖节之诗为之太息 

　　○奉苏紫翁 

</div>
    <div class="pagination">
<a href="李文节集_page26.html">上一页</a><span>...</span><a href="李文节集_page22.html">22</a><a href="李文节集_page23.html">23</a><a href="李文节集_page24.html">24</a><a href="李文节集_page25.html">25</a><a href="李文节集_page26.html">26</a><span class="current-page">27</span><a href="李文节集_page28.html">28</a><a href="李文节集_page29.html">29</a><a href="李文节集_page30.html">30</a><a href="李文节集_page31.html">31</a><a href="李文节集_page32.html">32</a><span>...</span><a href="李文节集_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
