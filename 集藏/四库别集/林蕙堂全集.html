<!DOCTYPE html>
<html>
<head>
    <meta charset="UTF-8">
    <title>林蕙堂全集 - 第 1 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>林蕙堂全集 - 第 1 页/共 60 页</h1>
    <div class="content">　　钦定四库全书　　　　集部七
　　林蕙堂全集　　　　　　别集类六　【国朝】提要
　　【臣】等谨案林蕙堂全集二十六巻
　　国朝呉绮撰绮有岭南风物记已着録王方岐作绮小传称所着有亭臯集艺香词林蕙堂文集诸编绮没之后其子夀潜搜访遗稿合而编之此本一巻至十二巻为四六即所谓林蕙堂集也十三巻至二十二巻为诗即所谓亭集也二十三巻至二十五巻为诗余即所谓艺香词也二十六巻则以所作南曲附焉
　　国初以四六名者推绮及宜兴陈维崧二人均原出徐庾维崧泛滥于初唐四杰以雄博见长绮则出入于樊南诸集以秀逸擅胜章藻功与友人论四六书曰呉园次班香宋艳接仅短兵陈其年陆海潘江末犹强弩其论颇公然异曲同工未易定其甲乙其诗则才华富艳瓣香在玉溪樊川之间诗余亦颇擅名有红豆词人之号以所作有把酒嘱东风种出双红豆句也所作院本如啸秋风绣平原之类当时多被管以各有别本单行故仅以散曲九阕缀之集末统而观之鸿篇钜制固未足抗迹古人而跌宕风流亦可谓一时才士矣乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀





　　钦定四库全书
　　林蕙堂全集巻一
　　湖州府知府吴绮撰
　　赋
　　康山读书赋
　　惟余生之寡偶伫遐览于中区承延陵之遗绪绍左台之令图既少孤兮偃蹇值世难兮为儒耻捷径以窘步矢贞固而弗渝潄翰林之芳润入艺圃而勤劬于是畋渔百代懐抱一编终弃繻兮早嵗机入洛兮妙年慨赤乌之颠覆逢青犊之蔓延火照啼乌之苑尘飞渡马之川琼树摧于断碛垂栁化为荒烟管幼安去之长白扬子云守其太若夫通子未生少君初嫁寄槥兮堂中赁舂兮庑下佣马磨以心伤泣牛衣而泪泻频遭魑魅之揶揄屡受路人之推骂嵗有秋而靡春时在晨而非夜鲜故交而问焉哀王孙而饭者尔乃抱影荒凉携孥踯躅野寻不萟之丘巷就无人之谷雪结苇以对风卷茅而败屋饥鹤啄于空庭悲防号于古木徒聴古院之钟莫借邻家之烛则有防汉逸妻伏川良偶锄挥野外之金裘典市中之酒爰辞楚以同心亦入秦而携手良人岂其长贫君子居之何陋偕东方而不絶出北门兮奚诟则有匡鼎谈诗侯芭问字萤死囊中鱼生箧里案就雪而长欹牀随隂而独徙书淫酷似于刘生传癖或同于杜氏夏侯倚柱而忘雷髙鳯持竿而及水嗟风雨其如晦维鸡鸣而不已莫不逍遥丛薄啸傲长林虽九迁而奚慕乃五噫之偕吟对青山兮扣白石引浊醪兮弹素琴彼处堂之燕雀亦何足知鸿鹄之心哉
　　区室赋
　　洲比鱼梁湖称鴈翅江醴陵梦锦之川李供奉含毫之地偃翠屿于中央渺沧波而无际信幽旷之灵壌足髙深之遐契乃有东园耆旧南国英华桥真百口里自千家指玉潭而作墅环锦石以分沙仲长统心耽白水孙子荆癖染青霞于是独辟菟裘别开羊径洞拟避秦斋题寳晋石仓堆曹氏之书酒库积焦公之醖疏绿水以相通对青山而取正尔乃草栽鹿树种金鹅杨低碧软藤老红多鹤性闲而识字鸥态懒而凌波有檐前之睍睆无庭下之婆娑加以千帆送雨并入间四岭吹岚俱来枕上农赛鼓而秋登渔収罾而夜唱稚子则徴税于鱼田先生则横经于鹤帐莫不闲吹楚蕙饱饭山薇醉邀月入坐阅花飞考遗文于锦帙振逸响于瑶徽归去来兮自守老庄之止足区以别矣宁言魏晋之是非
　　米山堂赋
　　乃有阳陵公子秋浦先生蚤投簪于衡岭遽还辙于臯亭搴芙蓉而作屋结薜荔以为缨漆园则仿之防叟竹径则启乎元卿于是林通复道坐引清澜疏轩就燠辟馆辞寒图蓬瀛于槛内画云气于楣间厥堂肯构号曰米山其前则岫引长松其后则峰环翠篠左抗桂花之幽岩右带莲花之曲沼既栁密而宜蝉亦花深而足鸟杯堪荐酒是垂蕳子之藤带欲抽书用莳康成之草况复琴名白博枕字红蕤帖寳昭陵之赐书留邺架之贻朱墨黄则史分数页金银斑则管列三枝南垞含毫尚忆右丞之画东山着屐未忘太傅之棋尔其庭有五龙窠名羣鳯人则淮海八公客则求羊二仲秫供陶令之田酒足步兵之瓮仇香无羡于鸾栖和靖可资夫鹤俸故能乐志穷年见防终日曼倩以玩物而取容长统则养和而不出事在拙而弥尊道用柔而益直言同僊尉入梅市以难寻恐似渔郎访桃源而已塞
　　鬬蟋蟀赋
　　露老梧桐之月云深酒色之天五雉翻盆卢看掷帽双犀出堑马笑投钱刘寄奴之豪情未已贾秋壑之逸兴重骞爰徴威于羽国遂选勇于虫兵黄金铸秤紫玉雕罂既曹分其种色次部伍其重轻弱足之与强头谱前论系一青之及五白删外存经于是此号蜘蛛彼夸蝴蝶翅翅梅花腰腰薤叶气一鼔而不衰勇三登而未竭其未合也如木鸡之不见其既鬬也俨銕骑之相接尔乃金字琵琶香称狮子戴我头来饱卿拳矣或始伏而终搏或初生而后死淮隂之渡齐水轻骑潜行钜鹿之鬬秦军呼声乱起义防银须怒铦銕齿必甘心于乱人将报声于知已若夫巧在伐谋鬬非专力见垒满而气生聴毂鸣而义激笑薄技于螳川羞覆师于蚁国宜乎博縦千金采陈双璧出垒升塲寒敌军之心胆収缶论功飨主人之棃栗也
　　爽阁赋【为钱葆馚舍人作】
　　视草名家采花胜迹才髙大厯之年地近平原之宅乌府彯其汉缨青峰韵于湘瑟江山得助蹲小鳯之九苞湖海知豪坐元龙之百尺则有阑干玳瑁帘押真珠刻灵芝于绣拱拾瑶草于琼除锦贮郗郎之管香薰曹氏之书南斗垂杓旷朗固仙人所好西山拄笏髙眀信君子之居于是振舄遐临揽衣长眺塔碧春云楼红晩照龙湫斜带而孤澄鹿苑遥分于众造鱼鳞万瓦青杨带雨而参差雉堞千门白苎横霞而缭绕尔乃水如衣带山似屏风泖遥连而月映峰环峙而烟笼备四时于槛内収百里于中月皎兮其可懐惟凭来去风泠然而称善何辨雌雄则可以集嘉宾延胜侣送目八区抗情千古携荀氏之熏炉横晋人之谈麈浮金屈巵歌谢朓之诗挥玉如意作王戎之舞况乎鹤成一顶鲈有四腮张掾归时莼容客饱吴王猎处花向人开召太白以填词君须且住聴小红而度曲我待重来也
　　黄金台赋
　　登平原以一望惟蔓草而已矣问古道于行人云金台之故址唏嘘乎荒湣来耄哙死在子平之新立将招贤而雪耻视其可者请従隗始则斯地也固有崇基碍日杰构凌云升堦论武辟馆摛文悬千金以买骏仿遗术于涓人于是衍自临缁辛由上党有昌国之雄才亦懐奇而遄往皆骋足于瑶衢并奋翎于网临斯台以骋眎见山川之泱漭収形胜于目中玩敌人于股掌乃展妙畧出奇兵罢诸侯而不属驱銕骑以长征凡数战而至济上歴五载而下七十有余城设齐器于宁台陈大吕于元英洗前人之积愤扬海内之鸿称信人国之成败以贤者为重轻何歴世之未防弃喆士而弗庸好图中之绿耳忽在廐之飞龙置兰筋而不驾策驽步以求工曽牝牡之未识任颠倒于意中遂使黄金日重白璧长埋晨风兮逺引汗血兮不来潴遗宫于薮泽没旧馆于蒿莱传虚名于古册重过客之徘徊唏嘘乎草萧萧兮泣寒露瓦粼粼兮窜狐兎思昔人兮不见访遗踪兮无处懐长铗兮空归耿余懐兮终古
　　燕子赋
　　参差送逺下上于飞嵗有期而必至主虽贫而亦归惟裳之羽族与春风而不违若夫临秋暂去候社俱来海外有留郎之国燕中有别友之台五色朱丝曳仙人之广袖一双白璧化神女之轻钗艳争传于雒种灵岂侈于商禖尔乃喃喃絮月故故衺风轻衫一两细剪双封杨栁枝髙笑微翎之染碧桃花影重看小喙之黏红加以荇丝绿浅杏子黄初石氏歌台裹雕梁以玳瑁王家酒榭缀帘押以真珠雏学飞而未逺巢试暖而堪居莫不来回两两去住双双留莺学语共蜨争香颤钗梁之碧玉长迷下蔡舞掌中之白苎薄醉昭阳遂使春事兴衰夕阳今古玉京冢上叹防线于黄昏盼盼楼中恨白杨之夜雨记六朝之巷名是乌衣入百姓之家梦谁朱户
　　焚香赋
　　花净春櫺月吹秋帐迟美人兮不来拥薰笼兮谁望采艾蒳兮山中问都夷兮海上云衣暂擘石叶双安鸬鷀卸粉鹧鸪留斑近愁烟剧逺讶灰寒心中字苦眉下痕悭白鳯翔于晓幕绿龙焚于夜山经旬似暖半笑疑温长垂髻影细乱衣魂腻衾花而入绣透衫缬而栖痕见鄂君兮何夕坐贾午兮黄昏悬青绡兮不寐结翠绶兮谁分乱曰辟寒寳障流苏长火山十里金鳯皇期君待君君不至直须还我绣香嚢
　　瓶庵赋【并叙】
　　家雨岑早具才情长修行谊原孝先京兆之俊然诺无侵马少防闗陇之贤楷模不苟门前车辙长者频来坐上盘觞髙人长在得百斤于楚国岂重黄金下一矢于聊城非凭白羽赠惟君子或拜下风利出仁人有如皦日固患其无语耳遑虑乎多言哉尔乃老至弥冲徳髙益劭退而自号命曰瓶庵盖取郑公守口之箴用惕诗人扪舌之义也夫瓶之为器受小而容多瓶之为能出艰而施博雨岑之取以自况不已然乎昔万石传家庭中之马必数七旬受赐室内之树不言古之名贤类多如此苟无忘于玉汝之义其尚念乎金人之铭乃为之赋曰
　　美矣吾宗修能特起少奉教于哲人早聆音于君子绍谦徳于延陵继清风于甪里既有孚而缶盈庶无讥于罍耻爰标斗室取义富公守予衷而靡失鉴维口以兴戎恐一出之莫返冀三缄之可终象山雷之在颐秉心惟慎悼水泽之为困尚口乃穷于是寓目以形见道于器用守约而施博遂先难而后易出必期其可归始则求乎能继其中有蓄宁如石鼎之彭亨厥用维难聊法开瓿于有綮所以挈原非智羸或无危能有容而不溢亦为器而非欹仿抑戒于卫武法寡尤于仲尼或指子之口惟酒可饮用巻尔之舌匪驷能追邹长倩宁见讥于扑满扬子云可无笑于防夷岂止朱提见称楞伽是仿周则蟠以螭文汉则错其麟象惟此径寸之图庶无二三之爽居之何陋信瓮牖之常安言矣非夸同尊彜而足尚也
　　画舫闻歌赋
　　乃有海上名豪汉东逸侣生従羣玉山头来自众香国土本鳯凰池上之仙作鸳鸯社中之主栁枝结带以相従桃叶横桡而唤渡青帘锦缆望为天上之楼船金管玉箫岂是人间之歌舞访二分之眀月人尽霓裳杭万顷之清波舟皆云母爰停芳桂特系垂杨命词英以授简召胜客以飞觞文举之豪情莫匹公瑾之雅度非常髙致则来元卿于竹迳博识则见朱异之缥嚢人似子康乃共羣贤而至我非季重亦偕七子之行主人命红粉之虞侯咸徴歌而奏伎羣姬乞彩毫于学士能刻羽而移商则有玉爱其清金求其艳芳姿掩袖以回眸宠姐披帷而露靣静闻素素调弦娇覩红红整钏飞琼按节以瑶簪丽英含情于纨扇朱家淑质小令不号断肠殷女昌容柔顔独能怡念避人幕里或为鸾鬓之郗超窥客前亦有蛾眉之曼倩莫不情随声转态逐情调音以柔而取媚字欲吐而还娇或前扬而后抑或始下而终髙或激昻而屡变或婉约而频摇或溜亮而圎如眀珠之一串或引伸不断如弱缕之三缫或如振木之凉风凄然以思或如洒之密霰戛矣难销遂觉忽然而悲胡然而喜靡竟其端莫能自己惝兮怳兮髙矣美矣绿腰以之结声红牙于焉合指信可遏乎行云岂必闻乎变徴游鱼因而出听翔鸟皆为戾止于斯时也不其乐哉四座之声俱寂诸宾之意云谐既停杯而刻烛亦错履而遗钗金谷之逰未巳玉山之醉方頽两岸秋声枫叶与芦花并舞一江月影流波与征鴈俱来君若聆郢雪之音曲将阑而未倦吾则聴钧天之奏梦欲寤而还猜
　　家云逸观颐堂赋
　　尔乃黄岳峙其西临澄溪环而左绕山叠翠而难分水浮青而不了松菊多傲俗之花鸥鹭是忘机之鸟商山之芝草可飡武陵之桃花不扫信有同于灵境亦何殊于仙岛地如彭泽南村多素心之人岭似洛川东园有皓眉之老则有延陵俊彦歙浦英豪因宁亲而荐防为侍养而诛茅导潘舆而左右辟蒋径以周遭髙深得性情所近爽垲亦风土所饶既肯堂而肯构可以燕而以敖拟以宴乐之需无取于云上之象况以饮食之渐畧同乎磐吉之爻若夫时值鹊飞人多燕喜吸荷露于晨曦聼松涛之夜起华峯之枕初推亭林之杯伊始守黄老之庚申歴绛人之甲子葆徳者于以存真养志者因而瀡其为体也既外实而内虚其为义也则下动而上止于是进杜孝之脍烹季伟之鸡子路负米而在廪曽子芸瓜而满畦羊有跪乳之礼鸠为祝噎之仪几与杖而可适寝与食而有时常徐行而扪腹或侍坐而搜奇英流用以引年聊于焉而奉老识者许其养正遂字之曰观颐颐之义大矣哉观之上有庆也况侣避世之禽鱼兼少入尘之车马拥万巻而优防歴四时而潇洒养体及养志而偕康履险与履危而益寡乐泉石之萧踈备古今之风雅自足于己既匪猛虎之可耽无求于人岂复灵龟之用舍则有不惟其声而惟其意不惟其事而惟其诚察之常存于未动视之或在于无形或酱或醋而备其物为饔为飱而遂其情将心目之偕畅胥志气之交宁积善乃能余庆乆视可以长生倘申公有蒲轮之徴大烹以养若石氏赐上樽之酒眀徳惟馨
　　瑞栢赋
　　考仙经之嘉植羡栢椈之亭亭得九秋之正聚五木之精产汝南之防谷出新甫之髙陵枝防天而上指根蟠地而西行田鸾啮之而得号赤松食之而延龄常磊砢而宿鳯或偃蹇以骑鲸虽时序之代谢曽不叹夫凋零则有桓桓而荣童童而茂云气羡于秦皇岱岳传于汉后蔚香叶以霄防匝霜皮而雨溜材虽任乎栋梁质岂堪于缔构受乌兎之精英与黄其并乆岂斤斧之可施茁溪山而非偶神仙每取以为餐元正亦采而献酒是宜号为苍官殊有资于黄耉若乃伊川华裔安定名家品实髙而莫及徳则溥而无涯考灵图于绿籍得仙诀于黄芽火伏轩皇之鼎炉存葛令之砂方培根于瑶砌或夺秀而成葩钟乾坤之清淑当春夏之芳华味则同于绛雪品则醸乎流霞歴千春其独茂等八极以犹赊尔其碧叶森森金英簇簇色以进而愈深味以甘而更沃初则比之岩桂既则炜于庭菊甘则如饴嗅而益馥比槐棘以菁菁照芝兰之郁郁树可絷乎青牛蕊可饲乎白鹿神人见以徘徊仙老来于信宿兆夫奕叶是曰公辅之祥知其后天厥应神仙之箓况夫月逢赤骑嵗御金羊方将荣于拜甲正献夀以跻堂吕尚见梦于渭水宋纎驰誉于炖煌
　　天子闻之而赐杖密戚届此而称觞见奇英之满目咸抚干以徜徉羡九如之未艾卜五世之其昌祯适符于鹤荷庆更衍于龙章则有济阳之公子击节而惊为罕有于是延陵之逋叟染翰而颂其无疆也
　　杏花春雨楼赋
　　于鼎文冶两汪子世居歙之松眀山杏花深处新构一小楼兄弟读书其上曹实庵使君取宋人杏花春雨江南句顔之曰杏花春雨楼友人吴聴翁登而乐之援笔而为之赋赋曰
　　揽人间之山水何处蓬瀛问江左之楼台防多烟雨则有虎观英流龙溪胜侣承玩鸥之遗址自是青门籍司马之髙名犹存朱户同居参佐聨牀有陆云之兄世列髙平与砚是范乔之祖于是丹梯独耸直上三层乌榻横陈恒居百尺推而羣峯列嶂山欲拖蓝凭槛而画舫当门波皆泛碧髙低户収灏气于初澄宛转栏杆倚斜阳于将夕景随境设既无候而非佳胜逐年来最何时而堪忆若夫青阳御辰白沙应节栁垂缕而将烟梅谢琼而无雪时当人醉之天嵗值参昏之月纪韶华于荆楚家始闻莺访风俗于洛阳人皆扑蝶尔乃欲霁非晴犹寒渐暖笼翠陌兮烟轻弄青帘兮风软霏霏欲湿脂遂凝于千丝的的能鲜霞似蒸于万防坊开碎锦既若淡而若浓彩染生绡仍半深而半浅至于千林墙下争来閙午之蜂一色江头或罥寻春之马巷中闻雨向佳人而卖焉花底停骖报先生之归也景物适值夫融和性情益因而潇洒旷懐逺寄岂遑歆羡金张髙调无隣独爱咏歌虞夏斯则据榻遐观凭轩长慨俯仰极夫千秋眺览周乎四海惊心时序怅飞兎之难留触目云霄询卧龙而安在圃农未学何妨并耦而耕闻达不求要可席珍以待是则悠哉防哉髙矣美矣气何意乎凌云赋有声而掷地著书终嵗世将拟之景迂生拄笏移时人或指曰巢居子吾正逰于方外樊川当绿叶之隂君胡为乎山中安石为苍生而起
　　栗亭赋【为汪扶晨作】
　　献玉王之妙品循曹阮之仙都傍紫霞而开径倚丹灶而结庐地则秦人种树之洞山乃宣平采药之区陶徴君爱而卜宅李供奉过而停车尘虽飞而不到水至洁而堪渔此岂俗人之径是为髙士之居于是饰之华桷缭以雕楹髙堂疎豁而独启文轩磊落而交承爱夕阳而拄笏挹爽气于西成古人求安于幽防君子乐处于髙眀盼绿隂之无际揽翠霭而长吟则子美之所谓佳者岂能更胜于栗亭其左则曲巷逶迤闲房窈窕照吾槛兮扶桑有晨光之朗曜乃蔵书而建仓或煮茶而安灶鸿妻倚竹以将迎鹤子争花而欢笑防庄独坐以养生长统闲逰而学道应须暮史而朝经宁独山樵而水钓其右则云横玉几水带金隄见芳林于旁舍寻仙迹于清溪灌灵均之蕙畮筑邵平之畦鸥有沙而皆宿鹤无松而不栖槐方春而拂槛菊将秋而满篱戴颙之尊未竭刘伶之锸可携若乃丹梯前起佳径横开荷香曲沼芰绕崇台芳流环映广榭崔嵬可映芙蓉之镜还倾芍药之杯绿淇园而皆竹芬孤山而尽梅常对之而爱玩尤朔濵之异材至若髙栁在后交譲可匹既梳烟而带雨复干云而蔽日感琅琊之十围羡渤海之百尺莺啼春而自娇蜩吟秋而转急时即霁而恒隂衣虽素而咸碧遂枝映于比隣长花飞于满室于是偃仰匡牀参差极望水送绿于门边峯横青于云上斜川时断而时连别墅或幽而或旷渔郎带笠而羣逰樵叟行歌而互唱既兴逸而情移亦神清而目漾信无羡于巩洛将何期于蓬阆况乃花发彩毫云生铁砚赋频答于龙墀名耻通于狗监天九重而聴卑日五色而目声早重于一时遇偶嗟于三献江山共助其文章天地长留于诗巻笑王根之第与樊重之馆曽何足当先生之所愿乎
　　瑞石赋【有序】
　　江子郢上中庭有石察而视之日有加焉夫石本静体动而日生则有异矣名之曰瑞固其宜也遂为之赋
　　惟中庭之奇石分山岳之灵姿既独全其幽素乃永谢夫磷缁卧莓苔而似傲披薜荔而还欹李赞皇踞而醒焉到茂灌玩而爱之尔乃崿崿瑶峰峩峩仙的秉艮徳而匪转运坤灵而不息方遥见而未殊殆谛观而罕匹如人累善惟不觉而常増似物迎年非有培而自益若乃初如陨宿倐似凝霜方时移而嵗易遂日就而月将恍惚兮其未己累积兮其难方遇射思腾欲跃将军之虎叱而即起还来道士之羊盖其秀撷嵩华奇分泰岱本以静而动生遂因形而象改尊曰君而益崇呼之丈而可拜用之丘垤己难测于寸壌介彼冈陵复奚穷于千载也
　　表
　　拟
　　上以董其昌字帖赐内院诸臣谢表【顺治十三年】伏以紫极昭文大启琅函之秘黄扉渥宠敷寳笈之华阐异代之幽光成熙朝之盛典辉腾东壁泽贲西清臣等诚惶诚恐稽首顿首上言窃惟河洛呈图始代结绳之政嶙峋作篆用垂勒石之文苍颉之列三家象犹蝌蚪宣尼之题十字体创麒麟増减逓及八分神妙各传三品然枕中得诀只传习于专家几上挥毫未称奇于秘阁昭陵玉匣二百防十纸修禊亭不落人间长夀珍函三百十七篇文选楼仅存天上用拙毫而自免防同庭草春悲补戈法以逼真未见笔花宵灿古肥今瘦争爱鹜以忘鸡晋画唐摹半萦蛇而绾蚓坐鲁公之池畔谁怜正气于钗痕刻蔡氏之楼中但悯遗踪于瓦砾米颠振袖仅闻夸异于一时刘洎登牀反致贻讥于千载未有异代还叨夫真赏同官共被乎隆恩如今日者也兹盖伏遇
　　皇帝陛下道契昭符勲髙镂玉虞廷受箓得十六字以传心周室迎丹抚亿万年而立极崆峒访学探妙绪于酉山姑射凝神动文思于甲帐偶因万防之清暇旁求六艺之遗文惟先臣董其昌者地拟陆机少登翰苑遇同苏轼老践容台当庆厯之时雍振钟王之风雅墨池波溅早窥大令十三行笔阵云横自得长史十二述驾米邢以独上掩文祝而前驱西蜀亭久下门生之泪终南紫石仍留故老之踪开巻宛然嘉叹屡闻于枫籞披函烂若恩荣遂及于槐防字珍琬琰出秘府而愈奇轴等缥缃得宸章而益焕防来芸阁未损松铅归映藜独髙油素昔李斯云邈歴汉代而方珍逸少虽传遇唐宗而始重以今方古宁夸飞白之颁自上及卑益重渥丹之感臣等穷非荐福博愧雕虫慕笔谏于公权久勒正心之训仿遗箴于太史慙无运掌之功幸际昌期恭逢雅赉荣因稽古敢比栁直顔忠遇忝同时窃附飏益赞伏愿文放乎奎决取诸夬镂鼎继夏禹之业铭毫扬周武之心以惜墨者惜才而无朋不正以画沙者画法而有印皆同则永毖金瓯四海奉十华之帙长熙玉烛千秋炳八防之篇矣臣等无任瞻天仰圣激切屏营之至谨奉表称谢以闻
　　记
　　岘山逸老防记
　　苕城南五里有逸老堂焉云飞画栋踞岘岭之一峯水近朱栏瞰碧湖之千顷昔为髙风堂之遗址今则逸老防之胜逰防始于唐一庵诸公凡八举而人皆硕果堂建于汤楚东别驾不数传而地有寒榛予于丙午之春承乏出守将谋更始且暂葺焉李君夏器慨然旧迹之难湮蔚矣嘉招之再复时维九月实聚羣英亭开荐菊之辰坐满采芝之客酒浮上若偏宜鹤髪以临觞城绕下菰并拂鸠形而作杖世非炎汉讶四皓之何多嵗异永和喜羣贤之毕至予方罢郡适遇聚星猥以白玉之中龄特用兼谟之故事时则广州归政浦号沈香莱子弄雏庭盈舞防谓予同姓迨及嘉宾函谷真人独望临闗之气洛阳女子曽知卖药之名先生而两见织帘处士而尝闻譲畔茂名看奕而逢仙履祥著书而守道并泛南山之斝同开北海之樽三爵油油四筵济济麻姑擘脯言羞丹水之麟彭祖调羮来驾瑶山之鹿是可志也顾而乐之爰属不文以为之记而予则维香山一集炳焕中唐洛社诸卿于昭南宋迨兹以后继者寥寥兹则始创于眀世庙癸夘之年复兴于今
　　皇帝庚戌之歳虽盛衰不定多寡有殊然举往固可以诏来而由今亦可以抗古昔则史家六叟尚取数于闺中唐室九耆亦待贠于方外未闻继体并列同心今则东阳两支延陵二世天龙嵗月还继美以犹龙海鹤丰姿又教雏而成鹤同为父子并致耋耄况乎资圣推贤至道尚齿未登上夀已属旷闻今则河间遗民碧岩耆徳龄同罗结渐方都水之瞳秩过张苍不待妇人之乳惟须兄事于元爽直欲儿命夫少君尔乃青藤紫袷并若神人赤舄朱缨多为贵客登楼授简无烦金谷三升据几挥毫总善栢梁七字斯又不足以光照前哲贻美来兹也乎而余也与老人期从大夫后河阳两鬓早徴蒲栁之衰绛县六身幸仰松乔之茂夀由徳致信黄发之允宜文以年加叹白头之匪易爰为濡墨用待编年时则康熙壬子嘉平上浣之七日是集也金吾李君夏器实倡其事太学韩君昌箕眀经潘君贞【阙】　沈君【阙】皆在焉其自雉邑者为眀经金君镜【阙】　朱君升文学沈君【阙】　而主人则方伯吴君时亮令嗣仪部景亶而予则前太守江都吴绮也先是四举与防者姓氏详李君记中兹不并及
　　休园记
　　休园者余年伯士介郑先生所营之菟裘也先生雅慕仲连尚懐元亮官原水部不妨例作诗人论表山栖遂自称为处士开蒋家之三径未出城中得晏子之一区正当屋后迎门种栁防年手植春风绕舍栽梅竟嵗头防香雪楼中晴翠従江上以飞来杖底寒泉向阶前而流出余以潘杨之睦曽见围棋复縁孔李之交频来问字防心非逺何殊濠濮之间适意为多不知晋魏以后俄而谬婴世网久玷尘缨鄙人既涉海而恒忧先生遂凌云而独笑十年荏苒己作鸠巢五亩荒凉防同马廏慨琴亡于两世痛棰折以数椽而文孙懋嘉聿新遗构卫家识字重开六鹤之堂卢氏呼名别筑五鱼之堰既储花而待酒亦叠石以移云甘菊成田有金英之的的芙蓉被沼列锦障以重重于是近眺唐昌若见玉钩之洞逺瞻隋苑如临绮岫之宫月有二分还能入室波涵九曲拟欲流觞则可以坐拥书城闲披诗巻舞王郎之如意气致殊豪凭晋氏之隠嚢风流自赏园名众乐披襟而时过求羊馆号忘忧授简而频分枚马樵山渔水类盘谷之幽踪修竹茂林兼兰亭之胜槩于以休也洵不乐乎而况赋拟广平吟同茂叔方澄懐以揽胜将踵事而増华也哉夫盛必有衰美难为继玉山既废不闻复有玉山金谷云荒岂得更为金谷而懋嘉心伤留研意在肯堂见曲水之烟云咸为念祖爱平泉之树石不以与人匪直美乎防观实有当于仁孝矣爰由停车之暇遂为濡笔而书俾后之君子有所观感也
　　张鹿牀画像记
　　夫玉树瑶林自是风尘外物髙冠奇服久为羲皇上人彼奚为乎来哉而不改此度也审而视之是为张子鹿牀忆与张子交盖当入洛即快班荆迨及过江频同借卉春笻共把曽看紫阜之云秋被长携偕醉青溪之月桃花潭上踏歌独爱汪伦修竹园中作赋还邀曹植奇文欣赏探锦字于诗囊密义相防落麈毛于食案髙吟入市每骇路人狂叫摊书尝惊妻子君谓伯喈之似鳯我呼东野以为龙尔乃出则更衣行惟曳屦马卿涤器只对修眉季伟供餐犹存皓首彼佣马磨此困牛衣然而鹤立难羣龙鸣自合樵苏莫爨应休琏不废清谈桑柘频移厐徳公犹闻雅论荒鸡夜半起舞何堪霖雨终朝弹琴不己既主宾之莫辨亦形影而靡违若将终焉是亦可矣岂期尘飞海立人境都非涧愧林惭世途多阻渊眀之求彭泽徒悔折腰翁子之入防稽空传露绶鲈鱼江畔防处秋风白鹤桥边今宵旧雨对青山而説梦指白水以论心爰出是图命为之记生绡展看眉目犹存防笔临摹鬓毛先改过鉴湖之一曲客是知章上庐岳之三峯人称慧逺苏家红袖亦解防禅李氏霓裳防闻乞药良有以也岂徒然哉嗟乎张子文擅二京书综十乗少期用世长慕逢年而大业弗终雅懐罔遂政同即墨无左右而难封学似东方较侏儒而未饱袍拖鳯尾姓名空满于人间笔倩虎头寄托暂逃于方外子之为是也似快而实悲矣虽然学仙成佛叹壮士之何归饮酒读骚或妇人而可近颇同斯感宁可见遗愿着我于图中长遇君于巻内千古之后庶或知有两人六代以还不复传为三笑耳
　　棣友堂记
　　青山绿水曽为风月主人长剑髙冠时有诸侯客子忆在丁未余侄去文来寻于湖山遽蒙忧于霜露茂陵不起但有遗书嬴博空归徒悲挂劒兹当昭阳之嵗丁鹤重来言访西豪之庐荀龙再觏其长君元式以特起之才振中衰之绪权奇骥种倜傥鸾姿陶地四通独善朱公之防楚人一诺长轻季布之金而重以修能泽诸大雅事其母汪太孺人爱切弄雏诚通跃鲤而抚厥昆季备极友于籯内一经既无殊于韦相门中七叶曽何异于刘殷百口同烟三宗待爨予方闻而异之乃元式则进而请曰楷不佞奉遗训于先人冀藐孤之有立今防于豫矣而惧其渝焉请锡名于吾堂用永懐于弗贰嗟乎文昭武穆始于一人之身木本水源衍为万家之族古人谊笃葛藟庇其本根末世风漓荆花分其条干揆其立异畧有三端及乎相尤佥由二衅尔乃家为一父之子国无旅进之臣隂庆升朝印难分佩丁鸿拜爵位不并侯嗟盛徳之难居徒萌心于非望斯其大者不可言也复有蜀龙魏狗誉或相形维短缙长才非竞爽周顗难全其雅量扬干不悔于乱行爱靡克终又其次也至于诗咏干糇谣生斗粟訾汝道之牀下独受金珠李光顔之室中先司管钥莫譲薛包之产致登延夀之廷言阋于墙风斯下矣然而太丘雍肃始自闺门钟氏风规先由娣姒倘复乘其醉酒频诉射牛抑或嫉彼縦游防讥食覈莫思闭阁之愆但记颉羮之怨家之索矣职此之由况夫女自有家咸分姻娅男方就傅别昵友朋岑文昭之所交不无轻薄刘伯升之结客或有异同木将蠧而风摇堤有蚁而川溃以致诗人感嘅起刺骍弓史笔流传贻讥马磨忘天显之义昧眀发之文良可痛心为之浩叹今也兄歌既翕弟诵克恭集号聨珠人皆拟璧金昆玉友方鹊起于一堂骥子熊儿将燕诒于百世是可志也爰取窦仪之语题曰棣友以昭其美且示劝也使元式与其诸弟鉴兴戎之有自矢急难于匪他字效张公常书百忍谣同马氏恒羡五常则芝长坐隅兰芬庭侧由是而清河八院共闻鸣鼓之声岂止参佐三间独有吹埙之乐使阮咸之复起叹季子之未亡而予也友麋鹿于山中钓鲈鱼于江上传兹盛事侈为美谈过通徳之里门咸髙推宅之谊考延陵之谱牒犹存譲国之风亦曰懋哉是为之记
　　邓尉山游记
　　丙辰仲春上浣四日瑶如发孟公之兴禹存具邓尉之装时予偶有防羁二客请为先导凡越再宿始果一行虽同卢子之愁霖愿学骆丞之冒雨乃买蜻蜓之棹同寻鸥鹭之盟泛横塘泝木渎望灵岩寺过善人桥两岸空蒙尚自黛笼晓雾一篷淅沥偏宜睡重春江数叹迷津空横野渡迨闻钟而就泊及入寺而己扃呼山僧再启禅扉询逰踪己归别馆复循樵岭特访渔村灯火无人絶似承天道上犬声如豹畧如华子冈头而乱雪迷离暗香遥袭则此夜较为胜而前逰之所未经也云抵王庄时当丙夜倦客穿林而扣户酒人持烛以下堂把袂欢呼衔杯谑浪饮惟文字都无石尉之苛坐列典型并有彦先之后千杯不醉宁知黍别低昻百尺同眠那问牀分上下昔苏家兄弟记聴雨于彭城谢氏宾朋偕赌棋于东墅斯时之乐不更然乎既而溜止茅檐曙开松牖起呼童子速具晨炊促命舆人先登古刹借草于香花桥上啜茗于梵天阁中山则跨晋逾唐碧嶂孤撑六代寺亦临湖背壑香岩独压万峯瞰震泽之波光青摇足下収洞庭之岚气翠入眉间此则郁泰之所栖真顾野王之所独往者矣尔乃氷悬万榦霜被千林树古多苔枝寒未叶香清翠羽长如不月而眀色浄珠胎乃欲与云俱淡则虽封姨善妬不堪夜塟夷光犹喜徐妪多情尚可春留和靖急趋旧径徧选寒丛老干纷披乱防防檐之雪幽芬馥郁全薰衣袖之风由聴松堂至董公墓墓旁双栢近可千年如怪兽之相挐毰毸欲动若怒龙之并舞鳞鬛尽张方倚石以婆娑遂登楼而眺览千香竞入疑栏槛而俱芬一白无余望川原而尽缟但原阡莫守鲁殿空存恐其怆石马于寒烟不暇问玉鳞于春雪耳下朝元阁陟马家山舆行鸣涧之中裾罣丛篁之内可二里许得千顷陂山有逺情花无匿态如入众香之国此为大都譬防多寳之林斯称奥府而梅之能事于是毕焉遂返棹于费河暂停桡于光福天方舒霁客亦固留爰倾北海之樽更下南州之榻春才见月何辞饮吸长鲸醉岂无人不觉路惊宿鸟因而达旦遂及解维二君方回茂苑之舟而余更理梁溪之棹也
　　泝仙堂记
　　嵗在上章时当仲吕聴翁方暂归于隋苑茅子适见访于萧楼贳酒为欢醉歌眀月分灯共语细数巴山而茅子忽为庄舄之吟欲返王猷之棹爰诘其故遂吐厥情乃言先人之庐向托回仙之地収书醸酒沈东老久结芳邻却聘耽诗顾徴君犹存旧里当年栉沐仅得数椽此日弓裘己经七世曽祖南公譲畔东皋带经南亩坪可种金不读朱公之策烛堪焚劵非求薛县之租谓隂徳有似耳鸣惟令器乃能身荷而王父绍公早闻遗训益广前猷独取图书每念孝肥而礼瘦靡求田宅何妨南富而北贫卒也荆断旋枯岂意棣开偏茂嚢倾犹子婚嫁反类于尚平阁縦家姬旷达还同于处仲斯则偕登上夀并着懿修者矣迨及先君仰承慈继心同卧鲤常懐方进之诚躬访眠牛欲问景纯之术而山川不易宁知路失金柯风露无情遂叹尘埋玉树藐兹孤甫及四龄雏未能成食任虎狼之择枭方欲徙忧生燕雀之惊乃今则炎炎者巳付春氷而昭昭者重収宿雾虽髙槐犹在敢同王祐堂前然修竹难忘尚忆元卿径内用是浩然长想忾乎有懐非独恋此故都实欲绳其祖武惟先生有以志也俾后世得而传焉吴子于是正襟而起曰大哉言乎夫人事何常盛衰时有天伦所重源本难忘故海必先河义崇前代堂而勿构责在后人子之髙致迈于倪黄逸韵超于王孟凝之有妇命薄笨以同乗靖节多儿荷篮舆而自适而犹眷兹遗绪复彼图使燕子之重来斜阳不恨即渔郎之再至流水非遥则泝彼仙溪乐于槃涧岂止范乔捧砚王度受书有当于仁孝之情忠厚之防哉嗟乎十年残梦犹忆罨画之游一巻新诗谁问浣花之筑为君率尔益我怃然也
　　桓山堂蔵书记
　　盖闻负迈俗之志其好尚必有所甚殊具超世之懐其见闻必有所自广是以永和拥巻其乐过于百城扬子持编其荣比乎三事良有以也难其人哉乃吾宅相之贤是为江夏之俊则燕思黄子殆其人乎黄子孝以诚生敬由爱发逺猷克绍有叔度之汪洋内行弥修若文彊之恺悌处繁华之境而志意偏髙在纷扰之塲而心神独旷确乎有得卓尔不羣遂废产以营编用捐资而置典得一本之善寳若隋珠遇一巻之奇珍同赵璧求而不获皇皇然或至忘飡见则必収汲汲焉宁知倾槖竭其耳目虽难侔乎四库之多积以嵗年己畧备乎五车之半敢云兰台之秘典溢满其中但觉芸阁之薰炉芬芳其外而列朝贤士每爱聚书昭代文人常能好古故邺侯置架朱白分籖曹氏为仓丹黄充栋放翁碍足集枝遂以名巢麟士殚心写竹恒为累箧乃兹抗懐古昔适意典文极其志于一时娱其情于千载茍非琼林瑶树自出尘埃璞玉浑金都忘美好亦乌能游神物表驾学区中也哉爰拟君山实逾猗顿髙人原非玩物识者或谓知言矣抑且燕思雅工诗格懐达夫之猛志究子美之防言则共陟斯堂用求其胜不独羡熊岩之积遐想风前且将闻牛渚之吟频过月下也
　　管孝子入粤记
　　徒步行泥欧阳詹为之作传鞠躬负土张子夀因以知名况以孱弱之孤踪歴艰危之逺道卒全遗骼用返故邱此管子方至之不可及也方至为防所生嗣勲之后武侯继侄本在幼龄徳秀乳儿倍加慈爱而勲有懐投笔王粲于以従军仅得分氊郑防还为独冷归猿洞里泪徒下于闻猿驾鹤山前魂莫期于返鹤时无范式空埋户外之尸家少女嬃谁剪屋头之纸乃方至闻而呕血哭则拊膺遂力疾以长征爰捐躯而独往茫茫铁瓮指江水以言愁叠叠香炉望庐山而堆恨云迷湖影渺如白马之津雷吼滩声险甚黄牛之峡章波木落带夜月以扬舲庾岭花开履严氷而防杖载经寒暑始入东瓯屡跋山川言寻西水荒榛何处得之故老之言宿草谁披似有神人之感一抔黄土蝇不吊而谁来万里青山鹃自啼而莫返途穷异国哀动行人遂使太守闻而脱骖贤侯因之赠襚崎岖只影谁云蜀道青天汗漫惊波漫道蛮溪黑浪身归旧里隣父讶其重生魂返家阡故鬼疑为非是而卒使狐邱不恨鹤陇长安妥窀穸以居庐蔽松楸而负土董生墓下还来浇酒之人原氏阡旁更筑题碑之路盖惟天知纯孝故能陟险而如夷人鉴至诚乃得安生而送死也夫民俗之敝孝道日亏或惑溺于隂阳或回翔于事势地非嬴博乌头有不返之魂事异南阳马鬛多未封之骨使尽人而如管子者则遗骸犹恋况当堂上之春晖异地难忘肯弃舍旁之先冢人总敦乎式谷世共厚于维桑矣用劝其来遂为之记
　　鹤客亭记
　　嵗之庚申月为乙酉东莱姜仲子塟其母王太夫人于吴郡之双松里既筑佳城实当胜地千峯环翠尽绕榛闗万壑行青独开松径而仲子于其墓侧别构小亭爰乞鸿名题曰鹤客盖取长沙之事用占天水之祥也夫湛母流慈名闻剉荐士行定乱功着建旄所以芝畮仙人显灵徴于宿草蓬山羽士示异兆以生刍今大母之贤无慙于湛而仲子之器未逊于陶以斯表之固其宜也况夫地崇龙耳山竦牛头铜井丘亘于子卯之位茶山芝岭峙乎离兊之方眀镜一光分笠泽浮觞九曲胜拟兰亭既无美以不収亦多奇之毕献斯则仙踪为之遐憩而灵魄于以神逰者矣尔乃树古罗浮花繁大庾春山万叠都为羣玉之峯晓雪千林并作众香之国时而秋仲蕊粲金鵞迨及冬初卵悬丹鹄虽逰人借卉爰乐志于春秋而孝子攀条每动懐于霜露则其建亭之意宁非陟屺之思耶昔处黙哀号而缟衣为之助泣哙参仁孝而羽用以酬恩物以感而斯灵事因诚而多异其又何疑乎吾亭也哉遂为之记
　　倚山阁聴雨记
　　予寻幽有癖梦中每到名山跻胜无縁身外惟耽佳境嵗在辛未序值丙申索处丰溪长望古松于岭际漫逰孤屿时来春草之池边而予友于鼎汪君独念丰南羁客频为扫径每共衔杯一日偶来终朝静对时为秋也觉爽气之初澄或值雨焉喜微隂之暂合聴檐声之淅沥尽入波间见水气之溟蒙惟存隔岸若谢皋羽之忆国涕陨鹿田如元微之之懐人梦残猿峡汪子既推而望逺聴翁亦凭槛以遐观水静天空都非常境山连岸转大有殊观松被云遮不见微茫之松火竹经日映犹闻防滴于竹林杨栁则若离人神伤冷翠芙蓉亦如倩女影瘦斜红千亩耰锄馌妇停踪于垄上一川蓑笠农夫低影于田间鸦尽归林鱼还吐沫风吹山带似淡还浓防皱波纹方成即散无多萧寂此中偏觉怡情偶尔凄清是处翻为得意有防心而不逺鱼鸟狎以亲人方注目而久之鸡虫忘夫得失乃忆少陵旧句用顔康乐幽居题曰倚山阁更为序之
　　蔬圃记
　　家葆承寓迹寰中神逰物外南泠可饮乃栖心于太武江边东郭堪依遂卜筑于梓潼墩畔开元卿之径径欲成三营幼舆之丘丘真得一轩庭济楚颇足适于药栏松菊幽深乃独题为蔬圃岂不足于是乃有歉于兹乎盖杰士不逢每寄情于锄菜而幽人知命亦浑迹于灌园是皆有托而然要其无心而处余常至其地而门巷萧闲登其堂而轩爽豁长廊带月杖曳足而堪行小阁瞻云笏支颐而可眺池如灵运草色常入梦中石有米颠云影时横砌下屋无雕绘可生白于自然垣不崇髙时送青于天际信足登髙而望逺固已背山而临流况复花随四时藤多千嵗先生则称曰五栁处士则号以七松岩间而树集金鵞槛外而卉生鹿可以养性可以娱神枚马过以论文求羊来而授简人如鸿渐侵晨而共品山泉客有许询竟日而惟谈书画倾焦家之醸盘觞时吸云光咏陶令之篇茵席恒铺花片何必玉山峯下始为奇丽之观金谷园中更着繁华之迹哉况真州据南北之胜而銮江当水陆之冲岂但传写于一时实可昭垂于千载矣仆频逢胜赏辄读鸿篇幸际良辰快同佳士与兰亭之防媿无紫靸堪书聴栁泉之吟聊用乌丝以记尔
　　娑罗园记
　　读屈子之骚懐故都而久矣作仲宣之赋望吾土而慨焉况情系竹林何能不忆乃身留苕水惟有相思迨今辛未之秋获返东南之棹见杨栁而遥知门处穿芙蓉而始达庭前衣匪香熏有涧芳之暗袭屐因花拥讶小鸟之争迎额曰娑罗园盖王青羊之旧题而汪司马所常至也陶渊眀之里即号柴桑孔稚珪之家独称桐栁皆此志也信可乐乎闻故老之相传夸为胜事而羣贤之遥集尚有余风三起三留羡班荆之欢防一觞一咏因借卉以盘桓树植庭中榦分檐上种乃来于梵国质不类于凡材枝防隣家隔巷俱为借绿菓生冬序他山犹见垂红再进则为虬山草堂虬山者潜虬山也境以此镇神功或取于渊蟠人借斯名壮志终期于雷奋乃此堂中闳百武元龙分上下之牀旁列两轩士衡有东西之廨丹梯可蹑紫阁旋登楼曰横川阁取三十六峰横一川之意也棂开八面面面而烟拥青莲景备四时时时而岚吹碧笋右则摩天灵鹫献阿育之金轮左则饮涧长虹偃罗浮之寳渡遥览于数百里若见秋毫近眺乎十万家皆同春雨乃望谢庭之月更陟崇台复披楚国之风还闻广树斯则仙人所宿好而豪士之奇观矣况夫栁覆长堤堪驰玉勒草生断岸直接瑶峯仰激清流力开古壁狮蹲象伏披薜荔者数寻鹭往鸥来洗莓苔之千片可以舟横桃叶舫载栁枝金管玉箫供奉于焉而容与绿蓑青笠真至此而徜徉斯则练水之名区而新都之胜览也若夫三珠秀爽刘孝仪之镂管同传八座起居潘安仁之板舆常到则又有梅庄之记而非同梓泽之观矣
　　比竹记
　　比竹者洪子待臣偕弟任臣读书之室也可并士衡自足同居廨内不殊遵彦雅堪别构园中画槛葳防都装玳瑁文掩映尽种琅玕堦下成丛有唐宫之密叶林中聚气见刘氏之连枝竞秀猗猗方争髙而未已聮隂郁郁遂得偶以成形梢欲摩云羡上疎而下合枝将拂汉总外直而中虚承清露之交流既左宜而右有摇和风而共响无后轾而前轩得彼美以同心声如环佩遇此君而携手响并埙箎洪子云其人籁欤吾家凡屡见矣听翁曰此地灵也是物岂易生乎夫连理长于东宫挚虞谓之瑞应合欢生于西内栁子以为殊祥洛如兆文士之生华苹为圣朝而见文章得江山之助草木在气机之先茍有见焉无复爽矣况夫竹为华草比属骈枝既为龙而为虬理无忧于蟠屈可栖鸾而栖鳯道足备乎羽仪匡之直之辅之翼之当仁弗譲翕也纯也皦也绎也惟徳不孤而况仪部铨曹首发轫而偕膺懋爵宪司经库继振轨而并典文衡物现双徴人方三遇安见昶顗两孟独譲前驱轼辙二苏难为后起者哉吾友汪子于鼎每谓二洪待臣则学类康成允称通徳任臣亦才同叔寳行且知名祖有武而孙绳兄先鸣而弟和洵有当于竹里之兆而永协乎棣友之祯矣是为之记
　　夀砚斋记
　　乃有瑶华别室旁开令裕之堂玉照幽居遥对依云之舍丹毫启三径接而相通朱牖斜开一尘飞而不到是曰仙人之馆可号输寥此为君子之居宜名清閟鲤趋庭下昔时曽自闻诗豹隠山中此日还宜蓄彩岂直欧公而有七尺乃如【阙】　之得三楹是以胜地可处胜流乃有奇物堪贻奇士于是汪君思白好敦同学既齐誉于二龙巧受他山乃选奇于八骏爰劖云骨搜黄圃之珍妙制星撷苍岩之秀以徳人而兼俊人之品自堪价重百朋用贞士而収文士之功良可称为四友由是研麋丸而作赋遂以抽麟角而著书润色特重乎先生虚中尽収于刺史风鬃雾鬛宛如先后以出河月目霜蹄竟似驰驱而走坂或长鸣而昻首或争龁而垂头或声嘶之若应或体奋而还留或回眸而自啮或馵足而相蹂或滚尘而似喜或浴浪而仍浮莫不同流赭汗竞响瑶珂若遇孙阳长千金于一顾如骖穆满驭八极于片时可以拂几临池凭栏染翰况胡子枢巢学考亭之学以主静为先行顔子之行有如愚之徳动也静以为之本鋭也钝以养其锋此唐子西所以为铭而汪太史用以称夀也况乎籖悬甲乙将齐孙氏之楼帙拥癸辛欲满李侯之架文轩棐几客每过而问奇清簟疎帘人频来而看奕商彜周鼎尽日摩娑玉轴瑶函随时展玩元龙之榻坐百尺而犹低司马之琴抚五弦而尽妙开闪电总属琉璃屏列虹霓都成翡翠加以图成张藻若舞苍虬遂使壁似长康时来白鹤雕栏数转绕湘竹以扶疎碧甃一方列踈英而绰约至于登楼四眺前临问政多峯倚槛周观后有斗山列翠平临万户当半空烟雨之间环眺千门在一郡楼台之上大哉观矣洵不乐乎然汪君既簪笔以登朝岂胡子终韬光而键户留此一片石聊为当代紫府之蔵行同五色毫足备他日玉堂之用尔
　　玉荷小记
　　李子箕山以玉荷小笔洗见遗其质既精厥工特妙剖荆山之寳洁似凝霜状楚泽之华鲜如承露絶无鱼戏不巻香心取伴龙宾犹沾墨沈见为雅人之玩知非俗士所珍也乃箕山则谓得自比丘传于宫禁昔者灵芸被幸合徳承恩朱鸟前晓妆成而染翰青鸾镜畔夜漏下而抽毫则有瑚挿架艳泼修眉翡翠横牀花生素手此时得意定知翠的将成若在多情必且红衣欲尽鸳鸯何处宁知盖得团圎相将自谓生无瑕纇信此连城之物永宜倾国之人又岂识钗化鸾台袜留马嵬宫车零落戚畹流传问真本之兰亭还归智永写孤山之梅萼独伴华光収蔵古锦之嚢来置素绨之几
　　姚大家绣像记
　　景元写照惟能神彩攸分中立披图自谓丹青莫状至若三毛在颊仅见裴郎一目传神惟闻殷仲虽形之笔墨尚以为难若传以组紃罕闻其巧兹则澄江之女士是为颍水之大家本出名门曽闻懿训桃花靧雪每擅妍词栁絮従风常多雅韵静生鸿庑能偕君子以同心慧出鸾台曽向神人而得爪绿压线久号针神金斗熨香争传丝絶乃复因兹好友遂得惠及鄙人侠殊愧于平原或得丝分五色道不同于弥勒何堪粲以三英防缕频穿如能续命金鍼密度竟忽分形盖其巧在于指先指到而皆能成巧是以身生于意外意至而即可为身且也写庭际之梅花暗香若动兼之对瓶中之竹叶防醉将潮稚子摊书如闻授读老人凭几似欲成吟遂使丘壑之姿宛觌幼舆于岩畔粉墨之事无烦顾恺之壁间岂若窦氏之妻独擅回文之妙赵家之妹偏称缀锦之能哉猥以尘容获劳仙腕敢吝瑚之管用酬琬琰之贻况寒意初深呵冻频烦翠袖旅情若失消愁己在青衫感也何如寳之无斁矣女士姚姓小字景淑江上陈孝亷甸臣之内子也时丁卯长至前十日
　　书
　　荅友人书
　　令弟临苕伏承逺讯美人采葛益厪遐思见仲智而念伯仁风期如觌因惠连而询康乐云谊时殷但境犹共于三吴情已睽于两地江横衣带茫茫未足言愁山拟剑铓歴歴何堪割恨忆昔南冠受谤北寺忧防先生既无损于激昻弟子亦共殷于匍匐王咸慕义因救鲍以举幡伟节持危为抒陈而命驾然而剑能吐气时用作歌酒可消寃频为就饮幸风雷之见异致天日以为昭邪正之辩既眀荣辱之闗立转夷吾出槛仍拜上卿杜牧乞麾还分下郡各缘国事防相縻莫遂私情而获觏王程千里世态万端每捧北雪之篇益动南云之感然而田文食客屡有盈虚翟尉故人尝分贵贱所当处以大度付以浮埃正须矜其可怜勿复视为足怪耳悠悠之口窃有所闻荡荡之懐谅无不可共处患难之后或无同异之殊惟先生择而聴焉
　　迎家梅村先生书
　　鸿使西来鱼函下贲贶之雅供比十赉于华阳宠以名篇得百朋于洛水兼之情深鴈序谊笃鸰原奬慰纒绵至于累幅悯其尘劳莫浣静以山水之音许其志意可嘉助以风云之势遂使珠倾百斛海客望而心惊锦树千枝神人防而目惠连春草遇康乐而得名供奉仙根就阳氷而结好仆非其类何足当兹至若浮雪夜之船能游剡水命春风之驾为至永嘉亦既有期云何不逺然而桃开西塞鱼羮独美花时竹茂南漪莺语偏宜笋候春深顾渚刘梦得尝忆采茶月照洼尊顔鲁公曽为命酒凡兹胜概伫待清逰吊古而还访下菰买醉而重寻上若爱山眀月相见何时震泽春波宁嗟逺道堂开六客伫闻嘉客之谈石过千人即望真人之气恵而好我跂以待君
　　答宋荔裳臬宪书
　　亷吏中衰优孟因而起叹遗孤零落刘峻以之絶交先生笃念旧防附存弱诚足挽兹薄俗抗彼前贤若某与友沂者谊结三生契聫两世道南推宅慷慨为多江左衔觞流连既久子禽闻礼频过孔鲤庭前文举通家又出李膺门下朝防东观同开紫绨之书夜直西清共卧青绫之被而斜阳吹笛顿异河山异国飘蓬还惊风雨既遥闻而泪泻复目见而心伤召厥孤儿字之弱息荆吴作合宁有羡于乘龙家世清贫遂自忘其牵犬岂敢仰希千载上比古人直欲再起九原无惭亡友耳乃逺烦惠问过赐褒嘉观先生赏善之深识君子处心之厚聊因鸿便辄布萤私
　　上龚大宗伯书
　　某死罪死罪谨献书于宗伯相公阁下某自登龙防水仰承元礼之知选骥燕台滥被士衡之誉従此邺台飞盖屡奉嘉招梁苑清防恒陪胜赏既相期以国士颇自托于正人遂致十载氷曹叹子云之执防一朝水国效杜牧之乞麾自笑三人独当卑下曽无千里未足盘旋而时值纷纠俗成刁犷门开告密狱起同文一二奸渠缘上书而肆志百千丑类借投匦以宣威巨室屏息以寒心当途望尘而摇手兼以营丁毒虐比户凋残刑拷视为常闻炮烙骇其未有一家受阱姻党为之啼号匹妇言逋井里因而惊窜兵縁棍线男女行鬻于昏途棍借兵威魍魉横行于白昼某当受命誓不与俱迨及下车义无反顾既防行以得其实爰大创以尽其辜职匪埋轮欲殄九头之蜮威同破柱宁知百足之虫除奸而务得根株去暴而先严线索遂使兔惊迷窟鸟丧焚巢宵人偕遁以求生戎帅相期以勿犯千夫并沮难消口内之衔一日何容欲快眼中之拔流言用布薄命无援某之受祸此其一也至于中朝显宦隣郡要人始则美环不与己逢怒于尝鼋继则赝璞空将复兴戎于误鼠无鲁连以排难有马申以肆防市虎堪疑何烦薏苡营蝇可畏顿化荃茅待之者己疎中之者甚巧某之受祸又其一也洎乎石重难移霾隂莫解初以细人之言激怒上官旋因密戚之威挟持大吏转喉触忌兼多冯坦之谬言强项招尤又乏任延之善事而鸡惊鹿骇同遭不测之机雷击霜飞竟有难全之势某之受祸于此烈矣嗟乎半生劳吏无计剜疮三载岩疆仅成立骨当莅官之际不免子馁妻寒及解任之余尚有民悲士泣而素丝被染终古难湔全璧遭瑕百身莫赎余生巳矣夫复何言而最可痛者留棠拔薤凡古人循吏之能瘢索毛吹皆此日小臣之罪祗悔信书之误益怜解事之迟不有大贤谁能隠曲伏惟阁下诚孚上帝道济下民身为四岳之云言作三时之雨圣人无党敢仰托于门墙大道为公愿俯询于道路茍平衡乎功罪可立辨其是非悯受毁之太深而谅以求全之毁鉴好名之特甚而雪其己玷之名必能无媿于君师始得自安于天地起己枯之骨薰以神香召既去之魂饵之仙药衔花黄雀恩深于弹射之余拥树白麑感切于放归之后矣
　　与内子江夏君书
　　仆幼值门衰早踈时务见髙柔爱贤之志愿学终焉闻于陵辞相之风心希贞尔而粗成巻轴薄有交防遂为当路之所知聊以专城而见寄五湖秋水并坐弹琴千亩渭川聊供举案虽少酬其黻佩究自絓干网罗有集都愁我方尤于咏桧无珠可卖卿不惮于牵萝伏省来书益増遥念悯其辞之多戅以勗王章戒其性之太刚而箴文举诚如卿语何待人言然萋菲无端不必由于身致而桂姜难改要须出于性成吾自甲午入都以来见摧辕者不少巳酉解官而后复堕甑者相寻戕人者或致自戕笑我者更为人笑扰其才智岂可万年极其弥缝非无三窟而索琴无及据鼎空号或始作鸱张终成腐鼠或朝同虎视夕伴鲍鱼岂尽属于迂疎亦何烦于计较耶南山种豆半落为萁东海成桑惟堪掷米世途匪易人事何常惟须携手白云匿形丹岭效陶公之偕翟氏播后锄前比徳曜之侣梁生歌予和汝青山十亩笑辞碌碌之尘红烛三更醉聴乌乌之曲也
　　与徐健庵同年书
</div>
    <div class="pagination">
<span class="current-page">1</span><a href="林蕙堂全集_page2.html">2</a><a href="林蕙堂全集_page3.html">3</a><a href="林蕙堂全集_page4.html">4</a><a href="林蕙堂全集_page5.html">5</a><a href="林蕙堂全集_page6.html">6</a><span>...</span><a href="林蕙堂全集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
