<!DOCTYPE html>
<html>
<head>
    <meta charset="UTF-8">
    <title>东江家藏集 - 第 57 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东江家藏集 - 第 57 页/共 77 页</h1>
    <div class="content">
　　某顿首某闻前车覆者后车戒众人谈虎而尝伤者改容经事之人宜乎其虑之深也去歳之灾前车未逺阖郡四境皆伤虎之人也今水势如此而雨不止后车之覆且复不难而虎又负嵎矣而诸人曽不加意愚民无统率彼此推倚莫肯致力间又从而沮之此去歳所以贻今日之忧者而今复然是见车之覆而不戒已伤于虎而又不为之备也流离殍死岂可一归之天哉某昨往田间见四郊漫白归而忧叹中夜起坐早起约量水势比去歳小尺余各乡围塍闻亦粗整三年之艾及此犹可以储欲望严饬乡胥督民并力速为车救水既未甚足可施功一稔之期犹庶有及若坐视弥漫复蹈往辙则未论小民吾軰亦未知所税驾也而闻两日邑中复议加税供申具结乡里纷然税岂可复加殆空费纸笔耳若此水不止将来正税且不可期而况复加也区区之愚常以谓臣之事君犹子事父母痒痾疾痛当以实言供奉使令当量其力若畏怯顺承力所不堪理所不可一意承迎并取于下而实无以供鞭笞日烦簿帐空积亦非所以为忠孝也欲望明谕所司暂停所谓加税二字而移其日力以救目前之灾若秋稼有成旧欠犹可追补不然则前压后催有载胥及溺而已此乃所以寛在位者他日之忧而非直以为民也某闲散迂疎未尝敢预外事诚迫于忧患冒昧一言亦恃从来有一日之雅而前辱贲临又亲承下问必将不以为罪而或有取焉耳或者髙明洞察事已施行则某之空言便从倚阁亦所愿也不具
　　去歳熟田三分九厘正耗粮外既畆加二斗矣至是议于二斗外更加一斗七升皆冯令以苏意为之陈守初不知也书至大骇不信呼冯问之果然因得停止夫加者为不足也既可以止则非不足而加矣然则彼将何为哉

　　又论寛恤书

　　比日闻有徳音歴年逋欠俱暂停止俟丰熟带征圣恩甚渥而于国计亦未全亏弊乡素无积欠惟去歳灾伤加泒无征之数乃丰年所未有者今水沴荐臻公私渺然未知所措遇此湛恩非惟民获更生而列位执事大人亦少寛旦夕之忧矣此乃求之而不可得者况自至而反欲违之如闻外议谓去秋之税不为歴年不得停止夫歴者自昔至今之辞也诏书以今夏降安得去歳不在其中此殆胥吏軰利于征求倡为谬说而非奉宣徳意者之本心且数年以来水旱相仍民力耗竭而在位之忧劳亦至矣如议者之云是上孤明主之恩而自为烦累何异涸辙之鱼见西江而不入也某日在田间目见疲瘵今雨止而水益増【时苏常以上皆水】忧心如醉偶得此语辄以奉闻如其无之民之幸也不宣某顿首
　　言出冯令当时不忍斥云后徐访之乃知是歳尽作有征申部无拖欠之文故以此罔下自后荐更赦宥皆不蒙恩至今歳歳追偿为胥吏嚢槖无穷云丁丑六月一日记

　　东江家蔵集巻二十五

　　●钦定四库全书

　　东江家藏集巻二十六【中集二十二】

　　（明）顾清 撰

　　北游稿

　　○书简二十三首

　　答黄提学希武书

　　辱示新编古文大成纔一观即为陈守取去方以不能终巻及面请所疑为恨忽枉长笺乃知编録者执事之意而成书出白下诸贤且不鄙属为序引将刻之弊邑以嘉惠后人执事之意甚盛而仆幸挂名编首其何说之辞然而不能无复于左右者则亦有故一者忧病之余意绪荒落平居操简往往终日不能以句而陈候即日鸠工自揣无能为役二者中有所疑未及面请漫尔缀缉手与心戾三则执事所举半山之言实有深省盖此编压巻以出师二表昔人拟之伊训说命其它宗工巨儒固有六一翁之所学焉者而仆于师锡相去可知使序此编其于着粪佛头竟亦何异是固未敢祗领而自闻命以来一二日间不相知者往往缪为责望而难以形言此又仆所深畏而不敢当者万不可已亦望姑俟他日而无必于此时况子渊絶识妙词一夔足矣而何俟区区也礼币二端谨原封纳陈侯所方命之罪尚得负荆不具
　　书名大成而所编无几且去取多可言者又当考校之际故辞之其后易名会编或有取于愚言也

　　回陆子渊【来书为希武索序】

　　某顿首相望百里思一见不可得洛下游从之盛宜昔人之兴感也示谕大体之说甚善当其时念不至此今业已辞之奈何此还连値凶荒加以疾病闾阎哀痛之状触目损心于此等语言实是无意况直情而行为罪多矣惟髙明察其如此而有以白之幸甚

　　与谢徳温

　　昨承专使惠胙礼宜走谢而服色凶惨不可以入使台专令小儿代拜庭下民病极矣鹭车之来衢巷鼔舞谓当更生赈贷蠲除必有长策然闾阎哀痛之状触目损心而乘时因事为天加灾使人仰屋而解体者恐犹未得尽彻于左右也劝分一事古人当此计在必行然所贵乎行之者之一其心实其政而后乃有济至于检放秋税存恤遗黎为将来根本是又不可后者而侧闻诸公若不以为急也忧病索居懐懑久矣无由面罄略此及之执事惠及他邦多矣惟少淹旬月活此疲人幸甚

　　奉西涯书

　　清顿首江湖阔远不能频奉问然梦寐间常在左右八月报至喜极而跃者久之【诛刘瑾也】荐奉教言及手书先人志铭知图回整暇窃以为慰即日不审尊候何似神相康宁即海内之福也弊乡两遭大水死亡过半而所司畏避不敢尽言幸兹清明旋为蠲省而所加已重所省甚微就其所须实亦无以办也况比年税法屡更田赋日益民力已尽而仓库一空沿海戍兵不赋粮者八月矣此皆昔所未闻甚可忧而不可晓者以生之愚此方之地非得忠国爱民如周文襄者重整一畨将来必有不可为者天下之大必有其人伏惟庙堂留意则国家幸甚生踰月免丧追慕罔及又未能即侍函丈举目伥伥因吴周举人行奉状问候聊及于此率渎万罪

　　与乔白岩侍郎书

　　清顿首奉违二载未常一致书遥闻大拜又不能奉贺忧病索居知不以为罪也执事宏才积学平生所志雅在苍生乃今晋贰六卿职掌邦计图回康济此其时也东南穷困极矣弊乡三数年来旱潦相属新税既无所出而旧所逋欠积压并征迭派重敷贫富交尽虽有智者无能为之谋也以是知郡陈君具疏哀请谓生尝辱知爱托致恳诚欲望早赐敷陈曲从所请以全一郡遗黎之命清实目见乡邦凋瘵之极故不复以僭率自嫌先哲有言寛一分则民受一分之赐论恤民于仁人君子之前尤当不以为罪也邃庵先生早晩计入朝不敢轻具书然为执事告者即所以为先生告也仰冀垂念千万不具

　　与陈都御史徳卿书

　　间岁久不奉书中台得人为天下贺然吾人所以望先生者诚不轻也先生必有以副之张廵抚在苏犹未有闻到此殊振作凡积岁累年巧敛苛征之弊一一败露且粮耗折征尽复文襄之旧简易明白奸无所容万口称快若终始无他又可为东南贺矣此公老兄平昔所许故敢以闻亦以为贺也然文襄法均惠溥不利小人喜者虽多而阻之者亦不少切望留意主张无徇曲说此乃一方民瘼之所系而非为此人也清拟以冬间毕三儿婣事听教期在春末未间惟千万为国自爱不宣

　　三儿继聘陆氏礼书

　　某顿首河南郡亲家待聘合下清托处邻封闻高风久矣长谷之波一苇可杭而未尝获面以无先为容也迩者以天之福猥以小草仰附乔松遂使顽儿获配贤女惟盛族为三吴之望由汉迄兹而陋宗参四姓之间如邾视鲁其为非偶所不待言合下崇执虚谦初无择于寒素而仆也仰承爱眷又敢忘于佩铭月屇小春日涓上吉将遣委和呜之羽敬先陈菲薄之仪抚筐篚而懐惭知其渎也顾室家之有愿庶其亮之统兾亲慈并赐挥纳不备辛未十月初八日某再拜

　　答张宗周工部书

　　乡人自白下还传致厚仪及手书见教为惠甚厚至以近事为仆所目击而使道其所以然则前哲有戒不敢犯也欲终黙黙又似乎视同室之闘而闭门且非执事所以见教之意也前岁之冬去岁之春亲民者以复熟粮为第一义鞭挞之苦所不忍闻盖尝力言以为复熟易征粮难恐将来受累又尝以书极陈其利害而终藐然前令陈君会计正税外亩加一斗六升报灾八分以上新令至复熟二分亩加二斗视旧加十二万四千有余石矣至五月水复至后又欲亩加一斗七升仆又以书言于新守陈侯始得停止时县司惟承察院发放而行府公初不知也若当时再加此数则今日所查不止二十八万而已然实以为侵收入已则不然盖民间实无可征纸上则富仓中则贫前后所加太半犹在民也而岁报籍册皆云成熟有征实祸虚名皆诸公自取也复谁咎哉然此既误矣若承勘者公为核实明与区分若干为巳征而在官若干为民间之逋欠巳征而侵盗者明正其罪逋欠而未入者具以实言则受罪者无词而虚报者犹可分豁纵使受愆犹不失臣子之义也今闻乃欲据当道稽考之文为各保征收之实不办有无不分等第槩坐侵欺入己之罪均追二千余石之米使力皆可办尚必有辞而况其决不能也异时缧绁充庭怨讟盈耳省司按文而索取民间据实而喧诉此时诸公亦未知所以为计矣以理言之侵欺固有罪枉勘亦有条一家哭何如一路哭也然此已然又有见行者张公以粮书作弊害民而复文襄之法文襄以官田税重而派以轻赍检扼称量至平允也今乃以纳粮之多寡定人戸之高卑官田额重而粮多昔之纳轻赍者也今反以为上户皆白粮与白银民田额轻而粮少昔之纳本色与白粮者也今反以为下戸皆纳轻粮与折色当重者反轻而当轻者反重文襄之法固不其然而张公初意亦不若是之颠倒矣原夫论粮定戸本出张公是欲以西江之法施之南畿而不察风土之异宜任事者徒欲逢迎以取悦而不曽为小民思虑况折色先尽重粮亦张公案也而何为独不从也又有进于是者张公临行论及旧欠以为民困极矣今岁一合不征此众所共闻也而乡里纷纷带征如故以一秋之稔而并征二岁之逋令出于上则张公为失信于人出于下则吾不知其何说也张公稽考精明从来未有民以为宿蠧尽去获更生矣而困苦益甚怨声载途盖任事者但知承迎实闇于事使前此作弊之渠魁阳坐监房阴总岁计然则事何由而理民何由而安也仆家是岁米贱粜三石可纳银一两居二年连值凶歉目穿心瘁庶几小康而复见此所惜者张公精力之徒劳所痛者乡邦民力之重困因执事垂访冐昧一言方今盗贼遍南北其端皆起于不平万一于桑梓有丝毫之益虽得罪君子所不辞也

　　答喻太守书【闰五月十六日流贼掠辰洲东泊焦山将窥江阴常熟喻来问计】

　　日来警报狎至执事焦劳为民厉兵饬备一方之民所共戴仰窃伏田间偶有鄙见欲以奉闻而轩盖下临不及面悉敢托墨卿布之知不足采而犹复云云盖将为执事广咨询之路以终庇我民也
　　其一曰不拘常格用人夫兵以气为用以心为主未有心不固而气壮气不壮而能杀敌者府城战卒素寡只得佥点民丁此常格也然驱市人而使之战犹连鸡而使之飞放鸭而使之搏兎必不克矣区区之愚每谓境外之寇诚可虑而境内之盐徒深可忧盖此軰出入江湖习惯凶险手足旣便心胆亦粗平时犯法负罪无自新之路一旦闻警易生邪谋今若开以大信结以厚恩择乡里大家素为此軰信服者使各举所知释其前愆抚以为用民丁使之守城此軰使之出斗旣收其心且得其力一举而两利也
　　二曰设险当识形势夫贼在镇江小沙左右杀掠其东即江阴孟渎河又东即常熟白茅塘又东南即太仓刘家河【古之娄江】又南即嘉定上海之松江黄浦贼逺来无乡导必不敢舍舟深入即敢深入必由此数路以吾松言则黄浦一路乃要害宜守之地若城之西古浦塘自苏州来秀州塘自嘉兴来城之北通波塘自昆山来昆山又自常熟来贼必破此数州县而后乃到此果尔则亦难与敌矣故愚谓黄浦一路当严设警备以素有恩纪为民所信爱者守之前古虞潭之备孙恩近岁石知县之备施天泰具有调度今宜访而行之而更加以严固若跨塘桥即古浦塘路张士诚之逐苖獠葛指挥之擒钱鹤皋皆自此入然其势非今贼比也两日闾里讹言欲以土塞断桥路此必不然夫我可以往彼不可以来此制敌之要也此路可断通波秀州二塘又可断乎即欲先事过防亦必于上流湖口泖口作家计如守黄浦之法万一到此则舍舟而陆亦莫之御矣
　　三曰缓督责以安人心两日警报之来市肆惊扰田野传闻势必加甚自顷追督逋租牌帖四出官司日一比限粮里乗此害人又佥报籴米大户用一指十民间骚然平居已无固志万一寇至有閧而走耳求如子弟之卫父兄手足之捍头目难矣夫居常之与临变事心不同逋赋之与失民罪亦有间区区之愚谓宜斟酌重轻暂为停缓应有勾督追呼之类权与抽回民见官府以地方有警而缓征科则佥点民丁整饬守备彼亦知是急务而安心无怨矣民心安而后可以守可以战矣书生之谈迂阔类此惟一览而置之幸甚
　　时管粮马姓者督己巳庚午逋租甚急故及之其后又有以引寇为言撤沿城民屋而以为利者

　　答王叔武

　　清顿首顷从喻府君得书具闻别来动静甚慰悬企鐡郎书迹清劲称其嘉名学力之进亦如此矣不知乃翁复何如耳区区连遘家祸索居几十年平生故人杳然如隔世外不遐遗如吾兄真空谷足音也东吴连岁饥疫死者无算北土余殃近复波及幸遂殄灭所损已多此軰亦老兄所谓豪杰者邪喻公人西还附此乃弟侄俱在陶铸中属笔致谢意荣昌杜青玊其至亲也仰慕春风蕲得备弟子列药笼中物固在所不弃也阔远千万自爱不宣

　　与程时昭

　　奉别久声问阔焉此月卄四日蔡惟明至作乡榜会坐者七人南望驰企惟明行附此代面长宁隶衡州不知在巡属否凡百垂念不待鄙言也大参李年兄副宪徐年兄不及书同此致意七人者曹司宪孚若赵冬官天常李戸部元复安给事汝砺钱进士与孝及惟明与仆也

　　答王叔武

　　辱书存记欵曲惠扇极精尤感荷也若更多亦不厌耳仆五月到京触暑多病近始稍宁同馆惟徳卿抑之相近徃来其余落落如晨星思徃时相聚之乐真一梦也小儿承尊问今日遣从抑之讲四书因叙谢偶及不敢令奉状也荣擢近藩相见非逺临纸不胜驰望

　　答罗整庵太常

　　清顿首近熊峯少宰行托奉一缄盖阔焉无是者几十年矣使至辱书存记深至感故人之不遐遗然星鳯之云非所施于斯人也自遭家难已分作田野人疎散益甚此来殊不相入饱食安居懐愧无地而又何以承尊教也出处之说前书略及之髙明所以自处旣得之矣过此以徃殆非面莫究也风还率尔盖临纸惘然不具

　　答天章原复【时盛斯征忤中人逮捕系狱故二公有书】

　　使至得书惓惓体国忧时之意览之愧叹天下事有变有常若此者变也非可以平例言也斯征声迹已着诸公亦多知之当无过虑若大体则固已若是矣徐生诗不意遽逹左右子美复出亦当小差人岂不自知邪呵呵希文及来使信物俱到何以奉答但增愧耳乡间田不及种者三之一余则大穰此亦忧国者所欲闻也今日寒甚握笔如矛书不能成字不具

　　答喻太守【三月初八日喻以入觐奏乞蠲逋赋】

　　清顿首奉违忽已踰月使车在途伏计安稳露冕行春耄倪欢戴此其时也生之凡再见所奏已行然不能尽如雅意盖司徒犹豸史君亦以夏灾为重惠也钱老人求抚公书为作数字别封奉呈进止惟命恐犹吾崔子耳执事诚心为民鬼神相之事当必有功富郑公自云青州一任胜在中书十年此可为知者道也
　　松江夏税不多皆并于秋征秋田熟则麦虽不收税亦足矣是岁准夏灾三分计米二万四千石有竒于存留数内停免两县存留夏麦止七百石竟成虚惠而御史以为既免夏税又告秋灾遂不听理事不考实而徒执文移此民之所以病也御史山东华珩也旣归遂以墨败云

　　与刘文瑞

　　清顿首东床髙选名动士林捷书在门谅惟欢慰此诸郎先路也见为僦居于寒寓前巷诸甥之来颇足栖止老兄每有北游之兴此非其时邪果然则向所谓小轩山石又増一段嘉话矣千万决策余留面罄不具

　　答喻守

　　清顿首庄钦知印人还曽奉一书继领手教且获观副章诚意恳恻而辞旨哀痛松人困苦之状如在目前三复増叹以为当路见之必将有感而漠然仍以常语应之闻之令人短气且以放免参提作人情发落此俗吏应酬之常套不意生之亦为此也地散言轻无能为役人还索报南望太息而已己巳庚午之灾阨于下而不得逹今日之事逹于上而不得行此固松人之无禄亦运气之使然也执事之心吾人知之鬼神知之有可以为之生路者尚惟不替而益加之意幸甚

　　回张宗周参议书

　　清顿首得书仰见知几有勇不为物役之髙致此执事平生所自立而仆所深知者也然以为真老而病则恐未然而铨司公论亦自有在所以雅志未容即遂君子律己守官能不失其正而已至于寮寀之间掩垢匿瑕成和衷之美在古人犹为盛徳况雅道之陵夷至于今非一日矣澜倒风靡者旣不可收拾而吾人知自爱者又过为崇峻使人望而避之而惟彼之趋则世道终何赖焉仆自前年到此即有去志而覊绊牵聮有未能直遂者闻公此举恨不飞歩相从而复以此劝公则愚意盖可见也若欲使之枉尺直寻为自容之地则不惟公所不为而亦非仆之志矣闻考功旧尝同官甚相推重其所欲言于执事者亦若愚所云恃旧敢悉布之惟察其诚而略其率直幸甚

　　回孙徳成都宪书
</div>
    <div class="pagination">
<a href="东江家藏集_page56.html">上一页</a><span>...</span><a href="东江家藏集_page52.html">52</a><a href="东江家藏集_page53.html">53</a><a href="东江家藏集_page54.html">54</a><a href="东江家藏集_page55.html">55</a><a href="东江家藏集_page56.html">56</a><span class="current-page">57</span><a href="东江家藏集_page58.html">58</a><a href="东江家藏集_page59.html">59</a><a href="东江家藏集_page60.html">60</a><a href="东江家藏集_page61.html">61</a><a href="东江家藏集_page62.html">62</a><span>...</span><a href="东江家藏集_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
