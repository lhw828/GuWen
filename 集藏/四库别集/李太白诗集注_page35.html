<!DOCTYPE html>
<html>
<head>
    <meta charset="UTF-8">
    <title>李太白诗集注 - 第 35 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李太白诗集注 - 第 35 页/共 38 页</h1>
    <div class="content">题嵩山逸人元丹丘山居并序
白乆在庐霍元公近游嵩山故交深情出处无间嵒信频及许为主人欣然适会本意当冀长往不返欲便举家就之兼书共游因有此赠
[庐山在今江西九江南康二府界内霍山在今江南庐州界内嵩山在今河南登封洛阳巩宻四县界内详见前注嵒古岩字]
家本紫云山道风未沦落沉懐丹丘志冲赏归寂寞朅来逰闽荒扪涉穷禹凿夤縁泛潮海偃蹇陟庐霍凭雷蹑天窗弄景憩霞阁且欣登眺美颇惬隠沦诺三山旷幽期四岳聊所托故人契嵩颍髙义炳丹艧灭迹遗纷嚣终言本峯壑自矜林湍好不羡市朝乐偶与真意并顿觉世情薄尔能折芳桂吾亦采兰若拙妻好乗鸾娇女爱飞鹤提携访神仙从此錬金药
[紫云山在绵州彰明县西南四十里峯峦环秀古木樛翠地里书谓常有紫云结其上故名冈来自北为天仓为龙洞其东为风洞为仙人青龙洞为露香台其西为慕頥为白云洞其南为天台为帝舜洞为桃溪源为天生桥有道宫建其中名崇仙观观中有黄箓寳宫世传为唐开元二十四年神人由他山徙置于此宫之三十六柱皆檀木铁绳隠迹在焉此山地志不载宋魏鹤山作记载集中太白生于绵州所谓家本紫云山者盖谓是山欤梁书道风素论坐镇雅俗楚辞仍羽人于丹丘兮留不死之旧乡朅来详见十三卷注闽今福建地在唐时为建州福州泉州漳州汀州五郡之地东瓯与闽地相连接在唐时为温州台州处州三郡之地秦时立闽中郡合东瓯在内至汉始分东瓯以立东海王太白生平未尝入闽而温台处三州则逰歴多见于诗歌疑此诗所谓闽荒者指东瓯之地而言也说苑禹凿龙门辟伊阙平治水土左思呉都赋夤縁山岳之岊三山谓海中三神山左传四岳三涂杜预注四岳东岳岱西岳华南岳衡北岳恒盖古称四岳不兼中岳在内后世兼中岳而言故称五岳也嵩山颍水详见九卷注史记扁鹊传窃闻髙义之日乆矣书梓材惟其涂丹雘孔颕达正义雘是采色之名有青色者有朱色者炳丹雘即炳若丹青之义颜延年诗芬馥歇兰若李周翰注兰若香草幽兰杜若也金药金丹上药也雘屋角切汪入声]

题江夏修静寺
[原注此寺是李北海旧宅李邕为北海太守以文字名天下时人称为李北海详十九卷注]
我家北海宅作寺南江濵空庭无玉树髙殿坐幽人书带留青草琴堂羃素尘平生种桃李寂灭不成春
[三齐记郑元教授于不期山山下生草形如薤长尺余坚韧异常士人名曰康成书带韵会羃覆也羃音觅]

题宛溪馆
吾怜宛溪好百尺照心明何谢新安水千寻见底清白沙留月色緑竹助秋声却笑严湍上于今独擅名
[江南通志宛溪在寜国府东水至清澈新安江在徽州府其源有四一出歙之黟山一出休寜之率山一出绩溪之大鄣山一出〈脱一字〉源之浙岭四水皆逹歙浦会流至严州合金华水入浙江为滩凡三百六十水至清深浅皆见底一统志七里滩在严州桐庐县西一名严陵濑即汉严光垂钓处]

题东溪公幽居
杜陵贤人清且亷东溪卜筑岁将淹宅近青山同谢朓门垂碧栁似陶潜好鸟迎春歌后院飞花送酒舞前檐客到但知留一醉盘中祗有水晶盐
[雍録杜陵在长安东南二十里韵会淹乆留也滞也乆也方舆胜覧青山在当涂县东南三十里齐宣城太守谢朓筑室于山南遗趾犹存絶顶有谢公池唐天寳间改为谢公山山下有青草市一名谢家市南史陶潜少有髙趣宅邉有五柳树故尝着五栁先生传盖以自况梁书中天竺国有真盐色正白如水精魏书太宗赐崔浩御缥醪酒十斛水精戎盐一两金楼子胡中白盐产于山崖映日光明如水精胡人以供国厨名君王盐亦名玉华盐]

嘲鲁儒
鲁叟谈五经白髪死章句问以经济策茫如坠烟雾足着逺逰履首戴方山巾缓步从直道未行先起尘秦家丞相府不重褒衣人君非叔孙通与我本殊伦时事且未逹归耕汶水滨
[曹植洛神赋践逺逰之文履荘子宋钘尹文作华山之冠以自表注云华山上下均平作冠象之表己心均平也后人所谓方山冠盖出于此秦家丞相谓李斯史记李斯传丞相谬其说绌其辞乃上书请诸有文学诗书百家语者蠲除去之令到三十日弗去黥为城旦始皇可其议收去诗书百家之语以愚百姓汉书隽不疑褒衣博带盛服至门上谒颜师古注襃大裾也言着褒大之衣广博之带而说者乃以为朝服垂褒之衣非也史记叔孙通说上曰臣愿征鲁诸生与臣弟子共起朝仪于是叔孙通使征鲁诸生三十余人鲁有两生不肯行曰今天下初定死者未〈脱一字〉伤者未起又欲起礼乐礼乐所由起积徳百年而后可兴也吾不忍为公所为公所为不合古吾不行公徃矣无污我叔孙通笑曰若真鄙儒也不知时变遂与所征三十人西说文汶水出琅邪朱虚东泰山东入潍桑钦说汶水出泰山莱芜西南入泲褒音包]

惧谗
二桃杀三士讵假剑如霜众女妬蛾眉双花竞春芳魏姝信郑袖掩袂对懐王一惑巧言子朱颜成死伤行将泣团扇戚戚愁人肠
[晏子以二桃杀三士见三卷梁甫吟注魏文帝诗欧氏寳剑何为低昻白如积雪利若秋霜离骚众女嫉予之蛾眉兮謡诼谓予以善淫战国策魏王遗楚王美人楚王悦之夫人郑袖知王之悦新人也甚爱新人衣服玩好择其所喜而为之宫室卧具择其所善而为之爱之甚于王王曰郑袖知寡人之悦新人也其爱之甚于寡人此孝子之所以事亲忠臣之所以事君也郑袖知王以巳为不妬也因谓新人曰王爱子美矣然恶子之鼻子见王则必掩鼻新人见王因掩其鼻王谓郑袖曰新人见寡人则掩其鼻何也郑袖曰妾不知也王曰虽恶必言之郑袖曰其似恶闻王之臭也王曰悍哉令劓之无使逆命班婕妤怨歌行新制齐纨素皎洁如霜雪裁为合欢扇团团似明月出入君懐袖动揺微风发常恐秋节至凉风夺炎热弃捐箧笥中恩情中道絶]

观猎
太守耀清威乗间弄晚辉江沙横猎骑山火绕行围箭逐云鸿落鹰随月兔飞不知白日暮欢赏夜方归
[庾信诗山火实时燃山火猎者烧草以驱逼禽兽之火也抱朴子飞〈矢敫〉堕云鸿沉纶引鲂鲤]

观胡人吹笛
胡人吹玉笛一半是秦声十月吴山晓梅花落敬亭愁闻出塞曲泪满逐臣缨却望长安道空懐恋主情
[汉书杨恽传家本秦也能为秦声杨齐贤曰古者羌笛有落梅花曲舆地广记宣州宣城县有敬亭山古今注横吹胡乐也张博望入西域传其法于西京惟得摩诃兠勒二曲李延年因胡曲更造新声二十八解魏晋以来二十八解不复具存世用者黄鹤陇头出关入关出塞入塞折杨栁黄覃子赤之阳望行人十曲塞音赛]

军行
骝马新跨白玉鞍战罢沙场月色寒城头铁鼓声犹震匣里金刀血未干
[史记集解徐广曰赤马黒髦曰骝呉均诗白玉镂衢鞍黄金马脑勒胡三省通鉴注唐人谓沙漠之地为沙场]

从军行
百战沙场碎鐡衣城南巳合数重围突营射杀呼延将独领残兵千骑归
[晋书匈奴传其四姓有呼延氏卜氏兰氏乔氏而呼延氏最贵]

平虏将军妻
平虏将军妇入门二十年君心自不悦妾宠岂能专出解床前帐行吟道上篇古人不吐井莫忘昔纒绵
[古乐府王宋者平虏将军刘勲妻也入门二十余年后勲悦山阳司马氏女以宋无子出还于道中作诗二首曰翩翩床前帐张以蔽光辉昔将尔同去今将尔同归缄藏箧笥里当复何时披又曰谁言去妇薄去妇情更重千里不吐井况乃昔所奉逺望未为遥踟蹰不得并程大昌曰千里不吐井况乃昔所奉谓尝饮此井虽舍而去之千里知不复饮矣然犹以尝饮乎此而不忍吐也况昔所尝奉以为君子者乎陆机诗畴昔之逰好合纒绵]

春夜洛城闻笛
谁家玉笛暗飞声散入春风满洛城此夜曲中闻折栁何人不起故园情
[折杨栁古曲名见前四首注]

嵩山采菖蒲者
神人多古貌双耳下垂肩嵩岳逢汉武疑是九疑仙我来采菖蒲服食可延年言终忽不见灭影入云烟喻帝竟莫悟终归茂陵田
[神仙传汉武上嵩山登大愚石室起道宫使董仲舒东方朔等斋洁思神至夜忽见有仙人长二丈耳出头巅垂下至肩武帝礼而问之仙人曰吾九疑之人也闻中岳石上菖蒲一寸九节可以服之长生故来采耳忽然失人所在帝顾侍臣曰彼非复学道服食者必中岳之神以喻朕耳为之采菖蒲服之经三年帝觉闷不快遂止时从官多服然莫能持乆惟王兴闻仙人教武帝服菖蒲乃采服之不息遂得长生邻里老少皆云世世见之竟不知所之谢灵运山居赋广灭影于崆峒许遁音于箕山汉书武帝纪后元二年二月丁夘帝崩于五柞宫三月甲申葬茂陵臣瓒曰茂陵在长安西北八十里田即后人所谓墓田也卢照邻诗花月茂陵田]

金陵聴韩侍御吹笛
韩公吹玉笛倜傥流英音风吹绕钟山万壑皆龙吟王子停凤管师襄掩瑶琴余韵渡江去天涯安可寻
[广韵倜傥不羁也江淹横吹赋出天下之英音景定建康志钟山一名蒋山在城东北一十五里马融笛赋近世双笛从羌起羌人伐竹未及巳龙鸣水中不见巳截竹吹之声相似列仙传王子乔者周灵王太子晋也好吹笙作凤皇鸣沈约诗沃若动龙骖参差凝凤管家语孔子学琴于师襄子襄子曰吾虽以撃磬为官然能于琴江淹诗金箫哀夜长瑶琴怨暮多倜音惕]

流夜郎闻酺不预
[汉书文帝纪赐酺五日服虔曰酺音蒲文颕注酺音步汉律三人以上无故羣饮酒罚金四两今诏横赐得令聚会饮食五日也颜师古注酺之为言布也王徳布于天下而合聚饮食为酺服音是也唐时无三人羣饮之禁所谓赐酺者盖聚伎乐年髙者得赐酒食耳唐书至徳二载十二月赐民酺五日此诗当是至徳二载所作]
北阙圣人歌太康南冠君子窜遐荒汉酺闻奏钧天乐愿得风吹到夜郎
[北阙见五卷注诗国风无巳太康毛传曰康乐也魏明帝野田黄雀行百姓讴吟咏太康南冠君子用左传锺仪事见二十四卷注汉书韦贤传抚寜遐荒遐荒谓逺方荒僻之地钧天乐用赵简子事见一卷注]

放后遇恩不沾
天作云与雷霈然徳泽开东风日本至白雉越裳来独弃长沙国三年未许回何时入宣室更问洛阳才
[首二句暗用周易雷雨作解君子以赦过宥罪意史记正义倭国西南大海中岛居凡百余小国在京师南万三千五百里武后改倭国为日本国韩诗外传成王之时有越裳氏重九译而至献白雉东风白雉二句言逺人皆蒙恩泽之意史记贾生名谊洛阳人也为长沙王太傅三年有鸮飞入贾生舍止于座隅楚人命鸮曰服贾生既以谪居长沙长沙卑湿自以为寿不得长伤悼之乃为赋以自广后岁余贾生征见孝文帝方受厘坐宣室因感鬼神事而问鬼神之本贾生具道所以然之状至夜半文帝前席既罢曰吾乆不见贾生自以为过之今不及也三辅黄圗宣室未央前殿正室也庾信诗欣兹河朔饮对此洛阳才]

宣城见杜鹃花
蜀国曾闻子规鸟宣城还见杜鹃花一叫一回肠一断三春三月忆三巴
[子规一名杜鹃蜀中最多春暮则鸣闻者凄恻杜鹃花处处有之即今之映山红也以二三月中杜鹃鸣时盛开故名三巴巴郡巴西巴东也详见四卷注太白本蜀地绵州人绵州在唐时亦谓之巴西郡因在异乡见杜鹃花开想蜀地此时杜鹃应巴鸣矣不觉有感而动故国之思杨升庵引此诗以为太白是蜀人非山东人之一证或以此诗为杜牧所作子规诗非也]

白田马上闻莺
黄鹂啄紫椹五月鸣桑枝我行不记日误作阳春时蚕老客未归白田巳缲丝驱马又前去扪心空自悲
[陆机诗疏黄鸟黄鹂留也或谓之黄栗留幽州人谓之黄莺一名仓庚一名啇庚一名鵹黄一名楚雀齐人谓之搏黍关西谓之黄鸟一云鹂黄当椹熟时来在桑间故里语曰黄栗留看我麦黄椹熟不亦是应节趋时之鸟也椹本作葚桑实也生青熟则紫色埤雅蚕足于叶三俯三起二十七日而老宋之问诗越俗鄙章甫扪心空自怜椹音甚]

三五七言
秋风清秋月明落叶聚还散寒鸦栖复惊相思相见知何日此时此夜难为情
[杨齐贤曰古无此体自太白始本草纲目慈乌北人谓之寒鸦以冬月尤盛也沧浪诗话以此诗为隋郑世翼之诗臞仙诗谱以此篇为无名氏作俱误]

杂诗
白日与明月昼夜尚不闲况尔悠悠人安得乆世间传闻海水上乃有蓬莱山玉树生緑叶灵仙毎登攀一食驻玄髪再食留红颜吾欲从此去去之无时还
[列子蓬莱山在渤海之东其山髙下周旋三万里其顶平处九千里其上珠玕之树皆丛生华实皆有滋味食之皆不老不死所居之人皆仙圣之种孙绰天台山赋玄圣之所逰化灵仙之所窟宅江淹诗玄髪巳改素]

寄逺十二首
其一
三鸟别王母衔书来见过肠断若剪弦其如愁思何遥知玉窗里纎手弄云和奏曲有深意青松交女萝写水山井中同泉岂殊波秦心与楚恨皎皎为谁多
[三鸟三青鸟西王母使也见六卷相逢行注鲍照伤逝赋离若剪弦梁简文帝诗何时玉窗里夜夜更缝衣旧唐书如筝稍小曰云和文献通考云和琵琶如筝用十三弦施柱弹之足黄钟一均而倍六声其首为云象因以名之非周官云和琴瑟之制也又唐清乐部有云和筝盖其首象云与云和琴瑟之制同矣]
其二
青楼何所在乃在碧云中寳镜挂秋水罗衣轻春风新妆坐落日怅望金屏空念此送短书愿因双飞鸿
[江淹诗袖中有短书愿寄双飞燕李周翰注短书小书也]
其三
本作一行书殷勤道相忆一行复一行满纸情何极瑶台有黄鹤为报青楼人朱颜凋落尽白髪一何新自知未应还离居经三春桃李今若为当窗发光彩莫使香风飘留与红芳待
[何逊诗欲寄一行书江淹去故乡赋愿使黄鹤兮报佳人楚辞将以遗兮离居江淹诗瑶色行应罢红芳几为乐]
其四
玉筯落春镜坐愁湖阳水闻与阴丽华风烟接邻里青春巳复过白日忽相催但恐荷花晚令人意巳摧相思不惜梦日夜向阳台
[白帖甄后面白泪双垂如玉筯刘孝威诗谁怜双玉筯流面复流襟古西门行何能坐愁拂郁湖阳县本汉旧县唐时隶唐州淮安郡阴丽华汉光武帝之后南阳新野人见七卷南都行注自新野至湖阳道里逺近不及百里所谓风烟接邻里也阳台见二卷注]
其五
逺忆巫山阳花明渌江暖踌躇未得往泪向南云满春风复无情吹我梦魂断不见眼中人天长音信短
[此诗与乐府大堤曲相同惟首三句异耳编者重入注巳见前者不复再出]
</div>
    <div class="pagination">
<a href="李太白诗集注_page34.html">上一页</a><span>...</span><a href="李太白诗集注_page30.html">30</a><a href="李太白诗集注_page31.html">31</a><a href="李太白诗集注_page32.html">32</a><a href="李太白诗集注_page33.html">33</a><a href="李太白诗集注_page34.html">34</a><span class="current-page">35</span><a href="李太白诗集注_page36.html">36</a><a href="李太白诗集注_page37.html">37</a><a href="李太白诗集注_page38.html">38</a><a href="李太白诗集注_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
