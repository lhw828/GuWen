<!DOCTYPE html>
<html>
 <head>
  <meta charset="utf-8"/>
  <title>
   盘洲文集 - 第 52 页/共 56 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   盘洲文集 - 第 52 页/共 56 页
  </h1>
  <div class="content">
   盘洲文集巻七十三
　　钦定四库全书
　　盘洲文集巻七十四
　　宋　洪适　撰
　　行状
　　先君述
　　先君讳某字光弼饶州人曾祖讳某祖讳某赠中大夫皇考讳某通直郎赠右大中大夫妣太硕人董氏先君登政和五年进士第主台州宁海簿防令去摄其事民旧苦市绢不均先君始令物力百千者赋一匹大姓王隆多买田不受税歳才五十匹至是数増三倍余以次定赋蠲贫弱者四千八百户李氏富而戆家藏妖书号二宗三际经时节集邻曲醵香火祀神元未尝习也奸人诡入伍中通其女既泄即告县逮送狱先君入食有小吏偶语喜甚诘之曰李氏辈赂钱五十万故喜先君曰是下狱属耳而赇吏若此可缓乎即呼囚庭下委曲问情得并告者平决之吏骇顾失色方腊反台之仙居民应之踪捕反党及旁县一日驱菜食者数百人至县丞尉皆曰可杀先君争不得丞尉用赏秩不逾年相继死皆见所杀为厉云拜南京国子博士未上贼犯杭州经制使陈公亨伯檄主饷奏功迁宣教郎为秀州司録事宣和六年秋大水田不没者什一流冗塞路仓府空虚无赈捄策先君白郡守以荒政自任悉籍境内粟留一年食发其余粜于城之四隅外损市直钱五戒米肆掲贾于青白旗上巡行无时抶其旗靡者皆无敢贵籴不能自食者官主之立屋于东南两废寺十人一室男女异处防其淆伪湼黒字识其手东五之南三之负防樵汲有职民羸不可杖有侵牟鬭嚣者乱其手文逐之皆帖帖畏服借用所掌发运名钱钱且尽防浙东纲常平米斛四万过城下先君遣吏鏁津栅谕守使截留守噤不肯曰此御笔所起也罪死不赦先君曰民仰哺当至麦今腊犹未尽中道而止则如勿捄宁以一身易十万人命讫留之居亡何亷访使者王孝竭至郡曰平江哀号防饥者旁午此独无有何也守具以对即延先君如两寺验视民肃然无出声孝竭曰吾尝行边军政不过是也违制抵罪得为君脱之且厚赏呼吏草奏先君曰免戾幸矣安所赏但食犹未足公能终惠复得二万石乃可孝竭以闻米如请而得至麦秋民相携以归前后所活九万五千余人州人既不死凶年先君出无不手加额呼为洪佛子累官朝散郎丁大中忧还乡奔丧太硕人年七十矣与弱孙在秀诸卒以城叛卤掠无一家免过门皆曰此洪佛子家也毋得入贼平先君还过临安时苖传刘正彦出逃未伏诛上将迁狩建康先君上疏言今内难甫平外敌方炽若轻至建康恐金人乘虚侵轶宜遣近臣先往经营庶事告办鸣銮未晚也时庙谟已定不能从既而悔之上问宰辅近谏移跸者为谁今安在丞相张和公时知枢密院以对过秀邀先君至平江欲以为部使者招二凶适捷书至乃止将辞归和公曰吕丞相欲见君即遣直吏介谒俄有防召见时方墨衰绖丞相脱巾服衣之既对上以国步艰难两宫逺狩为忧先君极言天道好还强者当弱弱者当强此正春秋邲郢之役天其或者警晋训楚也所言反复当上意上曰卿议论纵横熟于史传有専对之才朕方择使无以易卿先君以母老父丧恳辞不许擢徽猷阁待制迁五官假礼部尚书为奉使大金军前使令与宰执议国书先君欲有所易辅臣获其文不喜遂抑迁官告一日归别先君持太硕人拜且泣时长子适甫十三嵗逖以下皆繦葆呱呱省别行路不能仰视先君弗子也淮甸贼蠭起兼淮南京东等路抚谕使俾李成以兵防至南京成乃方与耿坚围楚州以责其降敌为名实持叛心先君遣书抵成成曰汴涸虹有红巾非五千骑不可往军食絶不克惟命先君闻坚可撼隂遣説之曰君越数千里赴国家急山阳纵有罪当禀于朝今擅兵攻围名勤王实作贼尔坚意动遂强成敛兵先君行未至泗境谍云有迎骑介而来副龚璹曰事叵测虎口讵可入送兵亦不肯前先君不得已遂返即上疏言李成以朝廷不抚防稽军饟有引众纳命建康之语今靳赛据扬州薛庆据髙邮万一三叛连衡何以待之方含垢养晦之时宜选辩士谕意优进官秩畀以京口纲运如晋明帝待王敦可也疏奏上遣閤门宣賛舍人贺子仪抚谕成给米五万石令第将士名貤恩初先君戒所遣吏须疏从中出乃诣政事堂白副封时方禁直达忤宰臣意以托事滞留降承议郎许出滁阳路张守忠李贵啸颍上道益梗提举官范潩张鋭尝招慰之旋复乱先君至顺昌闻贼有至近郊以牛驴市物者约与相见谯门下先君晓譬切至曰自古无白头贼贼竦寤请归报其渠廼为书至其窟穴守忠贵聴命率所领入宿卫守忠初名俊入朝赐今名李贵即俗所谓李阎罗者先君间关至太原留几一年敌遇使人礼益削及至云中其将尼堪迫遣与副使官伪齐先君曰万里衔命不得御两宫以归大国度不足以有中原当还诸本朝廼违天以奉逆豫豫可磔万段顾力不能忍事之耶今留亦死不即豫亦死偷生天地间甘鼎镬不悔也尼堪怒命壮士拥以下执剑夹承之先君不为动旁贵人唶曰此真忠臣也止剑士以目为跽请尼堪怒少霁遂流逓于冷山与假吏沈珍隷卒丘徳党超张福柯辛俱副使至汴受豫命知恩州流逓犹中国编窜也云中至冷山行两月程距敌二百余里地苦寒四月草始生八月而雪土庐不满百皆陈王乌舎聚落乌舎使诲其八子或一年不给衣食盛夏至衣觕布畨课四隷采薪佗山尝久雪薪尽至乞马矢煨面而食绍兴二年使者王公伦归为上言之即下秀州存问家属赐银绢二百适未冠得监南岳庙先君辱于乌舎十年多为诗文以讽皆忧国伤时语乌舎尝得献取蜀策持以问先君先君厯陈古事梗之乌舎鋭欲吞中国曰孰谓海大我力可干但不能使天地相拍尔先君曰兵犹火也弗戢将自焚自古岂有四十年用兵不止者又数数为言所以来为两国文事今既不受使廼令深入教小儿兵交使在礼不当执乌舎或应或否一日大怒曰汝作和事官却口硬谓我不能杀汝耶先君曰自分当死顾大国无受戮行人之名此去莲花泺三十里使之乗舟一人荡诸水以坠渊为言可也乌舎义而止两宫防尘五国城尝遣私人奏书并献胡桃梨脩粟面诸物两宫始知赵氏中兴永祐陵讳闻先君北乡血泣旦夕临后遇讳日即燕山开泰寺为文以荐其略曰故宫为禾黍改馆徒馈于秦牢新庙游衣冠招魂但歌于楚些虽置河东之赋莫止江南之哀遗民失望而痛心孤臣久絷惟呕血又云盛徳之祀传百世以无穷在天之灵继三后而不朽故臣读之无不掩涕敌已遣使约和乌舎问所议十事先君条析之甚至曰封册是虚名年号本朝自有金三千两景徳所无东北宜丝蚕大国有其地矣绢不可増也至于取淮北人猺民害计本朝必不可景徳之盟南北所得人皆不取载书犹在可覆视也乌舎曰吾固欲取投附人诛之以惩后何为不可先君曰昔魏侯景举十三州地归梁梁武帝欲以易其侄萧明于魏景遂作乱陷台城仆两帝中国所监决不相从乌舎稍悟乃曰汝性直所言不诳我我与汝如燕遣汝归议遂行所存沈珍丘徳党超三人既而莫公将北来议不合囚涿州事复变道防古帐其帅闻洪尚书名争邀入穹庐出优伶歌舞举浑脱酒以劝到燕一月越王乌珠族乌舎党与坐死数百千人独先君故与持论身防死数矣乌珠知之故得免燕人重先君执节争持酒食相劳苦先君间行防市物色谍者得赵徳书机事数万言藏故絮中以归曰顺昌之役敌震惧丧魄燕之珍器重宝悉徙以北意欲捐燕以南弃之王师亟还自失机防虽再河南后必更成具以乌舎问荅语并两宫诸王主所居报上是嵗绍兴十年也明年夏求得皇太后书遣邵武男子李微来上大喜因御经筵谓讲读官曰不知太母宁否几二十年虽遣使百辈不如此一书遂官李微其冬复以书曰敌已厌兵势不能久异时以妇随军今不敢携朝廷不知虚实卑辞厚币未有成约不若乗胜进击再造犹反掌尔所取投附人民欲保守江南归之可也独不监侯景之祸乎若欲复故疆报世雠不宜与胡铨封事此或有之知中国有人益生惧心张丞相名动殊方可惜置之散地并问李赵二相安否献六朝御容徽宗御书其后和定祐陵太后【阙】　　先报凡四年中以文书至者九数陈军国利疚谓施行之则宗社生灵之福留中皆莫得闻先君言无隠情归国以此触罪诸子惧深祸过庭不敢一问北事故忠谋秘策不详得独系帛书所存大略如此尝有防以先君母老赐钱百万又与将仕郎恩泽五人它赐予者三防知政事万俟公出疆上知先君急阙命其副特持赐金帛十二年二月适遵滥登博学宏词科宰臣以所试制词进读上顾姓名问曰是洪某子耶父在逺能自立此忠义报也可与陞擢差遣故遵除秘书正字适为删定勑令官继亦改秩入馆自博学宏词改科即除馆閤自遵始次月宰辅贺皇太后有来期上曰洪某身防敌区乃心王室忠孝之节久而不渝诚可嘉尚某之二子并中词科亦其忠孝之报也士大夫苟能崇尚节义天必祐之先圣福善恶滛之训于某可以见矣语在慈宁宫回銮事实初宇文虚中既换敌官欲扳先君分谴乃力荐于敌庭换先君为翰林直学士力辞获免虚中为详定礼仪使始造赦其文复及换授先君诉敌相韩昉乞于真定或大名养济图逃归计昉怒虚中賛其决遂换中京副留守复力辞昉大怒降留司判官为承徳郎趣行者屡矣誓以死不就职敌法虽未换官曽被任使者永不可归敌欲以计堕先君令校云中进士试者监上道先君月损食阳为有疾病状既至谓院官曰今取士以诗赋吾故学经耳曰岂不能出语策士乎考官孙九鼎者有大学旧为以疾闻得囘燕敌议遣奉使人各还其乡因赦及之它使者幸稍徙多占淮北无敢言淮以南先君实以饶州闻张公邵朱公弁亦自言和州徽州人既议和还淮以南使者故先君三人在遣中用事者多曰此等人若放了几时更有今不留后必为我患归计屡欲变防知政事王公使至燕先君得敌隂谋从坡上与馆中人语为留守易王所获对吏将驰流星骑上其事副留守渤海人髙吉祥素嘉先君忠委曲防出之且易以它牍先君行月余方以元牍奏垂入境追者七骑至及诸淮则在舟中矣至旴台以奉使无状自劾上方以来归为喜报无罪可待日以御札趣觐既至阙登时见内殿奏事罢力求乡郡养老母上曰卿忠贯日月志不忘君虽苏武不能过岂可舍朕去也赐内库金带鞍马既又以马惊复拜赐又赐御铭盾制琴一黄金叄百两帛五百疋象齿三百斤县香酒茶诸果物中使日踵门咨访宸章沓至且谕防将柄用皇太后之归也过燕先君冒禁朝焉至陛对乞赐见明日即召之慈宁殿已设帘皇太后顾帟人吾故识尚书矣命彻之问劳优渥语必称尚书赉予系道东朝对外庭臣唯先君一人见宰相秦桧肆言无所避弥三日不休曰张丞相敌所尊惮乃不得用钱塘暂跸而景灵太庙极土木之工示无中原耶语侵秦皆类此秦谓适曰尊公信有忠节得上眷但官职如读书速则易终而无味要当如黄钟大吕乃可阅九日进徽猷阁直学士提举万寿观兼权直学士院敌来取赵彬辈三十家先君疏言昔晋韩起谒环于郑郑小国也能引谊不与敌既限淮臣官属皆吴人留不遣葢虑知其虚实情伪也彼方困于防古姑示强以【阙】　国若遽从之彼将谓秦无人而轻我矣后三日复上疏言或以不与之故致渝盟且曰俟渊圣皇帝及皇族归乃遣又言王伦郭元迈辈以身徇国弃之不取缓急何以使人辞益恺切经筵进故实引楚平王止子旗伐呉言事因吴取州来楚弗与校抚民治国五年而后用师今淮右之民劳罢流散宜时使薄敛勿令转徙无告中兴急务也秦益不喜初敌围楚州久不下时秦留尼堪所敌使之草檄谕降有室撚者在军知状先君与秦语及敌事因曰忆室燃否别时托寄声秦色变而罢明日侍御史李文防论先君在朝必生事遂出知饶州时太硕人春秋八十有五昼锦□下学士大夫荣之明年大水秦方钳天下舌不得言中官曰锷从皇太后北归者宣告燮理乖盭洪尚书名闻华夷顾不用秦闻系锷大理狱成锷实不识先君特以敌中知名故锷既流岭海諌议大夫詹大方指先君与锷刎颈交更相称誉遂提举江州太平观未几丁太硕人忧先君恨牵久使事承顔阙养空囊中办大一椽一石心营指授终日挟杖与工佣等劳而御史中丞何若犹论先君为睥睨钧衡谋不靖者服除复得太平观州通判李勤与太守王公洋同僚陈公之渊积不相能且幸以讦进诬先君作欺世飞语王陈与闻之有雅憎先君者从中实其事殿中侍御史余尧弼以为言王陈罢去先君责濠州团练副使安置英州既至得僧舍数楹于黄茒丛竹中居之泊如地产竒石遣僮嬴粮幽讨罗列四璧下手斧凿昼连夕丁东其间闽人倪詧老矣以承务郎守郡自谓秩卑无奥主闻新兴守以巧中迁客取使节意跃然效之钩先君为奇货使主兵官左右狙罅隙捕鍜家奴狱中欲持一两事酿成罪以梯己未及发詧死其后徙居城北山中仍年谿涨通衢没其栋先君容郡人避水扶繦老稚填溢堂庑几千指皆廪食之数日水退然后去先君半世朔庭入翰林不旬浃还乡三秋执丧之日过半屏徙厉土岚毒侵淫讫无珍膳良药自辅二年而瘴作盖不食十有八日惽不知人尝少寤口占秀州捄菑事授诸子呼天请命夜梦之帝所有宣赤章云云者诘朝即能食至于复初后二年乃卧末疾谪九嵗始复左朝奉郎主台州崇道观居袁州未逾岭疾革以二十五年十月二十日薨于南雄后一日秦亡讣至辅臣入奏上嗟惜久之即复敷文阁直学士制曰有功见知圣人醲于用赏不幸而过君子为之动心矧予严近之臣备载忠勤之绩眷倚方渥爱憎随生坐一以投荒积九年而不徙人无言者朕甚念之洪某学有本源气存刚大惟知忠力以卫上不顾险夷之在前御君命以于征厄海濵而不悔诚贯白日声震朔方义重于生耿恭无王门之望天将悔祸苏武持汉节而归大节无亏多言不宥遂解禁林之直卒迁瘴岭之南阅嵗滋深余龄可悯宜畀真祠之逸仍増延阁之华尚对宠光归安乡社自圣上躬万几还逐臣非罪者先君适以不起闻而圣意哀厚首得旧物使及其生存而宠之故训词恻怛如此遗奏未至特诏赠四官推遗致恩别以一孙官江东漕司庀丧事先君少英傥有竒节以诸生待廷试京师伯父给事位南牀王黼为中执法慕先君为人欲女以女弟给事以同台故曲为平章先君恳拜曰妇所以事舅姑也家素壁立今暴得一官乃令鼎贵荐女身得计矣如父母何暨擢第朱勔复请昬资送万计且啗以显仕拒尤力朱不获命脔榜中周审言壻及之周直内阁服金带为秀州守先君廼在幙下人为先君惜之视之蔑如也使北得修职郎四人时有六子独适预名三以官弟侄且乞以一弟晔奉甘防晔起布衣夺哀为秀州判官凡弟侄及姊妹之家以先君入官者七人庶弟孤侄虽多力为谋昏对前后赐物班内外之亲无余嬴不为问舍求田计窀穸即功始假贷有一壥未及获而贬已贬犹嵗割粟以赡亲之贫者至自奉恶衣粝食不择初抚谕京淮降空名告身二十通以便宜赏功存其半或求窜名郤弗应封以还尚书懿节皇后之姨髙氏与其夫赵伯璘悟室戏下贫甚先君屡赒之范蜀公之孙祖平敌不以为官佣奴之先君使以东坡所为蜀公铭白曰我官人也敌曰东坡书之不疑矣即释之先君资以归装贵族有流于黄龙府优籍者二人先君嘱副留守赵伦除其籍刘公光世之庶女小丑在敌豢豕为赎以重价求匹偶衣冠之家略为人奴者赎之数十人张待制宇发自蔚州死云中先君过荒寺见其榇携之至燕山授其仆钟禹功使葬司马侍郎朴握节以死居数年无有能明之者先君为陈本末诏以忠节显著赠兵部尚书其归也北人治饯具几月后使者至敌多问先君今何官居何地先君天性强记书无所不读虽食不释巻稗官小説亦暗诵连数千言宣政间春秋之学絶先君独穷遗经贯穿三传在冷山摘褒贬微防作诗千篇北人抄传诵习欲刻板于燕先君弗之许于姓氏尤精官淛部日使者胡公直孺尝问祖之所自出先君曰姓书以胡为陈胡公之后陈妫姓也若以諡为氏齐亦有胡公岂独陈乎葢胡自有两祖春秋有胡国尝以女聘鲁襄公经书夫人归氏薨则胡以国氏归其姓也今为安定胡氏晋胡奋其后也魏孝文入洛改功臣复姓以纥骨氏为胡今所为河南胡氏者是也同列董公将戏曰董亦有两祖耶曰昔飂叔安之裔子董父善扰龙帝舜赐姓曰董封诸鬷川鬷夷氏其后也又辛有之二子董督晋典晋于是有董史因为董氏董狐其后也二公叹服善琴奕好古能别三代彛器见书画不计直必得之乃已有书万余巻名画数百巻皆厄兵烬居穷絶域复访求稇载以归四夷附録所载西先君持以献故禁囿及乡圃种之皆硕大西始入中国有文集十巻春秋纪咏三十巻輶轩唱和集三巻帝王通要五巻姓氏指南十巻松漠记闻二巻金国文具録一巻先君刚直言不诚不发虽与人尺牍无一字过誉有胆略遇大事敢为平居慷慨有经略四方之志常语诸子曰在北方久料之熟矣今其势日削可以凭轼取之过河朔时见父老指其子孙云是皆生长兵间已二十余矣不知有宋我辈老且死恐无以系思赵心不幸大忤时相挫抑颠沛天不假龄赍志没地诸孤不孝不及见其成大功名也苍天苍天安所声痛先君自为从官不报考功课故官止朝散郎以赠至大夫职至徽猷阁直学士爵至鄱阳郡开国侯食邑至一千一百户夀至六十八娶沈氏左大中大夫复之女封硕人初先君眷恋庭闱不忍去太硕人以移孝显亲谆谆勉之且曰妇孝足以宁起居切毋以我老闗念既越疆塞马益南牧音邮絶不相及太硕人倚门积忧几罢寝食硕人左右虞侍极意顺适致太硕人康宁及见先君之归其择师教诸子则不逺千里拊妾侍尽恩纪爱其出隆于已生叔妹娣姒细麄柔刚不同一切得其欢心中外语妇徳之最必以为法即世五年先君始还以不见为戚故终不忍复娶洪氏始居乐平之金山自曾祖府君种德重义以气节闻子中大夫蚤世二孙防府君慨然思所以成立计即挈诸城中访先生之贤力教之因占籍鄱阳长孙讳彦升起家遂给事中大夫虽不遇至先君益显八男子适左奉议郎主管台州崇道观遵左朝奉郎秘书省正字兼权中书舍人迈左宣教郎通判袁州逖右宣义郎徽州婺源县丞逊右承务郎佥书连州判官事邈右承奉郎江西安抚司准备差使防迅未仕四女子嫁左从政郎池州建德县令余执度右迪功郎潭州湘阴县主簿王駜将仕郎臧栋一尚防孙男十一人摫右廸功郎江东转运司准备差遣柲樇楀栐桴楹橰橚栶孙女九人初先君既得合葬于滃潭去五里所其乡曰和风南管得故县之原瞻爱其山川呼畚锸画墓位曰吾百嵗后必于斯从二亲不逺矣薨之明年孤适等恸哭行所卜问丛辰五行家曰十一月丙申吉将以其日蒇事忍死纪实求立言君子大书且以备太史氏采择云绍兴二十六年二月二日孤某等泣血书







　　盘洲文集巻七十四
　　钦定四库全书
　　盘洲文集巻七十五
　　宋　洪适　撰
　　墓志一
　　韩承议墓志铭
　　韩氏自忠宪公以进士起家在仁宗朝叅大政其称甚崇赠太师讳亿有子八人达者半日知制诰讳综曰司空东国公諡献肃讳绛曰门下侍郎讳维曰司空崇国公諡庄敏讳缜袭貂骈簪天下尊至庄敏生大中大夫赠正议大夫讳宗武正议生奉直大夫通判洺州赠朝议大夫讳璆是为君之考君讳黯字少汲其先葢真定人自忠宪居京师遂着籍君借荫入官调萍乡尉禽盗满品迁右承奉郎佥书连州判官防事改广西转运司主管文字通判廉州肇庆府徳庆阙守遂摄府事又摄南恩州六迁至右承议郎绍兴二十三年正月戊戌卒年四十九妣荣氏曾氏皆赠恭人娶李氏大理寺丞处廉之女封孺人二子长元鼎次元龟元龟先亡君性精敏遇盘错自喜以兴利去害为己任见居官选愞者与民之所戚若疣赘在体必欲抉去之猾恶吏胁息不敢为非然根于忠厚严而不刻在桂办职有声一时上官多闻人争令出其门下在廉闗决得其平徳庆守贰交恶事废不振君至剔磢一新初公量逾制一耗三吏复并縁干没典负者肆其扰君毁量息检覈常赋无所漏失遂罢贡金之敛朘折租之直仁枯锄彊公私盈足泷水陁氏渊薮流逋夺民田卤子女设牢楹摇毒一方莫敢牾君捕置于理百姓件其治行匄诸台闻之俾即真时连帅方公雅材君相与推挽请于朝报未下至南恩不数月而死方公既遣君之犹子获柩念其子少而故乡未能归也则为买地于广之番禺县王置原凡窀穸之事具为区处以其年四月庚申之复具石碑文而纳诸圹使其孤异时瞻拱木议归有考焉铭曰韩胄诸姬显于宋之兴垂祉续休代有名公卿裁犀断蛟君发其硎曷畀以材而啬厥龄有郁彼阡知已所营后人其昌视文斯铭
　　第三子墓铭
　　予佐天台郡罢有日闻家君谪英州理装亟行时第三子病创甫痂落次婺女内子病且棘呌七男女与之诀独是子伤鲠不自胜憩旁榻涕泗交下既少间予取捷道趍家君寓所及之豫章诸子奉其母还吾乡阅月有执书汗而前者言吾子创之毒未荡治隆暑登道邪热中蕴痁遂痢咽不粒者浃辰矣居顷之别膝下回见吾子尫然存其骨喜吾之归则强内糜饮匙匙必吾亲授斯须不许离去日昃则命乳保拂笙枕以俟如是者二十日气垂尽犹取松桃荐茗以进我忽曰我头瘆然隙中得无风耶扶之起絶矣吾子名折字习之五歳齿二兄从师即加巾不肯丱防为小儿状诵书酬对必欲偕仲氏或疾病休止则咨惋以为不能及苖而不秀命也夫其生以绍兴十年九月之六日其亡以十七年八月之六日明年某月某日之滃潭祔祖之茔也父鄱阳洪某为之铭曰婺女之泣岂将与母暌乎豫章之役岂忍死须臾俟吾之归乎孰知夫彭殇夭永之齐乎则吾能无悲乎
　　叔父常平墓志铭
　　绍兴十九年八月壬戌前提举福建常平事洪公卒得年六十既敛犹子某日往哭退将比辑公之胄出官行俾其孤逸求声于文者志之逸拜曰逸将以今之十一月壬寅蒇大事苟逺取达官闻人惧不及期敢以属吾兄某辞不获乃为之文曰昔包牺氏既衰共工氏以水纪伯九域共氏其后也后世避怨为洪氏在呉有庐江太守矩在唐有集贤学士孝昌五季乱始自歙徙名数于饶之乐平又七世始家鄱阳讳某于公为曽大父生赠中大夫讳某代有芬懿董范防闬中大夫生公之考讳某至给事中终徽猷阁待制荆湖南路安抚使赠左光禄大夫政和中给事公歴三院御史拜琐闼立朝八年公入国子学磨砻涵浸校官第文屡占异等以荫授承务郎监在京草场淮宁府工曹以给事忧去没丧监洪州苖仓江宁府司録京东制置司干办公事通判密州剧贼丁一箭王大刀众数十万掀郡邑围城七日矢石旁午楼橹摧塌公登陴励众矢着右股无慑容乃造氊笆木架为蔽扞守者赖之夜遣壮士火营毁其攻具贼不酬欲而去密人徳公歳时蒸尝之入通判江州未行丁张夫人忧没丧主管江州太平观台州崇道观四满秩又通判鄂州未行擢提举两浙市舶赐五品衣鱼迁提举福建常平茶事福州民张圆觉自言遇钟离先生授以五花杖因髪从浮图教颇能谈人往来证瓯粤机鬼媚佛一咻千煽閧然神之谓之张圣者扶擕耋稚丐庇澡雪至暍殕道上无退心尝欲作建州大中寺齐民罄委赀积日荐百万恶少年扳名伍中潜有不逞谋它在位者犹豫福祸茹不敢宣公斧其杖迎刃而碎惑者始靖遂以状闻验治抵法摄行宪事半歳多所平反公自少栖心禅宗在建康日从南遁铨公逰尝夏行县黎明陟山日初吐舆人呼葢声受虚谷豁然有得遂称一了居士板舆养缺即坦坦无宦游意庵居穷山蒲茵楮帐而已尝识于壁曰山居不问人间事饱饭支笻看补篱不治官簿十有四年朝廷休之起贰武昌先元配于城东怀德乡之上福里公自为夀藏闽川代还乃简材市甓欲营道院于墓侧曰轩裳非我嗜也将晦逺人事徜羊余景不幸遇疾既亟家人欲祷释老氏公曰死生夜旦尔何祷为将易箦召荐福道行师与语世间法寄禄七迁至承议郎既纳禄转右朝奉郎公讳昕字光佐母张氏永嘉郡太夫人三娶皆王氏前孺人真定府路安抚使赠少师夲之女通书能文尤尚竺典盛年去粉黛之饰自号寂照道人次孺人提防江西刑狱汝舟之孙亦先公没今孺人其娣也男右从政郎铸钱司检踏官逸五女长居室次适左迪功郎建州州学教授李绮余尚防孙男三榗檬檙女四公色温气平喜愠不形于顔口无讇言接贵贱尊卑一如闻人一长不啻已有在闽部中官属有获谴其长者必曲为营防凡居官不为惊人耳目事以压众牵誉去咸思之为铭曰仕不汲汲西都之杨丁年闻道襄阳之厐晚遻其时弗高厥飞人以拙归一笑领之天不祉公公则无憾琢辞于石式款其坎
　　赵孺人墓铭
　　有宋贤宗室女出自永熙陵葢汉之六世孙湖南部使者士鹏之第五女年十有八为我伯父桂林郡通守畨阳洪公讳昭之冡妇江西部使者属讳夀卿之继室有淑行驯徳诣于上下人不见其愠容予羣从兄弟三十人君为丘防合贵贱指三千誉之一口姻表州里闻者皆贤之凡十三年而寡人以君华年妍状必不久于洪氏既三年湖南公守临川遣其弟迎之车乘鲜明甚都既至绮寮广厦丝竹攒耳頥指如意方择贤士为匹偶君誓而弗许曰姑老矣二子童騃不敢以累老者父母百方不能夺俄恳请而归入门欣然不以见纷华而改其操桂林公没世久王夫人齐家井井有条序而赀橐不丰江西君无同父弟闑以内惟妇姑数穉人其宋漻不可一朝居而君泰如也时节宗戚相问遗君不少阙斥簮珥囊衣自办不以告其上或遗之鲜衣必献诸姑有副而后敢服姑疾煮药进膳不懈夕则侍寝有间而后敢退扫一室夙兴诵旁行书已则阅稗官説有他出二子诲其箴缕之事常在侧家塾晚休必使诵书于前其遣闲谨独之术如此与诸姒不啻若同产以斯须不见面为怀迟明女奴络绎讯兴寝状既盥接踵省问移晷不忍散否则争相迎致趣之者袂相属步摇所向和气随之东往则西怨曰奚为后我无少长刚柔咸慕而归象之女嫁矣其节益坚绍兴二十八年七月己巳食于姑前失匕筯而瞑年三十有八尊卑内外哭之过乎哀槦其息也防其庶也右承务郎汪德防其倩也防年十一月甲申封于郭外土湖之阴其皇辟之宫也昔鲁襄公三十年宋灾火至伯姬之宫左右请避之伯姬以不见保傅之姆夜不下堂遂死于火孔子贤而闵之其卒其已见于春秋又书其諡又书其送之卿葢汝坟汉广之风日衰鲜克以礼自防况于诸侯之女乎今巨室名门华衣鲜食图史不闗其心悍妬奢滛者多矣况于天子之裔乎此而不铭孰可以铭铭曰怨耦偕老冶容夀考缄恨重泉呜呼天道
　　郑宜人墓志
　　有素冠踵门遥望文书防袖谒入则孙君某老也外自宝阶予敷席肃之坐作而曰某老不孝之罪上通于天每生衰绖中不可复名为人昔者母氏常曰吾与汝两家大父俱以儒学射科帅节州符丕受光渥汝必强学趾美毋作前人羞某老年益长业益不成以坠我母训既调建昌司理叅军母氏则曰彼染珥笔之俗多椎埋奸典狱之责重汝狭中不善媚上官弗戒且贾旤某老又坠母训不能书绅三省考满未得代遭诬成狱以囚服往母氏方枕疾闻之寖剧某老碎心齰舌惧不一见慈顔即日取爰书自诬而母氏终不能起钜创沈痛一若速化局蹐天壤何以赎莫大之衅独求文纳圹使壸范振白于后庶几少塞凯风寒泉之思复念曽大父大中公繇临朐徙江陵有田荆门而少师公坟墓在焉吾父客畨阳十五寒暑与公里门相望今陆走二千里泣血防榇归窆大父之茔之侧复在公封内敢以铭为请予既际孙氏父子于吾乡又将假守其乡无説以辞乃受其状而叙之曰宜人郑氏严之建德人左朝请大夫知宿州讳弇之孙江陵丞讳续之子左中大夫徽猷阁待制鄜延路经略安抚使赠少师讳琦之妇右朝请大夫知汀州祖善之妻四男长某老以建昌故贬秩一等为右从事郎次彭老右迪功郎监南岳庙先卒次亨老将仕郎次永老二女子长嫁进士李良翰次未笄孙男二人女一人凡为孙氏妇四十有五年从夫爵三受封自孺人为宜人以绍兴二十七年四月十六日终其夀六十次年十一月甲申于荆门之长林县曰杨乡柘子步初宿州以女女少师有贤行是为越国夫人孙氏嘉夫人之徳欲缔好于郑越国乃择其侄以室其子宜人在家警慧柔靓不流侈习喜图史箴戒之书既嫁不以世姻而简尊卑之礼谨谨妇道不见缺亏省问燠寒抑搔疴痒退则临滫瀡姜桂之事宗族称焉靖康之难汀州官于汾冦至将闭闗宜人曰老姑隔逺必子孙为忧事急矣毋特俱死君守职不可出我则携帑去之遂防犯豺虎﨑岖走家越国相持以泣倚门之念犹不替宜人委曲寛晓居亡何汾州更尽还当是时微宜人老者几不能生盗亘江汉尽室顺流而下旅食三郡伏腊不腆宜人衣麁食恶不防怀及汀州三仕半刺史家道少振宜人益节俭服饰不事鲜好持不杀戒食无贰味信释家者之説旦旦取其书诵之训子弄孙仁浃婢御无毫髪冒疾心汀州老于官途多内助也予闻宜人甚爱厥子而建昌亦孝世无钟离公弗使脱幽圄以凭敛其肯恻然于陆氏一杯羮乎哀哉乃为之铭曰孰蔑其子使母戚以死阙地其从姑兹惟受祉













　　盘洲文集巻七十五
　　钦定四库全书
　　盘洲文集卷七十六
　　宋　洪适　撰
　　墓志二
　　刘府君墓志
　　绍兴二十六年十月癸酉成都刘府君卒于梁山年六十五其孤徒行迎柩以明年十月辛酉于华阳县普安乡白土里又明年十月万州使君仙井何公檥舩江夏予造焉万州曰室人击鲜治具谓当有嘉客而君乃肯临我则开口一笑良已前定因出诸郎行酒曰是皆刘出也刘公成都人有二女其长归于我若干年而逝继室以其季公疏财好客其女目濡耳习咸有家法越三日又防于南楼曰昔吾守景陵也公曰闻云梦泽之名旧矣不一往非鄙则病遂御舳东下山容浦思振笔嘲唫兴逺辞绮仞积囊箧一旦蜚归心索酒展别摩拊甥孙悲来下泣婴恙中道以不起闻今既窆且祥矣未文其圹非君其谁宜为万州英迈不虚美者予曷敢不诺乃考其辞曰刘在成都为右姓羣从同坊闬闳相接所谓夹寨刘家府君少不羣有奋拔志尝曰刘氏善富数世所不足者非财也不学无以崇孝享宗则作家塾聚书求师友合同族之子姓朝夕咨讨居亡何从兄长源擢政和进士科府君谂于众曰非舌耕明騐欤入頖宫以诗学屡最其列从兄黻为户部郎又入京师有声于贤闗月校季选同舍生自以不及府君有宝带鼎贵求旃弗与或曰啗之可以仕子何爱焉曰学不遂命也带其褊矣既而曰匹夫怀璧罪将及即拂衣西归彗汜三径与雅人望士娯其间奴僮走异味于数十百里觞豆杂袭放歌乐饮井中车辖后前相因少城为冠葢冲游客入疆闻府君家居则策马径进否则不歇鞍而行仕其邦者府君未尝赍刺过之便坐有棋局客至必对韬其艺不尽出也防通国之善者与我终日不名负胜人始惊其奕思无敌同产求分财不能遏则自占田庐之下下者或縁手尽复推予之绵州守临卭朱辂简州治中唐安杨次臯茶马属和义王兴孙其女兄弟之夫也白头交驩无违言好施惠出天性凡以冠昏贫病死徙叩门匄贷无戚疏高下皆实而归至有争防不到官府惟府君曲直则頫首聴命始冠有外姻为无赖子所辱遇之涂与俱立县尹庭下其人少长山谷间未识市井诣曹不能出一语府君抗声为辨数得直众繇是异之绍兴初敌骑犯饶风蜀骚然不安急欲遁逃府君曰敌入汉中樵苏不踵前有劒闗后有河池重兵必不为我患与其宗家高枕不去蜀人曰夹寨刘家未避贼皆复治生业后果如其言晚以赏延得将仕郎非其好也时进士兄以湖北使节摄行帅事屈府君入莫府意不怿而去府君讳革字某曽祖讳某祖讳某生湖北常平讳某以故累赠朝议大夫讳某妻某氏子某尝试礼部孙某壻则所谓万州使君今为右朝请郎名榘靖康相之弟也铭曰【阙】籯多金者裂儒衣官桑榆者倒行逆施则轻毛牦禄不可羁嗟若人者几希
　　朱安人墓铭
　　夫人饶州乐平朱氏赠右宣教郎同县夏公讳某之妃左朝奉郎知洪州南昌县康佐之母夏氏三世夀母年皆望百夫人始执箕帚逮事祖姑以及其姑节适寒暑燥湿进甘膬唯谨有疾亲絮汤液不去侧缝纫潄浣之事必躬亲之人故称为夏氏孝妇勉其君子游学四方有籍籍声人故称为夏氏令妻蚤居家浸贫或怵其事他姓则毅然自誓诲其二子曰康乂尔干家之蛊毋逺阡陌以奉我水菽曰康佐尔努力校官究六经百氏之説毋荒于嬉以开厥家二子衔训不怠夫人见其伯焦心治生则喜仲旬歳一归叩其説则又喜天子即位于睢阳仲徒步入阙上疏论时政尝求可使絶国者其子在选中或以亲老尼之及归以告夫人谯之曰立功名显父母其孝大于録録防下也其后仲子擢进士丙科壹为尉再为令奉板舆之官事有疑必启而后行夫人尝以省刑罚薄税敛为戒素有识鉴其子与僚朋接必从屏间窃聴其语已而曰某贤人也可以友某小人也欲其子必思有以逺之故称为夏氏贤母夫人生少疾春秋高视聴不衰食生饮寒少壮所不及歳时庆防内外戚疏遮前塞后以其次曹集奉觞饮之既虽多而不乱以子恩封太孺人又进太安人以绍兴二十七年六月辛亥终夀八十有四【阙】　已先卒某人某人其壻也孙男四人女六人曾孙六人孙一人顾言曰勿逺营宅兆康佐乃卜所居之西帷锦坡食葢其县之某乡某里也以次年十一月壬申塴走书币来谒铭始予举愽学宏词南昌实同年进士讲同郡之好而知其学问之富予贰郡天台而南昌官奉化壤相接也则闻其官事之办及予省亲炎荒再道江右防之于吉水又防之于南昌益得其弦歌之绩母之教然也其可以不能铭为解乃铭曰笾铏孔时苹以芼之不爱其织惟乐告之有言恤纬谁者导之黄发紫诰斯其所以报之文其哀石后也考之
　　向通判墓志
　　公讳仲堪字元仲饶州乐平人绍兴二十七年三月甲午以右朝请大夫通判贑州卒年五十八后二歳予守荆门公兄直秘阁伯奋以节镇京【阙】　予言曰吾昔为吉州元仲自贑告相见期吾临章江日夜迟其下弟弗至而讣实闻在原之痛时往月来犹昔也将归扫先人坟墓祔其今压于上命不得视其棺入土天将何以纾吾悲将予铭纳诸丘中使死且不朽我亦抆泪不恨予曰贑州法当铭公言不可忍聴其能饰以辞防予从歙未克作今年其子友益卜四月乙酉合夫人氏之丧于县丰乐乡贵潭之山遂以秘阁公所为状来【阙】君忘荆门之【阙】乎予即日次其事【阙】子姓派于宋繇春秋以来称世有人至我宋复盛有笃行君子讳宋尹者生右朝奉大夫讳蔚大夫生赠少师讳久中尝知汝州至徽猷阁待制娶丞相清源王女曰魏国夫人何氏是生公公方少时头角嶷嶷然补太学弟子员一时侪流倾下之以门功脱褐授承务郎主管亳州明道宫摄开封丞权贵人请托不闻耳朝士一辞贤之监在京都茶库叠受赏渥它日版曹借以临剧至辄办再满秩改监京西排岸司宣和中诏举材可治民者公为戸部尚书康公执权得遂知福之长溪县绳奸液枯剖析滞讼效异等验白濒海作战舰起缗钱它邑骚动惟长溪无秋毫扰丞相李公纲言公可用通判洪州江西故多盗帅梁公扬祖以严治获者必抵死尝委公审二盗吏抱成案来前摘公书纸尾公问盗皆【阙】在吏曰盗服矣官当占位落笔尚何问公曰吾不见囚则如勿审同寮或讦其立异公曰得一切便宜从事者帅也付之吏则有三尺法执不回盗得死减论梁大喜自是为霁威盗有生者幕府事无巨细必参公谋居亡何梁入为兵部侍郎语人曰吾见上当首荐向君暨梁疾不能朝公亦以忧去又通判池州贑州贑承叛卒喋血之余百姓甫免毒螫公数行太守事摩抚疮痏流庸尽还大贾讼盐债鞫系数十百人延歳月不决公曰质剂按牍今焚亡余矣穷民絷牢户非瘐死不得出为白外台请之朝咸得释公智略炙輠见事风生持论纚纚有本末坐上客倾聴方事之丛它人圜视无措公笑语指麾冰释缕解使有位于朝其建置当不録録或专一城使一道必能为人所难惜乎年不过六十位不过州佐抱才弗施事止此配何氏直龙图阁琬之孙魏国从子也事姑孝药膳非经手不进诵释氏金刚经悟四句偈临终沐浴更衣集子妇付家事一语不乱公卒之明年六月辛夘也年五十七累封宜人男子六友益右从事郎淮西江东总领所赡军库友旦右迪功郎广德主簿友□友正皆将仕郎友恭未仕女子二长适右迪功郎巴陵主簿程湜孙男三可大弥大必大孙女四今年实绍兴三十年铭曰厥智毂转犹玉弗衒前挽后推止刺史半彼平平者印累节召缩手褏间不嚬以笑贵潭之宅维龟墨食后昆振振曰君子泽
　　徐府君墓志
　　绍兴二十九年慈宁宫太后圣夀八十天子进觞展庆推锡类之泽凡九品有秩其亲耋齿者咸得官封饶之乐平徐君讳某以其子前太平州司户叅军某之故特封右承务郎致仕制书下君秀髪豪眉舒绅拥笏伛躬下拜孙曾绳绳导趍后先逺近姻族无少长皆往贺象轴锦韬争快先覩君侈上之恩炰羔酌醴日与宾客相娯乐丝竹筦弦之声辈作肃饯酬对精神不少衰以某年某月某日卒春秋九十有一予中表或与之有连不惮岭阨袖其事来乞文乃为之崖略其説云君之字某其先自洪徙焉曾大父某大父某生广东转运副使某累其赠至通议大夫父某君尝提笔与逢掖游防亲疾归视方药讫丧遂无干禄意隠居治生其心计絶人逺甚不夸多田以圉夺窭人子不以子金钱求倍称之息不射时斡货以垄断一乡阅数年钱流地上乃筑室石砚之阳走奴求古今方策于异州旁县延致知名士教勒子孙族兄某渥江东使者节畨其治所也君则闭闗省人事家书为之疎阔歳乙夘大饥米石至万钱皆闭籴君倾囷不小靳又输粟郡乳聚饿者于僧坊哺之或求其别圃君曰是尝以佳花遗我归其金而予之劵或以田质积歳无以偿则火其约闻人急周之唯恐后始室某氏再某氏四男某某某某三女为某某某妻孙男若干女若干曾孙男女若干君自择夀藏于某乡某原卜次年某月甲子窆铭曰富而仁善充其身旄期而出纶有息业文宜昌而屯将在后之人
　　白宜人墓志铭
　　绍兴三十年冬直宝文阁许公遣书抵予曰吾不幸失匹将以日月方整比事迹须君为文以铭之予曰公我丈人行也而从妹又辱为介妇我于东阡北陌间闻宜人壸徳旧矣敢不诺居无何公亦以讣至防予持节过家其孤闻诗迎于道手母氏之状曰古者有挂劒之信君忘之乎先君有治命敢以请予即受而叙之宜人白氏讳庆通字慧应太宰秦国公相徽宗讳时中之第三女公相在位时呼延夫人即世二女已聘遣闑以内宜人悉尸之媪御数十辈事以小大必咨而后敢行其頥指条序虽老成人自叹不及丞相爱竒之遴所归于是鄱阳许公擢第有令名遂归焉舅姑春秋高安于乡里朝廷设八行科郡以皇舅金紫公应令深辞不出宜人生不及盥馈暨持丧哀臞过制歳时祭祀则临庖防眡涤濯执器上食必躬亲之遇讳日口诵佛语不辍虽逮事者不能过也宝文翔厯内外五十年帅节州麾所居播阃助为甚多谤起桂林将簿对比郡宜人曰君俯仰无一毫愧怍行乎庸何伤公既直所枉犹坐瘐死者为累家食垂十稔宜人虑公以荣槁缀怀客至脩具甚设使相娱乐平居对案而食僮【阙】侍前日下必举觞三五行如宾朋然故宝文方羊林壑泰如也宜人生相家乃不喜文綉珠翠之饰所谓时世妆者见则鄙之诸妇若女从其夫之官必以同僚通家为戒曰富贫不并日语奢俭异尚或耻或羡则不安其室矣一日呼季女啓笥曰吾周身在是家人惊问之不答阅日而逝三受封至宜人夀至七十有二卒以二十九年十一月丁未以三十一年十一月甲辰兆以乐平县长城乡之夘龙坡子十人男闻一右文林郎徽州绩溪尉次闻义前卒次即闻诗右文林郎常州晋陵簿次闻礼右修职郎纯州巴陵尉尝贡礼部女长前卒次嫁右通直郎知蕲州黄梅县管镌右承事郎徽州祈门丞程遯通仕郎胡如愚二尚处嫁程氏者亦前卒孙七人夀俊将仕郎夀朋夀祺夀岂余女也白氏故某州人有左神武将军者在国初勲臣籍生保州刺史讳延嗣太平兴国中赐第京师永昌坊赠相国公于夀春其后遂为夀春人保州生累左骁卫将军讳文质赠燕国公以女妻大魁刘煇于布衣时故其子始用文变武【阙】进士起家歴守蔡润二州有能名赠魏国公讳某【阙】为宜人大父自保州而下以丞相故皆赠太师金【阙】讳某宝文讳某以左朝请大夫复直秘阁后宜人若干日而终铭曰生身相门侈习弗蹈嫓徳儒先锵锵偕老双劒联飞松栢夹道有子有孙为善之报











　　盘洲文集巻七十六
　　钦定四库全书
　　盘洲文集巻七十七
　　宋　洪适　撰
　　墓志三
　　慈茔石表
　　太夫人沈氏常州无锡人祖讳宗道赠朝请郎考讳复仕至朝奉大夫赠左中奉大夫妣令人陈氏政和五年先君及进士第太夫人之兄太学博士松年在京师闻先君名定婚焉先君既调官与太夫人归乡家故贫有妹未行太夫人倾奁中装资遣之先君官浙东西奉祖母安舆太夫人承顔色一以顺朝晡所食寒燠所衣节适尽志祖母即时病视絮汤液不去侧夜分不脱衣倦则假寐建炎三年先君奉使朔庭时祖母年出七十方防盗旁午外无宁居泊家秀州长子适才十三穉儿多未免怀不敢以家事辞繄太夫人是赖他姬有子太夫人恩之有过于已出者一姬甚嚚以太夫人钟爱其女意小不怿故笞辱之以挠太夫人啼声一闻则慼然见顔面必俟其嬉戏复常乃恱终不少谴其母葢其仁厚出天资行于自然未常有所彊勉数数然也生理既薄所仰以给者唯先君奉入衣服饮食取财足至诸子买书或捐钱数万不靳训之曰尔父以儒学起家尔曹能一人趾美我不恨尝为之迎师千里外虽隆寒盛暑不使辍叔氏之妻既移夫于他门矣复失匹无所于归太夫人并其母畜于家不与娣姒时异讫又嫁乃已平生靖重口不桂人之过差心不念人之旧怨左右童侍不闻一厉声见一怒色盛德着于闺庭放乎乡党逺近戚疎识与不识讲太夫人贤以为口实绍兴八年十一月二十三日不疾而终享年五十初先君宦吴久又寓秀男女昏嫁在焉太夫人稍储奉余买田一防于舅氏仓卒弃刀筥乡闗回逺莫能办归计诸子禀舅氏指防榇往无锡以明年十一月辛丑于县开化乡白茅山之原窆之四年先君持节南归祖母故无恙所留九男女皆在旁而太夫人独下世先君痛之常欲反柩于乡而阴阳以为吉卜不克徙后十二年先君薨诸子用治命不敢祔二茔相望千五百里春秋祭祀弗洒弗扫遵通判常州日以行县数上塜适使浙西即移官厪得一拜墓下前年遵守吴门始能立屋数十楹于墓道西居僧以职香火迈官于朝从督府江上继廷劳使客且报聘六往来县中皆以王事奔命不获往松秋结恋为诸子无穷悲今适在京口尺五拱木扁舟三日事尔而又不能孤坟异县惧数世之下樵苏之不禁也乃书石表诸隧上陵湮谷变知其为鄱阳洪氏慈茔尚勿圯也太夫人以先君恩封令人赠硕人以遵入翰苑赠淑人以四子恩追封鄱阳郡夫人以遵入枢府进博平郡始时执丧者子孙十人厯二十六年唯他姬子邈不幸死凡男女孙曾其存者三十有九葢子十五人八男七女适遵迈以太夫人薨后始中博学宏词科遂饕官荣防禄仕而三釡之养不洎矣悲夫适今为左朝请大夫户部郎中总领淮东军马钱粮遵左中大夫同知枢密院迈左朝奉大夫前起居舎人逖右承议郎铸钱司主管文字逊右宣议郎浙西安抚司准备差使邃迅皆右承奉郎女三蚤卒次嫁右从事郎董公衡公衡卒更嫁左朝奉郎楚州通判余执度次嫁右承直郎王駜次嫁将仕郎臧栋次许嫁同进士出身朱晞顔孙二十四人十四男十女槻柲樇楀樌桴楹橰栶椿防机楠槻右迪功郎湖广总领所干办公事柲右脩职郎樇将仕郎楀右从事郎与柲皆监南岳庙樌将仕郎橰右承奉郎许嫁之二女壻左承事郎佥书平江军判官木待问左迪功郎饶州司户许及之曾孙四人男曰忱先君讳某终徽猷阁直学士鄱阳侯赐諡忠宣赠太子太师
　　罗尚书墓志铭
　　公罗氏讳汝檝字彦济其先自豫章辟五季之乱徙家于歙遂为歙人曾祖讳仁升祖讳承吉考讳举以公故累封至右朝请大夫罗本春秋时小国在襄之宜城又徙荆之枝江衍姓臯陶之后国近楚后为楚所并苗裔遂氏其国涉晋及唐闻见史策其名未彰彻至公而罗氏始大公强记妙言语年十六贡辟雍角出侪类乡先生胡伸为司业每对客诵其文博士毛友龙雅好古能于稠众中辩所作第政和二年进士教授郴州眉山唐庚见其诗击节赏之改兴国军永兴丞遭母胡宜人丧后为池州仪曹厯江东转运司干办公事通判江州擢枢宻院计议官又通判镇江府监登闻鼓院除大理丞迁刑部贠外郎以次面对谓养子之禁不寛则杀子之风不革请因贫困而以襁褓之子与人者毋拘以异姓占奏详尽即拜监察御史不阅月迁殿中侍御史抚州两陈四系狱误论轻罪者死公上疏寃伤之始诏天下断死刑守以下引囚问姓名乡里然后决廷议防守江淮异同乖戾公言大驾幸临安以江为墙壁淮为藩落二者备等耳今武昌至当涂营垒相望淮濆独山阳一军非策也刘锜以孤军郤敌于顺昌他师亦踊跃争奋请更戍以休其众间谍各私其畺封言人人殊请西府择一谨信者总其事江西羣盗窟穴潮漳之间踪捕者不越境请三路宪臣通治之户部符【缺】郡折民口防绢一缣八千请从其便输本色或以田业多寡率财供军公言州县有被灾害什四以上及盗贼未衰息者若雷同箕敛则民不堪命官吏以趣办受赏者请删其科又乞调武人作两淮守置都统制以防南北诸屯革窜名赏籍人以劝立功者迁起居郎权中书舎人迁右谏议大夫兼侍讲上问或谓春秋无褒然乎对曰春秋上法天道春生秋杀若贬而不褒是有秋无春也上曰自王安石废春秋学圣人之防寖不明近日得其要者胡安国与卿耳中官梁邦彦用蓝珪例免减借月廪外戚钱恺用潘长卿例落阶官公皆论其不可又请奬用五岭进士以风厉逺学迁御史中丞条陈治狱理财宣诏握兵之皆中时病或请下州郡分掾属比辑续降条法施行之公言祖宗画一之法悉出仁恕艰难以来竒请他比有罔密文峻之失其便于后者宜防为令否则削之马院旧占富阳沙田为牧地马不至而民代输如故公请还其地予民迁吏部尚书兼侍讲东朝归自朔方天子以孝治天下廷中持橐而奉亲者公及魏公良臣林公待聘凡三人公在经幄上屡问卿父安否尝以当迁一官易绯鱼为亲宠居顷之以父母春秋益髙恳求便郡奉甘防除龙图阁学士知严州三衙卒入州境捕民为兵公【阙】其人归之有【阙】辖始至遗鞍马缣帛之类甚腆公郤之【阙】而果有私请白焉集黄堂其僚欲奉瑞不许居三嵗匄闲提防江州太平兴国宫四其任筑室焉聊山之阳疏岩斸壑亭榭爽旷父子白首乡党荣之嵗在戊寅大夫公即世公执丧茹哀后二年五月丁亥薨年七十葢绍兴二十八年也积官左朝请大夫既谢事进一秩讣闻赠四秩长子遇明堂恩赠左通奉大夫爵新安郡侯邑户一千五百实封三百三淑人吕氏王氏俞氏后二年三月乙酉于县之宁仁乡汪龙原以俞淑人祔六男子今皆除丧矣长某右通直郎湖北安抚司主管机宜文字吁右宣教郎主管崇道观颉右承奉郎监泉州市舶务颂右承务郎监镇江府排岸愿右承务郎监饶州景德镇颒右承务郎监临安府新城税二女子右从政郎荆南节度推官胡昌右奉议郎佥书常德军节度判官俞穑其婿也孙男十三人表臣右承务郎监宣州水阳镇厖臣右脩职郎婺州兰溪簿元臣介臣克臣信臣世臣力臣似臣阜臣缙臣正臣扈臣女三人曾孙男二人公形貎颀硕音如洪钟上尝谓其南人似北平生寡嗜好于物无所玩自以布衣起闾巷服饰皆事朴素与人交不强相取下对人言若恐伤之或有片善称之不容口可以推毂则举手不以为难其学问醇正笔力雄健言必闗于教化不出奇以哗众取宠前后论谏数十百篇反覆详尽粹然皆忠厚之说入朝八年以令名始终不一遭诋訾有东山猥稿二十巻奏议八巻外制二巻藏于家始某举博学宏词公实持文衡及假守新安公殡在堂入哭之恸诸孤楹然来谒铭谊不得不诺去郡之明年乃克为之铭曰
　　罗以国氏鼻祖咎繇晋唐有人未都大僚朅朅尚书超轶系谱搴翔帝城自结当宁台评谏纸霜凝笔端语妙鶠阁革天官论思十载名声寡双河图峻职钓濑辅邦七十执丧华髪素韠终始宦岐莹无一失汪龙之阳松栢布布四山如厉永閟冠屦
　　俞淑人墓志铭
　　龙图阁学士新安郡侯赠左通奉大夫罗公讳汝楫之夫人湖州安吉俞氏女也曾祖讳汝尚屯田郎中赠左正议大夫祖讳温父朝议大夫赠少师考讳俟敷文阁直学士吴兴郡侯赠右宣奉大夫绍兴二十八年年五十七以八月二十五日终积封淑人又二年三月乙酉合于徽州歙县汪龙之原淑人柔嫕简静幼不嬉弄暗诵孟庄诸子书知妇人法度之事刀尺缝絍不学而工母和义郡夫人陈氏性严淑人垂髦在旁遇其笞怒妾媵必委曲营防谴者多赖以免吴兴公绣衣持斧过江东闻新安公之贤以淑人配之新安公笔耕起家尚俭朴门中无华靡之饰淑人来自冠族处之晏如前夫人有四子爱均已生新安公在谏垣御史府吴兴公以从橐尹京两家鼎贵金狨照映淑人出觐其亲有侍防之孝入翼其夫有齐眉之敬左右内外不一见其骄奢之色新安公退而里居淑人则进其子于学晨昏定省必问所以修业状俱卓然有立呜呼其贤如此四子颉泉州市舶务颂镇江府排岸愿饶州景德镇颒临安府新城税颉右承奉郎颂以下皆右承务郎孙男五人女一人某既为新安公作铭其子复以淑人之铭为请乃铭曰父兮显显夫兮振振其生也何恨山兮聨聨水兮绵绵有子兮营其阡
　　莱国墓铭
　　莱国夫人姓沈氏讳德柔常州无锡人左中奉大夫讳复之孙太学博士讳松年之女魏国夫人之侄年十有六归于洪氏为太师魏国忠宣公之冢妇尚书右仆射同中书门下平章事观文殿学士鄱阳公某之夫人事魏国甫三年自嘉禾奉柩至无锡治时魏公留北庭予家八弟妹食指稍众夫人职其忧厥后魏公落南予从天台归时遭秦氏废锢又往来防下家用益不足一衣一缣无不质诸人如是一星终夫人不戚戚也暨天日清明予起典州厯侍从持钧枢间八年夫人六拜恩封至赐国于莱始防防眉伸偿已往困未尝以荣渥自大予从防稽归得别墅于城阴筑台观艺花竹夫人喜同其游临水看山常至日昃归则孙枝诜诜含饴足乐俯育僮幼极其慈爱不幸枕疾七寒暑以淳熈六年八月二十一日薨年六十有一夫人性和易口不道人长短故中外娣姒踈近族姻终始无违言昏嫁叔妹五尽心不讳劳凡噐物簪珥弗少靳病中自办敛具衣衾裀褥一一皆备身后事则无片语及之予素恶钱谷米盐之问阖门百口伏腊琐碎率皆夫人区处故梱内之事畧不累予方寸得以涉园忘归呜呼而今而后无助我者矣男子九槻承议郎通判德安府柲奉议郎江西安抚司主管文字樇文林郎江东茶盐司干办公事樌宣教郎主管仙都观桴承事郎楹承奉郎监泉州市舶务防承奉郎二蚤世女子三长欲嫁而卒次嫁宣教郎知分宜县许及之先二年卒次嫁宣教郎知鄱阳县薛绍孙男二十倬俨皆承务郎伋偲傃价侨佺俣侃傒传佃僴儋仔俅俭俦伉孙女十以八年十月辛酉于鄱阳县怀徳乡之徐村铭曰苹蘩诗缺松槚成列百嵗之后与子同穴





　　盘洲文集卷七十七
　　钦定四库全书
　　盘洲文集巻七十八
　　宋　洪适　撰
　　乐章一
　　畨禺调笑
　　勾队
  </div>
  <div class="pagination">
   <a href="盘洲文集_page51.html">
    上一页
   </a>
   <span>
    ...
   </span>
   <a href="盘洲文集_page47.html">
    47
   </a>
   <a href="盘洲文集_page48.html">
    48
   </a>
   <a href="盘洲文集_page49.html">
    49
   </a>
   <a href="盘洲文集_page50.html">
    50
   </a>
   <a href="盘洲文集_page51.html">
    51
   </a>
   <span class="current-page">
    52
   </span>
   <a href="盘洲文集_page53.html">
    53
   </a>
   <a href="盘洲文集_page54.html">
    54
   </a>
   <a href="盘洲文集_page55.html">
    55
   </a>
   <a href="盘洲文集_page56.html">
    56
   </a>
   <a href="盘洲文集_page53.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
