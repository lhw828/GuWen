<!DOCTYPE html>
<html>
<head>
    <meta charset="UTF-8">
    <title>宗伯集 - 第 16 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宗伯集 - 第 16 页/共 42 页</h1>
    <div class="content">　　
　　答吴建平
　　
　　久不闻问此心悬切适得芸翰知士心已寜民情允协学台既降颜推矣而道尊开荐复破格缀数行于下吃紧痛快其用力至矣览之不胜喜慰十月间曽以振寰别驾中谗贻书抚台因道及公渠答云吾生平御属吏未尝不严而处之未尝不厚总之取其新不计其旧匿其瑕务见其瑜今吴建平可概知也观此则其属意于公明矣幸静听之然公在事须倍万严密倍万检点戒家众之往来慎形迹之疑似必终日兢兢常如对阵者而后可以保此终誉也輙布腹心所希采择逼除远荷损贶爆竹椒酒饫荣施矣敬谢敬谢率尔具复不宣所懐
　　
　　公与杨按台淇园
　　
　　敬启敝邑袁学谕德显者用举人署者也曩老公祖以直指报命时业蒙收之荐剡一经品题久已称师儒矣今其满考给由例得听衮斧为殿最切惟此谕虽未有竒节殊迹足以震耀庠序而其性资固醇厚学术固赡博师范素优士心共向生辈子姓咸在游从耳而目之不啻习矣仰惟老公祖文宗教主衡鉴自定第望俯怜乡书致身之难更念寒官砥职之不易曲垂贲饰终赐陶铸使从此藉灵梯荣树尺寸报剪拂是古大臣造就矜怜之盛心而生辈通邑荐绅之光也士林幸甚联牍希恩极知干冒临发皇恐
　　
　　与朱宪副午台
　　
　　山中阅除目则公已建节河东矣仕途夸此道仙道也而不肖又颇闻晋中大都寒瘠即食味不敢望江南百之一果尔公一切供具可且坚忍茹淡薄为此方作福耳公官尊体崇一笑颦诸下吏以为荣辱忧喜者幸以博大寛缓为政使下吏之爱上官甚于上官之护持下吏可也诸生解中式丙午丁未间在敝邑读书不肖亲与讲艺而儿辈与会考作文此生离家负笈埋头苦志真非悠悠者可及今其归候秋战輙令以所业请益门墙惟推恩破格特与评论赐以指南用为遥臆至望不肖第度琐闱监视定当借重恐此辈亦须避嫌顾六月以前或不妨临见点铁成金在公鼓舞矣因风附此诸不言尽容嗣展惟亮
　　
　　与王右辖玉沙
　　
　　徂腊谈龙安领符竹上事爰邮一椷通契阔计彻览矣入春无何荏苒朱夏遥想锦江玉垒之间藩宣大业舄奕无两建牙秉钺为人主扞西南半壁真旦晩事也兹华断事孚曽者亦不肖密亲也本名家子酝藉修谨不忝鸡羣独鹤此行获奔走钤下度老公祖定能推恩回盼遇以异等惟是官冗格卑台察如云或不皆青眼所赖老公祖母惜齿颊普为嘘润二天可恃何蜀道难哉叠请皇恐不腆展远愫并希命主者幸甚
　　
　　答何世兄
　　
　　比者忽而闻老师上仙之耗不肖惊魂欲絶失声而长号曰天乎吾师遽至此乎前是维扬吕逸人者以老师书来不肖敬问起居无恙逸人为言老师神甚王肌甚固少壮人不及也问诸公大哥斑斑擅文藻美声誉不减河东三凤不肖南向手额吾师百岁其遂见三凤一日而仪于廷哉秋榜四驰亟物色中州贤书觖然不无遗珠弃璧之恨久之乃有告山颓木壊者矣吁嗟老师身为帝者师不克究厥施于爰立而林泉之日月又不跻于上寿岳降星孕其何为耶门墙旧士絮炙多时千里闗河逡巡未发而吾二哥远使相辱曰是惟先君子遗意永言恩义能无痛心戚恸而已嗟嗟吾师已矣不可复作矣浏览所惠二刻本末纯备经纬具足真吾师为不亡而大复先生代兴也区区之愚犹愿一意本业光踵大科而后肆力于古文词可乎以慰吾师幽遐而顺适吾师母太夫人晩暮无大此耳若家庭门戸非意不情之来斯其细小然适足以为吾缮性练材之助也何如损贶谨拜稽手不腆以谢遗体良重慎爱千万容专上不次
　　
　　答边宪副南亭
　　
　　顷者老公祖自霸上移镇新城所部益薄边位望亦益重先声制敌长策殿邦安肩背以安腹心恃力不细小须日月立起勲名晋而秉节钺开大府真眉睫间事耳葢宣府中丞之自蓟门迁而亦实自吾江左迁也有成例矣矧昔淹今利非独官评良亦天道然乎不肖弟恨隔二天幸专一壑布帆蜡屐诗巻棋枰尽容送老所念把臂何年谭心何地兴言惆怅远承芳讯载拜损贶便堪持付酒家召村老对篱菊擘蟹行觞为欢乐休官人不妨频醉也何如谨因使者声谢并寓不腆展积愫所希垂察军城早寒折冲心劳惟慎爱
　　
　　答陈太府
　　
　　乡者不肖堕风波中而门下指天日为雪之知己之感与岁俱深矣门下用望郎守畿郡而忽亦有齮龁者不问而知以才名遭忌命也然南移而得海邦雄镇屹然即朝有公道可知计楼船当过梁溪每与周孝亷引领福星计得遮谒而仙帆夜渡闗门紫气瞻望空劳我情如何承损贶伏拜明贶仰见至懐不相遗弃使人铭感使行甚遽率然布复俟徐乐清之官当专启寓候猝不宣尽
　　
　　答胡少府
　　
　　公自师席领郡符为逺于春明矣扶冯雄镇国家所倚为右臂者而又当积祲之余拊循劳来上所以托重恃力实于公乎在公用文学饰吏治政成誉起晋而耀郎署肩弘巨勲名何可量政须努力此一畨耳不肖孤根朽株为圣朝弃物公安所得长者之言误相呴沫虽然吾乡好山水不肖颇健饭善酒布帆蜡屐徜徉其间以阅世送老何不可也吾终不以此易彼矣尊公还辱贻书寄讯且割月俸佐我游资公离广文亡何輙此厚损使人惭感因风寓空牍声谢殊不宣尽临笔神去
　　
　　答王宜兴咸所
　　
　　荆溪梁溪相望百里而遥而不肖惰也尚未克一谒堂皇修起居之恭耿耿而已侧闻慈君为政鳃鳃民瘼不难履亩而丈为元元谋万年之安暑雨秋霜躬行阡陌良亦劳只穷阎歌德邻壤向风殆有以也辱以逼除割资钱佐椒觞春风天来满门鼓舞谨对使者下拜且额手谢抠趋有待九顿为期
　　
　　答赵常熟太室
　　
　　拱读二赋云霞珠玉错落震骇子虚上林不得独歩汉庭矣若乃深心极思惟往哲是型惟民恫是惜此尤风人之絶调而作者之本指也讵惟称大夫才而已哉权舆一割老父母精神政术实在此书何言海虞虽以拊循宇内可也拜教之辱惟有叹服并谢不次
　　
　　公启樊二府
　　
　　昨诸生中有传老公祖台旨以谓赵父母管征廿六七两年南项钱粮分数絶少今甄别在迩例得参处者不肖辈窃见赵父母在事于国赋未尝一日弁髦祗縁年来旱涝多有或其调停于南北轻重缓急之间尽力全完北项而过寛于南项以少苏民力耳而今春涝灾益又甚是两年者实奉抚台明文停征故其迁而去也脱然无后虞即不意以累老公祖持籍握算而无以应也夫急公大义也催科首务也部院按数而责逋按例而科罚督促严切自其政体惟是赵父母以老公祖为天而百姓且以老公祖为命今日之事亦惟老公祖为政不能无望于鼎力一担当者所恳曲意包荒婉文置对一面不妨摘催以塞上指庶当事者有所藉手定从寛假而贤令保其终誉元元慰其去思讴德诵义曷有穷已不肖辈不胜区区敢以父老子弟皇皇之意请
　　
　　公启梁理刑
　　
　　谨启敝邑尉许父母智生等耳而目之凡二年于兹矣兢兢守其职不有纤芥之过生等甚爱重之顷蒙鹾台责戒闻所督过在多支朝觐公费及克减火夫工食夫觐费有无多支非生等所知窃意库金铢两并有主者尉故解事安敢越例而索也即索谁其与之若火夫工食颇有说工食原取诸门税门税向多冒免尉一切清出是其能也乃冒免家无所匿弊益相挨不肻输税而工食遂不获以时给火夫与冒免家交怨而谤行矣尉其何辜乎然此已事也江台旦暮且按临已破之甑将无再辱夫邑有良尉而使为法受恶又庭辱无已非尉之耻而生等荐绅之耻也仰惟老公祖至明至仁靡所不覆露生等乃敢以合城父老之意力为请命所望矜怜昭雪曲许自新尉幸甚生等幸甚有如尉果得罪于民者鹾台之恶犹吾恶也而生等以私庇之其若公论何愿言博咨特垂清听率渎不次
　　
　　与边南亭
　　
　　客■〈禾龟〉荷芳讯仓猝声谢蓟门三千里恨不克奋羽立阶戺効起居之恭耳江乡借余春棠阴贲然士人赓衮衣稚子拭竹马吾君何当下五云拥节钺来乎葢咨咨讴慕之焉矿税遽反汗庙堂能回天否老公祖守在尺五何以为畿民计兹宝坻汪尉国宾者弟佐铨时笔史也弟得告又尝护弟还里门顷闻以承奉税珰为直指所督过嗟嗟此辈声势熏灼不啻虎狼而责小吏岳岳折其角乎譬以莛撞钟亦何幸之有矧此似出萋菲非实有是事者伏惟老公祖怜才恤小如天之覆尉业不胜顶戴惟是直指且报命假令送部考册一字小劣堕入深坑矣屋之乌梁之蚁敢望推恩保持予以优考卒兹浮圗弟良亦有荣藉乎哉谨因筠塘恤部邮上片牍千万留意临文皇恐祗余瞻恋
　　
　　答陈大司农老师
　　
　　岁中得老师书长跽捧读恩义满楮窃惟门生不肖以老师当国而不幸早废不获奉麈缀武以观勲业之盛此门生之不幸也惟老师经纶大手何所不运量而独丁此不可为之时而莅此不可为之官似亦老师之不逢也顷者有报有縁开例言者门生不以恚而以喜吾师用此弛担荣矣俄而谕旨罢矿税留两大臣门生愈益喜吾师用此终事上又荣矣乃寛政遽反汗部疏三诤不报而老师尚亦坚卧门生于是且恚且喜恚者叹回天之难而喜者喜吾师犹及用此弛担而荣也夫矿税之祸易见也而酿之在主上边饷不时发苟旦夕无祸耳而责乃在主计门生故谓弛担荣也老师忧国而忘其身门生忧天而忘老师爰输沥肝胆以进所希矜其忠而恕其狂幸幸疏刻委序敢不唯命俟黾勉执役呈政清源浔阳二闗皆隆遣而皆以属门生旧游非推师恩曷克臻此顾此二子并克自树立知不负推择也并望始终造就唯门生亦有荣藉乎手勒不具陈
　　
　　又
　　
　　诵手谕仰见老师无一日不思起沟中瘠而青黄之也顾彼虎视者不眈眈乎爱我哉其中沮者耶然以门生之不肖而庙堂犹过听老师而毋忘门生也门生之荣荣于青黄矣谨百顿首以谢
　　
　　与堵江山太冲
　　
　　丈令岩邑岁满而政成英声流闻蔚乎茂矣上不能废台諌不置安能按征书使不时下丈之用尤异褎然举贤良首驿而召也其在眉睫间哉弟不肖托在雅故跂而俟之以为吾林莽光兹县父毋许尉智被逐归闽道出江头敢寓一牍往尉兢兢在官不私人一钱而不幸中谗去伤哉贫也至不能挈妻子吾侪搢绅稍佐之费始克成行闗路迢迢既阻且艰如天之福可以干泽丈仁人也以桑梓之故给少夫与之出境不令立僵道傍不俟弟言之毕矣率此惟怜察万万不它及
　　
　　与刘兵部楚盘
　　
　　往吾刘氏外表以里门一健儿而亲家降贵而饮食之又破戒例给札使执以梯荣地所以为不肖推恩踰其分矣而吾刘氏甥家报归数言亲家礼遇之殊等即顷者援纳遭驳至尽力为分明以渐有挽回不肖闻而感颂可知也而会徐氏鼎祚亦去而游太学乃敢奉数行谢德意遂令藉手长者之子资禀素开敏不至溺纨袴习而以孤童久夺志家累鲜专一之效兹游似鋭然将有所肆力亲家艺林指南也无惜提其耳何如兵食调停犁然石画日奉教乃知事虽纷丝殽乱靡所不可定而异日艰巨之贻必有属国家无忧乏才矣并不次
　　
　　答费太学
　　
　　铅锡相望千里而遥风马牛不相及也公子徒以莆田郑初知菰芦中有不肖又因吾吴博士习不肖里闬间事过而辱赐书请所为不朽其母夫人者公子孝浮于刻木而义笃于命驾矣不肖既受命退而浏览诸刻集连璧大珠光采陆离纷不可摸捉不肖椎鲁不能定公子文窃念公子年少耳乃其撰着业褎然满家有如一日致身青云缵戎绳武丝纶世业于是乎在不肖庶几从林莽间睹之所委属窘他役仓卒未能俟杪秋当勉为立传付博士所使以时邮寄不烦再使也闻尊公栖东山甚怡恱不肖用职事尝奉教武林瞻慕至今希为道拳拳函贶敬拜不腆藉手侑报牍何当觌光仪春树暮云行劳梦思矣
　　
　　答张明府
　　
　　西蜀征殿材连岁不得休顷困军兴甫平耳此之为难视他省亡虑百倍而丈屈为县无一事不烦擘画悬知诚与才合调停剂量绰有妙用庆民沐浴膏泽中人歌戸祝可以想见比及书最褒命且下朝廷惟疆圉是虞决不当负劳臣也不肖位过其望归来家山与乡里衣冠啸傲烟霞间尽足自愉快尚安得复作春明旧梦诵手翰长者之言也惭感而已杨宪副得数相闻否神明茂宰何上官不爱重而须根柢为远贶敬拜土种各种以志德意四币非所敢承也惟亮在率然附谢词不宣懐
　　
　　答杨侍御意白
　　
　　不肖闲居惟此一时也利臣四驰山童泽涸宇内怨声若沸而犹俛首帖尾无敢遽动者直指之使提纲饬纪建威销萌有所以弹压于上也虽然长此安穷不虞一朝土裂乎公今三巡矣得代且当还台天听甚高何以挽回更彼弦辙不肖业絶意人间世甘老田间惟是匡王定国开弘济之业吾知已能为之不啻吾身为之也公其努力霜函远坠想见懐人之切飡钱分饷毋乃太损便堪买山何论置酒敬谢谢輶车道锡青林一顾能如约乎望之望之
　　
　　答高户曹衷白
　　
　　公为闗业已得代商民口碑翔播四远山中闻之慰喜可知公还朝且绾篆正郎位领剧司方今筦库如磬悬边人待哺以日为岁讵不至危急而当事者过而求宿逋不已椎骨及髓邦本独不当念耶公今之贤者也卓识深虑筹之熟矣国与民之间愿言调剂以幸苍赤北征尚暑慎葆为期
　　
　　答杨侍御意白
　　
　　公还台后微闻绣斧且按中州矣忽而见按辽之命辽自征倭困征发光景凋敝定非曩昔比而益以采榷惟恐其不尽更山林啸聚几成大事非公调停弹压扞此疆圉不因而失陷者几希旧台事何乆不成勘此又一难题也虽然以至公至平之心处之何所不可耳使来自东方逖哉劳人所损贶敬拜以奉宾客对使额手谢以法台清严即一缕不敢将报也公亮在筹边劳苦为祝慎爱
　　
　　答刘侍御在田
　　
　　林中人窃见山泽多隠沦而又闻宫掖多隠忧入而讽谕出而消弭以为国家奠万年之安政台省事也公其尽力不肖慵心傲骨自兹恩放亦惟是社榆垄树以娱晩暮公入都无何遽而书及之且佐以损贶诵公之诗把公之觞坐上客满尊中不空夫复何求哉谨额手谢因风布状惟公慈亮
　　
　　又答刘在田
　　
　　公性薄浮荣学臻空有此是山中十年大领悟所名大知识者然而拔薤锄莠以沃善根植危苏困以培善果住世度世愈益大功德政不必枯守蒲团为清凉福地也不肖欲界安身嚣尘满目诗文之障酒肉之縁种种业案独以春明旧路梦断心灰除却烦恼转生欢喜聊足供知己一笑耳公其谓我何法署清严书贶再辱恍若把臂倾郁輙兹再寓空牍以谢公幸察
　　
　　答金计曹我平
　　
　　清源分署故是好差遣今中使横攫人行旅絶希道路以目葢昔人有其利而公当其病昔人享其易而公遭其难民之脂膏国之血脉有大可忧者至而郁悒不自怡传所称恫鳏乃身非耶顾劳臣智士长算远虑往往不在彼而在此斯其说在易之损不得顾身名而为一肩负也寒天异域勉旃加飡
</div>
    <div class="pagination">
<a href="宗伯集_page15.html">上一页</a><span>...</span><a href="宗伯集_page11.html">11</a><a href="宗伯集_page12.html">12</a><a href="宗伯集_page13.html">13</a><a href="宗伯集_page14.html">14</a><a href="宗伯集_page15.html">15</a><span class="current-page">16</span><a href="宗伯集_page17.html">17</a><a href="宗伯集_page18.html">18</a><a href="宗伯集_page19.html">19</a><a href="宗伯集_page20.html">20</a><a href="宗伯集_page21.html">21</a><span>...</span><a href="宗伯集_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
