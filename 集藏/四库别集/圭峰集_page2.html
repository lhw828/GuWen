<!DOCTYPE html>
<html>
<head>
    <meta charset="UTF-8">
    <title>圭峰集 - 第 2 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圭峰集 - 第 2 页/共 17 页</h1>
    <div class="content">　　城之东南隅有溪焉其原出于西山之麓注于大内太液之池酾为支流而迳于此涯多柽多柏错以槐榆阴压压与水接锦衣袁氏宅焉石以假山洞其中而亭其上为都城水木嘉处侍讲学士东川刘君仁仲得请归其乡闰月十日予与倪舜薰八人饯之予善袁氏择胜而得是焉初亦适然耳无他谓也既而酒行甚欢畧我賔主其隙或循溪羣行或席涯杂坐而仁仲独俯溪以观水即涯以荫木其观也觉首肯肯有逺跂意其荫也觉足踆踆有俯躅声予酌爵饮之曰饮斯何跂也又酌饮之曰饮斯何躅也仁仲笑曰跂吾黙求其原而躅吾微探其本也吾之身譬则水也木也吾之二亲譬之原也本也微吾亲何以有吾身无吾身吾何以有今日乎吾违二亲十年矣故吾讲幄之班虚之曰他日可缀也东宫之讲读辍之曰他日可续也史事之简命委之同馆曰可毕事也万里之途赤日之暴剑门之险鸟道之危曰吾不知也唯曰二亲明年之寿吾不可借是以一日逭也故遇水观之且跂焉遇木荫之且焉吾急故也吾有触焉尔八人者于是大喜予之善择胜也且合辞言曰微此何以发吾仁仲之真岂天遗此以彰吾仁仲之孝思耶不可无述遂各自为诗一章以志斯会之遭也且以为其行赠诗成书名氏于其上舜薰工部郎中钱塘人清苑傅邦瑞左春坊左中允姚江翁应干官如舜薰在礼部任丘屈引之兵科都给事中湘源蒋敬之官如邦瑞在右坊丹徒靳充道左谕德铅山费子充左赞善俱左坊予南城人官尚编修也以齿差长优之让为序云
　　送胡君世荣知清源序
　　治己酉春三月同年胡君世荣出知山西清源县余知清源世荣不足为也奚而知之世荣羽林世胄也属当廕指挥佥事其品四其阶明威将军其禄食岁三百石其服金紫其班立丹墀之西视东墀下大夫为敌岁时宴赉必阶与外之武弁悬隔丈夫官至此亦荣矣然必其先世当天造草昧之时扬义旗分主忧奠厥鼎趾而后退食其报本宗代序乃克预焉不则勇先贲育未易以唾手取也其难又如此而世荣顾乃读儒书衣儒衣入揖讲堂下为诸生求所以修身治人之道以待彚征此其志何如也凡人困踬必改图而世荣再进再屈不少悔及成化辛卯始举顺天上春官积十余年而终不与主司之的人皆曰是将志怠盍亦自还乎而乃逊官其子益勤肄习京师学者日造焉坐于门闑为荣岁登其良数人入列省寺世荣澹如也乃兹丁未同余登进士试戸部以选授知兹县县受难治名于昔而人之爱之又每为之出难知世荣揣知辄逆闭其言言之亦不答而理行甚勇呜呼勇诚是也天下无不可治之地清源独久辱兹名何辜耶人亦孰不欲富贵而世荣迟回迂左如此而毕竟至于是何耶世有似偶然而实非偶然者不可不察也天其或者假兹县以彰兹人之异授兹人以洗兹县之辱而机其妙于窅窅之间乎脱清源得他令辱未必洗世荣安其常为众人也蚤矣胡为昭天机之妙此揭揭乎天加意于其始有不加意于其终乎余故知清源世荣不足为也行用勇矣是月戊寅实维其行从之游者裒然毕集而有序请于余余同年也书其所知者
　　贺监察御史李君考绩序
　　李君晦之自某人入院为御史居三年三年葢初考期也凡考先某院最之符部部最之具以请事既下类陛引诏各复其官御史某官也乃复院院之寮賔之醵饮如初上礼饮必有言以华之然必以馆阁者贵之也虽然又例必醵首豫拟谁某氏俾賔自择之而晦之乃主予醵首咥然笑曰是谓市之弗售曭乎困而以例起者耶晦之曰然醵首曰馆阁之英锐于气而疾于志其蓄也若海而其发也若蒸故其意之所放沛然而手之所摹也油然而周焕然而章于凡人之意象性情尊德美行俨乎其前是以贵之也今夫困也者则其年且长矣其触之而缩也其肩也其搜之而无所得也其头之童也其比之而不合也其齿之豁也由是有狐疑焉由是有首防之心焉故其发也萎然而不遂披披然纷紏而无伦而于人也闇然而无光寂然而不扬请置而更诸晦之曰夫众之病夫困也者其槩也而吾之取之也其已试也吾济水道之冲也而涯之比舎吾不佞绰有标题焉彼之以例起道吾济也见之呼舎之人曰谁之为之欤舎之人以吾对曰盍语诸行将索之礼部矣明年宴礼部握手道所以宴之人迨今以为口实焉噫何其神也吾又安能舎以他求哉醵首不悦终置之会晦之以病告归至是复起竟必如前请予曰诗不云乎如彼飞虫时亦弋获言幸中也晦之所以永懐于兹而违众也然请遂违众置所以登隮者而推晦之纳诸圣贤之域予亦幸中焉则困顿不振之言亦君子所不弃也晦之喜复诸醵首书以为序
　　恩荣省庆序
　　宜兴古阳羡州也多藏粟蓄缗之室然不以是为多轩冕珪组蝉聨鱼贯以代食者始右之门地尊宿享有子封者右之往年予谒味菜翁入其郛亦仅留半晷然予有意也辄已得其俗之槩如此翁今学士呉克温父也克温迩予居婚媾之来见焉旧故之饮叅焉得其人也亦多矣府军卫賔李文盛始尚需次生也克温朝夕道其父畊乐翁之贤不置予意其门地之两当也予归克温亦移南院予复来闻翁已封如文盛官母孺人矣于是宜兴享子封而为予所知者凡二人二人者非其俗之所右者耶予未遍歴其地阅其人是未可知也姑以予之所知者言之耳及今文盛来谒告归予曰何归曰吾违父母六朞六朞令甲当赐告告既下且行至必以腊腊除前五日吾父夀辰也假告及蚤六阅月吾母七十之觞亦及举矣今及吾父亦幸也已予曰子邑有耕夫乎与贩竖乎与寒畯士乎父母庆舎其业也刍新羞瘠进其瓦缶强顔以为悦其恒也虽然未尽釂而业次失矣父母已颦顣矣顾岂越岁违时而若子耶然而若此者其粟与缗日营营而不足也子曰幸宜也抑子慎无薄兹卫賔乎子之邑藏粟蓄缗之室几何矣父母庆其子也亦有天子赐告而归者乎文盛曰无之受予言书之以归为庆
　　送杨名父知昆山序
　　大丈夫胸中固八九云梦也而其宫居粒食燠絺寒裘亦众人耳无竒也至于与人商论恂恂反反韬锋閟頴必有稽疑而无独往每出于好事者之下好事者亦俽俽意得屧履一世直欲排开古初面语防稷不知其真遇防稷而与处不哗亦必自谓过之而世之肤中者不察每右好事者诪张其虚谈刻画其实效补苴掩护至败不悔大丈夫遇之如观技儿之作剧神施鬼设鱼龙曼延电霍猋驰可骇可愕非不捉握天机荧惑听视也然知其终于幻耳故不与之角逐于口舌瞬息之间而吾之含章括囊人知之可也人不知亦可也一旦时可以为事在我责岂终示人以朴哉试以民挠则嚚吾而殿之以循良进以激扬弛则玩吾而镇之以肃清纳以论列激则咈吾而时之以献替出以方镇利害悬矣吾无旬宣之则乎入以庙堂隆汚系矣吾无燮调之节乎恢恢焉随其得为之分而操其应物之衡人难其易而我易其难人异其同而我同其异若素履然高冠大毂而不扬扬其色丰草长林而不戚戚其容葢其胸中素定然也万一驱好事者以从事几何其不偾以祸天下乎噫为政者果在多言乎四明杨名父之在同年也质而少华静而寡言人皆曰兹人大丈夫于其知昆山也人皆曰器大用小非宜予知其无不可也语以大丈夫之事与羣公别之
　　送张用载南归诗序
　　予至阙之又一月太史徐舜和别训术张君用载诗二章君新喻人工科左给事其伯兄也予往过之见其诗和者十余人他日过之倍焉又再过之又倍焉大要言君起诏例无丽于钦天之试馆兄之馆无覊旅之怀虽罹疾疢羣医危之而起于越医终底于勿药之喜或推而深之言其始之疾也未必危而所以危者医之有意于利故危之而越医之所以能起之非有能实妙而起之无意于利因其未实危也可起而起之也予又以为疾危道也谓非出于天不可也胡为可以无意于利之越医能起之而必先以有意于利之羣医以危之耶又胡为不于其前不于其后而适当其受命之隙耶噫彼防防者果无意乎哉予知之喻楚之南境也楚之俗鬼且机着自古矣今喻之名能祸福者凡几庙庙之祝有几巫巫之籍于县者凡几族族之众几何其饭也粲飱人畊之其饫也鲜肥人畜之其衣也轻纯人绩之人病则曰吾馘而业魔幸其瘥也则曰吾丐而修龄及其败也则改而曰而醻吾之弗称以是日朘于人不嗛也而人亦实甘心焉噫其果馘且丐耶然则喻之有意于利以危生人如羣医者多矣君兹归喻无有曰馘与丐耶则已矣而犹有曰馘与丐耶君有不思前日之危君者乎触之而不思者不智也思乎彼矣而不思禁乎此者不仁也而君岂若是乎故曰出于天也虽然天之于人也常畧焉若君宦家之秀贤者也是亦责备之如此不然如君之官盈天下而亦必屑屑焉亦凟矣给事君笑曰有是哉录以为诗之序
　　馆阁荣寿诗序
　　往时毛维之归东莱夀其亲也封检讨君甫七十太孺人年亦几此而其官尚检讨也故其请也亦止得同庶官之典而已维是单车千里之行绀衣登堂之拜而一时宫賔学士阒然希声所赖比肩之寮歌诗之又得今太子太保大学士西涯先生之文在帙俾莱之人士见之争歆竞艳日骎骎乎仕进之途若不可御者实自毛氏始亦荣矣积于今十年二老之夀相次八十矣而维之又以请也其官则侍读矣缀讲帷之班侍皇太子日跻之学特从内批降不逾晷继又有乘传续食之命焉于是乎其在途也有车以载有仆以驺有候人以迎而其遇馆也以休而进飱也以食比其至而登堂也有织文鸟章之赐衣有瑇瑁寳銙之赐带以服而于是乎以拜以舞有詹事府少詹事左春坊大学士左庶子左右谕德左右中允与翰林院学士侍读学士侍读侍讲之诗以悬于庭莱之人士于是乎又再见之必从而讽诵之不知其亦仅如向之歆艳而已而抑或有加乎夫欲上人之心人皆有之不知其亦或有希兾以是夀其亲者乎其果然乎未也就有之必如维之向也之典而后十年始进于维之今也之典时则维之归且夀也典有加矣则元老之诗也则又必如维之今也之典而后十年始进于维之后也之典时则维之又归且夀也典又有加矣则天子之诏也夫然其可以骤至耶又况人事之不可知也耶予维之同年友也慕蹑先生之轨为之序使莱之人士观以有考也夫其亦有激也夫







　　圭峯集巻二
　　钦定四库全书
　　圭峯集巻三
　　明　罗玘　撰
　　序
　　迎养逢恩序
　　今制在廷之臣满三载始得推恩封其父母如已官然间十数歳乃一覃恩始弛是限亦得封虽然维具庆维严慈偏侍可迎以养兾一得即阙谢以为荣然或遐逺甚又不能必迎迎亦或不能必至至又多弗偶然则兹遇也其难乎今皇帝之十一年吾友戸部主事赵叔鸣急于东城之陬僦舎舎草具已迎其尊甫西津居士至予舎亦东陬也又宿旧因得交其父子间其冬十一月二十一日适覃恩叔鸣甫一载官也乃得侍居士以冠服明日入阙谢于时被恩中父子谢惟是二人凡恩则荣恩以希阔罕遇遇之又荣遇而无与为比又最荣假叔鸣曰舎馆定吾其迎迎之居士亦曰舎馆未定吾迟迟其行则固江都始封君也幸至焉则固邸舎始封君也何由父子明日入以谢而迓是荣也事有可得为而于其亲顾不得为焉为人子者其容不悔乎夫有可徐徐为之图者有不可徐徐为之图者若此其徐徐之慢也不勇也虽然其亦不偶然焉闻居士尝道杭也羣旅以市珍之光溢目也竞市焉亦从而竞市焉则江北所未有之书也归以付叔鸣日夜服习之景象而行之叔鸣遂猋然驰翩然而翔去若不可羁馽者至于今又若淼然不可以端倪退然于势与利若怯而遁以避者何昻昻其高举也天下之勇者也其性之然乎学之然乎容亦有教之参存然乎若曰教也居士其自取之而自享之者非乎可贺也予勇不足以决郁于中且六年于叔鸣出监漕于德州又奉居士渐以南也则会之不可常也已因发而追贺之
　　姚氏家乘序
　　慈谿姚氏家乘成广西提学佥事英之所作也其曰乘云者若车之乘以载焉者也亦晋之乘之云也英之予校礼部所得士因得纵观焉其制首世系英之曰伯父叅政所修慈谿新谱在斯譬则乘之舆也次列诰制一勅制二廷试防问二英之曰先后所得诸朝者在斯譬则乘之轼也所冯以敬焉者也次列表二序一防问三启一赋一行状一诗三英之曰先世之手泽在斯譬则乘之幰也仰而朝夕者也又次列志铭一序三诗十英之曰诸先宗工为吾氏作者在斯譬则乘之帷也华乎外而蔽乎内者也予曰噫善哉子之取义于乘也然试思之族之生生无穷也日载乎其中其为任也甚重而歴于千万世其为道也甚逺以甚重之任而行甚逺之道吾见汚池沮洳之阻飞崖絶磴百折之险风雨晦防雷电氷雪之遭寇争战鬪猛兽虫蛇之戹日相寻乎其前以为乘之灾者葢纷如也而可以言至乎故必毂以持之必攻也轮以运之必员也马以驾之必良也御以御之必法也而或其持之也以匪攻之毂而运之也以匪员之轮马也非超逸之良而御也无范我驰驱之法则吾为尔乘危矣恶在其无覆也哉夫心也者毂也智也者轮也才也者马也而又一脉重厚不震不动以为家法也者御也而皆备焉则夫舆也轼也幰与帷也可以无虞矣而乘之为道得矣虽举天下之乘可也独姚氏之乘乎哉英之不觉然笑嗒然而无辨欣然书于后以为序
　　贺朱天锡齐夀诗序
　　金台朱君天锡俞生昻之妇翁也今兹九月既望丁未年六十昻将贺之越三日庚戌蒋孺人之年亦如君于昻为妇之母昻欲裒贺意出诸牲牢玉帛之外匪诗歌不可得邢文龙为之倡和者凡几帙成以其期往文龙谓括诸诗而序之于予为宜予知君苏人也再世燕籍遂为燕人有南北之族善操竒赢如矢注的如樗蒲呼卢有往斯获有拟封君之富入粟为郎有冠服之荣趾美于戸庭连壁于他门有子嫜之盛飞甍杰栋于尺五之天有第宅之安出有舆马之华入有樽罍之奉而又日分禁曙之光岁挹跸道之尘炙于贵钟鼎之制习焉亲于贤礼义之泽渐焉苏虽东南胜处借君生之未必能违之而来来而商且仕未必能如是其久又安有是也况今天下如足支而鼎安京师鼎象也民之最幸者生其中目不覩旐旟耳不闻金鼓不抚耞耒不勤四体而坐享四方水陆之精华而以恬以愉夫恬则心澹然而本真不揺愉则体充然而外耗不入而夫人皆可夀也如君之富可以钓取荣名厚自奉养得贤而嗣之而南宗向荣可以反可以无反者是君也宜其恬愉之独先于人而有以及其与居者与居之迩者非孺人乎其偕老也又何足言耶管弦沸然中冰玉烱然照人而壶觞奕奕可无歌以侑醉者乎有及于斯诗也必知予之所以序
　　送饶及之分教望江序
　　临川饶及之往分望江县之教及之在临川固魁梧竒士少壮时每三年必以礼经与十三郡之士角礼之士不及易诗书三之一故皆闻及之名及之固自负士亦推许若出一辞曰及之其魁我乎至名出晓及之竟寂然归临川复为诸生葢自天顺戊子至今壬子其归如是者十而及之已如逐北之兵不可言勇抑志就贡而来见予京师日入二毛予大怆也予昔见及之北禅僧舎中畚土为砌砌上种菊数十丛对哦其间若能遗外声利而且笑且言盈盈于函丈间皆来学者也予察其无倦色窃念曰教道固如是然及之之学必为进士进士例不尸教事不可以抑也及今二十余年乃甘与衰暮之士百十羣试教官于吏部部糊名翌日送院院学士西涯李先生主校予亦与焉西涯得及之巻不觉喟曰是固进士也乌得于是惜之而首列焉部乃以教是县葢优之也夫翰林极天下之选而西涯时又以文玅天下未闻妄所许可而顾于及之乃尔视诸畴昔侪辈徒以附和一辞者彼以耳此以目彼以私此以公脱然敻逺借及之得一荐而与天下之士并逐于西涯抡拣之下其于进士也何足多耶世固有遇不遇皆天也可嘅也夫虽然予亦蚤识教道于僧舎矣及之行也尚亦为国无倦
　　夀英国太夫人八十诗序
　　王公师傅妃夫人之爵本兵机务节镇薄违之任子壻女甥孙曾之昌自耋徂耄之夀康宁恬裕之休恩命礼数之隆萃于一家际于一时而又合于一身以为庆今惟英国太夫人乎夫人晋人也归定兴忠烈王为夫人王为公时以身殉国难夫人鞠遗孤今为太师英国公而仁庙敬妃其女也太傅保国公征南黔国公清平伯其壻也而永顺伯安昌伯又其孙壻焉太师本天下兵掌机务天子方毗倚焉而太傅亦都天下兵马黔公殿南徼清平永顺皆当戎寄七孙二为执金吾爪牙在天子左右每入閤问起居垂鱼鸣玉铿然委地夫人亦颔之而已永乐甲午九月十日夫人生于今为八十拜太师太傅于庭五爵之贵骈乘连袂而至二三元老馆阁诸贤皆赋诗为夀在馆诸生黄元王杰亦相倡和以鸣其盛谓得予题之亦可登其堂也予忆太师同史事时每道太夫人之康裕日饮宫醪数勺餐饭尚几匙目诵佛书烱如也予谓此其夀征已而果然然其朂王以忠教太师以道经邦国毓成敬妃之徽音太传黔公成安定之功赫然于中外其于理道有潜补也夫有隠功必有显报功惟弥隠报亦弥显此其爵赏名位蔓延丝系于戚属毛里之间而夀考康宁飨于其身宜也昔鲁成风于庄公为令妻于僖公为夀母国人歌之而夫子列于清庙那颂之什亦未闻其以朂王朂庄以教太师教僖如夫人者是宜裭令寿为夫人号而元老诸贤匪那颂之宗工伊清庙之诗人也予与诸生其击瓦缶于疏越之侧者乎
　　壎箎迭鸣集序
　　百愚子吾友也官既困顿而诗益雄人之知之以诗或忘其官也其兄半农拙斋遗庵皆以其诗鸣葢其清逸在野得以肆为之以成先讷庵君之遗教者其暇倍于百愚百愚则人方英英然如云之无可系着而望之也亦不得不为之耳而四人者诗遂相埒成一家言而并鸣于时百愚在渤澥予过焉摘其百二以示使评之时独半农之响絶于其人之云亡而其余则竒音竞发争为长雄勍敌也谁得而低昻之虽然吾见其气葢如此至其天性之真所以推服敬让更和而迭鸣者未必不私幸其家之有是四人者且同出也凡物之有声者其鸣也亦有不得已焉然而凄然悲者人伤之唧然微者人厌之羣然皥者人鄙之虓然吼者人畏之若夫蜚大屋拔大木而訇震于六合黯黮之中破山舞石击撞于百川沸腾之日澒耳嵬眼飞神褫魄人亦孰幸其有是声哉至于终身听之而不厌者乐声而已而乐声之中又有倡和而迭鸣自为伯仲者壎与箎也诗曰伯氏吹壎仲氏吹箎而世犹以之况夫人之为兄弟者则兄弟之能倡和以鸣者不其尤似者乎宜人喜而听之甚于乐久而传诵之不止于凡为诗者而已予谨评之曰壎箎迭鸣集而又感夫纸笔之不好则不能以鸣鸣之而墙可防也亦不暇以鸣鸣如戛釡撞缶犂然其声使人坐睡掩笑者虽鸣不鸣也皆可悲已百愚明之冯氏尚书郎守扬州坐累谪盐司尚脱然不知为谪也独一时诗之雄也夫
　　送王资博考最还治诗序
　　王资博以吾同年进士出知平阳县吾不知平阳也知吾资博学广而才优廉毅方正可重负荷庸止于为县而已作杂文期之且以为别既而阒如异域一介之使不入吾第而淛东西称治县有平阳吾又不知资博也徒知平阳矣今年八月自其县来考绩见其昔之渥也殷腴也皴容服闇然殊有悴色吾不必知资博也知为县之劳人而悴人之貌有如此淛东有治县也宜哉然于予心不能无戚戚焉及资博归县之汤生遍求馆阁省寺之诗歌之亦及于予夫生士也士居乡校羣坐嚣然议其长佐寸长尺短口伐劒刃騞騞然长佐持三尺法以临其父兄族属家之惨舒寄焉尚不能以制使止也况生已寓于斯环观其身一无足顾虑者乎立睨资博资博亦将安之又其桀骜不逊亦谁与校哉生皆无于是且汲汲于其长恐公卿忽其隠而不知也则县之欲报资博者宁独生耶吾始闵资博之悴兹而更以贺也今河决于东北而水溢于东南连数十城吏皆如资博忧悴以从事吾犹恨其少也惜乎吾力弗能振之于生之请也徒发一叹
　　上林春意图诗序
　　送余邦臣归青神有图焉曰上林春意而系以诗者长乐谢邦用作之林宗器又作之凡作者若干人然终不任为之引或曰予可也盖予尝窃一至上林者耳诸君岂欲予夸张而歆艳之以速邦臣之来耶予不敢也予之东驰西骛至于颠踬丧履者屡矣卒不得其门而入及入而目已瞀瞀焉不能以注视也足已跷跷焉不能以周游也伏于数筵之地而睨乎百里之逺其台池堂隍之高深蕊宫桂殿之巍峩耶瑶草之吹香而琪树之敷阴耶众鸟之翩翻而羣兽之駓騃耶鱼之跃于蒲而龟龙之游于庭耶予已挥霍惑不能名焉而独予郡之年力壮而聪明勇锐者纵其所如往其于长卿之赋殆尽为目中物矣诸君不彼之问顾及于衰頽如予者欲闻所谓春之意不已难乎然吾闻邦臣之归特以省其太孺人非有儿女子恋恋之私而蚤夜持筹以治产为也肃敏公丰功伟望其起身亦尝自上林者此邦臣所饫闻者也今公虽殁而其陟降之灵能无眷眷于其子姓乎况母之期其子也太上在名而膝下之欢亦不免以常儿畜之耳太孺人亲见肃敏公之赫赫如此口虽未言其心宁忍置邦臣于公之下乎邦臣虽欲迟留信宿吾犹恐其不得也方今主上辟四门而上林之扃将洞然寅賔以入诸君与邦臣接袂一往观乎濯尘缨于暖浪重华帽于春风洒然醉春意而出也尚假于予言哉
　　送月楼杨先生归姑苏诗序
　　治七年夏六月丙子尚书刑部郎杨尚防晨受制命于阙归而尊翁月楼先生自苏至制之下也葢封先生官如尚防先生即得易褐以锦束腰以银加顶以哻未及解装而已北面嵩呼如素贵者遭遇之竒如此哉吾二三辈于尚防兄弟也以父视先生往候见焉吾己如歴阶以升高临素辉于碧落吾于是而喜得月楼焉吾往时见尚防崭然不羣巍然而上出洞然以明照于羣疑难辨之情虽其同官自以为不及也吾甚慕焉而莫求其端乃今始知之又吾尝私譬苏为国家厨庖之处而其岁入乃鬵釡杯盂中物也其民宜有以自老而无仰于他方则无事于游游亦不渉江淮以北而槎溪又在苏之东濒海沃衍倍他壤产入既饶而亭池竹树观游之美亦其势有不容以独啬者然而楼于水泽之濵宵与月宜此则吾闻先生之独高朗也夫高朗者之心胸与尘嚣纷华恒自隔去而又处夫有以自老俗皆倦游之乡七十一龄之翁水道四千余里而就乎缁尘蒙蒙烦嚣之地亦何屑于是耶其必有天诱其衷而黙会宠光于倐忽者不然则奚以来来而差池之奚有是竒也先生蚤识尚防为竒器教成之用于国为竒士宜有兹竒事以彰之尚防其立竒功以报国耳此先生之心也先生归都谏杨君大合羣贤饮酒赋诗以别予独怨移月楼而去我也故特为之序
　　澄江文集后序
　　太子少保澄江先生尹公既挟其所以用世者归老于澄江之上而江濆之人士方幸公之归而于小子后生有所造就也然而朝之二三老成静而竚思作而会言学士大夫欲有所质疑而辨难与夫新进之士慕公之名而思识其面者又未必不私憾公之去也公之去也人之恶之而挤之也方其设穽下石之时宁独一快于去公而已耶至于得公之文而读之虽其仓卒之际亦必终其篇而止而每叹其难其心亦良是公矣而必为此何哉夫人有所恶者必先有所忌有所忌者必先有所畏公之文既为人所畏矣而又自坦易直谅荡无城府以葢藏之亦即发其英锐毅果之气以临事即公虽卑官末属不挂齿牙者犹不免焉于其害葢其文之着也而况日与要枢者居而已出其上欲免于忌且恶得乎公之得全以去而兹犹有以系人之望者幸也今公身日益佚心日益休益得以敛其精华而大放于篇章著作之间当必有出于其在位之日者夫以其在位之日而其文人犹畏而忌之则今之可畏者殆必有甚焉而所以忌者或可少逭耳又况后数十年今日之望公者亦湮沦物故而凡忌公者又能以久存乎至其所可畏者当乎独在而与天地争为久长凡附名于公文者尚亦有頼焉扬雄作太刘歆欲以覆瓿待之而桓谭侯芭独信其必传今之忌公者葢欲挤其身而止耳噤不敢以歆之待雄者待公其亦有见矣乎惜其心未广而谋之不臧可笑也石埭呉君德纯来知公县得公文一巻于公冠以公号曰澄江文集者将刻之以传而俾予为序予与德纯皆公之门人也敢俾谭与芭也专美于前哉僣书于后
　　寿族叔思忠七十序
　　吾宗在四石溪葢自侍御公之子析而居之吾前年免丧一过焉宗之老五六人以谱考之于吾皆为叔父而思忠思宪思懋思愈又同出也朴厚而愿慤饮予以酒予方促装北上行苦奋迅不能留而秉烛宵访至丙夜已歴五六十宅啜茶计不下数十瓯耄倪序拜兴俯至疲甚矣鸡鸣起盥就餔思懋而行于今尚能意貌其门墙池馆童儿妇女奔追络绎聚观嬉笑如昨日者今年夏思懋来鬻缣都市将归谓予曰子能记吾伯兄之状乎予曰修而黟子能知吾伯兄之年乎予曰计今当为七十也笑曰嘻明年孟春之廿五日其果然矣然念吾宗之五六十宅者扶老携幼稯稯而来与夫旁舎之夫婣连之属其牵牲挈卣爼脔而割鲜者固已争先而竢隙吾之庭亦既盈矣若夫祝嘏而嘉告葢亦闯吾门因陈而蹈袭以饕一醉者耳吾以俳优畜之幸吾宗之有吾子也能一洒螭头之余泚吾匵而归惊肉眼以高仰振里耳以收声吾伯兄春酒之醺其亦一快也哉予诺再拜书之
　　平阳马氏族谱序
　　平阳马氏初无庙也庙自良臣始初无谱也谱之亦自良臣始庙在平阳予不及见之谱成于京师予见焉葢良臣欲见于予也良臣太学生年与予若然入吾室揖吾必降等不抗坐必东向不即賔位口吃吃自道弟子甚恭道遇下马立道侧予固辞佯诺而去后遇复然不少改予固无所取重于人而良臣乃尔思欲报之已而持其宫谕刘公之文示予葢谱序也曰愿有述予诺焉予观太学之士几千人搜经剔史作为文章以逐时好而羣进取方汲汲然与日晷竞而游谈谑浪玩日愒月皆弃于时者也而况惟谱牒是急有不笑其迂者乎然自吾观之吾之父吾知之吾之祖吾知之吾之高曾吾能举其讳亦可矣又进而上其世愈隔其知益鲜夫其所以生生而至于有我者吾不知之可以为人乎此谱之所以作也呜呼彼进取者视此果孰迂乎吾将贺良臣之独迂也而次吾语于其谱之后
　　庆靳母太孺人序
　　吾寮有母在邸养者惟吾靳充道一人充道丹徒人丹徒虽云南北孔道然尚逺京师二千里太孺人年七十有八以无疾疢之婴岭海之隔获以迎养于斯而际恩封于今兹充道固私窃自幸以是贤于人也吾观充道魁南畿至试春官对大廷又皆先多士入翰林职史事作为文章有两汉气是葢丹徒近时所无而又敦浑深厚善自蕴借人视之退然若无能者吾固喜充道之将大有为必有贤父母如太孺人者为之也且天地之间必郁蒸堛坼而后祥物生焉葢不易生之也于人也亦然太孺人事温州君娠而弗鷇或鷇而屡殇而生道遂絶至于置姬他图无不为之及宦温之日而充道生于是而凡为娠者十有六年亦几五十矣人以仁者必有后归温州而识者又以为太孺人十有六娠而毕竟有待于温盖温州有钜海之浸丹徒有长江之绕合是二气于其身而后生也吾又于太孺人生充道之竒贤充道也夫地为世而生祥母为国而生贤其致一也祥之于世固无所大损益也而麟游以名凤翔以名且与斯世相为终穷凡壤累百莫与京焉然则太孺人享充道之贵将百龄以登于岸而后且有闻也今兹之封特其兆焉而已吾又于地之生祥其理同者卜之也充道之邸于吾为近而太孺人夀期乃兹月某日羣寮有酒在尊且有诗也将跻其堂而谓予虽陋年差长强使为之序
　　监察御史邓君考绩序
　　监察御史仁和邓君良臣予之同年友也今年某月上其初考于其台长翟公李公二公进吏于庭阅稽故牍而问吏曰二年秋京师大水决隍至陊其城三年复其高深上用旌赉时遣邓御史乎曰然四年西城虞候奉若指使无宿奸偷内帑之积估为官食时遣邓御史乎曰然五年湘湖积储往稽其算新陈融通时遣邓御史乎曰然二公喜相谓曰古称迂儒偾事非儒之偾儒而迂之偾也迂必泥泥必钝钝敏反也泥通反也斯偾耳矣至受责与庸夫等耳台中人恒谓邓御史通邓御史敏其才识用之当有大过人者如今考其言果然世谓人难知人果难知哉盍书曰考上上乃符部上其绩于朝时朝廷方难江西行台之代诏选其可持节以往者二公又合谋曰江西赋出不加于全呉贡无包篚织皮珍竒之丽无齿革羽毛鱼盐磬具材木之富计其幅员不当川陜三之一而又无苗髳戎貊为之邉鄙瓯娄洼邪互为歉豊无赤地不毛之岁土绵力薄无飞鹰走犬弯强用长带劒之民宜其易之而反病之非以其俗之酣于嚚耶噫嚚不足以病人而人自病之也禹之治水也天下之大患销于行所无事而已庸人多事一方之嚚亦足病之悲夫台中人恒谓邓御史通邓御史敏业已试其端矣既通且敏尚何多事之有江西必邓御史行也明日乃以入请而同官刘公竒方为酒合羣寮乐二公之考称君也是命适下公竒大喜曰竒事也上且知君矣可书使吏持送史院予知君旧也留其事又为序以归之
　　邹氏防挽诗序
　　防挽诗一巻挽崇仁裕庵处士邹用明附以王孺人故题曰防挽云处士之子上舎怿持来示予予考其岁月成化十四年处士殁更十一年是为治元年孺人殁处士之殁于今十有八年孺人之殁于今为八年而诗又皆今之士大夫为之且非崇仁人也即崇仁当时哭其丧而临于圹者今其零落凋谢将十五于其间其存者未必能能者未必崛然兴思而为之诗也况距崇仁数千里之京师哉古人以喜不庆忧不吊为涂人涂人云者或面而不相名或名而不相知皆可以为涂人而非若此之相越且疏也以过于涂人之疏而为痛哭悲哀之言其为不情也亦甚矣而亦何贵哉予因谓怿曰宜毁此怿泣曰毁良是然而不毁亦有道也骥之行也一日而千里青蝇附于其尾亦一日而千里不然寻丈间营营一物而已矣今吾附吾亲于是安知不有骥也耶吾为亲佞也不知其他予恍然思其言甚质为之书其事
　　学古刘先生荣夀诗序
　　学古刘先生吾始不知其何如人或曰敬斋之子也敬斋之洁已近世来一人而已其判金华时体无完衣而寒之剧也温足以氄爇蒿加手于其上至不可忍则贷民之毳舄以行歴数置而霁裹而识之邮以畀其民而其守雄也辄与过阉抗抗至阉怒而搏互无少逊阉以闻逮至阙皇帝赫然南面清问之逆鳞之下无爽其初而亦自是不复归乡井先是母丧不能举女之不能归者三人身后有遗悲矣赖先生勤身节缩授徒取直日就补苴而丧之葬妹之归田庐之可生者亦既鞠育夫今乡进士御史君二人者嶷嶷然以长也而又自能起名乡书教武昌武进有成擢至翰林孔目年未六十而归又二十年乃以御史之贵为封君与王孺人偕荣于燕闲归宿之境明年年八十矣尚无恙也日犹课诸孙以燕翼刘氏于无穷呜呼敬斋之盛盛矣然于刘氏若无预也而刘氏微先生将不为编氓乎不可得也御史同予丁未进士入翰林为庶吉士先生自家以十咏抵御史属予和予览其体裁类杜甚爱之又闻其深自秘重不轻以畀人意气严毅不减父风其不蹈父之轨者葢其所遭之时不同而然耶抑亦天之所以福刘氏也刘世籍安成湖之最西境于京师为僻逺先生未封时御史按云南尝一便省之兹而再阅数月是为明年暮春之初又御史思归省庆时也先生雪髪绣衣晩荣而夀御史归乎乐也然其自所抱负终身局于支撑刘宗若斵而小之今已无及矣谁无追惟而郁郁者则其所倚重于御史独饱于其一归而已耶予知御史最深故不避而发此序之以为先生夀言而不文则珠玑烂然有以掩我亦固非以文为竞也
　　送杨君知新喻县序
　　进士始仕必达官岂惟自祈其然人亦莫不祈其然南部郎曹台属亦达官也必曰吾奚不能为北既北矣居数岁见部寺台之长其初亦进士也慕之或陟而位于外必曰吾奚不能为长而挤若是人而非哲且贤与闷闷不慧者能无是心哉曾不思进士仕而为县者必先湔去其始为进士之心甘沦于丞簿卑冗之伍日与之浮沉从事庸汚狡悍如近溷如蹈蒺藜然将包荒之不暇也郡督邮至槩以揖焉部使至槩以跪邀于途焉吏抱案巻其前槩以署焉又不幸逐逐其欲以败事又槩以蒙诮让焉又尝与为进士者遇而于吾为辖其忍为辖槩以丞簿而不吾异也暮而入内愧其妻孥婢仆噤不以言焉如是而南部郎曹台属甚乐也不必北也居数歳而陟于外甚乐也不必部寺台之长也其为县者又曾不思羣试于礼部不幸而不得进士固亦丞与簿之列也固亦有逆吾之荒而包之者也如是而为县甚乐也郎曹防属望之登山然部寺台之长望之登天然其处既卑其警益集其心益危其欲益易以足力益思以奋而功益因以倍者势不容以己也幸今天下用进士为县十六七而以功起为达官亦十八九遂至于元老亦有之是其成也视始仕为达官者不惟等耳或反过焉呜呼县于进士亦有功哉余姚杨君居敬将知新喻县君进士也翁君应干与有戚谓必得吾言而后进士为县之义始白虽然翁君不鄙予予之同年友也杨君世宦家又阅歴滋久而吐茹皎然得无以发蒙视予言乎
　　送佥事陈君湖广提学序
　　书纪禹之徂征有苗易称高宗之伐鬼方而商诗殷武亦歌之周宣采芑南征之诗春秋桓文陉濮之役皇帝王覇之相承若将不能一日忘乎衡巫江汉之间者古之人亦何急于得楚哉以为都则僻以其地则田下中而泥涂多沮泽以贡赋包篚则羽毛齿革惟金三品出于他州尚多有之兵者圣人所不得已而用之者也然则古人亦有得已之兵耶于乎此古之人所以动于此而其几应于彼发于一时而其忧及于千万世者欤诗有之崧高维岳骏极于天维岳降神生甫及申维申及甫维周之翰言崧之为岳迩于王都疏甸之既久望秩之必通而其神之歆之宜其降而生贤焉若以为答也夫衡亦岳也江汉大渎也其尊岂亚于崧高哉顾其僻在南陬况不顺者冯焉皇路为之不通廵狩秩望之礼旷焉其神气安能与中国相为流通而尚望其有他乎哉故其所以不能一日忘者疾不顺者梗之也讨不顺者将引其岳渎之尊而匹诸崧者也匹诸崧者固将以生申与甫者望之也然不必其身亲见之者公之后之有天下者也然而更千百年世非其世而廵狩望秩之礼移为封禅祷祠之仪虽崧焉不免为明神羞而况于衡乎故唐韩愈氏仅意其有魁竒忠信之民生其间而犹有未及见之叹夫申与甫岂特魁竒忠信而已哉则其未生而有待于今日之盛也可觇已有之亦未必不出于党庠术序之间而其董学政者果洞古而照今欤宜可坐而得之而为天下贺矣太和陈君文鸣由刑部员外郎简当兹任君前为庶吉士于予为同舘且同乡也信其洞古照今而于是乎有遭焉因同官之请赠行也而独以是告
　　文会赠言序
　　金陵龙志仁由刑部员外郎出佥于浙志仁豪杰士也浙大藩也佥事宪臣也议者以为豪杰之才用则无其不可为者未也然必得大藩始有可为之地犹未也然又必持宪节焉始有得为之权而志仁亦欲自试之以答上之知也别其友以行于是其友之雅与文会者凡二十二人人为一诗以赠题必以浙之胜者志志仁他日次第之所歴也而其经纬脉络予请为志仁商之夫人北道赴浙者必自檇李入春秋之末呉越于此日寻干戈争尺寸焉今则东南孔道也则夫天下可以为有一定势乎哉孟子曰所恶执一者为其贼道也可不省诸而于是时当迓者至导以入会府之城其于古也为钱塘即而行礼上之礼越三日羣庙告至读表忠观之碑循苏公堤拜武穆之像于西湖之上奋曰予何人哉庶几臣节可励也浙分东西为二道佥事岁分其一焉度浙而北泝者为桐江姓是州者谁也载求泰伯祠而鞠躬焉廉贪起懦于消息盈虚之间盍于明月泉验之其然耶要今二千石无有慢游以病民者有则必诛扃谢公楼窒白石洞弭绿波亭下舣舟以嬉者其严乎使兰亭诸贤尚在亦当减坐中觞咏之七孰为曹娥江之庙骢之过也式之式清风岭之祠访林逋之宅亦有筑堆读书如顾野王者乎则驻节赏之而或舁夫所指有吹箫台焉呵之左道无缘而入矣浙泽国也浙东之鵞池鉴湖剡溪浙西之苕溪葛洪川淤者必浚圯者必完夺于豪者必复举以利民焉使民如歌白公歌之志仁可以告成事矣而今而后天下之人益信夫豪杰之才得其地与权真可以有为哉而凡二十二人之诗亦非徒作也若夫考绩幽明之法则上与当轴者事也予何敢与志仁亦自不必知也






　　圭峯集巻三
　　钦定四库全书
　　圭峰集巻四
　　明　罗玘　撰
　　序
　　弭节重荣诗序
　　始予丙午岁春游太学王清之时已得顺天解来为同舍生恒就予语清之亦诚浩博善反覆事情如指诸掌翛然有凌逼霄汉意气而俯视诸碌碌累黍拾弃余依门戸者真鼠之游于穴中而相啣以尾也故有旁睨而冷眼窃笑而背唾出则閧堂抵掌大声曰是病风狂人邪而吾二人佯不闻自誓终其身不变是年秋予亦得解清之来防取予一诗为其祖某先生八十夀予诗极丑厉而清之至今独传以为竒予不知其何以或者谬与予合爱而不知邪明年同第进士又明年清之入为给事中又明年予亦承乏史院顾予之尾琐分量盈溢日食于太官寅而入焉无所为申而出焉则有卧而已矣而清之方目不暇瞬耳谡谡拾遗补阙以终晷向相与语者既次第蹈之莫予与也予独得清之不以俯视者视予予亦足矣今清之被诏趋宁夏凡西边军储得以便宜从事天子不能无望于清之也夫人之命一也捐之以与羣不逞者抗而为天子卫元元者军军之恃以生者食也齐民无食则饥且有救饥之政豫焉况军乎况边军乎今天下之边三北方最劲西次之而宁夏古朔方地西北其冲也所以裒积贮储挹彼注兹使士饱而歌而愤思一战是又在吾清之是行也予愚不识天子意意其在此非欤清之行当过濬濬其家也封给事君方承顔于某先生膝下以予诗考之先生今可九十矣古人以富贵不归故乡如衣锦夜行所以甚嫉夫仕而不归者以着夫仕而归者之荣也况清之将赫斯之重辍清燕之侍翩然自天而下弭节登堂而颁首出蹴蒲褰帏而鲐背见合三世人以言笑晏晏衣锦之荣抑其末耳都门外茵地以莞而执玉立林林者招清之以饮是饯清之也且饮予曰子前与清之语太学何事人谓狂兹何不复狂序送清之行序成饯防中诗皆足清之行矣
　　送蒋敬之归省序
　　敬之之归上之俞其请也且以寳镪赉使途有常饩水有行舟舟有櫂夫闗无滞讥清湘才三千里耳诚无难至者恩之被也渥哉而前此赠父河西君为编修封母为太孺人黄焚于丘拜瞻珠翟于慈閤无忝为人子别十有二年之稚弟突弁郊迎序鴈行之旧慰慈侍之代授已试之业无忝为人兄居几何飞书告至于南海令君令君诚之其兄也无忝为人弟倾我腹笥于彼髦士无忝为州里师衣锦昼行至止山立辉其有光无忝为州里之重客敬之是归徒归哉然敬之其官史官也其禄常禄之外又益以太官之膳内法之酒也有大燕防又以中士班大夫而坐于门进谢于殿也一日二日讲帏之侍兴俯走趋衣袂襜如天光临发谁也某也无所逃于帝心也然则今日俞且赉诸敬之其直俞且赉诸他司而姑以例云也邪夫佣于人而受直倍于族佣焉用力且与族佣等虽其主不寤也或虽寤焉而不之较也亦独不忸怩于心乎敬之必不尔为也于其行也不敢以不告者予敬之友也
　　送夏先生之湖广序
　　懋齐夏先生苏人也以连山归藏之学授弟子于京师去来常数十人京师业是学者必自夏氏始名得其宗多以之阶进取先生起进士为给事中至左右给事中数十人犹依依在门墙如未贵时先生之教亦犹昨也故名日益髙人日益亲治甲寅十月诏以先生为湖广右叅议人皆谓天子多行先生言兹将观其自行也行必以大大莫如湖湘故特以授荣哉而数十人者独颦顣咨嗟奔相告语择日时羣入谒且以贺起居班定有顷其立者如植趋者如伛黙者如缄吁者如喙咸有所丧异其所以常侍侧者先生亦蹙然惊焉急揖以退明日相与醵金大防供张飨先生先生酒半进而迭饮之因问前状所以有执爵而告曰始吾二三子之旅而萃于先生之门也先生于吾之进也损之于吾之退也益之亨吾之屯击吾之蒙迪以履导以谦困于行离以照之蹇于言解以发之大过不可包也小过可赎也吾于是乎少有革焉而又震以鼔动之节以品节之涣以荡吾之郁井以介吾之辨加吾数年吾之蛊惑似有瘳矣吾遯而归家人异吾而贺曰尔何壮而丰也无乃晋见于君子乎尔之否而泰可冀也吾贲然咸来恒以为自今可以无妄为庶几剥吾故而复吾新渐见乾坤之心乎今先生自此升矣则吾之睽孤有日虽憧憧同人亦何姤也先生观吾其以为既济乎未济乎吾是以立而不知艮吾趾趋而不知鼎吾足视而不知所临故黙思而不遂所需故吁也先生于是受爵尽釂首肯而笑复有执爵者再拜请益先生曰子欲之乎请观于兑之象足矣众皆跃然拜教旅酬而罢他日有语是于予者汪登也且曰愿有序以送先生予癸丑同南宫考天下士可谓知己然不能文也次是语使登持以献焉
　　送黎文渊还南城序
　　建昌为郡属县四其首南城县县有城在于黎旴二水交鳯凰山之阳城南出通防门百二十里为南丰县又百二十里为广昌县东出武胜门逾黎旴百里为新城县而南城北下未三十里已为抚之临川金谿二县葢郡之委也亦要防也故置戍卫以镇遏不虞今去卫犹为守御所元季伪平章擅割据之雄为伪都僭王号宣徳中荆又国焉其雉堞楼橹门社之杰丽台池苑囿之髙深刍牧廪廐之富钟竽笳角漏柝之喧羽旌纛幢之树嬉游歌舞之娱骑射弋猎之便殊有京国之态岂王都相仍于其处而然邪然观其竒花异卉珍果嘉蔬酒醴之味直争雄于洛阳姑苏钱塘之盛要其土地之美山川之胜容有以召之也广昌居上游林箐蒙宻瘴毒杀人新城差沃衍南丰多硗确地皆不能与南城齿而其民亦多老死农圃固不能如南城民尚通而善贾乐为逺游薄海内外有之也吾尝游天下茍十室之邑三家之市吾可以张口饮醪辟囊为饩醉饱而嬉矣葢吾里闾之人多也最后之京师南郭之南市有吾里人偶语者以为适然耳既而隔墙而呼吾里人也髙门华堂坐而谈吾里人也吾惊曰噫何里人之多也吾举顺天旁午来贺且百人则南郭之人半焉丁仕隆拥重赀而好文黎文渊扈辇跸而多技皆于吾如平生欢吾职史事于今八年文渊老矣请于其长得与其子益国防校秉羽幢下归归则犹食官饷曵裾王门荣矣哉然浴旴水射游鱼登鳯凰山放纸鸢倚通防武胜门笑指负担而入者曰三县山氓来矣此则少时事也今虎旅司门无敢哗无敢阑入山川禁厉鸟兽鱼鼈咸内物也宁复得尔为耶惟饮醇酒庆余年得归老以享乡园之全盛招士隆辈亦归使人谓南城人好游游而非忘返者于风俗不亦有助乎八月初吉偕仕隆来告别吾无以为赆也以此赆之
　　夀钟教谕六十一序
　　长汀孟方钟先生有贤子曰文俊登癸丑进士其试南省时予实主司也优其文收之方其未试也私谓其侪二三子曰家君生癸丑今兹岁又癸丑六十其逢是为夀端茍占一第归以为夀良宜咸壮其言而是之已而果然释褐试戸部政时以新服孔严初志觖望居常悒悒未几诏用言者议进士其聴以归而文俊在遣中遂欣然告行二三子来谓予曰钟先生少有大志而业进士贾用不售自老于一校官而逊诸其子至文俊竟有今日之收训信昌进教博罗年未至而疾以疾而请得请而归归而疾瘉疾瘉而至今日之跻文俊荣矣又得先生之夀而归拜焉先生夀矣复得文俊之归而荣焉所谓一时而众美具也所敢闻于左右以去文俊遂为先生夀何如予曰先生之志乎业乎贾而不售乎逊诸其子乎疾乎请乎归乎归而瘉乎予皆不得而知也予少居田见老农焉预厥种覃厥耜又饬厥襫袯以时而艺焉畎之塞也或固之畮之疏也或溢之原而莱芜之隰而沮洳之间视他艺之芃芃者则乃愕乃悔乃属其子而代终焉退择其町疃曰吾葵吾蔬吾苽尚可饱也而其生莫不翘焉秀焉扶疏焉而老农忧采薪弃之闭其戸而内观也道之贞葆之道之腴味之阅月充充如有得也忘其所有事而不知也而子之代终也适有秋他日连连焉以车毕登于塲再拜稽首于膝曰老农怪矣用其子而享诸吾农不如盍进杯酒为夀如子之言则先生之齿休且尊矣以其子贵休之萃也享老农之利而非其伍者也吾与二三子縻于是欲以杯酒后其隣而不可得虽然不可虚也皆应曰然乃书予言授文俊为归夀之献
　　夀彭翁彦寛八十序
　　彭之先世祖以夀考闻至越为王始以贵显而其名皆能与世相为终穷更数千百年语夀者固未有贤于祖不独彭氏也而越之贵彭氏迄兹葢无之而他之氏族越之后如越者宁数百十而已哉彭虽微越不失为彭也故彭独尊祖为彭宗越虽贵不与焉抑越之战刘项间其得王也虎口之余脔耳计其利害直以生易贵其贵也亦未能亢然南面称孤固有可执而醢之道也使祖临焉不以恶臭视之而恐其凂已也几希矣葢其趋不同也然庄周称祖吹呴呼吸吐故纳新熊经鸟伸以为夀是未免挟小数以攘窃机缄逆其天常为造物者之蠧圣人之道无是也及其厯年之数容或谚闻之过使有之其戚属朋友臣妾亦有与之抗年而俱存者乎无也然则饮水露茹草木与深山之木石大泽之蛇处可也古者尧舜百余岁文王武王皆九十余岁孔子大圣也亦七十余岁传之所记百岁为期期于此而已矣亦未闻圣人者数百岁云也葢徃者不过则来者不续吾见天地之运于是乎息矣其可乎予尝持是説以祛厯世之惑且欲以告彭氏彭氏居京曰彦寛叟有孙妃于益国予里益都也里人莫不与游爱之而欲予言其八十夀以是月六日晨持以献予知叟之欲绳祖武也亦明矣然其未得也有苦身吐纳呼吸之难及其既得也有约居野处之穷而又戾于圣人天地之道又况徒闻其语而已孟子曰尽信书不如无书书圣人之言也且不可信而语庸妄人之所传以神者也可信乎予请叟观于传质诸羣圣人征诸天之道顺其常而为天下之大老亦一彭祖也已
　　庆喻翁以善七十夀序
　　三代井田之制既废匹夫固有能与人主争黔首以擅万物之利而富拟封君者亦非必智慧豪伟桀大神变化以鼓夫天下也而世主亦尝斩芟擉剔入于葢藏隠宻中期与斯民更始虽其戾天穴地之奸凡为民害者一切不贳而于此独遗焉岂其足与吾抗而终莫可去耶抑亦有不可去者也均是人也佣于人昼而力作宵而索绹终岁而不获数金或惩而自田其勤倍焉终岁而又不足其租之入又改而商则覆其舟幸以身免亦丐而已矣沟中瘠而已矣悲夫夫人岂欲自疠其身若是邪充其意也欲与人主争黔首一也然而至此者田非其田也呜呼世主其终复井田乎井田不复世主虽煦煦忧之亦末如之何也幸其有与吾争者吾举而付之使为之母不犹愈于坐视其无告乎中人之家聚十马牛四十蹄此竒货也而估不十金焉岁歉悬爵于国门令曰入十金者授必中人之家则天下皆莩矣何也合百中人而金不足也改而令曰凡入千金者授则固与人主争黔首者也然则其争也柳子所谓贫之母是也明主特患其不吾争耳争众则母众母众赤子其有不安乎然吾观凡赤子之于其母恋恋然喜其康且夀也否则悲号随之不知兹之所谓子母云者特其号焉而已而其实则有不然耶予愚不能决也南昌七十翁喻以善居京师赀镪累万而循循好施不倦岂亦所谓贫之母者欤是月既朢实其夀期集来假予言徃祝者羣然也似皆欲其康且夀子母之説疑亦于是乎在予欣然书之翁弟吏部君最名知言其将谓我然耶抑不然耶
　　庆万母杨宜人八十夀序
　　杨宜人母于万氏于今六十年教其子武略将军南京水军千戸鏻世其官三十年歳漕京凡二十五年鏻之子又子鏻亦垂老宜人享今封内政犹不假人鏻亦不敢问一意治漕事乃有能声也鏻之先吾南城人其南京葢官居也故其漕间岁一至吾遗吾以酒必曰鏻母手酿也吾饮之甘故鏻至辄问其年鏻每以康强对今天子之七年河决张秋岁漕大沮八年河复故道鏻独先诸漕至则酒之遗也兼埕篚之将也两币吾怪焉请曰鏻之里舍有髙鏻母之年者曰今兹孟夏而母八十是届觞以酒乎而随以币乎与文以言乎曰言也山泽之言木舘阁之言腴木乎腴乎曰必腴也然则其以吾币徃盍丐诸鏻是以来币里舍币也吾曰而来宜也而母之毓于杨也二十年杨之姑娣妹同閤而处纫而缀缲而绪织而缕幂而酒浆固无选也其未聘也孰能豫以命妇待之乎况宜人之秩其服熊罴其带镂银绯之亚也而可以妄意希之乎及其归于而父也无有姒乎娣乎东西舍之号为娣姒者乎今其在者葢十无二三焉服命服而八十者必而母也亦有杰然武弁为之子者乎固而里舍之髙而母也然吾观而亦自迈徃当必有隮又每曰而母康强则封固不止是年亦未可涯也馆阁硕儒徃徃藻缋粉饰当世事照及万世如见此特余泚耳吾为介绍可得也鏻曰闻此已觉津津腴矣漕纲严姑书之去待十年更为九十序以照吾室尤荣也
　　送锦衣张侯出逻序
　　岁聿云莫燕赵之间恶子弟食饮博奕费且尽思为冦偷益急每伺朔风尘起跃马突出周道上矢声搜然虽有贲育千夫而手足瘃饥虚困悴之余亦不免战掉失色伏而献囊免患于瞬息间诚畏之也况南人素绵道逺而疲三尺童子可以制之其所携者固其物也亦何择于公私哉当是时悬人之命于手壮哉翼虎也而国门南出三途视他域尤多葢河水不舟今天子贡道出焉故令甲三途岁遣锦衣支帅三人握符提卫士分出以逻其出必以子月朢日又出三御史并临之凡兵民之司皆受檄指麾从事期以靖冦宁民足国阜财而已今年中途属张侯养直侯余友也少为武学生战艺塲不如志而抑就右阶时尚为百戸也尝屡战建州诸卫得今官廉毅为其大帅所知以其名请乃有是命非常数也今日建纛出郊乗虎皮鞯弓防鱼服仆姑在冰卫士屛息俛首不敢唾不敢仰视就而子趋离而鹄立整若斧兀若尸人皆壮侯能戢士谓冦固在其掌中余独知其建州之战夜半率敢死士深入斩首献军门今兹御人之冦固实健且趫也亦岂敢自谓强敌哉其出没腾蹂必轻骑游缰无所止舍亦岂坚营垒严步伐而悉众以为重乎以予观之葢出穿窬胠箧之徒一筹耳使道上之旅去其畏心并力支撑而生死以之则形格势禁彼固无能为也尚劳天子爪士之出哉况侯斩将之余勇视此辈蚤虱不啻也无着手处矣戢士亦其末事别筵有诗余总其意为之序
　　送祁君宗规出知徽州府序
　　御史郎吏也然其出按方岳宣使监司虽以耆旧老成至其地亦必郊迎肃入以时谒见左右腋以坐问更端则起而对下巡列郡守必俯立迎道左庭叅必趋谢守地惟谨至支郡之守与诸县令则望尘而奔唱衙以入跽请而拜谢守地不职视顔色以退其下倅簿百职立庑下固已夺气改容局蹐盘辟进退维谷而已矣外而介胄之吏奔走喘汗于尘埃中御史坐军中不知也虽然御史岂故为是哉自天子巡狩之典既废其势必归于此亦治体宜尔也然尊孤易危羣射四至徃徃蒙被谴过十而二三九载最陟亦多监司之佐即前日之左右坐者也或岁未及则出守郡国即前日之庭参而趋者也夫以前日居然受之今日自为之懦者于此有改行焉傲者于此有陵分焉虽有天下易治之郡吾见其难也祁君宗规得徽州独曰始吾以进士出知唐山人意吾有愠色吾而不以进士视吾身思吾尝为书生也于是为县甚甘庶几三年无愆尤既而召入为御史人意吾有矜色吾而不以御史视吾身思吾始去县令也于是立台端按广西庶几六年上下无愆尤今吾为守壤地千里而又托于王畿之内无宣使监司之察葢一岁之迎而趋者一二焉其余固吾殚其力而为郡日也向吾不为进士则山隂之书生耳求一命且不可又安有是邪于是其寮皆知君之安其官其去是而为宣使监司必思为守者不责其所难为凡为守者得行其志焉自宣使监司而入为部寺台之长必思为宣使监司不责其所难凡为天下之宣使监司得行其志焉所谓无施而不可其在君乎徽之郡良未足尽君也遂相与交赞游扬以君为可法使予书之为送行序
　　夀中书舍人沈君七十序
　　中书舍人直内阁沈君以能译西蕃书大臣荐之上俾教西蕃舘生于今六年君亦年七十矣舘之生聚而谋曰今兹花晨之明日甲子也又明日乙丑又明日丙寅吾师始生之晨值之孰有豚羜维俎孰有鴈鹜维刲孰有醇酹维酾孰有币维篚盍登吾师之堂展以为夀众皆曰是不可废也如斯而已乎则又谋曰孰知贾其徃贸绡孰了画其徃募工盍图吾之所以为夀意以是日献众又皆曰是不可废也如斯而已乎则又谋曰舘在斯阁在斯台在斯其盍徃丐颂言为吾师夀于是分走丐焉明日骈来则又聚语曰吾师教吾如其子吾无伯鱼之疑其子视吾异姓兄弟也吾今不敢以师视吾师请以父视之必得能言吾欲言者序吾意遂羣然入吾室请予实不能也然重译之书亦尝知之大抵体尚左行如龙文如鸟迹或如蝌蚪或如虫之字于叶蜗之篆于沙世惟不能用之人亦未始之见也见之有不画肚箝口面墙者哉然则猝然囿而舘食之出其文使业焉则必先译其声而后施于防画偏傍之间声既与吾聱牙诘屈是又长年习骑然且先畏之而怠者半矣又安能帖帖然据案以终业也乎加以为之师者自珍其能曰是不可以旦夕至或曰姑徐徐将自化或益迂其途以捍其入则其上焉者恃有他途进而幸以黜其下焉固日茍一日黜不黜其聴之也于凡入馆莫不皆然而西蕃又古释氏之教所从起其华严字母既足以傅中土流百世为切韵祖则其制为文字深秘竒奥独诸蕃比耶其师之珍而矜倍于他师亦无怪其然矣况望能有以教子者教诸其徒如君者乎由诸生言之信有父之道焉子之于父不以尊俎为夀而欲其永长存图固无助也诗传则名附以传其为永长孰与于斯诸生亦善夀其师者哉予为之序
　　送宪副张君之任陜西序
　　地之涯为边衣之齐而绿也亦谓之边凡器物之旁肉通谓之边然则边之云者封疆之尽际外此则为侯甸要荒所不及先王亦不得而兼治之葢越边而求以为衣求以为器物不可也然物之壊也皆自其边始故先王于此尤慎之而重为之防非忧边之民不足以抗之为之忧也忧夫无以使边之民抗之有壊而入内之道焉之为忧也边之民其生而风土之钟长而气习之渐大约与之亦不相逺其山海与之相陟降而浮游也其饮噉骑射渔猎与之相错而便习也父内而子外也子内而父外也或其身之迭为内外也皆不可得而凖也而或者恃吾闗吾堡塞在犹谓吾封域如完衣完器物然其亦不思之甚矣于乎边圉之寄可视以为何如而独付之武人况憸人之与庸人乎正速其壊而已西北之边古已不与东南并而西于今尤为多警洮岷亦西之一面生蕃西羌之所窥觊而比亦伏衅孔深天子以为宜得宪臣之有威望者节制之以销之于未萌于是以监察御史张君为陜西按察副使徃即其任君前奉诏按甘肃边臣诸不职者朝议服以为能葢肃之距甘也五百里是为州之西古玉门闗也而中国之地至是亦尽矣计其道里之虺蟠蚓屈于河山之间腰腹脊脇要皆敌也其穿而入也几隧其入而薄也几城其变也孰激之其来也孰导之败孰为之殿罪孰为之魁君在道时顾瞻踌躇固有定算而后诸嚣嚚者无所动其喙不得尽其辞焉称曰能宜也洮岷尤近于甘羌之强不及于诸畨偏禆将校非大将尊重臣而副使之得久于其任又非御史暂临比也天子之所以用君乌得无情乎或谓君端公之老者也宜在朝廷预政事其出非宜是之谓不知务凡器物于其旁肉之边倍厚之然后可保其恒完而不壊用君于边固以厚边也庸非所以重君乎此非予之言也其寮言之于予者也且使书之为序以为君行赠
　　送大鸿胪丁君之任南京序
　　治甲子秋七月鸿胪寺少卿丁君应韶擢南京大卿仍其寺也于是自戸部主事转而丞兹寺至擢少卿凡十年矣泝而同予登进士于今十有八年其前一年同予举顺天也葢十有九年矣于时应韶年最少广颡而丰颐颀然凝立而孑孑髙望而逺志不见其非予爱也遂属望焉曰是吾人公辅器也然惟识之私心而已矣及入部得剧司人举难之应韶若无营为事至而不知其何以为之也于是有鸿胪之选葢廷选也人又以为夺所宜居而处非其据应韶则优优乎素为之者自以为不如如良御之御车而自中乎疾徐然久之自不能逃冕旒之明而辞两阶之属目矣今日之擢良有由也予昔之望之庶几其有征乎虽然予忍忘应韶哉夫鸿胪之职在北为宣上逹下之要枢在南为优游养髙之地少卿为下大夫之秩大卿则中大夫金紫之尊北则少卿之务偏烦而南则大卿之政益简以尊之位临简之政简与尊相遭刻峭孤厉常必由之而天下之能事去矣守其位终身焉犹惧其蹶也况进而有他觊邪有能反是而乗静焉以观焉遇有得焉而蓄焉蓄既富焉而竢以出焉虽进而大有为焉犹履常途耳况今兹邪以应韶之壮且硕而精慎又若是于予之説必有择也其何觖于予之望也邪予日竢之而已因同年之别之而欲彚于予之一言也予于是言焉
</div>
    <div class="pagination">
<a href="圭峰集.html">上一页</a><a href="圭峰集.html">1</a><span class="current-page">2</span><a href="圭峰集_page3.html">3</a><a href="圭峰集_page4.html">4</a><a href="圭峰集_page5.html">5</a><a href="圭峰集_page6.html">6</a><a href="圭峰集_page7.html">7</a><span>...</span><a href="圭峰集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
