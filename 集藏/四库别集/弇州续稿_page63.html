<!DOCTYPE html>
<html>
<head>
    <meta charset="UTF-8">
    <title>弇州续稿 - 第 63 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 63 页/共 228 页</h1>
    <div class="content">　　
　　白龙洞
　　
　　春雷地底发匹练空中飞毋劳久行雨解旱便应归
　　
　　多景岩
　　
　　千岩荐竒色使我劳清瞬其若老僧何不见亦无尽
　　
　　寳云井
　　
　　片片胜鬘云坠入功德井山僧解夏还和云煑新茗
　　
　　偃盖松
　　
　　青松作偃盖相与谈禅理折取松下枝与师充麈尾
　　
　　鐡塔
　　
　　当时鐡轮王建此七寳树风送黒云归岩栖不知处
　　
　　妙髙峯
　　
　　金山妙髙台飞到峯头住逢师卓锡声不敢复飞去
　　
　　东斋
　　
　　月出东林端不照东斋屋趺坐看西山千岩散金粟
　　
　　西隐
　　
　　一瓢挂一锡毋劳问姓名欲识西来意崖前栢子生
　　
　　书于鳦先扇一以自嘲一以自勉
　　
　　姓字眞如蜡堕君牙吻中从容一咀罢方识慕时空
　　
　　其二
　　
　　积草池头夜珊瑚红欲然只知惊寳色鐡网更何年
　　
　　梁内史奉诏为谭司马治墓便道归省访余弇园得三絶赠之
　　
　　罢辍螭头直行封马鬛阡君看大司马应否象祈连
　　
　　其二
　　
　　白髪闾休倚红颜且下机里中争诧说内史锦衣归
　　
　　其三
　　
　　弇园五载内重见二难过不独金兰合还怜玉树多
　　
　　题尊生斋赠张仲慧
　　
　　古人既已无后人犹未有欲识生者尊古人落吾口
　　
　　其二
　　
　　试问张仲蔚蓬蒿空满园严霜一夜至方悟乔松尊
　　
　　其三
　　
　　羣动各相役而我独无言生当贮万古那得不为尊
　　
　　其四
　　
　　道言有身患佛说无生乐问生何以尊为汝解其缚
　　
　　王汝止先生过访弇园有述
　　
　　麈尾竖新义字字天机流其柰溪边石顽愚不点头
　　
　　其二
　　
　　春至百卉萌日出万象丽不应拈破时别自一天地
　　
　　其三
　　
　　日斜一局罢观者谓机深偶尔见敌手由来无胜心
　　
　　其四
　　
　　呼尊小酌罢坐爱松风吹忽尔农歌发欣然与点时
　　
　　其五
　　
　　藤石从云老苔阶过雨斑游人不解看应道是眞山
　　
　　其六
　　
　　欲求无谶师为我谶绮语三界无处寻久堕泥犂土
　　
　　陈翁六十于鳦先请诗寿之得一絶句
　　
　　宣髪貌如童藏书比素封何须二千石有子是元龙
　　
　　题畵
　　
　　商船一入淮便问淮阴社买酒新城中来醉旧城下
</div>
    <div class="pagination">
<a href="弇州续稿_page62.html">上一页</a><span>...</span><a href="弇州续稿_page58.html">58</a><a href="弇州续稿_page59.html">59</a><a href="弇州续稿_page60.html">60</a><a href="弇州续稿_page61.html">61</a><a href="弇州续稿_page62.html">62</a><span class="current-page">63</span><a href="弇州续稿_page64.html">64</a><a href="弇州续稿_page65.html">65</a><a href="弇州续稿_page66.html">66</a><a href="弇州续稿_page67.html">67</a><a href="弇州续稿_page68.html">68</a><span>...</span><a href="弇州续稿_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
