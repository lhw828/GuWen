<!DOCTYPE html>
<html>
<head>
    <meta charset="UTF-8">
    <title>青谿漫稿 - 第 12 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>青谿漫稿 - 第 12 页/共 18 页</h1>
    <div class="content">　　北极佑圣真君
　　谨按传记北极佑圣真君盖真武神也真武本元武宋真宗尚道教避圣祖讳改为真也武蛇也此本北方武七宿虚危星形似之故因而名后乃以武为真圣而作蛇于下靖康初诏加号助顺曰佑圣助顺真武灵应真君及考图志乃云真武为浄乐王太子也生而神灵长而勇猛志除邪魔遇紫虚君授以道秘东逰遇天神授以寳剑入武当山修炼功成白日飞升奉上帝命徃镇北方被发跣足建皂纛旗统摄武之位此则道家傅会之说殊为诞妄再考国朝御制碑文太祖髙皇帝平定天下兵戈所向神隂祐为多及定鼎金陵乃于鸡鸣山建庙以崇祀事载在祀典太宗文皇帝肃靖内难以神有显相又于京城艮隅幷武当山各重建庙宇而两京嵗时春秋及京师每月朔望各遣官致祭武当山则命内外官员専一在彼提督列圣崇奉之意可谓至矣宪宗纯皇帝在位甞范金为像屡遣内官陈善赍徃武当山安奉盖亦不过承先志以祈神休耳岂期陈善援引左道之人邓常恩等上则荧惑圣聴糜费内帑下则搔扰道路虐害生民且又奏请重修京城庙宇改号灵明显佑宫日居其间引进邪术遂使香火之地几为奸盗之区固非朝廷崇奉之本意使真武有神亦岂其所乐闻哉今议得神既有功于国则累朝崇奉之礼固不可废但本以一神而一嵗之间两京俱有春秋之祭京师复有朔望等祭过于烦渎合照南京洪武年间以来事例以每年三月三日九月初九日各用素羞遣太常寺官致祭其余祭礼并行停止其武当山神像之类频年赍送不无太繁况已有内外官员领勑在彼一应供奉之礼自合责令各官严加整办所有襄阳府县三年一次额办给散道士濶白绵布二千四百疋濶白苎布二千四百疋祀神油蜡香炷三万七千二百八十四斤虽称送用日久皆系正税所出即今民力惫敝亦宜量为裁减合行湖广巡抚巡按官员径自酌量奏请定夺今后差遣内官铸送神像等事并乞一例禁革庶几神祀不替而国用少节矣
　　崇恩真君
　　隆恩真君
　　谨按道家之言有曰崇恩真君姓萨氏讳坚西蜀人在宋徽宗时甞从虚靖天师张继先及王侍宸林灵素传学道法累有灵验而隆恩真君则玉枢火府天将王灵官也又甞从萨真君传授符法国朝永乐中有杭州道士周思得以灵官之法显于京师附体降神祷之有应乃于禁城之西建天将庙及祖师殿宣徳中改庙为大徳观封萨真人为崇恩真君王灵官为隆恩真君又建一殿崇奉二真君左曰崇恩殿右曰隆恩殿成化初年改观曰宫加显灵二字逓年四季更换袍服三年一小焚化十年一大焚化又复易以新制珠玉锦绮所费不赀每嵗万夀圣节正旦冬至及二真君示现之辰皆遣官致祭其崇奉可谓至矣今就其言议之萨真人之法因王灵官而行王灵官之法因周思得而显而其法之所自皆宋徽宗时林灵素辈之所传一时傅会之说浅谬如此本无可信况近年附体降神者乃钦发充军顾玒顾纶之父子其为鄙防尤甚徃徃祷雨祈晴杳无应验则其怪诞可知但经累朝创建一时难便废毁所有前项祭告之礼俱各罢免其四时袍服宜令本宫住持并库役人等于每年应换之日仍会同道録司掌印官照旧依期更换如法收贮不必焚化永为定例仍乞勑内府各该衙门以后袍服等件不必再行制造如此则国用不至于妄费而邪术亦可以少贬矣
　　金阙上帝
　　玉阙上帝
　　谨按大明一统志福建福州府闽县南旧有洪恩灵济宫一所祀二徐真人即今之金阙玉阙二真人也真人五代时徐温子曰知证封江王曰知谔封饶王甞提兵平福州福父老戴之图像以祀宋赐今额又考之御制碑文云太宗文皇帝临御之十有五年适遘疾弗豫百药罔效或有言神灵验者祷之辄应脱然平复于是大新闽地庙宇命有司春秋致祭嵗易时衣给户洒扫又于京师立庙以祀之加封金阙真人玉阙真人十六年又加封金阙真君玉阙真君赐庙额曰洪恩灵济宫正统初年重新宫宇进号金阙崇福真君玉阙隆福真君成化二十二年重加尊号伯曰九天金阙总督魁神洪恩灵济慈恵髙明上帝仲曰九天玉阙总督罡神洪恩灵济仁恵静上帝逓年以来每月朔望并万夀圣节正旦冬至及二真君诞辰俱有祭祀遣官行礼及时食献新至今不缺四时已有皮弁冠大红纱罗纻丝织金云龙朝服近又加以平天冠明黄纱罗纻丝衣服其黄服五年一次更换焚化红服十年一次更换焚化夫神之世系年代可考如此本非有甚异也先年止因有功于闽庙食一方后以保防太宗文皇帝圣躬故京师有别庙之奉但本处既有春秋二祭而京师一年之间复有前项数次祭祀不无烦渎且惟皇上帝主宰于天而兄弟并称上帝其为僣拟可知至于袍服等件在京更换焚化其费已为不赀又每每差遣内官前徃福建赍送道路搔扰虐害人民不可胜言今议得庙之创建既始于闽则神如有灵固当徃来于闽所有福建旧庙祭祀宜仍其旧其京师圣节并朔望等项祭祀及时食献新俱乞罢免若以有庙无祭为嫌则于二真诞辰各遣本宫住持致祭一次仍乞革去帝号照依永乐年间加封事例止称真君冠袍仍用本等服色在京者聴令本宫住持庙户人等于每年应换之日会同道録司掌印官依期更换如法收贮不必焚化直待敝壊之日方许奏请更制将不堪者照旧焚化其在福建者亦同此例但遇有敝壊者聴令布政司督属就彼处置修理以后再不差人前去永为定例所有见在平天冠明黄袍服责付本宫库内收贮仍行内府各该衙门无得再行制造如此既不失报功之典而祀礼亦不至于烦渎矣
　　神父圣帝
　　神母元君
　　金阙元君
　　玉阙元君
　　谨按徐仙真録及国朝御制碑文神父神母者即徐二真之父母金阙玉阙元君者盖其配也宋理宗朝封父齐王为忠武真人母田氏仁夀仙妃配许氏助顺仁恵仙妃陶氏善助慈懿仙妃国朝永乐中加封父翊亮真人母淑善仙妃许氏真应仙妃陶氏恭静仙妃继又进封其父为真君成化二十二年神父加封髙上神主慈悲圣帝神母加封安宁防国恭静元君金阙妃天房卫保节静元君又有妃天房众母显佑元君每嵗万夀圣节正旦冬至俱遣官祭祀而金阙玉阙元君又有诞辰之祭皆因二真君一时祷应之功故推及而崇奉之如此今议得神父徐温乃五代时吴国之臣専权弑主殊无功徳祀以报功岂宜滥及况父母并妃并受隆名称帝称君僭拟益甚所有名号乞照永乐年间初封者为正以后増加及一切祭祀俱各革罢
　　京都城隍之神
　　谨按易坎卦有曰王公设险以守其国盖谓君人者观坎之象知险之不可陵也故设为城郭沟池以守其国而保其民人传记谓其制自黄帝始歴代建国必有髙城深隍上以保障宗社朝廷下以卫捍百官万姓其所系甚重其为功不小故国朝之制天下府州县皆有城隍庙之祭京都城隍庙旧在顺天府西南累朝皆加修葺嵗以五月十一日为神之诞辰及万夀圣节各遣官祭祀夫庙祀城隍之神本非人鬼安得诞辰可谓谬妄况每嵗南郊大祀坛八月山川坛俱有合祭之礼事体已重比与天下府州县城隍之祭不同所据前项祭告烦渎无据俱合罢免
　　前件奏奉圣防是修建斋醮遣官祭告并东岳庙真武庙城隍庙灵济宫祭祀俱照旧二徐真君并其父母妻只仍旧封号新加上帝等号俱革去冠袍等件该衙门换回焚毁今后福建该用冠袍六年差官一换其余都准拟行钦此














　　青谿漫稿巻十一
　　钦定四库全书
　　青谿漫稿巻十二
　　明　倪岳　撰
　　奏议
　　灾异二
　　一为地方灾异事祠祭清吏司案呈奉本部送内府抄出镇守陜西御马监太监欧贤题据临洮府河州申据槐树等里民人杨林等说称地名重台原大苦水山于治三年六月二十四日酉时分风雹大作雷声震地夜至三更山崩声响如雷将民赵周家苗麦地一百余亩壅坠无存山上平原地陷有声少间复作三日方止至二十八日红石崖中涌出大小泉眼难以数计后有知州董循亲诣彼处差人量得裂斜长四百五十步深浅不等大泉三眼俱濶三尺二眼俱濶二尺小泉无数本山相离黄河约十七八里山下石邉旧有苦水泉一眼平日居民汲食今涌泉眼在左源清流浊而味甘与旧苦水泉相对水道冲成大沟自北流入黄河等因备申到臣照得巡按监察御史刘凤翔出巡不在会同巡抚右副都御史萧祯议得前项地方极临邉境番夷在其西达子在其北今天变示警雷震而风雹作地道失宁山崩而水泉涌灾异之见必有所自臣等各加修省外縁系地方灾异事理具题又该巡抚陜西都察院右副都御史萧祯亦题前事俱奉圣防该部知道钦此钦遵通抄送司案查先该镇守四川御马监太监张善题称顺庆府蓬州仪陇县治三年三月十八日申未时分县治东北方有红白火焰长三丈有余流至正东约有六十余里良久方落其响如雷越嶲卫自治元年十二月初四日地震以后或一月内震一二次或间月一震今及一年有余治三年二月十九日戌时忽有声自西北来地势摇震一次至二十日丑时震一次寅时震一次午时大震一次房屋震响嘉定州洪雅县本年三月初七日戌时分地震一次从西至北而去响声如雷及巡抚四川都察院右佥都御史丘鼐巡按四川监察御史俞俊俱题前事及该巡抚顺天等府地方都察院右副都御史徐懐题称直宻云中卫地方治三年六月初九日未时忽见东南西北两处俱起乌云腾空相接当刮猛风随下夹雹大雨将闗西大水洼山上锄地耘草军人周牛子男妇一十一名口俱被围隔在于山坡不能脱走初下雹如鸡子后如盌口及下大氷块将周牛子等打死不及一个时辰山水从半山坡泛涨涌髙一丈雹块积厚三尺有余致将各人身尸冲去无存及将各军余所种田苗尽行打壊连地冲塌及巡按直监察御史邹鲁亦题前事续该直常州府知府华仲贤等奏称武进县地方于本年五月初七日戌时初二刻忽然猛风雷电大作顷刻天降氷雹形如鸡卵大小不等从东南起徃西北方至戌正四刻才止并该镇守陜西御马监太监欧贤题称靖边卫于本年六月初一日未时分从西北方忽起黄风一阵天地昏暗与夜不分时间变作红光似火至酉时分方息又题称岷州卫治三年六月二十七日丑正五刻自东南方起地震连复二次声似雷鸣至西北方止巩昌府宁逺县亦于前项月日地动如雷从西北起摇动房屋徃东南去讫及镇守陜西后军都督府都督佥事周玺巡抚陜西都察院右副都御史萧祯廵按陜西监察御史刘凤翔各题前事续该总镇两广内官监太监韦眷题称广东亷州府治三年六月初三日戌时分本府地方自西北方起震动有声如雷徃东南而去动摇军民房屋城市乡村军民人等大为惊疑及镇守两广总兵官征蛮将军伏羌伯毛锐总督两广军务兼理巡抚都察院右都御史秦纮巡按广东监察御史葛萱各题前事俱奉圣防该部知道钦此钦遵本部为照各官所奏别无施行已将抄词立案外今该前因縁先后各处灾异迭见不止案呈到部看得陜西靖边卫黄风昏暗变作红光四川仪陇县红白火焰声响如雷直宻云中卫及常州府武进县又于盛阳之月一则雹如盌口致伤人命一则雹如鸡卵风雷大作此皆天道之见异也陜西河州地方山崩地裂水泉涌出岷州卫及宁逺县四川越嶲卫及洪雅县并广东亷州府地震有声或间月一震或连日四震此皆地道之失常也考之传记以雹为沴气为隂胁阳以迅雷风妖怪云变气为失政以山崩为隂乘阳以地裂为隂背阳以地震为越隂之职専阳之政古之罹此灾异者或夷背华或小人害君子或民生失常业皆歴歴可考恭惟陛下自即位以来内修徳政外溥仁恩宜乎和气致祥灾异消弭夫何今嵗三月至六月灾异之大叠见层出如此岂非天心仁爱陛下时出灾异以警动之也欤宋臣胡安国有曰克谨天戒则虽有其象而无其应弗克畏天灾咎之来也必矣伏望陛下以天下犹一身视四海为一家不以灾异为在天之数而必反之躬行益修在己之徳益勤万几之政水旱为殃则思赈恤以全民命奢侈糜费则思节俭以省民财服食器用不越乎常土木兴作不萌于念任贤使能聴言纳谏逺宗帝王之道近守祖宗之法以消天变以迓天休以保承平之业以延灵长之祚臣等亦当省躬思咎协力祗承期召至和用回天意况陜西四川广东宻云等处俱临邉境各官奏内虽称痛加修省犹恐徒事虚文合无仍行各该镇守巡抚巡按并都布按三司及府州县卫所等官务要竭力修政凡事有便于军民者即为举行有害于军民者即为改革葺理城垣操练军马整饬邉备以防不虞如或视为泛常因循怠忽致生邉患责有所归縁系地方灾异及奉钦依该部知道事理未敢擅便谨题请防治三年闰九月初五日具题本月初七日奉圣防是钦此
　　灾异
　　一为灾异陈言事查得治六年正月起月日不等辽东定辽等六卫地方陜西甘肃山东兖州府峄县陜西渭源县宁夏辽东盖州卫山西文水县陜西秦州礼县直大名府元城县河南开封府山东兖州东昌二府济宁濮州东平郓城曲阜平隂东阿钜野等州县宣府懐来隆庆二卫陜西行都司四川茂州卫广东海阳县山东郯城县直滁州各处地震或有声如雷如鼓或摇动房屋树鸟多至四五次其余如广西梧州府岑溪县三月初九日忽闻震雷卒然大风一至暴雨随来下雹如椀大或如鵞鸭鸡卵或圆或三角下地堆积山东莒州沂水县四月二十一日西北雷电风起后降氷雹大如碗口小似鵞卵平地积有四五余寸将马泉等一十六社大小麦黍谷苗茎打折枯乱辽东五月二十四日戌时分见天上一星红光照亮从西南徃东北去有声如鼔鸣响蓟州闰五月十四日忽被风雨暴作雷声大震震死人马牛只抜去栁树房屋田苗等项山西太原府石州六月初五日天气晴明忽闻空中天响二次有声如雷福建地方自四五月间福泉漳汀四府被雨水漂荡民居渰没田禾七月初三日福兴泉三府狂风暴雨走石飞沙致将城楼及大小衙门损壊次日溪水泛涨推倒桥路渰荡民居死伤人畜不可胜计陜西宁逺县七月二十四日东南天鼓鸣响一声如雷山西潞州长子县八月初七日西北起雷云气黒随降骤雨风雹河南南阳府桐栢县九月初九日空中有声如雷响湖广行都司郧阳卫十一月十五日降雪起至十二月初二三日两夜俱至三更时分雷震有声电光闪耀至本月初七日才方雪止平地约有三尺余深军民头畜冻死者不知其数直九江卫自十一月中旬以来逐日风雪猛作十二月初一日夜三更时分雷震电掣至初十日风雪方止河南汝宁府十二月初一日丑时初二日戌时初四日子时雷电交作隠隠之声若在西南百里之外且大雪连旬积地三尺有余直真定府阜平县十二月二十日忽从西北起地动有声如雷随即天鼓鸣直安庆府懐宁县十一月初旬霪雨大雪连月倾降氷雪堆积树木多被倒折头疋牲口冻死迄今治七年正月初间大雪尚未息止江西九江南昌等府自六月以后隂雨连绵洪水泛涨将军民田地房屋多被渰没至十一月以后风雨大作江水不退十二月初一夜雷电异常连下大雪氷雹将城市山林树木枝稍一槩凝结氷淩尽行压折头畜倒死房屋压壊道路阻塞百物腾贵南昌抚州等卫所雨雪连绵寒风凛烈城垣门楼等项冻结氷淩破碎倒塌湖广武昌黄州岳州等府并所属兴国等州江夏等县自夏至秋水旱相继至冬十一月中旬以来天色隂晦雨雪连绵至十二月初一日并初四日夜雷声大震电光闪烁兼且狂风宻雪昼夜不止草木摧折河道冻结舟楫不通百物腾贵军民冻馁甚不聊生牛畜倒死不计其数及大冶县民患疾疫者尤多巴陵县猛虎入市惊人害物及汉阳等府安陆等州荆州等卫所亦于前项月日雷电雨雪平地雪深三尺低洼去处堆积陆七尺人畜冻死未可数计直和州十月终旬以后雨雪连绵至十二月初二日夜四更雷鸣有声风雨大作至初四日方止圩陂河塘俱被渰漫直凤阳府十一月二十一日以后连日隂雾四塞雪霰交集不止至十二月初四日子时电掣有光雷鸣有声各该镇巡等官题各奉圣防该部知道钦此臣等窃惟灾异之来自古以为天心仁爱人君故出灾异以警告之人君仰承天意恐惧修省则天意可回灾异自弭诗曰敬天之怒无敢戯豫敬天之渝无敢驰驱又曰我其夙夜畏天之威于时保之盖人君一心上与天通一念转移之间则天心眷答捷于影响不可诬也今天灾不时地道靡宁民力日困意外非常之变所不可测况广西广东贵州各处苗贼作乱迤西土鲁畨黠酋猖獗迤北达子不时窃入劫杀人畜报无虚月而郧阳一带山中流移所聚贻害尤深以至山东河南北直地方连年饥荒民不聊生京城之内强盗屡发此臣等夙夜警惕忧虑而靡宁者也仰惟皇上绍祖宗之统膺天人之托临御八年肃恭一徳顷因水旱为虐斋心露祷降诏求言遇灾知惧转异为祥虽商髙宗周宣王不是过矣但常年灾异或日或月一见者有矣未闻有动经旬月之久或郡或邑一见者有矣未闻有连亘三四布政司之广是则即今灾异之来叠见而骈臻岂非上天仁爱之心谆切而恳至若复视为泛常诚恐重贻忧患伏望皇上竭畏天之诚尽弭灾之道念慎修思永之谟体刚徤不息之徳勿谓天灾由于有数而遂忘警戒于无虞勿谓人情乐于宴安而不防祸乱于无迹于焉厉视政之勤溥恤民之恵察众论交陈之事而从所当从究一人私献之谋而拒所必拒贤者可用即用而不为间沮不肖可退即退而不事姑息每遇灾异之奏反覆警省于中不使行事之或渝务俾人心之允惬如此则天心昭格而沴气可消天眷永隆而祥应毕至矣再念臣等本以疎庸叨承任使虽各勉驰乎驽钝无以仰裨于圣明顾此灾异之相仍实皆臣等不职之所致伏罢黜以示戒惩顷者伏闻皇上积诚祭告益厪宵旰之忧虚心聴纳遂有条陈之命幸此求言之日敢忘献替之忠谨防萃一得之愚别条为十有六事上尘睿览少効微诚倘防天地之徳曲赐于优容即臣等犬马之私图报之万一也干冒天威不胜战栗縁系灾异陈言事理开坐谨题请防
　　灾异八
　　一为严修省以回天意事祠祭清吏司案呈照得治六年八月初九日申时分忽见西北方黄云涌起雷电交作须臾雨雹骤至大者如弹丸小者如栗枣平地壅积久而方止人民莫不惊骇田禾所伤必多似此灾异诚为罕见案呈到部臣等谨按春秋书大雨雹传曰圣人在上无雹虽有不为灾书大言为灾也凡隂阳之气和而散则为霜雪雨露不和而散则为戾气曀霾雹者戾气也刘向以为隂胁阳之象凡雹皆冬之愆阳夏之伏隂也及思今年自冬及夏亢旱为灾由夏及秋蝗虫大作即今河南山东并直大名等府地方俱各淫雨过时河流溃溢田禾尽皆渰没人民不免流移兹者雨雹之作不于他所而于京畿之内不于他时而于秋成之时稽之徃牒尤非小异仰惟皇上缵承大统宏恢治道近因天时亢旱积诚露祷降诏求言励精图治罔有不至天下仰戴圣徳盖虽尧舜之敬天勤民不是过也所宜天意昭格和气致祥夫何秋成之初复有雨雹之异此实臣等不能仰宣圣化俯恤民隠玩愒废事因循不职所致夙夜惊惶无所逃罪然窃伏思念上天仁爱之心所以儆告于皇上者亦未必无深意焉伏望皇上仰答天心益加寅畏深求致灾之由以尽弭灾之道如恤民矣而或征求之未息寛刑矣而或枉抑之未伸节财矣而或侈费之未除任贤矣而或幸门之未杜圣学勤矣而或未免作辍之时言路辟矣而或未尽聴纳之实或谗邪之肆行或隂小之冗进凡此有违乎天意无一不可以致灾必兢业以图回庶于事而有济仍乞勑两京文武群臣协力祗承痛加修省益竭忠荩之诚用佐圣明之治务臻实效毋事虚文庶天意聿回和气协应矣縁系严修省以回天意事理未敢擅便治六年八月十一日本部尚书倪等于奉天门题奏本月十三日奉圣防是弭灾之道朕当自行文武群臣各宜痛加修省勉尽职务用回天意毋得视常怠慢钦此
　　灾异
　　一为灾异事祠祭清吏司案呈奉本部送内府抄出南京守备司礼监太监陈祖生等题据太庙神宫监孝陵神宫监南京太常寺守卫皇城各门并里城正阳等十三门各该内外官员呈报治七年七月初三日风雨骤急吹落殿宇廊庑厨库明楼碑亭城楼等处琉璃吻兽垂带飞仙勾头筒瓦及里城上塌铺座等项并吹倒各处椿栗松栢冬青等树各呈到职臣等会同南京守备太子太傅成国公等官朱仪等亲诣所呈去处相看是实除里城铺座等项先行南京工部等衙门相计修理外其太庙社稷坛吹倒栗栢梧桐等树六十三株孝陵殿前外面并金门外碑亭两邉及外墙地方吹倒枯朽椿栗并松栢冬青等树六十株天地坛吹倒枯朽松栢等树二十三株山川坛吹倒枯朽松榆等树四株并各该殿宇等处吹落琉璃吻兽垂带等件俱合择日祭告起除修理等因具题又该南京守备太子太傅成国公朱仪等亦题前事俱奉圣防该衙门知道钦此钦遵通抄送司已经案呈移咨工部径自具奏修理起除及本部又经具奏遣官祭告外查得治七年自三月以来月日不等甘肃辽东宣府并山东福建云南四川等处地震或有声如雷或震倒城墙房屋压死人口辽东大风吹倒城垣房屋天色黒暗吹落黒殻虫满地大如苍蝇自正月至五月无雨以后霪雨连绵渰没禾稼山西天鸣有声白日有星如盂散为五块又有火星一块如斗坠落化为白气河南白日有星如斗零散而陨有声如雷又有星大如辘轴赤光随之宣府白日有星如斗落地有声化为白气四川瘟疫盛行长宁等县病死男妇三千余名口南直苏松等府县狂风大作骤雨倾注平地水涌丈余坍塌官民房屋二万二千八百九十余间城垣铺舎五十余处渰死人口二百八十三名口海潮逆涌江水泛溢要行祭告江海之神等因节该各处镇守巡抚等官太监傅徳等都御史冯续等各具题俱奉圣防该部知道钦此钦遵类奏间又查得镇守浙江等处太监张庆等及巡抚两广等处都御史闵珪等各奏报浙江湖州等府县天雨连绵昼夜不息大湖泛溢田圩尽被渰没江西南昌等府县霪雨连绵江湖泛涨低处水深丈余髙处亦深五六尺居民房屋桥梁圩岸俱被浸壊城垣公廨亦多倾倒湖广武昌等府州县天雨大降昼夜不止洪水泛涨四望无涯军民房屋俱被渰没城垣公廨等项俱被崩塌通衢撑驾小船老幼搬移山林广东肇庆府洪水入城渰没城垣官民公廨仓厫房屋等项广西栁州等府县江水泛涨低者一二丈髙者丈余崩坍城垣衙门公廨漂流军民房屋等因前来今又该前因案呈到部臣等谨按传记有曰狂恒雨若防恒风若又曰大星陨下阳失其位灾害之萌也又曰流星昼见民灾兵动又曰阳伏而不能出隂迫而不能升于是有地震又曰百姓愁怨隂气盛则为大水窃照南京祖宗根本重地甘肃宣府辽东云南皆邉方重地其河南山东山西浙江江西湖广福建广东广西南直皆藩屏要地也然不过六七月而各官所奏灾异如是之多而又逺近相同彼此互见揆之徃牒亦所罕闻且春秋之时何时也歴二百四十二年之间所书灾异一百二十二事惟日食者三十六螽灾十大水九不雨七地震五其他如星陨大雨雹霜杀菽大旱之类不过一再见而已是则灾异之来层见叠出所害者大所及者逺诚未有若今日之甚者也伏惟皇上缵承大统励精图治端拱清穆圣徳日隆所宜天意昭格和气致祥而灾异之多如此实臣等瘝旷废弛不副委任所致但窃念灾异之频繁足见天心之谆切若不痛加修省犹如泛常诚恐变生不虞猝难救药伏望皇上惕然致警于中赫然修正厥事不以道已至而少止不以政已修而或怠益勤圣学以体天之刚徤益广言路以宪天之聪明崇俭约节赏赉以裕财戒姑息严刑罚以惩恶信贤斥佞以正朝廷选将饬兵以牡邉圉罢非额之征科以恤民穷停不急之工作以苏民力杜塞幸门捐除冗费凡此修为于人事庶几仰答于天心臣等两京文武羣臣亦须各竭乃心各恭乃职振废弛而革因循厉亷勤而黜私慝务俾百度之惟贞不使一事之或舛期交尽乎修弭之实用少裨于宵旰之忧本部仍行各该镇巡等官通行所属痛加修省勉立事功体有备无患之言谨防微杜渐之戒于凡除贪去暴缉盗诘奸招徕流移赈赡贫困必协上下而举行务底逺迩之安妥若复视常怠忽罔知警省脱致疎虞责有所归縁系灾异及节奉钦依该衙门知道事理未敢擅便谨题请防治七年九月初十日具题次日奉圣防是钦此
　　灾异
　　一为邉方灾异事祠祭清吏司案呈奉本部送内府抄出钦差镇守宁夏地方内官监太监张僴题据隂阳总甲徐寄中呈据隂阳人沈渊等呈报治八年三月十六日卯正三刻地动无声从西北方起至东南方止本日酉初一刻地震无声从西南方起至东北方止又据本役呈据隂阳人顾得报称本月十九日早子正三刻地动无声从西北方起至东南方止又准分守西路左防将都指挥同知韩玉手本开据宁夏中卫申据隂阳总甲李景荣呈据隂阳生仲通报治八年三月十六日卯时五刻本城地震有声从西北方起徃东去讫又报本日申时六刻地震有声亦从西起徃东去讫又据石空寺堡管屯镇抚杨浩呈本日辰时分地震声响如雷将本堡大城楼摇损并楼下劵洞外门劵洞摇倒及将瓮城大城角楼子城腰墙震倒数多军余房屋亦倒五十余间压伤男妇王贵等七名口又据提调墩台镇抚李昻呈本日申时分地震摇倒永丰墩并分水岭墩将卑职并墩军王荣孙等打伤又据镇边营哨备千户万立呈据定西墩爪空夜不收柴马儿报本日申时分地震将本墩东空邉墙摇倒三十余丈又据柔逺堡管屯百户蒋泰亦呈本日申时分地震摇倒大城并腰墙数十余丈又据提调墩台千户李昊呈本日辰时分地震将大寺墩石空寺墩平烟墩双峯儿墩瞭望髙楼腰墙空洞俱各摇倒黄沙外口墩震倒天棚打伤夜不收墩军李伏住等四名各墩空内摇倒闗墙一百余丈又据协同分守西路广武营署都指挥佥事孙鉴呈据大佛寺南墩夜不收张七报治八年三月十六日辰时分地震有声将本墩北邉空墙朶头摇倒一处约长二丈本营亦于本日辰时并申时分地震二次本夜一更时分又震一次四更时分连震二次十八日申时分又震一次本夜三更时分又震一次四更时分又震一次十九日寅时分又震一次俱各有声等因各开报前来随据宁夏中卫亦申相同得此臣会同巡抚右副都御史孙仁总兵官都督同知李俊副总兵都督佥事卢钦议得阳主动隂主静地道属隂本宜静也今宁夏城连日震动三次中卫并广武营地方连日震动数次声响如雷摇倒城楼劵门墩台邉墙压伤军余人口则是隂与阳亢乖异之象况宁夏地方孤悬河外宻迩邉境或为夷狄侵犯之兆是皆臣等不职所致除各痛加修省及行所属修省整兵秣马加谨隄备外縁系地震事理等因具题又该镇守宁夏总兵官前军都督府都督同知李俊巡抚宁夏地方都察院右副都御史孙仁及巡按陜西监察御史李瀚等亦题前事俱奉圣防该部知道钦此钦遵又于内府抄出钦差镇守辽东御马监太监韦朗题据辽东都司呈准提调长营等堡都指挥同知郑雄咨据镇东堡守堡指挥回鹏呈治八年三月初五日午时分偶作狂风掲起各军房上草苫遮天黄黒对面不聴人声忽见东南火星一块大如小斗飞入堡内在军人李安房上引起火烟正烧忽被火星突至管队千户李端房又跳在百户洪杰房并跳东官防及正防预备仓烧毁粮石盔甲等件又飞入本职房内烧出徃北而去风火相交四散齐烧满天通红官军不能救防等因又据马根单堡指挥刘本呈该本堡巡风委官千户康能禀报本年三月初五日午时分被军人刘撒只妻康氏在家煑饭走失火烧本家草房陡起狂风旋刮斗大火块飞落官军草房焚烧火势猛勇不能救防将仓厫一连焚烧上盖米豆一层及查起火縁由委系军人刘撒只妻康氏煑饭失火是的又据守长胜堡指挥康泰呈本年三月初五日备管队千户刘清等队了火军人姜牛儿等报称本日未时分忽见堡南外有火一块如斗大相似落入城内狂风猛作随即满堡烧起不能救防致将公馆仓厫官军营房人马烧毁死伤等因备呈又据委官广宁左卫指挥罗绶呈蒙广宁备御都指挥白钦差本职亲诣广宁右卫地方白土厰大台审据通巡千户杜宣呈称本年三月初八日夜被守了本台坐更军人于留儿报称本夜轮该留儿直三更见得本台旗竿二根顶上火起髙至五寸至半更时分方灭旗竿不曽烧毁等因备呈到来臣会同镇守辽东总兵官都督佥事李杲巡抚辽东赞理军务都察院右副都御史张岫议得前项各堡同日一时被火烧毁公馆仓厫米豆官防并官库军营房死伤人马军器等件及广宁右卫白土厰地方墩台旗竿二根一时火起揆此灾异实由臣等滥膺重寄不能抚安地方修举邉务以致示戒不胜战栗除痛加修省勉尽职业并行属一体修省严饬兵备及差官踏勘至日另行外縁系火灾事理等因具题又该镇守辽东总兵官右军都督府都督佥事李杲巡抚辽东赞理军务都察院右副都御史张岫亦题前事俱奉圣防该部知道钦此钦遵及巡按山东监察御史张天衢亦题事奉圣防该衙门知道钦此钦遵抄出通送到司查得治八年自正月以来山西陜西并浙江等处月日不等该镇巡等官俱各奏报灾异或地震雷鸣或狂风暴雨等因具题俱奉圣防该部知道钦此钦遵今又该前因案呈到部除各处奏报灾异另行外照得宁夏辽东乃邉方重地宻迩敌境而防御之防不可不严渐逺王畿而藩屏之责不可不尽今宁夏各处连日地震辽东各堡同日火起有骇旧闻诚为异事考之传记有曰地隂也法当安静隂盛而反常则震又曰火隂之变也夫华夏为阳夷狄为隂君子为阳小人为隂比来各邉奏报声息月无虚日其言捉去墩军杀伤邉军无处无之然则天降灾异如此得非夷狄或有侵犯而变将生于不虞将领未尽得人而兵难保于无失究言其故闗系非轻若非人事之聿修焉致天心之昭格各官奏内虽称修省恐是虚文伏望皇上体上天仁爱之深念各邉地坊之重乞勑兵部备行宁夏辽东及各邉镇巡官员通行所属务要痛加修省勉立事功思有备无患之言谨防微杜渐之戒除贪去暴缉盗诘奸革背公徇私之心除因循怠惰之习髙垒深沟养威蓄锐以示我之有备搜练军徒精利器械以示我之可用务俾氛祲潜消疆圉宁谧其间如有贪残害众之人怯懦悮事之辈亦宜指实奏闻罢黜一二他凡可为之事悉宜协力以行若复视常怠忽防知警惧脱致疎虞责有所归如此庶邉防必致于完固而灾异可冀其消弭矣縁系邉方灾异及节该奉钦依该部该衙门知道事理未敢擅便谨题请防治八年五月初七日具题次日奉圣防是钦此
　　灾异十二
　　一为修省事先该礼部题该巡抚湖广兼赞理军务都察院右副都御史徐恪并巡按湖广监察御史郑惟桓等各题称长沙善化二县备开地方草木之妖本部查得治八年自正月以来月日不等各处奏报灾异除宁夏辽东地方奏称各处连日地震各堡同日火起有骇旧闻诚为异事已于本年五月内题准行移兵部备行各邉镇巡官员通行所属痛加修省外其居庸闗宣府山西山东四川陜西浙江江西湖广福建等处并直凤阳常州太平淮安安庆池州等府所报地震等项灾异本部议得各处灾异之多且地震至于有声雨雹至于杀人四月严霜又至于杀谷而湖广长沙草木之妖菜发异花树生异实此皆世所不常见之灾恐致人所不能测之变伏望皇上惕然致警于中赫然以正厥事广求致灾之由以尽弭灾之实臣等两京文武群臣亦须各竭乃心各殚乃力勤臣职以奉朝章修人事以回天意期交尽乎修弭之道用少裨于宵旰之忧凡事闗乎治理聴条奏以举行本部仍行各该镇巡等官通行所属痛加修省勉立事功务俾地方之敉宁无致人民之失所若复视常而玩愒所在或至于疎虞国典具存罪亦难逭等因具题奉圣防是弭灾之道在修人事事闗朕身的当自举行尔两京文武群臣并各处镇巡三司等官尤当痛加修省勉尽职务共回天意无事虚文钦此钦遵臣等本以菲才叨居重任致灾召沴受谴实宜仰荷圣慈俯垂寛贷伏闻修省之命益増悚惧之忧窃惟天道之有乖违必因人事之有缺失或政令之施行无叙或生民之困苦无伸由是灾异荐臻实为邦本所系是故穷民不可不恤则轻徭薄敛所当先疵政不可不除则布徳施仁所当急尤必法不泥于贵近事无忽于细微崇俭以裕财必须止无益之费弛征以节力必须罢不急之工庶民生之少安斯天心之可格臣等各因职任所及有于治理相闗少陈一得之愚上渎九重之聴伏惟皇上遇灾知惧宵旰忧勤察蝼蚁之微诚乞留神而采纳俾涓埃之小补得毕力以秪承但致一事之修必有一分之益生民幸甚天下幸甚谨以条奏事宜三十二件画一以闻臣等无任陨越俟命之至开坐谨题请防












　　青谿漫稿巻十二
　　钦定四库全书
　　青谿漫稿巻十三
　　明　倪岳　撰
　　奏议
　　朝觐三
　　一为传奉事治八年七月二十日该司礼监太监邓敏传奉圣防圣祖母圣慈仁夀太皇太后年髙念叔崇王欲得一见便写勑差官取来该衙门知道钦此钦遵外中外臣民伏闻诏防皆有以知太皇太后慈爱之至情皇帝陛下顺承之大孝虽大舜文王无以加矣但一时人心窃以朝廷举事必须上揆天心下察人事务出万全庶几可动臣等节于治二等年月不等会同中军都督府等衙门掌府事太傅兼太子太师英国公张懋等太子太保吏部尚书王恕等累经会议崇王来朝揆之天时人事俱有未便縁由奏蒙圣恩俯垂俞允俱免王来然以今日论之事有未便者三焉又非前议之所及者盖近来传闻黄河泛涨水髙于岸平日波流湍急舟行已难加以泛涨其为汹涌必异常时王欲来朝乃舟楫必经之地则夫震惊之患所不能无保防之责谁敢当之此其未便者一也兼闻河南彰徳卫辉二府自春徂夏一雨不霑寸草不生赤地千里人民流动殆三之二其为艰窘不言可知王欲来朝乃车马必经之地不独供亿之费无所仰给万一贼盗乘时窃发则夫震惊之患所不能无保防之责谁敢当之此其未便者二也况二年之间三王之国近自京师之军民逺而所过之郡县百倍供需十分骚扰官无所措手民不能聊生言之可为寒心见者欲为流涕今若加以崇王来朝先声所及人必惊疑送徃迎来劳费増倍疮残之民何以当此此其未便者三也此皆切于今日之急务于理不可不豫为之虑者伏惟皇上欲以仰承圣祖母慈爱之情尤必先念祖宗社稷生灵之重委曲奏请暂免来朝此则天下之公义而非可以一时母子之常情论也且亲王来朝固有旧制然自洪熈宣徳年间已鲜举行英庙辟之初一诏襄王来朝固以笃亲亲之谊实以慰嫌疑之心由今而言己非常例况今天下奏报灾异惊骇见闻祸变之生诚未可测正宜上下交相修省用回天意亲王与国同休尤当慎守封疆以固藩屏岂可轻动重贻忧虞伏惟皇上至孝通天诚敬笃至是以圣慈仁夀太皇太后享天下之养万夀无极崇王亲爱所托恩礼隆重亦无以加今累奉命来朝虽少遂一时欲见之心然欲别则难免眷恋不舍之情既去必倍増忧思不忘之念他日上厪圣虑所未敢言虽欲悔之殆无及矣所有崇王来朝事体重大闗系非轻臣等茍有所见不敢缄黙伏望皇上追寝成命请命太皇太后暂免来朝别遣亲信内臣厚赍赏赉徃视以慰其心庶于公义私恩可以两尽臣等冒渎天威不胜悚惧俟命之至未敢擅便谨题请防治八年七月二十二日具题本日奉圣防卿等说的是但朕承顺圣祖母之意已有防取王来了罢钦此后复奉防免王来
　　止夷贡一
　　一为走报海洋船只事主客清吏司案呈奉本部送内府并礼科抄出钦差镇守巡抚两广等处太监等官韦眷等题称赛玛尔堪地面阿哈玛特王差使臣罕扎呼逊等赍送狮子等件从海道满剌加国前来进贡除将狮子鹦鹉行属支给官钱买办喂养及差委的当官员同来番使人等管送赴京外具本先差舎人干铎亲赍题知该本部官于奉天门钦奉圣防该部知道钦此钦遵抄出到部送司查得成化二十年本地面差人从陜西赴京进贡狮子驼马本部查照旧例议拟题准特赐番王阿哈玛特并伊妻男各色纻丝纱罗绢布一百九十余疋赐狮子驼马价彩段共六十八表里给赐加赐使臣帕尔满玛哈穆特等彩段七十三表里银一百七十五两衣服绢疋数又不赀似此从厚赏赉各夷犹且心无厌足节次奏扰不已又蒙钦赐路费银两后各夷领赏事完要从海道回还防宪宗皇帝特防准从海道回去今该前因案呈到部看得赛玛尔堪所进狮子乃夷狄之野兽非中国之所宜蓄留之于内既非殿庭之美观置之于外亦非军伍之可用日逐喂饲之费及所赐前项银币等件俱系府帑之财帛百姓之供亿兼且狮子真伪皆未可辨借使是真不免以彼无用之物易此有用之财倘或非真岂不受逺人之欺贻天下之笑且以启夷人窥伺之心以为中国好尚之所在殆非所以发扬圣徳之光辉补益治平之实效也臣等窃为朝廷惜之盖因各夷先次得利而去以此今次继踵复米今若不为处置则今次既去后次复来一处既然各处仿效以朝廷柔懐之仁固不计此小费其如夷丑奸黠贪得无厌何哉臣等甞闻圣帝明王不寳逺物故周武王时西旅贡獒召公致戒汉文帝时有献千里马者下诏却之载之经史传美万世而我宪宗皇帝成化初年亦甞降勑谕止朝鲜白鹊海青之献皇上践祚之初首颁明诏禁止各处镇守等官进贡骚扰之既而放禽鸟纵鹰犬旬日之间屏逐无遗治元年四月内因迤西夷人进贡玉石等物却令带回本年七月内又因云南镇守太监王举欲进寳石等物严申禁絶善政善教逺近称颂以为圣徳恭俭盖与成汤之不殖货利同符而一致由是而终始惟一虽尧舜之圣何以过此今未及三年而广东镇巡官员义将赛玛尔堪所进狮子要行起送赴京臣等仰窥圣心必不纳此无益之物以为圣徳之累但恐有以先年事例为言容其到京则经过道途骚扰必多赏赐犒劳须从旧例况本处进贡使臣例该于陜西甘肃验放起送即今见一起哈玛尔丹等一十八名到京为因后起使臣未到未及题赏其经从海道虽有先朝特防止是准令回还不曽许从入贡今若聴从海道前来则后次倘有附近本地浮海商夷诡称本处差来入贡则既无勘合又无印信何由知其真伪就使的系本处差来使臣则既从陜西又从海道滥冒差人糜费财币终无穷已且又令其习知海道启意外之虞即今各处地方水旱相仍人民穷困却乃疲中国以供逺夷费有用而易无用臣等愚见深为未便伏望皇上念生民财力之艰难察夷人诡冒之奸计断自宸衷阻其使臣尽却所贡仍差的当行人一员驰驿前去沿途跟访随其所在会同巡抚或巡按及合干司府官就于所在官司支给官钱量为宴劳仍依例给与廪给脚力送回广东量与赏赐嘉答其意将原来船只官为修理着令撑驾回还仍请勑一道晓谕阿哈玛特王谓尔忠敬之心朝廷具知但差人进贡只宜照依常例量备驼马从陜西陆路赴京为当其狮子鹦鹉不系常有之物不必逺涉海道来进如此则逺方夷丑知明天子之所为有非彼之所能测然后益崇俊良益修政治使家给人足礼乐兴行邉域无警万邦賔服如此则虽四灵毕至未足以増光盛治矧一狰狞夷兽亦何足以为明时之轻重哉再照镇巡等官太监韦眷都御史秦綋安逺侯栁景俱系内外重臣均受朝廷重寄明知海南诸番国惟占城真腊暹罗满剌加国哇等处入贡有勘合者例该于广东布政司比对起送赴京其余不许起送系是定例今赛玛尔堪差来进贡既该委官千户孙祥等呈报各官自合遣人谕以朝廷事例并诏防事理阻回为当如果夷性执抝不肯依从亦合以理阻留在彼差人星驰具奏请明命以为进止可也却乃即便差人起送似此故违亦合防究伏乞圣裁縁系遵奉诏防阻却贡献及防究镇巡官员并奉钦依礼部知道事理未敢擅便治二年十一月十一日题次日奉圣防是珍禽竒兽朕不受献况番使奸诈又不由正路来便差官阻回去广东镇巡官违例起送本当治罪且都饶他这遭还行文与他每知道钦此
　　止番僧一
　　一为传奉事治六年九月初八日该司礼监太监韦泰传奉圣防四川光相寺国师琳沁珠克取来大慈恩寺住坐礼部知道钦此传奉到部送司除钦遵补本覆奏送科备照外查得成化二十三年九月内该礼科掌科事给事中韩重等及广西等道监察御史陈毂等俱题为纠劾事内开法王琳沁珠克等俱以西番化外之徒汚我中华礼义之教锦衣玉食糜费钱粮前拥后诃擅作威福献顶骨数珠进骷髅法碗以秽汚之物冒陞赏之荣名曰祝延实为妄诞罪恶深重法所难容伏望皇上独断干刚大彰天讨将法王琳沁珠克等拏送法司明正典刑等因本部议拟覆奏节该奉圣防是这番僧及汉人习番教的冒滥陞赏蠧耗钱粮年久数多本当究治但遇革饶他都依拟降革职事追夺累次诰勑印信仪仗并该还官物件便发遣去钦此钦遵续据大慈恩等寺住坐番僧琳沁班珠尔等各告系四川陜西等处光相等寺管事番僧有本寺国师琳沁珠克等先年进贡来京在大慈恩寺住坐今奉例发遣回还縁琳沁珠克等先年来京俱有马疋船只廪给脚力等项乞为转行应付等因本部已经题准行移兵部将琳沁珠克等量与应付船只廪给送还原土本寺住坐外及查得近该礼科左给事中夏昂题为应制陈言修省事内一件遵制命内开教坊司额外乐官并番僧及汉人习番教的俱已奉防降革近日辄有奏讨复职者不畏国法故违制命如此伏愿皇上独断干刚急颁涣号通行各该衙门今后如有希求请托故违制命者务要严加惩治以杜将来等因具题该本部议拟覆奏节该奉圣防是钦此又经通行钦遵去后今该前因看得国师琳沁珠克先因进贡来京钦留大慈恩寺住坐累陞至法王名号滥叨恩赏实为第一伏遇皇上御极之初因其罪恶深重节该科道官纠劾本部议拟覆奏已经奉有钦依悉宥其罪从轻降革职事发遣原寺住坐中外臣民莫不称快今欲行取来京本部查无行取番僧国师事例必须创始而行事未有便且四川布政司离京窎逺动经万里之程使其陆路而来则经由陜西河南等布政司及北直顺徳等府若从水路而来则经由湖广江西山东等布政司及南直地方所至之处转相传报必曰钦取国师赴京惊骇耳目骚扰驿逓势所必至况当时大慈恩等寺奉防并陆续奏留国师番僧人等不下百十余人未必目今遽乏琳沁珠克一人之用而同时遣回四川陜西等处国师番僧人等多至二百余人倘或夤縁效尤乘机干进幸门复开殆难杜塞则于皇上初政之清明制命之严正不无少损诚非细故伏望皇上俯察愚诚暂寝新命将琳沁珠克免令行取庶可絶小人觊觎之心示天下趋向之正实为便益臣等本以庸愚叨承任使偶有所见不敢缄黙縁系传奉事理未敢擅便谨题请防
　　止给度一
　　一题为照例查处给度事祠祭清吏司案呈巻查治元年闰正月内该都察院左都御史马文升题为振肃风纪禆益治道事奉圣防这本所言多切时弊该衙门便看了来说钦此钦遵内一件清僧道以杜逰食切惟我朝定制每府僧道各不过四十名每州各不过三十名每县各不过二十名今天下一百四十七府二百七十七州一千一百四十五县共该额设三万七千九十名成化十二年度僧一十万成化二十二年度僧二十余万以前各年所度僧道不下二十万共该五十余万以一僧一道一年食米六石论之共该米三百六十余万可勾京师一年嵗用之数况有不耕而食不蚕而衣且又不当本等差役可谓食之众而为之不舒矣其军民壮丁私自披剃而隠于寺观者不知其几何民食不足府藏之空职此之由若不通查僧道之数以示再度之禁则逰食之徒何有纪极如蒙乞勑礼部通查天下并在京寺观共若干处僧道共若干名除额度之数外多若干名如果数多既已闗有度牒难以追夺明白具奏不许额外再度僧道直至额数不足之时方许各该有司具结照数起送闗给度牒敢有无故再言度僧者许六科十三道官纠劾拏问等因前件本部查得永乐十六年十一月二十七日节该钦奉太宗皇帝圣防今后为僧道的府不过四十名州不过三十名县不过二十名额外不许滥收钦此钦遵续于天顺二年五月十五日节该钦奉英宗皇帝圣防今后有愿为僧者务从有司取勘户内三丁以上年十五以下方许出家如额外有缺许照正统十四年榜例保送赴部考通经典然后给与度牒仍定与则例每十年一次开度许照缺依期来闗敢有故违悉发邉卫充军钦此钦遵又查得成化二年给度过僧道一十三万二千二百余名成化十二年十万三千三百余名成化二十二年二十二万四千五百余名为因十年一度兼且各处纳银赈济等项多有不查额数不由有司保送一槩请给以此额外増添数将十倍是以军民之籍日削异端之徒日盛侵夺民食耗费民财其为治道之蠧莫此为甚诚有如都御史马文升所言者合无准其所奏行移两京僧道録司并各布政司直府州县各邉卫有寺观去处通查给度过僧道共若干备造文册送部存照以后各年有为事病故等项追缴度牒者照名开除仍将十年一度之例待乞停止待后各处额数不足之日方许所在官司照依额内名缺起送赴部考中给与度牒再不许内外衙门指以救荒纳粟为由奏请给度庶得不致亏损国体僧道官亦不敢贪图侥幸敢有故违许科道官纠劾拏问等因具题节该奉圣防准议钦此已经钦遵通行去后到今数年之间各处文册少见缴到诚恐无知小人止以十年一度为期不知己有前项禁例以致各处僧道行童互相扇诱辄便预先来京潜住各寺宫观投礼僧道官住持以图至期可以夤縁请给一时不免蚕食京师将来米价日渐涌贵未必不由于此查得成化十二年节有奏准预期出榜禁约僧道不许来京搔扰事例理合早为照例查处案呈到部看得天下各处地方灾伤数多民不聊生盗贼窃发劫财杀人在在有之中间获到贼徒多有僧人在内皆因先年给度泛滥所致及查先该锦衣卫指挥朱骥等奏称奉勑巡捕盗贼今为盗之人多系各处无借僧徒昼则沿街乞食夜则相聚劫掠得赃即分各行逺遁虽有巡捕人员无从追捕等因奏行都察院出榜禁约此为明验况天下僧道额数不过三万有余而成化年间所度已该三十五万有余此非天地别生一种之人不过出于军民匠籍之家即今天下军卫有司工役衙门军多缺伍匠多缺役里甲籍册日见凋耗皆由此等之徒躱重投轻舍此入彼若不早为限量将恐天下之人皆流而为僧道之归其为贻患不可胜言合无本部查照先次奏准事理及累朝奉有钦依事例通行天下司府州县掌印官督属查勘原先给度过僧道数目见在若干事故等项若干比与钦定额数有无多少务照先次奏准事理造册缴报除额数尚多去处外果有额数不足去处许待丰年有收之日径自具奏本部查照成化十二年奏准给度事例另行奏请定夺施行仍要通行禁约各处寺观僧道行童不许指以请给为由预先来京搅扰各该闗津把截去处严加盘诘阻当仍行锦衣卫五城巡视监察御史严督各兵马司僧道録司逐一挨查各处寺观不许容留在外僧道行童在内潜住取具住持人员不致扶同容隠结状缴报违者坐赃问罪无度牒之人发回原籍当差京城内外官员军民之家亦不许容留僧俗混杂有壊风俗事发一体究治其有内外衙门及僧道人员或假救荒等项为由妄行奏扰者仍聴科道官指实防劾问罪縁系照例查处给度事理未敢擅便治七年六月初二日题次日奉圣防是钦此
　　科举一
　　一为科举事仪制清吏司案呈照得治八年八月又该天下开科乡试已经具题通行照例举行外及治九年例该本部会试查得上年入塲举人将及四千比之徃年渐有加増及近因试巻数多添请同考官员所据事体日増而供给之费如旧不免靠损顺天府大兴宛平二县人民案呈到部今将酌量一应应该増添事宜逐一预为议拟縁系科举事理未敢擅便开坐谨题请防本月十九日具题次日奉圣防是都准行钦此
　　计开
　　一照得顺天府乡试所用供给钱粮等项米麦户部放支牲口等件直各府定数供办本府止供纸劄及一应买办等项遇有不敷亦从借办应用尚且逐年负累小民窘迫不堪縁乡试系顺天府合直各府生员人等考试不过二千余人如此供给于理为宜礼部会试乃合应天顺天二府并浙江等十三布政司举人考试将及四千视前几倍而所用供给亦止赖于顺天并直各府其间人数多寡夐不相同而预备供给与之无异及用度不足却又一切取给于在京两县之民百方驱迫干办不前盖供给既已因人而日増则钱粮亦合随时而异处若不量为加添铺行愈累贫乏深为不便即今各处开科乡试合无本部行移浙江江西福建湖广四川河南山东陜西山西九布政司并应天府于本处供给科举余剰钱粮内各扣除银浙江江西湖广福建四川各一百两山东山西陜西河南应天府各八十两俱责付本处司府朝觐官吏于治八年十二月内赍送到部转发顺天府收贮除米粮柴炭刋字人匠照旧支办猪羊量减派纳若有不足并其余一应纸劄果品酒醋油面等项应用物件临期本府选委公正堂上官审取殷实铺户照依年例量为増添支价两平买办如此则众轻易举京民不至于靠损钱粮稍裕供给亦不至于窘迫矣
　　一照得试院自天顺八年重修以来累经建议盖造板舎以防风火之虞实为永便今板舎四千间已完但有一二处未曽添盖房屋临期仍用芦蓆撘蓬昼夜加意防守尚为未便如塲内望髙楼三座俱用芦蓆撘盖埋脚不坚有风之日军士不敢在上兼每楼合用军士二三十人亦要供给有费无益合无行移工部照依应天府并各布政司试院于中止盖楼房一间四角望髙楼俱不必用临时止用军士二三十人四面观看最为省便及至公堂前原盖小卷蓬一间因其窄小不堪摆列席面及容供事人役在内临时却于两傍搭盖大蓆蓬二间并誊録所原盖房屋数少亦于天井内搭盖大蓆蓬一座并弥封对读受巻三所内亦有蓆搭蓬屋縁此等处所昼夜常有人在内誊録及各供所事俱用灯烛倘遇风起之时人心惊惶十分不便兼且嵗用撘蓬工料钱粮不为不费合将至公堂前旧盖小卷蓬一间拆去另盖大卷蓬三间誊録所天井内周围照依地方四面盖造通连小房向明开牕以便誊録及各所量盖小房数间如此则虽小费而有大益暂劳而有永宁矣
　　一试院内原设受巻弥封誊録对读四所合用执事官员查得正统年间入塲举人不过千名尚用京官一十五员景泰年间入塲举人不及三千名亦用吏部聴选府州县官一十七员近年入塲举人増多将及四千乃止用官一十三员分管不敷难免差误深为不便合无查照前例量为斟酌于弥封誊録对读三所各添官一员待至会试之期行移吏部照例拣选官一十六员分管前事如此庶得繁简制事之中可免差错误人之矣
　　一誊録等项合用生员常例除顺天府学不用外将本府所属各州县学不分廪増生员尽数起送赴部通不过五百余名转发试院内分拨誊録受巻弥封对读四所供事但近年入塲举人日渐加増试巻日多前项生员分理不敷至于誊録一所用人尤多每年借用各处送到嵗贡生员近年又复奏准借用国子监生二百名縁此等生员俱系出学日久年纪渐大之人又见不系本等应办事务徃徃不肯用心故意错乱誊写深为悮事况要朝入暮出誊写不多不惟难于闗防抑且反致躭阁尤为不便合无行移北直提调学校监察御史预期于直府州县有隣近顺天府地方者就各学内再行拣选已冠能书生员二百名通前共七百名起送赴部分拨誊録等项应用如此则事得早完既可省供给之费人非借用亦可免出入之防矣
　　辞职疏一
　　治六年六月二十九日该吏部等衙门尚书等官耿裕等题节该奉圣防倪岳陞礼部尚书钦此臣闻命战惕揣分惊惭窃念臣本以凡庸叨承任使侍经讲幄佐政礼曹糜禄有年茫无寸补忽复蒙恩于九重遽尔厠班于八座宠荣荐及蹇劣奚堪况久防礼乐之司亦素忝寅清之训方切满盈之惧益増鳏旷之忧冒昧控辞无所逃罪仰惟圣明临御贤俊满朝如臣之愚诚未足数伏望皇上俯顺愚忱亟寝成命容臣照旧供职以图补报别选其人以任斯职实为幸甚干冒天威不胜陨越之至
　　辞职疏二
　　一为乞恩辞免重任事臣由进士累蒙圣恩改南京兵部尚书防赞守备机务至治十三年七月初六日准吏部咨节该本部等衙门题奉圣防倪岳改吏部尚书太子少保仍旧钦此钦遵备咨到臣除已离任前来于八月二十六日到京朝见随将原奉勑书亲赍进缴讫窃念吏部首六曹实为崇髙之任尚书聨八座岂容叨冒而居况夫倡率士风必须秉法之正加以甄叙流品尤资知人之明茍徒与世浮沈宁不为时鄙薄一贻物议永玷朝行是以仰承召命之下颁俯觉隠忧之中切縁臣学惟守已才非济时长三部而幸逾七年领庶政而茫无寸补允宜罢斥得荷保全敢望涣恩逺垂宠録岂独满盈之可惧实为负粟之是慙谨摅激切之情用申控避之请伏望圣明收回成命改任贞贤俾退服于旧班庶少慰于舆望臣干冒天威无任悚惧俟命之至
　　论西北备邉事宜状一
　　臣惟论天下之事当审乎理之所必然与势之所必至当择乎古人之所已效与今日之所可行固不必肆夸大之言以流于欺诞亦不必矜一已之识而耻于雷同斯事有可成而非徒空言之为贵也徃嵗酋长玛拉噶猖獗犯顺窃入河套窥伺延绥时被寇钞既而阿勒楚尔博勒呼竒木嘉色棱之众踵奸效尤蟠结据伏数年之间大为邉患盖縁河套之中水草甘肥易于驻劄而腹里之地道路旷逺难于守御是以辖于榆林者若孤山宁塞安邉定邉诸路辖于宁夏者若花马池兴武髙桥萌城诸路皆其入寇之所迤东则延安绥徳鄜州诸路迤西则环庆平凉固原诸路皆其骚略之处拥众皷行长驱深入逺者逾千里近者不下数十百里男妇悉被其虏畜蓄为之一空村邑荒凉疆埸扰动然而沿邉诸将贤否不齐或婴城以自守或拥兵以自卫轻佻者以无谋而挫衂怯懦者以无勇而退避既不能折其前锋又不能邀其归路所以任其源源而来恣其洋洋而去遂使之进获重利退无后忧取于我者得衣食之原屡起盗心处于彼者得窟穴之固遂无去志而彼势之不辑者日甚一日邉患之不宁者嵗复一嵗于今矣乃者上厪九重之忧特施九伐之讨既简精兵以出复命大将以行宜其大肆勦除庶乎少酬委托也奈何四年三举一无寸功或髙卧而归或安行以返乃析圭担爵以优防于朝行辇帛舆金以充牣于私室且其军旅一动辄报捷音赐予滥施官爵轻授然究其实则杀伤我之士卒悉泯而弗闻掇拾彼之器械则虚以呈数甚至滥杀被掠之平民妄称酋长之首级未甞致其败北辄以奔窜而遁为言未甞有所斩获辄以钩搭而去为解及夫功籍所载赏格所加者非私家之子弟即权门之厮养而骨委战尘血膏野草者非什伍之卒即征行之民谁复知之良可悼也此大失乎人心后焉致其死力哉况夫京营之兵素为冗怯平居不习夫被坚执锐之劳有事安取其斩馘执俘之用临阵退缩反隳邉兵之功望敌奔溃久为北人所侮此宜留镇京师以杜根本顾乃轻于出御以渎天威所谓千钧之努不以鼷防发机者是固不可轻发而亦焉保其必中哉盖此意也且延绥邉也而去京师逺宣府大同亦邉也而去京师近于彼既有门庭之喻则此当为陛楯之严矣顷以兵部建议遂于宣府出兵五千大同出兵一万并力以援延绥而不计其相去既逺徃返不时人心厌于转移马力罢于奔轶况声东击西敌人之常批亢捣虚兵家之算精锐既尽而西老弱乃留于北万一此或有警彼未可离首尾受敌逺近俱患亦岂计之得乎臣又闻之石城十仞汤池百步带甲百万而无粟弗能守也故军旅之用粮食为先今延绥之地兵马屯聚刍粟之费日赖资给乃以山西河南之民任飞刍挽粟之役仰闗而饷徒步千里夫运而妻供父挽而子荷道路愁怨井落空虚幸而至也束刍百钱斗米倍直不幸遇贼身已虏矣他尚何计然输将之不足则有轻赍轻赍之不足则有预徴呜呼水旱不可先知丰歉未能逆卜而预徴也者岂宜然哉乃至立权宜之法则令民输刍粟以补官然媚权贵私亲故者或出空牒而授之而仓庾无升合之入立开中之法则令民输刍粟而给盐然恃豪右専请托者率占虚名而鬻之而商贾费倍蓰之利故官级日滥盐法日阻而邉储所由以不充也又朝廷出帑藏以给邉者嵗为银数十万山西河南之民输轻赍于邉者嵗亦不下数十万银日积而多则银益贱粟日散而少则粟益贵矣而不知者遂于养兵之中寓其养狙之智或以茶盐或以银布名为准折粮价实侵尅军储故朝廷有糜廪之虞士卒无饱食之日至于兵马所经例须应付平居之时一日之数人米一升马草一束此其常也追逐所过一日之间或一二堡或三四城岂能俱给哉而典守者隂懐窃取之计巧为影射之谋凡其经歴之方悉开支给之数背公以营私罔上而病下莫此为甚者也由是观之贼势张而无弥之之道兵力敝而无养之之实徒委西顾之忧于陛下谁果为之尽心者乎及乎采之建白者之防察之论议者之言则又徃徃不同纷纷不一故夫据指掌之图肆胸臆之见者率谓复受降之故险守东胜之旧城则东西之声援可通彼此之犄角易制是非不善也第二城之废弃既久地形之险易不知况欲复地于河北以为之守必须称兵于塞外以为之助然以孤逺之军涉于荒漠之地辎重为累馈饷为艰彼或佯为遁逃潜肆邀伏或抄掠于前蹑袭于后旷日持久露行野宿人心惊骇军食乏絶进不可得而城退不可得而归万无所成一败涂地必矣其有懐敌忾之心驰伊吾之志者率谓统十万之众裹半月之粮奋杨威武扫荡烽烟使河套为之一空邉陲为之永靖是非不善也然帝王之兵以全取胜孙吴之法以逸待劳今欲鼓勇前行穷搜逺击乘危而履险徼幸于万一运粮逺随则重不及事提兵深入则孤不可援况其间地方千里绵亘无际既无城郭之居亦无委积之守彼或徃来迁徙以罢我于驰驱或掩袭冲以挠我之困惫酋长安望于成擒中国复至于大创失坐胜之机蹈覆没之辙必矣至有欲图大举以建竒功者谓必东剪建州之众北除朶顔之徒乘胜而西遂平河套夫祖宗之于建州朶顔诸卫不过羁縻之以固吾圉耳今若是将使戎狄竞至生心藩篱为之顿壊遗孽既不可尽邉衅于是益多是果何知诚为无防甚者至谓昔以东胜不可守既已弃东胜今之延绥不易守不若弃延绥则兵民可以息肩闗陜得以安枕夫一民尺土皆受之于天于祖宗不可忽也今若是将向之失东胜故今日之害萃于延绥而闗陜为之骚动今而弃延绥则他日之害钟于闗陜而京师为之震惊贼逾近而莫支祸愈大而难救此实寡谋故尔大谬也呜呼此倡彼和牢不可移甲是乙非卒莫能合成功既鲜髙谈奚取焉臣所尤不满者徒以白面之书生谬司兵戎之大计以瓮中之小见骋笔下之浮辞谓询谋为无益则弃人言而不顾谓専断为无伤则执己意而不回处置乖方指挥失义若向之图复西戎既为茍且之举以损威而失信近之议制南夷复倡隄备之说以启衅而示怯既违居中制外之权且昧以大字小之体推是以徃其他可知徒使下以弛于兵机上以隳于国纪又皆此辈侮文之过重贻后时噬脐之悔者也故以臣论之不若即古人已用而有成及今日可行而未尽者举而措之其为力也少比而论之其致功也多曰重将权以一统制而责成功曰増城堡广斥堠以保众而疑贼曰募民壮去客兵以弥患而省费曰明赏罚严间牒以立兵纪而觇贼情曰实屯田复漕运以足兵食而纾民力凡是数者聴其言若迂疎而不切求其效或万全而可冀惟在行之以诚要之以久何患酋长之不逺遁邉境之不又安也臣叨居侍从不胜区区犬马之诚昧死百拜具以备邉事宜条列上闻伏惟陛下留神裁择焉天下幸甚
　　其一所谓重将权以一统制而责成功者盖以兵势患在不合将臣患在无权昔郭子仪溃于相州虽以九节度之师无所为力曹武穆下江南副将以下皆能制其死命成败之迹盖可监矣今总兵之官防戎之将自闗以西不下数十职位相等委任略同动有相抗之心举无相下之意一遇警急有所调发或妄报烽燧于境内以规免或遥申文移于军前以逗留欲望此可以召彼彼可以援此岂不难哉又况制于监临之人寖成掣肘之患头目既多号令不一或战守之异谋或前却之异向将既不能専制下亦何所据依哉而举动辄禀于庙算徃返不免于依违是以勇者未至于致身以効力知者未至于竭忠以效谋此皆任将鲜専一之权戡乱乏责成之实故也臣愚以为榆林之地当河套之冲东去山西白沟营九百九十余里西去宁夏花马池营五百九十余里而花马池兴武髙桥三路通不过三四百里东西所止道路适均今榆林虽已贮兵而宁夏尚非所统犹不兔于偏滞不举之是以榆林之守近称得人敌避而西遂寇宁夏为今之计宜于榆林建置总府延绥宁夏皆得节制则臂指相属而得以施运动之力犬牙相错而得以立阖辟之势盖东扼延绥之喉衿西拊宁夏之肩项而守之得其地矣于是遴选知勇兼资威望夙着仁义自守诚慎不欺者悬以大将之印授之总制之权阃外之事悉以付之而不为之中制监督之任悉为罢之而不使之牵制盖有如汉用韩信足以耸三军之视聴而非时之谄谀幸进之徒也如宋用王徳用足以褫四夷之魂魄而非时之猾诈避事之徒也而任之得其人矣尤必要之久而缓其近功求其大而略其小过推赤心以委托使无前顾却虑之疑则其奋厉以建功敢不至乎秉乾纲以驾御使无飞扬跋扈之患则其忠顺以报国敢不尽乎由是号令久而益章威望久而益震上下相谙心力不二故蓄锐以伺隙则战胜而守固矣西北之邉隠然倚为长城而敌之进退吾皆得以制之彼亦岂敢无故侵侮以自取剪灭之祸也哉其二所谓増城堡广斥堠以保众而疑贼者盖以实效所以济务虚声所以慑敌昔虞诩之在武都日増兵灶示之以强卒破羌众李牧之在鴈门不事捕虏惟谨烽堠示之以怯亦无亡失兵家之算各有攸宜今延绥之地东起府谷孤山西抵鴈门保安不过二十五六寨而止宁夏宁塞抵于灵州千户所不过四五营而止逺者百有余里近者亦不下六七十里城郭窎逺居民星散屯兵虽有其地保众则非所赖又况二邉墩台相离三二十里加之道路迂曲传报不捷若今花马池烽火必歴兴武髙桥转徃迤南萌城不下七八百里比及火至贼已出境是以当夫人民在田畜牧徧野敌骑至一空无遗徃徃皆然可为太息臣愚以为当于闲暇之时相度民居之便或百十余家则筑一大城或五六十家则筑一小堡城堡之中民自为守少于此者徙以附焉更于空隙之地择其险阻之宜或可如辽东立栅筑墙以为屏翰或可如宣府大同斩崖掘堑以为陷穽至于墩台亦宜増广或取直使近或添置令宻冦兵将至即相传报人畜之类辄入收保坚壁清野使无所得且使敌心惊疑进退皇惑但见城堡聨络讵能窥我实虚人畜入保既不得剽掠之利城堡掎角又恐有邀截之虞如是而敌敢于深入以为邉患者未之有也
　　其三所谓募民壮去客兵以弥患而省费者盖以兵屯聚则有仰给之费兵迁徙则有供亿之劳故三代汉唐以来皆籍民为兵番上逓休其数虽多赡养亦薄所以维持万防而威服四夷者用此道也近代籍天下之民以为长征之兵遂至困天下之力以事养兵之役若今延绥之兵二万二千而骑兵精勇者仅七千人宁夏之兵至二万三千而骑兵精勇者仅六千人则坐食冗费者不啻倍之矣农夫之力安得不竭餽运之卒安得不疲乎徃者因其战守不足复调甘州之兵一万六千兰县之兵五千六百以戍延绥复调庄浪之兵三千凉州之兵三千以戍宁夏而游击之兵一万六千则又徃来乎其间夫客兵所在来则纷纷归则累累日供刍粮嵗费赏犒烽烟未睹于一清军廪每至于告乏职此故也臣愚以为城堡之中兵固有常守矣平居之民则家使出一兵焉然必三十乃用五十则休侵渔有禁使无所苦更番有期使无所惮仍稍加之廪饩必大得其驩心于是及其强锐则教习而杂于行伍之正卒或有疾疠则罢遣而复于畎亩之闲民是其物力资产既切于已父母妻子复系其心用以御戎必自致力然今山西陜西非无民壮但勾补或破其家役使致妨其业编之尺籍遂同世军今复佥防恐成咨怨盍若于已役者劳而罢之未役者赏以来之明之以大信示之以大仁守御止在于本境征调不至于逺行民知効劳之日有限归闲之日无穷则亦何所畏而不从乎且闗陜之民勇悍纯实出于天性稍加简练悉为精兵况其生长村疃熟于采捕劲弩药矢尤其所长守御之具此不可缺臣又闻比嵗用兵荐罹饥馑延绥之民逃窜终南或开私矿以采银或贩私茶以贾利杀人劫财肆无忌惮此实内患岂独外防亟宜简命信实之臣厚立赏募之格赦其既徃之失开其自新之途应命而至辄加优恤沿邉城堡分以居房屋器用官为周给量拨闲田使自耕食凡百科敛悉与蠲除诱之以利结之以恩但令训习使充守御既祛腹心之虞且足邉鄙之用二法既行数十万之兵可指日而集矣夫民兵既集客兵可罢兴师不妄扰乎老弱之民粮餽不滥及于无用之卒内焉而仰给无所费外焉而供亿无所劳其为利便益可知矣其四所谓明赏罚严间牒以立兵纪而觇贼情者盖以人君以恩威驭将帅于内将帅以赏罚驭士卒于外故军政行而大功集也我祖宗之时名帅大将不为少矣其间累树勲业者或仅加其勲号或止増其食禄赏虽薄而人心知感者命皆出于朝廷而非希冀之可致也及乎少误军机者或削夺之必加或诛戮之不赦罚虽重而人心不怨者命皆断于朝廷而非谮毁之可移也若昔宋艺祖之于曹武穆一剑之付肃然秋霜于王全斌一裘之赐熈然春阳是以江南不足平西蜀不足定岂偶然者近者毁誉不出于至公命讨或由于人力冒功希进者累叨世及之爵丧师偾事者不蒙失机之诛是以由近及逺上行下效三军之中数万之众权要亲昵者功未成而先赏罪虽着而不罚孤寒寡援者功髙而后録罪薄而先诛以恩则无可懐以威则无可畏兵纪于是不立邉功何由可成乎又况守邉之要觇逻为先茍得其术敌情靡遁故曰明君贤将动而胜人成功出于众者先知也先知者不可取于鬼神不可象于事不可验于度必取于人知敌情者也徃嵗沿邉所用觇逻之人以夜为日视险如夷或逺探贼营或深入贼垒遗灰行迹无所不推神出鬼殁迥莫能测是以敌人畏之而不敢近牧邉人恃之而得以先知当时奨擢有加酬赏亦厚诚有以也近之所用徒有虚名敌将至而不知敌已出而方觉甚者或妄言以希功或防行而被虏既不知敌人情实则缓急何以枝梧也哉臣愚以为凡今邉将之功过宜秉赏罚之大权左右皆曰有功弗聴而赏必采乎群言左右皆曰有罪弗聴而罚必稽乎舆论使人徼幸者不得以妄求败律者不至于茍免于是申饬沿邉之将一体赏罚之公书上有功必以其实孥戮有罪勿徇乎情使人人喜于建功而重于犯法则奸宄无所容绩绪有所稽矣尤必遴选知勇之人以司间谍之事申明酬赏之令以待觇逻之功礼劳既殊于众探伺必异于今敌之动静既可以先知我之战守亦可以预计或刦营于彼以劳其佚或坚壁于此以避其强则御敌得坐制之防先人有夺人之功矣故曰令之以文齐之以武是谓必取明赏罚之谓也又曰知彼知己胜乃不殆严间谍之谓也
　　其五所谓实屯田复漕运以足兵食而纾民力者盖以有百顷之闲田则足以牧马千驷而不知费聚千驷之马而输百顷之刍则其费百倍此理易晓也今天下军卫虽有屯田率事虚文无补于用闗陜一道漕河久废刍粟之费陆运尤艰故民力虽已大竭而邉储卒以弗丰有由然也臣甞考之宋臣欧阳修之言曰前世用兵者未甞不先营田赵充国攻西羌议者争欲出击而充国思全胜之防能忍以待其至追诏罢兵而治屯田田于极邉以游兵而防寇钞曹操屯兵许下时强敌四面以今视之疑其旦夕战争不暇然用枣祗韩浩之计数置田官募民而田近许之地嵗得数百万石其势艰而难田莫如充国迫急而不暇田莫如曹操然皆勉焉不以迂缓而不田者知地利之博而可纾民劳也又曰今为西计者皆患漕河之不通但未求之耳秦汉隋唐其都在雍则天下之物皆可至西也山川地形非有变易于古其路皆在昔人可行今日胡为而不行汉初嵗漕山东粟数十万石是时运路未修其后武帝益修渭河至漕百万余石隋文帝时沿水为仓转相运致闗东汾晋之粟皆至渭南唐裴耀卿又寻隋迹于三门东西置仓开山十八里为陆运以避其险卒泝河入渭当时嵗运不减二三百万石其后刘晏遵耀卿之路悉漕江淮之米以实闗西后世言能经财利而善漕运者耀卿与晏为首焉臣愚以为闗西之地广衍饶沃第因人罹兵防而流移地多废弃而荒秽饷兵之民苦于重役坐食之卒耻于为农故人力不勤地力不尽惟此时为然也今宜变而通之使皆自食其力尽驱在邉之兵民耕于沿邉之空地牛具粟种官为贷之嵗田之入什一取之则游手之人无所容久废之地无不垦矣尤必推任习田之吏彷佛劝农之官优其课最诱之作劳则人之力田者众而吏之効职者多田利数倍嵗谷不可胜用也茍以外寇侵轶为虞则当如李牧之谨烽火以料敌赵充国之用游兵以防敌则耕获自如而敌不能为吾患矣至于漕运尤若易行今闗陜所需皆山西河南所给而三方之地俱近黄河其间虽有三门析津龙门之险然皆汉唐粮饷由此而通即今盐船木筏徃来无滞且以今户部所计山西米豆必令运贮榆林及保徳州县诸仓河南米豆必令运贮潼闗卫及陜州诸仓其诸州卫地皆濒河可通舟楫踵徃古故迹而行免当今陆运之害公私之利奚啻万万也况今河道当潼闗之北数十里接连渭河可通陜西及凤翔巩昌渭河西流数十里接连洛河可通延安及北上源可通邉堡渭河西流三百余里接连泾河可通庆阳又龙门之上旧有小河径通延绥倘加修濬必可行舟此宜简命水部之臣示以必行之意相度地形按求古迹某处无险可以水运某处避险可以陆运某处可以立仓以备倒运某处可以造船以备装运淤塞悉加导涤漕河务在疏通毋惮一时之劳而失永久之利如是则不但三方之困有可纾虽四方之物无不可致者矣夫屯田既覈其实漕运亦复于古土无旷民国有余财陛下欲有所为随所意指惟转移而用之耳岂遽至区区一方之警而上下狼顾失措以深忧财用之不足如今日者乎












</div>
    <div class="pagination">
<a href="青谿漫稿_page11.html">上一页</a><span>...</span><a href="青谿漫稿_page7.html">7</a><a href="青谿漫稿_page8.html">8</a><a href="青谿漫稿_page9.html">9</a><a href="青谿漫稿_page10.html">10</a><a href="青谿漫稿_page11.html">11</a><span class="current-page">12</span><a href="青谿漫稿_page13.html">13</a><a href="青谿漫稿_page14.html">14</a><a href="青谿漫稿_page15.html">15</a><a href="青谿漫稿_page16.html">16</a><a href="青谿漫稿_page17.html">17</a><span>...</span><a href="青谿漫稿_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
