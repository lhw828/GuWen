<!DOCTYPE html>
<html>
<head>
    <meta charset="UTF-8">
    <title>海忠介公全集 - 第 11 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>海忠介公全集 - 第 11 页/共 20 页</h1>
    <div class="content">
　　○借山亭记

　　才满天下事不立于天下天下之所少者非才也气也何谓气曰是不可名苏子称卒然遇之王公失其贵晋楚失其富贲育失其勇苏秦张仪失其辩气之谓也行有不慊于心则馁矣始资学力扩充之功终在长育涵泳之力秀水继山沈先生其主事刑部一日出有庙廊之言不死远戍鸣阳蔡二守就阳江邑中之隙捐俸构亭为讲习所扁之曰借山借之为言天地万物本同一体之义也一旦　上心有悟山亭或非久居継山之所継山先尹番禺継属西部日可见之行未大也鸣阳何取于継山而期之若是曰期之以气琼楼盛子必余记之夫气充体无可见而君子必此观人气在我则我大也我大天下之物为小欧阳修以谏官事宋仁宗牵复札子言今言事之臣规切人主则易継山时处其难浩然天地之间継山之谓矣夫俗说亦有一端之执养气而助之长者非善飬气者也请与継山别白言之孔子称管仲于今受赐之功孟子非之孔孟有异道哉孔子取一时之急盖医家治标之论孟子言王道之全也嘉隆之中正湖广中庸之会岳老目击其后而一扫新　祖法如见其短其非自在也此则短中特见之长时指之刑名目之操切如雷发声物同应之夫操切言把持人刀强斩齐而人不便也大学絜矩天下言顺天下之情不言徇一人之便孟子七篇王道天下可运之掌齐国天下莫富强焉不足置意中也王伯之害孟子自不得为管仲让今日纷纷之言邈乎未有轲氏意也操切之言言出何据瑕掩人瑜我又何别可以服之天下之人未能别白我心求信天下之心天下无有天下有望治之人心不见有行治之官吏民之疾苦尚先日也格心正本今勿论而论及其勿论道有急于此乎操夫人必痛之而后畏之情可收一切之效不能清贿赂之原本不能峻追赃之警后犹幸兴事考成窃窃然扶衰有助也求之言者之言或并大小而无有矣相公以一人身应天下国家莫大无穷之变僯人之追羊不获者曰岐路之中又有岐焉或过不及相公不可护谓无有天下事有义理义理之中又有权要不思之天下势而已矣之中不求之一二日万几之隐恍惚怨言隔靴搔痒朱子指熙宁元豊之争其说多出安石规模之下余子今亦云以此而气是曰助长之气无已则王乎孟子不操切人也五亩百亩之规为庠序孝弟之中谨交僯有道一怒以安天下之民挞秦楚之甲兵平廛市之征布时食礼用鸡犬墙桑未尝一事弛废结缨孔悝之难孔子曰若由也不得其死然请以是记相公身任天下之重恨不见此短□□闻瑞请更一一明之纷纷今日之言或不足为相公服也陆子静谓上不足以取信于裕陵下不足以觧公之蔽反以固其意与今大抵相似末用子路死卫辄之事应前一死远戍死字附记

　　○乐耕亭记

　　始予未接西埜先生意一豢养之人云尔获交数岁见其诵砥行廉隅之士欣欣然羡焉若有企望弗及之意呜呼休哉兹世禄之难也交益久见其闻仁笃检约之行欣欣然羡焉行且钦崇勑厥躬诗礼训厥子败度维欲败礼维纵将深愧弗为焉呜呼休哉兹世禄之尤难也嘉靖甲辰之岁于瞻玉堂遗址之西墨客村构乐耕亭于上将以统率仆佃之耕非徒取名于此也一旦以其事为予诵予讶且喜曰贤哉先生乐耕之意乎而尤之者则曰不此之葺而顾彼营焉裕祖之蛊非孝也予意不然贾子称一夫不耕或受之饥一女不织或受之寒今之为民者五曰士农工啇军士以明道军以卫国农以生九谷工以利器用啇贾通焉而资于天下身不居一于此谓之游惰之民游惰之民君子之所不齿也世咸以异端游手目之而不知儒生贵族特甚先生以文庄嫡裔居宝丞之荣俾自弃于游惰之域以逞无疆之欲则凡可侈可滛之物罔一不备其为园夫红女之蠹可胜痛哉视异端游手之害十百矣纳亭有作为耕也且以乐名推此意木必不忍腴若饮食为谷粟之靡必不忍晥若衣服为布帛之蠹又必不忍厚若声色之娱妄若货贿之聚为厥生伤年弥邵德弥崇举凡滛侈小物为世禄子所有者咸芟荑蕴崇之澌尽矣呜呼不贤而能之乎仁笃俭约亲覩之行义节之羡行且于反官之日可期矣亭扁乐耕岂曰小补哉若夫流连光景假此亭为聚游之地瞻王堂有述亦殃也乌乎孝始而士今而农不为五民之蠹诗曰孝子不匮永锡尔类其先生之谓乎呜呼贤矣哉先生曰兹吾志也敬持以为记

　　◆杂说◆

　　严师教戒 
　　客位告辞 
　　训诸子说 
　　黄恭人林氏墓志铭 
　　龙南令鴈峯吴公墓志铭 
　　祭黄墩江文 
　　祭吴南瀛先生文 
　　劝农文 

　　○严师教戒

　　夫人外无师友之益而欲所行之恊于道亦难矣瑞为此惧一旦召神立腔子下诲之曰瑞女知女之得生于天地之间者乎有此生必求无忝此生而后可无忝者圣人我师一一放而行之非今所竞跻巍科陟膴仕之谓也女今亦小寓于其间矣入府县而得钱易易焉宫室妻妾无宁一动其心于此乎昔有所操今或为恼恼者一易之乎财帛世界无能■〈立乞〉中流之砥乎将言者而不能行抑行则愧影寝则愧衾徒对人口语以自雄乎质冕裳而有媚心焉无能以义自亢乎参之衣狐貉而有耻心焉忘我之为重乎或疚中而气馁焉不能长江大河浩浩然而莫御矣乎小有得则矜能在人而忌前有利达不能无竞心乎讳巳之疾凡百所事不免于私巳乎穷天地亘古今而不顾者终亦不然乎夫人非无贿之患而无令德之难于此有一焉下亏尔形上辱尔先矣天以完节付女而女不能以全体将之亦奚颜以立于天地间耶俯首索气人其一举而终已于卿相之列天下为之奔趋焉无足齿也呜呼瑞有一于此不如速死三复斯言凛若严师丁宁夏楚之督尔上纷如直友箴规啐詈之诤尔旁

　　○客位告辞

　　君子之不能绝人迯世情也然文侯子羙扫径拥篲以迎孔北海亦有座客常满之幸若不可一日无焉者情云乎哉瑞自幼少能知识意窃有执焉纷纷世态其不当予心有日矣近有一二执此行者私自谓虽圣人复起不可易也其纤节所系尚无能特然拔鄙俗以超入于贤圣之域清夜揣较犹天地间不才子也而人或以固疾之夫瑞之所守岂偶然哉其不能以恟恟而易决矣然人非圣人几微之不能自省一时之昏以怠者有之正须诸贤者提掇之力也顾无能以正道旁格方举世俗之说居不疑而进焉嘻熏莸水炭之不相能固矣陈登无客主意小人欲卧百尺楼上卧君于地瑞非敢以此介怀念也有终鲜克虽瑞宁无一日若柳子所云河间妇耶用是惴惕以箴规磨切之道为诸贤者望故敢以此诵于下执事亦冀共成天地间一克似子也

　　○训诸子说

　　二三子之从游于吾者何为哉天之生此人也而百责萃焉古之人所谓通天地人曰儒大学之八条目知所先后其事也人非生而知之者孰能了此无憾故从其先得者而问焉其不免日程课于文艺者盖有司须此以贡士发挥而涵泳之于此与力力也其售不售不与焉今之从事于学有以圣贤自许者乎而决状元进士于科第者人恒壮之此学奚自而来哉瑞于诸子有一日之雅于经授或未尽焉而饬躬励行人之模范敢侈然自谓足以当之而无歉者然学求以复其良而已操心治心此不师而师之严切者诸子谓无以过我而师焉或可稽之经传质之子史反之清夜莹灵之气固徒曰吾惟师之从要亦蔽焉而已圣贤以识真诲人其说备在方册踊跃于讽咏而不能以自已昂昂然张胆明目直欲毫发终行之此日新之地也行之而牵于俗不免有怯心焉则志立而气不充也仲由不耻缊袍之立孟轲首大人伯夷之敢于非圣人而不顾时举而服之心胷之间往来不置或者充养之有机乎不然徒缀酸文识陈语为后日富贵故乡之计视百责于我何如纵其一举而进立于卿相之列吾为二三子丑之矣夫求富贵利达而妻妾之羞泣从焉真心也施施而骄其妻妾失其初焉者也孔子得子路而有恶声不入于耳之幸事师无犯无隐究其所以至于若此乎君子之无耻色忿而词忤焉圣人不计也二三子何以复我

　　○黄恭人林氏墓志铭

　　余与暾江公共籍琼山居址去不十里许恭人林氏之贤闻之矣而门内朝夕不及事言其细日月有时将葬其嗣燕石君以状付余乞从先人故事为志予辞不获据状叙之感今稽昔按恭人暾江公同东岸里居高士林翁女也燕石祖主事豹岛公与林交莫逆一日出暾江公见翁奇之口言恭人矢与为配意与其母冯氏不合盖冯不欲以巳富家之女贫士如豹岛公俯就之而为其子妇旦夕进有沮言乃翁执初不易母论豊约恭人逆知父意之有大也言归黄门之后虽处贫则难未尝以毫末缺为夫君向学内岐其心之累脱富而贫有亡黾勉盖自入门来而妇人从夫之义无歉然矣萱堂有姑峭厉其性而恭人朝朝夕夕反得吴太安人之心出内外人难乎其妇意料之外啜菽饮水饥仍之岁有之太安人见妇有色笑焉盖恭人妇礼无失深爱之下又■〈歹宛〉榆而有感动也暾江得有恭人之后不徒外有亲师取友之资抑且内无高堂奉养之缺年二十五预乡荐历六科第进士盖又十又九年彼一时也士风恬啬无异其先黉中之日也而恭人安之第进士又四年乃授西曹主事西曹无外差京城衣食难于给而恭人安之安之于不得之日易安之于妻妾之奉改心他图得之矣之日难我入自外室人交徧谪我恭人不为也暾江不变塞于举人进士之初豫养澹泊之心为他日有为之地恭人成之其尤可言者暾江以嘉靖二十九年部郎资及得推临汝剌史二千石一迁御而诸不同矣恭人方且不自为逸随官仆蔬艺绩纺有不堪尤之曰秀才小家照旧如是不自逸于太守恭人之日反逸于其它焉乎恭人惟俭惟勤初终一心虽百十年之久可以占知于知府一官之日何也俗言得官喜其享有一官之入享入而盛内外员不亲民知府若也暾江不幸嘉靖癸丑岁内艰服阕则赴部例也法也而恭人意独不然枕席之言若于古人知足知止先几而退有默得之今士夸功名大指又在富贵锺鸣漏尽行犹不休多之矣日无见闻闺守之女反有出于日有见闻士人者之上有之乎宦海波涛暾江补池阳晋宪副望荆襄而戒心焉上疏请田恭人不行一着为先导也归田之后夫妇如宾若加先日恭人之为暾江公敬有自来矣吁贤矣哉大抵暾江性达旷恭人性深沉达旷矣而非得深沉者加之收肃终不免于水以济水琴瑟专一之失黄氏厥子若孙于琼称盛经史精微暾江之力而朝夕检约自童孩以至今日弗使纳邪而由之正恭人之助居其多也言念恭人妻道妇道母道无不可纪奉先筵宾酒浆应对内外宜之家下人不失恩顾事事训讨则小不遗葭莩之中有急则周少或渐染流俗不以一失不勤饬谕暾江晚年益自疏放恭人又自严整过前持其家及身内外斩斩微无不谨可否相成以一妇人而天资近道有如此燕石谓家有严君父母之谓并暾江公而称之诚得恭人之所为恭人矣恭人生于弘治癸亥十二月二十二日卒于万历乙亥九月十二日享年七十有三先嘉靖甲辰以夫贵封安人后嘉靖甲子以子贵封恭人子男八其二早夭长宏宇任浙江参政次宏寭南康知县次宏宾宏宸宏宬俱郡廪生宏宾先卒宏宸近卒季宏寰亦先卒女二其一早夭一适侍郎唐西洲公孙已故郡庠生惇孙男十八喜之举人右之式之郡庠生寿之诏之建之名之立之倜之升之诰之性之及之任之修之储之　之　之女十三一适巳故邑庠生冯应会一适知府王　公孙邑庠生廷瑜一适大卿夏东庵公孙百户一适邑庠生陈起元一适少傅丘文庄公孙承裘一适郡庠生杨绣一适副使林　公孙林启元余幼在室曾孙男三见曾希曾　女四各幼以丁丑年十二月十七日合葬于金鸡岭暾江公茔之左恭人有是全德天与全福铭曰亦有先几之见又不止于为妇女之仁翼夫廸子奉姑及身小无不及惟大有伦利牝马之贞往元亨也齐驱士人振声今日正家而定盖自有因御穷持富莫与之臻鲐年命服羽螽趾麟勿替而引命自天申金鸡之兆卜者曰气固而悠益久益伸百千万年猗欤恭人式德如新

　　○龙南令鴈峯吴公墓志铭

　　龙南令吴公之捐馆舍星霜屡易矣其乡所撰行状则鄱阳令王子汝为也公之季嗣觉以志铭久未有属为缺典乃持状诣予泫然愿有以请也予为公晚辈盖素辱公教雅者不敢以不文辞谨按状识之公讳诚字明卿鴈峯其别号也南湖之西有峯名鴈塔公居濒之因号焉其先闽之延平人世居永安之贡川大父讳本字渊泉娶罗氏生子二长大用次継祖以避景泰癸酉兵乱携継祖入琼续娶滕氏生女荣姐滕氏卒本拟归闽以継祖与荣姐留琼毕其婚嫁而归更継祖名俊字子贤娶周氏有贤行生公公幼颖悟过人稍长嗜学不倦年十五游邑庠踰年考妣先后継丧公哀毁如不欲生葬祭尽礼姑氏荣先适李牛人明年二十四而孀无子矢志不二归吴抚公如已子为之聘娶教戒谆切公获励志举子业无内顾之忧正德丁丑姑辞世公哀恸如丧厥妣殚力葬服丧三年乡人义之具请于郡旌焉时桐乡王公佐西洲唐公冑会修郡志载之孝义传附录诸名公诗章以羙之庸以风世也巳卯公领乡荐嘉靖癸未试礼闱弗第遂就谕柳城时按院谢公督学唐公雅重公文学檄统八桂书院五经师事寻委修柳州志咸以成绩蒙旌丁亥擢掌教贑州督府唐公复命修都台志凡诸谏草诗文多属焉其以才识见推于上如此公在柳时唐公以乡雅密遗缺膳百金公固辞至再唐公为之愧服在贑有指挥某罹法当刑以公受知督府密遗三百金求免公挥而却之唐公闻之深加叹赏其以廉介见重于上如此乙未擢令龙南首厘宿弊四十余条严禁令绝苞苴奖善化恶植弱锄强民赖以安有龙南书生冯尧者以强盗株连系狱公力辨其冤释之远近称明县与龙川和平接壤流贼肆刦难制初督府阳明王公剿三浰招二酋谢钺李鉴者给以冠带使戢群贼至是纵党为殃公乃建议当险置舍廵守缉捕遂持军门檄入贼巢相地二酋恐诛出迎公廉得其情因设议以贼灭贼密遣武士檄二酋期日擒斩诸贼觧功行赏如期无功先加灭戮二酋悚息受命会沙头贼徐守沐等僣号猖乱钺鉴仸兵擒捕上功军门悉平余党境内晏然其以勤能效劳于上如此县中巨猾陈攸徐杲辈素党群贼以贼破尤公适小民诣县告攸并占田土公明正其罪攸怨益深遂与杲贿嘱泰和刁犯萧福捏词诬公公直之当道得其状寘之狱公复视事因浩然叹曰道不可行矣遂恳乞林致丁酉冬觧组南归阖邑士民攀留无计卧辙挽舟者斥江□有远送至数百里者咸恋恋不忍别盖公能爱民如子故民爱之不啻慈母然归则寓乐烟霞绝迹城市静坐一室左右图书布衣蔬食晏如也公古貌古心孝友笃至蚤失怙恃每遇春秋诞忌日辄兴风木之悲姊年八十无衣迎养不怠没则以鴈塔地葬焉性尤好义乐施有称贷者罄囊与之不计其偿课子讲学从者云集教人以立心无妄为本乐道人善口不言人过乡人咸信而慕之凡有私鬪皆就质平因参酌蓝田乡约朔望会众举行期以反淳敦薄至今赖焉晚养静湖南疏阔世事当道有司每延访加重时有廖安者以人命诬讼公兵宪巅泉胡公诘之曰此非郡志所载孝义者乎立置讼者于法明晨命车就拜对语移时因四顾坦屋叹曰真清白吏家风也小洛何公按部至闻公名造其庐而礼焉郡推徐侯邦佐以乡饮累请公不至躬率诸生诣门敦请始一为之出其恬静足以激贪懦大率类此生平触景兴怀动必形诸吟咏所著有鴈峯集诗晚年日录共文集凡若干卷藏于家塾岁戊午泊庚申寝疾者三年绝粒歴四余旬而精明不眩乃属其二子曰汝曹知遡本源乎予大父渊泉翁豁达温雅常以琴书自适至琼以贾为业有市绢遗金者既去候其还而返之予父纯和府君端恪恭逊与人无竞邻有屋垣侵其址仆辈直之辄戒止曰被所侵咫尺耳何以较为尤轻财好苦有债负则焚劵示之吾所以有今日者祖父积德不可忘也顾吾老且死不得一谒贡川之庐墓为有遗憾且德薄位卑无能２扬吾愧焉汝曹其谨识之勉昌门祚以毕吾志吾可暝目矣将属纩之日晨兴与二子诀曰予数尽此日中遂起离榻考终正寝公生于成化巳亥年十一月二十二日卒于嘉靖庚申年三月十七日享年八十有二吁公可谓以德致寿者矣初娶林氏生男锺灵蚤卒継娶林氏侧室蔡氏生子男五人元允光亮觉元光亮俱蚤卒允府庠生娶许氏蔡出隆庆壬申年卒觉由府庠贡授钦州训导娶冯氏教谕玊谷冯公之女女三人志贞适莲塘庠生张性志洁适石城王府教授周谟龙姐适澄迈县符裕孙男二人懋芳桂芳懋芳娶李氏桂芳聘都督府经历锺玊阳季女孙女四人景清景淑九娘重娘景清适柳州学正黄砺泉男鹤峻景淑适漳州通判周月池孙弘礼九娘适藤寨王霍重娘适庠生张凤岐公以嘉靖壬戌十二月二十二卜葬于白水塘那坛之原寅山申向盖欎欎隹城也复为之铭曰于惟吴叶延浦发祥生此哲人裒然琼阳吏隐南湖既寿而臧斧屋之封精灵永藏有谷以诒奕世其昌令名不朽湖山苍苍

　　○祭黄墩江文

　　隆庆六年某月日眷生海瑞谨以牲醴之奠致祭于湖广按察司副使墩江黄公之灵曰惟公空洞坦达朴简塞渊内无藏蓄心若其言如垂于谷如集于木饬已蠲矣而笑语燕誉回视天壤之内身心内外孙子福禄人无我先屏不废逞行罔拘牵惟公初载颖囊于玄脱颖而出恢恢乎提刀满志觧牛数千甲科部秩外守贬矣公慷慨自与标表后贤亲民事业至今抚川之迹池阳之濆籍有嘉言乌台进秩十亩言还闲闲枽者容与蹁跹抚臣交荐羽用为仪公矢勿谖于舒于卷质任自然嗟我人兮靡哲不愚嗟我人兮蝇宠戟隅公戏不至谑纵不涉狂彼交匪祁觧龟脱组弃我迹遗芝兰满庭举酒赋诗公志毕矣公无外愿公心则夷子孙川至勿替引之令德寿岂生踰古稀福址如公几见也耶而复何咨逝不古处方何为期缅想仪度含情惨悲盖一以人之云亡为恸一以恸吾今日之依尚飨

　　○祭吴南瀛先生文

　　万历二年某月日门生海瑞谨以牲币之仪致奠于尊师南瀛吴公之灵曰惟公恬淡庞朴质羙自天复庵父作流长光茂远有根源平生不能少贬一二时沉时浮为诡随态度矫激昭著述世称贤匡君活国干济为肩嗟嗟土木为之兆也因以用吾之权帝心简在严氏为愆一斥不复平生蕴蓄未效埃涓念彼共人亦贞亦媚群飞剌天公心如结言老而幼金石为坚事业无闻于后独行愿也公道则然养恬乐善熙熙田里志无外援太白若辱盛德若不足心旷神妍瑞公门弟子也瞻仰在念灵与周旋春风绛帐恍惚前后返魂无缘泰山梁木有涕如涟呜呼哀哉尚飨

　　○劝农文

　　窃惟农桑耕织衣食之源四民首务大所当知丈夫当年而不耕天下有受其饥妇人终岁而不织天下有受其寒假使尔民尽耕尔妇尽织则尔众之衣之食当有取之无尽用之不竭者矣其为飬老慈幼赡生祭往之需皆于此而取之终岁之乐亦又何如倘尔耕或不勤织或若懈则无衣无食未免求揭于人苦有不胜言者尔民其念之哉今特设立劝农老人为尔农人之倡尔于春耕夏耕务尽菑畬之力秋敛冬藏尤循节俭之风相土之宜悉植梨枣桑麻之属俾野无旷土街无游民粟多而不尽食布多而不尽衣则三年之间可使足民然后农隙之暇立社以祭以会父老以乐终岁勤动之劳入以孝其父兄出以敬尊其长行道让路耕获让畔母酗海母鬪争母作强贼母殴杀人母从白莲教自殒其生子弟习学各安其居以成礼义之俗岂不沕穆淳羙为可嘉尚也哉本职政事之暇时一廵行郊野察尔勤惰并不多带人役以扰尔耕尔织有丧不能举婚不能配或家贫儿众不能兼育饥寒冻饿疾苦冤抑之情宜为我言当与令丞共保惠焉呜呼民吾同胞物吾一体羣黎百姓尚母惰耕惰织下情不达也哉

　　海忠介公全集卷之六

　　●海忠介公全集卷之七

　　督抚条约 
　　续行条约册式 
　　考语册式 
　　钱粮册式 
　　应付册式 
　　均徭册式 
　　通法 
　　则例 
　　官举等册式 
　　谕道府州县听嘱托 
　　示府县严治刁讼 
　　示府县状不受理 
　　禁印书籍 

　　○督抚条约

　　为廵抚地方事照得本院谬膺　简命督抚南畿莅任之始所有一二条约除积弊于相安复　祖宗之成法不循常不变旧惟此民困可苏舍此不可言治为此札仰本府官吏照依札付内事理转行所属州县各一体遵奉施行俱母违错条约开后
　　一官吏不许出郭迎送如城郭大阔及本院骤至一时不及知者随城内近便街道迎送俱是不出郭本院经过府县城郭虽去途次咫尺亦止于城郭内近便伺本院入如不入城府县不许出见抚按不见过客可知驿逓官止于驿逓衙门前伺接不许远出接过客亦然
　　一本院按临各县如该县原不曾经有抚按按临止随原有公所就中择其可者奉本院暂居不许改修其摆院砚池卓帏等件亦止随便不新制本院到府外州县官不许来府见
　　一本院所至各属官俱用本等服色见不许如前素服
　　一各官参见手本用价廉草纸前后不着壳后不留余纸别事具手本亦然凡册用稍坚可耐久而价廉纸不许如前用高价厚纸申文纸亦然册用白纸表禙为壳封筒用单纸内先用一草纸护封防弊不用表禙纸凡文册俱指顶大字便览防洗补申文供招等项不许重具书册
　　一本院到处不用皷乐止一伞不用看伞看马各县驿暂备堪征战徤行马一匹俟本院住札日别处
　　一本院经过并住刮俱不用铺陈如吏书原无铺陈本院到日别处
　　一本院到处下程止鸡肉鱼小瓶酒等件不用鹅及金酒物价贵地方费银不过三钱物价贱地方费银二钱烛柴俱在内驿送县不许送不携家行别有牌减数
　　一本院凡廵历所在县驿俱不许铺毡结彩拜席等用止用本地方所出稍软厚草席百凡家火一从朴素有用银箱锺筋并华羙物件言之不从是阿谀小人也剥民媚人不独丧巳
　　一府县每有新任离任上司必遣人前途迎接新任参去任辞废事劳人殊非礼法似此之类其目尚多县之于府尤甚合行禁革若妄亿人情喜谀不可执一虞人守皮冠堂堂衣冠民表率也乃不能守此一步耶此不能守他尚何望今后凡正佐首领官某月日或离任或出城或出村落勘事便见某上司某过客从实登记同差皂隶民壮为一簿听本院吊查
　　一本院到处即放告江南刁风盛行非系民间疾苦官吏贪毒实有冤抑而官司分理不当者不准
　　一本院到处虽村落非荒野可虞地方许里老见指画本里利病及府县民事至衙门府县耳属于坦彼有不可言不敢言者以此通之
　　一州县理民事驿逓管过客　祖宗制也阿谀作俑流弊至今县官真做了一个驿丞知府之身亦当驿丞之半殊失初制会同馆出马逓运所出夫宛大县无预焉咫尺天威法度尚在应天府官小夫银已行查革止以前日驿逓浪费之银补原日州县今付驿逓之用斟酌损益立有长单自前文到之日各州县原派答应过客银而巳征者贮库未征者停征起止府分以本院发去长单付过客取应付无驿逓州县原应付银革去一半量存一半应付驿逓炎凉之弊本院深知之有不如单应付酸酒腐肉疲马小夫及中途而迯本院决不轻贷若过客敢有凌虐生端索取先拿家人送府县监治停应付走申本院按临有此驿逓击皷禀本院知惜民财知有国法不知其为京堂为科道为部属也驿逓官行之我辈读书知礼义人且长单所定食可悦口夫足挽舟夷狄可行何事凌虐左右前后皆驿逓人势亦不能凌虐也驿逓毋自生事
　　一府县驿逓凡奉有勘合牌票严加查勘隔省虽抚按牌票不准应付借勘合者外官自六品而下不应付京官自七八品而下杂流出身虽长单列肆号不应付长单亦载之者谓实有公差事非借关也实有公差虽有勘合无前路印关恐有突起诈冐不应付系虗差陈差不应付陈差谓违限久者虗差谓无差而虗填亦是借关则例备在长单本院每月每季委官磨勘一次不当者罪坐挂号之官甚者罪及驿逓盖驿逓官原以应付为事亦有裁革之权本院誓不妄与一勘合妄发一牌一票万一有误驿逓官径行裁革具由请本院当以礼谢
　　一访得驿逓每每过期领银借贷应付不特增利苦害且使出由吏书借口需索今后附府者于府领附县者县领俱按月初一日巳时先领银后支应过一日一时锁吏比较官坐不职吏书索常例并驿逓官听而与之一并论罪其有津贴银两各县不依期前觧者锁吏监追官以罢软论
　　一过客至驿虽去城去关咫尺道府州县官亦不得出见各驿逓不许遣人传报送下程送礼非止曰取诸民以奉人取民以奉巳其罪无异也开贿赂之端长阿媚之念各官目覩民艰未见捐巳赈之乃加意过客亦非周急不継富义也纵出俸金事当严禁若过客系亲系故情不可巳自拜各官各官即此拜谢不得出城还拜若过客穿城行自京堂三品而上官驿官差人报知各掌印官出见自四品而下并外官系亲旧情不可巳者先造拜至公馆酬之驿逓原不传报不许遣人探听先迎拜本院过往不出见之数非不推已也
　　一过客至夜泊舟歇宿去处本院法之所行能保无虞不许唤取更夫骚扰万一有事其地方人本院决不轻贷
　　一访得拖欠钱粮其在小民无几大抵包揽侵欺势豪抗拒包揽之人府县得而治之若势豪则袖手听之矣本院法之所行不知其为阁老尚书家也府县原有此权甘自卑琐自今以后宜痛自奋发凡有拖欠府县径拿亲人追治果为抗拒者走申本院职在粮储必为府县张主府县母以不才心度本院隐忍不申甘为贱辱拖欠如此诸凡受寄花分凌害小民有犯毋贷不言可知
　　一侵欺仓库律有明条举凡纸赎等项无分上下皆在库钱粮也本院非为公为民决不支用其送过客送乡宦为人做坊牌具赆举贺一切不举若道府州县敢有纸赎等项用充人情不行申报本院知有律法决不曰此俗弊也情可原恕其隐充囊橐者又不必言矣各道府州县母贻后悔若本院妄行取用是法司官自犯法也州县鸣皷攻之律有明条本院不能自赦
　　一甲甲止是催征钱粮勾摄人犯外此非分宜然也自官民之分不讲义利界限不明里甲受害种种劳费本院不能备言俸米柴马各官百用出焉乃复取之百姓之身有此法耶有此义耶原有官船府县得而乘之门子忕皂府县得而役之外此一人一人尽是赃犯会典载御史出廵心红纸札油烛柴炭府县将官钞买办今后凡上司出廵诸用取诸本县纸赎如无用及各院道具数报人役亦止于空闲猺役人借用如本院经年不至南都编八名人役可借用之类不得借口上司科派里甲若府县不得已之用查仓库钱粮具数申本院无不批给如上司骤至一面支用一面申请
　　一府县官侵用里甲及纸赎一分一文皆是赃犯儒学拜见节礼独非赃耶志士不忘在沟壑为非义也教官俸禄诚薄用度樽节尚足养廉未至于志士所自许也学校礼义相先反惟利是计以此倡士何能正士师道立则善人多善人多则　朝廷正而天下治矣即此一端关系不小合行禁革府县季考学月考及三等簿本院廵历严加查考缺一于此坐以不軄
　　一古者廵狩以土地田野行庆万古不易之道也守令六事于今行之即古之意今人往往谓诈高者位亦高世情不宜于真宜于假不知假终不能假真终归于真今后各官请以十分认真行事九分之真一分放过不谓之膑凡一应职分内事朝而行夕自磨省少有一事未举期明日举之今本院立为考语则例考语则例即各官认真次第也以狱讼文移催征为未以教民耕桑转移风俗为首谓之为末非弃之也均之职分事理而非所急操守乃俸米柴马之外不妄取一分一文不妄用一分一文之谓才识乃教养听断已废之事而我举之如水利如均田谓之兴利吏胥作弊取钱民俗奢靡滛荡溺女火化无妻游食徤讼喜鬪能禁止谓之革弊别有则式颁行今复言之谓即认真次第也乡愿非德言貌非才题目张大不能实落下手不谓兴革各官思之体之本院区区然参见迎送并礼貌过客一切禁革虽是正法亦使各官得以一心民务除却所假之门成彼认真之事昔人谓业擅专门今专门矣各官慎母上负　天子下自枉一生
　　一访得江南兵备废弛为甚近日廵江察院亦有此奏自倭冦宁息而来召募之兵及养兵之费未尝止也兼以军士民兵法度如旧废弛若此何故何故古人安不忘危况震于其僯事同一海未可言安耶冦至练兵事无及矣今后各统兵官宜日加训练甲必坚兵必利士卒期必一可当十十可当百本院一闻废弛之言辄以李光弼调发间精采百倍自许各兵将能应本院口耶本院奉　命知有军法而已各兵将念之母自贻悔变故不测生死存亡本院同之本院身先士卒非徒责人不能责已
　　一弘治六年令官司私役民壮者照依私役军余例问罪乃今府县百般役使谓舍此更无可用不知天顺初设民壮弘治二年其制始备弘治二年以前府县用何人氏自今以后一归兵营时加训练与军士募兵一体操演在州县官照依冬操三歇三余月操二次私役一人本院决不轻贷本院提督军务亦惟行军事时然后用之余又不必言矣
　　一今日诸弊不能尽革大槩在文移过繁本院一时不能尽言各官自行酌量一以简省为主凡事不必抄写前案许多紧急者畧节用之府县所自议说话一句而尽者止用一句二三句而尽者用二三句当用片纸者用片纸当用长纸者用长纸止使事情不遗便是好官咱做稿付吏誊不可尽付吏书以致冗琐其有供招一如刑部例简切数语起草付吏誊案若识机括事本不劳不必用吏书行移用许多说话也省之省之事由于宫不由吏书风清弊绝有日矣本院喜之不胜敬之贤人君子也以俗套责人非本院本来面目各官体之
　　一均猺银力二差近日题准总一条鞭槩编银不得巳而为补偏救弊之法一时良法也府县官不能为百姓作主各州县尚有力差名目可恨可叹今后各州县遇当编审均猺月日即照题请事例有三五年未编者即三五年总编其有数外编余银及优免不照则例妄将人半丁粮一升作乡官生员人情及先年优兑今再免者官吏坐赃问罪
　　一查得本院座船每府皆有一二只各院亦然本院一人之身焉能坐得许多船只且水手工食吾民脂膏各州县有均猺期迫不能俟本院议减者即将本院及各院船水手银革一半不编止存一半船上如有别用银亦革一半存一半巳编者文到日追银贮库其本院门皂轿夫除上元县外各府州县派编工食银两尽革不编凡不编役银逐一开报
　　一本院到任上元县于正柜银数内开买辨家火用银参两伍钱借办过家火用租银一两伍钱江宁县亦然二县买办人役二名借办人役二名每人月领工食银壹两贰钱八人每年共领银一百十二两买办物件用过尚在物银役银犹有下落若借办则纯然虗费矣又查得本院刷卷二三年一至提学印马年仅二三月住札各院猺役共计参拾余人工食银柒两贰钱各院至日又官银募人兼用诸如此类其目尚多本院作县二次上司到皆彼此衙门中那借人役若家火先计二三次租银预造一次之用绰绰余裕矣俗谓筭计不到一世穷本院非能筭计人也事理显然人人可见二县官虽至愚宁不筭及此耶财不巳出痛不切身此民之所以一世穷也除二县巳行议革外各州县事有类此速议申革请以古之仕为人自处勿以今之仕为巳自安
</div>
    <div class="pagination">
<a href="海忠介公全集_page10.html">上一页</a><span>...</span><a href="海忠介公全集_page6.html">6</a><a href="海忠介公全集_page7.html">7</a><a href="海忠介公全集_page8.html">8</a><a href="海忠介公全集_page9.html">9</a><a href="海忠介公全集_page10.html">10</a><span class="current-page">11</span><a href="海忠介公全集_page12.html">12</a><a href="海忠介公全集_page13.html">13</a><a href="海忠介公全集_page14.html">14</a><a href="海忠介公全集_page15.html">15</a><a href="海忠介公全集_page16.html">16</a><span>...</span><a href="海忠介公全集_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
