<!DOCTYPE html>
<html>
<head>
    <meta charset="UTF-8">
    <title>默庵诗集 - 第 48 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>默庵诗集 - 第 48 页/共 56 页</h1>
    <div class="content">　　○白扇白梅为思聡赋 

　　庾岭春初动孤山雪未消玊人无处觅风外暗香飘 

　　○戏题小扇诸侄各争先以讨走笔以荅之各回物状形十首 

　　野树映晴川舟横古渡烟分携如不忍相顾意留连 
　　书屋临江次波光带树流扣门无俗客济渡有孤舟 
　　晴峯飞翠霭烟树隐尘区何处幽闲客相逢看画图 
　　云树凌晴汉书亭俯碧流问津人已远闲却济川舟 
　　岁晚经湘浦堪收入画图雪余凝望处一片玊模糊 
　　行藏随所遇用处绝欹尘若问平生伴清风是故人 
　　扶策出林垧同行畅野情依依重回首相似听泉声 
　　林密鸟声柔山深云影浮若人爱清致扫石对溪流 
　　云壑森烟树扁舟钓夕阳平生谁是侣鸥鹭日徜徉 
　　林壑树苍苍金炉霭篆香问渠何所祝寿域共天长 

　　○题小扇图示子昭 【 有一面白扇】 

　　山色浮晴翠松阴护石矶幽人听瀑坐应自澹忘机玊版真如雪裁成燕尾长吟余摇动处两掖自生凉 

　　○中秋病中口号五言十绝遣兴 

　　客邸中秋夜囊空缺酒钱任他明月满辜赏有谁怜 
　　露冷金风细天高月上迟一年惟此夜光彩胜他时 
　　云凈天如洗氷轮贴汉流悬知清赏处光满桂花楼 
　　故旧多星散相思意惘然病中孤好景谁共对婵娟 
　　夜静露华寒仙家露玊盘爱他光皎洁和病揭帘看 
　　万里云收尽瑶天绝点尘团团一轮月空照客边人 
　　节遇清秋夜幽怀倍惨然故人千里外明月自团圆 
　　此夕氷轮满清光遍九垓病余题俚句聊尔对均裁 
　　不对容山月于今几度圆蓟门当此夕孤赏有谁怜 

　　○小竹扇为大八舅援笔赋 

　　孤蓬湘浦夜入梦雨声寒凤尾多潇洒谁移画里看 

　　○题时立铭所藏郭天锡墨竹二首 

　　嶰谷风初静湘江雨未收鹧鸪啼绝处声断暮云愁 
　　忆昔潇湘夜蓬窓醉梦惊月明天似洗无处着秋声 

　　○题小景为中书邢克敬赋 

　　山远云连树溪回浪涌沙义阳村墅水唤渡过谁家 

　　○题梅竹幽禽二首 

　　修竹经霜翠梅花带雪香幽禽如有意相唤对斜阳 
　　何处飞来鸟依栖梅竹深不贪桃杏色共守岁寒心 

　　○题牛背牧童 

　　东皋初释耒牧竖暮归迟短笛浑无调临风信口吹 

　　○按察使张公宗政以客中写怀八绝见寄聊和以荅 

　　旧好惟取最新诗■〈忄尉〉我思客窓披阅处孤月照人时 
　　纔记同樽酒相违又隔旬光阴如捻指何惜骑来频 
　　游宦　京华久不知谁可亲独怜风月好常自伴吟身 
　　离家经岁月几度数归期无柰清秋夜迢迢更漏迟 
　　岁晚空山候孤灯坐夜深一声天外鴈惊断故园心 
　　孤馆严冬夜梅窓月可怜清光横瘦影吟对兴悠然 
　　同作金门客相知今几年花前曾对酒醉和白云篇 
　　穷通皆有命守道竟何惭莫计荣枯事逢人尽醉酣 

　　○忆味道二首 

　　一自分携后吟怀转寂寥小窓孤烛夜忍听雨潇潇 
　　凉雨新秋夜迢迢更漏深篝灯谁是伴相忆费清吟 

　　○四月十九日过骊山访高味道弟侄各以扇索诗随景物走笔荅之 

　　宇宙无古今人心异今古高谊薄层云视金犹视土 

　　○菜为赵舍赋二首 

　　众欲嗜膏梁宁知此味长惟甘淡薄者始厌大官羊 
　　带露色鲜妍相看我独怜休言滋味薄清淡胜腥膻 

　　○兰二首 

　　椘畹春深候幽兰气味新宜将纫作佩寄我玊堂人 
　　不同萧艾群托根在空谷花开人不知风前自芬馥 

　　○白鸥来往随舟似驯熟而不惊故云 

　　棹发江声急烟深树影微沙鸥如有识来往傍船飞 

　　○忆味道口号 

　　凉雨清秋夜梧桐月上时孤吟谁是伴相忆思迟迟 

　　○口号冬日因士悦回寄先生 

　　岁晚天寒日山空风怒号客边无所有聊尔寄霜毫 

　　○走笔题梅花墨色 

　　我爱姑射仙清标似霜雪误落风尘中玊颜総如铁 
</div>
    <div class="pagination">
<a href="默庵诗集_page47.html">上一页</a><span>...</span><a href="默庵诗集_page43.html">43</a><a href="默庵诗集_page44.html">44</a><a href="默庵诗集_page45.html">45</a><a href="默庵诗集_page46.html">46</a><a href="默庵诗集_page47.html">47</a><span class="current-page">48</span><a href="默庵诗集_page49.html">49</a><a href="默庵诗集_page50.html">50</a><a href="默庵诗集_page51.html">51</a><a href="默庵诗集_page52.html">52</a><a href="默庵诗集_page53.html">53</a><span>...</span><a href="默庵诗集_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
