<!DOCTYPE html>
<html>
<head>
    <meta charset="UTF-8">
    <title>顾华玉集浮湘藁山中集凭几集凭几集续编息园存稿诗息园存稿文缓恸集 - 第 2 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>顾华玉集浮湘藁山中集凭几集凭几集续编息园存稿诗息园存稿文缓恸集 - 第 2 页/共 45 页</h1>
    <div class="content">








　　浮湘藁巻一
　　钦定四库全书
　　浮湘藳巻二
　　眀　顾璘　撰
　　正月乡饮赋一首
　　国典崇先训礼饮及元辰鼔钟閟宫间乐兹黄髪賔牺尊湛醇醴肴核旅百陈鹿鸣侑行爵献拜敷皇仁缅彼虞周代养老叙彛伦执匕躬馈醤天子屈其尊四海渐美俗负戴不及亲蹇予负眀谴具位牧斯民顾慙唯风徳何能冀兴仁爰申孝弟义庶以诏邦人
　　湘山初游
　　湘国湘山天下稀青春幽览歴岩扉云疎列岫攅空起雨歇新泉出树飞石势参差依酒案佛香清净绕人衣南迁得就长歌地不用凭髙叹未归
　　春思
　　正月湘南春可怜李花如雪栁垂烟殊乡剰借芳菲节莫向东风惜酒钱
　　粟家渡头春草齐栁侯祠下早莺啼傍人莫笑山公醉请看城头白日低
　　来时江草带霜华忽往城南杏已花把酒对花如建业离人何事不思家
　　庭前古松髙百尺屈干回姿如老龙我欲据牀还散髪簿书堆案不従容
　　吊宋刺史栁仲涂书院废址
　　昔贤政多暇学道恒山居遗构俨像设流风激乡闾时代屡迁易胜观鞠为墟居人伐嘉树野火灰堂庐有作不肯述益叹今人疎始闻慕芳躅既来乃重歔指顾亭台迹叹息经营初林涧有余愤曲水但空渠誓将理荒秽心逺力不如朂哉同官客勿俾初愿虚
　　送鲊孟侍御孟有歌罢无鱼之句因嘲之
　　广文今在桂林居徒壁曽无担石储我儗封筒遥送鲊君毋弹铗更歌鱼
　　春日磐石江上
　　歴歴春山色留人坐不归空园花自发芳草雉争飞多病懐乡切端居出郭稀尘冠将白首无乃负渔矶
　　夜归值雨
　　沉沉城郭近咫尺路行难静夜千山雨长林二月寒石泉惊马住野水溅衣残未覩眀蟾色何因厚土干
　　郡圃桃花为风雨所败
　　寂寞山城二月阑桃花无数倚春寒可堪绰约风吹急更着离披雨打残
　　游龙岩
　　龙飞何日起苍岑洞壑蜿蜒窟宅深玉乳垂花春不尽石田承雨昼长隂盘云座古留仙迹流水声寒净客心拟约东风重载酒碧桃迷路恐难寻
　　题龙岩额有赋
　　苍崖积鐡古中空若天开轩豁容万夫窈曲千丈回不知寒泉水潺湲自何来向非神龙力山鬼空虺隤石田莽重叠上有仙人台淋漓湿元气玉黍长蓓蕾青春始来游桃花映樽罍主人邀痛饮酣歌日西頺独扫菁茅帚书破岩上苔巨灵拍掌笑大刼俱扬灰吾意在山水短长安计哉
　　寄西蜀郭佥宪鲁瞻
　　长歌寒女素丝诗直道难逢郭泰机白简威名西蜀逺青云朝省故人非身危独洒潇湘泪道拙空懐草木衣东望乡关万余里归心江汉转依依
　　懐王车驾钦佩
　　落落王车驾门庭不可私官聮同故国离别已多时艺絶围棋赋情闲洗墨池唯应谢太傅风雨共幽期
　　懐陈文学鲁南
　　金马文章署斯人气不羣玉堦今对策吐论动眀君惜别钱唐水懐乡桂岭云防时书札到踪迹慰相闻
　　寄罗八廷尉质甫
　　万里乡园地音书望不来桃花三月暮客思转悠哉江动卢龙树春深凤鸟台时时一舟楫遥向梦中回
　　古意送蒋中丞抚赣州
　　峩峩衡山岳奠彼朱方尊洪蒙判清浊屹与三光存旷视六合泰华相弟昆培塿一拳石琐细安足论蹇予窜南粤始获窥防岏穷髙歴参井大观惊心魂仰凌云汉濶俯厌匡庐繁匪见东海若讵慙河伯源
　　其二
　　驺虞含利齿噬肉不戕生麒麟虽有足罔蹑春草茎仁者贵物命重徳靡淫刑中山放麑叟乃获秉钧衡斯鞅屠黔首伤哉国同倾茫茫楚粤防圭组罗百城春阳彻幽照草木咸敷荣但恐豺虎吼鸿雁靡时宁我愿化咆哮允谐鸾凤鸣毋遗沟壑下恻恻吞悲声
　　其三
　　直道易摧折烈士匪阿亲志义茍不逹抱关甘隐沦往昔股肱宰吐哺接贤人所以风云气长随龙虎身四岳举眀圣天下称尧仁鲍公进仲父齐桓霸图新圣朝理文化羣材登凤麟东方列城士承风望车尘愿公广末照勿弃舆台臣
　　饮栁山上
　　白日空山静青春结驷来江横羣水合野濶万峰开栁子歌室章公射饮台并余芳草色黙黙对衔杯把酒髙台畔青山落案前飞花三月雨垂栁万株烟胜地堪吾醉清风愧昔贤尘缨何处濯深涧有寒泉
　　春日湘江偶泛
　　春日湘江江水深春风荡桨一开襟羣山夹浦青无尽芳树揺波绿更沉细雨忽来霑客鬓啼莺何事响前林长歌漫倒清尊酒独坐终伤异域心
　　下马江亭入画船緑波芳草媚阳天娟娟秀石垂萝上泛泛轻鸥逺照前胜赏并催幽兴发髙辞空羡古人传驱驰已负深春月潦倒空悲谪宦年
　　首夏江上
　　万里归心倚钓丝空舟无伴独吟时江涵逺树沈沈净防隐髙帆黙黙移白发行藏愁对酒黄尘悲喜笑观棋古来竹帛苍天事惟有陶公老不疑
　　不见春花忆故乡更愁炎月滞炎方柴门旧对沧江迥野服无如白苎凉海内形容犹道路天涯恩泽更农桑何时挂却尘冠去散发行歌与世忘
　　落日子规啼近林空江愁坐独霑襟古人旷放岂复及壮嵗飘零违寸心诏发金鸡何日到梦投朱鸟万峯深青鱼白饭殊堪饱去国辞家自不禁
　　同海阳舒教谕登湘山絶顶因赠别
　　兀坐不快意起登湘山头九疑峥嵘忽到眼洞庭湘浦遥争流盘空苍磴路险絶四月爽气疑清秋波涛微茫指海南彷佛十二仙人楼欲行更止魂惕栗声动河汉惊牵牛舒君好竒更豪宕攀援絶壁枝撑幽拂拭苔花坐崖石把酒长笑观潮州下窥城郭弹丸小但聴两耳风飕飗西瞻苍梧吊虞舜满江泪竹湘灵愁尉佗孤坟竟谁是纷纷白草埋荒邱忆昔楼船下南粤连天雪甲横戈矛只今陵谷已非昔况乃杨仆诸王侯古今成败等翻掌天地逆旅俱蜉蝣与君且醉苍玉瓯对面但喜莫复忧眀朝解防灵川水却望湘山思旧游
　　寄七弟英玉登科
　　爱尔能文早吾家玉树枝年居三十下名动九重知礼乐开黄巻衣冠上赤墀泥金遥送喜万里慰流离兹晨金马诏复尔映蓬门耕读吾家业搜罗圣主恩蜚腾才岂乏盛满戒俱存莫向青云上徒慙简册言
　　答孟望之
　　长忆孟夫子题诗过郡山舟樯春不到庭舘昼长闲瘴海身飘泊云溪梦往还何时薜萝月双照逐臣顔葡萄隂夏院急雨响深更醉里忘乡国天涯恋友朋髙斋回夜爽虚阁殷滩声无限幽居意懐君百感生
　　夏季试诸生作
　　朱炎启长夏恱兹天宇新公庭幸休暇展席招儒绅羣材竞崇术挥毫各融神摛文析疑义吐气干青旻皇皇宣尼业六籍秘道真蠖伏继删述龙跃思经纶穷逹委大运所贵在一身曹刘惑初驾竟汨班马尘斯意倘有获要我于迷津
　　磐石崖下泛舟
　　磐石江头景殊絶放舟幽兴防人同风飘鼓角晴波外雨洗峰峦夕照中狼籍椰樽浮酒白清泠氷碗削红寻僧更访山腰阁半醉题诗峭壁东
　　羣峰积翠水萦回仙舸分眀画里来百丈澄潭揺草树半空磐磴见楼台风流赤壁谁应继潦倒沧洲晩未回闻道西畴秋稼好不妨迂叟日衔杯
　　送舒教谕赴海阳
　　憔悴行吟地逢君意洒然同歌湘水曲何啻竹林边待月收银烛鸣箫转画船莫言春色尽长觉野情偏荒郡少人事清筵时对君投壶惊涧鸟题石扫山云暂喜羇愁减俄闻去路分转嗟尘世短离恨日纷纷沧海潮阳郡青山刺史祠遗文真作者直道更吾师采藻懐眀荐歌芹托盛时寥寥前圣统无使后生疑
　　次孟侍御酧何舎人仲黙见寄之作
　　京洛何平叔传诗动我哀同时座上侣共向岭南来暮笛梅花落秋醅竹叶开相期不相见怅望碧梧台
　　秋懐三首
　　久客懐骨肉况尔临秋风公余辟闲舘举目惊衰桐附书南飞雁何时至江东
　　秋风西北起浮云终日低悲哉金天气万物惨以凄独客对湘峡中夜闻猿啼
　　落叶随去水回风或停之风止且复流赴海终有时嗟我系此乡鬱鬱无还期
　　移疾
　　独卧藜牀懒报衙古槐啼鸟似山家愁中不记秋深浅起防东园桂子花
　　山头雨晴泉入池黒牵牛花开满篱闭门三日簿书歇恰值逺人来问竒
　　药裹蛛丝手自开湘帘揺浪动髙斋吴僧独在山中住也着袈裟问疾来
　　秋至一月暑仍酷西风忽振庭梧飞白雨连山云匝地满城儿女覔秋衣
　　栁山诸诗
　　静观寺
　　独游秋山静偃蹇羣松苍田家谷新熟平郊散牛羊野草摇众色寒花净孤芳悠然忽终日尘鞅聊相忘
　　咏归亭
　　爱此羣石秀披襟就清风羽觞泛回涧不觉匏樽空醉歌幽兰曲行穿疎竹丛浴沂有遗叟俯仰将无同
　　杏坛
　　渔父讥仲尼孤凤遂辞楚谁留坛树枝揺花映江渚眀眀虞夏谟白首困行旅临河歌猗兰千载复谁语
　　熈熈亭
　　亭下涧水清亭上髙云浮鱼鸟各有托遂此岩居幽虑澹已忘遣境空复何求相期碧草色共对苍山秋
　　俟贤亭
　　古人不可作髙亭复谁俟赭衣供井税寂寞循良事白日照闾阎凭髙堕清泪春风杂花低何因见驯雉
　　登春台
　　髙台倚青嶂下顾城郭间茅居散花竹雨余春意闲相将理农务朝畊暮来还寄言长民者勿使恵爱悭
　　仰髙亭
　　縁云陟盘磴俯见飞鸟脊侧身最髙峰去天不盈尺星陈上皇宫风举神仙舄长啸落遗音沈沈洞庭碧
　　极髙眀亭
　　倚杖絶壁上烈风従空来苍梧亘千里万壑秋隂哀思将谒虞舜上歴金银台浮云暗南极为我湏臾开去年予谪湘源朱升之副使以二诗寄慰兹闻升之调按滇南凄然奉答
</div>
    <div class="pagination">
<a href="顾华玉集浮湘藁山中集凭几集凭几集续编息园存稿诗息园存稿文缓恸集.html">上一页</a><a href="顾华玉集浮湘藁山中集凭几集凭几集续编息园存稿诗息园存稿文缓恸集.html">1</a><span class="current-page">2</span><a href="顾华玉集浮湘藁山中集凭几集凭几集续编息园存稿诗息园存稿文缓恸集_page3.html">3</a><a href="顾华玉集浮湘藁山中集凭几集凭几集续编息园存稿诗息园存稿文缓恸集_page4.html">4</a><a href="顾华玉集浮湘藁山中集凭几集凭几集续编息园存稿诗息园存稿文缓恸集_page5.html">5</a><a href="顾华玉集浮湘藁山中集凭几集凭几集续编息园存稿诗息园存稿文缓恸集_page6.html">6</a><a href="顾华玉集浮湘藁山中集凭几集凭几集续编息园存稿诗息园存稿文缓恸集_page7.html">7</a><span>...</span><a href="顾华玉集浮湘藁山中集凭几集凭几集续编息园存稿诗息园存稿文缓恸集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
