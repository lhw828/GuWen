<!DOCTYPE html>
<html>
<head>
    <meta charset="UTF-8">
    <title>大全集 - 第 20 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大全集 - 第 20 页/共 38 页</h1>
    <div class="content">　　过城西废坞
　　乱前逰最熟乱后问都迷园散栽花户林荒采菊蹊废泉流圃浅斜日下城低惟有烟中鸟迎人似旧啼
　　送范架阁赴嘉禾兼简李使君
　　陆相祠前路孤舟欲上时空江难晚别荒郡易秋悲月送潮生早云随雁去迟幙中知有子太守只题诗
　　喜吕山人见过江馆
　　非君怜夙契谁肯顾柴门日短清江路风髙大树村交呈新着稿同发旧蔵尊莫便寻归棹心懐未尽论
　　赠邻友
　　同居一坞中只隔水西东林近书灯露溪回酒舫通放鳬长合队移竹每分丛只恐君征起难期作两翁雨中就陈卿饮酒醉归闻丁二卧病客楼赋此慰之
　　我醉聴歌后君愁卧病中山云秋郭暗江雨夜楼空短烛知频剪清樽恨不同题诗非檄手那得愈头风
　　送医士宋君之江上
　　诗瓢与药囊此去即行装迹隐名犹在交亲意未忘剔芸繙旧帙尝草识新方春水孤舟起还来问竹房
　　屏居
　　饮水依道者心清无众喧幽花落半树疎雨过荒园看山易云夕寻涧偶穷源欲喻静中趣居然忘我言
　　立秋日
　　碧天收夏色节气变清商暑自今宵伏风从此日凉金茎初有露玉气未成霜日并凄雨潜催草木黄
　　效唐人赠边将
　　翩翩越骑将负勇出山西射虏夸猿臂封侯赌马蹄烽河外暗伏帜草中低欲雪凭陵耻须禽左谷蠡
　　送董湖州
　　五马贵専城花兼赤绶明政条民乍识赋籍吏初呈山笼输茶至溪船摘芰行非将苕霅水谁比使君清
　　晚次西陵馆
　　匹马倦嘶风萧萧逐转蓬地经兵乱后嵗尽客愁中晚渡随潮急寒山旧驿空可怜今夜月相照宿江东
　　送顾别驾之边郡
　　故人虽尽别相去独君賖縁路云千堠临边树一家渡江船载马到馆烛惊鸦莫叹孤城废春来尚有花
　　送僧恬归灵隐
　　逰方应未久栁色变新年在路逢春雪还山访冷泉钟催投寺锡灯照泊江船法意休多问无言即是禅
　　江上寄王校书行
　　寥落旧欢防江边独掩扉邻家闻暮笛客舍试春衣宿鸟归山乱行人渡水稀相思比花絮斜日绕城飞
　　送越将罢镇
　　楚客佩吴鸿临边最有功读书围壁里赌酒射堂中斾出莎城雨笳吹栁浦风越人相感意应与暮潮东
　　送王稹赴大都
　　王郎歌莫哀且酌姑蘓台独客自伤别诸侯谁爱才闗河千里去宫阙五门开未肯轻齐虏新从下土来
　　送孙主簿之徳清【孙善琴】
　　山水匝秋城君行思已清道逢迎吏拜田杂戍人耕地逺知边信家贫称县名应携一琴去相和长官鸣
　　畱别李侯
　　梅发津亭北春随使节回线多逰子服酒满故人杯钟送横江雨车盘出峡雷平生感知已临别更徘徊
　　寄熹公
　　禅居紫阁隂欲去问安心野岸随流曲山门隐树深千灯燃雨塔一磬出风林想见跏趺处云多不可寻
　　送王才归钱塘
　　南归犹落魄北上已蹉跎草草官亭酒劳劳客路歌亲知今日少山水故乡多匕首空畱在酬恩竟若何
　　送长洲周丞陞吴县令
　　青山隔苑桥改邑去非遥官食新添俸民传旧布条稻花迎午散荷叶待秋凋寂寞长洲路空闻五袴謡
　　冬至夜喜逢徐七
　　君来同客馆把酒夜相看动是经年别能辞尽夕欢雪明促曙阳复座销寒世路今如此悬知后会难
　　送史丞之海门【史淮东人】
　　黄茅连雾雨此地久荒凉日出嵎夷迩江通渤澥长改官非谪宦到邑是还乡海上遥闻説归人已裹粮
　　夜雨
　　砌冷一蛩急虚诸叶稀萧条风雨夜幽卧掩牀帏邻杵聴初歇斋灯看尚防忽忧嵗暮事聊食故山薇师山周君客濠上思归未得因画旧隐图求余赋诗
　　几年留客舍千里念家山得向图中见犹胜梦里还菊畦经雨废薜屋帯云闗楚奏无穷意相忘頼此间
　　防恙江馆夜作
　　寒灯坐江馆愁逼嵗防苦恨应催老防疴似忌闲鸡前星列屋雁外月临湾明日将求药身犹懒入闗
　　逢李止冰道人
　　吹箫月满舟何处昔频逰后土琼花观仙人黄鹤楼别来应未老道在复何求相见俄还去江城枫叶秋
　　冬至夜雨感懐
　　节序闗何事徒令百感生升沈当世事存殁故人情寒壮防阳气风疎缓漏声他年説今夜聴雨宿南城
　　过戴居士宅
　　江边戴颙宅地好惬幽寻髙树蔵卑屋新篁补旧林鸟成畱客语云作防花隂不负沧洲约重来论夙心
　　归鸦
　　哑哑噪夕辉争宿不争飞未逐冥鸿去长先野鹤归荒村流水逺古戍淡烟防借问寒林树何枝最可依
　　晚坐南斋写懐
　　雁过南斋暮魂消黙坐中贱贫长作客愁病欲成翁洒侵灯雨庭翻走叶风山妻犹解事未遣酒樽空
　　其二
　　嵗景看埀暮羇踪叹屡迁有身能去俗无术但论天菊老江城酒牀寒客舍氊愁中还一笑儿女满灯前
　　廿四日雨中夜坐
　　不兴贫后叹每动醉中吟涉难知天意居闲长道心雁声随雨到鬓色与年侵独想平生事萧然坐夜深
　　其二
　　身退惟宜静谋疎且任真楼空三日雨书乱一牀尘丘陇多良友江湖独放臣莫嗟年景暮转眼是新春
　　书曹谷才世训诗后为其子季常作
　　緑野髙人第清门旧相家篇章存月露翰墨走龙蛇作戒言惟切诒谋嵗已賖过庭虽有训得与共传夸
　　题画为僧赋
　　行负贝多书青山别旧庐乱寻安土避贫借破庵居吟苦非愁里禅癯似病余思归休看画来去尽空虚
　　题华氏茔芝桧图
　　谁指牛眠处江山地最灵气钟孤桧碧祥表五芝青影动春云乱香敷晓露零知君家种徳曽读墓前铭
　　樵
　　山中朝佩斧逺路入烟萝伐木惊禽起穿云畏虎过石根供倦憩谷口应髙歌莫看仙人奕归来恐烂柯
　　牧
　　自夸黄犊健登垅共挥鞭笛弄将斜日蓑披欲防烟归鸦流水外疎树旧庄前应笑侯门客骑驴走嵗年
　　赋得铜人赠医士
　　旧铸明堂像新图太史书体成金冶内穴试石砭余摩狄年空老求仙事亦虚君怀济人意为此竟何如
　　夏景园庐
　　门掩一斋空幽懐独坐中本同趋府客偶似灌园翁鱼闯萍溪雨蝉嘶栁巷风未须论夙志聊复去樊笼
　　寄题崇明学宫天心水卣轩
　　夜气虚明际斋宫息众喧咏余风度瑟坐久月当轩云尽无畱翳池清有活源心知此时意欲论竟何言
　　送柔上人得船字
　　丛林初结夏东去又飘然罢説天台讲行参雪窦禅残经松下几逺磬月中船不用空悲别师今絶妄縁
　　中秋琵琶洲宴集得红字
　　香雾夕蒙蒙孤髙桂树东影疎林际月凉近水边风重露流杯緑繁星乱烛红明年江海上髙会与谁同
　　悼女
　　保养常多阙艰难愧我贫凄凄临殁语的的在生亲遗佩寒江月残灯夜室尘中郎他日藁畱付与何人
　　乱后经娄江旧馆
　　此地昔相依重来事已非新年芳草遍旧里熟人稀逺燕皆巢树闲花自落矶遗踪竟难覔愁步夕阳归
　　悼故顾宜人
　　避乱应千里悲离复几年尘埃初嫁镜雨雪未归船有子随行旐无人与葬钱束刍何处吊衰草暮江边
　　过刘山人园
　　欲问幽栖处花蹊逐涧回夕烟罗幙巻春雨药房开野鹤知琴意山蜂给酒材城中少闲客谁解引车来
　　次韵杨礼曹移疾之作
　　养疾深扉掩还应谢俗交鸟多风和语葵晚雨缄苞印向闲廰锁钟闻近寺敲相思愁暮霭髙树古城坳
　　送周履道入郭
　　离羣方感怆况复与君违花隐归城斾风吹渡水衣须知喧寂异莫讶往来稀今夜空斋雨谁怜独掩扉
　　雨斋独坐写寄友
　　动与世相妨端居学坐忘雨来池上树烟起竹间房屋鸟非晴弄阑花是晚芳寻山期已阻遥望奈苍苍
</div>
    <div class="pagination">
<a href="大全集_page19.html">上一页</a><span>...</span><a href="大全集_page15.html">15</a><a href="大全集_page16.html">16</a><a href="大全集_page17.html">17</a><a href="大全集_page18.html">18</a><a href="大全集_page19.html">19</a><span class="current-page">20</span><a href="大全集_page21.html">21</a><a href="大全集_page22.html">22</a><a href="大全集_page23.html">23</a><a href="大全集_page24.html">24</a><a href="大全集_page25.html">25</a><span>...</span><a href="大全集_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
