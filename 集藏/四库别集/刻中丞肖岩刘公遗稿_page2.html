<!DOCTYPE html>
<html>
<head>
    <meta charset="UTF-8">
    <title>刻中丞肖岩刘公遗稿 - 第 2 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>刻中丞肖岩刘公遗稿 - 第 2 页/共 16 页</h1>
    <div class="content">　　预陈边事隐忧以保万全疏 
　　慎测虏情以严戒备疏 
　　敷陈边虑以永治安疏 
　　恳乞圣明亟除奸横中官疏 

　　○预陈边事隐忧以保万全疏 

　　廵按宜隶监察御史臣刘　谨题为预陈边事隐忧恳乞圣明申谕边臣早为计处以保万全事臣惟天下之事固无全利亦无全害惟择其中之利多害少者为之又于其中预知其害之所在而早为之图焉斯国家享万全之利矣方今沿边鲜炮火之警而居民遂耕牧之休一时羁縻之近利似亦有可观者顾中间事机利害往往相为倚伏臣待罪地方窃抱杞人之虑今幸互市巳毕谨以耳目之所见闻渐不可长者为陛下一预陈而酌议之一曰封疆弛守之渐夫夷夏之防自昔记之所以杜窥伺也近据新河口堡守备张极委守洗马林堡指挥陈周及分守口北道申呈崔宣等招由具知边外夷人间有随地拆墙进出无忌或以索降为名而牵去马匹或以讲市为名而突入内地墩军惧其启衅而不敢阻回奸夷乐于乘便而无所忌惮中间华人即有交构夷人即有窥伺孰能测之边防怠懈渐不可长合无行令边臣市毕即以闭关为上若谓既许通贡势难一槩峻拒亦当传示俺把诸酋议定出入处所军门预给牌面以为符验如宣府则止于张家口大同则止于得胜堡边军有不由此而许之入者即以交通论夷人有不由此而径自入者即以犯边论其一应出入去处仍令守口官军查果差来夷人有无原发牌面先行译审有何事情随即走报各该衙门听候处分庶夷夏之交不失既可以探虏中之动静而内外之限尤严亦可以杜奸人之交构矣二曰熟夷疑叛之渐夫宣府连年之所以不犯寇被兵者虽赖山谷杂沓而中间熟夷藩屏之力居多顾熟夷往往挟黄把二酋之势为重以邀抚赏乃今生息日蕃势巳难于驾驭而黄把二酋又往往声言欲要抢去熟夷以为巳有且多嫁祸熟夷盗马如伍栾等拏送处治欲令为渊驱鱼为丛驱雀其为计亦黠矣窃恐一旦顺逆无常去此就彼岂惟将来为南山之乡导而龙门赤城一带山峡皆其所巢居而野处者万一处置失宜史车二夷反侧于其内黄把二酋要击于其外而独石之孤悬大可忧矣合无行令边撤音辙论语不撤姜食臣务要熟思审处毋以少安而撤藩篱之谋毋以通好而忘耳目之托庶熟夷之反侧稍安而中国之机权不失矣三曰将领推诿之渐夫今日各将领之所虑者非谓偷安于一时致武备之渐弛乎夫黠虏频年入犯祗闻官军疲于奔命而兵不加精卒未见练此已然之明验也当此稍稍息肩之期正我师养威蓄锐之日况贡亦备不贡亦备固边臣职守之常而外示羁縻内修战守二者原未始相害今有事之时既不暇整搠而无事之时又不肯整搠然则将何时而整搠耶若谓因此渐弛武备然则必岁岁侵暴而后为武备不弛耶今夷情变诈更多可虑一旦叛盟南牧在督抚必将以将师之不用命为辞而在将师必将以今日之贡议懈弛为诿互相推调事难责成他日勘报莫稽功罪难核实由于此合无行令边臣转行沿边大小将领及时修备毋致玩愒虏人不即渝盟则保障地方之功今日固当均录而虏人一弋?幺南犯则地方失事之罪异日无得他辞庶责成专而亦可以破诸将推诿之奸矣四曰塞下虚耗之渐夫边境荒凉军商类多贪薄今岁之市虽经督抚多方酌处或那移班价或动支朋合权充啇本又幸而四散居民一时逐利而来颇肯赴市第中间官马之变卖啇货之支取岂无累及军人累及啇贾其在今岁间一行之犹可支持但恐年复一年沿边耗弊武备怠于上下之偷安国家之神气既巳不振而军啇瘁于市事之消烁国家之元气又复不充怨岂在明不见是图合无行令边臣务要察军啇疾痛之端先国家根本之虑一应货物马匹稍宽其值庶人心安而重镇安矣五曰勇士散逸之渐夫家丁类多夷人及中国凶狡无藉之徒专以梼巢赶马觅钱消遣今北虏通贡一切禁止前项家丁每月止得粮银柒钱度遣难支间有白画刼人于道如于廷佩王章段雄等者夫羁縻大虏事出权宜原非特此以为久安长治之策今勇士渐次散逸则羽翼渐次垂折或投入板升或复还虏营皆不可必一旦不测虽有颇牧安能仓卒收既散之人心而得其死力哉近虽经督抚议增月粮但恐日后相沿成例牢不可减合无行令边臣转行各将官将各家丁类查一册将各处抛荒田亩或功臣草场地土省令各丁不拘多寡尽力开耕以为养赡官给牛具子种免征租税须伍人为五十人为长五十人为队相为约束且耕且守无事既足以为各丁资身之策有警又足以备临时缓急之用矣六曰市地增加之渐夫大同初议市场止于得胜堡一处后因黄台吉不肯赴市另立新平一处揆之事势逼近阳和军门重镇弹压似亦无不可者但风闻近日把都儿请于独石开一市口夫弹丸孤悬之地正京陵枕后之处年来司道罕至其地重以连年霜雹为灾居人巳无固志若复于此处立一市口岂惟货物远而难于转输亦且官府隔而不及稽考虽夷心莫测明岁之市与不市诚难可必但事贵几先害始微细倘边臣应诺势难食言窃恐地与强虏为邻居与反侧之人相习而化其不沦胥而悉归为左衽者几希臣本无知第闻之镇巡询之司道咸以为不可合无行令边臣念昔年经理之劳重国家屏翰之守庶独石安而宣府安三关固矣再照立国之本必始于自强而御虏之方在明于料敌今俺酋颇狎其饵秋防似可无虞第黄台吉之桀鷔变诈上不肯仰遵其父叔之命令下不能约束其部落之恣肆故新平之市虽幸无大故然较之伊父得胜一市大不相类部落食粮之请业巳再三而迁徙熟夷之言至今未巳犬羊之欲本自无厌中国之财势难常继倘西番之抢不果势必乘秋揉我田苗掠我谷粟窃恐异日之患必自此酋始大武诸臣正当日夜淬励城堡之当修者及时修之甲兵之当励者及时励之板升叛逆之未归此外患之最急者作何招猍云朔递年之残破此内患之最急者作何经理沿边极冲之城堡得无乏三月之储乎所以防其坐困者当早为之虑沿边荒芜之屯田得微有遗弃之利乎所以广其开垦者当早为之修凡所以先为不可胜以待敌之可胜者务俾其在我焉俟其败盟大加挫衄庶几外足以寒毡裘之胆而内足以发舒吾华夏之威如此而后可保数十年无事若战守不修而徒?口?田?之以抚赏中之以互市自谓巳安无复他虑正恐今日之所以羁縻乎彼者未必非自误之阶也事关国家大计臣是以冒昧言之伏乞勑下兵部再加查议如果臣言不谬转行边臣务要相机观变审时度势一应安内攘外顺治威严之策亟为详议可贡则贡可守则守可战则战常使其机在我而不在敌宗社幸甚生民幸甚缘系预陈边事隐忧恳乞圣明申谕边臣早为计处以保万全事理为此具本专差舍人高富亲赍谨题请旨 

　　钦差总督宣大山西尚书王　为谕陈边事隐忧恳乞圣明申谕边臣早为计处以保万全事隆庆五年八月十三日准兵部咨兵科抄出廵按直隶监察御史刘　　题称臣惟天下之事固无全利亦无全害惟择其中之利多害少者为之又于其中预知其害之所在而早为之图焉斯国家享万全之利矣方今沿边鲜炮火之警而居民遂耕牧之休一时羁縻之近利似亦有可观者顾中间事机利害往往相为倚伏臣待罪地方窃抱杞人之忧今幸互市已毕谨以耳目之所见闻渐不可长者为陛下一预陈而酌议之内开一曰封强弛守之渐二曰熟夷疑叛之渐三曰将领推诿之渐四曰塞下虚耗之渐五曰勇士散逸之渐六曰市地增加之渐及称立国之本必始于自强而御虏之方在明于料敌今俺酋颇狎其饵秋防似可无虞第黄台吉之桀鷔变诈上不肯仰遵其父叔之命令下不能约束其部落之恣肆故新平之市虽幸无大故然较之伊父得胜一市大不相??火页?部落食粮之请业巳再三而迁徙熟夷之言至今未巳犬羊之欲本自无厌中国之财势难常继倘西番之抢不果势必乘秋蹂我田苗掠我谷粟窃恐异日之患必自此酋始文武诸臣正当日夜淬励城堡之当修者及时修之甲兵之当励者及时励之板升叛逆之未归此外患之最急者作何招猍云朔递年之残破此内患之最急者作何经理沿边极冲之城堡得无乏三月之储乎所以防其坐困者当早为之虑沿边荒芜之屯田得微有遗弃之利乎所以广其开恳者当早为之修凡所以先为不可胜以待敌之可胜者务俾其在我焉俟其败盟大加挫衄庶几外足以寒毡裘之胆而内足以发舒吾华夏之威如此而后可保数十年无事若战守不修而徒啖之以抚赏中之以互市自谓已安无复他虑正恐今日之所以羁縻乎彼者未必非自误之阶也乞勑兵部转行边臣务要相机观变审时度势一应安内攘外顺治威严之策亟为详议可贡则贡可守则守可战则战常使其机在我而不在敌宗社幸甚生民幸甚等因奉圣旨兵部知道钦此钦遵抄出送司案呈到部看得廵按直隶监察御史刘　　具题前因大率谓北虏互市巳毕羁縻之术似亦可观而隐忧潜伏渐不可长乃开具封强弛守熟夷疑叛将领推诿塞下虚耗勇士散逸市地增加六渐责成边臣早图预待且欲及时修城堡励兵甲招猍叛逆经理残破广储粮饷开垦屯田各一节为照北虏贡市原为外示羁縻内修战守即今贡市巳完边警暂息乘此闲暇正是可以有为之日但惟总督王　身当锁钥之司心切安攘之计经始之劳既在可录善后之策必能预处事在阃外相应通行申饬合候命下本部移文总督王　公同廵抚孟　刘　杨除内治事理查照本部先行题覆着实举行外即将御史刘　所陈六渐逐一审处应潜消默夺者鉴童牛之牿慎防其微应开阖弛张者严履霜之戒力杜其渐果有事体关系应该奏请径自具奏务其内而人情大安外而夷心允服常使其机在我而不在彼方为上算等因题奉钦依备咨到臣除即通行宣大山西抚镇查照遵行外案查臣未奉之先为虏王贡市将竣查议善后事宜严自治以振神气昭恩信以慰夷情事该臣看得北虏俺荅素称凶狡久为边患今因归降纳款称臣为国藩夷自去冬通使至今夏受封日示诚顺边境熄烽但制驭之策要在安不忘危羁縻有术务俾华夷均利方可永坚盟款以故臣于请贡之初条议八事内开审经权戒狡饬之议无非严边备以惩夙玩一众志而怀永图乃今权宜之处巳有成绪而经常之守众议参差将领诿祸未底成绩即今三镇互古将竣边尘不耸征调巳停正我大破夙谬乘暇厚备之时其一切秋防戒备严饬边图事宜节经臣并部科申饬再四诚恐督属文武将吏恃虏通贡怠弛边防上尘宵旰之忧下贻强场之患巳经通行三镇抚镇调集各道面相商确参挹忠谋逐一登荅前件佥议明允咨报臣处以凭酌议会闻去后续准大同抚臣刘　宣府后抚臣孟吴　山西抚臣杨　咨及据总兵官马芳赵岢郭琥并兵备守廵道参政申佐副使崔镛温如璋朱裳蔡可贤参议李鹗梅友松佥事许希孟姜廷珤吴哲赵世相各将内修外御开屯储饷诸务先后议呈到臣督行间查得先蒙辅臣陈谟兵部款议八事责行边臣及时厚备随奉勑谕严重责臣贡议巳效忠谋边臣当思善后等因臣各遵照申议督行去后继奉前因臣反复思惟廵按御史刘　开陈六渐及申饬边镇诸务中有先经辅弼陈谟旋奉勑喻责成臣节经通行各镇申饬另疏回奏未敢玩愒自宽今幸按臣同事地方自可同心经理督察欺诞共责实效其查原议六渐外度虏情之诚伪当思预防内虑人心之怨怠当图抚饬本官身历强场究心边务言皆有据谋出忠猷通应议处除塞下虚耗之渐原因宣镇先任抚臣初虑互市无商招派军民充市继虑马多费饷议将市马变价备用一时文武各官奉行未当致众腾怨臣初闻招派即行禁止继该科臣议请兵部覆行严禁比及互市在官以马价权充啇本买备官货军民听以所有自赴市易公私交利三镇攸同绝未累及啇民其易获夷马山大二镇尽巳给军既免陪价之扰复得夷马之健官军称庆惟宣镇给马迟疑间致军士怨诅臣闻累行各道酌量给军众心亦孚此该镇一时之失计非臣原议之贻累也近该按臣廵历大同各路查无前弊亦免向来殷忧以后诸虏果守盟互市各镇查照臣原定规度遵行将致虏马岁多孳牧渐蕃军民获利既厚塞下可望充裕庶免虚耗之渐其诸将推诿之渐诚如本官所指当贡议之初各怀避难诿祸之私方贡市之际犹肆观望依违之念今既贡市告竣间有不遂要功罔利之素仍饰玩虏忘战之谈凡此皆不忠不诚骄悍夸诈之徒绝无为国全疆之念查其历履何尚??有威虏制胜之能不过恃丁壮为捣巢窃马之计今责以务实修练必湏大示赏罚破其奸诡方可责成臣于议贡之初巳经开款指言戒狡饰以策战功近奉庙谟仍责以练兵待阅照依战获败绩严行赏罚自可肃众志以责武略难复肆推诿之奸所据二事俱无容别议外其称虏酋黄台吉桀骜变诈他日之患必自此酋始盖深见夫黄酋不听父叔之命既非顺义初盟可制多肆非分之求尤非诸酋诚信可同岂惟按臣虑之臣亦反复筹之矣历查黄酋去冬入犯索降被挫败遯之后即遣夷使亚都善随同俺荅夷使打儿汉同赴臣处投递番文内开伊自兔年誓不犯边伊有占卜谓入犯当死于南朝累向各边投文求贡无敢代奏去秋伊曾阻其父叔不犯蓟镇今不意那吉来降反将他原谋不遂其先次入抢原为父调非其本心又被挫折未敢深入今原随伊父叔永远进贡永不犯边别人反了他也不反臣向闻本酋悍驇恨怨其父偏爱后妻及那吉今那吉容还无与彼轻重或未必随父纳款也及见彼番文再审夷使虽执词无异尚未敢深信复查通丁随同原使面见本酋或哭或诉执称其父不听伊言常谋入犯今伊始遂初心永远进贡免受祸害臣方事此酋既格而余酋可无难也讵意得请之后累忤其父互生嫌隙初听熟夷之讹传谓臣等阻绝贡市辄自东奔既见伊父领送伊勑赏又疑臣谋同父叔将以害彼惮不赴市臣一面反复宣谕一面严行其父遣夷招猍使至新平该副使申佐陈设香案勒令望南谢恩数四监市如约本酋深信无他始感天朝之厚恩严禁部落之喧扰偶于摆腰小酋争忿至欲弃妻之以投降直至市门轻身扣关副使申佐相对边城多方宣谕妻子环泣扶掖竟日始回既而罢市遣谢俱极诚顺虽索讨熟夷粮食降人之言累次恳求臣与该道每以法理谕阻彼亦知不可得移帐北去节因各部落归降多至百余各帐失马数四执系熟夷偷赶听诸奸夷唆弄以书复求臣处治熟夷归还降人内称他达子本求封贡安生今人口都走尽了马匹复被偷赶不如不和若臣不与伊追还彼和不成了彼亦不抢中国自与熟夷雠杀边上不要阻当意在挟求所欲臣思此酋骄悍性成渐不可长即书宣谕责其无诚无礼乍顺乍逆熟夷降人皆中国臣民法难与彼及听彼雠杀如政背盟臣即内谓官兵外招其父叔会兵剿灭决不轻贷本酋闻言羞愤恐臣即行捣剿不敢复驻近边臣以彼之变诈遣告顺义王即差夷使责骂许以若敢他逞必会臣及调各酋剿杀俺荅仍独行出帐密告臣通丁金奉谓彼再入降嘱臣容入设计杀之彼亦无怨黄酋复遣夷构唆其叔昆都力哈父子同索熟夷伊子父亦不听臣原颁贡赏通丁杨亮在彼具闻本酋自知势孤乃复假以打猎至宣镇西路近境窥探动定臣思彼既畏威不敢狂逞仍湏加恩以示操纵密行总兵官赵岢阳示不知以酒食餍之伊即欢慰投书抚镇内称伊前得罪于臣求为转道勿与伊计较伊系虏人不知中国法理臣向执本酋贡赏在边未经给与直待其输诚服罪方许颁给间十一月二十五日本酋复书番文责差伊亲信头目直夷影克及被虏王继禄夷名昆茟写气景四八名由新平堡求见臣谢罪持书二纸一纸内开彼夷狄不知中国法度粗鲁前次写书得罪闻臣恼怒要调兵剿杀就莫措望了故夬宣府抚镇转夬陪礼不知曾转到不曾一纸嘱令来夷待臣若不恼方投内开前次降人原系通丁许寻与他不是他敢要今求临年卖几个牛羊及求讨些米粮吃用要与熟夷对面讲和说誓以后不许再偷夷马词俱恭顺臣初闻夷使之至阳厉声色不容近城继令中军官再四译审明白方许引进仍令各官跪求宽贷臣方逐一责问本酋罪状谓伊初以伪言纳款继复逆父背恩既贡市复求降人熟夷写书无礼皆是中国奸人教唆其原写茟写气既系中国被虏即当执留正法不当容回各夷伏俯哀恳备言黄酋性行不常每因酒醉发狂前被臣通丁郭以直言激聒羞愤故要与熟夷雠杀原不敢侵犯中国近日单身在边打围一畜不敢轻犯父叔各家俱归顺亮他一人敢复何为若容他领回勑赏做些小买卖与熟夷讲和再不敢胡言臣备审王继禄具言本酋与各酋不和其子侄亦各背逆必不敢背盟只是虏性不调好生反复前闻臣怒拒日夜惊惶远避月余又被其父责骂故在宣镇央求转达求臣容恕今后既知臣不可犯必不敢再发狂态臣复责令各夷使于原差通丁说誓无他方准许以原颁酬贡勑赏给发时当冬至令节适义王及那吉夷使七名亦至臣处执送水泉市截路贼夷及求讨番经臣令通丁率领各夷使于公署原设龙亭丹墀随同各官瞻拜山呼万岁行庆贺礼使知天朝礼法及将山西布政司送臣隆庆六年大统历名用黄纸包封顺义王黄台吉各颁一册令尊朝廷正朔仍差通事官杨亮赍颁俺荅大统历胡天福赍黄台吉勑赏大统历各押同夷使出边去讫臣随行宣府总兵赵岢调取熟夷史大史二谕以黄酋与伊讲和之情责其部落盗马说谎之罪俟黄台吉果差人至边执留真正夷使在镇仍差官通押令熟夷与彼讲和以免各夷反复构怨仍书宣谕责其往罪许以牛羊百数赴新平市场与民互市一以慰彼夷情一以大溥民利大较牛羊入市民间以布一二疋值银三四钱即买肥大羊只可直银七八钱布货一二两可买耕牛直银四五两既不用官市亦可得税利以备抚赏支用仍量备抚赏米数石给伊妻子食用此黄酋始末虏情及臣处置操纵之详其往来番文与臣宣谕事案具存向未敢尘渎天听良以夷狄之性本类犬羊喜怒不常贪饕无厌既难责以中华之法理尤难听其溪壑之请求必随势裁抑设策牢笼使其中有所慕而不能舍外有所畏而不敢肆方可摄其悍鸷之势以永贡市之盟未可一事姑息损威媚虏致后难继亦不宜急遽怒绝致虏羞愤自速败盟也历查黄酋素负强众眇其父叔昔年围困大同右卫攻破宣府鸡鸣驿等堡沿边侵扰视各酋尤极凶狠自被干庒军民重打夺获盔刀及至东城教场几被火炮打伤稍知悔祸节被妻子劝诱深信占卜不吉以故久蓄求贡之心誓戒入犯之举近复衰病侵寻父恶子逆部落亦各怨散不则那吉之归否既无与彼之忻戚俺荅之威令久不能制其■■其此番之内附未必其一闻臣使谕即投款词累被切责未敢逸去也今既遣使谢罪誓永无他虽豺狼之性难保其终然既得善言即宜优慰庶安反侧以免跳梁此臣与按臣同忧共济之图非敢有所隐匿异同也其余封疆弛守熟夷疑叛勇士散逸市地增加四渐节经会同三镇抚臣申戒定议通应照款闻列具题伏乞敕下兵部查议酌示便宜覆请明旨通行臣等遵奉施行庶防渐杜微可免童牛之牿华宁夷靖可永率俾之化矣为此具题计开一曰封疆弛守之渐前件为照天下有道守在四夷四海以康慎固封守帝王固圉保邦之经也矧沿边各镇与虏为邻宣大大边既失仅守三边山西外边既撤惟守内界封疆之守四时戒防墩哨之役日夕巡瞭虏虽纳款岂容少弛臣于此虏求贡之初即虑各边怠玩弛守通行三镇为严饬边备禁轻率杜衅端以固疆圉事看得各边参守等官分守专阃责任攸关或恃虏通贡怠弛边防或纵军民出边开荒耕牧或任居人樵采抵边牧放或墩哨袭弊交通濳行或巡察不严纵容哨夜私离信地渐废边纪通应严饬督责沿边将领务各比常加谨防范慎固疆圉其牧放必湏液收入堡日牧附近仍责各军随带器械守牧用保不虞严禁墩哨不许贪骗夷物私相交易自惹边衅各去后本年八月初七日据宣府西路西阳河署守备徐垣报称有本边西界台长哨夜不收桑六马文宝出口取水巡哨被达贼四骑扑趁墙下用尖刀将桑六剳死马文宝剳伤等因到臣看得猾贼剳死墩夜审无剥夺衣物中间必有构衅招尤情故或墩夜骗掯各夷未还或见虏帐近边潜出窃马致虏生愤具未可知欲遣通丁责问黄把诸酋挨查但无认识夷名各酋必将推诿其平时有无结构及今剳情故该墩同哨人役必知随行怀隆兵备道严行查究续据该道呈称审据本台墩军郭江等执称委系黄台吉郭落不知名四贼到边要做小买卖马文宝桑六拏烧酒面饼与四夷吃用桑六将一夷人皮袄转藏用自已皮袄抵换本夷酒醉恼怒争愤用刀将桑六剳死马文宝剳伤跑走去讫本月十二日又据宣府西路参将李浃报初十日有达贼七骑从新河口边小西台进入往西到洗马林地方捉去牧放官马二匹又据柴沟堡参将贾国忠报本日正北来达贼十一骑从洗马林镇河台进入抢去官马六匹有本台并-马主将前贼连人马捉获二名曹通事娃娃供报夷酋二名猛磕绰赖余贼仍从原口出边去讫等因随行分守口北道查前贼的由何口进入该路缘何不遵申饬加意防范何官纵军远牧致启戒心中间有无骗虏构衅虏贼有无愤恨索降情弊仍译审拏获二贼是否前报小酋帐下及入边捉马缘由大酋有无知纵查究明实二夷监候具由呈报以凭责问虏酋挨查究治送还马匹以示后惩续据该道呈查得本年四月以来该路收纳过降人四十一名口已送宁家本月初十日有黄台吉部属小头儿猛磕绰赖引领通夷曹通事娃娃及真夷九骑拏黄台吉番文从洗马林边明入执向该堡索降比时守备李三极执例无与止备酒肉抚赏各夷吃醉恼恨口称你等说无降人难信且将牧放马质当几匹遂将董威等牧马六匹赶去李三极督令军夜赶至墙下将曹通事娃娃二名连原骑夷马捉回本日达贼肯只?等七骑从新河口堡边进入打牲亦到洗马林地方忽遇在彼牧放马二匹亦赶出边各官禀报军门备行本道查究间又蒙军门责差通丁安天爵向黄台吉责问本月十六日小酋他不害等将赶去马六匹送回并肯只贵亦将原马一匹及陪补责马一匹从新河口边送回俱给各军收领及审本边墩哨众称诸虏二次入边各无兵仗口称见官索降原非侵犯各该参守等官平时既失严慎遇虏辄复隐实臣随行各道提问及将误事官张极徐垣拏赴军门以军法责治随将曹通事娃娃拏解军门臣责审明白送发黄台吉以夷法重惩讫臣又思诸虏部落数十万平时专恃抢虏为生今既禁绝侵犯中间穷虏沿边窃扰虏酋隔远岂能尽访且三镇各边墩哨夙有媚虏常例求免扑杀今巳尽绝或奸人仍袭故智索讨或墩军出入贪利交易内外华夷通应严禁各酋自求安设巡边夷兵以防做贼说谎之奸臣初未允适遇秋深人畜遍野恐复有如前零寇致难责问传谕顺义王俺荅并都督昆都力哈黄台吉等各分定边口每口定派头目二名率领散夷一二十名各照分定地方往来巡禁但有猾贼或向边墩求索或沿边骚扰巡边夷人拏送酋王以夷法处治各酋首各给信牌二面有事听差夷使执牌由各市场边口验入市场地方官揭报臣等允示方许差官夜押送臣督抚衙门审发事完仍差通夜押送出边臣又查得前时各边墩军各将行粮货物花红媚虏月有定例虏既不敢索扰墩夜可安坐哨即应于哨粮多者量减专备犒赏巡边夷兵通行三镇抚镇责成各路参将查将大边二边墩台除月食行粮三斗照旧外其余一石或五七斗者俱各准其半支所减之数收贮各路参将置立循环明白登记专备犒赏巡边夷丁支用臣复定立犒赏规则每月赴臣倒查各该守操不许另外科赏历查扣收粮银各有积余仍可备平时夷使往来抚赏即今沿边肃清猾贼敛迹无敢窃扰臣复行守边各参守官选差提墩监哨官于各夷兵住巡边口各择近墩住守内外防范无容奸诡私相构结置立传筹昼夜巡哨其沿边有不堪边墙墩台除今岁尽修外春来踏行修筑务比未贡之前加高帮厚无容恃虏款塞渐弛厚备庶内外戒严而边防愈固矣二曰熟夷疑叛之渐前件照得夷狄之性非我族类其心必异因其内附厚其抚赏收充藩篱古今制御之微权然畏威规利饥附饱扬夷性之常诚不可不慎其牢笼以安反侧也查得宣府熟夷史大史二原系近故夷酋史鸡儿之子本朵颜三卫种类车夷达鸡伍栾等初为老把都部落与史夷连姻隆庆二等年自老把都营投托熟夷营内附抚镇议允一体抚赏俱在宣府东北二路靖胡堡龙门所等边外住牧该总兵官马芳先任宣镇选锐养赡令同通丁哨探北虏消息为我藩篱抚赏既久颇得其力史夷去年父死该镇给之衣棺容葬近边尤切感戴但各夷住近黄把巢穴频年各将官时遣通丁纠合各夷收赶二酋部落马匹杀获首级报官一体分赏以致二酋抱恨每时收抢向依我兵未遂雠杀今各夷因二酋通贡既失偷马斩级希赏之利又恐该镇无所用彼或减其大小抚赏各怀疑惧中间史夷抚赏已久部落牲畜颇多已足自赡惟车夷各酋前被老把都掳抢牛马殆尽贫不能自给时常窃出偷伊马牛以致二酋抱愤每遣夷使投递番文要行扑杀臣一面遣差通事赍札戒阻一面申禁史车二夷钤束部落不许仍肆盗窃致被雠杀各夷颇知谨畏前据车夷伍栾误听内地流言谓臣阳许贡市密图捣巢传语黄酋致被疑阻臣遣通丁查问明白执获伍栾与各酋夷使面对是的量以军法责治监候以示威信近据二酋遣夷执文又称各夷近月复盗伊马牛数次乞行移住边内免令为盗致坏贡市黄酋又称伊近年收纳史二一女求与史大兄弟面见讲和臣巳行总兵赵岢谕令二夷许为讲解以免彼此雠愤内外影射为奸及行宣府东路参将白允中每月选差通丁往哨各夷营内无容盗马造言构衅各将部落收附险峻处所住牧固守本巢其伍栾发令史二收领容将妻小近边住牧稍待黄把二酋远遯方许放还查得各夷每年宣镇大小抚赏之费既逾万金收养之久巳逾十年内而恋抚感恩自不敢怀异志外而避仇畏抢亦未敢轻附诸酋但其鼠窃之性累戒未悛禁防之令须宜严慎即其抚赏之中特示劝惩之机臣前取史二等至臣军门谕以遵令守法者当加其岁赏违令盗窃者革去月犒再四造言阻坏贡议者即执赴军门以军法斩首头畜家小尽各家分用各夷亦叩天发誓遵令戒众各图安便后有违犯如议赏罚以示惩劝庶久附之夷不至疑叛而新附之虏免生衅端矣五曰勇士散逸之渐前件照得猛虎之力食必全牛壮士之-养人必陪食故欲得丁壮之死力湏当厚其资养欲收真夷为我用必当饱其所欲若使养之不厚用度缺乏则众将怨愤散逸理势所必至也历查三镇诸将率各招畜家丁为冲锋破敌中间原系舍余各有身家者照常与军一体月给粮赏外内有降虏不惯粒食边方肉价腾贵月粮委不足用况无户丁家业资赡在偏裨各将每营不过数十名各有养赡地土岁收租粮各数百石有志立功者尚能自备养犒惟宣大总兵官马芳营通丁六百九十六名内原无家产一等真夷六十八名二等通丁二百八十九名赵岢营通丁一千二百四十一名除在本镇久住外一等真夷三百五名二等通丁三百三十三名往年捣巢赶马间或得利自赡今已容虏通贡既绝外获之资丁壮数多别无内养之计渐生秋怨臣切虏之每行各将官厚加抚恤待今贡市事竣另行议请优养间节据各抚臣咨议查将各营逃亡军粮扣收在营量为给恤及容于防秋三月照节年调遣例听权支客饷及马匹料草以资人马食用去后今据按臣议虑散逸欲要查给荒田听其耕种自赡深得抚恤丁壮安慰降虏之略委应议处查得臣昔抚宁夏甞因收用降虏数多月粮不足养赡具议题请每月每丁除月粮外加肉蔡银伍钱妻子至五口以上各查有幼丁月给粮三斗兵部覆奉钦依允给夏镇真夷颇得其力今照三镇真夷通丁即应比照前例请给合无勑下兵部查照臣先年原议将三镇各营一等真夷每名每月该粮一石各军本折三七间支本色价贵每月折色七钱今岁尚可买米五六斗前岁只买米三四斗各丁各有妻子何能充食议湏每月准支本色五斗照例折银三钱五分马匹草料春夏全给仍月给肉菜银五钱二等通丁每名月支本折粮一石仍给肉菜银三钱家口众多至五口以上者准收幼丁粮一二口每月三斗至于奇游等营并各路援兵家丁行各将领查明一体分等支给其应支粮银仓库查给余外给肉菜幼丁粮银听各道备查节月各营迯亡事故官军临放扣除还官之银裒益支给如无逃亡之粮或银少不足许各行道于各营无丁应扣之银凑之无容增加岁额及查得宣大二镇各总兵营每年养廉地租及草场草价收纳各数千两各官各思体国仍须每年各分千金以养死士虽以防虏实资自卫臣军门两掖营及各抚臣标下间有真夷通丁亦湏一体抚赏及查审各丁多系降夷不善耕种再无余丁有难拨给荒田如蒙照议允给庶公帑不至增费而勇士可免散逸缓急可备战守矣六曰市地增加之渐前件互市之议本以抚安夷情市场之设阴示分披虏势臣当议贡市之初会同三镇抚镇诸臣条议市场在宣府于西路张家口在大同于左卫威虏堡在山西于西路水泉营各边外筑立市场听其互市巳经具题讫续准大同抚臣刘　咨称近据俺荅累遣使投递番文再三哀恳威虏堡山高水草不使欲改从得胜堡先年旧遗市场交易及称若将黄台吉令于俺荅部落一处互市二酋父子素不和谐虏众数万嫌衅易生应照二酋住牧之所令其东西交易庶可分彼虏势免生意外之患合无将黄台吉部落改移宣大交界或新平平远临近堡分另立一市责令朔州道并宣府西路大同新平二参将公同经理庶免他虞等因该臣向虑宣府钱粮缺乏迤东有老把都永邵卜部落各数万势难再容一市今虑俺黄二酋临场生愤即应于大同东路新平堡另立一市既可杜二酋父子之閧尤可分二酋拥众之势随行朔州兵备道副使申佐新平参将杨尔干监理乃将大同原备俺黄二酋市货抚赏分发二市听二酋先后互市讫后因虏酋昆都力合大成市完节差夷使再四恳告彼各枝远夷用度缺乏一时互市势难齐到乞于彼营就近独石边界每月容其量以马牛数匹只易换布物充用臣查有先年兵部题准独石出哨三间房春秋两防五日一报蓟镇事规值今北虏通贡哨丁既难远出声闻阻绝虏形无据传报事干蓟镇机宜必须月容夷使往来本路因差通丁深入虏营窥探方可实得虏形巳经备行该镇抚镇转行本路参将查议应否允从及作何哨报去后向未回报原未允于独石增开市场致危孤悬重地也今据按臣指议谓该镇各官俱谓独石孤悬难容续市臣亦随却虏使令有续到夷畜每一二月开具番文仍赴张家口原市具报抚镇容其招集军民与虏互市今既数月昆酋部落求市二次各卖牲六七十只永酋隔远再未续求及查得各酋互市原议一岁贡使既入三镇并容一次节据各酋市后恳告率称虏众分驻迤北远近相距各数百里一时拥挤市场不便应酬且贫富不齐富者以马易段帛贫者各以牛羊毡裘诸物易布疋针线等物一岁数日之市焉能遍及万众乞容每月准附近边外续市一次如辽东开元三卫事例以济众虏之用免致不均生怨败盟臣巳反复拒阻各夷恳求未巳臣思今持若拒绝不容来岁之市必将拥挤万众难遂速完历查汉唐和戎首以关市不绝以中其欲国家抚夷如开元海西蓟镇各有月市月赏良以虏种众多欲其均沾市利资用不乏方可免生他变也及查三市所易马牛牲畜有限多系各酋亲戚家人头领及余部落众虏原未沾被今即容安设巡边即可容与沿边各参将塘报臣与抚镇量其来之多寡每事裁抑容招军民听即各边暗门外参将监督严检违禁衣服听以布货变易率一二日即完民间得利颇厚闻市争趋虏众得利资用夷情大慰照例抽税可充抚赏各酋感恩遣谢无复他请公既不费官货私可均利华夷在宣大虽为创始之规其在辽蓟巳有见行事例臣访得吉能部落在于延宁亦容每月各路续市一次华夷安便夫夷虏众类既同贡市无二若在辽蓟三卫则容月市在诸虏则拒阻不容是我中国待彼既有厚薄差等则彼夷类又焉肯帖服无怨望耶臣身在疆场首主贡市凡可上遵国体以昭圣皇无外字小之仁下慰夷情以溥华夷永远之利者尊照勑旨随宜筹度以求永妥不敢烦渎天听按臣所具知共鉴也今关市不绝通使络绎诸虏虽分驻沙漠而声闻每日可闻不犹愈于闭关株守虏情阻隔而缓急难虞耶行之既久非惟市场无俟增加而将来大市亦可免众拥扰虏众既慰而虏情将愈感戴贡市可保有永矣 

　　兵部尚书臣杨　谨题为预陈边事隐忧恳乞圣明申谕边臣早为计处以保万全事看得总督尚书王　具题前因大率谓详陈黄酋逆顺之情军门处置操纵之法具见壮猷除塞下虚耗诸将推诿二事辩析巳明无容别议外所据封疆弛守熟夷疑叛勇士散逸市地增加四渐合就开立前件议拟上请定夺计开一曰封疆弛守之渐前件臣等看得王　题称诸虏部落甚众今既禁绝侵犯中间穷虏窃掠岂能尽防自本年八月以后宣府西阳河等处黄台吉部下达贼剳死墩军及入边抢马索降节经勘明原非侵犯随将误事官以军法责治夷酋黄台吉处重惩外即今顺义王俺荅添差巡边夷酋往来巡禁要将各边墩夜除行粮外其哨粮各减一半收备犒赏仍选差提墩监哨官于各夷兵驻巡边口各择近墩驻守内外防范昼夜巡哨及将沿边不堪边墙墩台来岁修筑各一节参详所拟诚得慎固封守之义合无备行宣大山西总督抚镇官传谕顺义王俺荅等照依分定边口定派头目率领散夷往来巡禁但有猾贼求索騒扰擒拏处治其墩夜哨粮准令减半收贮专备犒赏仍严督提墩监哨官随夷兵往巡边口内外防范不许内逆奸诡私相构结以启衅端少俟春来土融将沿边不堪边墙壕堑墩台修浚加帮务期高深足恃防守通候大臣至日阅视施行伏乞圣裁二曰熟夷疑叛之渐前件看得王　　题称宣镇熟夷史大史二及车夷伍栾等住近黄把二酋巢穴时常偷夷牛马频年将官纠合各役收赶马匹杀获首级报官一体分赏以致二酋抱恨每思收抢向依我兵未遂雠杀今各夷因二酋通贡既失偷马斩首希赏之利又恐该镇无所用彼或减抚赏各怀疑惧近又窃偷马牛二酋愈致抱恨要行扑杀巳行谕令讲解及禁约偷马启衅去后各夷内恋抚赏外畏雠杀决不阴怀异志但鼠窃之性累戒未悛禁防之令湏宜严慎欲要抚赏之中特示劝惩之机各一节参详所拟无非俯顺夷情以保贡市万全之意但黄把二酋变诈弗常有求无不曲听在我反为亵恩终非制驭之常史车二营款服巳久缓急不为之处在我似为损威殊非弘覆之义合无备行总督王　　公同宣府抚镇等官如果黄把二酋仍以雠杀史车二营为词即便谕以大义大率谓军门即当严禁二营夷人不许再来偷尔马匹掠尔人口二营夷人如或不知省改定行拏送军门以军法重治仍将月犒查革今尔要将二营夷人押赴尔营处分自无此理如或不从别有反侧之迹明白具奏即不得巳而至于用兵其屈在彼其直在我以后贡亦可常市亦可久其史车二营部落仍行彼处参将务各收入险峻去处多方护持毋令为虏鱼肉未尽事宜仍听阃外径自施行伏乞圣裁五曰勇士散逸之渐前件看得王　　题称三镇诸将招蓄家丁数在宣大总兵官马芳营通丁六百九十六名赵岢营一千一百四十一名往年捣巢赶马得利自赡今既绝外获之资又无内飬之计渐生愁怨恐致散逸但各丁多系降夷不识耕种又无余丁有难拨给荒田要将三镇通丁分别一等二等月粮之外比照宁夏事例仍给肉菜银并幼丁粮银以资养赡其应支粮银仓库支给肉菜幼丁粮银于逃亡事故官军临仓扣除银内支给不足之数于各营无丁应扣之银凑支无容增加岁额至于军门两掖抚臣摽下及奇游等营各路援兵一体施行又要总兵养廉地租草场草价每年各分千金以养死士各一节参详所拟计处俱当合无备行宣大山西总督抚镇官转行兵备各道将一等真夷二等通事月粮肉菜并幼丁粮银马匹草料如议查给养赡其军门两掖巡抚标下奇游等营各路援兵各家丁查明一体支给应支粮银仓库查给肉菜幼粮听各道备查节月各营逃亡事故官军临仓扣除银内支给不足之数于各营无丁应扣之银凑支无容增加岁额至于宣大二镇总兵官果能每年将养廉地租草场草价各分千金尤见洁巳体国之忠各该抚按官奏请奖赏以示激劝伏乞圣裁六曰市地增加之渐前任臣看得王　题称近该虏酋昆都力哈市完仍要就近独石边界每月量以马牛数匹只易换布物充用随却虏使原未许增开市场致危孤悬重地但节据各酋恳告虏众分住迤北各数百里一岁数日之市焉能遍及乞要比照开原三卫事例每月准附近边外续市一次以免来岁大市拥挤市场各一节参详原议每岁止许互市一次既市之后如有分外乞讨一切拒绝今若月月互市未免内外奸人往来构结殊非严限华夷之义合无备行宣大山西督抚镇官仍照原议除每年春月互市外如有分外乞讨即便严行禁约仍行顺义王俺荅传谕各部落不许往来近边骚扰如敢纵零虏要求续市许巡边夷酋拏赴军门押送顺义王帐下重处其互市地方三镇各在原所决不可轻易加增一处至于各该夷酋传报边情投递番文但系公事督抚官应该抚赏犒劳者径自随便酌处本部难以遥制伏乞圣裁奉圣旨依拟行 

　　○慎测虏情以严戒备疏 

　　巡按直隶监察御史臣刘　谨题为慎测虏情以严戒备事近该臣巡历北东二路一时传报咸谓黄台吉妻领精兵数千余骑往龙门所境外将属夷车营恰儿台吉二千夷人账房数十余顶尽行抢去随该臣覆加查访相同臣因是窃念车夷与史夷自相依附而中国视二夷以为外藩车夷既去则史夷之形势自孤恐难存立史夷再去则北路之藩篱尽撤益难堤防贼愈近而莫支患愈大而难扑夷情狡诈殊难测度而要之中国制驭之机权诚所当谨如果志在邀求欤则当用而示之不用甚不可中之以长其无巳之骄如果志在窥犯欤则当先为不可胜以待敌之可胜甚不可忽之以自弛国家之备虽边方大计固非臣愚书生所能测知而一念杞人之忧不得不为过计也伏乞勑下兵部行令边臣熟加体察务要慎度虏情严为堤备边方幸甚国家幸甚缘系慎测虏情以严戒备事理为此具本专差舍人高富亲赍谨题请旨 

　　○敷陈边虑以永治安疏 

　　巡按直隶监察御史臣刘　　谨题为敷陈边虑以永治安事案照先奉都察院勘合为披沥愚衷直陈时政以仰禆圣治事内一款省议论谓军国重务既经廷臣会议又经部院覆准必须宽以文法假以岁月久而罔效方可徐议其后若其所言尚未施行不得遽有异同反致悞事等因题奉钦依通行钦遵已久臣窃详军国大事孰逾今日之通贡与市哉乃臣自去年三月按历宣大维时廷议既定事在必行无容再今巡历一年巳满中间利害得失颇尝筹度一二其大者容饷节缩颇多生灵全活甚众而至于其间吃紧一着专为阴修内治先经辅臣陈谟边臣条画俱巳详尽总俟今岁大臣阅视臣于此复何言哉顾臣职忝观风谬司纲纪论国家经常不易之定画则战守宜先而据目前通贡互市之权宜则恩威最急凡此皆纪纲之大者臣是以复有说焉其一议战臣惟帝王之于夷狄顺则抚之不深文以逆其诈逆则拒之不穷征以讨其二所谓以不治治之也顾抚与贿迹若相近而其实不同何者夷情之顺逆无常而制驭之机要当随时观变固未始有必定之规而亦未尝有永守之法也虏若倒戈而款塞诚心而效顺与堂堂天朝自有厚往薄来以大字小之体安得不存而抚之即而叙之乎若贿则或以形凌之以势要之扣关呼索称兵犯顺因而赂焉苟且以免祸之谓也夫不论其情之顺逆而槩曰抚槩曰贿二者均非定论及今不为之别白他日将使人眩于名实而无所分辩论事者曰贿而当事者曰吾方抚焉顺逆何由而别是非何由而明功罪何由而核也今俺酋款效軄贡有顺无逆事势机宜抚之为利但天下之事穷则变变则通逮其久也夷狄之顺逆异情措置之安危异便事机之利害异局万一当事者之把持不定而同事者之意见稍殊或失重为之治罪则事机之难以遥度者孰肯甘首事之诛其流之弊必至于忘战而后巳也其次议守臣惟宣大为京师藩篱而独石尤为宣府屏蔽故守宣大即所以守京师守独石即所以守宣府至于龙门赤城一带又为独石咽喉而边外驻牧属夷素与大营不相联络向为我边东北二路捍蔽近该黄台吉有吞并属夷之谋而一二酋妇带领夷人更欲与史车二夷一体居住一体抚赏是欲并其地与人而兼得之近虽经督抚多方督令远徙但逐腥之犬饥饱异态得便驰去无则复来傥堕其计是借寇兵而赍盗粮将来咽喉受痛渐不可长窃恐异日之患必自龙门赤城独石马营八城堡始或旷日攻围以邀城下之盟或中阻赤城以杜应援之路外驱属夷以为之向导而内据咽喉以为之扼塞若非预积糗粮未免公私告匮一城有土崩之患诸城成瓦解之势自此西窥长安岭则怀来之路塞而宣大不通于居庸东窥滴水崖则延永之势逼而虔刘且逼于陵寝臣愚以为独石马营八城堡当预为一岁之储即有不测当以守为战中东西南四路当照常备数月之储即有不测当以战为守何也独石三面虏巢独以一隅内附上下山坂出入溪涧饷道既巳艰难兵马卒难驰骤又且地方土壤迫隘禾黍罕生连年有霜雹之灾军余无担石之积吾惟糗粮预备庶几人心自安即有攻围吾惟坚壁将见攻之不得掠无所获竣巡前却于溪谷僻侧之间彼自困弊势将溃归臣故谓独石八城堡当以守为战而当预一岁之储者此也若中东西南四路多系平原即有侵轶正奇游兵之可以迭出马步车营之可以兼用势固不能久也臣故谓中东西南四路当以战为守而止当备数月之储者此也伏愿陛下勑令边臣加意于要害之图而为边臣者亦须远鉴先朝杨俊失事之由并详先臣少保于谦经略之议量其冲缓丰其贮积虏果无虞出陈易■可也一有攻围即矫诏发粟亦可也若曰亡羊而始为之补牢则缓不及事何益孤悬敛散而不为之及时则人和巳失奚取地利是未识乎尺寸进退之机安危治乱所系之旨也再照中国之驭夷狄固有经有权而帝王之柔远人亦有威有惠一于威而不知有惠则威竭而兵不可恃一于惠而不知有威则惠亵而彼不以为德今俺酋款伏于西鄙既巳臣服无虞而把都儿近复老死于东陲则察罕儿交构为仇之隙似亦有间即黄台吉乍臣乍叛跳梁蹢躅终属孤立吾之力既足以拒之而彼之力又势难独逞臣窃以为处置之宜莫若于察罕儿之素与黄酋为衅者则阴广间谍挑之以成彼外患而于黄台吉之顺逆无常者少加裁节之以示吾中国牢笼之机权抚赏可施而诸凡分外之邀求亦当量为之颁给布帛可赐而一切华靡□服用亦当严为之厉禁巡边之夷日渐加增所谓羣虎狼于牖下而割肉以饲之者也而卧榻之鼾睡则所以防其倒持太阿之柄者能无忧乎哨粮之减岁计数万皆当于岁终而严为之查核者也而存积之余曷若以之充修边之费尤有实用乎贡道可通也而虏使入京之渐似难轻诺互市可许也而边墙修理之工断不可辍沿边墩台之军器奸军有无私窃货卖奸夷有无私擅攘取弘治年间曾差部科诸臣详为体勘者有明鉴也而稽查不可不严虏最垂涎之铁锅官若可许之公行货卖私必难禁之故违明例汉臣所谓精金良铁尽为虏有者良可虑也而禁例亦当预为之申明凡此皆因循不振之渐而在今日之所当周为之虑者此也伏乞勑下兵部再加查议如果臣言不谬行令边臣将一应战守恩威事宜务要见机乘时详为审处固不可过为峻激以失远人慕义之心亦不可过于因循以贻他日纲纪陵夷之渐边方幸甚任其凭陵而悉置之于不问或纵其桀骜而槩隆之以锡予且借口曰吾将以抚赏焉在今日用之为抚虏之资以彰朝廷字小之体而在他日恐窃之为贿虏之计以为缓寇自宽之图又其甚者借启衅之言掩养乱之罪日积月累渐成积衰不将侵失其初意也耶夫驭夷者相其情而为之羁靮治水者相其地而为之疏导求以杀其势泄其怒则一而已非有二也臣愿陛下授边臣以便宜行事之权而为边臣者亦须外度虏情之诚伪内审事机之当否一切瞻顾诚心不得留滞胷中明目张胆弛张阖辟由我自如虏果效顺抚之可也一有叛逆拒之可也如能去逆而效顺虽既绝之而复许之亦可也其或东西侵犯即便擒斩杀戮无待奏报坐失机宜即小有损失不得重为治罪但不许各将官因而生事自开边衅以致损威失信若曰用兵必待于奏闻则机会之变于须臾者未免有中制之牵而小国家幸甚缘系敷陈边虑以永治安事理为此具本专差舍人高富亲赍谨题请旨 

　　○恳乞圣明亟除奸横中官疏 

　　云南道监察御史臣刘　　谨题为披沥愚诚恳乞圣明亟除奸横中官以隆新政以杜乱阶事臣惟亲贤先于远奸善终贵于谨始自古阉寺之流朝夕在君左右易于为奸使辨之不早始之不慎其流之祸遂至不可收拾汉唐之事可明鉴也兹当陛下登极之初正天下观听之际可不辨之于早以遗他日之厉阶乎臣谨按司礼监太监冯保奸险辨捷凶狠贪肆其平昔所为不法节经南北科道诸臣论劾荷蒙先帝洞烛其奸虽未尝即赐斥逐而于司礼监重权终不轻委者非故靳之诚知之也及先帝崩逝内外大小臣工罔不吁天悲号保亦有人心者辄急急于专权一旦遽代孟冲中外骇愕不知果出先帝意乎抑乘先帝临崩惶惑之际而巧肆其窃弄之计以濳易意旨乎中官不许泄漏内事明禁也先帝传位密旨保乃令名下内官李用焦进等实时传播原其意不过欲张已之威以鼓动中外使人皆知彼亦与受付托如是可为他日专权地耳且圣明践祚之初两宫徽号未上事无大于此者保欲专窃事权惟恐旧用内臣与巳为忤数日之内首行屏逐其所引用皆彼心腹之辈树立私党果何为哉张永第宅价值数万传家累世矣乃逼令家人张三霸为已业而修造物料仍于监局取用先故太监黄锦所积宝物如犀玉睛碌之类为数甚多保逼令管家台送私宅仅以遗剩不堪之物搪塞进上掌东厂则令逃军徐爵罗织军民而爵竟冒功次滥升军职居内府则令伊弟冯佑交通勋戚而与逐安伯陈鏸结为姻眷其它作淫巧之器以为蛊惑之媒肆欺罔之奸以窃威福之柄尤有难于尽数者在昔刘瑾专权乱政几危社稷故虽终被显戮计亦晚矣况保凶狠不在瑾下而奸险过之若保一日不去君侧则将来之患殆有不止于瑾者伏乞皇上大奋干断将冯保明正其罪该监印信另选端谨内臣掌管庶始谋克慎而后患可弭大奸既去而朝政以清矣 

　　●刻中丞肖岩刘公遗稿三卷 

　　云南道疏（三） 

　　虏王修贡等疏 
　　预止虏使疏 
　　议抚赏以一虏志疏 
　　慎酌封贡疏 
　　酌议贡市疏 
　　互市届期等疏 
　　酌议设官事宜等疏 
　　摘陈紧要修守以责实效等疏 
　　申明权时事宜等疏 
　　趁秋成籴买以裕边储等疏 
　　酌议开市等疏 
　　发问奸贪官犯疏 
　　议处久禁商犯疏 
　　海贼内犯等疏 

　　○虏王修贡等疏 

　　钦差总督宣大山西尚书臣王　　谨题为虏王修贡乞恩酌议贡市未妥事宜慰华夷以永安攘事案查本年四月初四日准兵部咨为边政久颓积习未振乞勑着实举行并议重任督抚官员以预疆赐后图事该兵科都给事中梁问孟题称宣大山陕贡市届期文臣沿习旧套粉饰华词武臣借口封贡弛意战守降夷通丁渐生涣散之心硝黄铁器未尽奸宄之禁车夷去留史夷安插抚赏盈缩市期迟违各一节该本部复议合候命下通行九边总督抚镇官遵照勑谕开载及本部先今题行事理在宣大山陕降夷通丁既不捣巢赶马必何如优恤以收其涣散之心硝黄铁器当此华夷杂集必如何关防以革其私通之弊属夷之抚赏安插作何区处不得仍前克扣敛怨于军互市抚赏作何措办不得徒事节省失信于夷应计处者径自计处应奏请者明白奏请务要从实修举的有成效通候大臣至日查阅施行等因题奉钦依备咨到臣通行宣大山西抚镇守巡兵备等道及各副参游守等官查照科部申饬事理逐一遵行具议回报间又为敷陈边虑以永治安事准兵部咨该巡按御史刘　　题为今日北虏贡市客饷节缩颇多生灵全活甚众俺酋款伏把都老死即黄酋跳梁终属孤立近与察罕儿构隙当用间谍成彼外患及称巡边之夷日渐加增哨粮之减岁计数万虏使入京似难轻诺铁锅禁例当为申饬各一节该本部复议看得巡按御史刘　　具题前因计料方来之事周思曲虑极其剀切所赖总督大臣王　　自许孤忠人称多算凡御史之所言者必能加意行之大抵贡市巳成人口保全钱粮节省巳非托之恐言即使虏果渝盟彼运巳衰我兵方锐以战以守自当出虏人之上系干重计想应如拟申饬合无听本部移咨督抚官尚书王　　都御史吴　刘杨　公同总兵官赵岢马芳郭琥查照御史刘　　所陈虏果效顺则照旧抚赏一或叛逆即闭关谢绝如敢侵轶径自相机截剿但不许将领等官因而生事开衅失信损威黄台吉果肆凶狡量加裁抑以示牢笼察罕儿构隙既多宜用间谍自令挠乱抚赏之外如果邀求有名布帛诸物亦当量与若是求请无厌华糜服用决不可给至于巡边之夷哨粮之减虏使之入京边墙之修理军器之查铁锅之禁及一应事宜审时度势务求至当固不宜过激以失彼向慕之心亦不宜因仍以致我陵夷之渐仍望皇上特勤天语明示边臣以意向所在令其便益从事等因奉圣旨这所奏着王崇古督率各镇巡官酌处停当行钦此钦遵又经通行三镇各官一体酌议抚饬及累差官报通书谕顺义王早修岁贡各去后据本王书报伊弟侄病重将死坐致贡马未得如期臣又差通丁分投赴各酋存问及催伊如期进贡随据吉能生前先将贡马一十五匹夷使四名送赴顺义王处昆都力哈亦差夷使求臣稍待病好同贡间续准顺义王俺荅差夷使娃娃腊物等投递番文内称先年讨印信言待今岁进贡奏　讨今年进贡事情我先将他三家人调来会定吉时进贡去人随马进京旧岁进贡使者未曾去京今他各家相会随马进京两家只是一家缘何将铁锅不卖虏众无锅鬻食难过望开大市之时准卖乞将传谕不误查系臣初贡原议事理臣权宜许为奏请间后据本王书报东西昆都力哈吉能是我背膊今日他二人没了我心甚是不安要与他二人念经超度进贡的事待我造完鞍辔弓箭先进等因复行书谕本王查伊弟侄承继子孙的名开报许与奏请死者优恤生者准袭軄间本年四月二十二日准本王番文内称今差中军打儿汉等前去进贡马九匹鏺银鞍辔鏺金撤袋并刀箭全副有小子不荅失礼进贡马一匹全鞍辔一副差人一名小孙大成那吉进贡马二匹全鞍辔二副差人一名原议贡马五百匹昆都力哈大成分进马二百五十匹我分进马二百五十匹有恰台吉打儿汉首领威静宰生外进马一十五匹有陕西袄兄都司先进马一十五匹有昆都力哈儿都司余马未进他巳没了先前会事他二家差人二十名我差人十名一同求请进京今吉能家只有四人我今差人十名乞为奏请进京起初一场大事我不知事体仰望成就进贡表文马匹规矩字意亦不知望加美言誊抄土骨气台实计龙外进京马二匹初起殷懃望奏请赏赐有我原不知看经念佛道理今从西番请来剌麻公木儿榜实公实榜实黄金把实恰打儿汉前来教我看经念佛戒不杀生灵后又蒙大明仁圣皇帝钦差二剌麻并二徒弟前来与同在营剌麻经典相同又善言教道我巳归善道乞将在营剌麻并钦差剌麻请圣上封他等名号我看下大青山前可修寺奉佛看经永远相和乞赐匠役颜料又有通事官金俸往还大事多有勤劳与同前人一并奏请至祝至望等因到臣随该本王差原写番表夷人大都榜实赍捧番表一通并各马匹鞍仗到臣住札阳和城臣随安插夷馆责令原差译字生丛文光逐一译出原来番文词语与原书大意相同中间文理不合表式臣随照伊原文另为撰次责令本夷会同丛文光恭写番表仍行本王遵照外为照中国之有夷狄犹阴阳画夜之倚伏帝王之驭夷狄惟有战守和之三策古昔以汉高汉武之兵力尚事和亲关市之图国朝仗圣祖灭胡犂庭之威灵犹不惜和宁部落之封锡每因夷虏之盛衰驯致疆场之安危古史之所载今边人耳目之覩记昭昭可考未有合东西数十万之强虏受封効职上表称臣贡马献琛如今日之盛者也国家二百余年九边列镇每遇大虏深犯杀戮动至数千内帑供需岁费数百万金先皇暮年春秋戒防时廑壮顾皇上履元晋蓟交侵震动宵旰凡在臣民空抱吞胡忠愤迄无灭虏长策兹者仰仗天心助顺宗社乘休启夷孙之来降感虏王之臣服昭圣德格远之化显明良中兴之烈追唐虞蛮夷率俾之盛陋汉宋和亲岁币之辱治以不治臣所不臣允得御戎上策矣今经二载山陕七镇一尘不耸万姓安堵边屯尽开米斗减直客饷岁省巨万屯盐征纳鲜逋各边军民举手加额歌颂太平中外臣工外宁内谧免虑虏患揆之五十年来边境之安危国储之省费利害悬绝凡有气咸所见闻臣未敢贪天之功坐弛边备修防训练制器开荒当边纪久废之后兴万夫勤动之役劳来抚绥日不暇给凡勑谕之开载辅臣之敷陈按臣之指议臣愚所条奏矢皆责实督行即今边工城堡处处兴作荒田破垒在在安葺凡规画调度虽各抚臣之纡筹其内而剂量督议外而酬应诸酋臣寝食不遑心力俱竭未敢恃虏贡使而肆玩弛他日阅视自见臣未敢欺诞取罪也其抚赏诸夷原臣题请每岁各镇量动节省客饷一万两臣军门每岁于督属三镇酌处前银二千五百两充一岁抚赏贡市之费及应虏酋请给之资去岁用过之数臣于各镇俱经造册奏缴各用过不等或仅动三五千或尚余大半军民丝毫禁无科扰啇民塞边各趋互市大获虏马之利内外岁省军民俵买马价数十万边腹均被利益公私外无烦费各镇出纳有稽查文案俱存历历可数今之议者不察从前之祸害而惟虞一时之利弊未知公私岁省之无算惟惜有限之小费动以文法责臣以疑刑示虏或见虏酋之有所求乞臣等有所给赏则以为媚虏贿虏或因各边巡边夷众月减哨粮抚赏则以为剥军资敌务欲勒其日用不可缺之具责以中国不可守之法夫虏性狡诈多算素善用兵非尽愚痴虏众数十万夙称强盛今非衰寡虏中无粟帛素依抢掳为衣食虏地无产每依华器为资兼以中国奸逆在虏数多转相交构今既不能灭其种类绝彼食用而百尔禁绝不轻施与徒责臣以甘言孤忠固结强虏之心纵虏王未忍渝盟其众部落散处各边贫富不齐饥寒切身慈父不能保其子恩信不孚军民尚虑激其变矧可责之强虏久而不变哉傥至叛盟臣身不足恤将使七镇军民重遭毒戮内帑供费岁将不继即使议者身任其事臣不知何以尊主庇民灭虏雠凶也节据虏王之所陈乞一求贡使进京一求铁锅互市一求给印示信一求各虏女壻穷夷恩赏皆去岁虏众初请封贡之词中间不可从者臣亦拒阻可从者查照各夷事规臣会各镇抚臣督同各道定议陈请当时　廷议慎重恩礼逆虏狡诈未即许允臣恐虏闻愤逸坐失时机仰负委任亦权词应虏待彼久无变态再为奏请允否恭候上裁虏各听信今经二年虏王忠顺无他修贡惟谨虽其弟侄之死贡马未遂遄齐节据臣及宣府抚镇差官通刘宝苏天佑等报称承臣等差遣祭吊老把都伊老妇因夫死伤痛及近日天雷击死夷马惶惧方图择日祭天未受吊祭本妇素称狡悍兼听奸逆鼓惑尚疑中国魇镇夫死抱恨未释其子青把都其女太松阿不害各遣夷密语各官通嘱拜臣等免行嗔怒伊等劝导伊毋务遵顺义王不敢误贡趋市待彼事定差夷陈谢顺义王巳累次差夷谕催且昆都力哈未死前数日曾差夷三名求臣稍待伊病痊修贡意本诚顺惜速死未遂永邵卜大成方催老妇诸子恐误伊贡市若复差人催问恐泄威重姑宜示之不屑静待夷求在西虏吉能部落节据延绥抚镇书揭及顺义王书报吉能长子把都儿黄台吉西去抢番闻父死巳将回其弟那木汉壻威静恰等差人投书该镇告哀求请贡市誓永无他吉能生前巳送贡马十五匹于顺义王会进切尽黄台吉去岁西抢累于甘宁投书谢钦赏今闻伯死未否回套此酋忠顺知礼必能纠率套虏永修贡市惟黄台吉黠酋素称贪狡臣会同宣府抚臣年来多方抚谕近巳输诚预纳贡马四十五匹同父充进其先次二妇因亲勾掳属夷家口一百三十七名口巳遵臣谕遣其夷妇送回近边乞请依住一体抚赏节该宣府抚镇收纳属夷量给抚赏阻回二妇臣近差官通杨亮等要依赴市定议抚赏去后此酋虽于多罗土蛮因争一妇有隙在我惟当明示恩信密授机微听其自变前多罗土蛮求市求衣臣巳许与明言黄酋无礼彼真难容各酋以书复谢谓臣言自是天理难复用间泄机致亵大体及查史夷安驻近边原无他志车酋头领达鸡儿五栾近俱出豆死臣会同抚臣行史酋会车夷各部落另立酋长代领夷众其余酋革固等向随黄酋妇至彼既无资养尚多陵夺中即有投赴察罕儿东夷者在黄酋势力必不能抚存在诸夷随去实非本志今既容给旧赏安抚近边保无他虞诸俟臣待黄酋入市更与订盟会抚臣定议抚防具闻此诸虏今岁存亡诚伪之状据虏王之书誓死无他黄酋既入纳贡难复别逞惟昆都力哈之亡妻子志意未定外虽示彼不屑内当严密戒备臣巳行宣府抚镇相机戒防听其自至去后臣反复思惟凡科臣忧疑与按臣指议率虞后艰之难继预安攘之良图节经部议覆奉明旨勑臣督率各镇巡官酌处停当行钦此钦遵仰见圣明洞照夷情府鉴臣赤辅弼大臣察臣谋始之艰责臣克终之图臣不胜感泣痛思今日边事匪言之难而行之为难非徒外而夷酋所当曲防其内而奸宄尤当禁伏故臣于议贡市之初亦尝乞定羣言戒狡饰庶可定国是以慑奸萌今经年余朝议既定惟一二凶狡将领不遂私图敢挠公议臣不得不为皇上陈也夫有闻即报有见即言按臣之体也狡饰辈久怀怨望阴伺凌剂每以耳言冷语窥机暗投卖直沽勇陷仇侮众甚至掜汗上下显巳清直夸昔战功示今忠愤听者未识深奸误为忠巳故即其所言谓贡使入京未可轻诺而未查各夷贡使今果全入京先年北虏三贡昔果原未容入则臣轻诺代请臣之罪也铁锅之议虏必用以鬻食今庶人之家每岁尚需数口虏中既无所出又禁抢掳墩军绝按月勒锅之患各边禁交通窃贩之奸以虏所必用而我故勒之虏既不能绝食又焉肯甘心自困耶凡此二事皆臣于初议贡之市疏反复议请在虏非今日之要求在臣非例外之狥虏乃必欲抑阻激虏以成其言而快其愤他日虏果叛盟臣未知其彼果能扼虏抗敌而致其死命否稽其旧时欺诈贪需之态益以近时纵欲衰惫之形一有紧急臣恐贻害疆场不浅也其减哨军之粮以充巡边夷众抚赏臣往岁巳经具闻盖各镇各路哨瞭有行粮昔因冲缓为多寡有三斗五斗七八斗及一石之支今既虏贡烽熄在虏无向时扼困求索之患在各役冲缓一体安闲行粮止当均给三斗充食余可减省臣非不欲可充正饷可幸节省之名但虏志方定后患难虞一经减支后将难复且臣既令各夷各安巡边夷兵分路巡缉零贼窃犯防护颇得其力其每年每口酋长定以二段八布散夷十布之赏每月五日以羊一饼百酒一鐏充犒即以各路所减粮银充用在大同各路岁扣仅足岁支在宣府哨粮向支七八斗既多东南北三路逼近内地臣向未容安设巡边惟西中柴沟三路边境狭而巡边少故东北中三路扣减之银为多臣皆行各道各照地方经理明立循环听以虏使经行分别冲僻月给参守各官有差一犒巡边一供应虏使每月各参将仍将用过之数登簿赴臣军门查考他日虏果渝盟则巡边绝支各哨役自当仍旧支用即今见在之银并续市税银分贮官库臣督抚衙门止据各官报数丝毫无与近方议充抚赏穷夷之用而狡餙辈向利墩哨岁办不等今既禁革故倡非言事关出纳按臣不得不清查议充修边工费今必欲抚赏减哨之银一听按臣之稽察臣督抚重臣非惟腼颜无以示华夏之具瞻即使各道及各参将守备官凡遇虏使往来求乞巡边防护酒食且将畏缩观望无敢伸缩支用不以慰虏情而永贡市哉夫抚赏与媚虏贿虏名实不类按臣亦明言矣无问古昔即据宣大山西近事追论大同总兵衙门旧有纳进之例近年方革各路均有贿虏之弊累经诘发其墩军月办之粮布宣府西路山西三关昔亦同之四年之夏虏众尚索常例于大同五堡适臣初至始督兵一战却之在彼时谓之媚虏贿虏以自便宜也今天朝不惜王号以锡封内库不吝彩币以颁赏臣等分别部落之贵贱查其求乞之可否以钦定节余客饷之官银充万虏经年贡市之抚赏名义既正体统巳尊既非媚虏私交又何用贿彼泄威耶虽前老把都酋妇之贪索黄酋诸妇之琐求臣等每次裁抑十未给五向谕虏王明为戒止各夷每送马数匹求易银币诸物臣即估给官军支价易给良以国体当尊縻费可惜虏欲难餍虏志当定臣未敢曲意狥虏自失威重也狡饰辈欲假此以污督抚故以昔所共见共给之物指为珍奇昔所共议许允之图执为曲从至欲按臣稽查减哨充修边之用夫修边之费自有正支巡边之费岁不可省科臣欲宽文法责重边臣矣今一钱不与擅支部将凭借为奸将何恃肃边纪以待虏耶臣访得宣镇将士上下私言皆谓按臣所奏皆主帅之密言督抚决难阻违其道路喧传皆谓诸虏变在旦夕贡市决难复恃必使虏犯蓟镇方信彼言方可立功自见遂使抚臣摇惑不能自裁各道观望莫敢持议当此老永二枝贡市未入黄酋东行未回之时若奸凶辈内挟督抚外事构隙致生他变臣当察实逆谋明正罪状参拏正法以重国典尚虑流言至京致滋纷议不得不披沥预为敷陈今将虏王请乞四事开款具闻伏乞圣明怜边氓初遂安生虏众初入臣服溥四夷同视之仁察边臣忧危之苦天语叮咛示该部以意向免照去岁执议阻抑以慰虏众之乞望以定虏王之忠志臣等幸甚疆场幸甚缘系虏王修贡乞恩酌议贡市未妥事宜慰华夷以永安攘事理臣未敢擅便为此具本专差千户秦学亲赍谨题请旨计开一请给印信顺义王俺荅当乞封之初即求给赏王印臣于原疏亦尝查照圣祖封忠顺王事例具题该部向未议给今本王既蒙钦封王爵日思得印荣示诸部以便表贡行使每次乞求辄称圣朝不给印信彼亦虚受王爵将来凭合传袭臣愚伏思圣朝既不惜勑封王爵之赐即给镀金杂银本王印信在朝廷全封爵之典在虏土为世袭之珍他日子孙以得印为荣重以失印为纷夺在夷尤得以印信得失而施其操纵之权若竟靳不与非惟老酋将不以王位为荣重而将来子孙亦将不知所依着矣本王又称圣朝不与铸造体制僭逾尤非政体矣伏乞圣裁一请贡使入京夫有表贡必有夷使历查四夷各国及各镇属夷土官西番僧族皆同当弘治元年二年北虏小王子由大同三次求贡向未受封蒙孝庙准其贡使每年一千五百余名安驻大同夷馆内进京四百三十五名弘治三年加至二千二百名见今朵颜三卫每年贡马三百匹贡使三百名海西建州各夷每年贡马一千五百匹贡使一千五百名容进京俺荅素所见知臣访得华夷皆传先年彼未受封威胁朵颜三卫每年每卫分带俺荅老把都黄台吉三家夷使各十名入京分贡十分今各酋既蒙封王授职容修岁贡自称与三卫同为藩臣外绝私入之途所有贡使例得入京以示大公之体中间裁抑务少防范当严臣于初议亦尝再四谕晓勒定各枝正贡马五百匹每授官有名酋长一人贡使二名各都督大酋量加二名俺荅十名授官四十七枝共准贡使六十名上马三十匹进京余马给军余使百名分驻三镇监市候赏计数不及三卫贡使之什二当时廷议或谓虏使入京将得窥我虚实阚我道路其虑似远而不查番夷均一夷也在朵颜三卫昔为藩篱今为向导北虏前时之入犯皆三卫夷人之指引且虏中被虏华人奚啻数万其我虚实道路彼何所不知而必待数十之贡使方虏为窥探耶且臣原议经行由宣大各路边境以入居庸昌平抵京令各地方参将总兵官设兵防护其出入禁绝纡道窥探之奸自可免如诸臣所过虑议者又谓居庸去京为尤近大虏三十二年由古北口初犯近郊回由白羊口直出宣府坌西当时又谁为之指引耶我兵近岁两防怀来虏众咸知近接京陵故得东西牵制又何尝不知远近道路哉今不嘉其效顺之诚惟虑其后时之叛中国即失敦信之度虏众能免逆诈之愤耶是示之疑形而激之速叛也故臣于去岁纳贡之时谕以诸夷初贡众志未孚直难容许待彼输诚巳久中外咸信再为陈请今虏王书使止求伊子侄孙贡使十五名入京余各枝听贡马至再议则人数愈少意向愈诚且审十五人半皆夷人内直夷俱选恭顺省事不饮酒之夷虏王亦示以赏罚华人俱思效忠非若三卫猾夷辽东悍虏之比伏乞圣明俯容前使恭赍表贡听臣查照原议选差官通沿途防范送至京馆俾得俯伏阙廷仰瞻天朝威灵俯尽虏众诚款免至渐生羞愤使臣亲领钦赏愈怀修贡之心可免边臣扣减之疑矣伏乞圣裁一请铁锅互市照得虏众需锅鬻食虏众不习炒炼辽蓟以广锅充赏虏中非用锅打造臣去岁二次疏议详矣此非臣之私言也凡曾经边任生长边方者皆知之臣先闻广锅轻而不受炒炼向因虏王恳求得如蓟辽例以广锅充市既而科臣有言兵部议行臣责各道以广锅炒炼如何成铁即禁勿与行据各道呈称责臣以生广锅十斤炼得铁五斤尚未堪打造继因宣大广铁价贵而贩少诸匠谓潞锅生粗炒炼倍拆乃以潞锅一口责匠炒炼每生锅十斤仅得三斤若旧锅用久破裂仅得二斤价三倍夫一锅大者不过二十斤中者十余斤小者五七斤耳炒炼得铁几何虏虽至狡孰肯以难得日用鬻食之具而自毁炼耶臣仍责以旧易新虏众每以旧锅久巳弃毁今当寻觅充易恐难全得臣复谕以但得斤重相当即与准易询之降人皆称虏中锅漏则补塞充鬻破裂则随地抛弃原不知炒炼充用今虏众经年无从得锅间有临帐借锅而鬻食或以马易锅抱愤欲叛者以故虏王累次恳求实欲资众急用以永贡市耳科臣尝议以砂锅给虏大砂锅易败而难鬻大虏以铁柱石块为灶以铁钗木杓为器砂锅焉能禁其击撞往岁各市常备数百即赏夷亦正视率为马驮不便携带狭小不能容鬻故耳臣巳遵照部议计广锅潞价直之贵贱炒炼之多寡以价贱而炼少者许诸虏以破旧赴官市易新锅严禁啇民无容私市违者例以治罪盖锅釡重器商民携藏难便况无厚利孰甘轻犯将来得获旧之可为铸新以充后市庶虏众免急迫恚望之叛边墩免将来迫索下有逸文尔求索老永二枝去边隔远求索亦少惟黄台吉部落延驻近边素称穷悍无赖冬时尚恃打猎春来愈见狼??具有畜者每次于巡边各口求官权易一牛易米豆一二斗挑柴一担易米二三升或解脱皮衣或执皮张马尾各易杂粮充食其瘦饿之形穷困之态边人共怜之臣密遣通丁往来虏中察其情状皆谓平时自抢充食今以畜物求易尚禁不与各通丁即以赶马捣巢杀戮责问间有夷回称无命者被官军杀戮有命者尚得衣食有马者被抢赶无马者无惧怯今既不敢犯边惟有坐而待死不知各王子何故求和致众受苦此虏中急迫之情若不量与抚赏将来必有诸酋不能制沿边肆窃犯者将至扰农耕而妨工作阻樵牧而坏贡议矣此事势所必至不可不预为抚防也伏乞圣明扩好生之德溥浩荡之恩容臣等行各酋查将伊亲戚女壻每酋不过一二十人各照地方于各镇原议抚赏内各量给毎人紬叚各二疋布十疋米一石余针线菜果之类亦如各酋例给赏以结各酋长之欢仍每酋于春月贡市时各给数百疋米豆各一二百石令各散给所部穷夷以安反侧之众其巡边各口每遇虏酋执书求小市查照臣原议听参将守备官准令边外各以牛羊皮张马尾等物听军民以杂粮布帛两平易换量抽税银以充抚赏庶虏中贵贱贫富各遂安生共感皇恩沿边军民各获虏利免忧窃犯如各镇原议抚赏不足即以收获市税减哨及原备功赏公费充用终岁通计用过之数奏缴或容于各镇节余客饷内每镇再准三五千两专充正支国用费少而省多华夷均利而永赖矣伏乞圣裁 

　　○预止虏使疏 

　　吏科都给事中臣雒　等谨题为恳乞圣明严谕议臣预止虏使入京以永防后患事近该宣大总督王　　题为虏王修贡乞恩酌议贡市未妥等事该兵部覆题乞勑户礼兵三部会议停当复请上裁等因荷蒙钦依臣等谨按崇古□题除请给印信互市铁锅增抚赏三事俱听该部慎议外惟请虏使入京一节其会议尤当加慎焉请陈其故近日虏使入京之说一时传播内外臣工相顾蹙然心知不可闾巷军民惊疑失色心知其不可我皇上试加睿思仰知圣心亦不以为大不可也臣等心知其不可敢不上请以预禁其端乎北虏素称强黠臣服最难近感圣德明威称臣纳贡据去年贡使止到边镇所贡表文马匹等物遣官代进原未许径自入京盖以羁縻之中默寓防范之意其为虑至深矣昔人有养虎者信虎性之驯而出诸匣卒不免噬人又有御盗者听其屈而服也延诸中堂盗卒乘其便尽夺其主之资以去今北虏其猛于虎其狡尽奚啻于盗乎若不禁预许其入京今岁纵少明年渐增年愈久数愈多藩篱日撤衅孽难弭往古五胡之乱华始于晋之专主和议信契丹而弗严其界宋室不兢焉故制虏之柄贵常操于我而不得辄听于彼也大都边疆任事之臣虑尚存乎悠远岂可逆意其速叛也而顾曲听其无厌之求哉中国严其防虏尚知惧苟撤其防将熟探我之虚实益无忌而大肆其毒故请虏使入京臣等切恐之谓非计也伏望皇上俯思夷夏之防不可溃制御之柄特出严谕省示会议诸臣勿为一时之谋湏周万年之计其虏入贡仍照上年到边镇贡物遣官代赍毋得擅开衅端贻祸将来则强虏杜窥伺之隙中国免外侮之患矣奉圣旨该部知道 

　　○议抚赏以一虏志疏 

　　兵科都给事中臣梁　　谨题为议抚赏以一虏志以杜衅端事臣等本月初十日接得宣大山西总督尚书王　　揭内开为虏乞请四事除请给印信贡使入京候兵部议覆外其请铁锅一节砂锅不可变而为广锅广锅贩少变而为潞锅然虏中食用之具必不可缺华夏之所以盛衰亦不系此元之衰也徧地皆铁锅而不能用冐顿之强也以高帝之初兴且未尝有铁锅贸易而平城四十万困汉者数日然则兹锅也亦御虏琐琐说耳未市之前锅无交易日勤塞上刀矢相接俺荅岂以不易锅而遂无兵刅哉此其可否允从皇上自有定算顾抚赏各酋女壻穷夷动支钱粮湏宜酌议不可轻易盖各酋亲戚女壻虽称每年不过一二十人人给紬段止各二疋布十疋米一石针线菜果如各酋妇例然各酋亲戚通类计算人众费多每岁一行时复无巳春月贡市各给布数可疋米豆各一二百石则每春数逾千疋石之费恐后难继虏人习以为常将谓应得一或岁时荒歉钱粮盈缩不齐必致起衅近日朵颜三卫抚赏正额不足继之削军月粮不足督令打柴卖银充赏在我曰赏在彼曰应与我谁敢后也此我祖宗盛时立法即今流弊至此各官前后惧如狼虎不能一自振刷言之可痛今日之事更相効尤不可为例况掩荅黄台吉昆都力哈老把都儿等部素称强悍尤非三卫属夷之比各给米豆且非边方年年豊稔充盈之物异时增之有因减之不得岁为常例恐贻中国转输之患而启将来无穷之忧时方首事虑贵后图数十万豺狼固非中国一一养活也即今崇古殚心竭力左踌右躇扶危持颠千思百计固巳难处如谓抚赏不足继以市税减哨原备赏功公费不足于各镇节余客饷每镇再准三五千两继之其事固巳难而其心固巳苦万一后来继事之臣意向不同时势处置亦异其所谓今日封贡之谋宁不为将来误国之罪哉凡此皆当其难慎之至再至三务恊至当永为可久然后见诸行事决不可轻易相询以滋虏人无厌之求以贻杞人无巳之忧崇古志在为国身肩重任臣非故相桀讹即臣前题抚赏有余不足应否恃为轻之谋亦巳言之但所贵善其事以为国家永远之计故亦不嫌异同如此也伏乞皇上宸断勑下该部详议停当施行臣等幸甚边政幸甚奉圣旨该部知道 

　　○慎酌封贡疏 

　　礼科都给事中臣陆　　等谨题为慎酌封贡未妥事宜以杜后衅事近该宣大总督王　　疏请四事臣等反复思之窃为虏酋之所欲莫急于广锅入市亦莫要于穷夷抚赏而印信之给贡使入京虽其欲而皆非其所甚重也彼二者兵科既有条议矣而此二者亦不可不审焉其请给印信欲比忠顺王事例是犹可言也其贡使入京欲比属夷事例是始未可与也夫俺酋强盛素压诸夷固不俟我王爵为重轻者而说者谓与之以印则彼愈得以联属众酋号召各党是助之势也夫使其联属以入贡号召以入市则此印为重若使其率众以背盟操戈以内向则蔑视此印何如哉而亦何藉此耶故印之与否无甚关系也独彼素号骄横与属夷不同容其入京未免凌虐驿递骚扰居民一不可也万一不受其侮互相忿争因而起衅二不可也京师之中馆谷阔畧难厌众心傥肆不逞损威伤重三不可也且其来者非尽夷辈用我华人假妆异类窥我虚实就中罔非奸细四不可也今次之来人虽数少往后贪淟渐欲加增如水穿窦势难节约五不可也具彼之欲来者邀厚赏耳如使能足其欲则虽不入京彼亦无词如或难厌其求则虽限数入京亦费区处帝王之政惠近以及远春秋之法详内而略外若因此辈而又使道路增其防备京师加其陈设更多一番虞虑岂得为便也哉况往巳曾代其专进矣合无但照前年勿许入京为便臣等拘挛之见若此伏乞圣明勑下该部酌议停妥施行奉圣旨该部知道 

　　○酌议贡市疏 

　　兵部等衙门尚书臣杨　等谨题为虏王修贡乞恩酌议贡市未妥事宜慰华夷以永安攘事该宣大总督王　　题前事奉圣旨兵部知道钦此抄出送司案呈到部看得总督王　　所题四款铁锅一款隶之本部印信贡使隶之礼部抚赏隶之本部与户部若使各另议覆上关国典下系夷情事体不得归一殊非广集众思之意相应议拟合候命下容臣等三部将本官条议四款逐一参酌停当应行应止开坐会题恭候圣裁等因奉圣旨是钦此钦遵又于兵科抄出兵科都给事申梁　　等题为议抚赏以一虏志以杜衅端事等因又于礼科抄出礼科都给事中陆　　等题为慎酌封贡未妥事宜以杜后衅事等因又于兵科抄出吏科都给事中雒　等题为恳乞圣明严谕议臣预止虏使入京以永防后患事等因俱奉圣旨该部知道钦此钦遵通抄送司案呈到部臣等会同户部尚书张　　等礼部尚书吕　　等看得总督王　　题称顺义王俺荅请乞四事其一谓请给印信其二谓贡使入京其三谓铁锅互市其四谓抚赏夷属又欲天语叮咛该部以意向免照去岁报议阻抑一节臣等切惟自北虏纳款以来边氓免锋镝之苦其全活者其徒寔繁帑藏免转输之劳所存者其丽不亿外虞顿息内治聿修即一时宁谧之功诚千载休明之会所据总督王　　具题前因先列一纲后分四目殚力苦心无非俯顺夷情以为安内之权在臣等与科臣则长虑却顾无非仰尊国体以为攘外之经要之以权济经者无碍法典岂敢抑阻以权为经者有碍法典不敢依违词若相左意实相成合就开立前件议拟上请伏乞皇上特赐宸断仍令王　　严谕俺荅以后不许年复一年辄肆请求以负效中之名以成启衅之渐边臣幸甚臣等幸甚计开一请给印信前件臣等看得总督王　　所陈请给印信一款大率谓顺义王俺荅求给印信荣示诸部以便表贡行使一节为照朝廷制御夷裔惟名与器酋首俺荅荷蒙圣恩封为顺义王巳有其名印信之器自难吝惜既有先年哈密忠顺王事例合无俯从所请容臣等礼部照依本王封号铸给镀金银印一颗差官赍送总督官处听俺荅祗领一应表章俱要用印恭进领后先具番表谢恩以彰天朝优异之典伏乞圣裁一请贡使入京前件臣看得总督王　　所陈贡使入京一款大率谓顺义王庵荅求伊子侄孙贡使十五名入京其余各枝听贡马至再议一节为照贡使不许入京俱留边城夷馆应贡马匹督抚差官代进先该兵部会官议拟奉有钦依乃今吏科则称臣工军民皆知其不可仰知圣心亦必以大不可礼科则称容其入京有五不可无非杜渐防微以谨华夏之辨委难别议但查得各处夷使入京必蒙钦赐筵宴简命勋臣待宴仍厚加赏赉合无将今次顺义王俺荅贡使十五名并各枝夷使听王崇古开名送部除本镇督抚镇官从宜宴赏外容臣等礼部题差光禄寺署丞一员赍捧各夷应赏表里等物亲诣颁给仍就彼动支官钱粮查照本寺规格备辨钦赐筵宴优待待宴勋臣就命该镇镇守总兵官臣等未敢定拟伏乞圣裁一请铁锅互市前件臣等看得总督王　　所陈铁锅互市一款大率谓生广锅十斤炒炼仅得五斤尚未堪打造生潞锅十斤炒炼仅得三斤价贱三倍要将价贱炒少者许虏仍以破旧锅易新锅都给事中梁　　等则谓铁锅虏中食用之具必不可缺华夏之所以盛衰亦不系此各一节为照广潞二锅以炼精虽有多寡之别以铁斤均犯断绝之禁但虏食用既不可缺必须别为区处方见怀来之意臣慱往年巡抚甘肃屡尝擒斩虏寇见其夺获夷器其中多有铜锅询之归正之人昼以炒食夜以司儆盖即古斗刀之意且辽东开市止是抚赏方用广锅原无以铁锅交易之例即使准市铁锅此时方行奏请固巳缓不及事合无听总督王　　督三镇抚镇等官动支官银或咨行兵部处发官银于出产铜锅地方差官收买运至边镇止照铁斤价直给虏较其价铜贵于铁铁贱于铜在今日无事之时似觉稍费论其质铁可为兵铜不可为兵在他日有事之时自是无伤若虏必要粗重之铁锅不要轻巧之铜锅则其藉兵资粮之意明白显著益当禁绝无疑臣等愚见如此伏乞圣裁一请抚赏亲属穷夷前件臣看得请给虏酋亲属穷夷抚赏一款在总督王　　则备陈虏中窘迫之状势不可巳在都给事中梁　　等则计虏塞上转输之难后恐难继臣等反复参详虏之入寇也人得肆掠利则归于部落虏之纳款也赏独专给利则归于酋长饥寒困苦出于无聊鼠窃狗偷势所必至但一枝既得抚赏各枝必然觊觎钱粮有限求乞无穷必须处分得宜庶几经行可久合无行令总督王　　将请给虏亲穷夷抚赏事宜公同抚镇官再加斟酌定为画一之规既不宜拒之弗与以失天朝无外之仁亦不与之无章以亏中国有常之费其镇原议抚赏银两如果不足准于减哨并原给公费赏功银内充用此外仍听每镇再动节余客饷银一万两岁终备造文册开送户兵二部查考伏乞圣裁奉圣旨依拟行 

　　○互市届期等疏 

　　巡按直隶监察御史臣刘　　谨题为互市届期恳乞圣明申饬当事臣工慎测虏情以固疆圉以戒不虞事本年三月间该臣接管宣大巡按因见互市扰民巳经臣题请酌议外但天下之事变无常而夷虏之性情靡定交易而退各得其所中国之民尤或难之而况毡裘之族以抄掠为生理者乎近该臣细加询访咸云俺酋感得孙之惠或可目下无虞而黄把二酋祗为伊父兄所强终非本意况一时往来传说止凭侯天禄等二三中国亡命之徒两相讲议窃计疆场大事恐非此辈所能担当或面从而退有后言或阳是而阴为讲煽皆不可保纵诸酋如约而号令或不能钤诸宗人威令或不能行之部落安知不一面投市以给我之必从一面南侵以掩我之不备乎凡此皆今日外患之所当防者也大同一镇强宗散处无虑数千中间恪遵祖训者固多而强梁跋扈者不少先年宗人充灼阴怀异志　时张文愽等或出边而勾引羯虏或烧草而亏损边储或托术以自神或远交以求应向非早发几堕其奸通事家丁类皆犬羊族类先年海赖等数十余人佯佯然辄便驰去飞鸟依人饥饱异态是可不谨其微耶沿边城堡等处军人素惯交通一遇开市则中间奸细之投托事主之窝藏诚有不能保其必无者万一乘吾之虚安知不扼吾之吭其在于今鎜诘之令可不严乎凡此皆今日内患之所当虑者也伏乞勑下兵部转行督抚镇守等官务要恊心并力共济时艰振武扬兵共戒不备庶疆场可保无虞而于安攘未必无小补矣缘系互市届期恳乞圣明申饬当事臣工慎测虏情以固疆圉以戒不虞事理未敢擅便为此具本专差舍人高富亲赍谨题请旨 

　　○酌议设官事宜等疏 

　　巡按直隶监察御史臣刘　　谨题为酌议设官事宜以少禆边务事臣惟朝廷之设官必量其地而后其员不虚必专其责而后其政克举姑以臣所巡历宣大二镇言之即如宣府赤城北与孤悬之独石相为鼎时中与窥伺之属夷相为邻伍外与黄把二酋之巢穴相为逼近其间军情之向背夷情之顺逆将官之勇怯非有司道以弹压之曷克有济先年曾设兵备一员驻札赤城寻议裁革以镇城分巡口北道兼之乃今经年经月绝无一人肯至其地者况兹通贡开市之时尤为奸人交构窥伺之渐臣愚以为分巡道宜改驻赤城以示弹压可焉夫镇城抚按两院交集矣正副二将并驻矣守巡两道森列矣至赤城之要地反畧焉非所以固藩篱也岂量地建官之义乎备查该道勑书亦以春秋两防驻札赤城为谕意盖有在况衙门具存不必改作一转移之间而巳此司道之官所当亟为议处者一也边方屯政类多废坠而宣大尤甚历年抵扣军粮以充实数总计二镇共该三十五六万有奇先年曾设屯官一员驻札蔚州专理其事寻议裁革乃以二镇该道兼摄之第钱粮词讼修边勘功百务攸萃事难责成终成画饼查得山西屯粮止得八万其屯田宪臣最称无事况总计屯数不及两镇四分之一又多腹里尤为易举而至于二镇之屯官反略之非所以专责成也臣愚以为代州为宣大山西适中之地合无将山西屯田宪臣移驻该州以总摄三镇之屯政可焉出关则经理宣大入关则经理山西况地方相去不甚辽远一般运之间而巳此屯田之官所当议处者二也通判官专以管粮为责多者三十万少者二十万兼以各上司日逐承委其烦剧可方苏松一大知县乃使庸庸琐琐之辈居然于贪泉利海之中其不丧心溺志者鲜矣臣愚以为当慎选进士中之有才干者或带州县之衔或带推官之衔使之兼管各路屯田荒芜者作何开恳隐占者作何清查包陪者作何除豁且各路地方屯牧无多省耕省敛尤为便利果有成绩昭例行取推升今日用之以理边务他日需之以求边才此通判之官所当议处者三也夫有分守道以分其责于镇城则可以经内有分巡道以分其责于赤城则可以经外如是而边事有不举者否也有通判以分其责于下则其目张有宪臣以专其责于上则其纲举如是而屯政有不修者未之有也此臣之采于舆论参之巳见咸以为可者也故敢冐昩上请如蒙伏望皇上轸念边方重地乞勑该部再加详议如果臣言不谬特赐施行其于边务未必无小补云缘系酌议设官事宜以少禆边务事理为此具本专差舍人高富亲赍谨题请旨 

　　○摘陈紧要修守以责实效等疏 

　　巡按直隶监察御史臣刘　　谨题为摘陈紧要修守以责实效事臣惟图事固贵万全而举事在急先务臣于本年九月巡历大同府地方其一应山川险夷城堡冲缓皆当目覩而心维之然至其所最急而当先者孰愈应州山阴怀仁马邑哉然马邑西南襟带桑干东北背阻山涧虽系土城稍称易守惟应州山阴怀仁三城土多砂砾随筑随倾虏至居民辄怀不保近该本镇抚臣题称包砖堡以图永逸要将阖镇官堡共计四十七座俱议砖石先包一面固为万全之谋但臣窃以为与其功之杂施而难就曷若先自其至要者图之与其分力而岁修各堡之一面曷若并力而岁修山阴怀马之诸城哉盖边方设堡所以填实内地羽翼城邑今怀应山马之城倾圯尚如故也何暇及堡哉纵诸堡势屹金汤而诸城单薄不任窃恐攻堡不得势必攻城是城亡而内地之所损者更多也三关将何所恃以固藩蓠之托云内将何所恃以固根本之图况城市之纷华尤虏人之所最垂涎者乎今若不论缓急一槩修举其间工程之浩大钱粮之支费夫力之派拨在边臣必将苦于措处之惟艰势必仰祈于内帑而在部臣必将委于岁用之缺乏势必有碍于允题文移查议时日耽延作舍道傍徒成聚讼异时见兔思犬亡羊补牢悔之何及臣愚以为兴修之始莫若先将山应怀马四处亟行议处其余一应各堡工程力可为者不妨并举力难兼者次第施行中间合用钱粮人工酌议民间可出若干边方可措若干班价可足若干内帑议发若干合一镇之全力约二年之时日此四城者当为坚壁矣虏果尚如盟也则吾犹得以其余力以渐次从事于诸堡之修虏或巳渝盟也则吾亦得以从容于内地以坐享数城之利庶修筑有次第而钱粮工力亦不难于措处时日无虚度而月计岁计亦易以考成功今查应州仅打过土坏数万而巳其山阴怀仁等处最号孤单者尚寂然木议及也秋尽冬来土脉冻阻工力难施不瞬息而阅视者至矣将何以奏报哉伏乞勑下该部再加详议如果臣言不谬行令该镇镇巡官将此数城速加处议修举明岁大臣阅视务要稽考数城工程其沿边各堡稍宽其课庶几为者得以尽其力而观者得以考其成实效渐增内地渐固矣缘系摘陈紧要修守以责实效事理为此具本专差舍人高富亲赍谨题请旨 

　　○申明权时事宜等疏 

　　巡按宜隶监察御史臣刘　　谨题为申明权时宜预塞因袭弊源事臣惟天下之事固有一时偶然行之而后日遂因袭之以为常者不可以不预计也即如烧荒一节前岁间一停之以诸酋款服塞外也乃昨岁亦未曾着实举行矣意者虏方新附不宜遽激之以挑衅耶似亦一时之权也今以其时考之则过矣臣亦不暇论也但恐年复一年而各将官仍复退托曰在某年草荒未烧有故事在今日不宜出塞以启戎心野有茂草而不敢辄焚虏得近边而因以久驻致令腥膻日逼虏牧日南而祖制不几于废坠乎此今日之所当预为申明者一也家丁素恃捣巢赶马以为活计今一切禁止则内养无资近经月粮诚得优养死士之意然此亦一时之权也但恐虏巳败盟而各丁仍借口曰往岁无事之时尚优我廪饩只今有事之际反减我刍粮内援旧例以要月粮之增加外复赶马以冀熊鱼之兼得将使养家丁如骄子视军士如土芥而兵制不几于倒置乎此今日之所当预为申明者二也伏乞勑下兵部再加查议如果烧荒旧制不宜渐次废坠家丁月粮日后仍当查处预为申饬毋俾他日因循踵袭庶几权行而不失乎经矣缘系申明权时事宜预塞因袭弊源事理为此具本专差舍人袁春亲赍谨题请旨奉圣旨兵部知道 

　　○趁秋成籴买以裕边储等疏 

　　巡按宜隶监察御史臣刘　　谨题为趁秋成籴买隆庆六年粮草省价值以裕边储事奉都察院巡按口北九千六百十二号勘合札付准户部咨该本部题议于太仓银库先行动支银一十五万两分发宣府客兵七万两大同客兵八万两及咨都察院查照上年事例转行宣大巡按御史会同督抚管粮郎中转行兵备等官趁时籴买米豆分贮紧畏仓分预备隆庆六年客兵支用不许妄费等因题奉钦依移咨备札前来奉此行间随该本部将前银差官解发到边该臣会同总督尚书等官王崇古等分发宣府镇银七万两大同镇银八万两坐委兵备守巡等道分派籴买续据宣大二镇兵备守巡各道呈议各仓颇有积贮要将前银暂收贮库停买缘由到臣臣参详钦买银两暂停一年审时度势似亦无不可者但兵马之调遣钱粮之支费恐难预计驳行各道务要会议稳妥呈请督抚详示会题去后今据山西布按二司兵备守巡口北道副使温如璋参议梅友松佥事姜延珤呈为清查客兵钱粮免陈浥以济实用事会议得宣府镇连年边警时少各路食场积贮颇多据今日见在之数较往年费用之常巳足年余供应而况虏酋近纾诚款边垣久巳敉宁若复照前籴买虽系相沿旧例但恐米豆有蛀朽草束有浥烂似不若以银贮库则帑藏充盈既可无浥朽之虞而储积殷厚又可免请给之烦审时度势委属相应合无将六年钦买银两行令户部管粮衙门尽数贮库以实本镇根本元气其五年所省召买银两亦暂收库以备不时缓急另议呈发缘由通呈蒙总督尚书王　　批各镇连年召买苦累商富今岁收成颇可民力稍苏虏既纳款边警巳息宽一年商富之力则时估必太平而盐粮可增估公私攸便也仰备呈两院知会共恤民隐况查该镇五年未支之粮料未买之库银尚多六年客饷可收库以备后支以壮元气如拟会户部该司照行呈按院知会仍查积贮粮银的数如有缺少本色城堡量议召买呈夺又蒙前巡抚宣府右佥都御史孟重批看得趁时召买原为备兵马按伏之用也方今远夷来格边境辑宁是巳少按伏之事矣况各仓未支粮料积贮颇多若拘成规仍复召买恐不免输入官仓作为土尔以天下财当为天下惜之来年客饷委当停买仰查照军门批示施行缴蒙此除行户部管粮衙门将银暂贮听候明文外呈乞施行又据山西布按二司兵备守巡冀北道副使申佐参议崔镛李鹗佥事许希孟呈为酌时备饷以慎国计以苏商困事呈称会议得今岁虏既通贡防秋兵马俱在本营团练不必调遣况查今在钱粮亦足敷用前项钦买银两若能全留贮库免行召买则通贡互市之举即有明效可验而撙节省费之益良有实迹可征缘由通呈蒙总督尚书王　　案行各道将钦买银两全留贮库止将下剩见在客兵银两分派召买又蒙巡按直隶监察御史刘　　案行各道再加详议分别冲缓较量用费多寡参酌见在盁缩务足一年之用前项下剩客兵银两有无足勾分派钦买银两应否全留贮库务要计处周密先时有备临事无虞各道又经备呈总督尚书王　　详批各路之积陈既多浥坏庆今岁之稍丰欲宽商富平时估料来年之虏情保无大虞故议停召买非漫图节省之名不恤后时之急也仰各道查前次所分领之银并盐粮如果足买来岁之支即可免再买如不足径呈本部两院扣数请给勿槩行召买重速民累缴又蒙巡抚都御史刘　　钧牌查得各堡钱粮今岁各镇按兵不动俱有赢余已节会军门俱议减买若因本年丰稔米价便贱欲要趁时收买止合于召买数内量动一二万两籴买以备极冲极少堡分用备意外之虞其钦买银两似应住买以节省内帑京运仰道速呈按院具题蒙此各道查得分属城堡见在客兵来豆除先年钦买外仍有召买穵运堆积颇多况节据各仓累申出陈易新以此较之似不为乏加以开派盐粮并呈准见在客饷银四万三千余两及奉巡抚衙门再动召买银二万两见今乘时召买足勾来岁之支其前项钦买银八万两并下乘召买银四万两似不当再买宜全留贮库理合呈乞题请停买施行等因各备由会呈到臣臣会总督尚书王　　巡抚宣府右佥都御史吴兑巡抚大同右佥都御史刘应箕议照趁秋储粮固经常之事而因时停买乃一时之权即今边方少警巳可省一岁按伏之费若复仍前召买宁无重各仓浥烂之虞审时度势似当议处但前项钦买分发收籴固系宪臣每年之委任而剂量盈缩实在督抚司道之专责今据各道所呈督抚所议咸谓各仓积蓄颇足年余支用中间虽有冲僻地方米豆稍缺者亦查有派及盐粮并支剩召买收积以资缺乏以备后艰又经驳行查议皆有确辞似应俯从伏乞勑下户部再加查议如果酌量停妥将银暂行贮库以备来年之用惟复照旧籴买复议上请施行缘系趁秋成籴买隆庆六年粮草省价值以裕边储事理未敢擅便为此具本专差舍人袁春亲赍谨题请旨 

　　○酌议开市等疏 

　　巡按宜隶监察御史臣刘　　谨题为酌议开市事宜以少禆安攘事近该俺荅诸酋求贡通市荷蒙陛下俯赐俞允一时穷荒绝域莫不鼓舞圣泽我皇以以大字小之仁真有如天之无不覆者督抚诸臣殚竭心力以图安攘大计者靡不周至顾互市一节中间苟尚有一二未妥者臣待罪地方有所见闻安能终默臣窃闻嘉靖先年所以与虏为市者官居其七八而民居其一二在先皇岂不知民夷互市之便而故为是糜费哉亦以二镇荒凉强虏莫测姑试为之以观其后既而虏果背盟是以先帝严为禁止在今日之势固与昔日不侔恐无即背盟之事但边人苦无厚赀而军士仅足餬口乃今官既不与之为市而全镇居人类多贫薄又恐不能尽其所有以市之又或土蛮吉能之党阴行投托诸酋希图买卖一时夷马数多货物不继或此有彼无或此多彼少未免互相忮害扰乱疆场驱吾民而与之为市乎则恐生内变听吾民而不与之为市乎则恐召内侮夫虏人逐利而来计利而返得之则喜不得则怒今既奉旨开市事在必行势难中止纵非长策亦当曲为酌处以全吾中国之体以示吾一时羁縻之术万一处置失宜或生他变彼时边臣尤得借口臣虽逐一参论何益事机且陛下登极之初曾差科臣赏边诚知塞下之苦大慰六军万姓之心也若徒剜肉医疮臣恐疮未愈而身先毙矣惟陛下察之伏乞勑行该部再加查议俯念边臣任事之难边民困苦之极从长酌处再乞勑行总督王　　传示俺酋预先禁约诸部落谕以今岁开市事起创卒始量行贸易庶几两镇人心安而彼丑虏亦知中国之信义不至临期騒扰矣缘系酌议开市事宜以少禆安攘事理未敢擅便为此具本专差舍人袁春亲赍谨题请旨 

　　○发问奸贪官犯疏 

　　巡按直隶监察御史臣刘　　谨题为发问奸贪官犯事据整饬怀隆兵备山西布政司右参议吴哲呈称犯人李仁讦告巡捕指挥朱国辅吓诈银一十五两本道巳将本官送发延庆府究问外随据先参论今招详抚院发落原任参将阎守中差家人孙忠执投禀帖开称曾具白米三百石与巡捕指挥朱国辅捧送至今心犹未安等情据此看系本官在外指称本道诓骗情法难容当将孙忠并本官送发通判瓽一中守备童堂当押本官于伊家搜出银一封上写白米五十石字样正守中禀开白米三百中之一封当据本官妻父张禄开帖将诓银赌愽并还债等情具由到道对审及详孙忠执称先寄后费既与原投禀帖所开不同赌愽花费尽作还债又与张禄单帖有悖且果寄放何必上写白米之名若皆还债未据追有借约执照明系设法展罪希图从轻又审本官执称所寄银两俱巳花费见获五十两系盗牛贼犯盛经攀撦王三求脱放之银及审张禄供前所开系老髦误写原系还债等情据此看得攀撦偷牛盗犯所问不过徒罪安有一求脱放辄肯与银如此其多即使果真亦不从容书写白米五十石字面况受寄银两原非已物尚且花费尽绝岂有已得入巳之赃反又原封独存凡此节有不通皆属奸计又经提取王三到道与本犯一千人证觌面对审王三称伊买牛系在别手原不知有盗情并未与本官银两等情本官展转难支方纔输服欲径亲问且事涉嫌疑恐难凭信拟合直述呈请合无俯念法纪名节所关特赐审究等情连人呈解到臣该臣覆审无异又经批行分守口北道副使李尧德勘报相同参照怀来卫巡捕指挥朱国辅性本奸贪心尤恣肆指官诓骗之明例既以故违本家搜出之赃银岂属无据原任宣府东路参将今革任阎守中赃私人命之数甚多既巳被参于抚院钻幸纳贿之迹大着尤当重议乎科条此二臣者所当提问如律以止法典者也再照将官钻剌之风巳深入膏肓而世俗避嫌之态多艰于发觉乃今参议吴哲于守中则拒之甚严而于国辅则发之必力心迹既已昭彰名义因之不爽近该吏部覆题为宪臣持法纪重名节恳乞圣明特勑该部登记优待以励臣工以杜钻幸事内开通行各处抚按衙门以后凡遇有却贿之官便当记之善簿而不得反用为瘢痕列之荐剡而不得反指为瑕类真足以破俗谬而为持廉者训戒除将本官登记候有成绩一体荐扬外伏乞勑下兵部将阎守中等所犯与先抚臣孟重参论贪酷情节一并行臣提问如律庶惩劝明而公道昭法守严而边纪肃矣缘系发问奸贪官犯事理未敢擅便为此具本专差舍人胡銮亲赍谨题请旨 

　　○议处久禁商犯疏 

　　巡按直隶监察御史臣刘　　谨题为议处久禁商犯以平民情事臣巡历大同审录一应监禁侵欺拟死并充军等项人犯逐一并加查审各犯泣诉监追年久家破人亡无从处办止有先年库压迄今未领惟此可以抵兑随即批行各道细加查审随据山西按察司分巡翼北道佥事许希孟呈称查审得聚落堡仓商犯任通等一十一名该追摊赔浥烂米三百七十三石一斗六升照依原纳时估该银五百七十四两九钱各犯消乏无出告称库压本名上纳过嘉靖三十七年分未领客兵粮料草价银四千六百一十一两于内兑扣前银五百七十四两九分已经行库查明应合抵兑呈乞施行又据整饬大同左卫兵备山西布政司参议崔庸呈称查审得高山堡仓斩罪商犯段深未完侵盗米豆价银一百二十五两九钱二分充军商犯周翱部春成大进孟江孟学礼高应其曹相家属任一林任一鹏未完侵欺亏浥高山等堡仓场米豆草价银共九百三十五两七分俱追年久家产尽絶各告称库压本名上纳过嘉靖三十四等年分未领麦草价银内兑扣完前二项赃银一千六十两九钱九分又查审得充军商犯刘王?弁刘继科段仲礼段深段仲仁赵英家属梅启元并刘继春刘继忠未完侵欺浥烂本堡仓场米豆草价银共二千五十六两八钱五分亦告称库压本名上纳过嘉靖三十四等年分未领麦草价银兑扣一千六百九十九两先完前赃仍有未完赃银三百五十七两一钱一分照旧监追又查审得高山堡仓斩罪商犯郭纲陈嘉猷未完侵欺米豆价银共三百二十九两四钱一分委各监比年久无从出办告称比时同出资本合伙买粮止出号名伙计廖繐郭春等上纳过嘉靖三十四等年分未领麦草价银兑扣三百二十九两四钱一分以完前赃俱比照商犯孔云鸿兑赃事例节告总督抚按衙门批行各该官司俱经查明本道惟恐不的又经移文户部管粮衙门转行银亿库覆查段深等纳过未领银数俱有的据及将 郭纲陈加猷伙计廖繐郭春等同拘到道覆审俱各输服无词取具甘结在官及查别卷商犯孔云鸿侵欠草银监追年久无从完纳本犯告将同伙库压未领草价银两扣兑完赃该巡按直隶监察御史燕　具本题行户部覆奉钦依转行大同户部管粮衙门准令抵兑完赃今查段深郭纲等比与孔云鸿事例相同呈乞题请扣兑施行等因具呈到臣覆详各犯俱因摊赔浥烂侵欠官银既各监久无出又经该道勘明查有前例况任通段深等原赃与原压库银俱系各犯本名而郭纲陈加猷虽称伙计的系同出资本兑扣抵赃俱属相应再照边方弊蠹正坐侵欺而商富苦累正坐压欠今据各犯侵欺浥烂之数即拟死监追尤不足赎而据各犯告称库压银数之多虽即日释放犹以为迟爽约失信在官司既不推心以恤商人之疾痛而那前攒后在商人亦安能体国以充边储之负欠若以为先年冐支破调之奸弊欤此其过则在于将领而不当坐罪于商人如以为各商虚出通关之奸弊欤亦当明发其弊源而不当令其含冤于囹圄夫民之负官也则重者死轻者戍严并至一二十年而不敢议释官之负民也则日复一日岁复一岁迟延至一二十年而不及议处岂惟民情不平亦于政体未妥如蒙乞勑户部再加查议转行大同户部管粮衙先将将奏内有名人赃查照兑扣明立文案仍将节年库压商价通行严查某项的系应准或许令兑赃或听其补给某项实系应革或明发弊源或绝削诡籍逐一查议停妥分析明白径自具奏施行庶商犯免借口亏压之叹而边储广商人开纳之路官事民情均为平妥缘系议处久禁商犯以平民情事理未敢擅便为此具本专差舍人袁春亲赍谨题旨 

　　○海贼内犯等疏 

　　巡按福建监察御史臣刘　　谨题为海贼内犯杀死官兵数多查参失事官员以肃法纪以重地方事案查本年三月内节据巡海团练等道呈报广贼林道干朱良宝等下海等情该臣看得闽广海洋相通风潮迅利瞬息可到随行各该道督率水陆官兵用心防御毋容侵犯去后五月十一日又准总兵官俞大猷手本内称广东兵船至潮州朱良宝各伙之贼先后南遯惟林凤一伙大小五十余船逃向彭湖避兵虽未内犯亦当早议扑灭等因又该臣通行镇道计议相机剿灭续据镇道议称林凤先据险要必湏水陆并进夹击复添募兵船增修器械约在六月二十七日督率舟师出海进剿又据分巡兴泉道呈报本月二十二日贼船四十余只突至峰上巡司碗下澳登岸虏掠杀人攻围土堡等因又该臣牌行监军道会同镇道计图擒则毋致顾此失彼去后又据分守福宁道呈报本月二十五日贼船三十八只从南洋驾来平海卫澳前抢去民船一只等因又据分巡福宁道呈据万安千户所报二十六日贼船三十只突至本所古龙港百户侯炜督驾兵船五只尽被抢夺乘势攻围所城贼势猖獗乞发精兵火器救援等因又该臣牌行该道委福州府同知张敏德会同福州左卫指挥计■〈木昂〉督押哨官石子龙等标兵驰往万安小埕固守间又据万安所报称前贼分教附乡澳口劫掠杀人于二十六日戌时俱退下船将原枪兵船五只烧毁又二十七日有东南贼船二十余只驾来与前贼合■〈舟宗〉抛泊海坛龙官草屿澳等情又据福清县申称查得侯炜系万安所百户领驾福船五只要往泉州会剿经过到所侯炜先同哨队长入城兵船四只阁浅一只浮水贼至杀伤兵夫二十三人余俱走脱火药器具贼悉般去至晚烧船澳口下海地方杀死男妇名口不等宰杀牛猪不计其数等情又据分守建宁道呈报六月三十日有双桅大小船三十余只由南茭直抵闾峡澳抢船一只焚烧贼徒登岸本道督行守备张奇峰统兵截杀乞将原调守镇东哨官戚子和管押土兵一营发回福宁恊捕等因又该臣批行监军道作速将前兵发回间又据福宁州报本日贼船在芙蓉海洋行使时哨官鲍尚忠督捕盗李文清林老五郑二江世贵李文进等兵船追剿贼多兵少抵敌不过官捕俱各捕亡船只被贼抢烧等情又据分守建宁道呈报南贼大伙四十余船继至泊住罗浮地方贼势猖獗即今水兵船少力孤陆兵请发未至乞念紧急燃眉速调邻寨各哨兵船相机并力夹攻等因又该臣牌行守巡福宁道速拨南日小埕二寨兵船驰往恊剿又据巡海兴泉二道呈报拿获贼徒叶明嘉等供称林凤将大乌尾船八只凿沉驾小船八十二只于六月二十八九日陆续开遯芒港去讫等因又据福宁州并北路守备张奇峰各报称原泊罗浮贼船尽数出洋抛泊赤崎澳复移泊北港澳登岸七月十四日攻破塘头堡又开驾至罗源鉴江澳行使等情又据福州府罗源县报贼船到福宁罗浮抢掠兵船商船突到本县鉴江于本月十六日攻破土堡鉴江离县水程八十余里遇潮瞬息可到城池孤悬难支乞拨精兵发县恊守等情又该臣牌行监军福宁二道速拨兵马驰往该县防守城池又据罗源县报前攻鉴江土堡贼伙十七日放火焚烧房屋驾船复往福宁罗浮地方去讫杀死乡夫一十九名被伤乡夫一十八名等情又据监军道呈准总兵官俞大猷手本初十日准本道手本蒙臣牌面据各衙门飞报贼情缘由随行把总秦经国即督部下船只恊总翁思诲等兵并南日寨哨官沈秉升大小船八只又拨指挥储廷相把总雷怀忠兵三百五十名坐驾冬仔船十只合■〈舟宗〉前往福宁州海洋进止机宜俱听秦经国调度等因该臣看得贼势猖獗批行该道严催官兵防剿去后又据分守建宁道呈贼船合■〈舟宗〉三十六只各带叭喇湖二只于六月三十日先突罗浮地方系哨官鲍尚忠责守信地该澳原派兵船五只防守各兵冲战不敌俱各阵亡本道七月初四日新任临州因料兵船寡少随将各澳额船二十五只调集松山澳暂泊以防州城及调拨民船并行福宁卫点选军兵巡司弓兵听候调度把总刘国宾因见松山港小潮水涸不便欲将船只移泊三沙澳不期贼船登岸欲攻大金所因有官兵护守各贼于二十日卯时驾到松山后港去州城止十里欲攻城垣把总刘国宾复见事急遂统兵船前至松山外港救援与贼相持对战自卯至午贼势猖獗抵敌不过把总刘国宾哨官钱明并各兵俱各阵亡船只抢烧及查调发兵船驰赴策应以致各贼乘虚临城事势穷促亏损兵船杀死将领等情及据福宁州申报相同各到臣该臣复行据监军道呈称查得福宁州原系总兵官奉勑驻札之地水陆分布悉惟节制今烽火寨前次鲍尚忠与贼对敌乃把总刘国宾恊总周天祖观望不行救援以致鲍尚忠等战忘及刘国宾督驾兵船二十日出松山海口遇贼接战周天祖先迯邻寨兵船未至遂致援寡势孤刘国宾牙被铅弹数十铳血战身亡哨官钱明奋勇救护手刃七贼无助亦亡兵船器械多所损失各贼尚尔横行窥伺内地该镇又迟留泉州本道前此四次具书五次移文行催往彼镇守调度未准回复贼势猖獗不行扑灭竟至蔓延沿海各郡难免抢掠失事愈大殊非设立将兵之意除催促刁师武秦经国等兵船星夜前往福宁夹剿复差人驰往泉州速催总镇驰赴调度随贼向往剿杀务期歼灭等因又该臣看得损将折兵时事其急批行该道作速行催总镇驰往调度毋致重困地方去后随该臣看得福建沿海一带三路五寨设有水陆官兵船只分布信地昼夜哨守声势联络警急相援若哨报警至随贼向往夹攻则贼未必能侵犯而地方可免焚枪之患矣今分巡兴泉道呈报前贼六月二十二日到峯上碗下澳分守福宁道继报贼于二十五日突泊平海澳分巡福宁道又报贼于二十六日入犯万安所澳福宁州又报贼于三十日入犯闾峡澳一时居民震恐海岭仓皇总兵官驻札泉州兵力颇集哨知林凤巳去目覩寇犯峯上巡司患在门庭正当舍彭湖贼众既去之虚巢而救目前沿海一带剥肤之近祸又不然号令各寨恊守毋得自分□我可也乃以牵制优游竟不发兵随贼向往又不号令各寨互相策应直至诸寇由泉州兴化循海而上遨游四出上下于烽火小埕二寨之间出入于罗浮松山两澳之内枪去船只掠劫居民哨官鲍尚忠等一时被杀塘头堡鉴江堡一时攻陷直至七月初十日发船前往福宁策应使本官果以地方为急则领兵官亦孰敢不怀后时失事之虞日夜前驱犹未为晚乃濡滞徘徊秦越相视既不遵勑命钦定驻札福宁之例又不疾驰至省城以便就近应援之举遂致各官兵亦观望迟留援寡势孤至二十日把总刘国宾哨官钱明与贼相遇格鬪而死一时捕兵亡溺船只烧毁贼且扬扬得志而去臣窃度猷之意不过曰恐林凤既去复来当与守之似亦老成长虑却顾忧深思远之图但未形之患与巳形之患孰为急孰为缓今见兔不猎而尚欲守株待兔此其见不亦甚迂而其谋不亦甚疏欤况福宁一带之贼在诸司咸称为别伙臣且逆其为林凤无疑不然何峯上巡司之犯突至而哨者即报称林凤巳出彭湖耶所据前项诸臣之罪殆不可逭矣除巡抚福建都御史刘　　新膺简命闻报即便驰驱道路言遥兼程未可遄至失事在先到任在后无容别议外参照烽火门水寨恊总千户周天祖胆气俱丧忠义全无临敌先退惟知苟免以偷生主将被害忍为疾视而不救军机既误国法难容此一臣者所当重究以正法典者也小埕水寨把总刁师武庸流武弁岁月偷安贼经本寨而不能阻截既失先事之防贼入邻寨而不能应援忍为坐视之举福建都司镇东卫指挥佥事秦经国调遣虽承观望不进迟回海上致穷寇之纵横濡滞军中贻将领之殒折万安千户所百户侯炜承委领兵懦弱不振弃船登岸战舰俱被烧焚守御疏虞军器反资贼用守备福建北路以都指挥体统行事指挥使张奇峰提兵防守殊乏堵截之策遇贼登犯未收擒斩之功此四臣者所当并究但张奇峰部兵先经调发一半移守镇东请发未至见在仅有六百势寡莫敌似当原情末减者也镇守福建总兵官俞大猷职司重镇谋乏万全贼入门庭既失追袭而卒贻堂奥之灾贼杀官兵尚尔迟留而遑恤地方之急守御既属迂疏失事诚当重议但其生平颇着功名东南号称夙将据其北路官兵之失事罪固难迯而即其南路保障之无虞情犹可恕此一臣者所当量为议处者也分守建宁道右参议徐时可职司分守信地疏虞但其抵任未及旬日调请亦竭心神此一臣者虑本无失责亦难诿所当量行罚治者也烽火门水寨把总刘国宾哨官钱明鲍尚忠力战踰时贼党巳有戒心援兵未至仓卒至于殒命此三臣者均膺锋镝之厄共成死事之忠相应照例恤录以慰忠魂以励人心者也再照文武之用均当酌量年资而封疆之臣较之文臣特异尤当酌量年资故文臣中古人有扶掖入对者有六日一朝者今闻大猷春秋七十四五矣生长于诗书礼乐之乡究心于武略韬钤之训委非一时诸将之所能先诚为东南武弁中之翘然特出第其年龄迟暮精力销亡昔赵充国时年七十有五亦止屯田久驻坐困先零而马援六十有二汉光武尤谓其老难用直至据鞍上马以示然后叹其矍铄今猷之多筭远不逮克国而猷之年齿巳远过马援察其精神意气之间渐逼桑榆而责其奔走御侮之任未免颠越臣闻之骐骥壮盛之时一日而驰千里至其衰也驽马先之非骐骥之弱而驽马之强也伏乞勑下兵部再加酌议如果大猷生平将略未可遽弃或量行降级责其后疾以赎地方失事之罪如果大猷年力犹宜闲散亦当量行别议委用以重八闽山海之防至于烽火寨把总遗下员缺速行铨补周天祖等应否提问徐时可应否罚治刘国宾等应否恤录一并议拟上请定夺施行庶劝戒明而地方有攸赖矣缘系海贼内犯杀死官兵数多查参失事官员以肃法纪以重地方事理为此具本谨题请旨 

</div>
    <div class="pagination">
<a href="刻中丞肖岩刘公遗稿.html">上一页</a><a href="刻中丞肖岩刘公遗稿.html">1</a><span class="current-page">2</span><a href="刻中丞肖岩刘公遗稿_page3.html">3</a><a href="刻中丞肖岩刘公遗稿_page4.html">4</a><a href="刻中丞肖岩刘公遗稿_page5.html">5</a><a href="刻中丞肖岩刘公遗稿_page6.html">6</a><a href="刻中丞肖岩刘公遗稿_page7.html">7</a><span>...</span><a href="刻中丞肖岩刘公遗稿_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
