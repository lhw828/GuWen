<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 41 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 41 页/共 256 页</h1>
    <div class="content">　　魏氏封君夫人双寿序 
　　
　　以司空金子者数人踵门而告甘泉子曰：「黄门魏子，子知也，其严亲封君与其慈亲封孺人之寿，则屇兹良时，盖请同寿乎！请闻其说。」甘泉子曰：「诸子欲知同寿之说，吾请观诸阴阳，吾请观诸天地。是故阴阳合德而后天地立，天地合德而后万物遂。父生之，母成之，父教之，母仪之，而后男女遂。故男女者，父母之德也；万物者，天地之德也。欲观天地之德，於万物焉见之矣；欲观父母之德，於人子焉见之矣。何则？子之身，亲之枝也；子之才，亲之遗也。是故居处不恭，不可为人也；事君不忠，不可以为人也；莅官不敬，不可以为人也；□□□□□□□为人也。故不可以[为人]，则不可以[为子]；不可以为子，[则]不可以事亲；不可以事亲，则不可□□寿。故寿亲自[人]子之身始矣。故欲致同寿者，自人子之阴阳刚柔之合德始矣。以予观於子魏子，而知可以[合寿其亲矣。何居？]曰：「魏氏之子学於阳明，得良知之传，端然以澄其知，严肃以坚其知，起居动静必於是焉，斯不亦居处之恭乎！故以子之恭，则可以恭寿其双亲矣。为谏官也，知则[必]言，言则[必]尽，在营尽营，在朝尽朝，斯不亦事君之忠乎！故以子之忠，则可以[忠寿]其双亲矣。其在谏垣也，敬恭尔职，毋贰尔心。人谓□□激乎？曰：「吾敬其事也。」人谓盍随时[乎]？曰：「吾□□□□人也。」[斯]不[亦]莅官之敬乎！故以子之敬，则可以敬□□□□□□□□□□也。仁以取友，友以辅仁，有长於□□□□□□□□□以上求而忘乎吾之年也。有少□□□则□□□□□暮以下□而忘乎吾之势□□□□□友之信乎！故以子之信，则可以信寿其双其亲矣。□□□敬忠□□□□身天下□大人也使人称□□□敬□信之□□□之贤子也□恭敬忠信致令□於其亲天□□至□□□□□子□寿双亲，请寓恭敬忠信与□□□□□□□□筵则南山北海之祝不足言矣。夫五觞进则百祥臻，而万寿无疆焉。请以是侑，请以是祝。壬辰十二月十七日 
　　
　　泉翁大全卷之二十三 
　　
　　文集 
　　
　　门人江都沈珠等校刊 
　　
　　送督学林君汝雨之浙江序 
　　
　　癸巳之春，天曹以浙江提学之任，兹惟大藩，寔首文献，慎惟其人，亦曰艰哉。惟时祠祭林君云同汝雨特应是选，既拜命於廷，或曰：「以其魁於春试，良於吉士也乎？」曰：「然。然而未也。」或曰：「以其究於道艺，饬於行义也乎？」曰：「然。然而未也。以林君之学，进进而不已也。夫惟好学不已者，斯可以?人矣。」於是其诸僚咸为造请於堂，愿有赠文如故事者。予喟曰：「久矣。予不托於文字矣。」予既已谢之矣，诸君固请。既而申请，既而林君造庭以请。曰：「愿有勖焉！」予曰：「予何言之勖哉！敕尔命於君者，斯可以矣。」请益。曰：「予何言之益哉。敕尔命天者，斯可以矣。夫子之受命於君者，不曰端尔模范矣乎？」曰：「然。」「然则模尔模、范尔范焉，斯可矣。不曰知而行已乎？」曰：「然。」「然则知尔知以?师徒之知，行尔行以?师徒之行焉，斯可矣。不曰立师道、察德行、考文学已乎？」曰：「然。」「然则倡厥德行，正厥文学焉，师道斯立矣。不曰举业以穷理已乎？」曰：「然。」「然则教之德业，以精诸举业，德行道艺之合一焉，斯可矣。不曰收放心主敬矣乎？」曰：「然。」「然则主乃敬以存乃心，敦乃学之本焉，斯可矣。」林君曰：「夫敕受於君者，则吾既得闻命矣。若夫敕受命於天者，则吾不知也。」曰：「天与君一也，君之命，天之命也。是故主敬以收放心，则天之心斯在，而天之理斯存矣。由是而知，知斯焉者也，由是而行，行斯焉者也。知斯行斯，存斯为德行，发斯为文学。德业一於斯，举业一於斯；师道立於斯，模范端於斯；合天之德於斯，成天之化於斯；斯不亦敕尔受命於天矣乎！林君之往也，即其所受命於天者以成己而成物焉，即其所受命於君者以律己而律人焉，吾见其学政之成，可以为督学者师矣。学政师师，天下化齐，师道斯立，善人斯多，斯之谓太平。林君往矣，吾将望子於是行矣。」嘉靖十二年二月二十九日 
　　
　　德清蔡氏族谱序 
　　
　　甘泉子曰：「夫谱何为者也？夫谱也，普也。族有谱，所以普族也；普族也者，将普之笃恩义焉，将普之正伦理焉，纳其族而归诸善焉者也。是故谱必有图，图以系谱，谱视以言，图视以象，象不尽意，言不尽神，然而观象玩言而仁孝之道立矣。」湖州德清之积谷社有蔡子者，学於甘泉子，闻而造焉，曰：「家故有谱而缪，厘而正之自今始，始自可知者。宋靖康之变，祖曰□者，随高宗南迁於杭，实来德清。七世舜卿宦於闽，仲子曰可宗，以姻家何氏罪连坐，戍兴州。可宗殁於戍，有子三人：文溥、文渊、文浩。文溥、文浩得例奉母还德清，文渊留戍，累功升百户至千户，故文渊之派至於今世武职之荣。文溥之派至中孚，登丙辰进士，为御史，历大理丞、贵州佥事。文浩之派今至，中壬午乡试。子汝楠中辛卯乡试、壬辰进士，今观政兵部。於是吾宗三派，文武稍有显者，族谱图乃今亦仅具焉。然而先生所谓观图玩谱而仁孝之道立，不知斯谱斯图所以合於仁孝者何居？也不敏，请闻其说，以为子孙训。」甘泉子曰：「夫谱图之作，而岂徒哉？夫谱图者，古之君子所以教仁孝也。是故不知图之义者，不可以为仁，不知谱之义者，不可以为孝。故观其图，则由吾身之同出，而推之至吾父之同出、吾祖之同出、曾祖高祖之同出，以至於同出一人之身，能勿爱乎？是故同体之仁油然而生矣。考其谱，则见某祖、某从祖惟善是，是克孝之祖也，吾法之。某父、某从父为善是，是克孝之父也，吾法之，反是者为不孝之戒。某兄弟、某从兄弟为善是，是克孝之兄弟也，吾法之，反是者为不孝之戒，能勿敬乎？是故全归之孝勃然而兴矣。故不劝而自为仁，不禁而自不为不孝者，谱图之谓也。」於是以其子汝楠谨拜受，以归书於谱帙之首，永以为训。 
　　
　　三仲图诗序 
　　
　　三仲图，表席氏之连芳也；三仲诗，美席氏之连芳梦兆，以传奇事於将来也。夫席氏之兆梦则何梦矣？夫席氏者，族望於全蜀，钟秀於峨眉，而并流芳声於中朝者也。故蜀谚云：「前有三苏，后有三席。」夫三席者何？长曰文襄，亚曰虚山，季曰梅山，是之谓三仲。方其伯氏未显，两仲尚稚，文襄梦涪江涨落，见沙砾之碑焉，其文曰「三仲连芳。」寤，而以语父老，父老曰：「吉。其三子者自兹连达矣乎！神明梦告，其兆之矣。」既而元山公登庚戌进士，由户曹累方伯，迁中丞亚卿，位宗伯，加少保，兼太子太保武英殿大学士。虚山公登丁丑进士，改翰林吉士，授御史，迁检讨，累学士，今为少宗伯，进进而未艾。梅山登甲戌进士，任给事中，以直忤权势贬死，赠光禄少卿。或曰：「夫三仲齐名，兰玉交映，其斯之谓连芳矣乎？」曰：「然。然而犹夫人人之芳之谓也，非席氏之芳之谓也。席氏之芳，岂宁惟是已哉？」夫季氏秀而早世，吾闻其贤矣，未见其人也。若伯氏者，雅予同志，邸予同闬，予知之矣。於遗经得圣贤之学，於行己谨敬义之修。若叔氏者，史予同馆，官予同部，予又知之矣。笃实而华，知变而正，克嗣家学，爰济世美。然则席氏三仲之芳，其在兹乎！其在兹乎！」疑之者曰：「若然，梦兆之於人事，果若是协一矣乎？」甘泉子曰：「其几矣！其几矣！余尝读周官，至梦人献占之说，疑其谬，若非周公之为者。及孔子梦周公，高宗梦傅说，彼皆得之於形骸之外，古今之悬。夫然后叹周官之不诬，而席氏之奇兆为足征矣。」曰：「何居？」曰：「人之於宇宙一气也，其与天地一心也。感而通之，真而化真，梦而化梦，梦即是真，真即是梦，真梦一致，彼此无间，则不知夫形骸之相分，古今之为远，幽明之悬隔。是故知此者，可与知道矣。虚山公必不以予言为妄乎！安得作文襄於九原而与究竟此论哉？」聊叙其说，以为诸作引。 
　　
　　成均观善录序 
　　
　　成均观善录，录观善也。曷为乎录观善？记曰：「相观而善之谓摩。」夫物不独成，成不独善，二物相摩，然后至精至善者出焉。夫物则亦有然者矣，而况於人乎！而况於为君子乎！甘泉子曰：以吾观於成均堂班之制以相习，而知王道之易易也。昔者帝王之世，比屋可封，人人有君子之行，非其性成之也，其习则然也。比闾族党之相习，习而成之於变化也。故变化之道，自士习之风始矣。夫成均之制，有堂焉，有班焉。堂相观於堂也，班相观於班也；班相观於堂，堂相观於师也，而先王德行道艺之教成矣。是故录之观有八善焉：出入观其善相友也，德业观其善相师也，作事观其善相法也，容止观其善相观也，进退观其善相度也，过失观其善相规也，气质观其善相熏陶也，德性观其善相涵养也。是故曰「录之观有八善焉」，此之谓也。匪直八善已也，观善之录有四益焉：有名、有字、有祖考、有籍贯焉。曰：何居？退则观其善焉，仕则观其行焉，世则观其显扬焉，居则观其乡里焉。毋以退而索居离群，而所养之不今若也。毋以仕而怠事盗货，而行之不今若也。毋以弛於立身行道而遗父母羞辱，玷斯录之世芳也。毋以货败官，他日不齿於其乡里，而忝斯录之籍贯也。诸生行八善、兼四益，然则斯录者，盖相观相厉以入於至善之归，圣贤之域者也。六堂诸生任藻等诣甘泉子，请书於录之首简，甘泉子曰：「嘻！诸生其共勉之矣，予夙有所试矣。」癸巳五月初二日 
　　
　　滦州刻白沙先生全集序 
　　
　　侍御柯子迁之从甘泉子游，尚论於白沙先生之学，有全集足征焉，言於刘滦州体元曰：「白沙之道教未遍行於北，北士之憾也。若以全集刻之，俾北方学者诵其诗，读其书，而知先生之道之学，非政务之先急者乎！」刘子遂以侍御之意致书於甘泉子，求全集而厘正之，去其疑者，益其遗者，且请序其所以作者之意，俾读者不徒以诗文观也，庶於道教有裨焉。甘泉子曰：「善哉！子之言也；大哉！子之志也。夫先生圣人之徒也；先生诗文，其中古之制作乎！其诗歌如风、雅、颂，其文词如谟、训、诰。」或闻之愕然，曰：「何哉？若是其大也，不亦少夸矣乎？今观其诗歌之体裁，犹夫今之诗也，何取乎风、雅、颂？观其文词之矱度，犹夫今之文也，何取乎谟、训、诰？」甘泉子曰：「非是之谓也。孟轲有焉：『今之乐犹古之乐也。』何谓乎？圣贤之言，发乎人心之同然，故与古训异体而同道。夫惟求於牝牡骊黄之外者，然后得马之真相；忘於言语形似之外者，而后得圣贤之蕴。是故以其中和之性情，发而为和平之咏叹，优游而敦厚焉，是亦风、雅、颂而已矣。以其自得之精意，以发其未发之蕴，载道而典则焉，是亦谟、训、诰而已矣。」曰：「然则何以异乎？」曰：「言词古今之不同，犹之东西南北之方言，声气之异耳矣，而因以为人性有异可乎？今以词之古今而疑圣贤之异者，则亦犹求人性於东西南北之音之类也，求马於牝牡骊黄之类也。」曰：「然则果若是同乎？」曰：「以诗观之，风殊於颂，颂殊於雅矣。遂谓诗果不同，可乎？以书观之，诰殊於训，训殊於谟矣。遂谓书果不同，可乎？则又何以疑乎后世之诗之文也哉？故求先生之诗文者，当求先生之道於言外之意，以合乎古训，而不当求先生於言词之间，则惑也。夫然后知先生之诗文，不可以后之诗人文士之诗文观之矣。此作者之精，与夫观者之法，略为学者道之，俾开卷可得，而不惑於迷方焉。」柯子闻之，喟然叹曰：「不图先生之为教之至於斯也。」遂俾刻焉，以与同志者共之。嘉靖癸巳五月二十九日 
　　
　　亭秋方先生诗集序 
　　
　　夫诗言志者也，故观诗可以知其人之志矣。诗发乎性情者也，故观诗可以知其人之性情之邪正矣。诗可以观，故内之以观德，外之以观业，而其本末具矣。夫诗可以动天地，感鬼神，孚民物，而成诸其事业，故观诗者，本其性情心志之所格，而知其福德世业之远大矣。或曰：「何观焉？」曰：「盍观诸水乎！善知本者，若观其澜，而知源泉之渊渊其渊矣。善知用者，若观其源泉之渊渊，而知其有浩浩成海之势矣。」夫声诗也者，发於心志而放於事业者也。是故其善心发者其声俞，其怒心发者其声厉，其哀心发者其声?，其乐心发者其声喈，其中和之心发者其声平以和。五者皆生於心也，生於其心，发於其 声，感於其物，征於其休咎。故其俞声感者其物欣，其厉声感者其物杀，其?声感者其物索，其喈声感者其物畅，其和平之声感者其物生以遂。记曰：「郑音好滥淫志，宋音燕女溺志，卫音趋数烦志，齐音敖辟乔志。」四者，声音感物之敝也。故五声四敝之流，其在天下犹其在一国也，其在一国犹其在一家也。亭秋先生之诗，其所谓一家和平之音者非耶！不矫矫於风雅，不拘拘於汉唐，而超乎鍜炼敲推之上，直与风雅同其性情心志之所发，以希平易不作之域。余亦谛观其澜矣。曰：「然则何以知其源？」曰：「先生博极群书，自有载籍，罔不毕究。虽细如蠛蠓，大如须弥，罔不悉知，不但多识草木鸟兽之名而已。及乎满而不发，宜彰而隐，不求闻达，肥遁终身，非所谓源泉浑浑，渊不可量者乎！是故蕴诸其身，裕诸其后昆。发於子遂全州学博，未艾也；发於孙贵科贤参卫幕茂科夙登乡荐，未艾也；发於孙西樵公叔贤献夫，由学士位冢宰，陟辅相，论道弘化，寅亮天地，燮理阴阳，赞育万物，皆其职分优为之，未艾也。所谓放於四海者非耶？自非先生开其洪源以长其流，而然耶？於是乎可以观先生之诗，体用本末之全矣。西樵公将梓之以传，俾予序之。夫先生之诗固不待序而传，而予之序何足以尽 先生之妙哉？读者可以观其志，吟咏其性情之正，当自得之於言意之表矣。」嘉靖癸巳六月初九日 
　　
　　送太守朱君之任肇庆序 
　　
　　嘉靖癸巳夏，大理寺正朱君全甫节擢守肇庆，问政於甘泉子，廷评梁子为之先焉。甘泉子曰：「夫朱君属尝详刑於吾广肇庆附郡也，亲其经过之地，且咨询谋度，使者之事，观风俗，问民疾苦，必尝目击而耳濡焉。岂不闻前文人之风，有仕於斯地，不持一砚而归者乎！后之君子仰其清风，而传其德政，至於今不衰乎！夫清，德之源也，政之本也，刑狱钱谷甲兵，政之大也。夫惟清则明，明以理刑狱，以息民争，是故民自以不?而乡俗化淳矣。惟清则廉，廉以理钱谷，以裕民生，是故庶民以不困而四境阜殷矣。惟清则靖，靖以治甲兵，以除民患，是故民庶以不扰，而夜户不闭、道不拾遗矣。故清德立而庶政咸修，其斯之谓知本乎！」有疑之者曰：「允若斯者，无乃一砚之廉，簟食豆羹之义耳矣，而何关於政治得失之大乎哉？」甘泉子曰：「事有细巨，理无细巨。非其义也，非其道也，一介之取与，至於禄以天下，系马千驷，一也。此伊尹之所以圣，五就汤、五就桀，而夏商之人不疑者，为此故也。故一砚而不取，以至於什百千万乎一砚者皆不取焉，民斯信之矣，斯不亦大善矣乎！苟由一砚而取之，以至於什百千万乎砚者，则将无所不至焉，民斯背之矣，斯不亦大不善乎！夫既无所不至，民疑而背之矣，又何望其庶政之修举，而流清风於百世，为守令之师也哉？由是言之，朱君昔也莅广，详刑惟允，洗冤泽物之政，盖有所试矣。今也载履其地，景慕前修，扩充一砚之操以为之本焉，其於庶政之修举也何有？」梁子遂请书之以为赠言，且以为他日政成之左券云。 
　　
　　赠佥宪王君赴广东海北兵备序 
　　
　　黄门王子仲德既拜广东海北兵备之命，奉玺书以行，且曰：「崇也尝旧学於甘泉先生矣。请见而问焉。」甘泉子曰：「子之职也，兵备云乎？岂曰用兵云乎？则盍反其本矣！昔者季康子患盗，问於孔子，孔子曰：『苟子之不欲，虽赏之不窃。』反本之谓也。夫以不欲而治盗，世岂不以为迂阔哉？然而圣人之道，其全体大用不越乎此，而弭寇之方亦备矣。虽以格诸天下可也。夫不欲之至，则可以无欲，无欲则诚，诚则圣，圣则神，神则天。苟圣诚格於神天，则凡有情无情皆化之矣。」曰：「请闻其故。」曰：「鳞介蠢动，非无情乎？齐民夷獠，非有情乎？惟圣人能使有情化如无情，无情化如有情。盛德之至也，古治之极也。」未达。曰：「昔者益赞至诚，有苗来格，非有情之化乎？孟尝为治，合浦珠还，非无情之化乎？夫无情且尔，而况於有情之物乎！而况於人心之灵乎！彼北海之寇舶、西山之峒蛮，亦人耳，岂有不可格者？兵备之治在濂，濂迩合浦，孟尝之德政在焉，其流风余韵必有存者，仲德至而访焉，求其所以还珠之故，则古人格苗之机在我者，斯自得之矣。西山、北海之寇，强悍不能过有苗，苟忠信笃敬，蛮貊可行，致吾诚而往焉，将见狠如豺狼，可使化为赤子；利如刀剑，可使化为耰锄。夫然后知圣人之言为可信而不为迂也。夫然后知圣天子付托之至意，祗以备兵而不贵於用兵也。仲德其往勖之哉？毋俾孟尝专美於前。」 
　　
　　朱氏荣录序 
　　
　　甘泉子曰：「语称生荣死哀，其孔子之所以圣乎！其次则贤，其次则士。夫圣，诚而已。死生忻戚系於己，而哀荣之情感乎人，其诚之所为乎！是故大诚则大感，小诚则小感。大感以世，其次以地，其次以亲，其圣贤与士之别乎！故赠太子太保右都御史诚庵朱公，岂非谓其人乎！公生於郴阳，仕宦所至辄有声，实总督两广，两广之士民爱戴之如父母。除东土西土之寇以安民，民贤之。首荐白沙先生於朝以作士，士大夫贤之。天子闻而嘉焉，召之，加右都以总院宪。知无不言，言无不纳，及其卒也，天子谕祭之，述其贤能功德而哀之，民哭於野，士哭於学，缙绅士大夫哭於京邸，其亦所谓生荣死哀者耶！自天子至於大夫士之哀祭之词，得凡若乾首，计凡若乾言，言无不称，称无不实。称其功德之实於身后，无或间言於生前，可以征诚庵公精诚之感应矣。」或曰：「此足征矣乎？」曰：「文献也，吾有征焉，吾征诸师。吾师石翁挽之诗三章，其一章有曰：『都府清虚如到寺，家徒冷淡不随公。』言清修也，其本乎！曰：『疮痍已拯人间溺，经略还收战外功。』言事业也，其用乎！其二章有曰：『事方年少常如钝，虑过时人或似痴。』其思深乎！其三章有曰：『岂有鹏程高万里，故收骏骨破千金。』其进贤乎！是故有进贤为国之心，斯有老成深远之谋矣；有老成深远之谋，斯有经济久大之功用矣；有经济久大之功用，斯足以见清修无欲之本源矣。凡以立诚也，诚立而上下感应之机在我矣。故生而人荣之，死而人哀之，其足征乎！其足征乎！作序录。」癸巳七月七日。 
　　
　　封都水郎中抑庵金君配宜人汪氏同寿序 
　　
　　昔者内翰南州应子道其友人金子弘载克厚之贤於甘泉子，继而金子从游阳明，遂为阳明之学以见。甘泉子曰：「是子贤乎哉！柔而不见其柔，刚而不见其刚，是故柔而有刚，刚藏於柔，是谓牝马之贞，应子之言犹信夫！」甘泉子曰：「嗟乎！弘载，吾以询子，子之贤也，必有外教矣乎？」曰：「吾父封君抑庵公事吾祖洪贤府君以孝，府君安之。於是洪贤府君三十四年矣，失内助而终不再娶。抑庵公育诸弟友爱，殁则周其诸遗孤。严教乎厚也，使游学，馆谷其宾友，而周旋其食饮，遣之从阳明而学焉。曰：『毋务尔名，尔习尔诚。可以无家，不可以无学。』斯之谓外教矣乎！」曰：「虽然，子之贤也，尔必有内教矣乎？」曰：「吾母封宜人汪也，贞慧仁慈，为父钟爱。选适家君，鬻奁为费，甘旨养翁。治具以宜宾客，恩爱以止析居。慈教乎厚也，巽不失礼，柔不失情，其斯之谓内教矣乎！」甘泉子曰：「信然乎哉！吾以子之贤，其必有以也。」金子曰：「吾父幸七十有二而强健，犹愈夫厚；吾母年亦七十有一，而幸贞坚犹夫父也。」其同门王子诸子曰：「请先生一言以寿，以为侑觞之光焉！」甘泉子曰：「夫内教者主乎阳，阳以刚之，阴以柔之，阴阳合德，刚柔成性，古之神圣道德全备者夫！其次勉而贤焉。吾尝谓金氏之子，柔而有刚，刚藏於柔，其有以也夫！是宜其二亲媲美，克受褒封，乌纱珠翟，光彩交映，以为邦家之光，闾里之华也。是宜称寿焉矣。夫以褒封之荣，同美并庆，体乾坤之懿，合阴阳之德，萃於一门焉。至矣！至矣！吾文足荣乎哉？虽然，诸君之请，予平昔之告金子以奉二亲，自求多福，勿替引之者，则不容默也。」故重之以同寿之文。嘉靖癸巳九月十二日 
　　
　　叙乌程县志 
　　
　　夫县志何为者也？志志也。志志也者，志其志於治也。是故大者志治其大者，小者志治其小者。大小各定，靖恭尔正，而天下治矣。故天子志一统，志治天下；方伯志一省，志治其方；太守志一郡，志治千里；邑令志一邑，志治百里。志有小大，及志之所致，其至一也。故积邑为郡，积郡为省，积省为天下，而其治同也。是故为之志沿革，明时义也；为之志山川，明表镇也、昭祀事也；为之志物产，明养也；为之志学校，明教也；为之志田赋，恭上也；为之志人才，尚文献也；为之志风俗，明化理也。莫不有政治之道焉，此乌程贤侯钱君之所以志於治，而子唐子子镇枢之所以作也。志成，钱侯按志而省之曰：「吾於沿革，随时义乎否也？否则勉之。」曰：「吾於山川之表镇，修民利乎否也？举神祀乎否也？否则修举之。」曰：「吾於物产果阜成乎否也？否则加育之。」曰：「吾於学校果作兴乎否也？否则振扬之。」曰：「吾於田赋果无逋负乎否也？否则宁辑之。」曰：「吾於人贤果崇尊乎否也？於风俗果能变易乎否也？否则懋勖之。」他日於政治之成，士民按志而稽之曰：「我侯他时有志志焉，今则事竟成矣，时义修矣，民利神祀敬矣，教养举矣，恭上矣，作文献矣，风俗化理矣。」否则曰：「未也。」夫然后知斯志之有功，夫然后知禹贡之书，职方之训，圣人所以祗德先而被风教於四海也已。乃以其子允暨严治来重恳甘泉子为之叙。甲午八月十七日 
　　
　　新修安吉州志序 
　　
　　客有道安吉州志之善者，曰：「裁而不陋，华而不靡，博而不滥，核而不诬，典而文，近而雅，远而稽。是志有天道焉，有地道焉，有人道焉。夫何以然？夫星辰雨露，气化不居，天之道具矣。山川流峙，物产不迁，地之道具矣。宇居井饮，耕获早晚，人之道具矣。动以仰法乎天，定以俯效乎地，生育以中理乎人民，而治道具矣。」甘泉子曰：「善哉！孰为之者？」严生训曰：「是吾州别驾伍君君求余福者之所为作也。体裁也、博搜也、旁稽也、核实也、尚雅也、文之也，其亦善矣。伍大夫曰：『序吾编者必甘泉公，非甘泉公不可。』今具有册书在，训则将命而谨谒焉，惟先生贶之。」甘泉子曰：嘻！吾昔雅之矣，吾昔雅之矣。吾见之子於金台之下，东城之隅矣。是崦西氏所谓苏之文行，古君子三焉者也，是尝伤於市虎，而垂翘於天目之间、苕溪之滨者也，故其诗曰：「昔闻云间言，国有古君子。作者魏、陆俦，扁舟五湖里。翩翩司马郎，遥遥鸱夷裔。如闻市虎谣，复道投杵起。垂翼天目游，再奋天门翅。」故自伍君之南也，吾意常在天目、苕溪之下，讵意伍子之志，编摩於苕溪之滨、天目之麓者，忽焉又突至於金陵，使吾之披阅斯志於金陵者，恍然若接伍子於天目之麓、苕溪之滨，桃城之化育山川人物焉，而若与伍子对语，而闻其謦欬於千里之遥也。乃为序於册，端彼伍子者，亦将若闻吾之言，而聆吾之謦欬，以感於其心也乎！夫志也者，所以致也。伍子贰守弘化，同寅协恭，齐尔心，一尔德，以和尔中。雨旸不愆於上，山川不戾於下，民物阜生於中，则一州四境之内，天地平成，人以谧宁，是为郡邑师也。郡邑师之，天下师之，而为王道之助焉。然则志之功用，岂小小也乎！严生曰：「今幸又有叶大夫之贤，来守是邦，以同以协，以齐以一，以和之，以共成斯治者，可待矣。惟先生书之。训也将持归，以并告夫二大夫者。」甲午九月二十四日 
　　
　　重刻山屋许先生先天集序 
　　
　　甘泉子曰：言语之道，其诚之不可掩乎！诵其诗，读其书，而知其人者，善言也。诵其诗，读其书，而不知其人者，非善言也。诵其诗，读其书，知其人也者，出乎其心本乎！其性情发乎其言，言而成文焉，是以由诗书而知其人，亦若是而已矣，斯不亦善言矣乎！若夫诵其诗，读其书，不知其人者，言不由乎中，不出乎心，不本乎性情，而拟效乎他人，如优人抵掌为离合悲欢之态，妆饰乎云烟月落风花之形，如巧鸟之声，又乌足以知其人之面目若何哉！是故善言者，如老人出老人之声，闻其声可知其为老人矣。不善言者如小儿效老人之声，闻其声者，人莫知其为老人矣。故曰：「言语之道，诚之不可掩也。」余得南宋山屋许先生之诗文曰先天集者於其裔孙亮而观之，叹曰：「嘻！其所谓善言者乎！其由中心出者乎！其发於其性情者乎！可以知其人矣。故诵其诗，读其书，其人逝矣远矣，於其沛然者可以见其自得焉，於其慨然者可以见其节义焉，於其惓惓然者可以见其忠爱焉，於其言屡而见摈，摈而复言，国之危亡，斩衰闭门，至死不变者，可以见其大节不可夺之志焉。然则先生之为人，尽在心目中矣。先生名月卿，盖尝受心学於魏鹤山先生而有所得者，故其言至今凛凛犹若有生气，恍乎若有以见先生之謦欬仪形。然则亮也恳予序诸首简，梓而传之，其亦孝思善继者欤。 
　　
　　修复古易经传训测序 
　　
　　夫易，圣人所以顺阴阳之道，明变化之理，而立天[地人]之极者也。其为文也，盖取诸日月，日月者，阴阳变[易之]大端也。变易即道也。其为书也，立象以明理，理得而[象]亡矣。故夫易之象广矣，博矣，奚啻为日月、为天地、为乾坤、为刚柔、为君臣、为男女、为父母，其在物也，为牝牡、为动植，其於幽也为鬼神，而易之道行乎其间矣。然则易其果可见矣乎？曰：非也。在天为天之易，在地为地之易，在人为人之易，在身为身之易，在心为心之易，谓天地人物身心为易，不可也，易之道未易见也。易其果不可见矣乎？曰：非也，在伏羲为伏羲之易，在文王、周公为文王、周公之易，在孔子为孔子之易。外伏羲、周、文、孔子之文而求以见易，不可也。易之道因象而见也，夫可见者，易之文，不可见者，易之道。故易为不可见者而立也，非为可见者而立也。非为可见者而立，故易不在乎多词明也。昔者伏羲作易，有卦画焉而已矣。伏羲之易行数[千]年而后有文王、周公，未闻待文王、周公之彖爻而后[可]行也。羲文之易文行数百年而后有孔子，未闻待孔[子]之传而后可行也。由羲、文之上，其说简；由孔子之下，[其]说长。其说简，所以待上士也；其说长，所以待下士也。世之降也，孔子之不得已也。自孔子之后又数千年，善治易者，吾独取费直焉，以孔子十传，明羲文、周公之经，然而易之道直未之知也。夫易传，孔子所以体天地之道，尽人物之理，穷变化之奥也，直数焉而已哉？故曰：「假我数年，五十以学易，可以无大过矣。」是故韦编三绝以穷夫易之道，由文王、周公之易以穷伏羲之易，由伏羲之易以穷身心之易，由身心之易以穷天地人物之易。是故十传作焉，广大悉备至矣。夫十传所以解经者也，后之儒者，乃於经而解之，又以传而分附之，不亦赘而支也乎？予颇窃见此意，以末学而未敢自是，不轻易著作者数年。乃江都葛生涧深知笃信，恳请为学者俛焉正之，乃为出羲、文、周公之易，复为上、下经，而取孔子之翼，为后人所分附者，复合而为十传。读孔子之传，以明羲、文、周公之经晓然矣。其旧本多有错简，如重出「亢龙有悔」以下十九条，乃文言之文，而错简散逸於系辞者，今亦因与厘正复归文言之后，则庶乎在上、下系[不]杂为全篇，在文言辞气为相类。又於十传之篇次，或[为]后人所讹者，稍加更定而著其义。夫然后易为全书[也]。於孔子十传则稍出愚见，因言求象而各为之测，於[三]圣之经，则全本文，第令葛生等采测义作旁释，而不[为] 之说，俾学者因测以明传，因传以明经，庶乎天下后世复见古易之大全，而四圣之心或可得矣。嘉靖乙未仲春 
　　
　　重刻定山先生诗文集序 
　　
　　合定山先生之诗文凡十卷，户曹陈子常道之所编辑，周子满之所校正，县尹刘子缙之所刻，置於定山书院者。君子观诗二卷，曰：「宛宛乎！汉魏之遗响矣乎！」观近体五七言诗三卷，曰：「迥迥乎！唐宋之别调矣乎！」其为文，序、记、表、铭、说、传、题跋、词、文、书、赞、奏之类，凡五卷，曰：「骎骎乎！追先秦两汉，瞠乎韩、柳、欧、苏之后，而从之矣乎！何其富且美矣哉！」或曰：「定山之诗文，究根乎理道，非太极则鸢鱼，非鸢鱼则乾坤，绝去乎风云月露之态，靡丽骈骊之想，其文而载道者耶？」周子、刘子告於甘泉子曰：「子於白沙先生诗教、诗指则既有述矣。於定山先生之诗文，其独能无言乎？二公盖同道者也，故定山题白沙诗有曰：『才力凡今我与翁，百年端许自知公。横渠老笔须终劲，周子通书自不同。』盖以周子谓白沙，而以横渠自谓也。斯言也，非徒定山先生自知之公，而天下后世亦以为公论也。」甘泉子曰：「知言之道，在合观交证之而已，故知周斯知张矣，知张斯知周矣。於乎！濂溪之言，云行水流；横渠之言，深思力索。二公皆大儒，其所见皆同乎否耶？其所造者皆同乎否[耶]？白沙先生之诗有曰：『千炼不如庄定山。』盖尊庄公也。[又曰]：『不及陈无己，能无赏自然？』盖自道也。故世之君子[欲]知定山先生之诗者，观诸白沙先生之诗可也。欲知白沙先生之诗者，观诸定山先生之诗可也。金辉玉映，□妙偕佳，由其言以观其蕴，诵其诗，读其书，以知其人，尚论其世，同乎不同，在览者自得之。」嘉靖乙未八月九日 
　　
　　赠维扬掌教鹤阿高君迁刑部主政序 
　　
　　刘、胡两生，自维扬来问於甘泉子曰：「语有之：『鸟，肉尔，而能飞天者，众羽之积也。』然乎？」曰：「然。」「『车，木尔，而能走地者，众驹之曳也。』然乎？」曰：「然。」「『师道，人尔，能行乎天地之间者，其徒众之力也。』然乎？是故孔子曰：『自吾得颜回而门人益亲，自吾得季路而恶声不及於耳。』岂谓是欤？」曰：「然。」「若今左鹤鹤阿高子者，以名进士辞尹休宁，而来掌扬教也。敷先生体认天理之训，勿忘勿助之指，三年矣。目左士以属左僚某子某子曰：『诸同此天也，同此理也。乌乎而忘助诸？』目右士以属右僚某子某子曰：『诸或忘之，非本体也；或助之，非自然也。乌乎！而不自求乃理，自合乃天！』於是四僚司教，各悉乃心，以信高子之言，以从先生之学。盖踰年而诸生之扣衣以从先生者十之二三矣，二年而诸生之负笈以从先生者十之四[五矣，三]年执经以从先生者，盖如云之集矣。其诸或者之语，孔子之言然欤？」曰：「然。然而非敢谓然也，亦非吾之至也。吾将独立乎无徒，默孚乎无言，与二三子者游乎自然，廓之以充塞乎天地之间，而见诸行事之实也。」请闻焉。曰：「始乎一念，中乎四端，终乎万事万变，以体天之理、法地之纪、立人之轨，而又何有於区区睢睢盱盱，门户之私者哉？」四僚以两生言曰：「今高子政学之休，声闻於天[子，天]子诏迁之，为郎秋官矣。其亦可以庸於此乎？惟先生终教之。」曰：「帅乃初，扩乃中，成乃终。吾有二言乎哉？吾且贵言乎哉？」曰：「以先生之教而达於秋官之理，可乎？」曰：「可。达尔天地之心，且将使天地变化，草木以蕃，而况於秋官之理乎？」「何居？」曰：「今夫见刑人者、桎梏者，而恻隐之心不亦形矣乎？」曰：「然。」「见人之恶乎！省吾之治或未尽善，而羞恶之心不亦形矣乎？」曰：「然。」「过则曰『己之罪也』，善则曰『僚之公也，君之明也』，而辞让之心不亦萌矣乎？」曰：「然。」「直者舒之，曲者惨之，故者刑之，过者宥之，而其是非之心不亦形矣乎？」曰：「然。」「审以体天之圆，断以法地之方，惨舒与夺以应四时二气之运，以尽天地万物之变化，体认之功斯其至矣，而忘助之心泯矣。夫忘助之心不能以合乎自然，不足以体天地之心也。吕刑曰：『惟克天德，自作元命，配享在下。』又曰：『咸庶中正。』言中正乃合天心也。是故始乎教学，终乎政刑，明刑以弼教。教刑之道一而已矣，体认之道一而已矣，是之谓合德。嗟乎！高子其往，尚勖之哉！道无终穷，学无止息。」乙未十一月二十七日
　　泉翁大全卷之二十四 
　　
　　文集 
　　
　　门人新安洪垣校刊 
　　
　　序 
　　
　　江都风韵序 
　　
　　甘泉子曰：王道不可及已，有为循良之政者，其王道之遗吏乎。记曰：「杀之而不怨，利之而弗庸，民日迁善而不知为之者。」是故因可恶而恶之，无所作恶也；因可好而好之，无所作好也；因其善而善之，无所作善也。无恶无好，无意无作，无喜无怒，皞皞乎如天地之载覆，与物皆生，与民皆作，泯乎其无能名焉。王道循良皆然也。蜀有王卓峰子维贤者，岂非其人乎！王子以进士来治江都，江都剧邑也，王子治之，不动声色而民安之，而吏服之，而府、而部使者信之。民安之而不能名焉，吏服之而不能述焉，府官之?之，部使者之过之、信之而不能荐焉。岂非所谓不怨不庸，相忘於不识不知之天者乎！然则若王子者，其王道之吏也乎！其将使斯民为王道之民也已。兹以秩满，将奏於京，圣天子行复三王之道，必将旌之为王道之吏，以为吏者法，是为令尹师也。诸同志者，嘉靖丙申四月望皆诗以送之，谒甘泉子，为之先其义。　　 
　　
　　重刻唐丞相曲江张子寿先生文集序 
　　
　　甘泉子曰：甚哉！吾乡人物之盛，而人品之高也。予少时则知吾广新会有白沙先生焉，遂从白沙之学，幸闻勿忘勿助之规，自然之指，而悟夫体认天理之机。先生之诗曰：「何处可攀文献驾，平生愿执菊坡鞭。」於是又因而知宋时吾邑有清献崔菊坡先生焉，又因而知唐吾韶有文献张曲江先生焉。故尝诵其诗，读其书，论其世而尚友之矣。盖於文献则以其相业之盛而知之也，於清献则以其避相之节而知之也。於白沙先生则於其自然之学而知之也。三先生者皆吾乡大贤人也，吾未能有行焉，乃所学则白沙先生也。何居？曰：其才可以致相业矣，又必观其有避相之志，然后可焉。其志能以避相矣，则又必观其有自然之学，然后可焉。夫自然之学者，存天之理，而圣人之心学也，颜、孟、周、孔、文、武、禹、汤、尧、舜之正传也。昔者颜氏陋巷之子，而箪瓢屡空之人也，盖尝有是学而问为邦焉，孔子知其有相天下者之本矣，故告之以四代礼乐，后人以王佐之才独归之。向使孔、颜而得相天下焉，其道可知已。若以清献公之志而遂相於天下焉，可以与於此矣乎！以文献公之才而相天下焉，其可以与於此矣乎！今白沙先生之言，其具存於诗教诸书者可考也；清献先生之言，其具存於言行录者可考也。文献先生之言，其具存於文集，若制若书，凡若乾篇者又可考也。文献生当有唐之时，崛起吾韶，[文献之名冠於一时。初]举神童科，载举道侔伊吕科，是必可称王佐才矣。而其王道之学，存於文集者，未少概见焉，何也？岂其当时所谓学者，独於文章节气之间已乎？而先生之文词谏诤，已如日月昭昭乎天下，后世皆仰慕之，何耶？则非是之谓也。然吾尝闻之，古有三不朽之道，曰：立德、立功、立言。岂其功业言词显而道德或隐也乎？水之生也晚，仰慕先生与菊坡之道，而不可及见，见吾白沙先生为一代道学之宗，乃又徒以德行显，而功烈如彼其隐焉，又何也？吾以三先生之文行未大行大传於世，不能不为之太息而有遗憾焉。乃求文献先生文集善本於徽庠，授吾友水部郎中新会邓君一新文宪翻梓之，置於新泉精舍，庶可以广播於四方焉尔。因序其说於卷端云。丙申八月初七日 
　　
　　贺邓氏严慈双寿序 
　　
　　嘉靖丙申八月既望，甘泉子将以冢宰满秩，假便南归，小司空水部正郎念斋邓子同诸乡大夫士会饯於新泉之精舍，又郊饯於清江之厂。酒既，邓子前曰：「文宪生也晚，亦幸同白沙先生之里，而雅於执事，幸聆其绪论，以忠孝自励焉。自举於乡，为职教事，为助国教，以荐选为御史，以言谪为驿丞，起为知县孝丰，为同知淮安，以升今官。父母离合者相半，切思慕焉。家君今年八秩矣，家慈今年七十有六矣。文宪既不能去官就养以为亲寿，先生归，必拜白沙先生之墓，而亲舍止在江门，适当其路，若得先生之文与过寿焉，胜於文宪之在膝下，以舞班衣之荣远矣。区区望云之念，亦可塞也，幸先生留意焉。且吾家君无事足不履城府，有事起不过?鸣。事祖柏林府君，数十年如一日，不敢有违焉。待其宾友如柏林府君，不敢有慢焉。柏林府君者，白沙先生所称之乡善士，而丁明府彦诚所拜乞言之都老也。吾家慈足不踰阃外，手不释绩纺，中馈以敬事夫子，不敢有怠焉。上堂以恪事舅姑，不敢或失焉。幸先生一言显扬，以荣寿之托，是以永於无疆矣。」甘泉子曰：「吾子误矣！吾子误矣！吾闻之，上寿以道，其次以行，其次以年，夫是三者皆有我者也。言词者，在人者也。古之仁人孝子，不肯求在外者为亲荣，而况於言词之在人者乎！今吾子家君，念不违於尔祖，孝也；念其亲以及其友人，仁也；不入城府，介也；鸡鸣而起，勤也；见称於大贤，受拜於令尹，善也。五者，丈夫事备矣。子之家慈，阃外不踰，静也；绩纺弗释，工也，敬乃夫子，顺也；事乃舅姑，恭也。四者为妇之事备矣。非所谓善行乎！一寿也。今夫蜉蝣不知朝暮，槿花不经顷刻，而封君寿跻八十，凡阅日之光二万八千八百焉，慈母寿踰古稀之六，凡阅月之圆九百一十有二焉，非所谓永年乎！二寿也。年且未艾，以至於期颐，以及无筭。吾子谕之於亲，因年益行，因行以达道，道立而善行，永年与之无穷矣。诗曰：『乐只君子，万寿无疆；乐只君子，万寿无期。』夫古今之人，岂有万年之寿，而无疆无期者？盖言体道之无穷，将与宇宙同流也。敬以是为邓氏之子二亲祝焉。」嘉靖丙申九月望日 
　　
　　程乡洪氏族谱图序 
　　
　　甘泉子曰：吾观於物理，而知天地万物之一体，不可以二二也。夫木固有异根而同乾者，君子可以知本矣。水固有异派而同流者，君子可以观源矣。是故木有连理而水有会同，岂天之生物端使然哉？其本源之来固有自矣。吾观於洪氏之谱，而知天下族类之分殊，不可以混混也。不可混者，其灿然乎！不可以二者，其浑然乎！谱始先世□洪氏与陈氏二军，同战死，帅恤之，合为一军，遂为陈洪氏，非异根而同乾，异派而同流者乎！自是而德公在海阳，迁程乡而让公，以例授承事郎，昹、曦、昂、立皆故，以及弟鼎公，以例升国子上舍，鼎之子有名显者，为太学生，从甘泉子游，慕古人理一分殊之道，曰：「显也闻之，欲正其国，先正其家。敢问其道何居？」甘泉子曰：「子欲正家必先正族，子欲正族必先正姓，子欲正家国之原，必先知本。何谓知本？谚有之曰：『水木本源。』其言虽小，可以喻大。故知本之学，有诸身而身修，居於家而家齐，施於国於天下，而国天下治平矣。子其知之乎？」曰：「知也曷先？先也曷务？」甘泉子曰：「孔子先簿正器，子盍先务正谱！谱正斯姓正，姓正斯族正，族正斯家正，家正斯父子兄弟夫妇以正，父子兄弟夫妇正而无邪忒奸於其间，则国定而天下平矣，天地之道一矣。是故圣人有以见天地万物之一，而知天下国家平定之故，盖取诸谱。」 
　　
　　修复四书古本测序 
　　
　　甘泉子曰：夫四书测何者也？测也者，测也，不敢知之谓也。是故其词谦，其指严，其忧患深，其析义也微。夫圣贤之弘训奥义，其普矣，畸矣，如天之无不覆矣，如地之无不载矣，如天地阴阳之变化而不可以典要索矣。知在此乎？在彼乎？而生乎百世之下，神会乎百世之上，以意逆志，研精覃思，钓深致远，犹徐徐正以待其自来，而不敢强探力索焉，以自得夫先得我心之同然者，故曰「测」。易曰：「大人者，与天地合其德，与日月合其明，与四时合其序，与鬼神合其吉凶。先天而天弗违，后天而奉天时。」中庸曰：「君子之道，本诸身，征诸庶民，考诸三王而不谬，建诸天地而不悖，质诸鬼神而无疑，百世以俟圣人而不惑。」夫天地、日月、四时、鬼神且然，而况於人乎！而况於圣人乎！何则？其理一，其心同然者也。然则四书有要乎？曰：有。夫论语浑然示人以求仁矣，孟子灿然示人以扩充四端，反求本心矣，大学的然示人以格物矣，中庸渊然示人以慎独矣。曰：请问焉。曰：求仁也者，二十篇一贯之指也。四端本心也者，七篇之约也。格物也者，意、心、身、家、国、天下之贯。其慎独也者，三千三百之原也。物其[理]也，独其所独知者，亦理也。是故仁也、四端也、本心也、物也、独也，皆天之理也。格之也、慎之也、求之也、扩充之也，皆以体夫天之理而已也。其功则其诚其敬，则勿忘勿助之间尽之矣。吾於测盖尝三致意焉矣。夫天之理，如天之无不覆，如地之无不载，如天地阴阳之变化而不可测。不可测斯，矧可言斯！知不可言，而吾测之，以心测心，言之不得已也。不得已而测之，言之不已，亦天之理也。或曰：夫四书者，子朱子已传之矣，而子复有测焉，何居？是亦不可以已乎？曰：传解其词，测明其义，以翼乎传，以发挥夫圣人之训，是亦不得已也已。将使藏诸家[塾，凡]我子弟。学之者由言以自得其心，而会诸理之同然者也。丁酉十月望日 
</div>
    <div class="pagination">
<a href="泉翁大全集_page40.html">上一页</a><span>...</span><a href="泉翁大全集_page36.html">36</a><a href="泉翁大全集_page37.html">37</a><a href="泉翁大全集_page38.html">38</a><a href="泉翁大全集_page39.html">39</a><a href="泉翁大全集_page40.html">40</a><span class="current-page">41</span><a href="泉翁大全集_page42.html">42</a><a href="泉翁大全集_page43.html">43</a><a href="泉翁大全集_page44.html">44</a><a href="泉翁大全集_page45.html">45</a><a href="泉翁大全集_page46.html">46</a><span>...</span><a href="泉翁大全集_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
