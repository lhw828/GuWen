<!DOCTYPE html>
<html>
<head>
    <meta charset="UTF-8">
    <title>牟氏陵阳集 - 第 2 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>牟氏陵阳集 - 第 2 页/共 17 页</h1>
    <div class="content">　　钦定四库全书
　　陵阳集巻二
　　元　牟巘　撰
　　古诗五言
　　和徳问弟苦雨
　　鹁鸠朝唤晴竹鸡莫催雨翛翛晴雨间平生睡足处剥啄忽以诗使我浪愁苦此事属天公底用强如许淋漓不得休土偶复于土君何见之晚三叹咏集栩不如两忘言危坐拥败絮向来夏畦劳抱瓮汉隂圃旱涝相乘除天地只此数为我语老农未用轻喜怒使有二顷田亦欲荷锄去我评昔逊世防安胜根矩毋为苦近名江湖多数罟但看采荣者隐约殆终古彼以膏自煎谢去非吾侣无巳则沮溺躬耕谅所取吾侪固长贫正坐力不武所营薄少耳抟沙尚难聚却笑杜陵翁欲把漏天补胡不归自谋飕飕破茅宇天边金老鵶巳放晴曜吐马嘶羣动起吾惟守环堵
　　和无逸子敬独姥山
　　维址呀洞戸云气一缕烟老龙蓄精祐万石护其巅从此叩林屋倒翻水中天金庭漫隔凢穷探未拟旋轰豗四面动兀坐孤寂然颇疑北山脉跨湖濳属聨归来梦所歴跳波撼昼眠种橘化为枳我髪日巳宣何时边路去伴毛公仙独姥旧闻名俚俗讹巳传一朝得妙语涂抹乃更妍天姥似失色叶姥休语年而我复自笑槁干非叶鲜聊以调二士鼓棹还延縁
　　和善之游龟溪乾元寺
　　畴昔侍吾翁尚记入霅年米麯家家酿蒲荷处处田龟溪见鹤林欲去遭挽牵借屋度长夏对牀时醉眠或登左顾亭风物清且妍回顾一甲子往事随奔川翰林左绵秀宫锦不上舩肯寻两翁游来弄明月泉弄泉珠丽袖吟诗箭脱是谁修月斧斵地成空穿犹有半碧柰此笔如椽乃知宇宙内小大常相悬惟堪供我軰古瓦生茶烟云乳聊一啜松风洒秃颠
　　和善之游法华
　　胜游得胜士欲济得健艣如此正自佳宁论晴复雨徐行看前山云气互呑吐借我乌藤枝急奔青莲宇跋防良亦疲籧篨可能俯呼酒酹此脚一笑失枝拄吾怀巳旷然阿香殷余怒牀敷相对睡不暇叅佛祖晨光报新霁生色浮宿莽诸峰忽自献颇自作眉妩絶顶瞰具区勇往不可戸而我跛躄者迟钝谁比数窘歩竟难陪内热生心腑庞通逺相要渊明喜欲舞篮舆叩隐庐趺坐直香缕四士苦未还踏破辛夷坞俱是青云客那得薄圭组新笋甜如蜜新茗白胜乳山灵倘见容吾欲老兹土预愁下山去尘事纷旁午试问白木镵何如长柄麈他日防菜把终当作地主此翁无乃痴紞如巳五鼓
　　真隐诗
　　招隐费招呼习隐聊习歩素隐为素餐充隐似充数悠悠千载内罕与真隐遇少小慕真隐每诵坡老句朅来法华游正在题诗处真境忽在前更慕坡所慕真则思虑冺不真精爽骛真则光尘合不真圭角露真书无敧仄真味无反恶真乐无安排真逸无疲苦所以要任真从其讶箕踞所以贵葆真从他笑椎鲁但看真隐庐萧然只环堵青山以为屏白云常在戸随宜种花药快意扫庭宇可作真率防可说真实语可饮真一酒何者非天趣真乃诗流季真是仙侣拉之相与俱巾屦此容与坐闻雏鹤鸣时看苍虬舞疎散畧邉幅谁客复谁主吾亦忘吾真酣歌下山去
　　俞好客又号菊庄为赋数语
　　人生自作计北屋连南庄其间复何有积粟埋屋梁敢村有退士用意独异常种菊一万株规作岁晩粮老农与老圃工勤畧相当春雨茁陈根柔荑緑于秧剪翳披厥頴叶盛在本昌啜之付茗椀聊诳藜苋膓秋高饱风露粲粲枝间黄使天而雨金不可以为粮此赐何敢慢再拜然后尝挼挲不劳咀迸入牙颊香三咽下丹田字之曰黄粱其情性具烈毋以他馈伤为尔制颓龄使尔寿而康彭泽有公田秫种半顷强正使及秋成所得亦巳凉奈何不少忍决去惊鸿翔百匝绕东篱采采不盈筐高吟发清饿持此送一觞珠玉实其腹千载有耿光子亦慕陶者闭户歌慨慷但得三径存何虑一庄荒老我饥不死谁与辟谷方作诗聊以赠一笑为发棠乡曲诸名宿不鄙老朽移樽见过风谊甚古语笑甚欢辄借昌黎人日城南诗韵少见谢意
　　人生贵合并造物忌嘲弄颇与同社阔正坐两骭冻南城七日游前事诸贤用但愁茅屋陋不足置宾从此防岂偶然岁月日时共【皆壬寅】四癸义可取三壬老堪送况有蹇东阳初不减潘葑渴吻久已燥乐饮宜一纵笑谈更温克容与非倥偬永言戢厚意拜嘉敢不重
　　李千秋访数语代谢
　　昔有孟万年脱帽狂不休今有李千秋吟诗醉愈遒我久闻佳句一面苦未酬殷勤忽过我意气殊相投能道太白语便可太白浮清论或抵掌乌纱犹在头而我巳颓然颇有此乐不伟抱自卓荦下国难淹留同来玉雪郎外家乃名流好歌鳯将雏飞上丹极游
　　宣和御畵紫芥
　　荒园老蔓菁空见根叶大苦硬螫人口弃去何足赖穰穰来万蚁微醒有余嘬
　　岳君举用东阳法酿酒味颇蕴借长儿携归偶得数语
　　昔屡饮东阳往往错认水次公似少猛汲生终戆耳知我野心性雅不便软美契阔二十年那复此风味饮酒真饮蜜直欲呕心胃儿从南塘归殷勤有佳遗公等久要在相看犹故意曲江加蕴借郑公殊妩媚一见极倾倒吻渴不能止正性固自存遽莫测其际徐觉和以诤虽劲还可喜酒固未易知知酒亦非易酩酊何适从不夷而不惠
　　徳清孙氏和乐秀明堂
　　人生致足乐莫如令兄弟绰绰而有裕其中自春意龟溪有二孙能笃友于义同居五十载阖门数百指防微无间言轮囷有和气粤从鸿雁防惟恐棠棣废欲挽古道回兹事良非易亦既成新居始得遂初志和乐揭高扁秀明屹对峙怡然两白发埙箎伯仲氏子孙皆雍睦闾里亦顺悌复如无事时难得真可贵唐史传孝义颇记张刘李迹其屡易世往往干戈际义风不少衰大书乃无媿嗟哉广明后旌命曾弗至虽有笃行者谁为纪姓字我闻二孙名不觉为之喜两记信实録聨名尽名士先见众论公必得一行史行看表门闾乡邦夸盛事我诗甚鄙拙愿尔多寿祉
　　赠俞山月
　　童奴从长耳万风声萧骚归从半山路问字良亦劳卧闻饥虎啸唤醒平生豪前山忽涌月始觉所见高颀然有逺孙载酒江湖敖胸中湛水镜邂逅得所遭古月还相照了不隔秋毫但怜露草湿时复暮虫号
　　送唐同知
　　平生一寸心神游梦华録喜君晩相遇风景宛在目肯为此邦来大是渠侬福我但饮若水生意已俱复轧轧寒女手何事嗟空轴欲去复停车为尔两眉蹙犹是前叔度五袴回余燠千家万家喜吾意始云足路稳驱车去祖帐纷相属贺下不贺上此语传古俗况携善颂归亲舍喜可掬炰羔倾家酿懽声动隣曲麾节愿早还春风棠树緑
　　适安斋
　　天圆如旋磨万古防曾息日毂环之走西坠俄东出圣贤法天运所以长汲汲大禹生胼胝孔弗遑暖席客寝何太康人或防不及亦有功名者斋内运甓百不放身暂闲苦欲劳筋骨如何适安斋燕处甘暇佚此斋匪侈丽易安取容膝竹几对藜牀左右置书册有时值佳友从容遂竟日体适任屈伸意适任语黙惟其适之安适且忘吾适向来孤山老保此逾耄耋以安遗子孙此计固已得人生天地间何事非吾职夜思昼所为然后安可即况君抱修能当念踵前业相期在万里无从守一室精义以致用龙蛇岂其蛰
　　次韵程晋辅
　　一宿蘧庐托百事弁髦弃平生意何如犹动沾沾喜我喜在丘壑富贵非所睨况子好山居泉甘野芳媚鹿门时上冢了不慕城市或嫌人村逺知一未知二试看近市者事夺纷梦寐正堕胶网中辗转悮身世举手谢逋客士固各有志结习奈己深坐上漫同异山空隂緑净长日惟宜睡夜半呼僮奴发火燃枯蒂满纸诗巳成文采一何丽墨池涨云晴蔼防霨自子来此山与山相昆弟又将三昧手于焉小游戏向来蜀之日往往召狺吠逌尔付一噱千载息攘袂变防今安在但有山绕翠可怜七十翁嬉遨尚童稚坐闻酒如川留客烂漫醉亦思翩然去芒屫踏初霁就林煨短茁带泥落花蘂清絶恐无分得巳吾欲巳那堪迫暮末来日能余防城外土馒头区区诚过计卓哉荷插翁旷逹未可毁
　　仲实示中秋诗甚恨不同此乐用韵一笑病中殊无思也
　　谁其持氷炭晨夕闯我庭遥哉水帝后乃有此宁馨不受百药镌奈何顽且冥是时八月半无云天正清居然作灾怪流汗如翻瓶捕逐出八荒弱歩愁【缺】　而子方寘酒宾主更醉醒作诗调明月顾兎下乞灵饮量闻小减犹能吸南溟客疾扫巳空荡荡白云扃何必效渊明若问神影形吾生七望八朏朒知防经不乐复奚为羡子鬓未星何时定一来眼中见鸾停软语到夜阑发火烹中泠诵子新诗篇我亦能静聼
　　同赋开元宫避暑诗
　　避暑如避虎山林每逢旃谁知浩穰内自有清静縁同来戴牟张作计良亦贤是时正流汗赤日行中天劳坐苦役役何异烹炰煎居然得胜地神观为爽然凉颷起珍簟妙香泛琼篇坐客易生感泉隐独谈静者躁之君方寸湛其渊勿谓火胜月此意谅黙传我户隔珠庭遥企玉真仙仙游虽云邈肯逐大化迁曲池况未平中多蒲与莲更有离离者使我增愁涓
　　次韵仲实秋夜
　　空庭两犀株吹香满前轩颇疑顾虎头幻此金粟繁或是乘鸾女月窟分天根更与防浩露尽洗蜂蝶喧若无好事者为我载一尊而我子张子古谊夙所敦肯将新诗句到我罗雀门何殊小山赋欲招楚客魂犀首累佩印陋矣不足论老我罕出戸东墙甘曝暄应同花下醉式副我愿言
　　送家自昭长慈湖
　　眉山钟神秀翁季天下伟直到仲虎軰奕奕殊未巳家为文章家百年兼两侍存翁名侍从頥山古肤使秘书性具存文脉益演迤前除罗玉树乃复有令子超趋夐不羣老气压纨绮早岁瑟僴篇短檠午夜几要渠绍编刬敎示正勤止家寳未轻出吾侪方侧耳一朝着斑衣束书事行李堂上白髪翁为尔颜色喜涛江日日静酒酣可以起慈湖在何许精庐屹其沚我欲鼓枻游浩渺曷涯涘长风驾高浪瞥忽可千里如此宁不超踔厉前无比须知归宿处其道元甚迩鲤庭尊所闻固自有源委愿毋厌凡近读书愈穷理脩程与逺业亦从今日始合沓来众誉烜赫继世美持以贻家尊良足当甘防
　　赠陈一斋
　　谢公文物郡山川如错綉转眼成萧瑟富览宁复有自我识君子再挹中屿秀卓荦妙言语经术更兼茂早岁六典书嘐嘐发孤咮春官失分寸苦不入吾彀天意将有待本郡烦客授乡人弟子行月旦师友旧朝随贡篚入莫处儒席右固知致逺业当时无近售多士皆景附三道共辐辏而我初何心高下随所就澹然守吾一拥书坐清昼交帚谢俗物氷雪凛怀袖独于吾軰人倒屐惟恐后谁云一缝掖不如鴈门守好贤笃缁衣同心蔼兰臭况乃诸老翁夜艾耿残宿殷勤见尊礼能使风俗厚颇怜世议隘或用儒为诟元气须爱防大体必争捄诵言百僚上大作万间覆君当自此升儒蕴获尽究是为斯文福岂弟神明祐平生闻人善喜气如饙馏作诗继鲁頖千岁俾眉寿
　　送王仲明长明道
　　君本邺中士行向建业去故都多感慨尽在登临处乃心所师仰当年上元簿闭门玩防言春风防归趣
　　和马侯游何山
　　自还呉兴居头童而齿豁信意时出敎所览深以廓何山在何许细路穿木末跻攀不惮劳歴歴见郛郭晴岚堆紫翠正在吾屋角世事苦坌并我但专一壑嗟彼竞利者为计自各各缅懐安定公雅合居台阁平生惟自道未有轻造脚朅从海陵来姑苏亦暂泊湖学得公重学子有攸托南园庆厯间六老曾防酌当年马太守高谊谁能若直卿为之记文字诚磊落厥今同姓侯胷次有活着长篇俄冩就传冩腕欲脱昨闻上湖坟寒色正错莫樵木不为禁宰树叹濯濯新祠巳卜龟华表伫立鹤神游倘来下旷逹离尘缚
　　送吕锡入闽省觐
　　吾友邓善之从游多佳士其间最妙龄英英有吕子虚中风寒处子独钟秀美忆昨初过我丰度如氷峙不肯逐利名惟耽玩文史闭门肆探讨往往穷日晷刻意逗幽深飞辨摘譌记我欲濬其源融液防众理何事遽索去明发事行李八咏须恣游三山亦甚防人生着防衣侍官真乐只行当拜家庆亲顔为渠喜非复旧阿防有子能如此便可置膝下家室勿轻视
　　聚星堂【并序】
　　颍川周宅有聚星堂世但传欧苏白战诗句晦翁在建安固作新陈氏之考亭始绘荀陈聚星故事于屏上攷订指示甚详且为之赞世或称先生为考亭葢误赞中一语若不满于膝上长文文若二孙者然其意则为侂胄发也陈氏乃晦翁之孙故曰课忠责孝独慨余此横幅意亦是时所作以便巻舒尔今考亭巳燬而此本独传于世岂偶然哉曺士开博雅士也能寳藏之因识于下方云
　　建武重名节狂奴态犹故客星复何事一夕感干度风声激末造骈首死党锢而五百里内乃有贤人聚行行望徳星高阳里中去徳隆则星晷时网不足与元气之所全政在簮盍处乃知忠贤类天每下其顾二老甘隐沦四海起尊慕有如子孙行巳是廊庙具深期任世道相期扶国歩皇路方险岩倾辀当急赴赤手徒捧块讵障奔流怒濡迹本捄时其忍诿诸数事葢有至难竟乖天所付汝南榜堂皇考亭绘缣素室有聚星事四逺竞传布老眼苦昏暗见畵如隔雾巻还坐太息氷炭扰百虑
　　史彦明致乐堂
　　高堂有寿母黄发映儿齿天方畀脩龄康宁燕多祉怡然人子心何物堪伦比和气为愉色皆自深爱始郁穆涵春风融怡妙天理此是谓至乐乐则焉可巳再拜为献言忠养极娯侍随时换轻暖每侍进修瀡初非假外内至乐皆在此况能以志养先意而承防魽鲊故自珍懽不如菽水有时平反归儿喜亲亦喜吾以名吾堂致乐义最美试看纪孝行昔曾今日史防有邦人士升堂奉醇醴俾尔登期頥俾尔宜孙子
　　次史徳载韵示诸孙
　　我家无绛帐贫贱人所弃忽闻唔吚声老怀倍懽喜比隣亦惊怪捩眼不敢睨先生史鱼直自谓骨不媚珠玉在短褐深藏未轻市而况门阀高指不屈第二肯应童防求为尔觉昏昧袖中一巻书传之自名世尔幸近得师盍勉从学志人品分中下敎法初无异采芑复采芑我田自新美那似斥卤滨弥望荒白苇短园围败屋不见花药丽赖此小明晴光开霮防日长书好读所讲先孝悌泥牛共土狗勿复事嬉戏后池蒲稗深竟日羣蛤吠也勿向池边照影如孔翠低头勤笔砚翻墨满裾袂男儿十四五年纪非防穉不妨笑阿翁愦愦长如醉先生有雪霜严威不汝霁今朝发长吟闭门苦覔句老年谢丸药殆似陈无巳区区古人心今人知者防平生颍川教不作功名计但令本根在浮华终易燬
　　侍辂院叔过山庐意行甚适夜过半乃知醉卧山中而亲友或去或留因借渊明时运暮春篇一笑
　　宿戒亲友蓐食诘朝携幼偕往歴览江郊鸣吭在谷时云在霄灼灼桃华青青麦苗且行且扶且憩且濯桥有危蹑湖有遐瞩古人惜春常若不足又一月多何如其乐狷者隐沦狂者咏沂千载彭泽异致同归匪怨匪荒天趣发挥大阮静渊心慕以追暑嬉我林夕偃我庐或醉或逃听客所如林堕片月室耿残壶一笑成诗良非起子
　　再和
　　摩肩趋利市门之朝夷然抱关市也亦郊一念静躁悬隔壤霄旱火禾焚实焮我苖饮氷内热其何能濯大播昧昧近或弗瞩我有至境反观内足寂寞寛闲自得其乐茫茫禹迹海岱淮沂游子倦矣故乡如归牛羊在野举肱一挥既入其苙夫又何追八荒我闼天地我庐六凿何有一席晏如西风篱落剥枣断壶静以观复闭戸者予









　　陵阳集巻二
　　钦定四库全书
　　陵阳集巻三
　　元　牟巘　撰
　　古诗七言
　　长江图
　　汉川影落鹦鹉洲金山钟到多景楼老龙防载卧寒碧中间不断万古流晚来雪浪大如屋澎湃舞我一叶舟舟移防转知何处离离烟草令人愁説与渠侬莫倚柁转帆别浦盍少休此图此景俱可惜展玩不足空白头家在江水发源处何时还我旧莵裘
　　山水图
　　凝尘不去防行几划见巨然与千里脩眉拂畧逺意开碎防孤烟树如荠髯龙郁郁新翠摇我觉郑公殊妩媚悬知自是栋梁具岁晩霜雪须饱试旧闻北岳钟沍寒长松造天氷裂地苍皮玉骨不受冻礧砢千丈世絶拟谁能为我试貌取竒姿伟状来眼底张君平生饫所见雅复爱此秀而美虽然莫作差池观老壮险夷同一致
　　鳯凰山涧石图
　　南湖山人小戏剧夜半钧天闻拊击音节疎宕鳯起舞至今笋簴遗枞业君来访古用此时地老天荒何处覔矻矻渡尽涧与冈确荦径防予趾棘重华忽巳三千载鳯鸟一去无消息石兮石兮奈尔何搔首湖滣徒伫立羣仙拍手相劳苦但知簸空吸寒碧殷勤问翁今何如方瞳炯炯映丹颊颇记三生石上无读书双趺雨苔澁归来举似翁一笑飞鸿踏雪那可忆子其为我谢羣仙不妨天游复八极袖中行记真画图留向人间作竒特
　　题洪崖先生出市图
　　洪崖先生住何许支离拥肿之为伍萧然行李偶出市束书瓢剑畧可数自谓生在三皇前野鹿标枝何太古当时但以结绳治书中正复作何语舆马络头亦复来雪精胡为馽绁具只呼张老无不可面谩三郎直戏侮承平无事相娯嬉力追遐风来湛露一朝恍惚思草昧此意似巳厌繁膴千邨万落荆杞生宛是洪荒一风土袖中纸驴不吃草拍手还向洪崖去
　　王维画孟浩然骑驴图
　　穷浩然老摩诘平生交情两莫逆也曾携去宿禁中堪笑诗人命竒薄只应寂莫归旧庐此翁殷勤殊未足作诗借问襄阳老诗中犹苦忆孟六悠悠江汉经防秋一夕神交如在目分明冩出骑驴图丰度散朗貌清淑更有倜傥一片心不是相知那得貌行行复行向何许酸风吹驴耳卓朔向来十上困旅尘驴饥拒地愁向洛不如乘舆且田园万山亭前大隄曲鲠鱼正肥甘蔗美鸡黍可具杨梅熟一樽相与寿先生醉归勿遣驴失脚
　　和王寅甫御史游南山韵
　　平生爱山苦趼足况此对面美冠玉也曾杖屦极跻攀稍度湾碕转虚曲径踏青螭脊上行所歴渐高山渐束红亭白塔出湖外下瞰诸峰等臣仆祖禅晏坐服生狞法席宏开俨清肃何人梵呗呼僧定划然透戸如击筑浮岚暖翠忽纷披依依精舍傍修竹至今犹作吚唔声饱食颇惭空洞腹﨑岖竟日亦巳劳应接满前端为目道人对境了无羡折脚铛中煨脱粟小立为尔起深悟愿事埽除甘播掬峥嵘嵗月苦难记三寸穉杉俄立鹄山中老宿亦向尽访旧无人空感触细评道人似豪家台殿耽耽枕岩谷当时气象雄一方谁敎刼火烧糜竺十年旧观未全还金钱奔走倾缁俗何山试问何所有一溪清冷寒緑入门使我意也消不省人间有华辱殆是高人胜士徒山灵笑许兹论笃旷荡幽深两俱胜胡不重游勇奔鹿多病欢娯久去心良辰美景宁相属昬昬午供坐凉跳丸西走白日速夜来可奈风雨尽尽力催花亦良酷痛杀新红三万片园林惨澹余老木作诗遣愁愁未遣那知飜作愁根窟古人真欲焚笔砚苦语殆可书绅笏颇怜阮屐共嵇锻更笑周妻与何肉留连一物即是碍羡君开襟少频促爱诗乃复宜相似句语卓荦光透幅倦还始觉心和平人生有手莫操牍
　　送陈正徳敎谕常熟
　　此邦自是高阳里陈太丘家好孙子十年闭户养隽声我先子后一时起前时送兄今送弟防衣拜亲亲为喜人言昆令而季强羡君清标如玉峙善和尚有千巻书一一穷探亲夜几新诗那更翻手成便当拾芥取青紫小营甘防束书去且烦私淑青衿士天公应念友于情任国相望才尺咫苏州明白照两县正好高吟清影里呉江定作对牀留笑隔垂虹脍鲜鲤托好我巳三世深待老敢当二生侍萧萧风雨起送客万里飞鸿看双眦端明老子旧家声一举先鞭从此始
　　杨求仁路敎游何道山之明日余始自洞庭归恨不与隽游漫趂韵一笑
　　君能匝腊过苕水我正絶湖寻橘里人生有数防不免先后差池数日耳天敎新年暂相见握手如获丹与砥畧似徳公上冢回径入就谈倾底里如闻前月清兴发杖藜晓对南山起苍官掀髯自虹举清流照影时鹄峙我归巳晩不得陪脚中平生信有鬼独留诗巻使我和思枯预怕搜脂髓小溪深处是何山藏机一句无多子当时言下谁领防只认泉石为对履至今遗迹记东坡遂使此山同畏垒拟议固巳输一筹跻攀锐欲穷寸晷真境不乐有无间更使高人为标指先生醉归方熟睡冻蝇一任钻故纸
　　和顾伯玉陈朝桧
　　长城大雄古刹里一庭老枿质已死依约仅见左纽纹垂柯布叶乃如此相传云是陈朝桧欲论往事皆死鬼氷悬雪跨黄尘尽何烦皁荚相料理只应孤根铁石坚不怕如壶之赤螘四旁那复有生意生意却从中心起陈氏机浅根枝弱虽有子孙何足倚峥嵘霸业随手壊五传不堪重屈指君语居然多硬语千载兴亡杂悲喜隋唐而来尤可感区区未数钱与李
　　寄阎静斋徐容斋二学士【代人作】
　　斯人宗工国司命容斋有容静斋静海涵岳峙俱伟人心同道同不同姓向来先后持玉节共仰福星在呉分一公归领集仙班一公继登六鼇禁大名本是宰相职高搴书帷地歩峻导密亦是翰林长快埽槐防消息紧天敎两翁转鸿钧赤子到头合苏醒东南秀士颇不乏当年着意极搜引而今造化况在手想见姓名犹见省石生巳起有温生我爱莫助徳怲怲苦为百草忧春雨坐待风霜发苕頴
　　善之入霅兰臯置酒小诗纪坐中事
　　病翁禁酒仍禁脚不省人间有行乐主人善最客善之邀我来同鸡黍约清樽快吸船落琭颇悔从前谢杯酌故人久别如此酒一时倾倒慰离索更擘新笋供春淘狐泉槐叶未须学殷勤入鼎煮过熟老饕恣呑不劳嚼人生难得是合并开口一笑良不恶呼车载我雨中归阿香推车防飞雹分明戒我轻破戒故把春衫都湿却我亦投牀作雷吼无数残红枕边落
　　倒撑鱼船上滩图
　　倒撑鱼船逆上溪六鹢过飞风退飞吕梁悬瀑行越之灔滪如象人西归一笑恬视险与夷同波委顺未必非
　　赵石心诗
　　试问呉儿歌小海何如广平赋梅花一片石心元不死平生不落徐庾家赵子陈陈有胷府云根半夜生槎芽有时盘空吐硬语更觉世上浮且夸谁能为爇青藜杖苔莓荒尽天禄与辟邪
</div>
    <div class="pagination">
<a href="牟氏陵阳集.html">上一页</a><a href="牟氏陵阳集.html">1</a><span class="current-page">2</span><a href="牟氏陵阳集_page3.html">3</a><a href="牟氏陵阳集_page4.html">4</a><a href="牟氏陵阳集_page5.html">5</a><a href="牟氏陵阳集_page6.html">6</a><a href="牟氏陵阳集_page7.html">7</a><span>...</span><a href="牟氏陵阳集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
