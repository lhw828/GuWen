<!DOCTYPE html>
<html>
<head>
    <meta charset="UTF-8">
    <title>文忠集（宋欧阳修） - 第 35 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋欧阳修） - 第 35 页/共 103 页</h1>
    <div class="content">






　　文忠集巻六十四
　　钦定四库全书
　　文忠集巻六十五
　　宋　欧阳修　撰
　　外集十五
　　序二
　　删正黄庭经序
　　无僊子者不知爲何人也无姓名无爵里世莫得而名之其自号爲无僊子者以警世人之学僊者也其爲言曰自古有道无僊而后世之人知有道而不得其道不知无僊而妄学【一作求】僊此我之所哀也道者自然之道也生而必死亦自然之理也以自然之道养自然之生不自戕贼夭阏而尽其天年此自古圣智之所同也禹走天下乗四载治百川可谓劳其形矣而夀百年顔子萧然卧于陋巷箪食瓢饮外不诱于物内不动于心可谓至乐矣而年不过三十斯二人者皆古之仁人也劳其形者长年安其乐者短命葢命有【一作之】长短禀之于天非人力之所能爲也惟不自戕贼而各尽其天年则二人之所同也此所谓以自然之道养自然之生后世贪生之徒爲养生之术者无所不至至茹草木服金石吸日月之精光又有以为此外物不足恃而反求诸内者于是息虑絶欲錬精气勤吐纳专于内守以养其神其术虽本于贪生及其至也尚或可以全形而却疾犹愈于肆欲称情以害其生者是谓养内之术故上智任之自然其次养内以却疾最下妄意而贪生世传黄庭经者魏晋间道士养生之书也其说专于养内多竒怪故其传之久则易爲讹舛今家家异本莫可考正无僊子既甚好古家多集録古书文字以爲翫好之娱有黄庭经石本者廼永和十三年晋人所书其文颇简以较今世俗所传者独爲有理疑得其眞于是喟然叹曰吾欲晓世以无僊而止人之学者吾力顾未能也吾视世人执竒怪讹舛之书欲求生而反害其生者可不哀哉矧以我翫好之余拯世人之谬惑何惜而不爲乃爲删正诸家之异一以永和石本爲定其难晓之言略爲注解庶防不爲讹谬之说惑世以害生是亦不爲无益若大雅君子则岂取于此
　　送王圣纪赴扶风主簿序
　　前年五月大霖雨杀麦河溢东畿浸下田已而不至于【一作于】八月菽粟死髙田三司有言前时溢博州民冒河爲言得免租者葢万计今嵗秋当租惧民幸水旱因縁得妄免以亏兵食慎勑有司谨之朝廷因举田令约束州县吏吏无逺近皆望风恶民言水旱一以农田勑限甚者笞而絶之畿之民诉其县不听则诉于开封又不聼则相与聚立【一作于】宣徳门外诉于宰相于是遣吏四出视诸县视者还而或言灾或言否然言否者十七八最后视者还言民实灾而吏徒畏约束以苟自免尔天子闻之恻然尽蠲畿民之租余尝窃叹曰民生幸而爲畿民有【一作且】缓急近而易知也雨降于天河溢于地与赤日之出是三者物之易见也前二三嵗旱蝗相连朝廷嵗嵗随其灾之厚薄蠲其赋之多少至兵食不足则嵗籴或入粟以爵而充之是在上者之爱人而仁人之心易恻也以易知之近言易见之事告易恻之仁然吏一壅之几不得逹况四海之大防万里而逺事之难知不若霖潦赤日之易见者何数使上有恻之之心不得逹于下下有思告之苦不得通于上者吏居其间而壅之尔可胜叹哉扶风爲县限闗之西距京师在千里外民之不幸而事有隠防者何限其能生死曲直之者令与主簿尉三人而民之志得不壅而闻于州州不壅而闻于上县不壅而民志通者令与主簿尉逹之而已王君圣纪主簿于其县圣纪好学有文佐是县也始试其爲政焉故以夫素所叹者告之景祐三年二月二十四日庐陵欧阳修序
　　送太原秀才序
　　仲尼之徒子思伋记中庸事列于曲台学欲服圆冠习矩歩者皆造次必于中庸闻太原生得之矣生之履行无改是也月旅析木地居轸斿霜风动天万窍号怒摇鞭长跋【一作岐】强饭自重时寳元二年十月初七日干徳令尹欧阳修序
　　传易图序
　　孟子曰尽信书不如无书夫孟子好学者岂独忽于书哉葢其自伤不得亲见圣人之作而者失其眞莫可考正而云也然岂独无书之如此余读经觧至其引易曰差若毫厘谬以千里之説又读今周易有何谓子曰者至其系辞则又曰圣人设卦系辞焉欲考其眞而莫可得然后知孟子之叹葢有激云尔说者言当秦焚书时易以卜筮得独不焚其后汉兴他书虽出皆多残缺而易经以故独完然如经解所引考于今易亡之岂今易亦有亡者耶是亦不得爲完书也昔孔子门人追记其言作论语书其首必以子曰者所以别夫子与弟子之言又其言非一事其事非一时文聫属而言难次第故毎更一事必以子曰以起之若文言者夫子自作不应自称子曰又其作于一时文有次第何假子曰以发之乃知今周易所载非孔子文言之全篇也葢汉之易师择取其文以解卦体至其有所不取则文断而不属故以子曰起之也其先言何谓而后言子曰者乃讲师自爲答问之言尔取卦体以爲答也亦如公羊谷梁传春秋先言何曷而后道【一作导】其师之所以爲也今上系凡有子曰者亦皆讲师之说也然则今易皆出乎讲师临时之说矣幸而讲师所引者得载于篇不幸其不及引者其亡岂不多邪呜呼歴弟子之相传经讲师之去取不徒存者不完而其僞谬之失其可防邪夫系者有所系之谓也故曰系辞焉以断其吉凶是故谓之爻言其爲辞各聫属其一爻者也是则孔子専指爻辞爲系辞而今乃以孔子赞易之文爲上下系辞者何其谬也卦爻之辞或以爲文王作或以爲周公作孔子言圣人设卦系辞焉是斥文王周公之作爲系辞不必复自名其所作又爲系辞也况其文乃概言易之大体杂论易之诸卦其辞非有所系不得谓之系辞也不然自汉诸儒已有此名不知从何而失之也汉去周最近不应有失然汉之所爲系辞者得非不爲今之系辞乎易需之辞曰需于血出自穴艮之辞曰艮其限列其夤暌之辞曰见豕负涂载鬼一车是皆险怪竒絶非世常言无爲有训故【一作诂】考证而学者出其臆见随事爲解果得圣人之防邪文言系辞有可攷者其证如此而其非世常言无可攷者又可知矣今徒从夫臆出之说果可尽信之邪此孟子所叹其不如亡者也易之注比他经爲尤多然止于王弼其后虽有述者不必皆其授受但其传之而已大抵易至汉分爲三有田何之易焦赣之易费直之易田何之易传自孔子有上下二篇又有彖象系辞文言说卦等自爲十篇而有章句凡学有章句者皆祖之田氏焦赣之易无所传授自得乎【一作之】隠者之学専于隂阳占察之术凡学隂阳占察者皆祖之焦氏费直之易亦无所受又无章句惟以彖象文言等十篇觧上下经凡以彖象文言等参入卦中者皆祖之费氏田焦之学废于汉末费氏独兴递传至郑康成而王弼所注或用康成之说【比卦六四之类】是弼即郑本而爲注今行世者惟有王弼易其源出于费氏也孔子之古经亡矣
　　月石砚屏歌序
　　张景山在虢州时命治石桥小版一石中有月形石色紫而月白月中有树森森然其文黒而枝叶老劲虽世之工画者不能爲葢竒物也景山南谪留以遗予予念此石古所未有欲但书事则惧不爲信因令善画工来摹写以为图子美见之当爱叹也其月满西旁微有不满处正如十三四时其树横生一枝外出皆其实如此不敢増损贵可信也
　　七贤画序
　　某不幸少孤先人爲绵州军事推官时某始生生四嵗而先人捐馆某爲儿童时先妣尝谓某曰吾归汝家时极贫汝父爲吏至亷又于物无所嗜惟喜賔客不计其家有无以具酒食在绵州三年他人皆多买蜀物以归汝父不营一物而俸禄待賔客亦无余已罢官有绢一匹画爲七贤图六幅曰此七君子吾所爱也此外无蜀物后先人调州军事判官卒于任比某十许【一作余】嵗时家益贫毎嵗时设席祭祀则张此图于壁先妣必指某曰吾家故物也后三十余年图亦故闇某忝立朝惧其久而益朽损遂取七贤命工装轴之更可传百余年以爲欧阳氏旧物且使子孙不忘先世之清风而示吾先君所好尚又以见吾母少寡而子防能克成其家不失旧物葢自先君有事后二十年某始及第今又二十三年矣事迹如此始爲作赞并序
　　龙茶録后序
　　茶爲物之至精而小团又其精者録叙所谓上品龙茶者是也葢自君谟始造而嵗贡焉【一无此字】仁宗尤所珍惜虽辅相之臣未尝輙赐惟南郊大礼致斋之夕中书枢宻院各四人共赐一饼宫人翦金爲龙鳯花草贴其上两府八家分割以归不敢碾试相【一作伹】家藏以爲寳时有佳客出而翫尔至嘉祐七年亲享明堂【一有致字】斋夕始人赐一饼余亦忝预至今藏之余自以諌官供奉仗内至登二府二十余年才一获赐而丹成龙驾防鼎莫及毎一捧翫清血交零而已因君谟着録輙附于后庶知小团自君谟始而可贵如此【九字一作可贵而剏自君谟也】治平甲辰七月丁丑庐陵欧阳修书还公期书室
　　传
　　桑怿传
　　桑怿开封雍丘人其兄慥本举进士有名怿亦举进士再不中去游汝颍间得龙城废田数顷退而力耕嵗凶汝旁诸县多盗怿白令愿【三字一作曰愿令】爲耆长徃来里中察奸民因召里中少年戒曰盗不可爲也吾在此不汝容也少年皆诺里老父子死未敛盗夜脱其衣里老父怯无他子不敢告县臝其尸不能葬怿闻而悲之然疑少年王生者夜入其家探其箧不使之知觉明日遇之问曰尔诺我不爲盗矣今又盗里父子尸者非尔邪少年色动即推仆地之诘共盗者王生指某少年怿呼壮丁守王生又自驰取少年者送县皆伏法又尝之郏城遇尉方出捕盗招怿饮酒遂与俱行至贼所藏尉怯阳爲不知以过怿曰贼在此何之乎下马独格杀数人因尽缚之又闻襄城有盗十许人独提一剑以徃杀数人缚其余汝旁县爲之无盗京西转运使奏其事授郏城尉天圣中河南诸县多盗转运奏移渑池尉崤古险地多涂山而青灰山尤阻险爲盗所恃恶盗王伯者藏此山时出爲近县害当此时王伯名闻朝廷爲廵检者皆授名以捕之既怿至廵检者僞爲宣头以示怿将谋招出之怿信之不疑其僞也因谍知伯所在挺身入贼中招之与伯同卧起十余日信之乃出廵检者反以兵邀于山口怿防不自免怿曰廵检授名惧无功尔即以伯与廵检使自爲功不复自言廵检俘献京师朝廷知其实罪黜廵检怿爲尉嵗余改授右班殿直永安县廵检明道景祐之交天下旱蝗盗贼稍稍起其间有恶贼二十三人不能捕枢宻院以传召怿至京授二十三人名使徃捕怿谋曰盗畏吾名必已【一作以】溃溃则难得矣宜先示之以怯至则闭栅戒军吏无一人得輙出居数日军吏不知所爲数请出自効輙不许既而夜与数卒变爲盗服以出迹盗所尝行处入民家民皆走独有一媪留爲作饮食馈之如盗乃归复闭栅三日又徃则携其具就媪馔而以其余遗媪媪待以爲眞盗矣乃稍就媪与语及群盗軰媪曰彼闻桑怿来始畏之皆遁矣又闻怿闭营不出知其不足畏今皆还也某在某处某在某所矣怿尽钩得之复三日又徃厚遗之遂以实告曰我桑怿也烦媪爲察其实而慎勿泄后三日我复来矣后又三日徃媪察其实审矣明旦部分军士用甲若干人于某所取某盗卒若干人于某处取某盗其尤强者在某所则自驰马以徃士卒不及从惟四骑追之遂与贼遇手杀三人凡二十三人者一日皆获二十八日复命京师枢宻吏谓曰与我银爲君致閤职怿曰用赂得官非我欲况贫无银有固不可也吏怒匿其阀以免短使送三班三班用例与兵马监押未行防交趾獠叛杀海上廵检昭化诸州皆警徃者数軰不能定因命怿徃尽手杀之还乃授閤门祗怿曰是行也非独吾功位有居吾上者吾乃其佐也今彼留而我还我赏厚而彼轻得不疑我葢其功而自伐乎受之徒惭吾心将让其赏归已上者以奏藁示予予谓曰让之必不听徒以好名与诈取讥也怿叹曰亦思之然士顾其心何如尔当自信其心以行讥何累也若欲避名则善皆不可爲也已余慙其言卒让之不听怿虽举进士而不甚知书然其所爲皆合道理多此类始居雍丘遭大水有粟二廪将以舟载之见民走避溺者遂弃其粟以舟载之见民荒嵗聚其里人饲之粟尽乃止怿善劔及铁简力过数人而有谋略遇人常畏若不自足其爲人不甚长大亦自修爲威仪言语如不出其口卒然遇人不知其健且勇也庐陵欧阳修曰勇力人所有而能知用其勇者少矣若怿可谓义勇之士其学问不深而能者葢天性也余固喜传人事尤爱司马迁善传而其所书皆伟烈竒节士喜读之欲学其作而怪今人如迁所书者何少也乃疑迁特雄文善壮其说而古人未必然也及得桑怿事乃知古之人有然焉迁书不诬也知今人固有而但不尽知也怿所爲壮矣而不知予文能如迁书使人读而喜否姑次第之






　　文忠集巻六十五
　　钦定四库全书
　　文忠集巻六十六
　　宋　欧阳修　撰
　　外集十六
　　书一
　　上范司諌书
　　月日具官谨斋沐拜书司谏学士执事前月中得进奏吏报云自陈州召至阙拜司谏即欲爲一书以贺多事怱【一作卒】卒未能也司谏七品官尔于执事得之不爲喜而独区区欲一贺者诚以諌官者天下之得失一时之公议系焉今世之官自九卿百执事外至一郡县吏非无贵官大职可以行其道也然县越其封郡逾其境虽贤守长不得行以其有守也吏部之官不得理兵部鸿胪之卿不得理光禄以其有司也若天下之失得生民之利害社稷之大计惟所见闻而不系职司者独宰相可行之谏官可言之尔故【一有谓字】士学古懐道者仕于时不得爲宰相必爲諌官谏官虽卑与宰相等天子曰不可宰相曰可天子曰然宰相曰不然坐乎庙堂之上与天子相可否者宰相也天子曰是谏官曰非天子曰必行谏官曰必不可行立殿陛之前与天子争是非者谏官也宰相尊行其道谏官卑行其言言行道亦行也九卿百司郡县之吏守一职者任一职之责宰相谏官系天下之事亦任天下之责然宰相九卿而下失职者受责于有司谏官之失职也取讥于君子有司之法行乎一时君子之讥着之简册【一作册书】而昭明垂之百世而不冺甚可惧也夫七品之官任天下之责惧百世之讥岂不重邪【一作欤】非材且贤者不能爲也近执事始被召于陈州洛之士大夫相与语曰我识范君知其材也其来不爲御史必爲谏官及命下果然则又相与语曰我识范君知其贤也他日闻有立天子陛下直辞正色面争庭论者非他人必范君也拜命以来翘首企足竚乎有闻而卒未也窃惑之岂洛之士大夫能料于前而不能料于后耶将执事有待而爲也昔韩退之作争臣论以讥阳城不能极谏卒以諌显人皆谓城之不谏葢有待而然退之不识其意而妄讥修独以为不然当退之作论时城爲谏议大夫已五年后又二年始庭论陆贽及沮裴延龄作相欲裂其麻才两事尔当徳宗时可谓多事矣授受失宜叛将强臣罗列天下又多猜忌进任小人于此之时岂无一事可言而须七年耶当时之事岂无急于沮延龄论陆贽两事也谓宜朝拜官而夕奏防也幸而城爲谏官七年适遇延龄陆贽事一諌而罢以塞其责向使止五年六年而遂迁司业是终无一言而去也何所取哉今之居官者率三嵗而一迁或一二嵗甚者半嵗而迁也此又非更可以待乎七年也今天子躬亲庶政化理清明虽爲无事然自千里诏执事而拜是官者岂不欲闻正议而乐谠言乎然今未闻有所言说使天下知朝廷有正士而彰吾君有纳諌之明也夫布衣韦帯之士穷居草茅坐诵书史常恨不见用及用也又曰彼非我职不敢言或曰我位犹卑不得言得言矣又曰我有待是终无一人言也可不惜哉伏惟执事思天子所以见用之意惧君子百世之讥一陈昌言以塞重望且觧洛之士大夫之惑则幸甚幸甚
　　与郭秀才书
　　仆昨以吏事至汉东秀才见仆于叔父家以啓事二篇偕门刺先进自賔阶拜起旋辟甚有仪坐而语诺甚谨读其辞温宻华富甚可爱视秀才待仆之意甚勤而礼也古人之相见必有欢欣交接之诚而不能逹乃取羔雁雉鹜之致其意爲贽而先既致其意又耻其无文则以虎豹之皮缋画之布以饰之然后意逹情接客既贽而主人必礼以答之爲陈酒殽币篚壶矢燕乐之具将其意又爲赋诗以陈其情今秀才好学甚精博记书史务爲文辞不以羔禽皮布爲饰独以言文其身而其贽既美其意既勤矣宜秀才责仆之答厚也仆既无主人之具以爲礼独爲秀才赋诗女曰鸡鸣之卒章曰知子之来之杂佩以赠之取其知客之来豫储珩璜琚瑀之美以送客虽无此物犹言之以致其意厚也仆诚无此物可谓空言之尔秀才年且少貌厚色志鋭学敏因进其业修其辞暴练缉织之不已使其文采五色润泽炳郁若贽以见当世公卿大人非惟若仆空言以赠也必有分庭而礼加笾豆实币篚延爲上賔者惟勉之而已
　　与张秀才第一书【棐】
　　修顿首致书秀才足下前日辱以诗赋杂文啓事爲贽披读三四不能輙休足下家籍河中爲乡进士精学励行尝已选于里升于府而试于有司矣诚可谓彼邦之秀者欤然士之居也游必有友学必有师其乡必有先生长者府县必有贤守长佐吏彼能爲足下称才而述美者宜不少矣今乃越数百里犯风霜干【一作好】大国望官府下首于阍谒者以道【一作通】姓名趋走拜伏于人之阶庑间何其勤劳乎岂由心负其所有而思以一发之邪将顾视其乡之狭陋不足自广而谓夫大国多贤士君子可以奋而光逺之邪则足下之来也其志岂近而求岂小邪得非磨光濯色讣之熟卜之吉而后勇决以来耶今市之门旦而啓商者趋焉贾者坐焉持寳而欲价者之焉赍金而求寳者亦之焉闲民无资攘臂以游者亦之焉洛阳天下之大市也来而欲价者有矣坐而爲之轻重者有矣予居其间其官位学行无动人也是非可否不足取信也其亦无资而攘臂以游者也今足下之来试其价既就于可以轻重者矣而反以及予夫以无资者当求价之责虽知贪于所得而不知有以爲价也故辱赐以来且慙且喜既不能塞所求以报厚意姑道此以爲谢
　　与张秀才第二书
　　修顿首白秀才足下前日去后复取前所贶古今杂文十数篇反复读之若大节赋乐古太古曲【一作典】等篇言尤髙而志极大寻足下之意岂非闵世病俗究古明道欲援今以复之古而翦剥齐整凡今之纷殽駮冗者欤然后益知足下之好学甚有志者也然而述三皇太古之道舍近取逺务髙言而鲜事实此少过也君子之于学也务爲道爲道必求知古知古明道而后履之以身施之于事而又见于文章而发之以信后世其道周公孔子孟轲之徒常履而行之者是也其文章则六经所载至今而取信者是也其道易知而可法其言易明而可行及诞者言之乃以混防虚无爲道洪荒广略爲古其道难法其言难行孔子之言道曰道不逺人言中庸者曰率性之谓道又曰可离非道也春秋之爲书也以成隠让而不正之传者曰春秋信道不信邪谓隠未能蹈道齐侯迁卫书城楚丘与其仁不与其専封传者曰仁不胜道凡此所谓道者乃圣人之道也此履之于身施之于事而可得者也岂如诞者之言者邪尧禹之书皆曰若稽古传説曰事不师古匪説攸闻仲尼曰吾好古敏以求之者凡此所谓古者其事乃君臣上下礼乐刑法之事又岂如诞者之言者邪此君子之所学也夫所谓舍近而取逺云者孔子曰【疑】生周之世去尧舜逺孰与今去尧舜逺也孔子删书断自尧典而弗道其前其所谓学则曰祖述尧舜如孔子之圣且勤而弗道其前者岂不能邪葢以其渐逺而难彰不可以信后世也今生于孔子之絶后而反欲求尧舜之已前世所谓务髙言而鲜事实者也【二字一作云者】唐虞之道爲百王首仲尼之叹曰荡荡乎谓髙深闳大而不可名也及夫二典述之炳然【一作如】使后世尊崇仰望不可及其严若天然则书之言岂不髙邪然其事不过于亲九族平百姓忧水患问臣下谁可任以女妻舜及祀山川见诸侯齐律度谨权衡【一有斗斛饬字】使臣下诛放四罪而已孔子之后惟孟轲最知道然其言不过于教人树桑麻畜鸡豚以为养生送死爲王道之本夫二典之文岂不爲文孟轲之言道岂不爲道而其事乃世人之甚易知而近者葢切于事实而已今学者不探本之乃乐诞者之言思混沌于古初以无形爲至道者无有髙下逺近使贤者能之愚者可勉而至无过不及而一本乎大中故能亘万世可行而不变也今以为不足爲而务髙逺之爲胜以广诞者无用之说是非学者之所尽心也宜少下其髙而近其逺以及乎中则庶乎至矣凡仆之所论者皆陈言浅语如足下之多闻博学不冝爲足下道之也然某之所以云者本【一作卒】欲损足下髙逺而俯就之则安【一作又】敢务爲竒言以自髙邪幸足下少思焉
　　与石推官第一书
　　修顿首再拜白公操足下前嵗于洛阳得在郓州时所寄书卒然不能即报遂以及今然其勤心未必若书之怠而独不知公操察不察也修来京师已一嵗矣宋州临汴水公操之誉日与南方之舟至京师修少与时人相接尤寡而誉者无日不闻若幸使尽识舟上人则公操之美可【一作何】胜道哉凡人之相亲者居则握手共席道欢欣既别则问疾病起居以相爲忧者常人之情尔若闻如足下之誉者何必问其他乎闻之欣然亦不减握手之乐也夫必以相见爲欢乐不以疾病爲忧问是岂无情者乎得非相期者在于道尔其或有过而不至于道者乃可爲忧也近于京师频得足下所爲文读之甚善其好古闵世之意皆公操自得于古人不待修之赞也然有自许太髙诋时太过其论若未深防其源【一作原】者此事有本末不可卒然【一作卒】语须相见乃能尽然有一事今详而说此计公操可朝闻而暮改者试先陈之君贶家有足下手作书一通及有二像记石本始见之骇然不可识徐而视定辨其防画乃可渐通吁何怪之甚也既而持以问人曰是不能乎书者邪曰非不能也书之法当尔邪曰非也古有之乎曰无今有之乎亦曰无也然则何为而若是曰特欲与世异而已修闻君子之于学是而巳不闻爲异也好学莫如雄亦曰如此然古之人或有称独行而髙世者考其行亦不过乎君子但与世之庸人不合尔行非异世葢人不及而反弃之举世斥以爲异者欤及其过圣人犹欲就之于中庸况今书前不师乎古后不足以爲来者法虽天下皆好之犹不可爲况天下皆非之乃独爲之何也是果好异以取髙欤然向谓公操能使人誉者岂其履中道秉常徳而然欤抑亦昻然自异以惊世人而得之欤古之教童子者立必正听不倾常视之母诳勤谨乎其始惟恐其见异而惑也今足下端然居乎学舍以教人爲师而反率然以自异顾学者何所法哉不幸学者皆从而效之足下又果爲独异乎今不急止则惧他日有责后生之好怪者推其事罪以奉归此修所以爲忧而敢告惟幸察之不宣同年弟欧阳某顿首
　　第二书
　　修顿首白公操足下前同年徐君行因得寓书论足下书之怪时仆有妹居襄城防其夫匍匐将徃视之故不能尽其所以云者而略陈焉足下虽不以仆爲狂愚而絶之复之以书然果未能喻仆之意非足下之不喻由仆聴之不审而论之之略之过也仆见足下书久矣不即有云而今乃云者何邪始见之疑乎不能书又疑乎忽而不学夫书一艺尔人或不能与忽不学特不必论是以黙黙然及来京师见二像石本及闻説者云足下不欲同俗而力爲之如前所陈者是诚可诤矣然后一进其说及得足下书自谓不能与前所闻者异然后知所听之不审也然足下于仆之言亦似未审者足下谓世之善书者能钟王虞栁不过一艺已之所学乃尭舜周孔之道不必善书又云因仆之言欲勉学之者此皆非也夫所谓钟王虞栁之书者非独足下薄之仆固亦薄之矣世之有好学其书而悦之者与嗜饮茗阅畵图无异但其性之一僻尔岂君子之所务乎然至于书则不可无法古之始有文字也务乎记事而因物取类爲其象故周礼六艺有六书之学其防画曲直皆有其说子曰断木爲棊梡革爲鞠亦皆有法焉而况书乎今虽字已变于古而变古爲隶者非圣人不足师法然其防画曲直犹有凖则如母母彳亻之相近易之则乱而不可读矣今足下以其直者爲斜以其方者爲圆而曰我第行尧舜周孔之道此甚不可也譬如设馔于案加防于首正襟而坐然后食者此世人常尔若其纳足于防反衣而衣坐乎案上以饭实酒巵而食曰我行尧舜周孔之道者以此之于世可乎不可也则书虽末事而当从常法不可以爲怪亦犹是矣然足下了不省仆之意凡仆之所陈者非论书之善不但患乎近怪自异以惑后生也若果不能又何必学仆岂区区劝足下以学书者乎足下又云我实有独异于世者以疾释老斥文章之雕刻者此又大不可也夫释老惑者之所爲雕刻文章薄者之所爲足下安知世无明诚质厚君子之不爲乎足下自以爲异是待天下无君子之与已同也仲尼曰后生可畏安知来者之不如今也是则仲尼一言不敢遗天下之后生足下一言待天下以无君子此故所谓大不可也夫士之不爲释老与不雕刻文章者譬如爲吏而不受货【一作禄】财葢道当尔不足恃以爲贤也属久苦小疾无意思不宣某顿首
　　答西京王相公书
　　月日某谨斋沐顿首复书于相公阁下所遣使二十一日至许州获赐书一通伏读周复且惭且悸修幸得备下吏承宠光日趋走于前窃慕古人堂下一言之献思有所陈而恨愚无识不足自效徒抱区区之心者有日矣昨以初去府輙因奏记陈已踈浅【一作贱】得防大君子休徳之幸以爲离去眷恋之辞既有次第临治以来施政之善者顾寮吏宜有助而闇懦独无能之过以爲谢因又妄思一言之献以毕曩时区区之心以爲忠恳又輙赞徳美愿广功业益休问以爲祷其诚虽勤其言狂惑犹即蓍之神而再三黩宜其拒以不应伏防相公不即弃絶犹辱以书条陈晓谕以爲宠答其爲赐也厚矣然伏读求绎似有未察其诚者敢一终其説以逃责焉某闻古之爲政者必视年之丰凶年凶则节国用振民穷奸盗生争讼多而其政繁年丰民乐然后休息而简安之以复其常此善爲政者之术而礼典之所载也凡某前所陈者亦不过如是而已其意谓夫乗凶年之后灾沴消息风雨既时耕种既得常平之粟既出而民有食闗西之运既重至而军不乏不旱不蝗下民乐利天子不忧虑能如是然后务大体简细事而已岂有直以镇俗【一作雅】救民愁无爲置军食之説邪伏惟详而察之昔者孔子甞爲委吏必曰称其职而巳葢苟守其官不敢慢其事而思其他伏惟相公所赐之书有居官不出位之言有以见君子用心也然某之所陈非谓略一邦之小而不爲须四海之广而后施以弃职而越思也葢愿乎进徳广业思以致君而及天下不以一邦而止既祷且劝之辞也噫士之至贱敢以言干其上者有三焉不量轻重之势不度贵贱之位必争以理而后止者此直士也防徳思报不计善否务罄其诚而言者此知义之士也其言乖谬不合道理问不及而自僭者此狂士【三字一作狂者】也然直士之言虽逆意宜思而择报徳之言虽善原其心之所来宜容而纳狂者之言既狂矣冝不足与之辨某士之贱者敢有干而云者于斯三者有其二焉伏惟相公择之纳之不足与之辨而絶之惟所赐焉
　　投时相书
　　某不佞疲软不能强筋骨与工人田夫坐市区服畎畆爲力役之劳独好取古书文字考寻前世以来圣贤君子之所爲与古之车旗服噐名色等数以求国家之治贤愚之任至其炳然而精者时亦穿蠧盗取饰爲文辞以自欣喜然其爲道闳深肆大非愚且迂能所防及用功益精力益不足其劳反甚于市区畎畆而其所得较之诚有不及焉岂劳力而役业者成功易勤心而爲道者至之难欤欲悔其所难而反就其易则复慙圣人爲山一篑止焉之言不敢叛弃故退失其小人之事进不及君子之文茫然其心防识所向若弃车川游漫于中流不克攸济回视陆者顾曕徨徨然复思之人之有材能抱道徳懐智虑而可自肆于世者虽圣与贤未尝不有不幸焉禹之偏枯郤克之跛丘明之盲有不幸其身者矣抱闗击柝栖惶奔走孟子之战国扬雄之新室有不幸其时者矣少焉而材学焉而不回贾谊之毁仲舒之禁锢虽有其时有不幸其偶者矣今以六尺可用之躯生太平有道之世无进身毁罪之惧是其身时偶三者皆幸于古人之所有者独不至焉岂天之所予不两足欤亦勉之未臻欤伏惟明公履道懐贞以相天下上以承天子社禝之大计下以理公卿百职之冝贤者任之以能不贤者任之以力由士大夫下至于工商贱技皆适其分而收其长如修之愚既不足任之能亦不堪任以力徒以常有志于学也今幸以文字试于有司因自顾其身时偶三者之幸也不能黙然以自羞谨以所业杂文五轴贽阍人以俟进退之命焉
　　文忠集巻六十六
　　钦定四库全书
　　文忠集巻六十七
　　宋　欧阳修　撰
　　外集十七
　　书二
　　与范希文书
　　修顿首再拜知郡学士希文足下自去嵗在洛阳闻以言事出睦州及来京师又知移常州寻复得蘓州迁延南方嵗且终矣南方美江山水国富鱼与稲世之仕宦者举善地称东南然窃惟希文登朝廷与国论毎顾事是非不顾自身安危则虽有东南之乐岂能爲有忧天下之心者乐哉若夫登髙以望逺饮防而食嘉所以宣辅神明亦君子起居寝食之宜也爲别久矣所懐如何自古言事而得罪解当复用逺方久处省思虑节动作此非希文自重亦以爲天下士君子重也谢希深学士丁家艰将谋南归有少私事须托营办因通区区之诚以问左右
　　代人上王枢宻求先集序书
　　某月日具位某谨斋沐献书枢宻相公阁下某闻传曰言之无文行而不逺君子之所学也言以载事而文以饰言事信言文乃能表见于后世诗书易春秋皆善载事而尤文者故其传尤逺茍卿孟轲之徒亦善爲言然其道有至有不至故其书或或不犹系于时之好恶而兴废之其次楚有大夫者善文其讴歌以传汉之盛时有贾谊董仲舒司马相如雄能文其文辞以传由此以来去圣益逺世益薄或衰下迄周隋其间亦时时有善文其言以传者然皆纷杂防裂不纯信故百不传一幸而一传传亦不显不能若前数家之焯然暴见而大行也甚矣言之难行也事信矣须文文至矣又系其所恃之大小以见其行逺不逺也书载尭舜诗载商周易载九圣春秋载文武之法荀孟二家载诗书易春秋者楚之辞载风雅汉之徒各载其时主【一作王】声名文物之盛以爲辞后之学者荡然无所载则其言之不纯信其传之不久逺势使然也至唐之兴若太宗之政开元之治宪宗之功其臣下又争载之以文其词或播乐歌或刻金石故其间钜人硕徳【一作士】闳言髙论流铄前后者恃其所载之在文也故其言之所载者大且文则其传也章言之所载者不文而又小则其传也不章某不佞守先人之绪余先人在太宗时以文辞爲名进士以对筞爲贤良方正既而守道纯正爲贤待制逢时太平奋身扬名宜其言之所载文之所行大而可恃以传也然未能甚行于世者岂其嗣续不肖不能继守而冺没之抑有由也夫文之行虽系其所载犹有待焉诗书易春秋待仲尼之删正荀孟屈原无所待犹待其弟子而传焉汉之徒亦得其史臣之书其始出也或待其时之有名者而后发其既殁也或待其后之纪次者而传其爲之纪次也非其门人故吏则其亲戚朋友如梦得之序子厚李汉之序退之也伏惟阁下学老文钜爲时雄人出入三朝其能望光辉接歩武者惟先君爲旧则亦先君之所待也岂小子之敢有请焉谨以家集若干巻数写献门下惟哀其诚而幸赐之序
　　代杨推官洎上吕相公求见书
　　某闻古者尧舜禹之爲君也有臯防益稷之徒者【五字一作稷契者之徒】爲其臣而汤之王也亦有仲虺伊尹者周之始兴也有周公召公其复【一作后】兴也有方叔召虎申【一作山】甫之徒下而至汉其初也功臣尤多而称善相者曰萧曹其后曰丙魏唐之始则曰房杜既而曰姚宋者是皆能以功徳佐其君而卓然特以名出众而见于世者夫诗书之所美莫大乎尧舜三代其后世之盛者莫盛乎汉与唐而其兴也必有贤哲之臣出其际而能使其君之功业名誉赫然光显于万世而不冺故毎一读其书考其事量其功而想乎其人疑其瓌杰竒怪若神人然非如今世之人可得而识也夫其人巳亡其事巳久去数千百嵗之后徒得其书而一读之犹灼然如在人耳目之际使人希慕称述之不暇况得身出【此字作生】一于其时亲见其所爲而一识其人则虽奔走俯伏从妾圉执鞭扑犹爲幸欤某尝诵于此而私自爲恨者有日矣国家之兴【一有也字】七十有五年矣礼乐文章可谓太平而杰然称王公大人于世者徃徃而出凡士之得身出于斯时者宜爲幸矣又何必忽近以慕逺违目而信耳且安知后之望今不若今之望昔者邪然其实有若不幸者某生也少贱而愚贱则不接乎朝廷之间愚故不能与于事则虽有王公大人者并出而欲一徃识之乃无一事可因而进焉噫古之君子在上不幸而不得出其间今之君子在上幸而亲见矣又以愚贱见隔而莫可望焉是眞可闵叹也已然尝独念昔有闻于先君大夫者似有可以籍而爲说以干进于左右者试一陈之先君之生也好学勤力以孤直不自进于时其晩也始登朝廷享荣禄使终不困其志而少伸者葢实出于大君子之门则相公【一冇阁下二字】之于杨氏不爲无恩矣某不肖岂【一作莫】能继【一作光】大先君之世而又苟欲借之以有请于阍人诚宜获罪于下执事者矣然而不询于长者不谋于蓍龟而决然用是以自进者葢冀万一得偿其素所愿焉虽及门而获罪不犹愈于望古而自爲恨者邪言狂讣愚伏惟聪明幸赐察焉
　　与黄校书论文章书
　　修顿首啓防问及丘舍人所示杂文十篇窃尝览之惊叹不已其毁誉等数短篇尤爲笃论然观其用意在于防论此古人之所难工是以不能无小阙其救弊之说甚详而革弊未之能至见其弊而识其所以革之者才识兼通然后其文博辩而深切中于时病而不爲空言葢见其弊必见其所以弊之因若贾生论秦之失而推古养太子之礼此可谓知其本矣然近世应科目文辞求若此者葢寡必欲其【一作至于】极致则宜少加意然后焕乎其不可御矣文章系乎治乱之说未易谈况乎愚昧恶能当此愧畏愧畏修谨白
　　与髙司谏书
　　修顿首再拜白司谏足下某年十七时家随州见天圣二年进士及第牓始识足下姓名是时予年少未与人接又居逺方但闻今宋舍人兄弟与叶道卿郑天休数人者以文学大有名号称得人而足下厠其间独无卓卓可道说者予固疑足下不知何如人也其后更十一年予再至京师足下已爲御史里行然犹未暇一识足下之面但时时于予友尹师鲁问足下之贤否而师鲁说足下正直有学问君子人也予犹疑之夫正直者不可屈曲有学问者必能辨是非以不可屈之节有能辨是非之明又爲言事之官而俯仰黙黙无异众人是果贤者耶此不得使予之不疑【三字一作不疑之】也自足下爲諌官来始得相识侃然正色论前世事歴歴可听褒贬是非无一谬説噫持此辩以示人孰不爱之虽予亦疑足下眞君子也是予自闻足下之名及相识凡十有四年而三疑之今者推其实迹而较之然后决知足下非君子也前日范希文贬官后与足下相见于安道家足下诋诮希文爲人予始闻之疑是戯言及见师鲁亦说足下深非希文所爲然后其疑遂决希文平生刚正好学通古今其立朝有本末天下所共知今又以言事触宰相得罪足下既不能爲辨其非辜又畏有识者之责巳遂随而诋之以爲当黜是可怪也夫人之性刚果懦软禀之于天不可勉强虽圣人亦不以不能责人之必能今足下家有老母身惜官位惧饥寒而顾利禄【一作禄利】不敢一忤宰相以近刑祸此乃庸人之常情不过作一不才谏官尔虽朝廷君子亦将闵足下之不能而不责以必能也今乃不然反昻然自得了无媿畏便毁其贤以爲当黜庶乎饰已不言之过夫力所不敢爲乃愚者之不逮以智文其过此君子之贼也且希文果不贤邪自三四年来从大理寺丞至前行员外郎作待制日日备顾问今班行中无与比者是天子骤用不贤之人夫使天子待不贤以爲贤是聪明有所未尽足下身爲司諌乃耳目之官当其骤用时何不一爲天子辨其不贤反黙黙【一作然】无一语待其自败然后随而非之若果贤邪则今日天子与宰相以忤意逐贤人足下不得不言是则足下以希文爲贤亦不免责以爲不贤亦不免责大抵罪在黙黙尔昔汉杀萧望之与王章计其当时之议必不肯明言杀贤者也必以石显王鳯爲忠臣望之与章爲不贤而被罪也今足下视石显王鳯果忠邪望之与章果不贤邪当时亦有諌臣必不肯自言畏祸而不諌亦必曰当诛而不足諌也今足下视之果当诛邪是直可欺当时之人而不可欺后世也今足下又欲欺今人而不惧后世之不可欺邪况今之人未可欺也伏以今皇帝即位已来进用諌臣容纳言论如曹修古刘越虽殁犹被褒称今希文与孔道辅皆自諌诤擢用足下幸生此时遇纳谏之圣主如此犹不敢一言何也前日又闻御史台牓朝堂戒百官不得越职言事是可言者惟谏臣尔若足下又遂不言是天下无得言者也足下在其位而不言便当去之无妨他人之堪其任者也昨日安道贬官师鲁待罪足下犹能以面目见士大夫出入朝中称谏官是足下不复知人间有羞耻事尔所可惜者圣朝有事谏官不言而使他人言之书在史册他日爲朝延羞者足下也春秋之法责贤者备今某区区犹望足下之能一言者不忍便絶足下而不以贤者责也若犹以为希文不贤而当逐则予今所言如此乃是朋邪之人尔愿足下直携此书于朝使正予罪而诛之使天下皆释然知希文之当逐亦谏臣之一效也前日足下在安道家召予徃论希文之事时坐有他客不能尽所懐故輙布区区伏惟幸察不宣修再拜
　　与尹师鲁第一书
　　某顿首师鲁十二兄书记前在京师相别时约使人如河上既受命便遣白头奴出城而还言不见舟矣其夕及【一作又】得师鲁手简乃知留船以待怪不如约方悟此奴懒去而见绐临行台吏催苛百端不比催师鲁人长者有礼使人惶廹不知所爲是以又不留尺书在京师但深托君贶因书道修意以西始谋陆赴夷陵以大暑又无马乃作此行沿汴絶淮泛大江凡五千里用一百一十程才至荆南在路无附书处不知君贶曽作书道修意否及来此问荆人云去郢止两程方喜得作书以奉问又见家兄言有人见师鲁过襄州计今在郢久矣师鲁欢戚不问可知所渴欲问者别后安否及家人处之如何莫苦相尤否六郎旧疾平否修行虽久然江湖皆昔所游徃徃有亲旧留连又不遇恶风水老母用术者言果以此行爲幸又闻夷陵有米面鱼如京洛又有梨栗橘柚大笋茶荈皆可饮食益相喜贺昨日因叅转运作庭趋始觉身是县令矣其余皆如昔时师鲁简中言疑修有自疑之意者非他葢惧责人太深以取直尔今而思之自决不复疑也然师鲁又云闇于朋友此似未知修心当与髙书时葢已知其非君子发于极愤而切责之非以朋友待之也其所爲何足惊骇路中来颇有人以罪出不测见吊者此皆不知修心也师鲁又云非忘亲此又非也得罪虽死不爲忘亲此事须相见可尽其说也五六十年来天生此軰沈黙畏慎布在世间相师成风忽见吾軰作此事下至灶间【一作门】老婢亦相惊怪交口议之不知此事古人日日有也但问所言当否而已又有深相赏叹者此亦是不惯见事人也可嗟世人不见如徃时事久矣徃时砧斧鼎镬皆足烹斩人之物然士有死不失义则趋而就之与几席枕藉之无异有义君子在傍见有就死知其当然亦不甚叹赏也史册所以书之者葢特欲警后世愚懦者使知事有当然而不得避尔非以爲竒事而诧人也幸今世用刑至仁慈无此物使有而一人就之不知作何等怪骇也然吾軰亦自当絶口不可及前事也居闲僻处日知进道而已此事不须言然师鲁以修有自疑之言要知修处之如何故略道也安道与予在楚州谈祸福事甚详安道亦以爲然俟到夷陵写去然后得知修所以处之之心也又常与安道言毎见前世有名人当论事时感激不避诛死眞若知义者及到贬所则慼慼怨嗟有不堪之穷愁形于文字其心欢戚无异庸人虽韩文公不免此累用此戒安道慎勿作慼慼之文师鲁察修此语则处之之心又可知矣近世人因言事亦有被贬者然或傲逸狂醉自言我爲大不爲小故师鲁相别自言益慎职无饮酒此事修今亦遵此语咽喉自出京愈矣至今不曽饮酒到县后勤官以惩洛中时懒慢矣夷陵有一路秪数日可至郢白头奴足以徃来秋寒矣千万保重不宣修顿首
　　同前
　　某顿首自荆州得吾兄书后寻便西上十月二十六日到县倐兹新年已三月矣所幸者老幼无恙老母旧不饮酒到此来日能饮五七杯随时甘脆足以尽欢修之旧疾渐以失去亦能饮酒矣不知师鲁爲况如何到此便欲遣任进去又爲少事且遣伊入京师于今未回前者于朱驾部处见手书略知动静夷陵虽小县然诤讼甚多而田契不明僻逺之地县吏朴鲠官书无簿籍吏曹不识文字凡百制度非如官府一一自新齐整无不躬亲又朱公以故人日相劳慰时时颇有宴集加以乍到闺门内事亦须自营开正以来始以无事治旧史前嵗所作十国志葢是进本务要巻多今若便爲正史尽宜删削存其大要至如细小之事虽有可纪非干大体自可存之小说不足以累正史数日检旧本因尽删去矣十亦去其三四师鲁所撰在京师时不曽细看路中昨来细读乃大好师鲁素以史笔自负果然河东一传大妙修本所取法此传爲此外亦有繁简未中愿师鲁亦删之则尽妙也正史更不分五史而通爲纪传今欲将梁纪并汉周修且试撰次唐晋师鲁爲之如前嵗之议其他列传约略且将逐代功臣随纪各自撰传待续次尽将五代列传姓名写出分而爲二分手作传不知如此于师鲁意如何吾等弃于时聊欲因此粗伸其心少希后世之名如修者幸与师鲁相依若成此书亦是荣事今特告朱公遣介驰此奉咨且希一报如可以便各下手只任进归便令赍国志草本去次春寒保重
　　同前【庆厯三年春】
　　某顿首啓两路地壤相接幸时文字徃还然阙附状葢书生责以钱谷强其所不能自然公私不济况其素懒于作书也然时闻师鲁动止苏子美事深欲论叙但避犹豫闻有极言乃知自信爲是甚善甚善子美虽未亟复其如排沮羣议爲益不少晋潞师鲁少所乐游其况如何春寒千万保爱
　　列传人名便请师鲁録取一本分定寄来不必以人死年月断于一代但着功一代多者随代分之所贵作传与纪相应千万递中却告一信要知尊意
　　同前【庆厯四年】
　　某顿首啓始闻师鲁徙晋乃骇然本初与郭推官计师鲁必离渭而受晋命中道无所淹留径之晋则谓于晋得相见既闻待阙至九月又计当入洛则谓于洛得相见又闻方留邠州有所陈来期未可知则谓遂不相见而东也及陜乃知直趋绛州修在绛阻雨数日苟更少留犹得道中相遇奈何前后相失如此尚欲留陜走人至觧期一爲防而大暑惧烦徃复亦须三四日又不欲久在陜使郡人有【官】待之劳顾此势不得留庆晋不足屑屑于胸中但向闻师鲁有失子之苦时方走河东界道逺多事不暇奉慰修尝失一五嵗小皃已七八年至今思之痛若初失时修素谓诸君自爲寡情而善忽世事者尚如此况师鲁素自谓有情而子长又贤哉语及此虽修忽自不堪又欲进何说以解师鲁心邪自西事已来师鲁之髪无黒者其不如意事多矣人生白首矣外物之能攻人者其类甚多安能尚甘于自苦邪得失不足计然惟欢戚势既极亦当自有否泰惟不动心于忧喜非勇者莫能焉咫尺不相见又无以奉慰惟自寛自爱乃佳
　　同前【庆厯五年夏】
　　某顿首今春子渐兄云亡修在镇阳半月后方知时又卧病草率走介托赵秉致奠云已之洛中矣苦事苦事修一春在外四月中还家则母妻皆病卧在牀又值沈四替去本司独力出治公事入营医药得清卿来即徃徳博视河功比还马坠伤足至今行履未得以故久不及拜书爲慰一写朋友号呼之痛子渐平生所爲世谓吉人君子者然人生固不可以善恶较夀夭吾徒所爲天下之人嫉之者半故人相知不比他人易得失一人如他人之失百人也修徃时意鋭性本真率近年经人事多于世俗间渐似耐烦惟于故人书问尚有逭慢之僻在因子渐亡追思数年不以一字徃还遂至幽明永隔因此欲勉强于书尺益知交游之难得爲可惜也子渐爲人不待缕述修自知之然其所爲文章及在官有可记事相别多年不知子细望录示一本修于子渐不可无文字墓志或师鲁自作则已若不自作则须修与君谟当作葢他平生相知深者吾二人与李之才尔纵不作墓志则行状或他文字须作一篇也愁人愁人师鲁知爲士亷所讼仇家报怨不意亦听而行此更不须较曲直他不足道也夏君来日询以潞州事得动静甚详差慰夏热千万保重
　　回丁判官书【景祐三年】
　　九月十四日宣徳郎守峡州夷陵县令欧阳修谨顿首复书于判官秘校足下修之得夷陵也天子以有罪而不忍即诛与之一邑而告以训曰徃字吾民而无重前悔故其受命也始惧而后喜自谓曰幸而谓夷陵之不幸也夫有罪而犹得邑又抚安之曰无重前悔是以自幸也昔春秋时郑詹自齐逃来传者曰甚佞人来佞人来矣此不欲佞人入其邦而恶其来甚之【一作之甚】之辞也修之是行也以为夷陵之官相与语于府吏相与语于家民相与语于道皆曰罪人来矣凡夷陵之人莫不恶之而不欲入其邦若鲁国之恶郑詹来者故曰夷陵不幸也及舟次江陵之建宁县人来自夷陵首蒙示书一通言文意勤不徒不恶之而又加以厚礼出其意料之外不胜甚喜而且有不自遂之心焉夫人有厚已而自如者恃其中有所以当之而不愧也如修之愚少无师传而学出已见未一其蕴忽发焉果輙得罪是其学不本实而其中空虗无有而然也今犹未获一见君子而先辱以书待之厚意以空虚之质当甚厚之意窃惧既见而不若所待徒重媿尔且爲政者之惩有罪也若不鞭肤刑肉以痛切其身则必择恶地而斥之使其奔走颠踬窘苦左山右壑前虺虎而后蒺藜动不逢偶吉而輙竒凶其状可爲闵笑所以深困辱之者欲其知自悔而改爲善也此亦爲政者之仁也故修得罪也与之一邑使载其老母寡妹浮五千五百之江湖冐大热而履深险一有风波之危则呌号神明以乞须防之命幸至其所则折身下首以事上官吏人连呼姓名喝出使拜起则趋而走设有大防则坐之壁下使与州校役人爲等伍得一食未彻爼而先走出上官遇之喜怒诃诘常敛手栗股以伺顔色冀一语之温和不可得所以困辱之如此者亦欲其能自悔咎而改爲善也故修之来也惟困辱之是期今乃不然独蒙加以厚礼而不以有罪困辱之使不穷戹而得其所爲以无重悔如前训可谓幸矣然惧其顽心而不知自改也夫士穷莫不欲人之闵已然非有深仁厚义君子之闵矣【疑】则又惧且慙焉谨因弓手还敢布所懐不胜区区伏惟幸察







　　文忠集巻六十七
　　钦定四库全书
　　文忠集卷六十八
　　宋　欧阳修　撰
　　外集十八
　　书三
</div>
    <div class="pagination">
<a href="文忠集（宋欧阳修）_page34.html">上一页</a><span>...</span><a href="文忠集（宋欧阳修）_page30.html">30</a><a href="文忠集（宋欧阳修）_page31.html">31</a><a href="文忠集（宋欧阳修）_page32.html">32</a><a href="文忠集（宋欧阳修）_page33.html">33</a><a href="文忠集（宋欧阳修）_page34.html">34</a><span class="current-page">35</span><a href="文忠集（宋欧阳修）_page36.html">36</a><a href="文忠集（宋欧阳修）_page37.html">37</a><a href="文忠集（宋欧阳修）_page38.html">38</a><a href="文忠集（宋欧阳修）_page39.html">39</a><a href="文忠集（宋欧阳修）_page40.html">40</a><span>...</span><a href="文忠集（宋欧阳修）_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
