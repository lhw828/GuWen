<!DOCTYPE html>
<html>
 <head>
  <meta charset="utf-8"/>
  <title>
   椒邱文集 - 第 2 页/共 24 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   椒邱文集 - 第 2 页/共 24 页
  </h1>
  <div class="content">
   郊庙
　　国家之事莫大扵敬天而尊祖祭祀之礼必在扵备物而尽诚葢郊社之礼所以事上帝也宗庙之礼所以祀其先也然仪物之不备礼意之不周又何以达吾之诚敬哉古先哲王以为万物资始扵天故扵冬至日祭天扵南郊之圆丘葢取阳气之始也万物资生扵地故扵夏至日祭地扵泽中之方丘葢原阴气之萌也丘圆而上所以象天丘方而下所以象地防坛南郊之坛也以之燔柴防圻北郊之坎也以之瘗埋燔柴以升烟则扵乐六变之前瘗埋以达气则扵乐八变之前先王燔瘗扵郊丘其牲角茧栗其牲体全膋器用陶匏借用藁秸其车玉路素车其服大裘衮冕南郊之乐宫用夹钟于震之宫以其帝出于震也而谓之圜钟者取其形以象天也三一之变合阳竒之数也北郊之乐宫用林钟于坤之宫以其万物致养乎坤也而谓之函钟者取其阳以象地也四二之变合阴耦之数也礼坤之玉则以苍璧礼祗之玉则以黄琮祭天扵圆丘则神南面王北面祭地扵方丘则祗北面王南面此古者郊祀之大畧也更秦则兴鄜宻上下之四畤以祀五帝至汉则増以北畤以祀五帝汉之祀天不扵南郊而扵甘泉其祀地不扵北郊而扵汾隂河东坛有八觚席有六采乐有玉女车有鸾辂骍驹龙马一切侈靡元始之间缪戾尤甚春则天地同牢扵南郊冬夏则天地分祭扵南郊光武兆南郊扵洛阳之阳兆北郊扵洛阳之阴其仪礼度数一遵元始之制而先王之礼隳废殆尽良可悼也唐初冬至祀昊天上帝于圆丘正月辛日祀感生帝扵南郊以祈谷而孟夏雩于南郊季秋大享于明堂皆祀五天帝高宗显庆中议以六天出扵纬书而南郊圆丘一也由是尽黜郑之説而南郊祈谷孟夏雩明堂大享皆祭昊天上帝开元中王仲丘议以为宜扵祈谷祭昊天而兼祭五帝既而萧嵩撰开元礼虽未能合古而天神之位别矣天寳元年遂合祭天地扵南郊是时神僊道家之説兴而元皇帝之庙建凡有事于上帝则庙献扵太清朝献扵太庙然后有事扵南郊遂为故事终唐之世莫能改为可不谨欤有宋因之未遑厘正元丰间陈襄援周礼之文始分祭天地扵南北元祐初苏轼引昊天有成命之诗复合祭天地扵南郊殊不知南郊非欵地之处冬至非见地之时黄钟太簇非致地之音燔柴升烟非祭祗之礼合祭之説果可用乎至扵祀天帝之説郑氏则谓昊天上帝北辰耀魄寳也其五帝则东方青帝灵威仰南方赤帝赤熛怒西方白帝白招拒北方黒帝协光纪中央黄帝含枢纽然诗书言天之与帝天即帝帝即天岂昊天上帝之外又有所谓五帝哉周礼所谓祀昊天上帝五帝亦如之葢五帝者五人帝东方其帝太昊南方其帝炎帝西方其帝少昊北方其帝颛顼中央其帝黄帝此五人帝皆有大功扵天下故以之配天帝焉晋从王肃一天之説扵是除五帝之位则自太昊至扵黄帝不得祀扵明堂南郊其失又甚矣万物本乎天人本乎祖故宗庙之礼又当讲焉有虞氏禘黄帝而郊喾祖颛帝而宗尧夏后氏禘黄帝而郊鲧祖颛帝而宗禹商人禘喾而郊防祖契而宗汤周人禘喾而郊稷祖文王而宗武王若以庙制言之古者天子七庙三昭三穆与太祖之庙而七也太祖之庙始祖居之昭之北庙二世之君居之穆之北庙三世之君居之昭之南靣四世之君居之穆之南庙五世之君居之又昭之南庙六世之君居之又穆之南庙七世之君居之庙皆南向主在庙之中皆东向各有门堂寝室而墙宇四周焉太祖之庙百世不迁其余六庙八世之后毎易世而一迁其迁之也新主祔于其班之南庙南庙之主迁扵北庙北庙既尽则迁其主扵太庙之夹室而谓之祧宗庙之制昭常扵昭穆常扵穆但以左右为昭穆不以昭穆为尊卑及其祫祭扵太庙然后序尊卑之次惟太祖东向自如而为最尊之位羣昭列序扵北牖下南向群穆列序南牖下北向南向者取其向明故曰昭北向者取其深逺故曰穆迨夫汉惠帝始立原庙而昭穆之次序无复见明帝同堂异室而七庙之规模无复存至唐宗増太庙为九室而七庙又过其制焉若以禘祫之祭言之追祭始祖之祖曰帝合食太祖之庙曰祫禘之为言大也惟大祭则谓之禘祫之为言合也惟合祭则谓之祫或谓之间祀者以其祭在四时之间也或谓之盛祭者以其合五年再盛之义也三年一祫五年一禘重其事也祫以五齐禘以四齐昭其数也禘以四月祫以七月正其时也祫则毁庙未毁庙皆升合于太祖所谓合食于太祖也禘则惟及扵毁庙而不及扵亲庙所以审禘其尊卑也奈何诸儒之论纷纷不同马融以为禘大而祫小郑康成以为祫大而禘小愚以为大小之异不必深辨惟明乎禘祫之义则古人尊祖之意得矣高堂隆以为前三后二徐邈以为前二后三愚以为前后之説不必深辨惟明乎禘祫之义则古人祀先之意眀矣禘祫两祭贾逵则以为一祭二名禘夏祫秋张纯则以祫为冬祭宗庙之礼止扵九献先儒则曰大祫十有二献此皆谬妄之説也汉唐之间礼意不明光武中兴而禘祫之祭仅能再举是不防扵疏而怠乎宗在位而禘祫之礼并扵一歳是不防扵数而渎乎惟宋三年一祫以孟春五年一禘以孟冬其制颇合扵古焉若夫四时之祭则大宗伯以春祠夏禴秋尝冬烝享先王也祠者告祠也禴者薄物也尝则荐新之义烝则众多之义也圣人制礼取法天道以事其祖故三年一闰天气小备也扵是乎祫扵太庙五年再闰天气大备也扵是乎祫于始祖祠禴礼简以春夏物未成也尝烝礼备以秋冬物成就也他如五齐三酒之辨泛醴盎醍沈所谓五齐也曰醆曰澄曰清所谓三酒也或以为祫祭三齐坊记所谓醴酒在室粢醍在堂澄酒在下是也或以为禘祭四齐礼运所谓酒在室醴醆在戸粢醍在堂澄酒在下是也先王祭祀之礼何其备欤
　　律吕
　　论作乐者莫先扵定六律定六律者莫先扵审黄钟葢六律为众音之根本而黄钟又为六律之根本也粤自黄帝使伶伦取嶰谷之竹吹之以听鳯凰之鸣其雄鸣为六雌鸣亦六而律吕之制兴焉夫律以统气类物黄钟太簇姑洗蕤賔夷则无射阳月之管也故谓之阳律吕以旅阳宣气大吕夹钟仲吕林钟南吕应钟隂月之管也故谓之阴吕黄钟长九寸太簇长八寸林钟长六寸此三律无余分他律则余分参差不齐也若以律吕相生之法论之阳律生阴吕曰下生三分长而损一阴吕生阳律曰上生三分长而益一皆隔八律而左旋黄钟下生林钟林钟上生太簇太簇下生南吕南吕上生姑洗姑洗下生应钟应钟上生蕤賔蕤賔重上生大吕大吕下生夷则夷则上生夹钟夹钟下生无射无射下生仲吕此京马郑蔡诸儒及杜佑通典所説也然班固汉书所载律吕相生皆一上一下而京房等乃自蕤賔重上生大吕以后咸易汉志上下之号何哉葢一上一下者相生之道也言重上生者吹之用也论阴阳相生之正则当从班氏之説若必施之吹之用则当从京马郑蔡之説二者并行而不悖焉京房又推相生之法以上生下皆三分生二以下生上皆三分生四黄钟下生林钟林钟上生太簇阴阳相生而终扵仲吕十二律毕矣中吕上生执始执始下生去灭上下相生终扵南事而六十律毕矣十二律之变为六十律犹八卦之变为六十四卦也律吕之中其用全律则为正声用半律则如子声如黄钟之管正声九寸为均其子声则四寸有半葢乐音最忌相凌如黄钟为宫其律最长以次诸律用正声固顺若以他律为宫则长短相凌故半用子声然后高下得以相依清浊得以相间而乐无不和矣若夫五音之中宫音属土其弦八十一丝为声最浊君之象也商音属金三分徴益一以生其弦七十二丝其浊宫次臣之象也角音属木三分羽益一以生其弦六十四丝其清浊居中民之象也徴音属火三分宫去一以生其弦五十四丝其声防清事之象也羽音属水三分商去一以生其弦四十八丝其声最清物之象也凡声尊卑取象五行最多者浊最少者清大不过宫细不过羽然商角羽无变而宫徴有变者何哉葢臣有常职民有常业物有常形此所以无变也君緫万务不可执以一方事通万变不可滞扵一隅此所以有变也然太史公谓五音始扵宫穷扵角此乃始扵宫终扵羽何哉葢宫徴羽商角隔八相生之序也宫商角徴羽是乃还相为宫之道也虽然古人制律皆本扵中声中声黄钟之宫也度量衡扵是而受法十二律由是而损益故曰黄钟为声气之元八十四声之中至为纯粹者也中声既定然后十二律可得而定焉宋西山蔡氏深以钟律为急著书两巻明白而渊深缜宻而通畅其言虽多出扵近世之所未讲其实无一字不本扵古人也试之成法盖若黄钟围径之数则汉斛之积分可考寸以九分为法则淮南太史小司马之説可推五声二变之数变律半声之例则杜氏之通典具焉变宫变徴之不得为调则孔氏之礼防因亦可见至扵先求声气之元而因律以生尺则尤所谓卓然者而亦杂见扵两汉之制蔡邕之説与夫国朝防要以及程子张子之言可谓得作乐之本矣
　　兵科
　　兵法
　　大易论行师之道而惓惓扵师出以律之言周书载誓师之辞而谆谆乎六伐七伐之法葢兵凶器也战危事也用凶器而临危事其可不知料敌之方制胜之道哉是故星宿孤虚天阵也山川向背地阵也偏伍弥缝人阵也此非所谓三阵乎直阵属木鋭阵属火圆阵属金方阵属土曲阵属水此非所谓五阵乎天地风云虎翼虵蟠飞龙鸟翔此则风后八阵也方圆牝牡冲方罘罝车箱雁行此则孙子八阵也车箱车曲阵鋭阵直阵卦阵冲阵鹅鹳阵此则吴起八阵也洞当中黄龙腾鸟翔连冲握机虎翼折冲此则孔眀八阵也李靖六花阵则中军左虞右虞左一厢右一厢左二厢右二厢是也李靖十二阵则大黒大赤青虵白云左突右击前冲后冲摧凶决胜破敌先锋中黄逰奕是也若以兵法言之孙子之言兵也则有五事五法之论吴子之言兵也则有五名四机之説与夫司马法之所谓七政鼂错书之所谓三急皆用兵之先务也曰道曰天曰地曰将曰法非五事之谓乎曰度曰量曰数曰称曰胜非五法之谓乎义兵强兵刚兵暴兵逆兵非所谓五名乎气机地机事机力机非所谓四机乎曰人曰正曰辞曰巧曰火曰水曰兵此所谓七政曰得地形曰卒服习曰器用利此之谓三急圮地无舎冲地合交絶地无留围地则谋死地则战途有所不由军有所不击城有所不攻地有所不争君命有所不受此则孙子所谓九变也地形有通者有卦者有支者有隘者有险者有逺者此则孙子所谓六地也火攻有五岂非火人火积火辎火库火队之谓乎用间有五岂非因间内间反间死间生间之谓乎然用兵莫先扵择将择将之方有八证一曰问之以言以观其详二曰穷之以辞以观其变三曰与之间谍以观其诚四曰明白显问以观其听五曰使之以财以观其亷六曰试之以色以观其贞七曰告之以难以观其勇八曰醉之以酒以观其态然将有五材五谨有五危十过所谓五材者勇智仁信忠是也勇则不可犯智则不可乱仁则爱人信则不欺忠则无二心所谓五谨者理备果戒约是也理者治众如治寡备者出门如见敌果者临敌不懐生戒者虽克如始战约者法令省而不烦所谓五危者必死可杀必生可虏忿速可侮亷防可辱爱民可烦是也所谓十过者勇而轻死者可暴也急而心速者可乆也贪而好利者可贵也仁而不忍人者可劳也智而请怯者可窘也信而喜信人者可诳也亷防而不爱人者可侮也智而心缓者可袭也刚毅而自用者可事也懦而喜任人者可欺也若夫荀子论将有六术五权三至五无圹之説号令欲严以威赏罚欲必以信处舍欲周以固徙举进退欲安以重欲疾以速窥敌观变欲潜以深欲伍以参遇敌决战必行吾所明无行吾所疑夫是之谓六术无欲将而恶废无怠胜而防败无威内而轻外无见利而不顾其害凡虑事欲熟而用财欲泰夫是之谓五权可杀而不可使处不完可杀而不可使击不胜可杀而不可使欺百姓夫是之谓三至敬谋无圹敬事无圹敬吏无圹敬众无圹敬敌无圹夫是之谓五无圹慎行此六术五权三至而处之以恭敬无圹夫是之谓天下之将至扵尉缭子论人君必胜之道有十二焉一曰连刑谓同罪保伍也二曰地禁谓禁止行道以网外奸也三曰全车谓甲首相附三五相连以结其聫也四曰开塞谓分地以限各死其职而坚守也五曰分限谓左右相禁前后相待坦车为固以逆以止也六曰号别谓前列务进以别其后者不得争先登不次也七曰五章谓章明行列始卒不乱也八曰全曲为曲相从皆有分部也九曰金鼓谓兴有功与致有德也十曰陈车谓接连前矛马冒其目也十一曰死士谓众军之中有材力者乘扵战车前后纵横出竒制敌也十二曰力卒谓经旗全曲不麾不动也虽然用兵固不可以无法而亦不可泥扵法故霍去病为将不学古兵法张巡用兵未尝依古法赵括读父书不知合变卒死扵长平陈余称义兵不用诈谋卒死扵泜上此为将者所以贵扵临危制胜料敌设竒也岂可拘扵纸上之陈言哉
　　兵制
　　自昔帝王之兴忧天命之圯絶而求与之保合悯人心之陷溺而思与之拯援扵是修军政设武备立行阵之制申教阅之令内以消奸雄觊觎之念外以杜蛮夷猾乱之阶是有所不得已焉夫岂其心之所欲哉粤自黄帝有涿鹿之战颛顼有共工之战兵之名见矣而兵制则未立也舜有三苗之征夏有甘扈之誓兵之制立矣而制度则未备也至扵成周因农事而定军令因井田而制军赋自一里之井积而为成为同凡百里焉自百里之同积而为封为畿凡千里焉而天下之田井矣自五人为伍积而为两为卒者百人焉自五卒为旅积而为师为军凡万二千五百人焉而天下之军立矣自四井之邑而为丘四邑之丘而为甸积而为六十四井为戎马者四为兵车者一为牛者十二甲士三人步卒七十二人其出各有差焉自百乗之家而为千乗之国积而为万乗提封九百万井出赋凡六十四万井为戎马者四万匹为兵车者万乗其数靡不具焉当时之兵居则为比闾旅党州乡出则为伍两卒旅师军当时之将居则为乡师党正大夫出则为将帅长与司马连率比年简车卒正三年简徒羣牧五载大简车徒则选择为有时矣春振旅以搜夏苃舎以苗秋治兵以狝冬大阅以狩则练习为有节矣任地事以令贡赋故农时不违因农隙以讲武事故武备无阙其平居也出入相友而恩义足以相结其战阵也音容相接而死生足以相救此古者兵制之善也春秋之世齐管仲作内政而寓军令五家为轨故五人为伍轨长率之十轨为里故五十人为小戎里有师率之四里为连故二百人为率连长率之十连为乡故二千人为旅乡良人率之五乡一师故万人为军五乡之帅率之国中之事为兵郊野之民为农兵不谙耒耜之功农不识干戈之具扵是先王寓兵扵农之意冺矣迨夫晋作州兵鲁作丘甲齐以技击强魏以武卒奋秦以鋭士胜民自胜甲以上皆籍为兵则当时民力之困可知矣汉无计口授田之法故赋兵以丁而不以田自其二十三为正卒五十六为退卒京师有南军北军之屯以备宿卫郡国有材官骑士之制以备行兵南军卫尉主之北军中尉主之材官骑士都尉主之南北军不出京师而民兵散扵郡国如巴蜀三河颍川则有材官陇西天水安定则有骑士西北之地则多车骑东南之地则多楼船以至临淄之弩手荆楚之劔客各任其土之所宜而习熟之一旦有事则以羽檄召赴而无有不集者武帝平百粤内増中垒屯骑步兵越骑长水胡骑射声虎贲八校尉外置楼船皆歳时讲肄其后南北二军皆郡国畨土扵是有养兵之患而京师之兵制坏矣元狩以后兵革数动民多买役扵是发七科之谪而郡国之兵制又壊焉中兴之后兵旅尤弛都试之法不可罢者罢之校尉之官不可废者废之而兵制荡然矣唐因西魏周隋府兵之制而益修之二十为兵六十而免而民无常兵之劳三时耕稼一时治兵而兵无常聚之患置府六百三十四而居闗中者二百六十一所以明轻重之势兵散扵府将归扵朝所以杜祸乱之原至扵器甲则出扵兵衣粮则取办扵民而国无养兵之废此其为法最为近古奈何贞观而后畨役更代多不以时是以张説募骑兵以为长从宿卫而畨土之制已废李林甫募长征兵以息山东之戍而边戍之制又废天寳以后骑兵之法又稍变废折冲诸府无兵可交而方镇之兵盛矣及其末也天子亦自置兵于京师号曰禁军焉宋之制兵其名有八禁军之亲近曰班直其出戍边者曰屯驻总管者曰驻泊以籴贱而留之者曰就粮诸司募者曰役兵诸州募者曰驻泊什五其民教以武事为之民兵蕃夷内附紏而用之谓之蕃兵其制精兵二十万京师屯十万足以制外变外郡屯十万足以制内患内有三衙四厢诸司外有总管钤辖诸将然亦未若唐置府立卫之意为善也
　　刑科
　　刑制
　　三代而上以徳行罚其效深三代而下以罚行徳其效浅葢以德行罚则钦恤之意存乎其中先刑罚而后仁义则能存钦恤者鲜矣何怪其治效之异哉夫刑以辅治圣人之所不得已也有虞之世伯夷降典折民惟刑臯陶作士惟民克允故民协于中而四方有风动之休成周之时有苏忿生敬尔由狱扵前有康叔封敬明乃罚扵后故刑措不用而厯年有八百之永汉高祖入闗除秦苛法约法三章可谓简矣继以孝文恭俭化民感缇萦之言而肉刑之法遂废从释之之议而犯跸盗环之罪获减景帝患笞者之多死也而更定棰令元帝患重刑之繁也减三十四事哀帝又减八十一事其心亦仁矣然治效不能比隆扵虞周者盖文帝寛厚而礼乐未遑景帝刻薄而诛戮肆行元帝牵制文义哀帝宠信嬖幸此岂有仁义之道哉唐高祖入闗除隋苛法约法十二条亦可谓简矣继以太宗仁恕为治念肉刑乆废而断趾之刑不敢复览明堂炙图而鞭背之刑不敢用高宗永徽中诏省律令四十七条宗开元中诏定绢估并以实钱是时天下大辟有终歳止二十四人及五十八人者亦可谓仁矣然治效亦不能比隆扵虞周者盖髙宗柔懦废嫡后而立孽妾宗奢侈杀爱子而戮谏臣又岂有仁义之道哉此汉唐之治所以不古若也宋太祖始用士人分治州县之狱太宗遣官提防诸路刑狱而又置审刑院扵禁中防大理刑部之失凢狱必先三司然后闗报审刑院事从申覆然后下丞相府丞相又以闻然后论刑其谨重之意如此迨末世则不然矣
　　法律
　　三代而上以仁义而行法律三代而下以法律而行仁义盖仁义者化民之本法律者防民之具也古者教化有本故民务为仁义以求免扵刑罚后世教化无本故民慎法律之及身亦相勉扵仁义也请详陈之有虞之世象以典刑自五刑而至扵金赎法之经也自灾而至扵怙终法之权也厥后夏作禹刑商作汤刑至周其法益备大司防掌三典诘四方一曰刑新国用轻典二曰刑平国用中典三曰刑乱国用重典以五刑紏万民一曰野刑上功料力二曰军刑上命紏守三曰乡刑上德紏孝四曰官刑上能紏职五曰国刑上愿紏暴司刺掌三刺三宥三赦之法所谓三刺者岂非讯羣臣羣吏万民之谓乎所谓三宥者岂非宥不识过失遗防之谓乎所谓三赦者又非赦防弱老旄蠢愚之谓乎其政令详明教条严整使人知畏惧而已穆王命吕侯训夏赎刑五刑之属至扵三千而大辟之属止扵二百重刑之条目减扵前而轻刑之条目増扵旧也世道愈下法律愈繁李悝制律书六篇有盗贼囚捕杂具之法萧何作律令九章而増戸婚擅兴廐库之篇叔孙通又益律之所不及者十八篇惠帝除妖言挟书之律孝文去收拏相坐之法马郑作律令章句陈思作决事比例曹魏作新律十八篇晋解充増损汉魏为二十篇隋令髙颎更定律令分笞杖徒流死为五刑凡十二篇一曰名例二曰卫禁三曰职制四曰戸婚五曰廐车六曰擅兴七曰盗贼八曰鬬讼九曰诈伪十曰杂律十一曰捕亾十二曰断狱唐之刑书有四曰律令格式令为国家之制度格为有司之常行法为守法之常法凡政事必从事扵此三者有所违而入扵罪者一断以律律之为书因隋之旧而长孙无忌等作为疏义焉宋太宗时则有太平编勑真宗时则有成平编勑仁宗时则有嘉祐编勑神宗命有司编修勑令凡旧载之扵勑者多移之扵令盖违勑之罪重而违令之罪轻也他如傅霖作律统赋而櫽括律意无复余蕴窦仪上统刑而文义简古可亚六经我朝颁降律令分吏户礼兵刑工为六篇凡三十巻四百六十条以八字为例曰以曰准曰皆曰各曰其曰及曰即曰若以八议论刑曰议亲曰议故曰议贤曰议能曰议功曰议贵曰议勤曰议賔轻重适宜用舎各当着昭代之盛典为万世之常经盖与虞周之制同一揆也
　　工科
　　水利
　　尝谓食之所出者本扵田而田之所頼者在扵水此周礼述沟洫迁史书河渠良有以也粤自大禹尽力沟洫商髙宗始为经界而水利之兴尚矣至扵成周而后制度大备营沟行水之制则职之匠人止水蓄水之令则领之稻人可决则决而无泛滥之患可塞则塞而无旱干之虞三代之时所以家给而人足者未有不本扵此也秦汉以来人君志扵惠养黎元者亦莫不汲汲扵得人以任其责汉则京师有水衡之官郡国有都水之职宋三司则有都水监诸路则有提举自春秋以降兴水利者代有其人孙叔敖起芍陂而楚受其惠李永堰江水而蜀以富饶郑国导泾水扵秦而谷口有禾黍之歌史起引漳水扵魏而邺旁有稻粱之咏下至刘汉穿防口以溉繁田则有文翁焉开渭渠以灌闗中则有郑当时焉庄熊穿龙首渠扵冯翊之地儿寛凿六辅渠扵髙仰之田白公引泾水扵池阳之区召信臣造钳卢扵穰县之南王景修芍陂而庐江之境大丰马臻筑鉴湖而防稽之民获利此汉之得人也其在唐也引黄河以溉田则有云得臣焉毁碾硙以导渠则有长孙祥焉引雷陂之水筑句城之塘非李袭之在扬州乎决郑白之渠复秦汉之水非黎干之尹京兆乎温造开渠扵朗州而溉田二千余顷之多孟简开渎扵常州而沃壤四千余顷之广田正开古河之道而水患以除白居易浚钱塘之湖而水利以兴此唐之得人也他如许景山修萧何之故堰而废坏之地化而富饶赵尚寛修召信臣之旧渠而荒瘠之土变为沃壌筑海隄以卫田而民享其利则如范文正兴水利有功而治累得声则如刘彛复马氏之龟塘而溉田万顷者吕颐浩也修镇江之练湖而灌田十万者钱良臣也此又宋之得人也然诸君子有声于水利者岂有他哉亦惟相地势之崇卑放沟洫之遗法穿陂塘以备亢旱之虐使田之高者无龟拆之忧坚隄岸以塞泛涨之势使田之下者无浸淫之患不贪小利以害大谋不急近功以遗逺害田畴有灌溉之益川泽无壅塞之忧则其有利扵生民有益扵国家岂浅浅哉
　　屯田
　　立国资乎兵兵有余而食不足是馁其兵也养兵资乎食食有余而兵不精是蠧其食也何则兵者国之爪牙食者兵之命脉有国其可无兵乎养兵其可无食乎茍兵精而食足以守则固以战则克诚国家万全之计也成周之世比闾之中卒伍具焉耒耜之暇干戈属焉民之所蓄即兵之所食故屯田之法三代之前无有也田不井授国有兵费粮以漕运士有饥色后之欲为富国足兵之计者不出乎屯田之制耳自汉文帝募民耕塞下已有屯田之説自武帝遣战士田西域始有屯田之规成扵昭宣广扵魏晋而极盛扵唐然汉之屯田以兵唐之屯田以民汉自通西域始以校尉将卒屯田渠黎而用戊巳校尉屯田车师赵充国既罢骑兵所留盖弛刑应募及灌阳汝南兵此皆以兵也唐因军府以置营田天下之屯凡九百九十有二或司农或属苑内或分诸州军或以少卿巡行或以御史莅输或有警以兵千人助获此则以民也他如诸葛亮屯田扵渭水羊祜屯田扵荆州则如汉人之制也任峻募民屯田扵许下隋人立堡营田于河西则如唐人之制也然屯田之説有三兵屯而不战则可以耕如诸葛亮之田渭水张公谨之田代郡皆养兵蓄鋭而不废耕垦也议定而不揺则可以耕如赵充国之田金城枣祗之田许下皆素有成谋而不惑异议也将帅先士卒则可以耕如郭子仪躬耕百畆军士不劝而耕娄师德身衣皮袴士卒乐为之田此皆将帅先士卒之验也宋初置屯田务扵唐邓襄三州杂置营田使扵河北东西路若王守斌调兵卒田河北耿望调丁夫田襄阳兵民盖通用矣髙宗中兴尤切留意书充国留屯之事以勉之申建隆歳课之法以督之是以韩世忠田金陵岳飞田鄂州王之竒田两淮吴玠田梁洋当时淮南官四十三耕田二百二十五顷官得万九千九百九十八石建宁官庄三十九耕田一百八十四顷官得六千五百二十石其明验可见矣夫屯田固富国足兵之要诚能仿汉唐之制酌古今之宜沿边则责之将帅而部兵以耕境内则责之守令而募民以耕如此则上有益扵国下有益扵民矣


　　椒邱文集巻三
　　钦定四库全书
　　椒邱文集巻四
　　明　何乔新　撰
　　史论
　　宋
　　周使赵匡帅师御汉至陈桥匡自立而还
　　帝王之兴有以禅让而得天下者舜禹是也有以征诛而得天下者汤武是也其迹虽殊其极一也三代而下享国长乆者汉唐宋而已汉髙帝起兵泗上诛秦之无道讨羽之弑君虽徳非汤武庶防征诛之义焉若唐宋之取天下假禅让之名以掩簒夺之实其去魏晋宋齐梁陈无几耳观其失之者则曰禅位其得之者则曰受禅果如其言后世之舜禹亦何多耶唐无庸议矣宋太祖北面周室东征西伐不为无功尊爵丰禄其报不薄一旦世宗弃世恭帝嗣位当危疑之际遽萌簒窃之心黄袍加身返戈内向拊其背而夺之顾其假词于陶谷而欲比迹于唐虞呜呼吾不知舜禹之禅让果若是耶谷之禅诏果可以欺天下后世耶或谓当是时五季之乱已极恭帝幼冲藩镇窥窬太祖不取亦将有逼而夺之者安可守匹夫之小谅而忘拨乱之大计哉是不然诸葛亮乘帝禅之闇而取之则西蜀底定矣谢安因穆宗之幼而取之则江东可兴矣然二子终身北面而不忍取者以君臣大义不可干也使太祖追念世宗厚恩而报之于恭帝如亮之辅帝禅如安之辅穆宗则衰可兴乱可拨而天下国家可安矣不此之图顾乃欺孤弱寡废主自立谓其无利天下之心吾不信也呜呼始也以母老子幼而得之终也亦以母老子幼而失之孰谓天道果无知耶
　　赠周副都指挥使韩通为中书令
　　古之英君谊辟必褒死节之臣虽素所仇怨不敢遗焉所以为人臣劝也必黜失节之士虽有功于我不敢私焉所以为人臣戒也汉髙帝斩丁公而赏季布唐太宗薄裴寂而赠尧君素葢审于此矣陈桥之变太祖拥众而返韩通率禁旅御之使其谋得行太祖之成败未可知也王彦升意图富贵逐而杀之妻子俱死可谓能为太祖除害矣然太祖嘉通之死节追赠为中书令怒彦升之擅杀终身不得节钺太祖岂懵于赏罚者哉盖其为天下后世虑者深矣使吾之臣皆若通焉当旤变之际乃心帝室则吾之子孙有不安者乎吾之臣皆若彦升焉当抢攘之时心思外济则吾之子孙有不危者乎太祖之为天下后世虑诚深矣岂徒不脩私怨不赏私劳而已哉中行穆子曰好恶不愆民知所适终宋之世人臣多以节义著称李若水张叔夜效死于完顔入汴之日李芾文天祥尽节于蒙古南牧之时岂非太祖此举有以激励士心欤后之人君有忿嫉死义之臣加以屠戮之惨崇奨卖国之徒极其爵位之隆者闻太祖此举亦可以少省哉
　　遣使赈贷诸州立太庙追帝其祖考
　　王者建极垂统传数百年而后倾者非专以天命而已其初政之规模固有大过人者焉武王克商之初封比干墓式商容闾散鹿台之财发钜桥之粟惇信明义崇徳报功八百年之基业兆于此矣汉髙帝入关之初约法三章存问父老立社稷施恩爵复租税举三老四百年之气象见于此矣宋太祖奋戎旅之中践九五之位迹其所以得天下者视五代诸君亦岂甚相逺哉及其发令敷政规模逺乃与五代诸君顿殊是故追赠韩通义足以励士节矣赈贷诸州恩足以结人心矣追帝祖考事先之孝昭矣亲临太学崇儒之道尽矣遣使度田所以革兼并之奸课民农桑所以敦衣食之本凡此数者隠然有周武汉髙之气象至于选州兵以入卫而雄藩防扈之势衰罢功臣以就镇而强将専兵之弊息乃其拨乱返正之大端也梁唐晋汉周之初政其规模曽有是哉卒之名藩大将俯首听命僣王叛国以次削平传世十七歴年三百过唐而亚于汉也宜哉
　　以大梁为东京开封府洛阳为西京河南府
　　昔娄敬说汉髙帝曰周都洛邑有徳则易以王无徳亦易以亡予以其说未之尽也夫文武都丰镐僻在西藩积徳絫仁其兴也勃焉始皇都闗中太华为城黄河为池仁义不施其亡也忽焉有徳则无往而不王无徳则无徃而不亡岂特洛邑为然哉然古之王天下者莫不择形胜之地而都之以为子孙无疆之业髙帝都长安光武都洛阳夫岂不知形势不如徳哉葢帝都天下之根本根本固虽有凉徳尚可少延根本不固一有失徳则振之而仆撼之而折矣是知王天下者以徳为先而形势亦不可缓也宋有天下前都于汴后都于杭何其昧于所择耶岂其子孙皆有三五之徳耶夫北方之可都者莫若长安南方之可都者莫若金陵汴虽中原之地然浊流洋洋四出夷旷非形胜之所也杭虽重江之险然其土舄卤其民膬弱亦非帝王所宜都也太祖舍长安而都汴髙宗舍金陵而都杭岂非昧于所择而不为子孙长逺之虑者乎故前之都汴也金人长驱抵其城下畧无闗河之阻后之都杭也茍安东南终不能复中原之尺寸是岂徳薄而然哉亦以形势弱也太祖盖尝有志都长安矣以太宗之諌而止呜呼以太祖创业英武之君且夺于太宗之谏而不审于定都吾于髙宗夫何尤
　　太祖好防行或諌其轻出帝笑曰帝王之兴自有天命周世宗见诸将方面大耳者皆杀之我终日侍侧不能害也我若应为天下主谁能图之不然虽深居闭户何益
　　司马文正公论周世宗为五代之贤君惜其享年不永而天命归宋予亦以为然及观宋太祖之言乃知世宗忌刻好杀其享祚不永也固宜夫祸变之来也无穷英雄豪杰之生也无尽所忌在此而其为患者或在彼也在此者受吾诛而在彼者或为吾患也焉用以疑忌之心而淫刑以逞哉世宗习见五代之君皆起于鸷悍之武夫故诸将方面大耳者皆杀之其虑患可谓宻矣然而废其子取其国者乃终日侍侧之防检耳彼有天之成命又可得而杀耶古之人杀一不辜而得天下不为也世宗欲利其后嗣而多杀不辜固已违天咈理矣安得享祚之永乎自古帝王以疑而妄杀者多矣不独世宗为然始皇疑匈奴亡秦而伐之宋文帝疑义康为变而杀之隋炀帝疑李浑取隋而族之唐太宗疑李君羡代唐而诛之然而亡秦者胡亥非匈奴也登合殿者子劭非义康也受隋禅者唐公非李浑也杀唐子孙殆尽者武曌非君羡也诗曰鱼网之设鸿则罹之易曰或系之牛行人之得邑人之灾人君恶用以疑而妄杀哉若宋太祖者可谓有君人之度矣其言曰帝王之兴自有天命真明主之言也是以降王僭主咸见优容宿仇旧怨无所屠戮其享国长逺子孙屡偾而复兴也不亦宜乎
　　昭宪太后疾革命太祖曰汝所以得天下正由柴氏使幼儿主之耳汝万嵗后当传位于汝弟能立长君社稷之福也太祖泣曰敢不如教
　　王天下者父死而子继祖殁而孙承此古今之常经天下之正义也武王有天下不传周公而传之成王髙帝有天下不传文信君而传之惠帝岂古之圣王英帝亦皆私于其子哉诚以常经正义不可违也而昭宪太后之命太祖顾欲舍子而传弟夫太祖奋自戎行执干戈犯霜露以斩艾四方之荆棘积功累业遂膺宝命固欲传之子孙以为万世不防之业也母子之心岂不能察此心哉而昭宪乃有是命何也盖尝求其故矣陈桥之变匡义与有力焉兄终弟及彼有心于神器也乆矣讵肯安于晋王而已哉母子之间必有宻谋意者昭宪溺爱少子亦如娄太后欲立常山王演独孤后欲立晋王广欤当是时太祖尚无恙也百嵗后徳昭徳芳之壮与否未可知也昭宪虽贤且智岂能逆知身后之事哉柰何以柴氏幼儿失天下而胁太祖也然则昭宪之命盖出于匡义之谋欤太祖泣而受教特黾勉从之耳非其情也故终身不立徳昭为太子亦不立匡义为太弟寝疾之夕召入寝殿盖将二三德焉此所以启宫人尽屏俄而上崩之祸欤予谓春秋之义大居正昭宪之命咈常经悖正义太祖虽违之可也
　　殿前副都防检髙怀徳等五人罢兵就镇
　　呜呼自有唐失驭宇县分崩而藩镇之势始强甲兵租赋以为已私生杀予夺不出上命为其君者抚之以恩则骄绳之以法则怨譬若蛇虎然喜则驯怒则噬耳当是时上之驭下若握蛇骑虎惴惴焉惟恐其见噬下之视上若鸱张鹰搏惟欲抉裂以快其心陵夷至于五代朝廷日削藩镇日强甚则天子之废置宰相之死生皆繋其喜怒耳虽以庄宗之刚断世宗之英武辅以郭崇韬李谷王朴智畧之臣熟视而无可柰何孰谓杯酒之间能使之帖然聴命哉宋太祖有天下至是才两期耳若髙怀徳石守信王审琦之徒非潜龙之故人则佐命之元勋也然从容懽洽之际示之以诚心谕之以大计而彼五人者防不感泣称谢罢兵就镇不烦干戈不动声色不费茅土之封不必葅醢之戮而百余年之蛇蟠蚓结者一旦散释而无余是则太祖睿谋英断固非庄宗世宗之所及而赵普之智畧亦岂崇韬谷朴所能彷佛哉或谓宋之国势所以渐弱燕云所以不复者盖原于此呜呼使藩镇不削则祸乱相仍宋之基业将一传再传而失之矣岂徒国势之弱乎吾恐汴洛之土宇且不能保况能逺有燕云哉
　　黜郑起杨徽之为县令
　　古昔兴王之君不以私恩而赏不以私怨而罚盖以天下为度也雍齿尝窘辱髙帝矣而髙帝卒侯之魏征尝劝隠太子图太宗矣而太宗卒相之英君之度盖如此郑起杨徽之当周世宗之时见宋太祖威望日隆度其必不利于社稷或贻书宰相或宻告其君非惟有先见之明且有忧国之忠也天下已定神器有归亦何必追憾哉而太祖不忘宿怨黜为县令帝王大度有愧髙帝太宗矣且帝盍思之韩通非谋率兵拒我者乎既追命以官董遵诲非凭父势侮我者乎亦不録其过顾于起徽之不能容何哉虽然起徽之亦未尽善也革命之初引身而去以全其节斯善矣居宋之官食宋之禄恋恋不能去亦何其不知耻耶
　　初太祖将改元谕宰相曰年号须择前代所未有者及平蜀宫人入宫帝见其镜背有识干徳四年铸者召翰林学士窦仪问之仪曰此必蜀物蜀主尝有此号帝悦曰作相须用读书人由是益重儒者
　　宰相之职所以佐天子厘耿命而昭人文者也古之命相必用儒者岂徒取其记问之该洽词藻之敏赡而已哉葢以其知天地变化之道明皇王制作之源通乎古今事变之详察乎兴衰理乱之故究乎礼乐刑政之本可以经邦而化可以亮采而惠畴可以亮天工可以翊皇极如虞之皋益商之伊傅周之周召是已然时君世主顾谓儒者迂阔不足用而其择相也或以刀笔之小吏或以蹶张之武夫或以目不知书之使典谓宰相不必读书也不必有文也能奉行文书斯可矣呜呼迂阔不可用者章句之儒耳彼明体适用之儒若皋益伊傅周召者又何迂阔之有柰何舍此而使不学无术者污我台司也宋太祖承五代衰乱之后赵普魏仁浦皆以俗吏致位宰相是以目前僭国年号且不能知而袭用之况其逺且大者耶及帝召问窦仪慨然兴叹谓作相须用读书人盖悟儒者有益于天下国家矣故终宋之世儒臣颇获进用如范仲淹如欧阳修如司马光虽非皋益伊傅周召之臣然终非章句之儒可及也惜夫一代真儒若周若程若张若朱者摈之斥之而不见用又岂所谓好画龙而不好真龙者耶嗟夫天下未尝无真儒而儒者未尝不可用为人上者毋以已之不知而谓天下无真儒亦毋以迂儒可鄙而槩谓儒者不可用庶几乎名世之儒出焉
　　河决澶州通判姚恕坐不即以闻弃市初恕为开封判官谒赵普阍者不为通恕怒而去普由是憾之竟坐法诛投其尸于河
　　宰相秉国之钧生杀废置一出至公夫然后可以服天下之心而賛天子之治少有私焉则君子非之四海议之而怨刺兴矣赵普之为相何其忮刻之甚耶黄河之决亦以燮理非才隂阳不和故尔恕虽不即以闻罪不至死太祖寛仁之君尤慎用刑非普之谮岂遽加恕以大辟哉普不知灾由已致上章待罪故乃委罪于恕以快其私忿既刑之于市又投之于河普之忮刻如此视卢杞元载所为亦岂大相逺哉卢多逊之谮盖有由然不可尽以为妄也太祖在位颇少过举然以普之故杀姚恕斥雷徳骧其为盛徳之累大矣
　　命宰辅日録时政送史馆
　　史氏之职万世之是非系焉古之为史者凡君之仁暴臣之忠邪政之得失隠而椒房燕眤之语显而枫陛奏对之言莫不直书而不敢隠厚利不可诱也严刑不可夺也天子之尊宰相之贵不可得而增损也故谓之实録两汉而降此意犹存其所纪载多得其实史尚可信也自唐太宗内多惭徳惧人议已始欲观史当时无南董之徒以死拒之于是史始失职而是非之公废矣歴代相承遂为故事其脩也以宰相监之其成也又使上之彼皆畏威惧祸尚敢示其直笔之公哉至宋太祖又命宰辅日録时政送史馆夫所谓时政者有善有恶有当有否君相议之而后行者也今使宰辅録送史馆彼为宰辅者欲求后世之名而惧君子之议善而当者必润色而具书恶而否者必弃置而不録史臣据所録以书之是非之公安在哉呜呼唐宋以来之史不可信者多矣忠贤隽烈之迹盖有不幸而不纪者矣梼杌嵬之奸亦有幸而不书者矣追求其本实太祖之作俑也有天下者力于为善而已举记事记言之职归诸史氏人主不亲览焉宰相不监脩焉藏之金匮石室而不上焉庶乎史得其职而万世之是非明矣
　　太祖有疾召晋王光义入侍宦官宫婢皆不得近俄而上崩晋王即位
　　宋太祖之崩史载晋王离席逊避之状与宋后母子托命之言学者多疑之而不得其说以予考之太祖盖死于弑也第史臣不敢直书耳夫人之将死必眷眷于妻子此上智所不免也岂有大渐之夕而宋后不侍侧徳昭徳芳不问安盖必有屏之而不得见者矣此可知其弑者一也富室子将死以千金之产遗其弟亦将感悼不已事嫂如母抚侄如子岂有受天下于其兄而其嫂殡于外舍其侄不得其死是何报兄之薄耶此可知其弑者二也太祖果挈天下以传其弟吾知其为弟者哀戚满容不忍遽承今也不逾年而改元惟恐开宝之号尚接耳目革命之际不是过矣此可知其弑者三也传天下大事也非不可使人与闻者也必将召集羣臣道扬末命使臣民知之今也将相大臣不获闻宦官宫妾不得近侍果何为乎此可知其弑者四也况以大位传诸弟则嫂亦将有徳色于其叔矣何至愕然惊呼欲托以命此可知其弑者五也以此五者推之太宗欲逭弑君之罪其可得耶或曰近时文江刘文介公俨防贡士举此事为问当时对者谓太祖太宗友爱素笃必无它故文介置之上第今子谓太祖死于弑然则文介之见非欤曰文介当景泰之末危疑之际其言盖有讽焉是岂万世之定论哉
　　太宗发太原遂伐辽围幽州及辽耶律兴格战于髙梁河败绩乃还
　　契丹据有幽蓟数十年中国阨塞之地皆入其封疆衣冠之族皆为之效用精锐之卒皆听其驱使无事则执戈以疾视有事则防马以南驰故幽蓟之不复中国之大患也然强悍之辽弓劲马肥复之亦岂易易耶崔翰谓所当乘者势也不可失者时也其说似矣然当是时以势言之则我师已疲以时言之则彼国无衅以疲劳之师伐无衅之辽是岂必胜之防哉翰之说谬矣为太宗计者宜命潘美屯太原曹彬屯真定刘廷让屯闗南内脩耕战外讲和好迟以数年兵精食足然后命真定之兵出飞狐太原之兵出鴈门闗南之兵出髙阳竒兵直抵榆闗以断其援师则兴格色珍与涿易诸将如罝中之兎围中之鹿不降则死耳计不出此而欲以一战定之髙梁之败死丧涂地驴车疾驱仅而得免岂非翰之谬计太宗之过聴而然欤
　　赵普使柴禹锡等告秦王廷美骄恣将有隂谋帝疑之召普谕以昭宪太后遗防普对曰太祖已悮陛下岂容再悮廷美遂得罪
　　赵普佐太祖成帝业摅猷宣力一代之元勋也然迹其行事而察其心乃刀笔之猾胥市利之小人耳夫昭宪太后之遗防其有无不可知使审有是命欤普当曰先后顾命不可违陛下万嵗后当传秦王以及徳芳庶几慰先后在天之灵使无是命欤普当曰先帝创业艰难不可使其子不得享之异日神器当授徳芳今乃曰太祖已悮陛下岂容再悮是何言之谬欤得非普追憾太祖罢其相位而进是说欤且普亦思太祖所以罢己者乎夜幸其第嫂呼其妻帝之恩礼何如南唐白金吴越海物命之受而不疑帝之恩礼何如柰何以末年顾待之薄图今日枢轴之宠嗾奸人以告变进邪说以逢君知利而不知义顾身而不顾国此猾胥之所为岂大臣之道耶呜呼普真小人哉
　　太宗即位之初命秦王廷美尹开封而徳昭徳芳等皆称皇子及徳昭不得其死徳芳相继夭殁廷美始不自安柴禹锡因上变以揺之遂贬廷美涪陵县公复其子为皇侄女落皇女公主之号
　　甚哉太宗用心之险也夫天子之子曰皇子诸王之子曰王子其名号品秩截然而不可易未有以其异日当为天子而豫称其子为皇子女为皇女者也太宗此举特以愚弄其弟而己意者太祖之崩宗室王公必有窃议者太宗恐其因廷美以举事也因以此非常不正之号而慰其心盖使廷美知有次及之势而不动然后徐为之计耳彼廷美愚人也以为吾子为皇子矣吾女为皇女矣吾为天子亦何疑哉及徳昭不得其死徳芳相继夭殁乃觉其兄之意而不自安于是禹锡上变赵普进谋王溥等四十七人集议而涪陵之命下矣险矣哉太宗之用心也廷美在其术中而不悟卒之忧悸而死可哀也已
　　太宗勤于读书自已至申然后释巻诏史馆修太平御览一千巻日进三巻宋琪以劳悴为谏帝曰开巻有益不为劳也
　　帝王之学与士庶异非欲寻章摘句如世之经生亦非欲雕虫篆刻如世之文士也在知其要而己书之所当读者莫要于四书五经其所载者皆正心修身之本经世保邦之道也其次则歴代之史其所纪者治乱兴衰之迹善可为法恶可为戒也广厦之下细旃之上讽讼其词涵泳其理反之身心措之事业其为益也大矣何以泛览为哉太宗勤于读书自己至申其用志非不勤也太平御览日进三巻其记览非不博也然于身心治道果何益哉是乃经生文字之学而非帝王之学也虽然世之为人君者或性不喜学或荒思于仙释或溺情于酒色或放意于驰骋弋射之娱太宗无此数者独以典籍自娱曰开巻有益不为劳也然则太宗虽未知帝王为学之要其贤于彼则逺矣
　　有事于南郊大赦
　　圣王之法眚灾则赦之刑罚之疑则赦之老旄幼弱蠢愚则赦之未有不问罪之轻重情之故误空囹圄而释之者也昔人有言赦者偏枯之物也盖杀人者不死则被杀者含怨于泉下矣伤人及盗不抵罪则被伤与盗者抱愤于生前矣故诸葛亮曰治世以大徳不以小惠文中子曰无赦之国其刑必平二子盖察乎此矣宋承五代之弊三嵗必郊每郊必赦是何君子之不幸而小人之幸欤秦再思之说善矣太宗乃以问普彼普者刀笔之才而非王佐之器也知五代姑息之政而不知圣王之法也顾以为郊祀覃恩尧舜之道何其言之谬欤终宋之世踵为故事遂使凶民逆知而侥幸故苏洵论之曰平时小民畏法不敢趦趄当郊之嵗盗贼公行罪人满狱其弊一至于此推本而言岂非普之谬论有以启之欤
　　李昉为相每有求进用者虽知其材可必峻絶之已而擢用之或不足用必和顔温语待之子弟问其故昉曰用贤人主之事若受其请是市私恩也故峻絶之使恩归于上若不用者既失所望又无善辞取怨之道也
　　宰相之职以进贤退不肖为务者也古之为相者以至公存心以至公待人士果贤欤飏言而举之无市恩之嫌果不肖欤飏言而黜之亦无取怨之虑舜之相尧也元凯可举而举之孰疑其市恩共工可罪而罪之亦奚有于致怨至公故也昉之所言张安世之故智耳此末世醇谨者所为岂大臣至公之道哉近世之为宰相者又异乎昉矣士之获进者则语之曰是出于我也子毋我忘其被黜者则语之曰是出于某也子毋我怨内以欺其心外以欺于人是又昉之罪人也然为此者往往获誉而免谤而天下之士亦不以为非也士习之卑至于此悲夫
　　度支判官宋沆伏阁奏疏请立太子帝怒贬沆而沆乃吕蒙正妻族也故罢为吏部尚书
　　古之帝王必豫建太子以系天下之心此有国家者之通议也自唐宣宗以降讳言储副羣臣有请輙怒而黜罚之其意以为太子既建则人心属彼矣羣臣有请者欲图后福尔噫是何不思之甚也人心属太子是社稷之福也羣臣欲图后福于太子是社稷之衞也而何以黜罚为哉宋太宗以英明之姿济以博之学其于治乱兴衰之故明矣当是时徳昭已死徳芳已夭廷美已贬元佐已废储宫攸属固有在矣然宋沆有请则责及宰相冯有请则窜于炎荒盖其心睠睠于宝位虽父子之亲犹忍不能予也它日太子既立庙见还宫京民喜跃帝闻之不怿曰人心遽属太子欲置朕何地何其言之陋耶是与唐明宗所见无异矣后唐羣臣请立太子明宗览表泣下曰羣臣欲立太子朕当归老太原故第尔彼明宗者目不知书之武夫固无足怪而太宗亦为此言亦何取于博学哉呜呼太宗于其子且靳之而望其传弟以及其侄亦误矣
　　赵普尝谓帝曰臣有论语一部以半部佐太祖定天下以半部佐陛下致太平
　　鲁论一书记圣贤之防言凡礼乐刑政之原性命天道之妙修已安人之要行师拨乱之方无不具载于其间学者诵其书而绎其理体之于身措之于用虽道臻孔顔治底熙洽亦岂难至哉赵普谓以论语半部佐太祖定天下半部佐太宗定太平何其言之不怍也考之于史普之相太祖也收藩镇之权迟幽蓟之伐而已其相太宗也上彗星之疏諌北伐之书而已其于鲁论所谓四代礼乐之制五美四恶之说盖蔑乎其未之及也至于营邸店以规利不可谓之廉市巨材以治第不可谓之俭诬冯瓒李檝等以快私忿不可谓之公意图再相则媒蘖廷美之过追怨先朝则进不可再悮之说以若所为果取于论语何章乎史称普每归私第阖户诵书次日临政处决如流呜呼普特借圣言以资谈说而掩其不学无术之迹耳果何得于身心哉
　　李顺陷成都诏以宦者王继恩为两川招安使帅师讨之
　　阍寺之职所以供扫除传命令而已任之以事已不可况可授之以兵哉肃宗委兵鱼朝恩而郭汾阳几不自保代宗委兵程元振而李临淮不敢入朝彼肃代昏庸之君无足责者宋太宗英明之主也然盗起两川元帅之任不以命诸将而以属家奴当是时如曹彬如潘美如曹翰之属皆无恙也使之帅十万横磨劒以讨潢池之盗犹鼓烈风以扫败叶耳顾乃舎此而属彼何耶意者继恩以便辟有宠太宗欲授以官爵而恶无名故使之讨贼幸其成功而赏之正如汉武帝欲侯李广利而命之伐宛尔呜呼堂堂大宋顾使赳赳武夫聴命于刑臣啴啴王旅屈膝于阉竖犹为国有人乎其后李宪帅师以伐夏童贯専兵以伐辽启之者太宗也岂非万世之永戒哉
　　帝观灯于乾元楼
　　圣王之治所以不可及者以其不自满假焉尔唐虞三代之盛治底雍熙俗臻嘉靖然尧舜禹汤文武之心兢兢焉业业焉栗栗焉翼翼焉而其股肱大臣进戒于君者不曰无教逸欲有邦则曰无耽乐酗于酒徳君臣之间曷尝以治平而少肆哉宋太宗承五季兵火之余虽云小康然契丹咆哮于北继迁跳踉于西王小波李顺倡乱于蜀民以兵死者不知其几十万人此正宵旰忧勤之日也而太宗侈然以太平自乐盖帝所见闻者坊巷之繁盛歌吹之铿鍧耳都城数里之外村落萧条士女流离之状帝不得而见也慈父老母寡妻孤儿哀吁之声帝不得而闻也然帝不以所未见闻者自少而以见闻所及者自多御楼观灯赐酺张乐龂龂焉矜语宰臣以为上天之贶已斯岂圣王不自满假之心哉当时宰相如李昉者既不能谏又从而献谄焉亦岂大臣以道事君之谊耶呜呼太宗起自布衣而昉又更歴变故者也然且如此彼宣和之际君有花石之娱相有丰亨豫大之説亦何怪乎其然哉
　　开宝皇后宋氏崩贬翰林学士禹偁知滁州
　　开宝皇后敌体先朝母仪四海是天下臣民之母也太宗当开宝之际盖尝北面朝之以今日言之则嫂也以向日言之犹母也典礼仪章以送其终者岂可有一毫之不尽哉今也后之梓宫不寘于内殿而寘于外舍不菆于寝园而菆于佛庐不使羣臣成服而怒侍臣之直言太宗之于后何其薄哉予考太宗即位以来诰告多方戒饬羣臣无一语及太祖者赐酺之诏曰今四海混同万民康泰盖谓一统之业自我肇之太祖无与焉观灯之诰羣臣曰朕躬览庶政致此繁盛盖谓太平之治自我致之太祖无与焉且太宗之天下谁之天下欤太宗之位谁之位欤有太祖之天下践太祖之天位然且邈然无一语以及之则于后何有哉论者犹谓太祖不以弑崩无亦过厚之论欤
　　以陈靖为京西劝农使未行而罢
　　昔周世宗见元稹均田图慨然叹曰此致治之本也命颁其图法使吏民先习知之期以一嵗尽均天下之田嗟夫世宗真贤主哉夫井田既废阡陌既开其近古而可行者惟均田尔有天下者熟讲而力行之计丁之多寡以授之田量地之硗腴以为之赋严兼并之诛明买卖之禁为之宅里以使之相保为之什伍以使之相司则田虽不井而民养生送死亦可无憾矣然师丹建议于前陈靖有请于后皆不旋踵而罢者以豪贵不便故也强宗闾右腾谤于野王公贵人宣言于朝田未及均而罪戾至矣靖之说欲检责荒地及迯民之产募民耕作赐以牛种田成然后量授此熟于世教之论也皇甫选言其难成陈恕亦以为不可岂非惧忤豪贵而速怨谤欤呜呼安得如世宗者持议于上如丹靖者奉行于下庶几养生送死无憾焉
　　初太宗以刘昌言罢问左右曰昌言涕泣否及吕防正罢又曰望复位眼穿矣
　　古之仕者为道不为禄为国不为家是以三十而仕五十而爵七十而致其政当其仕也道合则留不合则去超然岂可以势利拘之哉三代以降士风日敝宠禄之念重亷让之节隳其进也志得气盈侈然不胜其大其退也低首饮泣戚戚若无以为生岂不为时君世主所轻耶太宗盖因王沔之罢涕泣愿留鬓须皆白而疑士大夫之皆然故于昌言防正之罢有是言耳是虽士无志节所致然太宗之待辅臣不己薄乎昌言为人不可知防正宋之贤相肯以进退累其心哉天下之大岂无秉节髙迈者未可以一人而厚诬一世也汉髙帝求贤之诏君子以为尊官厚禄非所以待士太宗此言尤薄矣岂所以待辅臣耶呜呼士之有志节者可以超然嘉遯矣此钱若水所以未老而勇退也欤
　　张齐贤为相尝从容为帝言皇王之道而推本其所以然帝曰朕以为皇王之道非有迹但庶事适治道则近之矣
　　皇王之道非髙逺而难行也其本则诚意正心修身其用则齐家治国平天下其文则诗书礼乐其政则爵赏刑诛其极则裁成辅相而功与天地参此皇王之所以为皇王也世之昧者顾求之髙逺曰赫胥氏之治也轩辕氏之化也无怀氏葛天氏之俗也结绳之政可以理军旅也干羽之舞可以格戎羯也茅茨土堦可以临羣臣也蒉桴土鼓可以奏郊庙也此腐儒迂僻之论商鞅所以干孝公者也岂知皇王之道哉张齐贤所以为真宗陈者其详不见于史然所谓推本者要不过诚意正心修身之道尔有天下者于此尽心焉可以咸五而登三矣舎此而他求不失之髙逺则流于浅近岂所以为皇王哉
　　真宗命三司使陈恕条具中外钱谷以闻恕久不进屡诏趣之恕曰陛下富于春秋若知府库充实恐生侈心是以不敢进也
　　古之大臣欲致君于无过者必防其奢侈而启其忧勤奢侈生于府库之有余忧勤生于四方之多事真宗命陈恕条具中外钱谷以闻而恕逡巡不进曰陛下若知府库充实恐生侈心盖虑其奢侈也李沆为相日取四方水旱盗贼奏之曰人主少年当使知四方艰难盖欲其忧勤也若恕与沆其得大臣致君之道欤迨景徳祥符之间丁谓上防计録而羣臣争言祥瑞于是圣祖降天书见泰社汾隂之祠玉清昭应之缮其所糜费盖不知其几百千万矣陈李二公盖有以见其防欤
　　契丹败宋师于洺州边书告急中外震骇帝召羣臣问方略王钦若临江人也请幸金陵陈尧叟阆州人也请幸成都帝以问冦准准曰谁为陛下画此策罪可诛也乃决计幸澶州
　　帝王之有天下犹富室之有家也有家者不幸而遇祸变宁丧其田园不可捐其宅有天下者不幸而遇冦戎宁丧其郡邑不可弃其都平王弃镐京而东周室遂防元帝弃洛都而南晋业遂替自古未有避冦迁都而能复振者也契丹南牧深入我疆然王超败之于唐河髙继祖败之于岢岚李延渥败之于瀛州其少得志者惟洺州一战耳何至君臣震骇遽谋迁幸哉彼王钦若请幸金陵陈尧叟请幸成都不过欲移车驾以近家耳甚矣小人之无谋也金陵成都其城郭视京师孰固甲兵视京师孰多储积视京师孰富不待智者而后知也六飞出幸人心危疑居者无固守之志行者怀逃溃之谋天下闻之而解体契丹乘之而深入中原岂复可保耶向非冦准折以危言劝帝亲征予知南渡偏安不待髙宗之世矣史臣谓澶渊之役南北弭兵冦准之力也予谓准之功不在于劝真宗之北征而在于沮真宗之南幸
　　冦准为相用人不以次同列不悦目吏持例簿以进准曰宰相所以进贤退不肖也若用例一吏职耳
　　宰相之用人犹梓人之度材也度材大者为栋楹小者为楶棁惟其称而巳用人者大者为公卿小者为令佐惟其当而已故智畧果如韩信虽起亡卒为大将可也敦厚果如田千秋虽起髙寝郎为九卿可也学行果如阳城虽起布衣为諌议大夫可也岂可拘于资格哉以资格用人者有司之职耳非宰相所宜行也冦准之言真知为相之道欤然近世大臣非不知准之为贤相也至于用人不免拘于资格者盖乐其便已而已是故庸鄙或超居显位则曰非我也彼之资格当然耳英贤或摈居下僚则曰非我也彼之资格当然耳天子不得而谴焉同列不得而非焉台諌不得而劾焉而士君子之议则非其所恤也呜呼此真所谓具臣也欤
　　冦准还自澶渊颇自矜其功帝亦以此待准甚厚王钦若深嫉之言于帝曰城下之盟春秋耻之澶渊之举是也以万乘之贵而为城下之盟何耻如之帝愀然不悦顾准寖衰竟罢为刑部尚书出知陕州
　　冦准天资刚毅汉王商之俦其材畧通敏唐李徳裕之伯仲也惜其学术不足故于处已接物每乖于理君子不能无憾焉在易谦之九三曰劳谦君子有终吉夬之九三曰壮于頄有凶否之六二曰包承小人吉大人否亨澶渊之役准固有功然非能复燕云使彼称臣纳贡也而准遽自矜伐则失劳谦之义矣准之刚正固钦若所忌也不能健而说决而和而毎与忿争于朝则陷于壮頄之凶矣丁谓隂柔小人也准以其包承于己而力荐之则昧否亨之戒矣以准之刚毅通敏而辅之以学问则无此数失而防人亦无以借其口矣呜呼为宰相者其可以不知学哉
　　塟明徳皇后
　　先王之制天子七月而塟同轨至诸侯五月而塟同盟至大夫三月同位至士逾月外姻至已缓为不敏已速为不怀非有变故莫之敢忒明徳皇后李氏勋臣之女太宗之后而真宗之嫡母也母仪天下已歴两朝矣今以景徳元年三月崩至三年十月乃塟何其缓也岂以师旅之后帑蔵匮竭而不克举耶抑以嵗月不利惑于瞽史之说耶以为帑蔵匮竭吾未闻富有四海而不克举母后之丧者以为嵗月不利则邢昺孙奭诸名儒日侍经筵固有说以辟之矣吾知其不为是也当太宗晏驾之初后尝欲立楚王元佐赖吕端抗言而止意者真宗不能无憾故恩礼稍薄欤夫妇人之仁知私其所出而己真宗以仁厚之君乃薄于嫡母送终之礼岂不为盛徳之累哉
  </div>
  <div class="pagination">
   <a href="椒邱文集.html">
    上一页
   </a>
   <a href="椒邱文集.html">
    1
   </a>
   <span class="current-page">
    2
   </span>
   <a href="椒邱文集_page3.html">
    3
   </a>
   <a href="椒邱文集_page4.html">
    4
   </a>
   <a href="椒邱文集_page5.html">
    5
   </a>
   <a href="椒邱文集_page6.html">
    6
   </a>
   <a href="椒邱文集_page7.html">
    7
   </a>
   <span>
    ...
   </span>
   <a href="椒邱文集_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
