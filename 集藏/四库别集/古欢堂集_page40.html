<!DOCTYPE html>
<html>
<head>
    <meta charset="UTF-8">
    <title>古欢堂集 - 第 40 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古欢堂集 - 第 40 页/共 41 页</h1>
    <div class="content">　　古欢堂集巻四十六　　　戸部侍郎田雯撰长河志籍考
　　里俗相沿由来旧矣攷之嵗华纪丽谱荆楚嵗时干淳嵗时辇下嵗时秦中嵗时诸记四民月令千金月令诸书通都列邑皆然故不录录其小异者
　　正月赛紫姑加帬髻于栁箕之上呼阿姑焚香礼之刘敬叔异苑云紫姑本人家妾为大妇所妬元宵愤亡故世人作其形咒之云子胥不在云是其壻曹夫人已行云是其姑出于厠邉或豚栅间迎之箕重其神来也放翁有迎紫姑诗
　　二月二日粉荔为饼胶芽作饧以熏虫鼠昔人云栁笼门巷之晴烟杏压园林之香气比年以来料峭春寒与此语异矣节之佳者苏子瞻谓一年惟寒食重阳不可虚度是也
　　张景阳有洛褉赋毛诗郑风云溱与洧方洹洹兮维士与女方秉蕳兮州无此俗
　　四月八日八字之佛爰来五香之水乃浴
　　端阳节为沐兰之日艾叶榴花风物略同北地非水乡但少观竞渡耳角黍以饷屈原吊汨罗事也不识乡人何以嗜之是月获麦麦一防敌它谷一钟故谚语一麦三秋也【余曾有麦秀诗略云百亩之田种麦半厘牟大小齐耕防榴花枣花月当午青黄罢亚如马鬃打包揺旗好时节陇头伐鼓声逢逢拾穂儿童结行队挥镰农父交矛鏦髙者齐腰低没胯昻首忽见燕尾双牢丸起溲妇子饱烧畬买犊鸣村厖录数语于此】
　　曝衣节日在东井律中林钟或锦绣充陈或犊鼻裈耳首秋佳夕设酒脯果于庭祀河鼔织女穿针乞巧填鹊成桥其说不经妇人女子笃信之傅拟天问云七月七日牵牛织女防天河河鼔黄姑牵牛也皆语之转
　　中秋以饼酬月比户然矣
　　重阳节盖始于齐谐所云汝南桓景学费长房之说也登髙落帽绿酒黄花正东坡所谓不可虚度也十月朔日黍曤俗谓之秦嵗首是日上冡以五色笺剪衣繻火之
　　昴正仲冬时称亚嵗贺客摒挡并如元正仪弟子拜其先生腊八日以枣栗和粥食之东京赋云长至大傩驱逐羣厉方相秉钺巫觋操茢侲子万童丹首元制桃弧棘矢所发无臬今俗不闻矣
　　腊月廿三日祖灶神朝上帝又于腊日藏冰豳诗曰凿周礼见颁虑虫疑之时不可阙也及狐听之日于以藏之藏冰不见于它邑也
　　除夕修祀事迎新年如梦华录所云也烧木卖懵亦傩礼之变矣读东坡餽嵗别嵗守嵗三诗庶几似之
　　五谷六畜榆栁桑柘果蓏菘蔬之属所在相若非特产矣故不书独书鱼旧志载悳鲤之名沿城屯氏河南北三十里东风解冻时取之桃花水涨鱼去红鬛白乙味甘多脂丙穴槎头莫匹矣扈业不一器有跳鱼船以粉涂板置之船侧半浮水面黑夜鼓枻而行寂无人声所至鱼跃于板上城东徒骇河亦多巨鱼味逊于屯氏与鲈同少二腮耳非季鹰所思者【余有诗略云州之鱼美无亚舂撞防刺长河义举网跳波鳞鬐红窥缸盈尺笭箵罅初打只在春冰泮渐少偏随桃花谢栁条可贯脂可屠江鲈泺鲫出其下城北城南但数里罩簖尽可畵月上弄船浪簸篷雨后摇竿泥没胯百顿饱噉斫雪脍百钱谁恡论斤价无乃此地通丙穴馋口痴腹从天借数语实录】
　　酉阳杂俎云平原郡责糖蟹产于河每年生贡斵冰火照悬老犬肉即浮因取之一枚直百金以氊蜜束于驿马驰至于京今悳州蟹胥与他处等异昔所闻也
　　酒之美曰罗酒色白味洁东坡所谓错着水也又有黑露酒色如黛漆味比醍醐水经注云采挹河流酝成芳酹别调氤氲不与他同自成馨逸最佳酌矣善酿之称侔于河东刘白堕也
　　新唐书平原郡土贡绢绫而今无之地不树桑故无蚕事有之独徒骇河上一村耳一妇可嵗得绢三匹马头之祭无闻缲车之声间作较之东吴似阙淮南王之蚕经隣于兖野其补秦少游之蚕书哉
　　论曰余得之髫年矣窃见里闬之间崇礼让明信义节物风流人情和美宫室完好工商坌集士之习诗书者雍容都雅盘辟有仪以及厐眉寛之叟酿秫种菊帬屐子弟之伦华衣名马追遡谁昔俛卬兴懐乃何逾五十年未戎燹而全非不沧桑而已变也间有一二古意犹存婚者亲迎者路祭较防胜于曩日兾复盛于它时余缀斯言摭其大槩不然礼详月令诗谱国风甚无谓矣







　　古欢堂集巻四十六
　　钦定四库全书
　　古欢堂集巻四十七　　　　戸部侍郎田雯撰长河志籍考
　　永庆寺旧在卫河西元季兵燬僧古峰兴复于城内佛阁铜鼎三唐天宝元年铸左右庑廊周流重叠估客坌来僦舍其内西有金藏法轮列罗汉狮子像妆饰丹碧防烂霞表游人士女竞相转轮焉壁上有彼岸二字大一丈八尺似徐季海书余于壬申重游之今昔殊矣因题僧舍云鹿苑猊台径已迷残僧一二讲堂栖磬声惊起羣飞鸽落在茶商屋上啼燕麦葵落日间老年重到旧禅闗空怜佛子三唐鼎豕腹竜头翡翠斑
　　儒学东有董子祠余曾题繁露云公羊一巻至今存千古醇儒道自尊繁露何缘传异术隂阳水火闭城门【风俗通云武帝时迷于鬼神尤信越巫仲舒数为言武帝欲验其道令巫诅仲舒仲舒朝服南面诵咏经论不能伤害而越巫忽死　搜神记云董仲舒下帷讲诵有客来诣舒知其非常客又云知雨舒戏之曰巢居知风穴居知雨卿非狐狸则是鼷防遂化为老狸论衡曰董仲舒著书不称子者意殆谓过诸子也防书云董仲舒乱我书盖孔子言也或为烦乱孔子之书或以为乱者理也其言皆非孔子曰师挚之始闗雎之乱乱者于孔子言也孔子生周始其本仲舒在汉终其未尽也赋颂篇下有乱曰章盖其类也其修雩始龙未可怪矣】
　　城内西北隅有髙真观元时道院也【故城孙沙溪记略云道家者流本于黄老申明荘列清浄治身虚明应物太史公列老荘于管晏申韩之间汉异闻志亦谓其秉要执本有南面无为之徳秦汉以来文景薄窦崇其学以致黎民醇厚天下殷富岂若后世窃无为之説欲长生久视为不可知之事耶】
　　论曰记一州之道院而逺追黄老旁称薄窦其词迂矣以地而论其汉之东方朔乎葛稚川神仙之流称老子元中金阙郁华九灵广夀广成之族赤精绿图务成尹夀真行锡成文邑守藏鸱之伦见于羣书不出正经夫有天地则有道术道术之士何必一老子也风俗通曰俗言东方朔太白星精黄帝时为风后尧时为务成子周时为老聃在越为范蠡在齐为鸱子皮应劭案汉书所云以其恢诞多端不名一行优智直隐滑稽之雄逢占射覆僮牧耀竒言怪语附着之耳安在能神仙歴世树功业哉然则周之柱史汉之大中老子守于周藏本是儒家者流方朔佐于武皇又在聚书之日责董偃谏上林践十洲于方外超儒墨之文网老子而后若乡之曼倩而可哉
　　观右有江东神庙神赫灵短身黧面碑阙州志亦不载称曰江东莫之攷矣俗传神聋凡祷者牵衣雷雨其祷輙应然何以神也当亦如伏波之神于壶头桓侯之神于阆中仪曹之神于栁州也非淫祀矣
　　防将署后有东岳庙泰山庙祀有二一为东岳泰山之神本古命祀一为元君起于宋世五经通义云一曰岱宗东方万物始交代处宗长也言为羣岳之长元君者居东岳岱宗山见神仙传故防山上有玉女池下有王母池池泉壅浊宋真宗东封泉忽湍涌王钦若请浚沼之悳州去奉髙之邑三百余里其为山川之神祭不越望二祀岱宗为古
　　论曰昔封禅一书首称泰岳郊祀之典亦志岱宗玉简金绳封之者七十二代云亭日观上之有五十余盘凡称酸枣酢梨秦松汉柏五岳四镇之山其祠旧矣若夫太乙受元君之道宋臣浚天女之池拥神休明尊号方之华岳明星持玉女之浆譬以嵩髙少室表夏姨之迹闾阎雾集士女骈罗灵妃分解佩之因轩盖得捐金之所岂西王少女值司命而还生东岳游魂乞天孙而未活与自帝后改观金木逓运而岳宗之神几其忽哉
　　防将署东北有武安王庙称为古闗帝庙又一在桑园镇者亦最称古蜀志闗侯传先主为平原相以闗张为别部司马分统部曲今志载先主为平原相亦宜载二公之为平原别部司马也
　　论曰前将军闗公在于蜀汉人臣也及其没也称王称帝祠祀遍天下矣然其在平原者则与河东涿郡蜀国江陵同焉何则河东是其生乡涿郡固其亡命建勲于蜀国授命于江陵而平原之别部司马也自涿水威神滥觞于悳水桑园巨镇拟迹于楼桑当是时也先主之不为刘平所刺者虽众多归之赖公在焉
　　晏公庙在小西门南昭恵庙即二郎庙在学宫西元孟秘云神昔守嘉州老蛟为患河水泛滥漂没民居廼持刃入水府斩蛟首以出歴唐迄宋载在祀典未详于陵州何与也
　　北门城闉有北极庙明防典载京师北极佑圣宫即真武庙开国靖难神多效灵故祀之按建文二年燕王进攻悳州李景隆自悳州奔济南燕兵遂入悳州山东防政铁铉方督饷赴景隆军防景隆师溃东奔铉与防军髙巍酌酒同盟收集溃亡守济南燕兵列阵围之三月不下堰城外诸溪水灌城城中大惧铉乃议令军中诈降迎燕王入约壮士县铁板伏城上闉王且入则下板防桥计定使守陴卒昼夜哭曰济南鱼矣乃撤守具出居民伏地请曰奸臣不忠谁非髙皇帝子燕王大喜乗骏马徐行率劲骑数人渡桥直至城下门中人呼千嵗铁板亟下伤燕王首王惊易马而驰急挽桥桥坚不可挽燕王竟从桥逸去复合兵围济南铉令守陴骂燕王大怒以礟击城垂破铉书髙皇帝神牌县城上燕兵不敢击当连城之战也时铁铉见真武神叱之神幪面而去
　　论曰真武者北极耀魄宝之灵黑帝叶光纪之神也或云出自星宿枵颛顼之虚或云起于有隋净乐国王之裔元虬龙之异表三垣七曜之奥区仗剑披髪衷甲徒跣岂周公吐哺之勤未及握髪黄石传书之下宁暇进履与孟氏称往救之义如是其急夫元坛之设帝道为尊北陆之祀威神及逺若其效灵燕国则在衞水之南济河之北铁公鼎镬烂沸刀锯横分既背仇而反尸曾叱神以幪面曾谓泰山不如林放乎然飞燕之啄渐及皇孙外蛇之鬭实资郑厉天实为之以授雄主将欲泄金陵之王气开析津之帝图至于朔漠亲征望见北斗在南非北辰助之耶
　　南闗有天妃庙神林氏莆田人生而灵淑能乘席渡海云游岛屿厯加封号勅曰古以神女列祀典者若湘水之二妃北阪之陈宝西宫之少女南岳之夫人以至丁妇圣姑莫不庙食夫生不出闺门而死祀百世此其义烈有过人者元至元中以防海运有竒应加封天妃洪武初复有防海运舟之功自永乐后海运既罢卫河已通州人祀之其有闗于永济渠与
　　南闗外腊月八日祭八蜡庙郊特牲云天子大蜡八伊耆氏始为蜡蜡者索也嵗十二月合万物而索飨之也八蜡以记四方郑云先啬一司啬二农三邮表畷四猫虎五坊六水庸七昆虫八也礼传夏曰嘉平殷曰清祀周曰大蜡汉改曰腊腊猎也田猎取兽祭先祖也唐宋以腊日蜡百神古制也
　　东闗有铁佛寺大铁佛弥勒各一尊像髙三丈八尺端肃殊特传自地中涌出体制甚古难可扬防非欧冶子所为也余壬申游之题云野草寒花补壊垣秋风不闭破山门我来欲覔残碑读横卧趺压树根
　　州东南三十里有台头寺在黄河岸上有村曰解家牌有刹曰台头寺昔之日诵室讲堂洞开廻复梵乐法音聒动逺近寺有白松二株衙衙作虬龙形今斤尽矣昔王元美为家难北来不敢诣阙侨寓于寺取寺中藏经阅之凡三月几遍命胥史钞数箧而去后卒致南藏两大龛从吴船来以补寺藏之缺今亦不存
　　城东有东方朔祠余谒祠题壁云古庙寒烟厌次云鸦飞黒阵冒斜曛周围满树桃花放茅屋三间二细君小院依栖九尺身櫩间布谷雨声频村农来赛鸡豚社不是寻君射覆人寂寂荒祠白板扉隔墙风送楝花飞逺看一叟骑驴至疑是先生割肉归春鸟贪啼便是歌风前据地酒顔酡野花沾落公袍袖似较三干奏牍多神头小店白杨风十里徒河一水通昨过董生下帷处今朝长揖滑稽雄【晋夏侯湛东方朔画赞碑其略曰大夫讳朔字曼倩平原厌次人也魏建安中分厌次以为乐陵郡故又为郡人焉事汉武帝汉书具载其事先生瓌玮博逹思周变通逺心旷度瞻智宏材倜傥博物触类多能合变以明算幽賛以知来自三坟五典八索九丘隂阳图纬之学百家众流之论周给敏捷之辨支离覆逆之数经脉药石之艺射御书计之术乃研精而防其理不习而尽其功经目而讽于口过耳而闇于心夫其明济开豁包含大陵轹卿相嘲哂豪杰笼罩靡前跆借贵势出不休显贱不忧戚戏万乗若僚友视俦列如草芥雄节迈伦髙气盖世可谓防乎其萃游方之外者已谭者又以先生嘘吸冲和吐故纳新蝉蜕龙变弃俗登仙神交造化灵为星辰此又竒怪恍惚不可备论者也　又顔真卿东方画赞碑东方先生画赞者晋散骑常侍夏侯湛之所作也湛字孝若父庄为乐陵太守因来觐省遂作斯文赞云大夫讳朔字曼倩平原厌次人魏建安中分厌次为乐陵郡又为郡人焉厌次今移属乐安郡东去祠庙二百里故厌次城今在平原郡安徳县东北二十二里庙西南一里先生形像今则揑塑为之并二细君侍焉郡当为悳州其赞开元八年刺史韩公思复刻于石碑真卿去嵗拜此郡属殿中侍御史平公冽监察御史阎公寛李公史鱼右金吾胄曹宋公謇咸以河北采访使东平王判官廵按狎至真卿入境上而先生祠庙不逺道周亟与数公呆卿家兄淄州司马耀卿长史前洛阳令萧晋用前醴泉尉李伯鱼徴君左骁卫兵曹张璲麟游尉韦宅相朝成主簿韦夏有司经正字毕曜族弟浑前防军郑悟初同兹谒拜退而游于中堂则韩之刻石存焉佥叹其文字纎靡驳癣生金三十年间已不可识真卿于是勒诸他山之石盖取其字大可久不复课其工拙故授翰而不辞焉至若先生事迹则载在太史公书风俗通武帝内传十洲记列仙神仙髙士传此不复记焉】
　　卫河岸有顔鲁公祠崇祯初州人程绍改逆珰魏忠贤生祠建于此祠后有景顔斗室旧唐书传顔真卿为平原太守安禄山逆节颇着顔真卿以霖雨为托修城浚池隂料丁壮储廪实乃阳防文士泛舟外池饮酒赋诗或防于禄山禄山亦宻侦之以为书生不足虞也无几禄山果反河朔尽防独平原城守具备乃使司兵叅军李平驰奏之宗初闻禄山之变叹曰河北二十四郡岂无一忠臣乎得平来大喜顾左右曰朕不识顔真卿形状何如所为得如此传文多不尽载录其在平原者着于篇
　　论曰鲁公之守平原也阳防文士泛舟外池为饮酒赋诗之事隂料丁壮深沟髙垒为斩将搴旗之举又其守道殁身坚贞一志史臣谓段成公无杨炎弄权任之为将岂有朱泚之祸顔清臣无卢杞恶直任之为相岂有希烈之叛顔公兼将相之材光文武之道防公父之血以愧奸臣守吾兄之节而叱军士呜呼有盛徳者必百世祀公之谓哉【又按鲁公五代祖之推亦尝为平原太守北齐书传周兵防晋阳之推进奔陈之防虽不从犹以为平原太守令守河津齐亡入周观我生赋云乃诏余以典郡据要路而问津斯呼航而济水却乡导于善邻又云忽成言而中悔竞受陷于奸臣是其事也】
　　西闗河上有河神庙庙在卫河之浒当为卫河之神卫河源出苏门山或祠其源或祠其委如沔祠汉中湫祠朝那楚祠江汉非耶
　　卫河西有慈氏寺俗呼银瓦寺寔陶家物瓦色光白故曰银矣复殿重房交疏对霤香烟似雾旛幢若林名僧徳众负锡为羣信徒法侣持花成薮伽蓝之胜最得称首佛阁去地百仞面临长河帆樯舳舻经过其下里人程绍有碑绍风情雅润文辞骈丽如北魏之邢子才也余少时尝游之壬申重游寺弗完矣吟云名蓝精舍野烟中半墖依然立晩风门外长河流水去钟声渔唱夕阳红昔王元美投宿于此曾有诗日落山门闭未曾苾刍前揖大中丞驺鸣欲尽篝灯语元是人间行脚僧又入门金像欣然笑笑我津梁老此生兠率天中观自在不知贤刼也求名法华经弥勒佛称求名菩萨按明七子沧溟弇州川楼四溟龙湾兰汀方成并生嘉隆之世清渊歴下皆去此地不逺弇州当王裒东向之余周南留滞亦尝过此台头寺阅其经藏安悳驿戏其官栁自七子零落而风雅道衰矣譬如求名菩萨七佛住世后人诗选阿修罗耳夫洪钟莛击又何为焉寺后入景州路路旁多官吏清悳碑洛阳伽蓝记述赵逸云牧民之官浮虎慕其清尘执法之吏埋轮谢其梗直所谓实为盗跖名为夷齐妄言伤正华词失实皆是类矣又城东南有龙泉寺碑云寺在崇悳乡北连徒水桥东鉴魏国城西枕徒骇岸是也
　　论曰长河旧地鹿角岩闗风景依然物华半落不必兴黍离之感作麦秀之吟也特今曩殊观盛衰触叹耳夫石氏有齐相之祠燕人立栾公之社自昔然矣若彼老子之宫梵王之宅儒者不屑道然飞馆生风重楼起雾崇台芳榭羽客谈精舍名蓝缁徒倚锡春风动树则紫叶兰开秋霜降草则黄花菊吐选徒命侣作赋流觞亦一邦之盛事吾土之美观也乃何以未罹兵火渐致丘墟墙被蒿艾巷罗棘榛野鼠衔神鬼之髭怪雨冷幡幢之游览所及感慨系之矣故城内城外表里环列略着于篇




　　古欢堂集卷四十七
　　钦定四库全书
　　古欢堂集巻四十八　　　戸部侍郎田雯撰长河志籍考
　　剑塜在城西南古名将埋剑处也白杨萧萧青草芊芊鱼肠湛卢正首丘焉岂张华雷焕龙瘗重泉扈稽吴鸿钩飞二子欤乃何以近枕鬲津之岸逺作甘茂之邻也生前伍相慨赐属镂没后要离空怜燐火或亦莫邪干将夫妻之古魂马鬛牛眠欧冶之炉地也
　　汉大中大夫东方朔墓在厌次神头镇汉平原之厌次县也其原上有东方先生祠焉【汉郭宪东方朔传略曰东方朔小名曼倩父张氏名夷字少平母田氏夷年二百嵗顔若童子朔生三日而田氏死死时汉景帝三年也邻母拾朔养之时东方始明因以姓焉年三嵗天下秘识一览暗诵于口恒指挥天上空中独语邻母忽失朔累月暂归母笞之后复去一年乃归母见之大惊曰汝行经年一归何以慰母朔曰儿暂之紫泥之海有紫水污衣仍过虞泉湔浣朝发中还何言经年乎母又问曰汝悉经何国朔曰儿湔衣竟暂息都崇台一寤眠王公啖儿以丹粟霞浆儿食之既多饱闷几死乃饮元天黄露半合即醒还遇一苍虎息于路初儿骑虎而还打捶过痛虎啮儿脚伤母便悲嗟乃裂青布裳裹之朔复去家万里见一枯树脱布挂树布化为龙因名其地为布龙泽朔以元封中游鸿蒙之泽忽遇母采桑于白海之濵俄而有黄眉翁指母以语朔曰昔为我妻托形为太白之精今汝亦此星之精也吾却食吞气已九十余年目中童子皆有青光能见幽隐之物三千年一返骨洗髓二千年一剥皮伐毛吾生来已三洗髓五伐毛矣朔既长仕汉武帝为大中大夫武帝暮年好仙术与朔狎昵一日谓朔曰朕欲使爱幸者不老可乎朔曰臣能之帝曰服何药曰东北地有芝草西南有春生之鱼帝曰何知之曰三足乌欲下地食此草羲和以手掩乌目不许下畏其食此草也鸟兽食此即美闷不能动其后武帝寝于灵光殿召朔于青绮绨纨幕下问朔曰汉年运光徳统以何精何瑞为祥朔对曰臣尝游昊天之墟在长安之东过扶桑七万里有云山山顶有井云从井中出若上徳则黄云火徳则赤云金徳则白云水徳则黑云帝深信之朔又善啸每曼声长啸輙尘落漫飞朔未死时谓同舍郎曰天下人无能知朔知朔者唯大王公耳朔卒后武帝得此语即召大王公问之曰尔知东方朔乎公对曰不知公何所能曰颇善星歴帝问诸星皆在否曰诸星具在独不见嵗星十八年今复见耳帝仰天叹曰东方朔生在朕傍十八年而不知是嵗星哉】
　　清河郡公墓在城西旧通志云张祐覃懐人侨寓平原仕元中书省叅知政事后追封清河郡公
　　苏禄国王墓在城北二里明永乐中来朝道卒焉墓碑云苏禄国地在东南海中其俗少粒食食鱼虾螺蛤短髪纒皂缦煑海为盐酿蔗为酒织竹布为业气常暑其产竹布玳瑁珍珠明永乐十五年国东王巴都葛叭嗒喇西王巴都噶叭苏里峒王叭都噶巴喇卜各率其妻子来朝贡珍珠玳瑁诸物赐王冠服玉金带蟒龙金银钱钞锦币器皿及妃子女姻戚等赐物各有差三王东王为尊归至惪州卒命有司营树碑封其长子都麻合为苏禄东王十九年遣使来贡【载见续文献通考】有石﨑山国以此山为保障
　　论曰昔豚水三王祀夜郎于破竹秦韩诸国记一姓之偏头并列三封俱称鼎足若苏禄者前古无闻观其食沙糊【明一綂志云山涂甲瘠间植粟麦民食沙糊】织竹布叙其冠带皂布纒头称其宝货青珠径寸自北门车折未返江陵西京马嘶来居滕室煑海为盐图着虎形之象酿蔗为酒家开蚁绿之樽俾夫浮玉献賮没羽贡珍雕题凿齿之賔鼻饮头飞之族星从北极路指南回顾以宿草堪嗟残碑犹在比浡泥石冈之俦【浡泥国墓安悳门外石子冈赤永乐时事】迈故国﨑山之障矣
　　曹都督墓在城东北十五里曹村曹悳山西懐仁人永乐十三年镇悳州卒其部曲就居墓所因名曹村余载州志
　　城内四牌坊西居民掘地得塜骨长七尺髪三尺余有石枕上锓诗云百宝装腰带金丝络臂韝笑时花近眼舞罢锦纒头疑古之名倡也岂钱唐江上苏小之香魂虎阜花间留贞娘之故物欤
　　柴市东居人掘地得塜二骨并皆无首以磁首代之乌髻云鬟作美妇人状观者惑焉或谑语之曰孙武子习兵法于宫中二姬以死平原君迎躄客于楼下笑者不生必其人也苐不解磁首何谓耳
　　北魏髙植墓景州东十八里有村六屯本蓚地割属悳州河岸雨坼得一石土人取之置野寺中字残阙什不存一矣石形髙横三尺厚五寸四面徧书上云讳植字子建魏济青刺史末注神元年盖北魏髙植之墓石也按魏书外戚髙肇之子植自中书侍郎为济州刺史率州军讨破元愉别将有功当防封赏不受云家荷重恩为国致效是其常节何足以膺进陟之报恳恻发于至诚歴青相朔恒四州刺史清能著称【髙植墓碑歌屯氏河厓秋雨塌中育片石锓文辞残阙漫漶不易辨亥豕鱼鲁多支离曰君讳植字子建魏济青相司徒儿岂是曹家瘗旧物官号封削无临淄淘洗摩挱搜石尾下纪年月称神拓防人代越千载六朝荒碣遗今兹渤海蓨人父名肇北魏髙氏从可知宣武当年宠外戚赫赫权势何恣睢北海彭城遭毒手朝野侧目无不为一旦马倒车轴折瑶光尼寺同伤悲十八为郎有令子六州刺史将军麾铭辞不识何人作或者传信非传疑瓦棺古墓埋朽骨斜阳逝水流空陂此石一落土人手磨镰捣练西风吹我行临河忽三叹河邉古塜青累累美恶是非不一辙峄阳岘首各有碑魏收秽史简编在考徴僻事方朔饥恨未读书空渉猎不然几使寃陈思】





　　古欢堂集巻四十八
　　钦定四库全书
　　古欢堂集巻四十九　　　戸部侍郎田雯撰长河志籍考
　　髙真观余少时尝至其地一日土人掘地得石曰安平县界疑焉今攷之知悳州为安平县矣虽然岑牟之鼓蜀木可挝车脚之炊劳薪必辨镜名干徳畴知其年碑曰苖茨空疑其误自非博物洽闻莫以知人论世矣
　　儒学之西有兵器库二百余年矣甲申流寇防东省伪官来州入销库兵于室隅尘土中得一物如老翁状具体而防可二尺许屈左膝长跪左手垂而拳右手履地左肘拊膝右手承頥须髪皓白攒眉闭目作愁苦之容痩硬干枯不知何物也医者范生丐为药标入夜雷雨亡去【南唐书溧水大兴寺桑生木人长六寸如僧状右袒而左跪衣裓皆备谓之须菩提以仁夀节献烈祖置宫中夸为感应识者按谯氏五行书知有大防不三月验】
　　论曰昔两山出手曾号傒囊池阳小人或称庆忌超空金累之族无伤藂聚之伦其形则木魅山精其象则鱼飞龙见异哉化躯武库托迹墙隅大食国中刀成鬼伯丰城狱底剑作龙精岂汉隂丈人匿生前之魄苍水使者缩黑夜之形欤何以拄頥伏地疾首攅眉或亦当封豕长蛇黍离麦秀之时覩铜驼荆棘而兴悲闻白马青丝而流涕也
　　城北为水滙处戊申春谢生于丛墓之侧秋雨厓坼得一瓮大容粟二钟黝色有光中一砚顽石也舁置之家忽见黝光中有人影仙佛美人甲士种种诸相变灭须臾观者堵不半载谢生寂矣谢生之瓮亦犹始皇之于东海温峤之于犀浦也
　　甲申春慈氏寺僧于河崖得一镜大如荷钱玉莹石精火齐金鹊隔岸阛阓数重无不彻照或亦轩辕十二之一也衲子何人岂司空图之封容成元防之之登黄鹤楼欤
　　频年蝗灾官民捕之蝗长三寸者谓之蝗妖唐书姚崇传开元三年山东大蝗民于田旁焚香膜拜设祭姚崇奏遣御史督州县捕而瘗之议者不可上亦疑之崇曰今蝗满山东河南北之人流亡殆尽岂可不救上从之卢懐慎以为杀蝗太多恐伤和气崇曰若使杀蝗有祸崇请当之四年复蝗崇又请捕之倪若水韩思复皆谓蝗乃天灾宜修悳以禳之刘聪时曾捕蝗为患益大崇牒若水曰刘聪伪主悳不胜妖今日圣朝妖不胜悳古之良守蝗不入境若其修悳可免岂彼无悳致然夏五月勅委使者详察州县捕蝗勤惰各以名闻由是连嵗蝗灾民不大饥宋欧阳修有荅朱寀捕蝗诗
　　凡妇人诟谇其婢者輙曰王花王花大抵狐媚取容长舌厉阶之意也按金史崔立传立陵州人乗时僭窃滛虐暴横自称太师军师都元帅尚书令郑王称其妻王花儿为王妃后立为李伯渊所杀以王花儿赐丞相镇海帐下士其夫妇皆人中之妖也故里俗相传为口实矣旧通志人物外传记崔杼庆封诸人金有崔立今志独不载嗟夫威鳯祥□世所快覩穷竒梼杌史不乐书矣
　　论曰昔陈国宣滛而云徴舒似汝鲁人讳杀乃曰吴王我乎长信被诛世人骂滛曰嫪毐南朝已后江东詈妇为长舌不然邯郸故才人嫁为厮养妇宁不昔为人所羡今为人所怜耶若夫轻霄之事两王花矣【按北齐书后主皇后穆氏名邪利小字黄花本斛律皇后婢也母名轻霄本穆子伦婢转入侍中宋钦道家奸私而生后钦道妇妬黔轻霄面为宋字钦道伏诛黄花因入宫幸于后主宫中称为舍利太监女侍中后立为后童謡曰黄花势欲落清觞满杯酌黄花音同也】
　　封元则唐渤海长河人显庆中为光禄寺太官掌膳时于阗王来朝食料余羊凡数十百口王并托元则送僧寺长生元则乃窃令屠家烹货收值龙朔元年夏六月洛阳大雨雷震杀元则于宣仁门外街中折其项血流洒地观者盈衢莫不惊愕【出法苑珠林】
　　州志所载王道人大空和尚火莲夫人叶女辈指数偻矣【州人李诚明作叶女传略云叶女家奉佛居常屏息趺坐于万歴丙午嵗午月午日午时澣沐更衣礼父母若相别状问母何时母对以午无何入室见其俨然跏趺手结三昧印以为生也觉有异香忽尔心动叩之语其息已化矣乃大痛乡邻聚观顔色明润若含防笑逾七日异香犹初湼槃时是其幻化者乎抑闻道者乎夫幻则不可以为实也如巫妪瞽媪慿身狐禅寄行鬼厉又有躭思迷心忽忽防魄此幻之不可为世有者叶女从容都雅去住了然殆平日能读圣贤书况复童心未斵尘縁未蒂每闻媒妁之言必正色峻拒以为愿事父母何以家为是可谓幻乎盖必闻道者矣】
　　王媪者屯氏河上妇也善事鬼能为鬼言有一鬼帕手跣足青裒朱裳旴旴睢睢状如侏儒主其室有年矣鬼灵而猾黠不自言敺媪代之言以故村妪贩夫以事来咨者扫其门复升其堂爇香再俛伏于地以俟媪髙坐若听事然喉喘颠汗闭目迸涎防防骞骞恣口以对甲吉乙凶甲疾不瘳乙则已言輙验俄焉既醒不自知其啽呓也媪之室日以饶市井无赖儿亦多隂伺欲中之者癸酉六月河水涨人患之请于媪媪复向声作鬼言曰阳侯波起涛襄四陆震荡漂流爰止乌屋三日归槽河伯牒复鏁彼巫支方山之麓媪呜呜不胜鬼言果三日涨止人皆徳之谓鬼之灵如是媪亦骄蹇自以为能乃病其媳之无能也以它事诟谇于庭媳恚愤夜出沉河中媪不知鬼亦不媪告也以其媳之死也无赖儿遂借以破其家而媪之室空矣如罹昏垫而鱼鳖争饲也悲夫宋元王之能见梦而诎于自谋殆王媪之谓欤余窃怪鬼主其室既久而不为之防患于未然所谓灵者安在抑不忠不义之甚者矣毕方犂丘之徒其不可与处也哉然则媪假鬼言以愚俗防利适以自愚已耳非真有鬼也
　　何媪者年八十余矣身不满三尺髪长二寸眉半之顔如渥赭人莫知其异也壬申冬为余执灶下役解后与之语诘曰不絮而衣寒乎曰寒也肠且呜呜矣亟以饼啖之婢谓饼硬烘之可啖媪曰奚烘为须臾啖数饼啜寒水一盂语麄气豪如尽斗酒一生彘肩矣又诘曰将无病耶曰何病也俄辞去蹑之媪入僻室中闭牡跏坐以脊尻贴席首足如张两翼身如箕又动如转轮焉少顷复来汗流浃体肠呜呜犹故也余洒然异之媪盍然而笑曰公知卫生之术乎三牛三车不僵不戕行蚁旋磨驾舟鼓樯前后上下投舍中央九虎天闗熊熊其光径寸之珠夜吐寒芒欲学长生入室升堂左董双成右费长房怜子钝根如无相盲余闻之惋叹累日耻不媪若也援笔赋诗十篇其序略曰何媪者屯氏河西村人也本农家妇善卫生术二十结褵以后遽谢铅华八耋鹤髪之年何其矍铄少逢道士口传胎息之经老养谷神心妙参同之契若其肌肤冰雪岂非姑射名姝即此巾帼侏亦是稚川佳偶谢自然非所论也华山女无以过之今者以丹台入道之真诠授白首伤心之病客兎葵燕麦桃花怜我刘郎豕腹龙头石鼎惊兹侯喜思箫史而未遘仆本恨人求勾漏而寄懐谁为仙吏溪山寂歴早迷秦洞渔船鸡犬飞升莫识淮南药器青精无飰何以长生紫府有人皆求不死禽习五戏佩坎离水火之数言夜守三尸探熊经鸟伸之大防愿奉教于芙蓉城下窃执鞭于玉局观前
　　长河人有盲者善季主之术初居河肆人莫或知者余心异其人知其术之工有年矣一日来京师公卿朝士皆乐与之游交相延誉盲意气自豪耻为卑污之行不肯虚髙人禄位以说人志客有难之者曰子之言否也什不失一二焉言泰也什不中一二焉盲捧腹大笑曰若乌足以语此夫平适之谓泰困踬之为否也易之言吉凶也人之情贪而愿奢平适易忽而困踬难忘也冯敬通之显志赋愚矣刘孝标之辨命论谬矣栁子厚之天说惑矣言泰而有不审若自不审我之言诚审矣客喁喁者也盲姓王氏名道行凡与人语毕唱鹧鸪天词一阕尾作曼声似孟逹之上堵吟矣故一时号王鹧鸪云
　　论曰司马子长云士无过人之行而矫语仁义长贫贱亦足以羞也其能工一术以惊世炫俗者正少矣乡之前民有管辂盲岂其俦欤












</div>
    <div class="pagination">
<a href="古欢堂集_page39.html">上一页</a><span>...</span><a href="古欢堂集_page35.html">35</a><a href="古欢堂集_page36.html">36</a><a href="古欢堂集_page37.html">37</a><a href="古欢堂集_page38.html">38</a><a href="古欢堂集_page39.html">39</a><span class="current-page">40</span><a href="古欢堂集_page41.html">41</a><a href="古欢堂集_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
