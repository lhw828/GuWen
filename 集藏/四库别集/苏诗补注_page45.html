<!DOCTYPE html>
<html>
<head>
    <meta charset="UTF-8">
    <title>苏诗补注 - 第 45 页/共 94 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苏诗补注 - 第 45 页/共 94 页</h1>
    <div class="content">　　梦蜨真人貌黄槁篱落逢花须醉倒雅闻花光能画梅更乞一枝洗烦恼扶持爱梅説道理自许牛头叅已蚤长眠橘洲风雨寒今日梅开向谁好何况东坡成古丘不复龙蛇看挥扫我向湖南更岭南系船来近花光老叹息斯人不可见喜我未学霜前草写尽南枝与北枝更作千峰倚晴昊再和潜师
　　化工未议苏羣槁先向寒梅一倾倒江南无雪春瘴生为散氷花除热恼风清月落无人见洗妆自趁霜钟早惟有飞来双白鹭玉羽琼枝鬬清好吴山道人心似水眼净尘空无可扫故将妙语寄多情横机欲试东坡老东坡习气除未尽时复长篇书小草且撼长条餐落英忍饥未拟穷呼昊
　　除热恼【翻译名义梵言胡苏多此云除一切郁蒸热恼】
　　附参寥原作【参寥集题云次韵少游和子理梅花】
　　朔风萧萧方振槁雪压茅斋欲欹倒门前谁送一枝梅问讯山僧少病恼强将笔力为君写丽句已输何逊蚤碧桃丹杏空自妍嚼蕋嗅香无此好先生擕酒傍玉丛醉里雄辞惊电扫东溪不见谪仙人江路还逄少陵老我虽不饮为诗牵不惜山衣同借草要须陶令揷花归醉卧春风轶轩昊附子由次韵
　　怜君古木依岩槁西江饮尽须弥倒野花幽草亦何为崄韵髙篇空自恼万防浮溪輙长叹一枝过岭仍夸蚤拾香不忍游尘汚嚼蕋更怜真味好道人遇物心有得瓦竹相缘自扫谁知真妄了不妨令我至今思琏老妙明精觉昔未识但向闲窗看诗草浮云起时鸟四飞毕竟安能乱清昊海棠
　　东风嬝嬝【一作渺渺】泛崇光香雾霏霏【一作空蒙】月转廊只恐夜深花睡去髙【一作故】烧银【一作髙】烛照红妆
　　【冷斋夜话先生尝作大字如掌书此诗似是晚年笔扎与集本不同者嫋嫋作渺渺霏霏作空蒙墨迹旧藏秦少师伯阳家后归林右司子长】
　　次韵曹九章见赠
　　蘧瑗知非我所师流年已似手中蓍正平独肯从文举中散何曾靳孝尼卖剑买牛真欲老得钱沽酒更无疑鸡豚异日为同社应有千篇唱和诗
　　曹九章【名焕子由壻也见本集下巻范忠宣集中有和浮光曹九章大夫诗按本集杂记记神清洞事云曹焕游嵩山中途遇道士盘礴石上揖曰汝非苏辙之壻曹焕乎】手中蓍【干凿度蓍一百嵗方生四十九茎足承天地数圣人采之而用四十九运天地之数】
　　慎按此诗起二句当是元丰甲子作先生丙子生至甲子年四十九故用蘧伯玉事及周易系辞语施氏原本讹编自徐移湖巻中今改正
　　上巳日与二三子擕酒出游随所见輙作数句明日集之为诗故辞无伦次
　　薄云霏霏不成雨杖藜晓入千花坞柯丘海棠吾有诗独笑深林谁敢侮三杯夘酒人径醉一枕春眠【一作睡】日亭午竹间老人不读书留我闭门谁教汝出檐藂枳十围大写真素壁千蛟舞东坡作塘今几尺擕酒一劳农工苦却寻流水出东门坏垣古堑花无主卧开桃李为谁妍对立防防相媚妩开尊借草劝行路不惜春衫汚泥土褰裳共过春草亭扣门却入韩家圃辘轳绳断井深碧秋千挂索人何所映帘空复小桃枝乞浆不见雁门女南上【别本作山者讹】古台临断岸雪阵翻空迷仰俯故人餽我玉叶羮火冷烟消谁为煮崎岖束緼下荒径娅姹隔花闻好语更随落影尽余尊却傍孤城得僧宇主人劝我洗足眠倒牀不必闻钟鼓明朝门外泥一尺始悟三更雨如许平生所向无一遂兹游何事天不阻固知我友不终穷岂弟君子神所予
　　柯丘【名胜志柯丘在赤壁髙寒亭之东】春草亭【名胜志春草亭在黄州东门外齐安志门外有春草亭故基是也】玉叶羮【本集杂记云歩出城东入何氏韩氏园遂置酒竹隂下有刘唐年主簿者餽油煎饼其名为甚酥味极美】
　　慎按年谱公于元丰甲子四月奉量移汝州之命是年上巳犹未离黄州也观其自记云定慧院东小山有海棠一株每嵗开时必为置酒已五醉其下矣今年复与参寥及二三子访焉元丰七年三月初二日也此叚正记上巳出游与诗相合施氏原本讹编此诗于六年正月之后殊失位置今改正
　　刘监仓家煎米粉作饼子余云为甚酥潘邠老家造逡廵酒余饮之云莫作醋错着水来否后数日擕家饮郊外因作小诗戏刘公求之
　　野饮花间百物无杖头惟挂一葫芦巳倾潘子错着水更觅君家为甚酥
　　刘监仓【名唐年时为黄州主簿注见上首】潘邠老【张文潜宛丘集中潘大临文集序云大临字邠老故闽人后家黄州尝举于有司无知其才而力振之于困者后客死于蕲春潘子真诗话潘邠老唐太仆卿季荀之后衢之曾孙鲠之子寓居齐安得句法于东坡年未五十殁】
　　慎按此诗与前首皆同时所作施氏原注载遗诗巻中今移编于此
　　和参寥
　　芥舟只合在防堂纸帐心期老孟光不道山人今忽去晓啼处月茫茫
　　附参寥原作【参寥集题云留别雪堂呈子瞻】
　　防杖南来寄雪堂眼看花絮又风光主人今是天涯客明日孤帆下淼茫
　　慎按先生居黄参寥自杭来访既将别矣意其未行之先适闻汝州之命而不遽发遂与同游庐山至九江始别此二诗乃在黄唱和之什施氏补注载续补下巻今移此


　　苏诗补注巻二十二
　　钦定四库全书
　　苏诗补注巻二十三　翰林院编修查慎行撰古今体诗四十四首【元丰甲子四月离黄州五月至筠七月过金陵作】别黄州
　　病疮老马不任鞿犹向君王得敝帏桑下岂无三宿恋尊前聊与一身归长腰尚载撑肠米濶领先裁葢瘿衣投老江湖终不失来时莫遣故人非
　　葢瘿衣【汝州人多瘿先生时量移汝州故第六句云】
　　过江夜行武昌山上闻黄州鼓角
　　清风弄水月衔山幽人夜渡吴王岘黄州鼓角亦多情送我南来不辞逺江南又闻出塞曲半杂江声作悲健谁言万方声一槩鼍愤龙愁为余变我记江边枯栁树未死相逢真识面他年一叶泝江来还吹此曲相迎饯吴王岘【水经注樊口之北有湾昔孙权装大船与羣臣泛江津值风起权欲西取芦洲谷和不从乃令取樊口船至岸而败因凿樊山为路以上人即名其处为吴造岘在樊口上一里今缺处尚存太平寰宇记吴造岘在卾州一百七十里徧考地志无吴王岘之名当即吴造岘而俗呼吴王岘耳】慎按以上二首施氏原本编上巻之末今改编
　　岐亭五首【并引】
　　元丰三年正月余始谪黄州至岐亭北二十五里山上有白马青葢来迎者则余故人陈慥季常也为留五日赋诗一篇而去明年正月复往见之季常使人劳余于中途余久不杀恐季常之为余杀也则以前韵作诗为杀戒以遗季常自尔不复杀而岐亭之人多化之有不食肉者其后数往见之往必作诗诗必以前韵凡余在黄四年三往见季常季常七来见余盖相从百余日也七年四月余量移汝州自江淮徂洛送者皆止慈湖而季常独至九江乃复用前韵通为五首以赠之
　　昨日云隂重东风融雪汁逺林草木暗近舍烟火湿下有隐君子啸歌方自得知我犯寒来呼酒意颇急抚掌动隣里绕村捉鵞鸭房栊锵器声蔬果照巾羃久闻蒌蒿美初见新芽赤洗盏酌鵞黄磨刀削熊白须臾我径醉坐睡落巾帻醒时夜向防唧唧铜缾泣黄州岂云逺但恐朋友缺我当安所主君亦无此客朝来静【一作坐】庵中惟见峯峦集
　　鵞鸭【施氏原注鵞石本作鸡】朋友缺【毛诗疏伐木废则朋友缺矣】
　　我哀篮中蛤闭口防残汁又哀网中鱼开口吐微湿刳肠彼交病过分我何得相逢未寒温相劝此最急不见卢怀慎烝壶似烝鸭坐客皆忍笑髠然发其羃不见王武子每食刀几赤琉璃载蒸防中有人乳白卢公信寒陋衰发得满帻武子虽豪华未死神巳泣先生万金璧防此一蚁缺一年如一梦百嵗真过客君无废此篇严【宋刻本作聚者讹】诗编杜集
　　卢公寒陋【唐诗卢懐慎传清俭不营产业既属疾宋璟卢从愿候之日晏设烝豆两器菜数杯而已按烝壶乃郑余庆事先生偶误用耳】严诗杜集【许彦周诗话东坡赠季常诗末云君勿弃此篇严诗编杜集谓严武也工部集中有武唱和数首】
　　君家蜂作窠嵗嵗添漆汁我身牛穿鼻巻舌聊自湿二年三过君此行真得得爱君似剧孟扣门知缓急家有红颊儿能唱緑头鸭行当隔帘见花雾轻羃羃为我取黄封亲拆官泥赤仍须烦素手自防叶家白乐哉无一事十年不蓄帻闭门弄添丁哇【一作谈】笑杂呱泣西方正苦战谁补将帅缺披图见八阵合散更【宋刻本公自注平声】主客不须亲戎行坐论教君集
　　叶家白【建溪茶名注别见】
　　酸酒如虀汤甜酒如蜜汁三年黄州城饮酒但饮湿我如更防择一醉岂易得几思压茆柴禁网日夜急西邻推【宋刻本作椎】罋盎醉倒猪与鸭君家大如掌破屋无遮羃何从得此酒冷面妬君赤定应好事人千石供李白为君三日醉蓬髪不暇帻夜深欲逾垣卧想春瓮泣君奴亦笑我髩齿行秃缺三年已四至嵗嵗遭恶客人生几两屐莫厌频来集
　　饮酒【一作乏酒见张耒宛丘集注中】
　　枯松强锧膏槁竹欲沥汁两穷相值遇相哀莫相湿不知我与君交游竟何得心法幸相语头然未为急愿为穿云鹘莫作将雏鸭我行及初夏煮酒映疎羃故乡在何许西望千山赤兹游定安归东泛万顷白一欢宁复再起舞花堕帻将行出苦语不用儿女泣吾非固多矣君岂无一缺各念别时言闭户谢众客空堂净扫地虚白道所集
　　疎羃【周礼羃人以疎布巾羃八尊】
　　初入庐山三首
　　青山若无素偃蹇不相亲要识庐山面他年是故人【公自注山南山面也】
　　庐山【水经注王彪之庐山赋序庐山彭泽之山也周景式记云匡俗周威王时人庐于此山世称庐君故山取号焉非实证也海内东经曰庐江出三天子都入江是有庐江之名山水相依互举殊称名不因匡俗始元和郡县志庐山在浔阳县东三十二里本名鄣山昔匡俗字子孝隐沦于此汉武帝拜为大明公太平寰宇记匡俗周武王时人兄弟七人皆有道术结庐于此仙去空庐尚有故曰庐山○慎按一匡俗也或以为周威王时人或谓武王时人或谓汉武时人纪载互异无从考正故备録之】
　　自昔怀清赏神游杳霭间如今不是梦真个是庐山芒鞵青竹杖自挂百钱游可怪深山里人人识故侯
　　赠东林总长老
　　溪声便是广长舌山色岂非清净身夜来八万四千偈他日如何举似人
　　东林【庐山志繙经台南下为东林寺晋沙门惠逺之道塲本律寺也其后禅学兴禅者乃继居之髙僧传惠逺姓贾雁门楼烦人出家从道安于恒山后至浔阳始住龙泉精舍时惠永居在西林要逺同止永谓刺史桓伊所栖褊狭不足相处桓乃为逺于山东更立房殿即东林也】总长老【僧宝传照觉禅师常总剑州尤溪施氏子年十一出家后得法于黄龙南元丰三年升东林为禅寺请师住持为东林第一代祖师元祐四年赐号照觉大师】广长舌【法华经如来神力品世尊于一切众前现大神力出广长舌弥陀经出广长舌説诚实言】清净身【法华经功徳品受持是经得八百身功徳得清净身如净琉璃】八万四千偈【楞严经能説无边秘密神咒其中或现一首二首五首七首九首十一首如是乃至一百八首千首万首八万四千烁迦罗首】
　　题西林壁
　　横看成岭侧成峯逺近髙低各【石刻作看山了】不【一本作无一】同不识庐山真面目只縁身在此山中
　　西林【庐山纪事逺公塔西北为香谷南下为西林寺故沙门竺昙现之禅室也竺死其徒恵永自太行至浔阳就居之陶范为立寺曰西林事详欧阳询西林寺碑惠永姓繁河内人】
　　圆通禅院先君旧游也四月二十日晚至宿焉明日先君忌日也乃手写宝积献葢颂佛一偈以赠长老僊公僊公抚掌笑曰昨夜梦宝葢飞下着处輙出火岂此祥乎乃作是诗院有蜀僧宣逮事讷长老识先君云
　　石耳峯头路接天梵音堂下月临泉此生初饮庐山水他日徒叅雪窦禅袖里宝书犹未出梦中飞葢巳先传何人更识嵇中散野鹤昂藏未是僊
　　圆通禅院【庐山纪事甘泉口西为圆通山山南有圆通寺本浔阳人侯氏之居李后主取为功徳院初名崇胜寺宋太祖朝赐名圆通崇胜禅寺中有宋碑】先君旧游【圆通事实嘉祐中老苏与二子寓圆通寺僧为建一翁二季亭后改苏亭○按子由赠顺长老诗序云辙幼侍先君闻尝游庐山过圆通见讷禅师流连久之云云则老苏游圆通时二子未尝从也寺志不足据】忌日【欧阳永叔所作苏明允墓志公卒于治平三年四月戊申】宝葢【维摩经尔时毘耶离城有长者子名曰宝积与五百长者子俱持七宝葢来诣佛所头面体足各以其葢共供养佛佛之威神令诸宝葢合成一葢徧覆三千大千世界而此世界广长之相悉于中现长者子宝积于佛前以偈赞云云偈长不具録】僊公【圆通纪胜集可僊禅师行録云师讳真觉字可僊岭南人游歴诸门偶届冮州郡守李某请住圆通东坡先生访之师于先一夕定中见空现一宝葢霞光匝地绕献师前次日公果至献诗云云后序云圆通乃先君旧游地追念音容蔑以为悼谨书宝积菩萨献葢一首防幡一对以资助】讷长老【宝僧传居讷梓州东川蹇氏子出家徧游荆楚至襄州荣禅师处密契心印游庐山道望日重南康守程师孟请住圆通皇祐元年京师新建净因禅院召往住持称目疾固辞不起】石耳峯【庐山志马耳峯西南为石耳峯其峯峭厉后山尤耸防王梅溪诗集自注云峯多石耳故名】梵音堂【圆通事实寺中有夜话亭清音亭欧阳永叔与居讷谈道处或云梵音堂即清音亭】
　　子由在筠作东轩记或戯之为东轩长老其壻曹焕往筠余作一絶句送曹以戏子由曹过庐山以示圆通慎长老慎欣然亦作一絶送客出门归入室跌坐化去子由闻之仍作二絶一以答余一以答慎明年余过圆通始得其详乃追次慎韵
　　君到髙安几日囘一时斗【一作抖】擞旧尘埃赠君一笼牢收取盛得东轩长老来【公自注予送曹诗】
　　附慎长老和诗
　　东轩长老未相逢巳见黄州一信通何必扬眉资目击须知千里事同风
　　附子由和诗
　　东轩只似虚空様何处人家笼解盛纵使盛来无处着雪堂自有老师兄
　　大士何曽有生死小儒底处觅穷通偶留一吷千山上散作人间万窍风【公自注予次慎韵】
　　一吷【庄子道尧舜于戴晋人之前犹剑首之一吷】
　　附子由答慎诗
　　担头挑得黄州笼行到圆通一笑开却到山前人已寂亦无一物可担回
　　余过温泉壁上有诗云直待众生总无垢我方清冷混常流问人云长老可遵作遵已退居圆通亦作一絶
　　石龙有口口无根自在流泉谁吐吞若信众生本无垢此泉何处觅寒温
　　温泉【周景式庐山记主簿山在胡郎庙南数里山下有温泉穴口围丈许沸泉涌出如汤豫章古今记辅山有二泉其一常温庐山纪事隘口东南为黄龙山北麓有二池水曰温泉井尚有存者皆没于水中其无井处有沸泉东一池尤热西池水稍深又有他水来杂之故其冷者三之一太平寰宇记庐山有黄龙汤院】清冷混常流【正宗纪云二十五祖婆舍斯多尊者初至中天竺有汤泉师以为神业所致焚香临水为其懴悔现一长人前礼尊者已而遂隐后七日其水果清冷如常泉】可遵【冷斋夜话福州僧可遵好作诗曰某所长以葢人丛林貌礼而心不然之尝题诗温泉壁间云云遵自是愈自矜伐】石龙【庐山纪事温泉寺僧常凿石为龙首以出泉今废】
　　世传徐凝瀑布诗云一条界破青山色至为尘陋又伪作乐天诗称羡此句有赛不得之语乐天虽渉浅易然岂至是哉乃戏作一絶
　　帝遣银河一垂古来惟有谪僊词飞流溅沫知多少不与徐凝洗恶诗
　　瀑布【太平寰宇记瀑布在庐山东亦名布水源出髙峯挂流三百丈许逺望如匹帛常有徐凝题诗云云】
　　书李公择白石山房
　　偶寻流水上崔嵬五老苍顔一笑开若见谪僊烦寄语匡【一作康】山头白蚤归来
　　白石山房【本集李氏山房藏书记李公择少时读书于五老峯下白石庵之精舍公择既去山中之人思之指其所居为李氏山房淮海集李公择行状云元祐中进士甲科神宗哲宗两朝累官御史中丞少时读书于白石庵后虽出仕而书藏山中每得异书輙益之至九千巻庐山纪事含鄱口西为宝陀岩有僧舍曰楞伽院院内有白石庵即李公择读书处也公择在朝时以诗寄庵端老曰烦师为扫山中石待请归时欲醉眠然竟不克归】五老【山志含鄱口东北为五老峯在南康府北太平寰宇记五老峯在庐山东悬崖突出如五人罗列之状商丘漫语自下望之势如离立自上观之相距甚逺不连属也轩轩然如人箕踞而窥重湖又如五云翩然欲飞】匡山【庐山纪事旧名匡庐山避宋太祖讳改康山】
　　附黄鲁直次韵
　　幽人八座复中台想见书堂山杏开四十余年僧屈指时因秋雁寄声来
　　附孔常父二絶
　　碧落僊官侍玉除至今遗迹在匡庐当时兄弟共年少他日归荣比二疏【自注公择读书庐山时年十六】
　　松篁夹路水溅溅自是庐山小洞天尽道秀才心好静谁知风骨是真僊
　　庐山二胜【并引】
　　余游庐山南北得十五六奇胜殆不可胜纪而懒不作诗独择其尤佳者作二首
　　开先潄玉亭
　　髙岩下赤日深谷来悲风擘开青玉峡飞出两白龙乱沫散霜雪古潭揺清空余流滑无声快泻双石谼我来不忍去月出飞桥东荡荡白银阙沈沈水精宫愿随琴髙生脚踏赤鯶公手持白芙蕖跳下清泠中
　　开先【岳珂愧郯録庐山之址有寺曰开先华藏寺黄庭坚开先禅院修造记南唐李中主少年无经世意慕物外之名问舍五老峯下有野人献地买之为书堂及即位以为寺以献地为有国之祥故名开先○慎按王氏旧注讹为开元遂以此寺为唐明皇时建又或以为梁昭明太子者皆非也】青玉峡两白龙【山疏云汉阳峯之顶多濆泉趵突播流西为谷帘泉东为开先之二瀑二瀑同源异流其在东北者泻出鹤鸣龟背二峯之间曰马尾水其在西南者则自山顶下注双外峯背滙为大龙潭下注大壑悬挂数百丈曰瀑布水循壑东北与马尾水合流出两山峡中下注石潭石碧而削水练而飞潭绀而渊为开先佳境因名其峡曰青玉峡潭曰龙池二瀑俱奇观而西瀑尤胜】
　　附子由开先瀑布潄玉亭二首
　　山上流泉自作溪行逢石缺吐虹霓定知云外波涛濶飞到峯前本末齐入海明河惊照曜倚天长剑失提擕谁来卧枕莓苔石一洗尘心万斛泥山囘不见落银潢余溜喧豗响石塘目乱珠玑溅空谷足寒雷电绕飞梁入瓶铜鼎春茶白接竹斋厨午饭香从此出山都不弃满田秔稻挿新秧栖贤三峡桥
　　吾闻太山石积日穿线溜况此百雷霆万世与石鬬深行九地底险【一作崄】出三峡右长输不尽溪欲满无底窦跳波翻潜鱼震响落飞狖清寒入山骨草木尽坚瘦空蒙烟霭间澒洞金石奏弯弯飞桥出防防半月彀玉渊神龙近雨雹乱晴昼垂缾得清甘可咽不可潄
　　栖贤三峡桥【庐山纪事七尖山东北有大谷是为栖贤谷值含鄱口之南三峡涧水出焉万寿寺东南行龟峯之末众水所防也凡迤东团山黄石诸水迤西桃林长垅诸水大小支流九十有九皆入于三峡涧玉渊之南有栖贤桥即三峡桥也作于祥符间横絶大壑缔构伟壮从桥上俯视涧底可百余尺】玉渊【庐山纪事栖贤寺东为玉渊潭在三峡涧中诸水奔注潭中惊涌喷空潭上有白石横亘中流故名玉渊】
　　慎按先生于四月初离黄州先游庐山后至筠州诗题日月歴歴可据施氏原本讹编庐山诗于筠州以后今改正
　　附子由三峡石桥诗
　　三峡波涛饱泝沿过桥雷电记当年江声髣髴瞿塘口石角参差滟滪前应有夜猿啼古木巳将秋叶作归船老僧未省游巴蜀松下相逢问信然自兴国往筠宿石田驿南廿五里野人舍
　　谿上青山三百叠快马轻衫来一抹倚山修竹有人家横道清泉知我渴芒鞵竹杖自轻软蒲荐松牀亦香滑夜深风露满中庭惟有【一作见】孤萤自开阖
　　兴国【九域志江南西路有兴国军○按防州别有兴国县非兴国军也】筠【五代史职方考南唐时割洪州之髙安上髙万载清江四县置筠州陆游南唐书元宗保大十年陞洪州髙安县为筠州太平寰宇记筠州北至奉新县一百五里】石田驿【名胜志在兴国州治南】
　　过建昌李野夫公择故居
　　彭蠡东北源庐阜西南麓何人修水上种此一双玉思之不可见破宅余修竹四邻戒莫犯十亩森似束我来仲夏初解箨呈新緑幽鸟向我鸣野人留我宿裵徊不忍去微月挂乔木遥想他年归解组巾一幅对牀老兄弟夜雨鸣竹屋卧聴邻寺钟书窗有残烛
　　建昌【元和郡县志建昌县北至洪州一百二十里即昌邑王贺所封太平寰宇记南康军领县三其一为建昌本海昏县地后汉永元中分海昏立建昌县在南康军南三百里】彭蠡【太平寰宇记彭蠡湖在徳化县东南与都昌县分界周围四百五十里】修水【水经注修水在艾县南东流屈曲六百三十里出建昌城又百二十里入于彭蠡以其流长故曰修名胜志修水源出宁州幕阜山江西旧志土人称修水为西河】
</div>
    <div class="pagination">
<a href="苏诗补注_page44.html">上一页</a><span>...</span><a href="苏诗补注_page40.html">40</a><a href="苏诗补注_page41.html">41</a><a href="苏诗补注_page42.html">42</a><a href="苏诗补注_page43.html">43</a><a href="苏诗补注_page44.html">44</a><span class="current-page">45</span><a href="苏诗补注_page46.html">46</a><a href="苏诗补注_page47.html">47</a><a href="苏诗补注_page48.html">48</a><a href="苏诗补注_page49.html">49</a><a href="苏诗补注_page50.html">50</a><span>...</span><a href="苏诗补注_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
