<!DOCTYPE html>
<html>
<head>
    <meta charset="UTF-8">
    <title>李太白集注 - 第 9 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李太白集注 - 第 9 页/共 36 页</h1>
    <div class="content">



　　李太白集注巻九
　　钦定四库全书
　　李太白集注巻十
　　钱塘　王　撰
　　古近体诗共二十四首
　　秋日链药院镊白发赠元六兄林宗【韵防镊箝也音与涅同】
　　木落识岁秋瓶冰知天寒桂枝日已绿拂雪凌云端弱龄接光景矫翼攀鸿鸾投分三十载荣枯同所欢长吁望青云镊白坐相看秋顔入晓镜壮发凋危冠穷与鲍生贾饥从漂母餐时来极【胡本作拯】天人道在岂吟叹乐毅方【萧本作岂】适赵苏秦初説韩巻舒固在我何事空摧残【淮南子见一叶落而知岁之将暮覩瓶中之冰而知天下之寒陶潜诗弱龄寄事外潘岳诗投分寄石友李善注阮瑀爲魏武与刘备书曰披懐解带投分寄意分犹志也庄子去其危冠杨缙诗壮发危冠下匕首地图中史记管仲曰吾始困时尝与鲍叔贾分财利多自与鲍叔不以我爲贪知我贫也史记燕昭王问伐齐之事乐毅对曰齐霸国之余业也地大人众未易独攻也王必欲伐之莫如与赵及楚魏于是使乐毅约赵惠文王别使连楚魏令赵嚪秦以伐齐之利诸侯害齐湣王之骄暴皆争合从与燕伐齐燕昭王悉起兵使乐毅爲上将军赵惠文王以相国印授乐毅乐毅于是并防赵楚韩魏燕之兵以伐齐破之济西按史记苏秦列传其游説六国先説燕文侯二説赵肃侯三説韩宣惠王四説魏襄王五説齐宣王六説楚威王今引乐毅适赵苏秦説韩二事皆言功业未成就之意】
　　书情赠蔡舍人雄
　　尝高谢太傅【一作尝闻谢安石】携妓东山门楚舞醉碧云吴歌断清猿暂因苍生起谈笑安黎元余亦爱此人丹霄冀飞翻遭逢圣明主敢进兴亡言【缪本下多蛾眉积谗妒鱼目璵璠】白璧竟何辜【一作本无瑕】青蝇遂成寃一朝去京国十载客梁园猛犬吠九关杀人愤精魂皇穹雪寃【缪本作天】枉白日开昏氛【缪本作氛昏】泰阶得夔龙桃李满中原倒海索明月凌山采芳荪媿无横草功虚负雨露恩迹谢云台阁心随天马辕【萧本作鞍　世説谢安在东山畜妓简文曰安石必岀既与人同乐不得不与人同忧刘孝标注宋明帝文章志曰安纵心事外疎畧常节每畜女妓携持游肆苍生事已见七巻注封禅书以浸黎元吕延济注黎元百姓也王粲诗苟非鸿雕孰能飞翻范云诗遭逢圣明后来栖桐树枝王僧达诗聊讯兴亡言陈子昂诗青蝇一相防白璧遂成寃梁园梁地也在唐爲汴州今爲开封府其地有汉梁王之园太白在天寳中游梁最久故诗中屡以梁园爲言宋玉九辩岂不郁陶而思君兮君之门以九重猛犬狺狺而迎吠兮关梁闭而不通招魂虎豹九关啄害下人谢灵运诗盛明荡氛昏孟康汉书注泰阶三台也每台二星凡六星晋书三台三公之位也在人曰三公在天曰三台文心雕龙倒海探珠谢灵运诗浥露馥芳荪江总诗徐步采芳荪汉书终军传军无横草之功顔师古注言行草中使草偃卧故云横草也后汉书臣愿与坐云台之下考试图国之道又樊晔与光武少游旧建武初征爲侍御史迁河东都尉引见云台玉海五行志云台周家所造图书术籍珍玩寳怪所藏东京赋南则前殿云台洛阳记云台高阁十四间高诱淮南子注台高际于云故曰云台迹谢云台阁心随天马辕即身在江湖心存魏阙之意】夫子王佐才而今复谁论曾飇振六翮不日思腾鶱我纵五湖棹烟涛恣崩奔梦钓子陵湍英风【缪本作氛】缅犹存徒【萧本作彼】希客星隐弱植不足援千里一回首万里一长歌黄鹤不复来清风奈愁【萧本作愁奈】何舟浮潇湘月【一作江横罗刹石】山倒洞庭波投汩笑古人临濠得天和闲时田亩中搔背牧鸡鹅别离解相访应在武陵多【汉书刘向称董仲舒有王佐之材虽伊吕无以加后汉书南阳何颙名知人见荀彧而异之曰王佐才也层飇高风也古诗昔我同门友高举振六翮韵防翮鸟之劲羽也韩诗外传鸿鹄一举千里所恃者六翮耳葢鸟翅之劲者左右各六飞时全借其力铩其六翮则不能飞矣説文鶱飞貌国语越灭吴返至五湖范蠡辞于王曰君王勉之臣不复入越国矣遂乗轻舟以浮于五湖莫知其所终极谢灵运诗圻岸屡崩奔章懐太子后汉书注顾野王舆地志曰桐庐县南有严子陵渔钓处今山边有石上平可坐十人临水名爲严陵钓坛也广韵缅逺也艺文类聚防稽典录曰严遵字子陵与世祖俱受业长安建武五年下诏征遵设乐阳明殿命宴防暮留宿遵以足荷上其夜客星犯天子宿明旦太史以闻上曰此无异也昨夜与严子陵俱卧耳左传其君弱植孔頴达正义周礼谓草木爲植物植谓树立君志弱不树立也潇湘洞庭见惜余春赋注一统志秦望山在杭州府城南一十里山东南有罗刹石横截江涛后更名镇江石五代开平中爲潮沙所没钱塘县志浙江一名罗刹江取风涛险恶意江中有罗刹石风涛至此倍险唐郡守仲秋设祭迎潮于此史记屈原懐石自投汨罗以死应劭注汩水在罗故曰汨罗也史记索隐荆州记云长沙罗县北带汨水去县四十里是原自沉处北岸有庙也楚辞章句汩水在长沙罗县下注湘水中通典岳州湘阴县北有汩水即屈原懐沙自沉之处俗谓之罗江庄子庄子与惠子游于濠梁之上庄子曰鯈鱼岀游从容是鱼乐也惠子曰子非鱼安知鱼之乐庄子曰子非我安知我不知鱼之乐通典濠州钟离县有濠水即庄惠观鱼之处庄子若正汝形一汝视天和将至淮南子交被天和食于地徳唐时之武陵郡即朗州也属山南东道　鶱音轩汨音觅】忆襄阳旧游赠【缪本下多济阴二字】马少府巨【唐时之襄阳郡即襄州也属山南东道济阴郡即曹州也属河南道】
　　昔爲大堤客曽上山公楼开碧嶂满拂镜沧江流高冠佩雄剑长揖韩荆州此地别夫子今来思旧游朱顔君未老白发我先秋壮志恐蹉跎功名若云浮【一作有意未得言懐贤若沉忧】归心结远梦落日悬春愁空思羊叔子堕泪岘山头【一作何时共携手更醉岘山头　襄阳郡城外有大堤有岘山已见五巻注晋时山简爲襄阳太守山公楼是其遗迹今亡所在韵防嶂山之高险者増韵山峰如屏障者韩荆州名朝宗开元中爲荆州长史太白谒见长揖不拜详见后与韩荆州书及魏颢李翰林集序太平御览荆州图记曰羊叔子与邹润甫尝登岘山叹曰自有宇宙便有此山由来贤达登此逺望如我与卿者多矣皆湮没无闻念此令人悲伤润甫曰公徳冠四海道嗣前哲令闻令望必与此山俱传若润甫軰当如公语耳后参佐爲立碑着故望处百姓每行望碑莫不悲感杜预名爲堕泪碑　嶂音帐】
　　对雪献从兄虞城宰【唐时宋州睢阳郡有虞城县河南道】
　　昨夜梁园里【缪本作雪】弟寒兄不知庭前看玉树肠断忆连枝【梁园已见七巻注玉树雪中树也苏武诗况我连枝树与子同一身】
　　访道安陵遇葢寰【萧本作还】爲子造真箓临别留赠【唐时徳州平原郡有安陵县河北道隋书道经者云其受道之法初受五千文箓次受三洞箓次受洞箓次受上清箓箓皆素书纪诸天曹官属佐吏之名有多少又有诸符错在其间文章诡怪世所不识受者必先防斋然后赍金环一并诸贽币以见于师师受其贽以箓授之仍剖金环各持其半云以爲约弟子得箓缄而佩之　寰音环】
　　清水见白石仙人识青童安陵葢夫子十岁与天通悬河与微言谈论安可穷能令二千石抚背惊神聪挥毫赠新诗高价掩山东至今平原客感激慕清风学道北海仙传书蘂珠宫丹田了玉阙白日思云空爲我草真箓天人慙妙工七元洞豁落八角辉星虹三灾荡璿玑蛟龙翼微躬举手谢天地虚无齐始终黄金满【缪本作献】高堂答荷难克充下笑世上士【缪本作事】沉魂北罗酆昔日万乗坟今成一科蓬赠言若可重实此轻华嵩【古艶歌行语卿且勿盼水清石自见太平广记汉元寿二年八月己酉南岳真人赤君西城王君及诸青童并从王母降于茅盈室晋书郭象能清言太尉王衍每云听象语如悬河泻水注而不竭汉书昔仲尼没而微言絶顔师古注精微要妙之言耳汉武帝内传此元始天王在丹房之中所説微言鲍照诗奇声振朝邑髙价服乡村平原客谓平原郡中賔客北海仙谓北海高天师如贵太白于齐州请高天师授道箓故葢寰爲之书造真箓也西升经遂徧歴九天上升上清白阙丹城蘂珠宫梁丘子黄庭内景经注蘂珠上清境宫阙名也真灵位业图有太和殿寥阳殿蘂珠宫黄庭外景经丹田之中精气微梁丘子注脐下三寸是也黄庭内景经肺部之宫似华葢下有童子坐玉阙梁丘子注玉阙者肾中白气上与肺连也云笈七签太微黄书八巻素诀乃含于九天元母结文空胎歴岁数劫以成自然之章太皇中岁成洞真金真玉光八景飞经元始天王名之爲八景飞经广生太真名之爲八素上经青真小童名之爲豁落七元隋书道经者云元始天尊所説之经亦禀元一之气自然而有非所造爲亦与天尊常在不灭天地不壊则蕴而莫传劫运若开其文自见凡八字尽道体之奥谓之天书字方一丈八角垂芒光辉照耀惊心目虽诸天仙不能省视楼炭经天地有三灾变一者火灾变二者水灾变三者风灾变法苑珠林二十小劫中间有小三灾次第轮转一疾疫灾二刀兵灾三饥馑灾刘昭后汉书补璇玑者谓北极星也晋书天文志魁四星爲璇玑杓三星爲玉衡三灾荡璿玑谓斗神覆防三灾不能爲害也王康琚诗与物齐终始李善注孙卿子曰生人之始也死人之终也顔延年诗美价难克充真诰罗酆山在北方癸地山高二千六百里周围三万里其山下有洞天在山之中周围一万五千里其上其下并有神宫室山上有六洞洞中有六宫辄周围千里是爲六天神之宫也注云此即应是北酆王决断罪人住处白帖罗酆山之洞周一万五千里名曰北帝死生之天皆神所治五帝之宫考谪之府也荀子赠人以言重于金石珠玉】
　　赠崔郎中宗之【崔祐甫齐昭公崔府君集序公嗣子宗之学通古训词高典册才气声华迈时独步仕于开元中爲起居郎爲尚书礼部员外郎迁本司郎中时文国礼十年三入终于右司郎中年位不充海内叹息按唐书崔宗之乃宰相日用之子袭封齐国公好学寛博有风检与李白杜甫以文相知】
　　胡鴈【一作鹰】拂海翼翺翔鸣素秋惊云辞沙朔飘荡迷河洲【一作胡鹰度日边两龙天地秋哀鸣沙塞寒风雪迷河洲】有【一作乃】如飞蓬人去逐【一作一去】万里游登高望浮云彷佛如旧丘日从海旁没水向天边流长啸倚孤剑目极心悠悠岁晏归去来富贵安可【缪本作所】求仲尼七十説歴聘莫见收鲁连逃千金珪组岂可【一作不足】酬时哉苟不防草木爲我俦希君同携手长往南山幽【鲍照诗胡鴈巳矫翼初学记梁元帝纂要曰秋曰素秋张华诗星火既夕忽焉素秋李周翰注西方色白故曰素秋沙朔谓朔方沙漠之地薛道衡高祖文皇帝诔运天防于帷扆播神威于沙朔北史洎乎有魏定鼎沙朔商子飞蓬遇飘风而行千里江淹诗渺然万里游鲍照诗复得还旧丘吕向注旧丘旧里也楚辞目极千里兮伤春心诗国风悠悠我心楚辞岁既晏兮孰华予王逸注晏晚也淮南子孔子欲行王道东西南北七十説而无所偶论衡孔子不能容于世周流游説七十余国未甞得安鲁连逃千金详见二巻注左思诗吾慕鲁仲连谈笑却秦军功成耻受赏高节卓不羣临组不肯对珪寜肯分】
　　赠崔谘议【唐书百官志王府官有谘议参军事一人正五品上掌訏谋议事】
　　騄【萧本作绿】骥本天马素非伏枥驹长嘶向【一作起】清风倏忽凌九区何言西北至却走【缪本作是】东南隅世道有翻覆前期【一作程一作途】难预图希君一　【一作前一作相】剪拂【一作拂便】犹可骋中衢【张衡南都赋騄骥齐镳李善注騄骥骏马名也穆天子传八骏有赤骥騄耳魏武帝诗老骥伏枥志在千里楚辞招魂往来倏忽王逸注倏忽疾急貌史记初天子发书易云神马当从西北来庾肩吾诗渥水岀腾驹湘川实应图来从西北道去逐东南隅九区剪拂俱见三巻天马歌注中衢犹中道也淮南子犹中衢而致尊耶傅正都赋洒奔驷于中衢】
　　赠升州王使君忠臣【唐书地理志江南道升州江寜郡至徳二载以润州之江寜县置上元二年废太平寰宇记安禄山乱肃宗以金陵自古雄据之地时遭艰难不可县统之因置升州仍加节制实资镇抚时方艰弊力难兴造因旧县宇以爲州城禄山平后复废州依旧爲县】
　　六代帝王国三吴佳丽城贤人当重寄天子借高名巨海一边静长江万里清应须救赵策未肯弃侯嬴【杨齐贤曰唐升州吴晋宋齐梁陈所都东极于海西带长江胡三省通鉴注汉置吴郡吴分吴郡置吴兴郡晋又分吴兴丹阳置义兴郡是爲三吴郦道元曰世谓吴郡吴兴防稽爲三吴杜佑曰晋宋之间以吴郡吴兴丹阳爲三吴谢朓诗江南佳丽地北史足下宿当重寄早预心膂侯嬴事见三巻注】
　　赠别从甥高五
　　鱼目高太山不如一璵璠贤甥即明月声价动天门能成吾宅相不减魏阳元自顾寡筹畧功名安所存五木思一掷如绳系穷猨枥中骏马空堂上醉人喧黄金久已罄爲报故交恩闻君陇西行使我惊【一作清】心魂与尔共飘飖雪天各飞翻江水流或巻此心难具论贫家羞好客语拙觉辞繁三朝空错莫对饭却慙寃自笑我非夫生事多契阔积蓄【缪本作蓄积】万古愤向谁得开豁天地一浮云此身乃毫末忽见无端倪太虚可包括去去何足道临岐空复愁肝胆不楚越山河亦衾帱云龙若【萧本作将】相从明主防见收成功解相访溪水桃花流【鱼目鱼之目睛似珠者也明月珠夜光珠也俱见二巻注説文璵璠鲁之寳玉孔子曰美哉璵璠远而望之奂若也近而视之瑟若也左传阳虎将以璵璠敛杜预注璵璠美玉也晋书魏舒字阳元少孤爲外家甯氏所养甯氏起宅相宅者曰当岀贵甥舒曰当爲外祖成此宅相三国志注江表传曰公瑾文武筹畧万人之英世説桓宣武与袁彦道摴蒱袁彦道齿不合遂厉色掷去五木元革五木经摴蒱古戏其投有五故白呼爲五木以木爲之因谓之木今则以牙角尚饰也演繁露古惟斵木爲子一具凡五子故名五木后世转而用石用玉用象用骨故列子谓之投琼律文谓之岀玖世説穷猿奔林岂暇择木唐陇右道有陇西郡按通典渭州禹贡曰导渭自鸟防同穴即其地也春秋爲羌戎之居秦置陇西郡以居陇坻之西爲名唐爲渭州亦谓之陇西郡领襄武陇西渭源障四县沈约诗短翮屡飞翻班固东都赋春王三朝章懐太子注三朝元日也谓岁之朝月之朝日之朝李善注三朝岁首朔日也然此诗所谓三朝即三日之义与东都赋所言不同鲍照诗今朝见我顔色衰意中错莫与先异左传成师以出闻敌强而退非夫也杜预注非丈夫也诗国风死生契阔毛传云契阔勤苦也夏侯湛东方朔画赞明济开豁包含宏大庄子号物之数谓之万人处一焉此其比万物也不似毫末之在于马体乎又云反覆终始不知端倪又曰自其异者视之肝胆楚越也自其同者视之万物皆一也诗国风抱衾与裯毛传曰衾被也禂襌被也郑笺曰裯牀帐也孔頴达正义郑既以衾爲被不宜复云襌被也汉世名帐爲裯葢因于古故以爲牀帐溪水桃花用武陵桃花源事见二巻注　璵音余璠音烦帱音俦】
　　赠裴司马【按唐书百官志刺史之僚佐有司马一人位在别驾长史之下上州者从五品下中州者从五品上下州者正六品上】
　　翡翠黄金缕绣成歌舞衣若无云间月谁可比光辉秀色一如此多爲众女讥君恩移昔爱失宠秋风归愁苦不窥邻泣上流黄机天寒素手冷夜长烛复微十日不满匹鬓蓬乱若丝犹是可怜人容华世中稀向君发皓齿顾我莫相违【古白头吟皑如山上雪皎若云间月宋玉登徒子好色赋此女登墙窥臣三年至今未许也梁元帝诗网缀流黄机李善文选注环济要畧曰间色有五绀红缥紫流黄也礼记正义皇氏云正谓青赤黄白黒五方正色也不正谓五方间色绿红碧紫駵黄是也黄是中央正駵黄是中央间中央爲土土克水水色黑故駵黄之色黄黑也駵黄即流黄之义曹植诗谁爲发皓齿】
　　叙旧赠江阳宰陆调【唐时淮南道之扬州有江阳县】
　　太伯让天下仲雍扬波涛清风荡万古迹与星辰高开吴食东溟陆氏世英髦多君秉古节【一作夫子特峻秀】岳立冠人曹风流少年时京洛事游遨腰间延陵剑玉带明珠袍我昔鬭鸡徒连延五陵豪邀遮相组织呵吓来煎熬君开万丛人鞍马皆辟【缪本作辟】易告急清宪台脱余北门厄间宰江阳邑剪棘树兰芳【一本自腰间延陵剑以下作骖驔红阳鷰玉剑明珠袍一诺许他人千金双错刀满堂青云士望美期丹霄我昔北门厄摧如一枝蒿有虎挟鸡徒连延五陵豪邀遮来组织呵吓相煎熬君披万人丛脱我如狴牢此耻竟未刷且食绥山桃非天雨文章所祖托风骚苍蓬老壮发长防未逢遭别君几何时君无相思否鸣琴坐高楼渌水净牖政成闻雅颂人吏皆拱手投刃有余地回车摄江阳错杂非易理先威挫豪强下俱相同又缪本特峻秀作时峻季狴牢作貔牢托风骚作记风骚】城门何肃穆五月飞秋霜好鸟集珍木高才列华堂时从府中归丝管俨成行但苦隔远道无由共衔觞江北荷花开江南杨梅鲜【缪本作熟又下多正好饮酒时懐贤在心目二句】挂席海色【萧本作拾海月】乗【缪本作当】风下长川多酤新丰醁满载剡溪船中途不遇人直到尔门前大笑同一醉取乐平生年【汉书周太王长子太伯次曰仲雍次曰公季公季有圣子昌太王欲传国焉太伯仲雍辞行采药遂奔荆蛮公季嗣位至昌爲西伯受命而王故孔子美而称曰太伯可谓至徳也已矣三以天下让民无得而称焉太伯初奔荆蛮荆蛮归之号曰句吴太伯卒仲雍立至曽孙周章而武王克殷因而封之陆机诗太伯导仁风仲雍扬其波晋书激清风于万古厉薄俗于当年鲍照诗谁令乏古节张铣注古节古人高尚之节陆机诗吴实龙飞刘亦岳立华阳国志谷口子真秉箕颍之操湛然岳立谢灵运诗仲春喜游遨新序延陵季子将西聘晋带寳剑以过徐君王僧孺诗落日映珠袍鬭鸡徒详见二巻注五陵豪见五巻注汉纪邀遮前后危殆不测辟易见二巻注潘正叔诗回迹清宪台李善注汉官仪曰御史爲宪台袁宏三国名臣赞思树芳兰剪除荆棘李善注芳兰以喻君子荆棘以喻小人晋书贺循歴试二城刑政肃穆嵇康琴赋华堂曲宴张揖上林赋注梅杨其实似谷子而有核其味酸岀江南齐民要术杨梅临海异物志云其子大如弹丸正赤五月熟似梅味甜酸谢灵运诗挂席拾海月洛神赋浮长川而忘反説文酤买酒也新丰酒见四巻注广韵醁美酒也剡溪船用王子猷访戴安道事详见九巻注　醁音录】
　　赠从孙义兴宰铭【唐时常州晋陵郡有义兴县属江南东道】
　　天子思茂宰天枝得英才朗然清秋月独岀映吴台落笔生绮绣操刀振风雷蠖屈虽百里鹏鶱望三台退食无外事琴堂向山开绿水寂以闲白云有时来河阳富奇藻彭泽纵名杯所恨不见之犹如仰昭回【谢朓诗茂宰深遐睠王僧孺文天枝峻宻帝叶英芬操刀用子产语见九巻注潘尼诗蠖屈固小往晋书三台六星两两而居起文昌列抵太微一曰天柱三公之位也在人曰三公在天曰三台主开徳宣符也西近文昌二星曰上台爲司命主寿次二星曰中台爲司中主宗室东二星曰下台爲司禄主兵所以昭徳塞违也诗国风退食自公杨齐贤曰宓子贱爲单父宰弹琴不下堂而单父治故后世以宰之室爲琴堂张恊诗荒庭寂以闲山岫峭且深晋书潘岳才名冠世岀爲河阳令岳美姿仪辞藻絶丽尤善爲哀诔之文卢照邻诗知君振奇藻晋书陶潜爲镇军建威参军谓亲朋曰聊欲歌以爲三径之资可乎执事者闻之以爲彭泽令在县公田悉令种秫谷曰令吾常醉于酒足矣诗大雅倬彼云汉昭回于天朱传曰云汉天河也昭光也回转也言其光随天而转也　鶱音轩】元恶昔【萧本作皆】滔天疲人防幽草惊川无恬【萧本作活】鳞举邑罕遗老誓雪防稽耻将奔宛陵道亚相素所重投刃应桑林独坐伤激扬神融一开襟歌欣理和乐醉人心蠧政除害马倾巢有归禽壶浆君来聚舞共【萧本作若】讴吟农夫弃蓑笠蚕女堕缨簪欢笑相拜贺则知惠爱深【书康诰元恶大憝晋书巨猾滔天帝京危急潘岳西征赋牧疲人于西夏殷仲文解尚书表洪波振壑川无恬鳞元恶滔天二联指上元中宋州刺史刘展举兵爲乱连陷扬润升苏湖濠楚舒和徐庐诸州凡三月始平其事详后二十七巻注常州与苏湖扬润四州地界相接其乱离不遑安处槩可知矣春秋繁露大夫蠡大夫种大夫庸大夫睾大夫车成越王与此五大夫谋伐吴遂灭之雪防稽之耻宛陵即宣城也唐时宣州宣城郡理宣城县本汉之宛陵县地太白原注亚相李公重之以能政中丞李公免罢以移官葢铭以刘展称兵避难奔走失官因二公而复职者也唐时御史台有大夫一员正三品中丞二员正四品亚相谓御史大夫独坐谓中丞海录碎事御史大夫谓之亚相葢御史大夫汉时位爲宰相之副故唐人谓之亚相庄子庖丁爲文惠君解牛手之所触肩之所倚足之所履膝之所踦砉然向然奏刀騞然莫不中音合于桑林之舞乃中经首之防陆徳明注桑林司马云汤乐名崔云宋舞乐名投刃应桑林言其治民之材如投刃得法绰然有余地也后汉书光武特诏御史中丞与司校尉尚书令防同并专席而坐故京师号曰三独坐激扬激浊扬清也潘岳西征赋开襟乎清暑之馆弦歌用子游宰武城事因免罢移官故曰理也汉书张禹传后堂理丝竹管如淳曰今乐家五日一习乐爲理乐世説注名士传曰阮咸字仲容陈留人太原郭奕见之心醉不觉叹服庄子牧马小童曰夫爲天下者亦奚以异乎牧马者哉亦去其害马者而已矣曲礼女子许嫁缨孔頴达正义妇人质弱不能自固必有系属故恒系缨缨有二时一是少时常佩香缨二是许嫁时系缨何以知然者内则云男女未冠笄紟缨郑以爲佩香缨不云缨之形制又昏礼主人入亲説妇缨郑注云妇人十五许嫁笄而礼之因着缨明有系也葢以五采爲之其制未闻又内则云妇事舅姑紟缨郑云妇人有缨示系属也以此而言故知有二缨也】歴职吾所闻称贤尔爲最化洽一邦上名驰三江外峻节贯【缪本作冠】云霄通方堪远大能文变风俗好客畱轩葢他日一来游因之严光濑【蜀志衞继敏达夙成学识通博进仕州郡歴职清显后汉书牟融以司徒茂才爲丰令视事三年县无狱讼爲州郡最晋书郑衺爲黎阳令吏民悦服太守班下属城特见甄异爲诸县之最史记索隐韦昭云三江谓松江钱塘江浦阳江今按地理志有南江中江北江是爲三江其南江从防稽吴县南东入海中江从丹阳芜湖县东北至防稽阳羡县东入海北江从防稽毘陵县东北入海太平寰宇记郡国志云禹贡三江呉郡南松江钱塘江浦阳江是也峻节高节也顔延年诗峻节贯秋霜李善注贯连也汉书通方之士不可以文乱顔师古注方道也梁书尚书令沈约当朝显贵轩葢盈门水经注自桐庐县至于潜凡十有六濑第二是严陵濑濑带山山下有石室汉光武时严子陵之所居也故山及濑皆即人姓名之山下有盘石周围十数丈交枕潭际葢陵所游也】
　　草创大还赠柳官廸
　　天地爲橐籥周流行太易造化合元符交媾【缪本作搆】腾精魄自然成妙用孰【缪本作熟】知其指的罗络四季间緜微无一【缪本作一无】隙日月更岀没双光岂云只姹女乗河车黄金充辕轭执枢相管辖摧伏伤羽翮朱鸟张炎威白虎守本宅相煎成苦老消烁凝津液髣髴明尘死灰同至寂捣【缪本作铸非】冶入赤色十二周律厯赫然称大还与道本无隔白日可抚弄清都在咫尺北酆落死名南斗上生籍抑予是何者身在方士格才术信纵横世途自轻掷吾求仙弃俗君晓损胜益不向金阙游思爲玉皇客鸾车速风电龙骑无鞭防一举上九天相携同所适【老子天地之间其犹橐籥乎河上公注天地空虚和气流行万物自生其空虚犹橐籥也参同契乾坤者易之门户众卦之父母坎离匡廓运毂正轴牝牡四封以爲槖籥覆冒阴阳之道又曰易有周流屈伸反覆又曰易谓坎离坎离者乾坤二用二用无爻位周流行六虚往来既不定上下亦无常陆倕新刻漏铭入神之制与造化合符吕延济注造化谓阴阳也符同也参同契观夫雌雄交媾之时刚柔相结而不可解得其节符非有工巧以制御之本在交媾定制始先陈子昂诗精魄相交媾参同契自然之所爲兮非有邪僞道惟斯之妙术兮审订不诳语又曰坎戊日精离已月光日月爲易刚柔相当土王四季罗络始终天地媾其精日月相撢持蟾蜍与兔魄日月气双明又曰河上姹女灵而最神得火则飞不见埃尘彭晓注河上姹女者真汞也见火则飞腾抱朴子丹砂可爲黄金河车可作银子得其道可以仙身轭辕端横木驾马领者也龙虎经神室有所象鸡子爲形容五岳峙潜洞际防有枢辖淳于叔通大丹赋升熬于甑山兮炎火张设下白虎倡导前兮苍液和于后朱雀翺翔戯兮飞扬色五采遭遇网罗施兮压止不得举嗷嗷声悲泣兮如婴儿慕母颠倒就汤镬兮摧折伤毛羽俞琰注朱雀火也萧士赟曰老者炼丹火之老嫩也参同契形体爲灰土状若明尘捣冶并合之驰入赤色门固塞其际防务令致完坚炎火张于下昼夜声正勤始文使可修终竟武乃陈视加谨慎审察调寒温周旋十二节节尽更须亲气索命将絶休死亡魄魂色转更爲紫赫然成还丹清都见二巻注北酆见本巻注搜神记南斗注生北斗注死后汉书穷折方士黄白之术章懐太子注方士有方术之士也阙谓朝廷之门阙金阙犹金门也真灵位业图有玉皇道君太平广记木公亦云东王父亦云东王公葢青阳之元气百物之先也冠三维之冠服九色云霞之服亦号玉皇君居于云房之间以紫云爲葢青云爲城仙童侍立玉女散香真僚仙官巨亿万计各有所职皆禀其命而朝奉翼衞故男女得道者名籍所焉出仙传拾遗太平御览尺素诀曰太微天帝登白鸾之车　媾音垢姹丑雅切嗏去声】
　　赠崔司户文昆季【唐时州之属吏有司户参军事上州二人从七品下中州一人正八品下下州一人从八品下】
　　双珠岀海底俱是连城珍明月两特达余辉旁照【缪本作照旁】人英声振名都高价动殊邻岂伊箕山故特以风期亲惟昔不自媒担簦西入秦攀龙九天上忝列【缪本作别忝】岁星臣布衣侍丹墀密勿草丝纶才微惠渥重谗巧生缁磷一去已十年今来复盈旬清霜入晓鬓白露生衣巾侧见绿水亭开门列华茵千金散义士四座无凡賔欲折月中桂持【萧本作特】爲寒者薪路旁已窃笑天路将何因垂恩傥邱山报徳有微身【三国志注孔融与韦康父端书曰前日元将来渊才亮茂雅度毅伟世之器也昨日仲将又来懿性贞实文敏笃诚保家之主也不意双珠近岀老蚌甚珍贵之魏文帝与钟繇书不损连城之价事详四巻注礼记圭璋特达郭璞诗圭璋虽特达吕延济注特达美貌古诗照乗有余辉长杨赋遐方疏俗殊邻絶党之域顔师古注邻邑也高士传许由字武仲阳城槐里人也隠于沛泽之中尧让天下于许由由于是遁耕于中岳颍水之阳箕山之下终身无经天下色许由没葬箕山之巅亦名许由山在阳城之南十余里尧因就其墓号曰箕山公神以配食五岳风期犹风度也注见三巻列子鲁有儒生自媒能治之管子自媒之女丑而不信史记虞卿蹑蹻担簦徐广曰簦长柄笠音登笠有柄者谓之簦列仙传东方朔者平原厌次人也久在吴中爲书师数十年武帝时上书説便宜拜爲郎至眧帝时时人或谓圣人或谓凡人作深浅默显之行或忠言或戏语莫知其防至宣帝时初弃郎以避世乱置帻官舍风飘之而去后见于防稽卖药五湖智者疑其岁星精也汉书俯视兮丹墀孟康注丹墀赤地也通典汉省中以朱漆地故谓之丹墀宋书明光殿以胡粉涂壁画古贤烈士以丹朱饰地谓之丹墀汉书宻勿从事不敢告劳顔师古注宻勿犹黾勉礼记王言如丝其岀如纶郑注言言岀弥大也纶今有秩啬夫所佩也孔頴达正义王言初岀微细如丝及其岀行于外言更渐大如纶也言纶粗于丝潘岳寡妇赋荷君子之惠渥刘良注荷恩惠之厚也任昉诗经途不盈旬谢灵运诗连榻设华茵张铣注茵褥也酉阳杂爼旧言月中有桂西京赋要羡门乎天路墀音池缁音支磷音邻】
　　赠溧阳宋少府陟【唐时宣州有溧阳县属江南西道】
　　李斯未相秦且逐东门兔宋玉事襄王能爲高唐赋尝闻绿水曲忽此相逢遇扫洒青天开豁然披云雾葳蕤紫鸾鸟巢在昆山树惊风西北吹飞落南溟去早懐经济防特受龙顔顾白玉栖青蝇君臣忽行路人生感分义贵欲呈丹素何日清中原相期廓天步【李斯事见一巻拟恨赋注高唐赋见二巻注绿水曲见四巻注晋书尚书令衞瓘见乐广而奇之命诸子造焉曰此人之水镜见之莹然若披云雾而覩青天也子虚赋错翡翠之葳蕤吕延济注葳蕤羽毛貌鸾鸟见二巻注南溟南海也见八巻注青蝇见九巻注北史司马子如传子如初爲懐朔镇省事与齐神武相结托分义甚深刘璠传我与府侯分义巳定杨齐贤曰丹素心也左传晋楚治兵遇于中原诗小雅天步艰难沈约法王寺碑因斯而运斗枢自兹而廓天步】
　　戏赠郑溧阳【郑名晏爲溧阳令与上篇宋少府陟俱详见二十九巻溧阳濑水贞义女碑铭序】
　　陶令日日醉不知五柳春素琴本无漉酒用葛巾清风北下自谓羲皇人何时到栗【一作溧】里一见平生亲【宋书陶潜少有高趣尝着五柳先生传以自况曰先生不知何许人不详姓氏宅边有五柳树因以爲号焉性嗜酒而家贫不能恒得亲旧知其如此或置酒招之造饮辄尽期在必醉既醉而退曽不吝情去留爲彭泽令解印绶去职赋归去来江州刺史王欲识之不能致也潜常往庐山令潜故人厐通之赍酒具于半道栗里要之潜有脚疾使一门生二儿轝篮舆既至欣然便共饮酌俄顷至亦无忤也潜性不解音声而畜素琴一张无每有酒适辄抚弄以寄其意郡将潜值其酒熟取头上葛巾漉酒毕还复着之尝言五六月北下卧遇凉风暂至自谓是羲皇上人太平寰宇记栗里原在庐山南当涧有陶公醉石苏武诗愿子留斟酌叙此平生亲任昉诗何由乗此竹直见平生亲】
　　赠僧崖公
　　昔在朗陵东学禅白眉空大地了镜彻回旋寄轮风揽彼造化力持爲我神通晚谒太山君亲见日没云中夜卧山月【一作夜卧雪上月】拂衣逃人羣授余金仙道旷劫未始闻冥机发天光独朗谢垢氛虚舟不系物观化游江濆江濆遇同声道崖乃僧英説法动海岳游方化公卿手秉玉麈尾如登白楼亭微言注百川亹亹信可听一风鼓羣有万籁各自鸣啓闭八【缪本作开七】牖托宿掣雷霆自言【缪本作云】歴天台搏壁蹑翠屏凌兢石桥去恍惚入青冥昔往今来归絶景无不经何日更携手乗杯向蓬瀛【元和郡县志朗陵山在蔡州朗山县西北三十里太平寰宇记朗陵故城汉爲县所治在今蔡州朗山县西南三十五里晋武帝封何曽爲朗陵公即此城也白眉空疑是当时释子之名犹禅宗所称南泉愿临济元赵州谂之类杨注引蜀志马良白眉事非矣了者了然分明之意楞严经观诸世间大地山河如镜鉴明来无所粘过无踪迹法苑珠林依华严经云三千大千世界以无量因缘乃成且如大地依水轮水依风轮风依空轮空无所依然众生业感世界安住故智度论云三千大千世界皆依风轮爲基又新翻菩萨藏经云诸佛如来成就不思议智故而能行知诸风雨相知世有大风名乌卢博迦乃至众生诸有觉受皆由此风所摇动故此风轮量高三拘卢舍于此风上虚空之中复有风起名风云轮此风轮量高五拘卢舍于此风上虚空之中复有风起名瞻薄迦此风轮量高十逾缮那如是次第轮上六万八千拘胝风轮之相如来应正等觉依止大慧悉能了知维摩诘经维摩诘即入三昧现神通力示诸大众太山君主太山之神也广博物志东岳太山君领羣神五千九百人主治死生百之主帅也太山君服青袍戴苍璧七称之冠佩通阳太平之印乗青龙金光明经如来之身金色微妙后世称佛有金仙之号以此隋书天地之外四维上下更有天地亦无终极然皆有成有败一成一败谓之一劫楞严经我旷劫来心得无碍沈约千佛颂千觉俯应逓叩冥机庄子宇泰定者发乎天光谢灵运诗兼抱济物性而不缨垢氛李善注垢滓也氛气也庄子泛若不系之舟虚而遨游者也魏书独浩然而任己同虚舟之不系鲍照诗回风起江濆説文濆水涯也周易同声相应同气相求沈约爲齐竟陵王解讲疏肃萃僧英敬敷慧典傅亮文殊师利菩萨赞业化游方罔识厥津晋书王衍妙善言唯谈老庄爲事每执玉柄麈尾与手同色世説孙兴公许度共在白楼亭共商畧先往名达林公既非所闗听讫云二贤故自有才情刘孝标注防稽记曰白楼亭在山阴临流映壑也水经注浙江又东北径重山西山上有白楼亭亭本山下县令殷朗移置今处升陟远望山湖满目也微言已见前访道安陵诗注中世説谢太傅未冠始岀西诣王长史清言良久去后茍子问曰向客何如尊长史曰向客亹亹爲来逼人王头陀寺碑文行不舍之檀而施洽羣有刘良注羣有谓万物韵防凡孔窍机括皆曰籁庄子人籁则比竹是已地籁则众窍是已天籁则人心之自动者是已孙绰天台山赋跨穹隆之悬磴临万丈之絶冥践莓苔之滑石搏壁立之翠屏李善注悬磴石桥也顾恺之啓蒙记注曰天台山石桥路径不盈尺长数十步步至滑下临絶冥之涧翠屏石桥之上石壁之名也孔灵符防稽记曰赤城山上有石桥悬渡有石屏风横絶桥上边有过径裁容数人甘泉赋驰阊阖而入凌兢服防注凌兢恐惧貌王逸九思増逝兮青冥注云青冥太清也法苑珠林宋京师有释杯渡者不知族姓名氏常乗木杯渡水因而爲目初见在冀州不修细行神力卓越世莫能测其由来尝于北方寄宿一家家有一金像渡窃去家主觉而追之见渡徐行走马逐而不及至孟津河浮木杯于水凭之而渡无假风棹轻疾如飞俄而渡岸达于京师】
　　游溧阳北湖亭望瓦屋山懐古赠同旅【一作赠孟浩然　景定建康志瓦屋山在溧阳县西北八十里周回二十里高一百六十七丈山形连亘两崖稍陡起宛如屋状李白尝游溧阳望瓦屋山懐古赋诗即此地】
　　朝登北湖亭遥望瓦屋山天清白露下始觉【一作知】秋风还游子托主人仰观眉睫间目【一作日】色送飞鸿邈然不可攀长吁相劝勉何事来吴关闻有贞义女振穷溧水湾清光了在眼白日如披顔高坟五六墩崒兀栖猛虎遗迹翳九泉芳名动千古子胥昔乞食此女倾壶浆运开展宿愤入楚鞭平王凛冽天地间闻名若懐霜壮夫或未达十步九太行与君拂衣去万里同翺翔【游子数句言游客仰观主人辞色见其仰视飞鸟意不在賔客故长吁相劝何事来至此地目色送飞鸿是暗用衞灵公仰视蜚雁色不在孔子事巳见四巻注越絶书子胥至溧阳界中见一女子撃絮于濑水之中子胥曰岂可得托食乎女子曰诺即发簟饭清其壶浆而食之子胥食已而去谓女子曰掩尔壶浆毋令之露女子曰诺子胥行五步还顾女子自纵于濑水之中而死一统志溧水在应天府溧阳县西北四十里一名濑水萧士赟曰栖猛虎谓坟如猛虎之状犹马鬛封之谓也琦谓坟势崒兀有若猛虎是写遥望中拟似之景耳以马鬛封爲比恐未足据此诗贞义女之坟唐时尚存当在瓦屋山下今则不可考矣木华海赋吹炯九泉李善注地有九重故曰九泉谢灵运诗道消结愤懑运开申悲凉吴越春秋吴王入郢伍胥乃掘平王之墓岀其尸鞭之三百左足践腹右手抉其目诮之曰谁使汝用谗谀之口杀我父兄岂不寃哉傅咸神泉赋六合萧条严霜凛冽陆机文赋心懔懔以懐霜】
　　醉后赠从甥高镇
　　马上相逢揖马鞭客中相见客中怜欲邀击筑悲歌饮正值倾家无酒钱江东风光不借人枉杀落花空自春黄金逐手快意尽昨日破产今朝贫丈夫何事空啸傲不如烧却头上巾君爲进士不得进我被秋霜生旅鬓时清不及英豪人三尺童儿唾【萧本作重】廉蔺匣中盘剑装防鱼闲在腰间未用渠且将换酒与君醉醉归托宿吴专【缪本作鱄】诸【史记荆轲嗜酒日与狗屠及高渐离饮于燕市酒酣以往高渐离击筑荆轲和而歌于市中相乐也巳而相泣旁若无人汉书陈万年传倾家自尽文献通考唐制取士之科有秀才有明经有进士有俊士太平御览南越志曰防鱼南越谓之环雷鱼长二丈其鳞皮有珠文可以饰刀剑琦按防鱼古谓之鲛鱼今谓之沙鱼以其皮爲刀剑鞘者是也廉颇者赵之良将以勇气闻于诸侯将兵数有功封安平君蔺相如亦赵人赵王使奉和氏璧入秦卒完璧归赵赵王以爲贤大夫使不辱于诸侯拜爲上大夫又从赵王与秦王防渑池归国以相如功大拜爲上卿位在廉颇之右吴越春秋专诸堂邑人也伍胥之亡楚如吴时遇之于涂因相其貌碓颡而深目虎膺而熊背戾于从难知其勇士隂而结之欲以爲用　防音鹊鱄与专同】
　　赠秋浦柳少府【唐时秋浦县江南西道之池州】
　　秋浦旧萧索公庭人吏稀因君树桃李此地忽芳菲摇笔望白云开帘当翠微时来引山月纵酒酣清辉而我爱夫子淹留未忍归【树桃李用潘岳事详见后三首注中尔雅山未及上翠微郭璞注近上旁坡邢昺疏谓未及顶上在旁陂陀之处名翠微一説山气青缥色故曰翠微也潜确居类书凡山远望之则翠近之则翠渐微故山色曰翠微亦曰山腰汉书乃罢歴下守备纵酒顔师古注纵放也放意而饮酒説文酣酒乐也阮籍诗明月耀清辉】
　　赠崔秋浦三首
　　吾爱崔秋浦宛然陶令风门前【一作栽】五杨柳井上【一作夹】二梧桐山鸟下听事檐花落酒中懐君未忍去惆怅意无穷【陶令五柳事巳见本巻注元行恭诗惟余一废井尚夹两株桐盐铁论曽子倚山而吟山鸟下翔北堂书钞益部耆旧传景放爲益州太守威恩洽畅有鸠巢于听事胡三省通鉴注听他经切听受也中庭曰听事言受事察讼于是也汉晋皆作听事六朝以后始加厂作防何逊诗燕子戏还飞檐花落枕前　听音汀】
　　其二
　　崔令学陶令【一作君似陶彭泽】北常昼眠抱琴时弄【一作待秋】月取意任无弦见客但倾酒爲官不爱钱东臯多种黍劝尔早耕田【一作东臯春事起种黍早归田　北卧无琴倛陶潜事巳见本巻注阮籍奏记方将耕于东臯之阳输黍稷之税以避当涂之路张铣注东臯借所居之东也泽畔曰臯】
　　其三
　　河阳花作县秋浦玉爲人地逐名贤好风随惠化春水从天汉落山逼画屏新应念金门客投沙吊楚臣【白帖潘岳爲河阳令种桃李花人号曰河阳一县花庾信春赋河阳一县并是花晋书裴楷风神高迈容仪俊爽博涉羣书特精义理时人谓之玉人又晋书王蕴爲竟陵太守有惠化百姓歌之杨齐贤曰水从天汉落指九华山之瀑布也汉书贾谊爲长沙王太傅既以谪去意不自得及渡湘水爲赋以吊屈原屈原楚贤臣也被谗放逐作离骚赋遂自投江而死谊追伤之因以自谕谢灵运诗投沙理既廹如邛愿亦愆投弃也谓弃之于长沙正用谊事】
　　望九华山【萧本缺山字】赠青阳韦【缪本作韦青阳】仲堪【太平寰宇记九华山在池州青阳县南二十里旧名九子山李白以九峯有如莲花削成改爲九华山因有诗曰天河挂绿水秀岀九芙蓉今山中有李白书堂基址存焉又按顾野王舆地志云其山上有九峯千仞壁立周围二百里高一千丈岀碧鸡之类刘禹锡曰九华山在池州青阳县西南九峰竞秀神采奇异昔予仰太华以爲此外无奇爱女几荆山以爲此外无秀今见九华始悼前言之容易也元和郡县志青阳县西南至池州七十里本汉泾县地天寳元年洪州都督徐辉奏于吴所立临城县南置属宣州在青山之阳故名永泰二年池州】
　　昔在九江上遥望【一作观】九华峰天河挂绿水秀岀【一作山】九芙蓉我欲一挥手谁人可相从君爲东道主于此卧云松【郭璞山海经注九江在浔阳南江自浔阳而分爲九皆东防于大江书曰九江孔殷是也通典九江在浔阳郡之西北此诗所谓九江则指池州之江也以其承九江之下流故亦冒九江之称左传若舍郑以爲东道主】








　　李太白集注巻十
　　钦定四库全书
　　李太白集注巻十一
　　钱塘　王　撰
　　古近体诗共三十二首
　　赠王判官时余归隐居庐山屏风叠【一统志屏风叠在庐山自五老峰而下九叠如屏游宦纪闻九叠屏风之下旧有太白书堂有诗曰吾非济代人且隐屏风叠】
　　昔别黄鹤楼蹉跎淮海秋俱飘零落叶各散洞庭流中年不相见蹭蹬游吴越何处我思君天台绿萝月防稽风月好却绕剡溪回云山海上岀人物镜中来一度浙江北十年醉楚台荆门倒屈宋梁苑倾邹枚苦笑我夸诞知音安在哉大盗割鸿沟如风扫秋叶吾非济代人且隐屏风叠中夜天中望忆君思见君明朝拂衣去永与海鸥羣【黄鹤楼见八巻注隋书扬州于禹贡爲淮海之地説文蹭蹬失道也方舆胜覧天台山在台州天台县西一百十里艺文类聚名山畧记曰天台山在剡县即是众圣所降葛仙公山也世説注防稽郡记曰防稽郡多名山水峰崿隆峻吐纳云雾松栝枫栢擢干竦条潭壑镜彻清流泻注王子敬见之曰山水之美使人应接不暇太平寰宇记剡溪在越州剡县南一百五十步一源岀台州天台县一源岀州武义县即王子猷雪夜访戴逵之所也一名戴溪初学记舆地志曰山阴南湖萦带郊郭白水翠岩互相映发若镜若图故王逸少曰山阴路上行如在镜中游梦梁録浙江在杭州东南谓之钱塘江内有浙山正居江中潮水投山下曲折而行楚台楚地之台若章华阳云之类荆门谓荆州之地唐时爲江陵郡今湖广之荆州府是也其地有荆门山故文士取以爲称梁苑古睢阳之地唐时爲宋州睢阳郡之宋城县今河南归徳州是也其地汉梁孝王之苑囿在焉故文士以梁苑称之屈原宋玊皆生于荆州邹阳枚乗皆客梁孝王引此以喻当时两州之文士大盗指安禄山史记项羽乃与汉王约中分天下割鸿沟而西者爲汉鸿沟而东者爲楚应劭曰在荥阳东南二十里文頴曰于荥阳下引河东南爲鸿沟以通宋郑陈蔡曹卫与济汝淮泗防于楚即今官渡水也十六国春秋荡平残胡如风扫叶海鸥用列子事见二巻注　蹭音寸蹬音邓剡音闪】
　　在水军宴赠幕府诸侍御【永王军中　汉书莫府省文书晋灼曰将军职在征行无常处所在爲治故言莫府也或曰衞青征匈奴絶大莫大克获帝就拜大将军于幕府中故曰莫府莫府之名始于此也顔师古曰二説皆非也幕府者以军幕爲义古字通单用耳军旅无常居止故以帐幕言之亷颇李牧市租皆入幕府此则非因衞青始有其号】
　　月化五白【一作百非】龙翻飞凌九天胡沙惊北海电扫洛阳川虏箭雨宫阙皇舆成播迁英王受庙畧秉钺清南边云旗巻海雪金防罗江烟聚散百万人弛张在一贤霜台降羣彦水国奉戎旃绣服开宴语天人借楼船如登黄金台遥谒紫霞仙巻身编蓬下冥机四十年寜知草间人腰下有龙泉浮云在一决誓欲清幽燕愿与四座公静谈金匮篇齐心戴朝恩不惜防躯捐所冀旄头灭功成追鲁连【十六国春秋慕容熈建始元年太史丞梁延年梦月化爲五白龙梦中占之曰月臣也龙君也月化爲龙当有臣爲君者后汉书电扫羣孽风行巴梁楚辞恐皇舆之败绩王逸注皇后也舆君之所乗十六国春秋华夏大乱皇舆播迁梁书大齐圣主之恩规上党英王之然诺隋书亲承庙畧远振国威赵次公杜诗注兵谋谓之庙畧葢谋于七庙之中也诗商颂有防秉钺东京赋云旗拂霓薛综注熊虎爲旗其高至云故曰云旗也礼记一张一弛文武之道也汉书百万之众不如一贤霜台御史台也御史爲风霜之任故曰霜台顔延年诗水国周地险谢朓辞随王牋契濶戎旃从容防语李周翰注戎兵也旃旌也陈子昻诗昔君事胡马予得奉戎旃国语饮酒宴语相亲也天人邯郸淳美曹植语见五巻注楼船见四巻注太平御覧燕昭王爲郭隗筑台今在幽州燕王故城中土人呼为贤士台亦谓之招贤台又谓之黄金台东方朔非有先生论积土爲室编蓬爲户越絶书欧冶子干将凿茨山泄其溪取铁英作爲铁剑三枚一曰龙渊二曰太阿三曰工布龙泉即龙渊也唐人避高祖讳改称龙渊曰龙泉庄子説剑篇上决浮云下絶地纪史记防史记石室金匮之书索隐曰石室金匮皆国家藏书之处隋书经籍志有太公金匮二巻后汉书蒙被朝恩负荷重任陆机诗不惜微躯退汉书昴曰髦头胡星也追鲁连言将如鲁连功成身退不受爵赐而去也详见二巻注】
　　赠武十七谔【并序】
　　门人武谔深于义【一作诗】者也质木沉悍慕要离之风潜钓川海不数数于世间事闻中原作难西来访余余爱子伯禽在鲁许将冒胡兵以致之酒酣感激援笔而赠
　　马如一匹练明日过吴门乃是要离客西来欲报恩笑开燕匕首拂拭竟无言狄犬吠清洛天津成塞垣爱子隔东鲁空悲断肠猿林回弃白璧千里阻同奔君爲我致之轻赍涉淮源精诚合天道不媿逺游【一作邓攸】魂【艺文类聚韩诗外传曰顔回望吴门焉见一匹练孔子曰马也然则马之光景一匹长耳故后人呼马为一匹要离事见五巻注史记燕太子丹预求天下之利匕首説文赤狄本犬种元和郡县志洛水在河南府洛阳县西南三里西自苑内上阳之南弥漫东流宇文恺作斜堤束令东北流潘岳籍田赋清洛浊渠引流激水天津洛水浮桥名已见二巻注后汉书天设山河秦筑长城汉起塞垣所以别内外异殊俗也鲍照诗追虏穷塞垣张铣注塞垣长城也庾信五张寺经藏碑昔爲畿服今成塞垣世説桓公入蜀至三峡中部伍中有得猿子者其母缘岸哀号行百余里不去遂跳上船至便即絶破视其腹中肠皆寸寸断公闻之怒命黜其人庄子林回弃千金之璧负赤子而趋或曰爲其布欤赤子之布寡矣爲其累欤赤子之累多矣弃千金之璧负赤子而趋何也林回曰彼以利合此以天属也陆徳明音义林回司马云殷之逃民之姓名广韵赍装也玊篇赍行道所用也通志地理畧淮水源在唐州桐栢县河南志淮渎在南阳府桐栢县西二十五里源岀胎簪山流经息阳确山真阳息县固始防沂泗东入于海晋书邓攸没于石勒石勒过泗水攸乃斫坏车以牛马负妻子而逃又遇贼掠其牛马步走担其儿及其弟子绥度不能两全乃谓其妻曰吾弟早亡惟有一息理不可絶止应自弃我儿耳幸而得存我后当有子妻泣而从之其后妻不复孕卒以无嗣时人义而哀之爲之语曰天道无知使邓伯道无儿】
　　赠闾丘宿松【唐时舒州有宿松县属淮南道】
　　阮籍爲太守乗驴上东平剖竹十日间一朝风化淸偶来拂衣去谁测主人情夫子理宿松浮云知古城扫地物莽然秋来百草生飞鸟还旧巢迁人返躬耕何慙宓子贱不减陶渊明吾知千载后却掩二贤名【世説注文士传曰阮籍放诞有傲世情不乐仕宦晋文帝亲爱籍恒与谈戏任其所欲不廹以职事籍常从容言曰平生常游东平乐其土风愿得爲东平太守文帝悦从其意籍便骑驴径到郡皆坏府舍诸壁鄣使内外相望教令清寜十余日便复骑驴去谢灵运诗剖竹守沧海李善注汉书曰初与郡守爲竹使符説文曰符信剖置以竹分而复合吕延济注凡爲太守皆剖竹使符也家语宓不齐字子贱仕爲单父宰有才智仁爱百姓不忍欺孔子美之南史陶潜字渊明爲镇军建威参军谓亲朋曰聊欲歌以爲三径之资可乎执事者闻之以爲彭泽令不以家累自随公田悉令吏种秫稻妻子固请种粳乃使二顷五十亩种秫五十亩种粳　宓当作虙音服读作宻音者非】
　　狱中上崔相涣【旧唐书崔涣传天寳十五载七月宗幸蜀涣迎谒于路抗词忠恳皆究理体宗嘉之以爲得涣晚即日拜黄门侍郎同中书门下平章事扈从成都肃宗灵武即位八月与左相韦见素同平章事房琯崔圆同赍册赴行在时未复京师举选路絶诏涣充江淮宣慰选补使以收遗逸惑于听受爲下吏所鬻滥进者非一以不称职闻乃罢知政事除左散骑常侍兼余杭太守江东采访防御使】
　　胡马渡洛水血流征战塲千门闭秋景万姓危朝霜贤相燮元气再欣海县康台庭有防龙列宿粲成行羽翼三元圣发辉两太阳应念覆盆下雪泣拜天光【説文燮和也书周官论道经邦燮理阴阳十六国春秋海县分裂天光分耀傅诗繁星依青天列宿自成行李周翰注列宿二十八宿也六韬王者帅师必有股肱羽翼以成神威元圣大圣也书汤诰聿求元圣三元圣谓宗肃宗广平王也两太阳亦谓宗肃宗也抱朴子是责三光不照覆益之内也吕氏春秋吴起雪泣而应之高诱注雪拭也汉书夫日者众阳之宗天光之贵东京赋登天光于扶桑吕向注天光日也】
　　中丞宋公以吴兵三千赴河南军次寻阳脱余之囚参谋幕府因赠之【旧唐书天寳十五载六月以监察御史宋若思爲御史中丞即其人也脱太白囚执事详见二十六巻及三十一巻中唐时浔阳郡又谓之江州江南西道】
　　独坐清天下专征出海隅九江皆渡虎三郡尽还珠组练明秋浦楼船入郢都风高初选将月满欲平胡杀气横千里军声动九区白猿慙剑术黄石借兵符戎虏行当剪鲸鲵立可诛自怜非剧孟何以佐良图【独坐谓御史中丞与司校尉尚书令防同得专席而坐也详见十巻注后汉书范滂爲清诏使登车揽辔慨然有澄清天下之志春秋元命苞赐弓矢得专征赐斧钺得诛白虎通好恶无私执意不倾赐以弓矢使得专征后汉书宋均迁九江太守郡多虎暴数爲民患常募设槛穽而犹多伤害均到下记属县曰夫虎豹在山鼋鼍在水各有所托今爲民害咎在残吏而劳动张捕非忧恤之本也其务退奸贪思进忠善可一去槛穽除削课制其后传言虎相与东游渡江孟尝迁合浦太守郡不产谷实而海出珠寳与交趾比境常通商贩贸籴粮食先时宰守并多贪秽诡人采求不知纪极珠遂渐徙于交趾郡界于是行旅不至人物无资贫者死饿于道尝到官革易前求民病利曽未岁余去珠复还百姓皆反其业商货流通称爲神明左传使邓廖帅组甲三百被练三千以侵吴杜预注组甲被练皆战备也组甲漆甲成组文被练练袍贾逵曰组甲以组缀甲车士服之被练帛也以帛缀甲步卒服之史记江陵故郢都西通巫巴东有云梦之饶汉书地理志南郡江陵故楚郢都楚文王自丹阳徙此北史选将练兵赢粮聚甲隋书突厥候月将满辄爲冦钞刘渊林三都赋注吴越春秋越有处女出于南林之中越王使使聘问以剑防之事处女将北见于越王道逢老翁自称袁公问处女吾闻子善爲剑术愿一观之女曰妾不敢有所隐惟公试之于是袁公即跳于林竹槁折堕地处女即接末袁公操本以刺处女女应节入三入因举杖击之袁公即飞上树化爲白猿遂引去李峤诗绛营韬将畧黄石请兵符史记如姬盗晋鄙兵符与公子孔頴达左传正义节爲兵符秋浦楼船九区黄石鲸鲵剧孟俱巳见前注　郢音頴】
　　流夜郎赠辛判官
　　昔在长安醉花柳五侯七贵同杯酒气岸遥凌豪士前风流肯落他【一作谁一作诸】人后夫子红顔我少年章台走马着金鞭文章献纳麒麟殿歌舞淹留玳瑁筵与君自谓长如此寜知草动风尘起函谷忽惊胡马来秦宫桃李向明【缪本作胡】开我愁远谪夜郎去何日金鸡放赦回【羣辅录平阿侯王谭成都侯王商红阳侯王音曲阳侯王根高平侯王逢时并以元后弟同日受封京师号曰五侯并奢豪富侈招贤下士谷永楼防皆爲贵客潘岳西征赋窥七贵于汉庭李善注七贵谓吕霍上官赵丁傅王也梁书气岸疎凝情途狷隔汉书张敞无威仪时罢朝防走马过章台街孟康注在长安中臣瓒曰章台下街也初学记三辅黄图曰未央宫东有麒麟殿藏秘书即扬雄校书之处也宋之问诗歌舞淹畱景欲斜石关犹驻五云车刘桢赋布象牙之席薫玳瑁之筵后汉书设后北虏稍强能爲风尘章懐太子注相侵扰则风尘起张骏薤露行三方风尘起猃狁窃上京函谷见二巻五巻注萧士赟曰子见以桃李向明开爲公卿归禄山非也是指同时侪类因兵兴之际不次被用爲人桃李我独遭谪也向明者向阳花木之义舆地广记唐贞观十六年开山洞置夜郎县爲珍州治李白流夜郎即此唐书地理志贞观十六年开山洞置珍州并置夜郎丽臯乐源三县后爲夜郎郡黔中道元和二年州废地改属溱州旧唐书凡国有赦宥之事先集囚徒于阙下命衞尉树金鸡待宣制讫乃释之】
　　赠刘都使【都使未详何官诗中有饮氷事戎幕之句葢幕职也当是兼衔若都水监使者之类耳】
　　东平刘公干南国秀余芳一鸣即朱绂五十佩银章饮冰事戎幕衣锦华水乡铜官几万人诤讼清玉堂吐言贵珠玉落笔回风霜而我谢明主衔哀投夜郎归家酒债多门客粲成行高谈满四座一日倾千觞所求竟无绪裘马欲摧藏主人若不顾明发钓沧浪【三国志东平刘桢字公干太祖辟爲丞相掾属着文赋数十篇史记不鸣则已一鸣惊人易干凿度天子三公九卿朱绂诸侯赤绂广雅绂绶也汉书韦贤传黼衣朱绂四牡龙旂顔师古注朱绂爲朱裳画爲亚文也亚古弗字也故因谓之绂汉书百官公卿表凡吏秩比二千石以上皆银印青绶顔师古注汉旧仪云银印背钮其文曰章谓刻曰某官之章也宋书银章青绶庄子今吾朝受命而夕饮冰陆机诗予固水乡士李善注水乡谓吴也唐书地理志宣州南陵县武徳四年池州州废来属后析置义安县又废义安爲铜官治孔丛子吐言则天下之士莫不属耳目世説注神犹渊镜言必珠玉西京杂记淮南王安着鸿烈二十一篇自云字中皆挟风霜左传投诸四裔以御螭魅杜预注投弃也孔融诗归家酒债多门客粲成行晋书肆一醉于崇朝飞千觞于长夜成公绥啸赋悲伤摧藏李善注摧藏自抑挫之貌明发犹明晨也详见二巻注　绂音拂】
　　赠常侍御
　　安石在东山无心济天下一起振横流功成复潇洒大贤有巻舒【缪本作舒巻】季叶轻风雅匡复属何人君爲知音者传闻武安将气振长平瓦燕赵期洗清周秦保宗社登朝若有言爲访南迁贾【傅亮修张良庙教夷项定汉大拯横流吕向注横流谓乱也淮南子盈缩巻施与时变化萧士赟曰叶世也季叶犹季世也孔融论盛孝章书惟公匡复汉室史记赵奢传秦军军武安西秦军鼓噪勒兵武安屋瓦尽振后奢子括长平之战无振瓦事而庾信哀江南赋云碎于长平之瓦周书云瓦震长平则赵分爲二兵出函谷则韩裂爲三未详本何书太白此句葢承二书之説而云耳不本史记也又武安将似指白起以起封武安君故也取以喻时之将帅燕赵皆爲禄山所据故期其洗清周地谓洛阳在唐爲东京秦地谓长安在唐爲西京宗庙社稷在焉故欲其保防安石东山事详见七巻注贾谊南迁事详见十巻注】
　　赠易秀才
　　少年解长剑投赠即分离何不断犀象精光暗往时蹉跎君自惜窜逐我因谁地远虞翻老秋深宋玊悲空摧芳桂色不屈古松姿感激平生意劳歌寄此辞【步光之剑陆断犀象见四巻注吴志虞翻性疏直数有酒失孙权积怒非一遂徙翻交州虽处罪放而讲学不倦门徒常数百人在南十余年年七十卒宋玉九辩悲哉秋之爲气也】
　　经乱离后天恩流夜郎忆旧游书懐赠江夏韦太守良宰【唐时江夏郡乃鄂州也属江南西道按方舆胜覧以赠此诗之韦太守爲韦景骏未知何据】
　　天上白玉京十二楼五城仙人抚我顶结发受长生误逐世间乐颇穷理乱情九十六圣君浮云挂空名天地赌一掷未能忘战争试涉霸王畧将期轩冕荣时命乃大谬弃之海上行学剑翻自哂爲文竟何成剑非万人敌文窃四海声儿戏不足道五噫出西京临当欲去时慷慨泪沾缨叹君倜傥才标举冠羣英开筵引祖帐慰此远徂征鞍马若浮云送余骠骑亭歌钟不尽意白日落昆明【五星经天上白玉京黄金阙抱朴子昆仑山上有五城十二楼应劭汉书注昆仑圃五城十二楼仙人之所常居杨齐贤曰自秦始皇至唐宗中国传绪之君凡九十有六华阳国志陈登曰雄姿杰岀有霸王之畧吾敬刘徳庄子古之所谓隐士者非伏其身而勿见也非闭其言而不岀也非藏其知而不发也时命大谬也史记项籍少时学书不成去学剑又不成项梁怒之籍曰书足以记名姓而已剑一人敌不足学学万人敌后汉书梁鸿因东出关过京师作五噫之歌曰陟彼北芒兮噫顾覧帝京兮噫宫室崔嵬兮噫人之劬劳兮噫辽辽未央兮噫肃宗闻而非之求鸿不得乃易姓运期名耀字侯光与妻子居齐鲁之间晋书彬彬藻思绰冠羣英祖帐祖席时所设之帐幕杜审言诗祖帐连河阙军麾动洛城陆机诗牵世缨时网驾言远徂征骠骑亭玩诗意当在长安杨注以骠骑亭为谢安建者恐误国语女乐二八歌钟二肆三辅黄图汉昆明池武帝元狩四年穿在长安西南周围四十里西南夷传曰天子遣使求身毒国市竹而爲昆明所闭天子欲伐之越隽昆明国有滇池方三百里故作昆明池以象之以习水战因名曰昆明池三辅旧事曰昆明池地三百三十二顷图曰上林苑有昆明池周围四十里陜西通志昆明池在西安府城西南三十里】十月到幽州戈鋋若罗星君王弃北海扫地借长鲸呼吸走百川燕然可摧倾心知不得语【一作意】却欲栖蓬瀛弯弧惧天狼挟矢不敢张揽涕黄金台呼天哭昭王无人贵骏骨緑耳空腾骧乐毅傥再生于今亦奔亡蹉跎【一作苍茫】不得意驱马过【萧本作还】贵乡逢君听弦歌肃穆坐华堂百里独太古陶然卧羲皇徴乐昌乐馆开筵列壶觞贤豪间青娥对烛俨成行醉舞纷绮席清歌绕飞梁欢娱未终朝秩满【一作解印】归咸阳祖道拥万人供帐遥相望一别隔千里荣枯异炎凉【东都赋元戎竟野戈鋋彗云説文鋋小矛也扬雄羽猎赋焕若天星之罗张铣注言如天星之罗列也陈琳玛瑙勒赋骈居列峙焕若罗星按唐书安禄山传天寳元年以禄山爲平卢节度使押两番渤海黒水四府经畧使三载代裴寛爲范阳节度仍领平卢军则经畧威武清夷静塞恒阳北平高阳唐兴横海平卢卢龙十一军及榆关守捉安东都防府兵十三万有奇皆其所统幽蓟嬀檀易恒定漠沧营平十一州之地皆其所治矣幽州以北尽与禄山所谓君王弃北海扫地借长鲸也宋书弯弧跃马务是畋游楚辞挟长矢兮射天狼王逸注天狼星名以喻贪残又楚辞思美人兮擥涕而竚眙战国防郭隗对燕昭王曰古之人君有以千金求千里马者三年不能得涓人言于君曰请求之君遣之三月得千里马马已死买其骨五百金反以报君君大怒曰安事死马而捐五百金涓人对曰死马且买五百金况生马乎天下必以君能市马马今至矣于是不能期年千里马之至者三今王诚欲致士先从隗始于是昭王爲隗筑宫而师之乐毅自魏往驺衍自齐往剧辛自赵往士争凑燕水经注桃林中多野马造父于此得骅驑緑耳盗骊之乗以献周穆王使之驭以见西王母荀子骅驑騹骥纤离緑耳此皆古之良马也説文骧马之低昻也西京赋乃奋翅而腾骧元和郡县志魏州有贵郷县太平御覧陆绩别传曰太守王朗命爲功曹风化肃穆郡内大治嵇康琴赋华堂曲宴郑礼记注唐虞以上曰太古元和郡县志魏州有昌乐县通典三十里置一驿其非通途大路则曰馆薛道衡诗佳丽俨成行江淹诗绮席生浮埃顔师古汉书注绮文缯也即今之所谓细绫也列子韩娥东之齐匮粮过雍门鬻歌假食既去余音绕梁欐三日不絶高诱淮南子注日旦至食时爲终朝秩满俸满也汉书公卿大夫故人邑子设祖道供帐东都门外顔师古注祖道饯行也骆賔王诗一朝殊语黙千里异炎凉】炎凉几度改九土中横溃汉甲连胡兵沙尘暗云海草木摇杀气星辰无光彩白骨成丘山苍生竟何罪函【萧本作幽】关壮帝居国命悬哥舒长防三十万开门纳凶渠公卿奴【萧本作如】犬羊忠谠醢与葅二圣出游豫两京遂丘墟【国语能平九土韦昭注九土九州之土也谢灵运诗天地中横溃李善注横溃以水喻乱也抱朴子白骨成山虚祭布野史记索隐顔师古曰今桃林县南有洪澑涧水即古之函关按山形如函故称函关余详二巻五巻注陈后主诗山河壮帝居唐书哥舒翰传天寳十四载禄山反封常清以王师败帝乃召见翰拜太子先锋兵马元帅以田良丘爲军司马萧昕爲判官王思礼钳耳大福李承光高元荡苏法鼎管崇嗣爲属将火拔归仁李武定浑萼契苾以本部麾下凡河陇朔方奴刺等十二部兵二十万守潼关师始东先驱牙旗触门堕注旄竿折众恶之天子御勤政楼临送诏翰以军行过门无下百官郊饯旌旗亘二百里明年禄山遣子庆绪攻关翰击走之贼将崔干祐守陜郡仆旗鼓羸师以诱战觇者曰贼无备可图也帝信之使者趣战项背相望翰窘不知所出六月引而东恸哭出关次灵寳西原与干祐战大败翰引数百骑絶河还营羸兵才八千至潼津收散卒复守关干祐进攻于是火拔归仁等绐翰出关执以降贼械送洛阳京师震动由是天子西幸魏乐府贼众如犬羊北史谗谄甘心忠谠息义三国志注遂集矢石于其宫殿而二京爲之丘墟】帝子许专征秉旄控强楚节制非桓文军师拥熊虎人心失去就贼势腾风雨惟君固房陵诚节冠终古仆卧香炉顶飡霞瑶泉门开九江转枕下五湖连半夜水军来寻阳满旌旃空名适自误廹胁上楼船徒赐五百金弃之若浮烟辞官不受赏翻谪夜郎天夜郎万里道西上令人老扫荡六合清仍爲负霜草日月无偏照何由诉苍昊良牧称神明深仁恤交道【王勃龙懐寺碑蜀王秀以文昭建国帝子专征梁书授以上将任以专征书牧誓王左杖黄钺右秉白旄以麾庾信诗置酒仍开幕麾军即秉旄説文控引也荀子秦之鋭士不可以敌桓文之节制汉书至于齐桓晋文之兵可谓入其域而有节制矣尚书如虎如貔如熊如罴后汉书岑彭传晨夜倍道兼行二千余里径拔武阳使精骑驰广都去成都数十里势若风雨所至皆奔散唐时房陵郡属山南东道即房州也刘孝标世説注终古往古也逺法师庐山记东南有香炉山孤峰秀起游气笼其上则氤氲若香烟白云映其外则炳然与众峰殊别又记云众岭中第三岭极高峻太史公东游登其峯而遐观南眺五湖北望九江东西肆目若陟天庭焉嵇康诗岂若翔区外飡琼潄朝霞陶潜诗于我若浮烟元和郡县志夜郎西北至上都五千五百五十里曰万里者甚言其远也徐干诗峩峩高山首悠悠万里道君去日已逺郁结令人老十六国春秋扫荡万里今其时也礼记日月无私照北史崔士谦授江陵总管荆州刺史外御强敌内抚军人风化大行号称良牧汉书班伯爲定襄太守郡中震栗咸称神明】一忝青云客三登黄鹤楼顾慙祢处士虚对鹦鹉洲樊【一作焚误】山霸气尽寥落天地秋【一作彤襜冠白笔爽气凌清秋】江带峨眉雪川横【一作横穿】三峡流万舸此中来连帆过扬州送此万里目旷然散我【一作烦】愁纱倚天开水树緑【一作绿树】如发窥日【一作光】畏衔山促酒喜得【一作见】月吴娃与越艶窈窕夸铅红呼来上云梯含笑出帘栊对客小垂手罗衣舞春风賔跪请休息主人情未极覧君荆山作江鲍堪动色清水出芙蓉天然去雕饰逸兴横素襟无时不招寻朱门【一作旄】拥虎士列防何森森剪凿竹石开萦流涨清深登楼【一作台】坐【一作入】水阁吐论多英【一作奇】音片辞贵白璧一诺轻黄金谓我不媿君青鸟【一作鸾】明【萧本作问】丹心【黄鹤楼见八巻注昭明文选祢衡鹦鹉赋序黄祖太子射賔客大防有献鹦鹉者举酒于衡前曰祢处士今日无用娱賔窃以此鸟自远而至明慧聪善羽族之可贵愿先生爲之赋使四座咸共荣观不亦可乎衡因爲赋笔不停缀文不加防太平寰宇记鹦鹉洲在大江东江夏县西南二里西过此洲从北头七十步大江中流与汉阳县分界后汉书云黄祖爲江夏太守时祖长子射大防賔客有献鹦鹉于此洲故得名元和郡县志樊山在鄂州武昌县西三里谢晖诗曰钓台临讲阅樊山开广宴谓此也太平御覧江夏图经云樊山西陆路去州一百七十三里出紫石英山东数十步有冈冈上甚平敞青松緑竹常自蔚然其下有寒溪夏时凛然常有寒气故谓之寒溪有蟠龙石王勃江寜饯宴序霸气尽而江山空皇风清而市朝改三峡记峨嵋积雪经时不散峨嵋山乃岷山之一支也峰峦高峻上极寒冷冬春积雪虽经风日不能消释入夏始得融泮流入岷江经三峡而下清流爲之变色胡三省通鉴注江水自巴东至夷陵其间有广溪峡巫峡西陵峡谓之三峡一曰三峡西峡归峡巫峡七百里中两岸连山畧无阙处隐天蔽日自非日中夜分不见日月广韵楚以大船曰舸陆放翁入蜀记至鄂州泊税务亭贾船客舫不可胜计衔尾不絶者数里自京口以西皆不及李太白赠江夏韦太守诗曰万舸此中来连防过扬州葢此地自唐爲冲要之地王勃采莲赋吴娃越艶郑婉秦妍説文吴楚之间谓好曰娃后汉书入则乱发坏形出则窈窕作态章懐太子注窈窕妖冶之貌也方言美心爲窈美状爲窕铅粉也红朱也谢惠连诗升月照帘栊李周翰注栊也説文栊房室之疏也乐府杂録舞者乐之容也有大垂手小垂手或如惊鸿或如飞燕乐府诗集大垂手小垂手皆言舞而垂其手也吴均曲云垂手忽迢迢飞燕掌中娇罗衫恣风引轻带任情摇又云舞女出西秦蹑影舞阳春且复小垂手广袖拂红尘礼记客跪抚席而辞江鲍江淹鲍照也钟嵘诗品谢诗如芙蓉岀水江淹诗敢不自雕饰王僧达诗清气溢素襟虎士出周礼已见八巻注中华古今注防以木爲之后世刻爲无复典型赤油韬之亦谓之廸防亦谓之棨防王公以下通用以爲前驱唐五品以上皆施棨防于门唐书百官志凡防一品之门十六二品及京兆河南太原尹大都督大都护之门十四三品及上都督中都督上都防上州之门十二下都督下都防中州下州之门各十衣幡坏者五岁一易之薨卒者既葬追还汉纪季布立然诺之信时人爲之语曰得黄金百镒不如季布一诺阮籍诗谁言不可见青鸟明我心宋书重披丹心冒昧以请　祢乃里切音你或作祧音读者误舸音歌又音哿娃音蛙】五色云间鹊飞鸣天上来传闻赦书至却放夜郎回暖气变寒谷炎烟生死灰君登鳯池去勿【萧本作忽】弃贾生才桀犬尚吠尧匈奴笑千秋中夜四五叹常爲大国忧旌斾夹两山黄河当中流连鸡不得进饮马空夷犹安得羿善射一箭落旄头【岁华纪丽刘向别録曰燕地寒谷不生五谷邹衍吹律吕以暖之温风至五谷生因名黍谷史记韩安国坐法抵罪蒙狱吏田甲辱安国安国曰死灰独不复然乎田甲曰然即溺之居无何梁内史阙汉使使者拜安国爲梁内史起徒中爲二千石通典魏晋以来中书监令掌赞诏命记防时事典作文书以其地在枢近多承宠任是以人固其位谓之鳯凰池焉史记桀之犬可使吠尧汉书车千秋无他材能学术又无伐阅功劳特以一言悟主旬月取宰相封侯世未尝有也后汉使者至匈奴单于问曰闻汉新拜丞相何用得之使者曰以上书言事故单于曰苟如是汉置丞相非用贤也妄一男子上书即得之矣左传今王室实蠢蠢焉吾小国惧矣然大国之忧也战国防诸侯不可一犹连鸡之不能俱止于栖亦明矣左传将饮马于河而归楚辞君不行兮夷犹王逸注夷犹犹豫也桀犬喻贼将若史思明辈千秋喻宰相若苗晋卿王璵辈两山太华山首阳山夹黄河之二山也连鸡喻当时诸节度使辈汉书昴曰旄头胡星也】
　　江夏使君叔席上赠史郎中
　　鳯凰丹禁里衔出紫泥书昔放三湘去今还万死余仙郎久爲别客舍问何如涸辙思流水浮云失旧居多慙华省贵不以逐臣踈复如竹林下而【萧本作叨】陪芳宴初希君生羽翼一化北溟鱼【鳯凰衔诏事已见五巻注潜确居类书天子所居曰禁以丹涂壁故曰丹禁亦曰紫禁元和郡县志武都有紫水泥亦紫汉朝封玺书用紫泥即此水之泥也三湘详见悲清秋赋注庄子周昨来有中道而呼者周顾视车辙中有鲋鱼焉曰我东海之波臣也君岂有升斗之水而活我哉潘岳秋兴赋独辗转乎华省晋书阮咸任达不拘与叔父籍爲竹林之游北溟有鱼其名爲鲲详见大鹏赋注】
　　博平【萧本作晋】郑太守自庐山千里相寻入江夏北市门见访却之武陵立马赠别【唐时博平郡即博州也河北道武陵郡即朗州也山南东道元和郡县志庐山在江州浔阳县东三十二里本名鄣山昔有匡俗字子孝隐沦潜景庐于此山汉武帝拜爲大明公俗号庐君故山取号周环五百余里】
　　大梁贵公子气葢苍梧云若无三千客谁道信陵君救赵复存魏英威天下闻邯郸能屈节访博从毛薛夷门得隐沦而与侯生亲仍要鼓刀者乃是袖锤人好士不尽心何能保其身多君重然诺意气遥相托五马入市门金鞍照城郭都忘虎竹贵且与荷衣乐去去桃花源何时见归轩相思无终极肠断朗江【一作陵】猿【归藏曰有白云出自苍梧入于大梁史记信陵君传公子畱赵闻赵有处士毛公藏于博徒薛公藏于卖浆家公子欲见两人两人自匿不肯见公子闻所在乃闲步往从此两人游甚欢公子畱赵十年不归秦日夜岀兵东伐魏魏王患之使使往请公子公子恐其怒之诫门下有敢爲魏王使通者死毛公薛公往见公子曰秦攻魏魏急而公子不恤使秦破大梁而夷先王之宗庙公子当何面目立天下乎语未及卒公子立变色告车趣驾归救魏魏王以上将军印授公子公子率五国之兵破秦军于河外乗胜逐秦军至函谷关秦兵不敢岀当是时公子威振天下其用夷门隐士侯生防使朱亥袖铁椎椎杀晋鄙夺其军进击秦兵以救邯郸存赵事详见三巻注江淹诗延陵轻寳剑季布重然诺五马见六巻注梁简文帝诗金鞍照龙马虎竹见五巻注楚辞荷衣兮蕙带桃花源在武陵详见二巻注梁昭明太子诗相思无终极长夜起叹息方舆胜覧朗水在常徳府武陵县其水西南自辰锦州入郡界经郡城入大江谓之朗江】
　　江上赠窦长史【长史已见七巻注】
　　汉求季布鲁朱家楚逐伍胥去章华万里南迁夜郎国三年归及长风沙闻道青云贵公子锦帆游戏【缪本作奕】西江水人疑天上坐楼船水净霞明两重绮相约相期何太深棹歌摇艇月中寻不同珠履三千客别欲论交一片心【史记季布爲气任侠有名于楚项籍使将兵数窘汉王及项羽灭高祖购求布千金敢有舍匿罪及三族季布匿濮阳周氏周氏曰汉购将军急迹且至臣家将军能听臣臣敢献计即不能愿先自刭季布许之乃髠钳季布衣褐衣置广柳车中并与其家僮数十人之鲁朱家所卖之朱家心知是季布乃买而置之田诫其子曰田事听此奴必与同食朱家乃乗轺车之洛阳见汝阴侯滕公滕公心知朱家大侠意季布匿其所待间果言如朱家指上乃赦季布又史记楚平王囚伍奢而召其二子伍尚遂归伍胥弯弓属矢岀见使者曰父有何罪以召其子爲将射使者还走遂岀奔吴章华台详见一巻注台在楚地伍胥自楚岀奔故曰去章华也华阳国志夜郎郡夜郎国也属县二千户杨齐贤曰池州雁下八十里有长风沙江南通志长风沙在安庆府东六十里李白泊此作长干行阴铿诗平湖锦帆张南史樊猛领青龙八十艘爲水军于白下游奕以御隋六合兵湖广通志西江水在安陆府景陵县境乃襄江之一沈佺期诗人疑天上坐鱼似镜中悬西京赋齐栧女纵棹歌李善注棹歌引棹而歌也説文艇小舟也史记春申君客三千余人其上客皆蹑珠履】
　　赠王汉阳【唐沔州汉阳郡有汉阳县属江南西道】
　　天落白【一作上堕】玉棺王乔辞叶【萧本作邺误】县一去未千年汉阳复相见犹乗飞鳬舄尚识仙人面鬓发何青青童顔皎如练吾曽弄海水清浅嗟三变果惬麻姑言时光速流电与君数杯酒可以穷欢宴白云归去来何事坐交战【后汉书王乔者河东人显宗世爲叶令乔有神术每月朔望常自县诣台朝帝怪其来数而不见车骑宻令太史伺望之言其临至辄有双鳬从东南飞来于是侯鳬至举罗张之但得一双舄焉乃诏上方诊视则四年中所赐尚书官属履也后天下玉棺于堂前吏人推排终不动摇乔曰天帝独召我耶乃沐浴服饰寝其中葢便立覆宿昔葬于城东土自成坟其夕县中牛皆流汗喘乏而人无知者百姓乃爲立庙号叶君祠神仙传麻姑云接待以来见东海三爲桑田向到蓬莱水又浅于往日陶潜诗一生复能几倐如飞电惊又贫富常交战道胜无戚顔　惬音怯】
</div>
    <div class="pagination">
<a href="李太白集注_page8.html">上一页</a><span>...</span><a href="李太白集注_page4.html">4</a><a href="李太白集注_page5.html">5</a><a href="李太白集注_page6.html">6</a><a href="李太白集注_page7.html">7</a><a href="李太白集注_page8.html">8</a><span class="current-page">9</span><a href="李太白集注_page10.html">10</a><a href="李太白集注_page11.html">11</a><a href="李太白集注_page12.html">12</a><a href="李太白集注_page13.html">13</a><a href="李太白集注_page14.html">14</a><span>...</span><a href="李太白集注_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
