<!DOCTYPE html>
<html>
<head>
    <meta charset="UTF-8">
    <title>弇州四部稿 - 第 19 页/共 296 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州四部稿 - 第 19 页/共 296 页</h1>
    <div class="content">　　芳波初成緑柔杨亦已荑乗此嘉淑慨然效安期川涂虽绵邈未获展光仪前维悄然发后舸日夜追朗曜隔浮隂景风为我披携手登巍堞赠我以新诗彪毫等霞绚溢齿若川驰辨胜晷欲流神王鬒不移斐然见狂简余归将庶防

　　弇州四部稿巻十一
　　钦定四库全书
　　弇州四部稿巻十二
　　明　王世贞　撰
　　诗部
　　五言古体
　　吴兴访徐子与庐次作
　　溪回翠相袭峰转青若招西日残危堞东风进轻桡居在市防心清息诸嚣图书尘苫壁素旐何萧萧念子虽防然犹能明久要生死非异岐浮沉信所遭篝灯照华丝斗酒为我劳因怀阮嵇尚悲至讵能消引领俟明发援笔摅长謡
　　海盐石隄与周生辈观日出作
　　日者万物母海为百谷王两雄未荡摩众有皆摧藏天鸡警宵发波臣导余望穷纮露黝紫极际见青苍囘首顾中原破睫犹茫茫倐忽金轮升流光浴扶桑一髪界灙漭万鬛竞纵横湛湛天酒晞煜煜云旗张波将骇骏上猋与蹻龙翔无复虞蒙泛阳徳炽方昌
　　伯父静庵公山池一首
　　昔我游兹园申慕憺忘归园景非一态事事令人怡白云团幽荔朱卉冠隂崕疏沼延夕星裁篁导春澌潜鳞乗吹起宿羽应啼谋竒开新术戒返惑故蹊涧饮分霓渴馆宿逊霞栖束帛违丘贲悬金厌时夷去家不廿载陵谷忽中移前逵改宿茑后堂滋旅葵灌木代丝弦宫徃商不之回盻追前邈抚景虞后衰所以羊钜平游岘发清徽复闻桓司马攀条然悲寓形靡不消垂言将庶防
　　避疴山池月夜羣从中有携酒至者即事作
　　兹辰负末疴适与余懒防客来或不冠客亦恕余意圎月从东起神颷能徐至尊酒与盘飱阿平诚知事语笑岂必佳徃徃得真际时复邻笛声乗风破遥裔去者勿复辞陶公陶然醉
　　将游阳羡过华明伯饯我惠山因憩俞氏园一首
　　日余淹薖轴托志在延搜遵途告宻戚饯我以行游选胜岂必遐贵在获所求青松夹长坂菉竹被文流探蠡酌清泠沈慅洒然瘳层霞缓川暝归日使径幽流憩仲蔚居时兴濬冲愁昔揽并大藩今守各一丘寄言天路者寥廓多沈浮
　　发自义兴由东九抵湖汊一首
　　扬舲出荆溪溪流浩无尽畴谓当萧辰青山吐余润惊鳞发潜响振羽横遥瞬时见空翠来焉知余榜进乔木生午烟塲禾表秋信茶叟携筐归行歌然近顾余若有适壶浆当为引明发从此辞中宵衣时振
　　由张公后洞出前洞一首
　　冥搜出天巧遐尚穷真域猿饮迫相辅鸟伸骇所获金膏时自闪琼乳静还滴窥天一线杳察坠千鳞坼云烹丹灶温芝耕石田瘠信足如已穷俯身忽中辟浴日万象开琉璃成五色芙蕖冠瑶柱玫块填萝席缔搆疑化城隂森恐蛟宅张公何为者自言得灵液千载垂空名其人郁为腊摄衣云霞颠矫首三叹息
　　出张公洞经游玉女潭一首
　　疲足辞幽界敞目凌都篁翠上交天枫丹时缀涂髙霞冠璇表流飔荡银铺躧歩瞰澄潭怳若遘神姝青崖覆萝髪绀水湛明矑神徃境自超象胜理亦愉匪躭交甫好冀与禽尚徂
　　探龙湫因观古琼树一首
　　素秋送余晷深山饶伏竒贾勇若无先独造中所私纳云穿竒搆画石置清漪天规隐防窱壑舟入逶迤拊足唱髙音泠泠逗幽崖脩榦吐潜虬舞蛟出惊枝昔贤歌琼树今我复来兹俯仰千秋意然令心悲
　　归自东九泛西九访善权寺一首
　　归榜意不释爱此澄湖晖白云何英英荡潏令波肥所遘饶新境沿洄遂忘疲改策向精兰散履蹑青坻脩苍摩天风潜翠沾人衣裁霞竦飞构攀汉纳危扉左洞殊渟下有鸣声悲兹赏未云饫来竒信弗违
　　游善权洞作
　　巨灵两蹠拓混沌七日开隂崖忽中敞万巧纷然来廓如白玉堂瑰柱芙蓉楣天酒滴歴垂石燕纵横飞含雾华烁烁衔沙玑靓深时中赏旷朗使众怡仙掌瞬若招便嬽胜柔荑谓我为王烈授我赤石脂灵境难久即怊怅以徘徊
　　善权水洞一首
　　出幽托竒秘荐至谐智乐朱华嵌巗椒白云团衡壑羣澑何泠泠争徃若有托奚必中宫商噌吰即天乐飞空浥苍翠悬沫成丹雘灵禽啁唽言神鳞时腾跃空色鸣沿泝微寒生回薄逝欲偕琴髙周身鲜灵药
　　碧云寺泉
　　苍龙戢其首日夜潄寒玉助尔松风声借之竹色绿时从斋厨下泠然注空谷自爱穿云多焉知出山浊一酌聆斯言徘徊怆心曲
　　夜泊虞山下
　　明当向城府维舟此山足奚必遂登临聊以驱吾俗初月未拟规浮云更成璞酒罢独何为移书就残烛
　　金焦饯戚都督作
　　大江耸金焦兹实界宇甸圣灵深推毂懿好将离燕春酒挹千流崇肴指双巘柘鼓晴雷绮帆衡惊电回睇铜柱标苍然天一线极目龙沙南紫气出葱蒨慷慨豫州楫飒爽褒公箭分躯应北扫余烈留南填賔僚富词儁文酒要酣战燕石尚可铭畴当为君先
　　初至杭左史郭公右史莫公邀宴西湖大风雨归作
　　钱塘帝都防西湖地灵杰天目日夜翰神瀵滙兹穴山拥三面螺城弯半弓霓谬余长五湖斯徃信所阙左相咏紫微右枢和白雪银榼渟宫醪湘縢载珍飶篮舆日骀荡皂盖风飘瞥稍出清波门驺声狎啼鴂色界纷送竒目疲不得说舟子方进篙黄衫浪花撆俄然两髙墨顿使万象涅天笑眵不收块噫鼓中裂縠纹剪破碎铁冠冒嵲罗刹怒欲飜鹫头奋仍掣此辈逞狂恠西子頩不恱骤雨面面来蓬牎时时揭莫君如谢安麈尾手徐挈微谓郭长公虽竒泛宜辍僊舟固所慕角巾毋乃折郭公笑王生此变为畴设昨夜真宰过颇畏灵秘泄袖君斵轮手更巻雕龙舌不见渼陂行雷雨亦愁絶玉立山未頽鲸吞海仍竭携兴逼暮归万燎吐明灭薄暮赴臬中诸公期未归出憩湖上旋得新月湛然独胜因成此篇
　　整防嚣中要改憩湖上宫东霞尚冠渚西魄已收蒙弥弥烟羃地澹澹月空俄顷吐清照万碧开朦胧潜虬饮遥沚栖鹘磔幽业戢驺延逺音偃盖恣归艨净色坐相媚灵景伫莫从酬赏诚少阙防心何必同
　　呉比部范太史邀游岘山二章
　　呉兴岘山色不减襄阳紫气余清和人是东南美亦有艖头鳊佐之若下醴炊烟隔岭出渔唱菰芦起醉谓故所知何必羊叔子
　　其二
　　改席延绪飔披襟向晴昊日染余不水烟平浮玉岛顾见青芙蓉了了透苹藻季重追旧欢巨卿吐新好勿云兴易尽新月在前道
　　与黎职方吕光禄共赋岘山石尊
　　李相昔鲸饮顔公复鸿鶱遂令兹山名逺并太傅尊闰季大火流清隂犹未髠选胜仍选良避蒸因避喧稍惊茸豁遂辞防窱扪俨然见中洼宛尔发清源北斗与南箕不挹名空存安得防天瓢下注此石罇左揽仙人箸右洗玉女盆夕旭代为薪青山借作飱遥吹从东来宻箐轻颷翻一酌浇磊磈再举超笼樊首骖华胥路息驾众妙门始知泛三雅有待犹为烦
　　石屋洞
　　招隠岂必深幽絶在康庄天开一层轩羣秀纳青苍其阳类江瑶云足钟离房右凹若旋螺中栖太乙粮游履逈失疲归悰澹将忘零雨滃四垂飞润沾衣裳山僧供茗罢欲出仍彷徨
　　冬日憩舟嘉树林小饮
　　仲冬好风日故山嘉树林信履触幽赏改席就清隂青葱冒霜草啁唽先禽人生贵所适毋为悬别心
　　病后初行园有述
　　幽忧屏时累况乃寝瘵余行散得中林聊以境自舒初阳破晨氷流波跳伏鱼松声坐来语竹色牕中书外喧稍不接内寂恒湛如安知浮荣在且当谈遂初
　　小祗园小憩用陶韵
　　昔有蹈海言兹意惜未践踯躅孟门道一官岂待免忧来日苦短数徃情屡缅春至不自知稍闻鸟声善市穷中林出境迩意乃逺挟册水竹间悠然忘其返顾景忽自哂吾何待吾浅
　　其二
　　羣荣秀春气天地遂不贫敢以百慵故废我杯酒勤脩竹临绿波清辉来媚人迹从逝晷旧情与来景新游鱼故泼泼时鸟亦欣欣南征稍知吝西徃尚迷津偶从静者说获与兰若邻世累从此祛犹足称逸民
　　送吴士游郧阳用贫士韵
　　髙树带微阳倦鸟相与依本为聊托息非用借光辉南畆有栖粮矫翮且一飞晨当暂相辞夕当复来归躄足未朝飡原尝代其饥千载士失职鼎鼎私所悲
　　其二
　　行游向郧楚急憩鲜华轩路若经商山为我吊绮园芝歌停遗响麕迹但苍烟隐见无専是出处人自研达为向平叹倦为宗炳言要子以异时庶防于二贤
　　焦山访郭道人次父不值用陶韵
　　爱彼江上山息此尘中鞅故人今何许令我发遐想云胡焦居士亦复舍山徃鸟雀渐以骄菉葹渐以长人生贵适我所向何必广慨焉发长谣兹意存草莽
　　赠王复入山读书
　　挟册厌时嚣蹑屩辞故林岩栖延孙啸壤室鸣卜琴流霞润清缃飞澑助髙吟兰衷托隆古萝尚谢兹今頫仰千秋士庶协丘中心芊眠屯崖雾羃歴出岫霖窃用返招隠冀子惠好音毋令三径合言乖二仲寻
　　程君将北游谒余诗为赠君精易数独谓余尚当出余不许也
　　客有手一编自云古周易纷然后人造不出先天画西笑入长安列肆坐秋色倘遇宋大夫相与谈昕夕为言向子平今已悟损益未便五岳游且蜡防两屐去去勿复陈遯爻许贞吉
　　过田家小饮有作
　　今晨风日佳黙黙鲜所亲改服从田父相与过西邻虽无超时韵所得亦以真约略婚嫁资岁功稍一论瓠壶盈浊醪芋叶褁鲜新谦言酌巵酒仓卒无主人啖我栖埘鸡为尔代司晨东壁吐蚕丝可以充钓缗笑谓指顾间遂穷水陆珍代主计则然毋乃非嘉賔隗俄复隗俄目送西归轮
　　初泛湖乗风抵西洞庭
　　萧晨风日佳况乃泛澄漪扬舲指空白回首觉翠防南望卞山址北竟晋陵涯玉玦周三垂朗鉴翳全规芙蓉揷波心花蕚竞参差谷颷卷长空防落迎帆来遥岫无停瞬近濑有定姿醴染惊顔觞至当不挥寄言探竒者此胜不易追
　　入林屋洞天不能竟有述
　　林屋第九天中藏万金庭北穿丈人峰西达蛾眉陉垂滋结乳玉穿散空青防岈藏石门噌吰吐神钲是时秋始暮积潦尚澄盈虽负褰裳勇踝击中不胜迩惭孺子托逺愧灵威生誓欲偕青童颷轮探窈冥千载灵文出圣治冀可徴
　　月夜登曲岩由竹林下山家观屏岩丙洞入阳谷作
　　支策辞道林飞镜挂大空廻光散玉岫潜頴射金淙扪萝入窈窕循垓践玲珑稍窥樵采径获与园林通璀灿间脩篁琮琤乍因风慕竒惜竒尽贪胜冀胜逢仄足丙洞穴耸身屏岩峰骇瞩纷自来浩倡乐无终土豹吠寥閴天鸡破鸿蒙谁言兹宵既能使余兴穷
　　下缥渺峰由西湖歴东湖抵资庆诸寺
　　傲睨穷四周轻风信余屧既谢上岭危颇忻下山防澄湖夹双瞳乔松振千鬛稍深疑无地忽转长天接古刹藏白云疎林出红叶估客喧归步渔舟满收夹饭寻寺钟菌香吐僧榼斟酌声闻酒颠倒居士祫冥醉时一醒空青忽交睫
　　泛小洞庭观竒石
　　兹山饶竒石混沌帝所凿坠如渇猿饮森若惊鹘搏龙睛过犹闪猊坐望还却万窍吸籁号一柱危崖阁玲珑蔽秋涨突兀生揺落赤鲤舷际惊白乌波面掠挥手揽青苍为余佐杯勺
　　度竹坞岭
　　上岭若攀天下岭若穿井落日犹半规深松已先暝事将余兴败足与归念梗时觉虬龙争肃然发深警
　　将至建业大风雨作
　　挂席凌大江斗觉风云颠日脚金琐碎山头墨蜿蜒髙天忽下垂宻与沧波连不辨川后界坐失阳乌权咫尺晃微白浪花骄不圎攅矢鬭壁剥神钲击喧阗徙坐蔽束书低眉睨长年两仪退归所万象仍悠然山色媚举巵波声清扣舷变故在须臾所得能不迁是以暂徃身托志在归全
　　早入庐山首路作
　　徙符五岭外归沐三冬前及兹道彭蠡九叠青依然授衣变寒暑击汰改流连决策扣庐君蓐食理枉阡防月隐纷纶流云渐芊眠树杪生遥曙草际出哀泉来竒若故赏新踪繇徃縁分无幽栖躅慨焉叹诸贤
　　入东林精舍
　　晨色悬抗旌流泉狥扶藜贪看香罏曙忽已过虎溪古树绣上方荒草掩前堦屈戍蔓蟏蛸军持跃醯鸡寻胜冀获新探徃浩无倪昔希遗民誓永懐尘外栖今憩东林轨犹恋区中迷悔濯当自今赏愧庶无睽
　　由云峰取道锦涧歴险至絶顶
　　改装问绣涧徙屩披蹑云【亭名】涧仄愁陵缅云杂争崩奔急湍令玉危缓溜使弦温稍息一防心屡踬复惊魂参差吐锋距倐忽变朝曛前径为雾絶后呼若空闻矫防属大观贾勇非离羣防已人世逺何繇叩天阍
　　由武当之紫霄歴青羊桥憩五龙出仁威观有述
　　跻危意方倦入幽良自适岩峦非一态云日饶竒色活活伏流来泠泠深崖滴腾虬悟风树渴猊知水石拏攫令魂惊蜿蜒觉根坼俶诡青羊涧窈窕五龙室彼美如有待余欣宁无获改辙见平畴蔼蔼禾黍夕归虑中未搅目境时有失安得乗蹻道遥青庶可摘
　　由南岩寻北岩谒不二和尚
　　降陟虽疲迹眺览用怡心心怡体自调支防探道林是时春初暮遥緑结屯隂一幡飏空表双树吐縁寻初窥但絶壁缓歩得精蓝开士久杜机眄睐不能禁延我坐芙蓉啖我以林檎清梵和流泉噌吰海潮音忽覩西岫景圆规已半侵归来愧禽鱼自得忘髙深
　　古意赠伯玉中丞二首
　　娟娟闺中秀托质为君助中夜理笄总日织三丈素本用报君恩惰者反成妬蛾眉当秋风飒然垂将暮二八更代进囘光焉反顾芙蓉鉴铅华使我欲不御岂在惜朱顔实以宗祀故止止且勿陈懽爱尚中路
　　其二
　　煜煜双纯钩磨者益其锋谡谡孤松树耻为霜霰容良骥疲太行骧首思腾冲万翮摩广原畴能弢劲弓之子负宏竒郁为盖代雄闽山有余防粤海无惊风惜哉世路晩刺促难为工君子任其劳小人代其庸天顾犹未宁毋为悲道穷
　　送舍弟敬美北上
　　嘉运开骏招轮帛四交驰之子起自厉为报当及时杯酒指河梁悢悢不能持十载虽防独与子不相离仰见晨风鸟矫吭鸣何悲脩翼摩劲颷一举絶天池岂不快所徃念此卑林栖舒巻无违性动静各有宜努力爱景光千载以自期
　　其二
</div>
    <div class="pagination">
<a href="弇州四部稿_page18.html">上一页</a><span>...</span><a href="弇州四部稿_page14.html">14</a><a href="弇州四部稿_page15.html">15</a><a href="弇州四部稿_page16.html">16</a><a href="弇州四部稿_page17.html">17</a><a href="弇州四部稿_page18.html">18</a><span class="current-page">19</span><a href="弇州四部稿_page20.html">20</a><a href="弇州四部稿_page21.html">21</a><a href="弇州四部稿_page22.html">22</a><a href="弇州四部稿_page23.html">23</a><a href="弇州四部稿_page24.html">24</a><span>...</span><a href="弇州四部稿_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
