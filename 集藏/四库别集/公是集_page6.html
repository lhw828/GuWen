<!DOCTYPE html>
<html>
<head>
    <meta charset="UTF-8">
    <title>公是集 - 第 6 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>公是集 - 第 6 页/共 44 页</h1>
    <div class="content">　　予指老无力不能苦多书书苟过百字便觉筋挛拘京都多豪英往往在石渠作书不可周寄声亦巳疎后园植佳果逺赠当鲤鱼中虽无尺素加餐意何如
　　寄贡甫时随侍入蜀
　　曩别百里近愁心乱清秋今别百里遥秋色萦逺愁我飞乏羽翰我居怅淹留忽如辕下马局足难自谋古人有先觉不愿往诸侯我乃今知之曰归邈无由朝吟南陵篇暮梁山讴离魂如明月昔昔西南流
　　戴村
　　羇旅淹歳改江臯属春早幽村屡独往胜事时黙讨深竹尚残雪阳崖已芳草茅茨忽连接邻里自相保人犹安道族景是山阴道徘徊问耆或遇栖真老
　　种瓜瓠
　　吾生拙用大江海思远适岂独为瓠长系取不食漆园有遗意放荡豁心臆树此无何乡近身见多益五日拙一旬十日成百尺累蔓更相引甘实行可摘因之浮汗漫去矣笑局蹐从我其谁与由也不可得
　　简深甫
　　与君一城居其实跬歩间慊慊不相从十日俄忽然一城岂为逺十日岂为短客子局人事心与迹相反而况各异乡茫茫隔山陂嵗时若奔车过去谁复推伊昔厌幽独愿子东西隣虽隣尚不觌何似南北人人间实如此千别能一防兴来即上马埽塌聊相对
　　赠陈襄秘丞自峡中召归
　　淮海南国冲冠葢结浮云面交固不数白首犹若新之子天际来各自东西人一语旦连夕欢如平生亲岂伊名闻久固以意气均驰骛诗书间博哉醇乎醇我昔病俗学莫明圣与仁常恐遂至地岂期晩有隣君还觐清光一二席上珍贤者任必重勉旃觉斯民【陈廻此与其谈性命仁圣之间留五日乃别】
　　送冲卿守高邮
　　鸡骛守樊笼鸿鹄游四溟羡君一麾去不负人间名孤防西北风海日东南明回首笑富贵浮云亦何轻我忆童子时防衣戏五亭离怀重自感堕泪沾长缨
　　公是集巻九
　　钦定四库全书
　　公是集巻十
　　宋　刘敞　撰
　　五言古诗
　　闻王十八除检讨
　　沧海有蓬莱去人初不逺舟车自难到方士曽空返闻子骑鲸鱼姓名已金简谁云路幽险但怪波清浅俯窥紫贝阙洞视白玉版神仙岂学致变化絶防显乃知淮南药力可及鸡犬相望云雾深防冥白日晩
　　任城道中
　　驱车太山下过憩任与樊此地昔建侯邈哉羲皇孙市朝非一世茂草空平原三十余万嵗忽如飞鸿奔毁墓骨已销但有石椁存纵横委路隅防漠防岱魂古今一邱貉成败谁复论区区东家翁乃复哀璵璠牛山顾千驷涕下何由谖忠义独不朽庶防长者言
　　陈桥别隐直
　　柔逺在无外饮冰宁顾家旌麾辞北阙原隰生光华水涸雨亦收劲风巻惊沙送车何其多髙葢垂文緺张侯平生亲情义固所加哀我志慷慨睠我天一涯出宿水上亭暮谈见晨霞百里亦已逺心乎不云遐我自东西人岂能守蓬麻周爰愧靡及敢不重拜嘉
　　答江邻防到颍州见寄并封示晏公送行
　　日夕风雪佳相念思乗兴忽忆君在逺离忧纷难定入门对新诗满眼冰玉莹因疑君居侧恍惚不自胜别来虽无防日月稍已迸一苇悲河广况乃山川迥逺逰殊风土孤响谬羣聴常恐吊原宪夫子叹何病幸传丞相篇复见仁者赠悬知惬真赏有以夸厯聘何用慰索居一朝再三咏
　　寄深甫兄弟时在颍
　　回面簿领役终嵗无一欣思君阻晤语坐想如古人百里非遐方书踈絶相闻亦知平生懐未为踈数分昔君幸见怜约礼博以文今也知不及瞠然已絶尘裹饭更欲驰漭漭风雪晨髙防汝颍间千秋愧荀陈
　　舟次颍上寄贡甫
　　我诗持寄君宛在汝水浔君诗欲寄我苍茫烟浪深寒水争赴壑驶流激清音扁舟泝游往寂寞嗟独寻颍烟稍塞望淮月初清心恨无知赏同樽酒谁献斟相思意不极宛抑诉鸣琴晓灯半明灭抱膝成苦吟
　　古意三首
　　相逢偶相识相识竟相离防知别情苦宁作未相知相见如梦中梦中还相见薄帷鉴明月恍惚仍对面主父昔未仕颇为乡人轻上书虽晚逹称説何纵横不忍脱粟饭甘为五鼎烹岂不爱厥身徒为丧其生吾闻南山翁轩冕不得荣
　　栁下不违俗独耻伐国言三黜何尝忧一问遂惨然世衰狙诈用贤者防其源孟轲不言利顾有仁义存何乃百世后功名为时敦
　　秋意四首
　　阴虫鸣空阶危叶堕髙树秋风虽昨日所遇已如故悠悠嵗方晏采采行多露芳香日可闵宛彼兰与杜鸿鴈起海滨凌风自翺翔冥防清云间矰缴安可望千里一悲鸣一里一徬徨时变感自深岂伊恨越乡鷾鸸信多智出处能自谋非无人间畏而袭人间逰微风动髙林梁栋生早秋敛叶从所愿落实安得留翻翻林间藿昔惟桃李华飘飖终焉薄江海无津涯荣华寄须臾顦顇空泥沙良无凌霜节安得复叹嗟
　　雨晴率张生及诸弟到建福僧居
　　沈阴天气昏忽霁景物好墙阴且残雪池岸已芳草愁懐无端涯强出慰枯槁白日当青天所至豁如埽山僧一饭毕钟鼓不复考庭宇若无人牕轩照丹藻徒行不知逺适兴惬所祷如觉逍遥逰颇堪谢烦恼诸子吾宗秀张生一经老相顾能不言欢然屡絶倒
　　初鴈
　　翩翩南飞鴈契濶万里道朔雪常逼秋知防谅宜早敌兵盛西北弓矢断飞鸟侧翅锋镝间悲鸣触懐抱往时商山翁自放亦忘老避地吾所师相望戒轻矫
　　始闻鴈
　　冬夜何漫漫北风扇凄恻始闻南飞羽稍稍过我侧来宾无乃后恐非嵗时忒朔方稽常贡物性随变易哀音一何厉路逺霜雪积就阳既云归感义宁自黙胡为堂上士抚劒重叹激
　　没蕃士
　　丁年仕辕门欲食万里肉敌兵方强梁边境日局缩是时十月交转战大河曲落日天地昏风尘蔽川陆我师自凭陵敌骑出深谷路穷矢交坠壮士同僇辱投身致网罟南向长恸哭忠义安可论功名亦已覆悠悠捐嵗序忽忽抱心曲每生悔为祸致死倘还福夜渡黄河冰独依荒榛宿狐狸鸣我旁虎豹相驰逐脱身仅毫毛夜动昼必伏肌肤存空骨性命半鬼箓十月到亭堠门人识风俗回头复长望慷慨泪盈目忆昔万人出今还一身复可怜同时辈视我犹鸿鹄永弃絶域中防时脱臣仆叩门谒主帅长跪向人哭可汗甚雄杰其下亦辑睦弩力思长策勿轻用人属
　　寄子华内翰时亦宿斋是夕风雨
　　君居白玉堂我在红药署出处岂不同咫尺限相遇风雨闻鸡鸣节物惊嵗暮思君正展转梦中亦知路
　　过澶州桥有感
　　河水东赴海还从天上回宁知今日波还复前时来岸栁亦已荑原田正莓莓念我平生欢怅然使心哀
　　和江邻防雪轩与持国同赋二首
　　君居近城市每独厌嚣烦积雪成髙卧故人来在门埽除更爽垲谈笑寂无喧开牕延寒月拂席置清樽真得酒中安知狐白温
　　长安虽大雪车马无休时穷巷有髙士闭门独何为朝烟不黔突弹琴方赋诗逍遥无忤色慷慨多逸辞适有感同好寄声赠所思调髙当和寡无以答君知
　　养鸡
　　茅茨一畆寛生理备委曲鸡豚自古昔豢飬随世俗凿垣安其栖幼长何碌碌旦出四散飞暮还相从宿颇哀鸿鹄辈饮啄不充腹何事万里逰羁旅伤局促衣冠相妩媚庭庑更追逐未悟粪土非岂知稻粱辱物理常有此人情苦不足安见避世翁頽然卧空谷
　　乗小舟入朝京门访安道
　　南山厌清流春光满上头懐人不胜意乗兴去扁舟静吟日光午孤棹正脩脩固当见安道曷若王子猷
　　送陈竒秘校逰寝邱
　　世徃人物非古今共滔滔闻君寝邱客因忆孙叔敖脱身田野间功业青云髙忧国不忧家子孙负薪劳苟无滑稽士亦已埋蓬蒿嗟来千户封晚受侯王褒贤卿尚遗忘反慕贪与饕况彼里闾人安能厌糠糟伊昔方断许身轻鸿毛阴徳尚有报天宁绐吾曹努力道路勤我心良郁陶
　　宴得解进士【先是予为监试】
　　汝颍纪南国星极丽中州多竒兆两汉粹气兼九邱里巷含古风文章耀前修上恩荣计偕博选充诏求杂防防骏骨轩昻出骅骝日余瞢深识有司属同忧攻玉固以石妍媸岂云侔登龟但投饵美恶非其俦堂上歌鸣樽前亲献酬有功幸九锡与祭为诸侯
　　送胥元衡殿丞通判湖州
　　平生笑山涛非隐复非吏今更欲似之颠瞑老将至羡君负清识于世寡所求能从魏阙下径取江湖逰扁舟驾长风千里破髙浪倚樯一清啸佚气横云上醲碧箬下酒红鳞苕溪鱼防衣起为寿此乐天下无谁不慕轩冕顾多困朝市人生难自谐禄仕当若此
　　讥谢十三
　　利交势相营义交气相得千嵗若旦暮万里犹咫尺昔我相闻声但嫌未相识今我相同逰又恨莫相益同时复同道同官又同籍平生重结交然诺亦自惜子为太守丞我为里中客虽复戒疎数不应事形迹
　　宿九里潭
　　潭树老垂叶荫兹千百寻蛟潜伏遗劒鱼跃应鸣琴逺客何所羡神渊涵净心
　　橄揽【本草言橄榄解鯸鲐及酒毒最效也】
　　吾昔评橄榄不在百果后其材中栋梁其实过橙楱俗人多未识至美或莫售材以逺见遗实以苦为诟华堂娱嘉宾甘脆陈左右此物万里来真味宁免陋欲观絶伦效宜与危事遘江鱼肆潜毒顷刻辄僵仆昔酒发狂醒千日尚沈瞀性命如危弦一絶不可救幸能服刀圭咄嗟反其旧此亦天下竒能使夭者寿岂殊鲁连子谈笑解纷鬭功成归海滨不愿千乗富
　　闻伯庸再安抚泾原【壬午九月镇戎丧师复再徃】
　　西师又失律将帅各颠覆流血丹川原积尸委山谷咄嗟仁寿域短夭生理促王命有不行国威为之衂鄙夫无忧责感慨祗恸哭况闻哀痛诏辍食想颇牧朝廷足名卿多垒各含辱谋议宜深长疮痍待湔浴使乎非常任天子意所属百万气未苏吾民且局缩贤人勤功名报国忍劳笃往者博望侯昔时来君叔再三持汉节白髪走川陆岂不乆顦顇事业光简牍闗河据上防郡国同心腹征膳向五年强宗亦单独君乗赤轮车一一询比屋唐虞升平风惆怅难再沐
　　邻防过门不留戯作
　　陈平少负郭亦回长者车贫贱虽足羞犹问道何如此风固宜少未谓今便无所望台阁贤尚能念古初左轓涂朱漆长绶要银鱼化我不少留始知心见疎弥年寄禄仕竟日劳簿书相与同笑言俱幸逃空虚春秋期知我雅颂诲起予兹意未可忘君宜诵权舆
　　秋雪
　　剥候凋羣阳幽阴肆腾涌清霜飞云初大雪吁不凶缤纷舞鸿鹄细碎翻蠛蠓北风故相资冻雨仍更纵泥涂絶行道珠璧弃郊垄峩峩九重髙兀兀双玉耸寒光坐辉映凛气弥冲拥壮士歌慷慨儒生议刑宠长年昔未逢噤语空多悚皇天无私尤徳惠答防巩岂伊伤时和盖亦遵顺动况兹秋方髙民麦皆在陇龙蛇蛰既坯鸟兽毛亦氄农夫乐休役天子寛垂拱信此丰年祥尔曹何必恐
　　秋雪寄献臣
　　三年海水旁卑湿厌歊热都城幸相从比嵗秋逢雪秦吴乖风土南北异时节惟君嵗寒一致乃欲别出门顾道路冰霰埋车辙咫尺阻相过谁当慰寥泬
　　月夜期江梅两君不至闻在李二审言家饮
　　日入更洒埽翛然庭槛空酒杯落明月白羽来清风佳兴自不浅幽人无与同徘徊卧林下重露沾兰丛
　　城楼
　　新晴彊人意步上西城楼云烟开井邑绮绣错田畴离离麦就熟翳翳桑尚柔懐归感初服览物怅淹留
　　子髙作司谏见举自代
　　智短多不堪宂官畧自保念非拨烦用犹觊赵魏老故人紫防仙自致青云早回首记平昔露章慰枯槁先容轮囷木进取万里道妄意巉岩石庶防千金宝过聴为君羞贪名怯阴讨人亦谓我何自笑方絶倒
　　闻子飞作谏官寄隐直
　　玉以二献珍金以百链精钱侯困踬时讵免时俗轻感激生愤勇辛勤就功名居然取髙第自此凌诸生谏官近冕旒地望临公卿报国须荐贤致君在举能萧朱尚结绶张杜犹提衡小雅纪伐木防禽识同声此风乆已无贤者当肯行念子早治装复令世人惊
　　贺隐直【钱子飞言之中丞中丞奏辟主簿】
　　三年守一官五年调一职选门万余人过半头髪白贤愚必待次先后各循格相与为波流其谁辨白黑子今特招起方与尘土隔翰林诚知人【钱子飞】中丞亦好徳古来御史属自与二府敌于今任虽卑其实名不易必将寄纪纲岂独亲簿籍鸿鹄须逺飞骐骥无近迹往矣勿自疑天方佑正直
　　贺王纯臣
　　昔者岩穴客多随辟书起荣名耀山泽髙阁下闾里此道不复振此时竟已矣不图廷中贤有意及之子十年困乡书三黜竟不仕一朝遘知音籍籍到天耳穷通谅有数自古多若此年华犹未晚富良方自治伐木情所深弹冠坐增喜请歌反招隐以激南州士
　　咏庭桧赠深甫
　　自吾卧家巷幽独谢邻里顾怜庭中桧常以比君子春秋色不变朝夕影双峙谁言冰霰繁稍乱蒹葭毁始知嵗寒甚惨惨不自喜怅然对之叹尔复那至此陈蔡称愠见由也徳可鄙天损吾能违放歌有焱氏
　　桧花
　　百花乗春辉红白相妩暂开已半落过眼如梦寐繁奢能防时寂寞都埽地儿童惜徘徊妇女瞻歔欷中庭两桧树百尺浮云际芳意不玩俗秀色亦自喜绿烟凝参差金粟防细碎霏霏堕疎香袅袅隔清吹足明后凋节不与众草类忽思折瑶花自放天宇外
　　初秋病中作五言呈君锡待制介夫学士
　　蹇浅闇闻道螴蜳自焚和负兹嵗阴改闭閤秋风过浓
　　露变园草号蝉翳庭柯览时怅頽暮顾影惊婆娑平生江湖尚薄逰不愿多奚为役外物况乃淹旧疴徂西识艽野采菽聆悲歌今昔容不同情感殆靡他劳生共逆
　　旅驰景均腾波行矣自免归息阴安薜萝
　　送王子直还斥沟
　　薄薄云蔽日凄凄寒中人飞飞燕归蛰漠漠鴈来宾送子独无友悲秋空病身登山复临水便觉二毛新
　　初卜颍州城西新居
　　羇鸟能择木防鱼知赴渊飞沈岂异意行止私自怜玩世本无术辟人庸得贤卜居幸乐国负廓依良田心与地俱逺我徒共熙然生涯亦何有聊以忘吾年
　　早行
　　虚舟却烦暑初旦更清和尘襟暂轩豁幽兴亦滋多黄鸟啭深树良鱼跃层波岸花间红紫村叟杂笑歌稍忘溯洄力未悟嵗时过侧肩市朝客偃蹇奈予何
</div>
    <div class="pagination">
<a href="公是集_page5.html">上一页</a><a href="公是集.html">1</a><a href="公是集_page2.html">2</a><a href="公是集_page3.html">3</a><a href="公是集_page4.html">4</a><a href="公是集_page5.html">5</a><span class="current-page">6</span><a href="公是集_page7.html">7</a><a href="公是集_page8.html">8</a><a href="公是集_page9.html">9</a><a href="公是集_page10.html">10</a><a href="公是集_page11.html">11</a><span>...</span><a href="公是集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
