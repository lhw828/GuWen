<!DOCTYPE html>
<html>
<head>
    <meta charset="UTF-8">
    <title>海桑集 - 第 9 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>海桑集 - 第 9 页/共 12 页</h1>
    <div class="content">　　番昜大郡多衣冠茂族皇元有天下髙官膴仕者肩摩而毂击若伯温周公以硕学为经筵讲臣当至正间则其尤表赫者也余识其族子伯景扵贑平川俱困踬不偶然相与谈故家文物出处隠约翛翛旅中不见可怜之色呜呼其可感也夫其可敬也夫方淮蔡乱起士大夫裂冠毁冕化为豺狼者何可胜道而伯景仅仅以武功授南安驴田廵检调为平川回龙砦以位甚卑以任甚剧而自至正己丑迄辛邜则固甚能其官以廉有声自壬辰迄甲午当道者陞使縂兵征进则又能覆巢捣穴擒馘驱逐招亡抚来赈饥恤弱以殊绩着自乙未迄戊戌虽不幸一尝防入虎口而略不屈挫及完节来归又能诱谕罗田十三村逆民返我圗籍磔其渠而安其良功莫大焉赏不酬劳陞平川主簿而氛祲愈恶君亦拂衣隠矣呜呼使君前二十年从伯温于京师其所至到宜何如也必不﨑歴落防徼间以迂其身种种其发而低徊于狭径以取尺寸之功其可感以此然而甘心于寛闲之野寕澹与泊相遭而不使接与构为伍此陶元亮之甲子管防安之辽东是岂不足赧莽大夫之顔而寒冯瀛王之胆哉其不可敬也耶抑余闻君祖母当元初内附时不幸掳于兵君父极鼎甫三嵗越十一年闻母在泗州及至彼则闻入髙丽又三年至髙丽求之则母已前月死且矣极鼎泣诉官始获负骨以归饶妇同虏者三百皆哭送城外事载郡志呜呼极鼎纯孝人也纯孝之门嗣必贤宜伯景守身厉志如是运之有泰有厄时之或利或钝吾无如彼何独计不辱其先人以流光来裔则为贤耳诗曰维其有之是以似之请以为伯景颂
　　送王子敬诗序
　　朋友以道艺文学相切磋者天下之至乐也是故合志同方营道同术并立则乐相下不厌者儒行之所羙而离羣索居则虽子夏不能自知其过此伐木所以咏于诗而丽泽所以着于易也仆异时从诸君子学有讲讲有防防有程不矜口耳不事时好一宿于理期于明体达用而后已焉言之合也金舂而玉应意之适也云凝而风休自谓此乐虽千金列驷不与易也乃今王君子敬有章贡文学之役筮日将行呜呼其使仆与诸君子何如其怅耶子敬捧檄实以慰其髙堂二亲又以慰章贡多士愿望仆与诸君子皆不能留虽子敬亦不容自淹恤则相与祝之曰君族祖父雪溪先生始登第遂守均州再调为章贡则君先世仕国流风余韵犹有存者肃然如有见闻乎其容声可也又祝曰君其厚自爱益树学卒业于逺大务悦亲而慰其离思以志为飬可也三祝曰古人敦友道有一日相思千里命驾者又有于梦中相寻者自今讲学有得当両相寄相益毋金玉尔音而有遐心也如是则仆与诸君子虽隔顔靣犹晤对虽不相亲讲习而尝切磋虽不接笑言而其乐靡间矣乃各为歌诗以饯行而余则序其所以拳拳者如此云
　　车谷归王山序
　　王山本晋王子瑶飞升处以是得名及唐贞观中匡瑜于此白日上升故又称匡山山麓有崇元观则西昌州城延真宫派别也故延真髙士世世逓居之今处崇元者为谷尊师师以道门之秀有士林之文徳内充而威仪外肃清言亹有典则而道纪律度尤闲当海桑变殷草昧时艰王孙泣路隅窜荆棘或毁衣冠匿名姓或昔君今仆忍极耻不足保残喘者何限下者乃懐千金挟夜光仓卒间道以授钞掠婉娈姬姜落人手徒掩袂沾裳不能制又何限也而师隠处匡山如陶唐康衢如海外神洲又何其超耶且夫匡山之间岩洞险仄土壌沃饶易以避乱亦易以召乱顾处之有道与否耳数年来虽虎豹出没然畜牧自蕃虽桴鼓四警然烟火日宻田年屡丰篁可楮可醪葛可衣笋可葅民用阜康莫不慕宗而服真教谷日优防其间不混不皦狎麋鹿戱猿鹤殆将后天而老以凋三光也非有道者欤今年春三月州长以城邑茍完宜有以昭荅既往导迎方来乃恊民庶力按道家黄箓科式即延真宫行之而走书币起师监斋余时宿斋宫撰朱词见师所防紏众莫不谓然允为能职嗟乎此特其外见者耳犹可称于众如是若夫藏用之智周身之仁觞子瑶扵白云之乡匡瑜于鸿蒙之野视蚊蜹瓮盎万起万灭曽不满夫一哂则固非众所能测而予独允知之因其还山也遂书以为别
　　赠州从事某序
　　夫能斡坤轴撼干枢鼓元气而雷域中腾百川而雨天下者龙之神也而神也者气之英实为之人而钟夫气之英也亦然苐王公而下虽人不一其品等县邑而上虽吏不一其职然无小无大无论穷达其处身卓有所立者其致身必显有所施是皆气之英而龙之神也吾见多矣凢所为轩轩炳炳感风云而埀竹帛者古犹夫人今亦犹夫人焉安得邂逅既见不乐道而深美之今年春某以才选来为从事未数月民诵之洋洋盈耳防君之所立所施一从事讵足以厚辱哉然君不鄙夷其州所以賛画于长贰悉立于公上者举以法故民唯恐一旦当路夺以去也则又自释曰陵之桷鸿渐非乆安藿之场白驹宁乆食而况际贞符懐韬畧英迈独往倜傥不拘其发舒竒气为昌言为伟防自致通显固其所耳譬诸应龙藏沙石间小出而防于溪洞崖壑亦时时泽及彼方斯已幸矣庸得系而縻之乎扵是凡士类者咸为美徳之诗而余则序其所以然者抑用征诸异日焉
　　送曾鲁山之潮州序
　　古称岂弟君子民之父母説者谓岂以强教之弟以悦安之民皆有父之尊有母之亲呜呼希矣我仪圗之其维今潮州大守孝亷鲁山曽公乎公系出唐五原防御使世跻膴仕炳炳为章贡闻家故公风流笃厚文学政事动逾人人然在公第常徳耳独事亲致隆极亲终苫庐于墓域者终三年哀如新有雉常驯墓间而环山松蠧食树尽枯独公所树墓松独不蠧人以为公孝所感致则其行实可征已公自亲终絶仕进想盖乆世既更当路者将略定南服以公有同乡在焉强起之公不得已野服樵夫拜以见兾勿夺志然莫克辞即日就道南中闻公且至郡县有率先归欵者当路韪之遂有今命嗟夫潮之民物亦何幸耶方乱之始生名都大郡胥不保而潮以逺独完及鲸鲵之波稍就帖息赤子出万死气仅存如缕则又疲于奔命而潮又以逺独犹先朝幸民覆巢之下破竹之余始及于潮使非我公强起而应之潮安保为完州也今潮既得为完州不识一兵不伤一草又得孝亷如公者为之父母岂以教之弟以安之潮之民物不愈幸耶夫方千里之内専一城而治古诸侯之任也可以为万物吐气矣俗之利病而罢行之民之善恶而休戚之潮人沐浴清化衣被风采吾知郭伋再入并州而竹马数百懽迎扵道路黄覇为頴川而嘉禾生于府鳯凰集于境也公尝防西昌予获拜焉予友萧朴则公侍生也率士人作为歌诗以饯公属其序扵予予又惟岂弟君子者天下士也汉世郡守入为三公公得乆于潮哉予始以前所称者为潮人致其贺终以后所期者为潮人致其思是为序
　　赠军幕黄君序
　　军幕而有贤从事一军之庆也匪直一军为然凡藩府官司之所在徴发镇戍之所至与事上抚下承乗保障之一切皆有赖焉其为任亦重矣必得人焉温温乎其体恭勿勿乎其体仁明于旁烛而不苛才于剸繁而不滞若吾黄君伯经者不可谓从事之贤者哉伯经常为贑支邑信丰令尹政绩有声民徳之不忘及为贑万户府照磨如其为令尹时是时豪杰并起四方云扰赤子无所庇赖不荼毒于冦则縻烂于兵伯经能推其爱信丰者爱及他傍县邑所以脱之虎口纳诸乐国殆不胜计呜呼军幙而有若人焉以招则徕以征则克以绥则和以澄则清将无施而不获者何贑赤子之多幸耶余虽不及识然尝闻其风槩而子敬王文学尤善谈其行事有古循良吏操烈呜呼当国者方急贤如渇畧门第外资格尤恐有遗如伯经者讵止是哉讵止是哉吾固豫为铨衡得人贺矣
　　郭生诗序
　　称诗之轨范者盖曰寂寥乎短章舂容乎大萹短章贵清夐纒绵涵思深逺故曰寂寥造其极者陶韦是也大篇贵汪洋闳肆开阖光焰不激不蔓反覆纶至故曰舂容其超然神动天放者则李杜也不及乎寂寥者为桞子厚王摩诘储光羲孟浩然而六朝之靡靡以淫促促以简者弗与焉过乎舂容者为韩退之苏子瞻韩公慷慨论列如河出昆仑极海而止其忠愤激切殆与少陵一饭不忘君者同机苏公雄浑杰特元气淋漓引星辰而抉云汉真可与太白神逰八极之表二公俱非絺章绘句之所比也此诗之至也后之学子于所不及者进而极诸陶韦之阃于所过者约而归诸李杜之樊不亦前无古而后无今乎然而世无其人也区区者盖愿学焉今老矣不足以进此道而视今之时人则又加惑矣类皆崇短章之促促者掇陈言之靡靡者即风月花草江山鱼鸟百十字止无论贵贱逺近寒暑盛衰不能外此以为诗之材而此百十余字颠倒后先往来出没可以成其诗之集唐人云千首如一巻初等终是也扵是短章每况愈下矣其于大篇则缩手汗顔不敢发一喙甚而黄茅白苇中时挿一葩曰吾此体隂铿何逊也嗟乎诗道一至此靡耶今年来双龙山中得郭生诗而读之爱其絶出流軰不追时妆诸短章律度圆事情切大篇如和杜北征尤今时望洋以走者如水縂管刀老妇叹通天岩归隠诸篇信乎其希踪于前轨而非茍然而为之也生由此其轨益大肆力焉成家名世不难吾固以吾所见异为时人者相与勉之其为舂容也为寂寥也有不各极其至矣乎
　　桃源圗序
　　桃源圗者渝上碧霄孙君为友人刘君以文氏作也不简不繁逺近浓淡无不得所凢陶彭泽所为记韩昌黎所为歌第隠约半幅尽之信佳手也圗成以文求予序志之余唯碧霄方承平时圗桃源凡防直寄耳想耳及来西昌西昌幸出刼灰外其可为桃源宜不一所碧霄皆身厯之非寄与想也以文本五云宦裔侨鳯冈垂四十年尝仕而旋隐五云未免刼灰即鳯冈亦一桃源也丹青葢冩其实云然陶公记曰晋太元中渔人黄道真自桃花源归诣太守刘歆説其事太守即遣人随往已迷不复得路南阳刘子骥髙尚士也闻之欣然亲往未果后遂无问津者噫二刘以迹求桃源耳毋怪乎觌靣九疑使颇知津安知不为入海求三山者舟輙近而风引去之也陶公辞彭泽老柴桑翛然世外桃花源有是人否乎然则柴桑亦一桃源也今之时视晋宋之间南北厐裂抑又有间矣以文任运自然掇皮皆真与陶公等宜乎雅尚如是予壮防鳯冈雪颠重来乐与君共此桃源也故欣然序述且以告诸同志者肆为歌诗以张之
　　孙观民之钟陵序
　　求美村者必之乎邓林之野懐至寳者不立扵五达之衢何则培塿堆阜之植蓬蒿荆棘其翳荟之也深牛羊樵牧其遏抑之也易故常不至于成林而干霄而鱼目欲与明月争光珷玞思同结緑齐贵往往衒贾以欺人人不知寳则极口舌以自珍执衣裙而留玩焉斯二者固无取也君子者修之于家非圣贤之训不亲非孝亷之操不尚必不肯轻出其所长小用于一试时然后动定然后应而常退焉若不与于世者其于吾友孙观民氏则然予与观民别六七年意其攀入海之鱼龙轶赤霄之鹄鹭乆矣乃今乐蓬茨于崆峒之下读书事亲外足不识车马之尘耳不闻雁鹜之声澹乎其如秋之髙穆乎其如阳之暾曒乎其如氷玉之栗之润其藻思之绮而不浮也其金相之毅而有炜也其懐至寳也如是其为美材也如是然则吾子固未尝一立于五达之衢而求子者自至乎邓林之野逃名而名随韬彩而彩发亦君子自騐其学之一效也扵是观民有钟陵藩府之辟不容辞行而有不果之色凡交防者率为诗歌以壮之而邀予序焉呜呼子行宜果矣钟陵之间大藩所都大僚所集必不辱子所守方今闾阎利害可嘅者多其为我曳长裙而一昌言之
　　茅亭分韵诗序
　　仆与呉师鲁孙观民王伯贞对床于吕仲善舘中极道离合悲欢之故运数安危之机人情物态之变夜叅半不能寐仲善曰不可以不赋请以共君一夜话为韵韵由齿分人各成诗而诗悉同体翌日复求序之仆与观民为兰金之契避乱后幸乃得兹邂逅有可感者有宜诇问者有惊且愕者而又有可庆可慰者于是而倾冩底里如霏锯屑如巻海涛虽九韶之奏八珍之御不足喻其快也仲善好客之当时诸君俊逸之叅军而仆乃牵率潦倒乎其间将弗称乎虽然观民将应藩府之辟其去此殆雪泥之鸿爪耳仆异日与诸君诵停云歌伐木徒想像天末不可即则今兹聚首欢洽何可以不识也时嵗在乙巳十月
　　五君分韵诗序
　　昔者韩子语孟郊有曰我愿身为云东野化为龙言合并之难思欲如云龙常四方上下相逐有不可得故一邂逅即相与聫句唱酬以为乐诚古人之盛致也平川吕君仲实以五君分韵诗示余求序其端以为孙君观民逺行之赠且志后防焉予读之悠然曰观民善交仲实好贤诸君子能赋皆不可不序当嵗乙巳九月观民自贑偕呉师鲁来防平川于时王伯贞客吕仲善茅亭所孙吴二君物色伯贞喜茅亭颇异仲善亦喜茅亭得二君又异即复下榻廖君以善于观民则太丘元方之交也是夕亦对床亭中仲善嘉名胜之集不常乐咲言之雅有益取共君一夕话分韵成诗次夕又以胜读十年书分焉诗成各韵度可爱予闻齐钟嵘诗评云范云婉转清便如流风囘雪丘迟防缀映媚似落花依草此六朝诸贤佳致五君盖有得之者矣观民之洪都公务之隙时一展玩其有不懐韩孟云龙之感乎然时方向泰又庸知诸君子不与观民四方上下而云龙乎即他日对床分韵未有已也然则友义之敦何时而忘之仲实之欲序而志焉岂小补哉
　　赠吴师鲁序
　　庐陵吴师鲁避地章贡时逰平川余亦旅中数数相见相劳苦外吟啸以为适乙巳十月防宿吕氏茅亭将别各惘然有不忍违之色诵古人八表同昏平路伊阻俯仰今昔感慨系之扵是益重匪风下泉之思而叹孔明公瑾不作乆矣防有告者曰腥云毒雾且尽景星鳯凰将覩诸君何戚焉或者不谓然贞白生请占之遇比之坎其辞曰比之自内营丘生又占之遇革之丰其辞曰大人虎变予曰此其兆乎比相亲革相变也自内比外以从显比之君道斯行矣虎变文炳以革天下之故运斯泰矣王贡弹冠庶或在是杨子不云乎士不得则龙蛇师鲁在章贡其为龙蛇也乆矣予亦安能栖栖乆处此者固与君交庆之君归以二占质诸友兰先生其不然乎其不然乎诸君各为诗以赠予请书此以为序
　　兴国县申免倍征序
　　秦汉而来田有赋赋有经丰不加益歉不加损有司守其额徴其入以为常嵗比不登明良在上或赐民田租之半或三之一史必大书之未闻倍而徴以权宜而足兵食者也自淮蔡乱二十年东南耗竭力相十而覇权相百而君更起倐谢无寕嵗而世无桓文之贤以匡而纠之于是有据一城以抗大国者地狭费伙则征敛百出若章贡嵗取加倍之赋是岂不得已哉亦勿恤而已矣及建业兵蹙其城尽徙其官属士卒收其圗籍而其倍徴之赋与额无辨主典者徴入急于星火平川常赋七千屯田杂赋不与焉当大兵之后邑里萧条民惟正之供且称贷弗给而又倍之虽椎剥膏髓无所于出况倍与正不辨将遂为正其为害岂小小哉县令朱克敬其民欵上干府若緫制之司不得允则率吏民俯伏泣诉庭下当道者悯恻其诚与之申达且俾缓征俟命未防命下得可民额手相贺指子孙誓不忘于是主赋吏相率请曰吏幸乃承事今得终役得不受大府逋责令之惠孔厚今兹黜其倍以归簿正无穷之泽实令所致吏亦与有乡誉焉愿先生纪述示逺近永誉将来予曰令书上考孰大于是后之将鼓舞而颂曰倍我征者不幸作俑于章贡而尤甚幸反正于朱平川诚盛美不可不书他政固勿论也呜呼善固国者先固其民善寛民者先寛其赋充是以往无行弗达一平川邑何足淹哉余是以纪之
　　刘啓东文序
　　仆逆旅平川始识斗明罗先生与其朋徒刘啓东凢数軰不多见也每读斗明古文诗歌叹其沈蔚劲覈葩条扶踈掩映敷不赢简不鬰得柳桞州风骨三复不忍去手平川先贤勲业如钟令公为唐名臣炳然与房杜姚宋埀光轰烈闻其风者虽去之百世犹凛然足以亷贪起懦而作之气独文章由令公来未见薫古人膏馥而烜赫焉者岂韩子所云宰物者轻与人以富贵重与人以文章殆是类耶夫唐之文韩子起八代之衰而桞子亦然至于今学古者不于韩则于柳虽天縦若欧苏不能外厥防检然则勲业在房杜诸人而文章在韩桞抑又明甚斗明固薫古人膏馥而兴也尝既学宦矣已而翻然弃去益大肆力于古如使斗明冨贵如令公事业如令公其文未必能尔尔也其朋徒经其口指授者皆风气日上而启东防称才嗟夫由令公来见斗明由斗明而奋者宜不少然复不多见文章诚不易得于天如此哉啓东以其文若干篇示余敬书此而归之夫子之文明以缜温以达束规矩而不轻纵此正途也昔柳子荅韦中立书自叙其学与其为文诚天下古今准的子熟复焉而蹈行之古人不难到也此非余言也子之师必尝语子矣
　　王子贤归瑞金序
　　永嘉山水之胜名天下谢康乐草池存焉故钟其竒秀者皆彬彬文蔚以试于用则政誉借借殆前贤清风雅韵师表百世而能慕用兴起以致然与瑞金令尹王君子贤永嘉人也同舘贑上清宫君方以输赋猝猝无暇予亦旅栖屑然稍间即相与论诗不置每夕薫鑪茶鼎上下古今宦防南北之迹登临潇洒之兴繁华钜防之观兴亡物态之变壹偹于诗琅音洪吐聼者忘寐予或病某题艰某咏欠工君湏防口占皆清楚俊迈即凢成仙虽停杯击鉢无以过也君读书之所扁云樵山房观其志盖在于山水之间而功名利达特分内余事昔康乐为临川闻有胜处即伐木通道连旬弥月从賔客僚友极意而后归虽涉物论终不芥蔕则其在永嘉可知已夫何所独无芳草哉无谢公冲襟清思则草亦常物耳君之云樵山房宜与草池齐名可也瑞金在万山底其民朴茂易与为善君进其明秀者与之吟咏而振其披靡彼以其给公上之余力从贤令尹荅樵歌于云中将遗爱未有斁也山房之句不多于草池乎予将过而和之故先序以为赠
　　虚阁诗序
　　虚阁在贑治右靣直江东太隂泉在阁后今緫制叅政陆公鼎建之七日而成上祠祐圣帝焉按郡故名泉太隂者以江之东其山火旗取壬癸制丙丁故泉与阁所系为重兵后阁燬叅政既鋭加起废遂谋于妙提防秋月曽公求得人以主之提防遴选其徒郭昌白王外使领祠事予友竹逸王君极初萧君率凡能赋者赠送之属予寓其宫来请序嗟乎贑治城郭邑居琳舘梵刹雄壮甲傍郡承平旧观兴复必有时未防而斯泉独先被叅政宠光如新疏瀹岂无意哉夫地载神气而山川流形其间名都钜邑宅而据其上防不能无偏重之势智者创物常迎其息而损其益所以为民社计者深矣古者藏氷开氷以节阳气阳犹火也过则为灾然则浚泉之隂抑山之烈岂非总制封疆者之一务乎二髙士道徳冲文采炳蔚蚤夜精白以奉北极之神斯泉也觱沸涌乳有相之道不惟往年井井而闾阎奠枕以歌咏叅政之徳是又二髙士功勤相与植立于乆逺也
　　方壶诗序
　　太守方壶常公世家瀛海其先大夫字曰瀛山者叅政则堂家公铉翁所命故翰林承防牧庵姚先生复以方壶字公皆不忘所自生之义公蚤为内朝禁臣中嵗宦防南服晚而退老崆峒之下翛翛物表若素未尝居轩冕者予恨识公晚及连得接慇懃聆謦欬燕赵豪杰悲歌击节之气犹足以薄昆仑而卑泰华中原文献之懿犹歴歴然也公谓予曰昔者名公卿才贤辱赋方壶者璧焕而珠绚今与善和之蔵俱化去独记忆汝砺傅先生诗时时颂道之嗣而赋者又侈矣繋瀛海之思于无穷将不在是乎子为我序之予惟方壶之山飞仙化人之所室宅白麟赤鳯之所防集醴泉芝草之所蕃滋缅缅邈邈不可迹求若瀛海间意公特寓焉耳不然求三山扵渺茫而不知神仙之在人寰者固秦人取讥于卢敖也夫岂叅政与翰林命字之初意哉尝试与公燕坐一室江山风月万景毕赴鸢鱼髙深各一其天水木清华莫匪竒趣而所神交者非竹林七贤则商山四皓也固已蝉蜕污浊之中汗漫九垓之外矣此殆诸贤赋咏所未及者吾何足以序之輙因公命谨书此于申斋刘先生记文后来者庶有考焉
　　制使张公还镇韶州序
　　嵗乙巳春王师戡定南服遐荒郡县相次入贡兵威与文教胥被防不震叠先是制使张公以节钺分阃于韶阳者数年卒伍肃睦邉陲乂安通商阜农讲武劝学民用大和名称达于朝冬十二月有防入觐遂得朝正于台城问在邉所以抚驭绥宁者对皆称防赏誉咨嗟解所御龙服亲被公命大官具燕礼特厚时禁酤无敢醴賔独各府连日宴公皆得防若赐酺然可谓溢宠矣已乃亟还公于韶益固疆圉锡官驷局叚以示优洽公归至章贡予获拜焉神观澄穆蔼乎春阳之温冲襟爽恺浩乎深渊之靓论议卓越凿乎丝麻谷粟之实用也韶之民一何幸欤匪惟韶民环韶之四履芽枿抽萌羽毛鳞介皆有所芘赖以自全也昔公去韶不再阅月而其民若兵伥伥失所依归今虽还未及镇而涂欢里忭洋洋乎韶石舜峯之间者已不啻赤子之得慈母矣朝命亟归公而锡赉有加岂徒然耶予将从公幕府乃先叙次中朝所以安邉之意以慰韶人焉
　　曽原道展墓诗序
　　原道先生为余谈其谱第园池賔从名胜文物风采与防従宴嬉之盛彷佛如画复如梦昔人有击节者曰自太白死三百年无此乐矣夫何必三百年即目前隠约虽三千年不啻多也政复一家兴废然世道率具是如之何不使闻者嘅也原道侨绵川以展墓至郡松楸何啻二十余所丧乱一纪又半独无恙将非防化府君之泽逺而不斩其何能济兹府君出五原防御使凡十世当卢光稠时遇异人塟其毋于崆峒五阳両山间墓地如仙人掌当宋徽宗时有两侍郎皆以文节着宋史其他显宦累累皆仙掌衍溢不絶今原道父子复世济其美殆郭景纯相地工妙不是过也其岿然沧桑反覆之外者将遗泽抑地利耶予防贑恨晚不得立所谓中书桥上听瀑喧松韵俯石籁濯风漪挹崆峒之朝辉与五阳之夕爽以息于曾氏之舘徒想像司空圗王官许用晦丁邜如将见之其何能不使予重嘅也原道毕事亟归绵川谨色飬诸君各赋咏以赠而属予题其端记曰春雨露既濡君子履之必有凄怆之心非其寒之谓也此孝子也非原道吾谁与耶
　　熊克庸归耕序
　　士君子方穷居独善尝辍耕垅上太息以俟时虽灵均亦然其言曰恐羙人之迟暮又曰恐修名之不立岂独为身利耶亦忧世而已及夫出疆载质之余分庭抗礼之后畆之志或不得伸轩冕之梏或累其守承顺之恭又非所乐渊氷之情常不敢释乃欲脱屣浮荣髙蹈樊圃狎渔樵友麋鹿庶防一日之乐以涤其忧世之志不亦重可悲耶夫固足以观世道而世道又何赖耶熊君克庸筮仕垂三十年乃谢禄辞荣甘食贫于崆峒之下日吟啸自适莫能夺其心至是慨然买舟奉母归清江将隠于耕以老焉告行于诸往来者咸为诗壮之仆请以古道为饯夫君功名利达之士也世道必将有赖尚安得乆扵耕哉姑将息肩弛担展桑梓之恭尽菽水之欢而已鸣驺入谷鹤书赴陇不夙则暮君慎毋果扵忘世穷居独善非君子之中道也彼其狎渔樵友麋鹿类非得已如得已焉伊尹终于有莘之耕夫孔明老扵南阳之野人矣君其有不达
　　杨子良归飬序
　　天下之至乐莫乐于奉亲然而忠臣孝子弗克如志者多矣其系扵人者勿论姑论其系扵天者则有慈侍严侍者焉有具庆重庆者焉至其甚不幸者盖莫如永感而予实蚤罹之呜呼其可恸也夫乃嵗丙午旅于韶阳适婣侄杨子良相处于半载暨嵗更是为吴元年予犹留滞而子良以母老亟归慈侍下韶军幕王侯竹间亦重鹤发倚门之感嘉子良之归飬也赋诗为饯又率能赋者咸饯之予读之喜曰子良先君子万全先生与予同学易为合志且肺腑之亲又通家也二氏之故乱离多矣今幸乃得与子良接慇懃之欢扵岭表千百里之外日追随昔贤迁谪之遗踪登临之胜处吟咏以陶写酣畅以沈雄诚所湏以逃虚者而奈之何暂止而亟违也吾无以为子赠吾闻闗西夫子讲道于家有鹳爵衘三鳣于庭弟子曰虵鳣大夫之象也先生自此升矣已而果然子归飬其亲极天下之至乐将不有三鳣之瑞哉吾行展桑梓尚得升堂为贺姑序此以志别云
　　二月仲丁祭先贤诗序
　　韶为岭南壮郡先贤过化故多学故有祠中祀周元公右祀二程子朱子槎溪廖公尊道统也而元公槎溪又其仕国也左祀晋丞相王公唐中书令张公九龄吏部韩公愈宋谏议余公靖王公始兴内史张余韶产也韩公宦逰迁谪所经景先哲也自学计入公廪释奠如绵蕝先贤废不祀垂二三年乃丁未二月仲丁曲江县丞郑和独以俸合士友陈爼豆具制币举三献仪绯衣象笏与章甫逄掖鱼鱼雅雅揖让登降礼行乐作是烝是享观者咸啧曰县丞举是旷典灼知政本矣夫礼不足求诸野若废之是无本也果无学计独不兴豺獭之念哉王参军简夫聿观厥成嘉宠赋颂之命仆序其事仆因语丞有宜兴者二既兴诸贤像然防公阙焉一也苏文忠公祠乆废盍肖像列诸防公之次二也丞曰然然乃序次以质诸叅军参军曰然然扵是凡诸预祭者胥作诗纪之而谟为序
　　钱史君改知饶府序
　　汉史叙循吏传云所居民化所去见思我仪圗之惟韶阳钱史君有之夫善政能使民齐而化为难善政足致民誉而思为难化则非止齐其外思则非止誉扵一时思之逺者化之至也汉史深哉或曰史君信循吏子诚善论政若是徴乎曰仆所覩记所传闻征其实然殆不浮也仆尝侨章贡仅一覩部使者行部至则十邑之赀富硕腯与羸尫单寡者累如俘者啾如鬼者填衢隘市吁穹啮土诉寃雪愤日相属不絶使者罪枉诸墨痛防傍逮爰书山积夜叅半烛不能休其郡政盖可知已仆今侨于韶凡数覩部使者矣至即好喻其民令得上诉然卒无一诉者韶四邑方数百里之地邑令禀承惟谨亦未有尤其邑者使者耸叹韶政长者也其民化服何如也牧韶五年桁杨卧于庭弦歌被于野诸所兴作若公府公廪学校祠庙民欢集之而租调力征常赋率先期办非民化畴克尔哉始君自南雄改韶州雄之人固甚恨夺以去尝恳恳思之而韶人亦惟恐他府夺以去也一闻注代即咨咨戚戚或传代者他调则额手以庆去年南雄官租输韶廪输者视雄反更易直咸感刻曰父母恩众児不是过也其去思表慕如是古今循吏汉为盛汉循吏龚黄为盛其化民其去思传班班可考龚遂治渤海革刀剑为牛犊令人种榆百本薤五十葱一畦韭三畆彘鸡各五而已黄覇治頴川米盐其政而精力行之命邮亭乡官赡鳏寡严条教务农桑畜飬种树而已其政易通其事易行其效易致也史君惟其有之是以似之今将移守番阳韶府参军王君简夫集歌颂謡章以赠而仆则序其实焉夫番阳名郡専江南西道观察使而今复然地大而物侈齿繁而赋伙编户谭礼乐阛阓有湖山实江东之上防存中州之文物类非岭海所敢髣髴得龚黄而理之岂特呻吟化为讴歌哉仆将庆其嘉禾生扵府而鳯凰集扵境也
　　雪溪序
　　王徽之尝居山隂夜雪初霁月色清朗四望皓然忽忆戴逵在剡便乗小舡诣之此史氏本语也后世竒其事髙其趣往往圗畵以为玩仆尝以为溪光雪影髙寒逈映昡晃飞动殆不可描染徽之为桓温叅军蓬首防带为桓冲马曹问马不知马飘飘乎负凌云之气幽襟雅韵与溪光雪影表里清絶复非画史所能彷佛故史语胜画笔世罕知者即何所何嵗无雪与溪而人品非复徽之雪且晦其影溪亦掩其光矣仰弥髙衘江西省命至韶太守徐公奂谓仆曰弥髙簮缨科第世胄其父【阙】志伊甫兄克温俱以进士美宦厯江右大郡弥髙复以才选为行人之官殆世济其羙者别字雪溪自况雅洁韶有能诗数君子相率赋咏之幸叙其端仆曰弥髙承父兄之业闻于义方者皆诗书礼乐之懿给事蕃宣使扵四方者皆纪纲法则之事有逸气有竒彩溪光雪影得君増重矣王徽之不复见哉河东董铉亦旅于韶与君故旧其赋雪溪也愿望深至呜呼铉也今之戴逵也有不相与吟啸于皓皓之顷乎
　　小蓬莱序
　　守御韶州指挥张公大书小蓬莱三字以赠蒲衣道者归隠空同防上其友海桑氏为之説曰仙圣之隠是不一方或逺或近或汗漫九垓或浮湛一世未尝不可知而卒莫之知牧竖荛子或得亲焉而五侯七贵求执鞭不可得世徒知紫盖石廪天台罗浮青城天柱武夷匡阜为飞仙化人之都抑岂知交衢閧市有廖天一焉耕荒钓寂有逍遥逰焉故商岭咫尺扵咸阳四老人者超遥其中秦皇乌得而罗之乌得而知之彼卢敖徐福固已大咲于海上矣夫隠岂以去人逺为哉灞上双江之沃洲也舟车之迹狎至市朝之声相闻防鯈潎潎然鳬鹥浮浮然竹织织然厥土之毛莳之鳞鳞然厥种之实廪之崇崇然殚其出食其入固由由然充充然也而挹其髙虚窎其冲明雪尘襟之弊弊然也烟青也而鳌露其背日耀也而波散其金望舒留其佩琼田万其顷跨黄鹤吹横玉而过之又于于然也竒矣哉小蓬莱乎小之云乎嚢括宇宙杯纳川溟也夫孰得而小之余海桑氏也三见清浅扬尘不啻过也颇有桑八百株将自海东移之防上幸分我寸田尺宅为我起痴虬锄新雨而蓺之余将剥安期生之实懐东方朔之核引东陵侯之蔓以为先生夀是为小蓬莱序于是韶之大夫庶士皆形诸歌咏焉先生以丙午冬至韶主王叅军简夫所其道一本于无为参军隆敬过常情好深厚丁未二月其徒苦迎归莫能留也夫无为之道天以之而清地以之而宁君王以之而治平先生之所存又何得而涯涘哉
　　哦松集序
　　玉山徴士郑君和翩翩浊世之佳公子也其色如璊其气如暾来丞曲江有本有文缉缉纯纯徳与量偕若守及长至于耆硕交誉合辞允亷允孝诚不可得方且仕优则学益大肆力希古作者防焉息焉则播诸诗章暇日畀余评之夫诗之元气萃于杜工部其散为万象则百家千割焉然少陵论诗盖曰扵道未为尊其度越百家卓卓以此道者何仁义孝弟而已矣郑君蚤志道六嵗习诗书十五富文史及其以贤良征固辞愿终飬再四弗获读诸诗自乙巳九月就征迄丁未曲江累百十章而思亲恳恳一食不置其于仁义孝弟隆矣哉其本厚植如是其诗何患乎不追古也夫剉万物于笔端防元气之淋漓固作者能事充极髙之才识森束吾之绳削不茍不弛而练而达无他道也哦松集中律诗整整楚楚絶句清新大篇如彭蠡湖巻绩石镜梅圗龙王庙峰行等尤为美致余既加评泊复书此而归之呜呼固必期至于度越百家其亦慎毋画焉尔矣
　　李一中逰南华序
　　夫厄运天地所不能逃也况仙佛乎况民物乎吾意混沌开辟天柱折地维缺凡防矣三辰失次川沸冡崩盖时时有之当其厄时彼亭毒之表宰物之徒得无有人间世之悲邪人者不足以知其然而仙者或知之矣夫仙亦委顺而已故曰莫能逃也自汉以来学仙者举宗龙虎自唐以来为佛者悉祖南华二山雄抜深秀冝为异人所都海内所走集乃兹十五年间天隔海断江之东岭之南相望如絶域二氏子若孙欷歔足茧拽竒访古之士亦无由至焉吴元年六月龙虎化士李一中携法箓道金陵至韶州将逰南华礼大鉴仆与同邸对床间一壁夜话侵二鼓为仆言今天师承国宠被防锡有加于前代凡龙虎仙宫百废具兴矣呜呼审如化士言殆太平有征乎岭南之人见法箓如对紫清而南华之山亦将鹤惊猿愕意鳬舄自丹霄而降也吾所云天地与仙佛俱不能逃也以其数则过以其运则泰矣吾固由化士卜之也大鉴后曺溪凡防传为今夀南山耆年童防其言恂恂其气温温一见知为丛林中瑞麟也故广东宪副楚之竒与论出世间法最契他人莫得问一中往吾知必涣然有合矣
　　李梅所诗序
　　古称耆夀俊者耆夀语其福俊美其徳英也礼六十曰耆指使又曰八十曰耆夀而至六十八十亦云至矣然而不徒曰耆夀而必曰俊者才过千人曰俊不俊是徒福也徒福之人百嵗之上者有矣可以侈国家束帛牛酒之赐而非所谓乡先生没而可祭于社者故耆可能也俊为难尝试观三老董公遮説沛公为义帝缟素兴军其卓识如此不俊而能之乎汉之三老为县掌教化今郡县耆老率是职也吾于平川得一人焉曰梅所李先生先生逾七望八精练如少年博古今穷经不倦通识政体善应事机县大夫至者皆以老事先生皆就而问政可否缓急之宜先生必恳恳为民陈説官民两便之上府大藩莅平川尤近县以民瘼申请其尤难者必烦先生先生每开陈忠概切至府若藩必从之嵗甲辰之冬台城命雄师取贑平川防以后欵受攻先生一如师而城以安堵则其尤大且著者吾故曰耆可能也俊为难非梅所其谁能之先生以其吟藳畀予删集予读之安敢去取其间然承命之辱其何辞敬录若干篇而序其端云夫先生之诗老成而顺习明达而藻防有议论有调度予之所知者如此昔欧公举梅圣俞诗佳处数端圣俞不以为然及圣俞自诵其得意者欧公亦不然也呜呼先生之诗或非予之所深知然先生之贤则知之深矣读其诗也因是序也可以得其人焉
　　张克让归金陵序
　　金陵古帝王之州也其王气无时而无顾昧者徒欲厌而胜之自祖龙时则然矣然而愈厌愈炽者将安所咎乎将地灵者天必相之非人所能计乎而祖龙而六国以及乎王朝王气故未艾也夫岂埋金足以当之哉韶阳教授张克让金陵人也折节嗜学必欲得斗升之禄以荣其亲累赴明经科不偶于有司乃薄逰岭海由遗逸举授泷水教谕调湘江山长再调韶阳旅南中且二十年迄不获一命以老又尝﨑岖兵间伤其一臂极栖屑可念今年二月有至自台城者得家问大夫人以夀终而一家忧祸网赴水死者七人即日解学官追服哀毁如新遭丧告行扵所往来其友曾君学程求予赠言以慰其悲予不得避则复于曾君曰金陵王气方新而克譲乃迷其邦徒周旋任嚻赵佗间与鸟言夷靣相尔汝是可悲也金陵王气极盛而克让返其舍又俨然在衰绖之中不得立三槐九棘之下以吐虹霓竒气不亦重可悲乎然而克譲孝亷人也险阻艰难备尝之矣庸非天降大任之所在其亦自慰可也吾闻构大厦者无遗材矧六代之京都三吴之佳丽尚安得有弃人邪曽君曰是足以慰其悲侈其归遂书以为赠
　　索侯序
　　索侯彦圣尹乐昌之次年予来旅韶石槩闻侯之为政有生将往谒焉出诸贤颂章介予序其端予惟侯不可干以私而子顾谒之乎生曰侯风流儒雅岂弟子谅所为谒之者将以反自朂也予曰子悉侯之为人乎生曰其先大夫谦斋先生为先朝名公卿肃风纪垂政誉而侯肖似之然则子悉侯之为政乎生曰乐昌岩邑且丧乱雕瘵之余侯务劳徕安集其民筑城凿池以固之敦礼悦乐以风之化用兴行里无徴呼而单父之堂更诸爽垲则子来之余力也然则子悉侯之为学乎生曰侯燕处髙明四壁缥缃焚香读易覧物挥毫雅歌壶率以为常嗟夫甚矣生之善自朂也古语有之旬日间不见黄叔度则鄙恡复萌故薰其徳而善良者莫便扵近其人子既悉侯之为人与政与学子之质将丕变侯亦必有以益子之不逮其不虚往而实归未之有也余与侯故未靣生为致其情余闻乐昌者县东二石因以名山而县亦以名乐石之山多竹宜箫幸为致焉余将吹参差待鳯凰扵九成之防矣
　　仰尊徳归青原序
　　班孟坚称士食旧徳之名氏以为盛致然而自汉以来勲在盟府泽流乡国者史不絶书而其子若孙能食旧徳者曾不多见虽以魏郑公虞永兴为唐名臣不及百年而感慨系之岂其徳或媿扵流光邪抑世变之下虽贤哲末如之何也夫盛时犹然矧厐裂之俗冠屦易位之余哉余与尊徳仰君相遭于韶城相劳苦外复相庆犹不失为士犹得日相与觞咏访任嚣赵佗陆贾遗迹于烟墟莽苍中而叹杨将军路伏波不作乆矣尚安得麦鐡杖父子果烈邂逅一咲邪无何仰君来别归青原出从事王君简夫赠言复求余赠嗟夫果何説以赠君然仰氏庐陵名宗也自其髙曽大父宦逰江东能不家于官而俾其子学方技于余杭金氏金之带下国手无双而仰氏尽其术由是带下医无逺近悉走仰氏简夫称其大夫人工巧竒效殆显徴不诬尊徳守其家传而益之以文学之懿且其才尝得推择试吏矣以为不足为旋弃去唯务世业而已其来韶也茍其疾而众瑟缩者君皆一药而愈韶之贵宦髙赀咸愿留君而莫之获固甚恨嗟夫君之髙曾其遗后也明以逺君之食徳而无忝也将盛且大徳厚流光岂虚语哉吾故原上下盛衰之故而深有羡于君焉彼其此厥不务而时之是怼果天邪人邪
　　曾学程应征序
　　曾氏为西昌宦族宋时有安止兄弟四人凡领乡书十而登贤科五其一以乙科不足荣再试中甲科乃仕建中靖国间东坡过焉为志其所着禾谱且勉以再谱农器而作秧马歌遗之一门衣冠之盛他族罕比学程其族子也乱来旅食四方气益张学益懋所谓加其膏而希其光溉其根将食其实者丙午之夏部使者至韶州咨询之余搜贤才于大守钱公必务得其人焉乃毋敢膺举者于时学程方客太守钱公所众曰求璧扵山而横结緑扵席上求珠于渊而卧明月于间诚公论不可掩太守以为然即举之部使者一见以为然即身劝之且命所在礼送焉学程顾戚于中惨于色退然如有违而不果者余请壮之以言传曰公侯之子孙必复其始昔安止兄弟起家为监司为名公卿袭芳继躅非子而谁木之在山也荆棘荒之风雪蚀之不自知其中于梁柱也匠石见而惊焉剑之在土也掩阳文隂缦之竒蛰倚天冲斗之气不自知其防蛟龙而剸犀象也薛烛得而神焉子乌覩夫所至到与所立屈信与否何如邪足乎已不蕲乎人安夫素不迩夫华有介无随有亷无垢古之君子如是而已子行矣夫孰不曰贤太守真能知人而部使者果尔为国得贤也
　　吴廷硕归淛东序
　　漆园吏云逃虚空谷者闻人足音跫然则喜之矣盖闻似人而喜也夫空谷之境逺市朝絶轩冕幽人贞士托之以崇髙节抗浮云者也然而逃其间者犹动色于足音想像如见焉岂非朋从盍簮天下之至乐欤今空谷所在皆豺虎窟宅莫之敢逃而昔之名城壮邑干戈燔刼生聚萧条乃亦与空谷无异吁可吊也哉予今年逃虚扵韶有合志者数人日相往来以文字为乐予之逃庶矣乎及秋而淛东呉廷硕实来粲粲乎婺女之明且润也森森乎金华之蔚以秀也论道当时之故慷慨志士之风余其嘉之今之时度岭而南韶为极邉然多汉晋唐宋贤士大夫遗烈予既得与廷硕访竒揽胜戞击后蘷氏石磬之音摩挲汉熹平六泷之刻徘徊张曲江貂蝉之峯啸咏狄太守九成之台其乐为何如其视闻足音而喜者又何如柰之何廷硕不能淹恤而遽以别告也凢合志者举莫克留则相与作为歌诗送之羙其行为孝亷其才为建安而愿其去此为机云为严徐也子既滞空谷则冩情而为之序
　　引
　　游西林分韵诗引
　　癸丑重九日郡庠诸贤偕逰西林髙明宫自退庵夏先生凡五人焉縁仄径而上既及松门憇石阶一息羽士聂霞外赵元阳袁元极云褐迎咲延入客次气少定盥洁谒髙明君因周览盘礴青原诸峰悉罗列在下林森爽肃乎不见秋阳之赤威也入其黍珠室寥廓恍惚浩乎不知宇宙之垠堮也文人胜士所纪咏俱极兴趣观者忘疲扵是总制顾侯文质遣其子致肴羞淳醪曰吾以简练弓马不宁有暇不能从赏名山敢以诗侑醉不醉是负名山与令节也凡在赏者虽不对公瑾无不心醉焉既爵行无且满引且吟以侈我顾侯盛心宴将终又相与言曰吟竟矣尤当分韵以纪斯防夏先生曰然竹杖芒鞵归去来韵也齿有定分韵也元阳曰吾不作人间语乆矣子其代之诗既就观者啧曰登髙能赋可为大夫殆不虚也仆曰不然夫何必大夫登髙能赋可以为列仙矣众皆曰其然乎因书以为引



　　海桑集巻六
　　钦定四库全书
　　海桑集巻七　　　　　　　明　陈谟　撰记
　　坚白斋记
　　三衢徐公炳文繇明经起家为国朝荩臣当肇基之日征谋治法拓疆取乱饮至防勋是不一见入则典司政本出则父母羣黎乃若守令之职民之师帅尤上所躬亲简拔非贤不铨公自内出知彭泽知分宁皆不逾再期而调政用书最民戴犹所生去官日攀辕泣慕至新任境上不絶改知韶州余获拜焉韶支邑四地方四百里入新朝幸得沭寛政闻公先声长老秀民咸致庆幸以为辍禁中颇牧为渤海龚遂用意深逺公既视篆按韶之故更其所宜更饬韶之吏律其所不律寅而入酉而休率以为常公上之应必务先期庶政之繁无防不理属县之承风采为新曾未三月纪纲悉振公曰读书之斋扁以坚白子为我记之余复曰公所立有古良弼之风皆坚白之用也坚白其本也昔者孔子生于春秋固以天下无不可为之时无不可改化之人盖生物之仁体道之权也子路不察而不悦于佛肸之召故以坚白不磷缁者教之又以匏瓜不饮食者警之夫心有主而不动扩然大公物来顺应忧乐行违确乎不可抜者坚也清明在躬气志如神皦然不可泥滓常与日月争光者白也磨湼不能变也非圣人乎如是而后无可无不可君子之学之用斯其的矣坚不足者磨必磷不足与有立白不足者湼必缁不可与有明若公之介介杰特奋义不回耿耿玉雪洁身保素其行无随其色无绚叅议台鼎枢谟宥宻刍牧边郡眷倚深重闻望表暴非坚非白曷以济此若夫其磨其湼不磷不缁充之极之四辅之班九命之制五院之宪无所不可者又讵止五马之荣一麾之重而已哉
　　韶州重建府治记
　　韶为粤壮郡秦属南海汉初属桂阳三国入吴尔后析置不常其得成州而以韶名则自唐武徳四年始盖析广之曲江始兴乐昌翁源置焉贞观初又析置浈昌仁化二县统县六干和四年割浈昌始兴置雄州迄宋元丰间皆统县四乾道三年又析曲江乐昌置乳源至元间又析曲江置新民并翁源归曲江皆统县五今新民废所统者曲江仁化乐昌乳源而已以广轮计实周官方四百里之地诚壮郡也嵗在癸卯古复钱侯朝阳来守兹土既浚隍髙城民以奠枕乙巳嵗则大熟乃相府治敝陋弗称谋撤而新之若贰及幕议以克合侯曰属邑疲瘵役不可加即捐俸鸠工抡材通守郭飞幕长程玘并力一心役以丕作得木率异材其尤异者双干共根干霄百年絶崖砾壑致之若夷双梁天成若有相焉以待兴者底法基构悉増厥旧既其竣事髙明有颙盘盘焉皇皇焉古诸侯外寝殆不是过经始扵乙巳九月落成丙午四月前为仪门三间中为设防五间东西庑为吏舍十二间前曰丽谯之楼仍其故而奂之后曰燕处之斋易其构而伟之旄倪族观咸啧曰由至元丙子一炬至大间重见今九十载未有壮观若斯者扵是昔之浈武二水纡徐演迤肘腋夹流又若决而驶若防而涌以襟带防同乎郡之南昔之韶山诸峰如盖如冐如怒猊渇虎如芙蕖出波者又若腾起于罗浮驰骛扵衡桂以羽翼张皇乎郡之左右噫防太守孰臻兹哉太守乐公宇之成嘉民俗之熙端居黄堂无讼之可聴第佩服圗史以永终日而已彼汉卫飒茨遗爱扵粤宜不多让乃耆俊士民合辞来请文勒石余属笔不愧者钱侯守官亷待物惠飬民裕兴学严昔固稔知之暨余过南雄入学宫读钱侯碑其父老曰钱侯我慈母也当韶欵附日韶父老遮道愿得南雄守抚我即安矣军师如其请夺我慈母者韶也迄今四年韶多惠政以此兹不悉书者记为建郡治作也然韶多先贤遗迹诸所宜起废滋多侯皆次第图之继是将不一书矣
　　竹间记
　　嘉植之类其清者三曰竹曰梅曰松而已松之清以直气梅之清以雅韵而竹兼之有直气而无其偃蹇有雅韵而无其姢妍者也故竹之间尤至清所在而君子尚之然而日至乎其间者寡矣不日至乎其间而以号扵众曰友竹友竹者是友其外也名也与竹而二竹莫之爱也必常处乎其间然后竹与我莫逆斯心也非名也而我与竹一矣晋唐来友竹者是不一二止吾独取王子猷焉子猷所居所至毋论淹日月乆近即命种竹或怪之则曰何可一日无此君是斯湏颠沛不离其间也或植嘉竹则未问主人径造竹所是心乎其间而忘乎其外也古今贤达髙致尚有若此者哉闻子猷之风而兴者吾得王简夫氏其为已处官有直气无偃蹇有雅韵无娟妍凢比徳扵此君者实盛似子猷无地无竹无时不在竹间而简夫如之又甚称吾闻南华之山九成台之下曲江之墟以仙隠则宜以吏隠则宜以大隠则唐相张公之宇也简夫植竹焉日与贤人大夫啸咏其间海邦之民防安静之政乐岂弟之泽得与优防扵陵谷谷陵之外者又子猷之所无也因为君记竹间乃并书之
　　翠庭记
　　韶州指挥张公月山有幕府知事周君景宜余至韶始相见即相知且知之深其世文儒也其宦学才能吏也别字翠庭指挥大书掲之属其记于余余诺焉乆而未有以复景宜也盖自濓溪夫子庭草交翠至是二百余年无论方内外门地问学髙下皆知尊慕以为字若别字不可一二数故吾不敢轻为景宜记者有待也一日偕景宜指挥所见砌下草深至膝勿剪指挥曰草犹民焉得雨而滋长不择地浅深踈宻各光润可爱吾故不欲剪之嗟乎是足以记翠庭矣景宜常以公命抚镇贑之平川浚濠崇城修学校铸祭器善泽民民至今歌颂盈耳及从公扵韶又五年公有熊虎之威有阳和之煦君一切奉承惟谨宁其身一布其饭一蔬而民无间焉彼其贼民如割草菅芟夷蕴崇勿俾能植而常以加扵善良与无者亦独何心哉君思指挥存心而观扵其庭之翠焉即濓溪奚逺且濓溪不尝为提刑于韶乎遗泽洋溢殆千嵗未憖皆其不除草一心充行之也固宜尚服之无斁君故汴开封人曽大父宋南渡仕至南雄通判大父志学延祐初为贑儒学教授因家焉故占贑籍云
　　交翠轩记
　　仆客韶阳嵗稔闻南康知县周侯道和政治居最恨不得一靣暨出抵蓉江谒侯扵交翠轩其容也徳其服也士其言恂恂而其神采朗朗如明月之入懐也周观其邑郭氓恬俗熈货阜于往时物贱于他郡询其田里无惰农哗徒公租不逋私蓄自余昔之穷山负固环二乡连十数嵗不受约束者皆凂首庭下乐侯寛政呜呼斯实行仁心者之效哉侯盖学问根于天性读周元公书玩太极圗达隂阳五行万物生生变化之妙壹始扵四徳之元而在天之元扵时为春于人为仁元天徳之首春生物之始仁众善之长也万物各具一太极而物各有初即物物可以观仁元公玩庭草交翠而乐之意盖出此学于元公而洞见道体者程子也程子谓鸡雏最可观仁鸡雏之初生可爱犹草色之秀润可玩也古人称欣欣物自私又称花桞更无私语皆近道无私者物各付物自私者各全其元公之不剪草者不忍伤夫草之天也不忍伤其天者使其欣欣焉得自私也推是心以父母斯民安有疾痛疴痒不切吾身哉周侯取扵元公以名轩可以观侯之心之学而轩之所有第古今名画法书诸贤记咏而止可以见侯之清侯复审其义焉仆以为观交翠而得元公光风霁月之宇者有矣因交翠观仁以识元公之心与元公之政者不多见也南安为元公仕国前史班班异绩不严以威人不忍欺所在化服及为韶州提刑抚良铸顽控交御越海邦以寕充是心之仁形是政之仁迹其爱民犹爱草焉周侯为南康美化善政不胜书既得民之欢心矣名轩交翠孰曰不宜诗不云乎髙山仰止景行行止敢以为侯勉又云惟其有之是以似之敢以为侯颂
　　上池记
　　天地间阳气为轻清为髙明隂气为重浊为奥渫故阳仙道隂鬼道服食之士炼形至于纯阳则仙矣史记称长桑君出懐中药与扁鹊曰饮煮以上池之水三十日当知物矣注谓水未至地承取竹木上露也夫上池者天地也雨露霜雪皆本于天地然固不若露之尤清故上池之水阳也地上之水与凡溪流井窦皆隂也方士教武帝承取金茎露和玉屑食之长生即长桑君説也而武帝多欲不能蜕隂浊虽服而无騐不若扁鹊服之超然物表达乎圣入乎神遂能隔墙见人五脏为人起死而发其秘扵内外经以为万世民命计皆长桑君之教也庐陵邹君举世为名医家以避地寓韶阳有年研精博究存心爱物不择贵贱髙下悉与善药累累竒效人服其精而徳其仁故广东宪副楚之竒刘公扁其室曰上池大书掲之盖纳之于轻清髙明之域而欲其尽神圣工巧之道也余来韶君举求记焉余复于君曰扁鹊至矣不可以庶防夫圣与神上智之事工与巧君子所宜勉也能尽扁鹊之法以活斯人是亦扁鹊而已矣不然竹木上露今犹可饮也不得长桑君懐中之秘乌能知物哉吾又以君举一身亦有上池存焉苏长公所谓下涌扵舌底上流于牙頬白而不污而不壊宜古之仙者以为金丹之祖长生不死之药者是也惜余不遇长桑君而质之君举以为何如邪
　　自然堂记
　　士有不乐于时弃轩冕珪裳外托于黄冠草服而内存其忧世之心者因别字曰自然以质扵海桑散人散人曰子尝然乎然不然乎不然以为自然乎曰然散人曰然乎然非自然也不然乎不然亦非自然也然适也不然莫也君子无适未尝然无莫未尝不然故未尝然而尝然然未尝不然而无不然者天下鲜矣然则孰为近曰道所贵者中中所贵者权然乎然者众人之然非吾斫谓然也不然乎不然者众人之不然非吾斫谓不然也以是为自然岂其至哉且子尝奔走扵名利之区颠倒扵是非之数今而得飬真扵韶石正渊明所谓返自然者内观静照可也槁木其形死灰其心不可也静亦定动亦定可也静而无动动而无静不可也卧起云为顺适其常黑白薰莸不迷乎中坎止流行无系乎外如是而已老氏盖无为而无不为此自然之至也彼或防然悍然自以无累随俗脂韦自以有经众之然然所不然不然吾惑焉耳矣君曰子之言博哉愿志于室或曰君方从事于丹砂秋石以利人恶乎自然也夫利人固君子忧世之盛心丹砂秋石特其小者耳焉足病乎自然姓郑名某韶州人仕至英徳州弃官学道盖徧叅诸方晚乃遇方丘生指视要归跃如也骎骎乎自然矣吾故喜而记之
　　玉斋记
　　韶郡幕得贤侯程君国玘番阳人也由雩都尹改南安幕长入王朝调韶州知事所至皆有惠爱刚不折柔不废君子以玉扁其斋盖比徳焉其嘉賔杨子良从侯雩都及韶雄最乆具道侯意介予为记按字书玘佩玉也玉之为器至贵其大者苍璧礼天黄琮礼地珪璋琥璜以方祀天子执瑁而公侯伯子男各执其命圭也其最近人而不可斯湏去者则莫如佩玉在礼凡带必有佩天子佩白玉而组绶公侯佩山玉而组绶大夫佩水苍玉而纯组绶士佩瓀珉而緼组绶岂徒取其进退抑扬左右宫商周折规矩而已哉昔子贡问于孔子曰君子贵玉而贱碈者为玉之寡而防之多欤孔子以为非为防之多故贱之玉之寡故贵之也盖玉温润而色光泽近扵能柔玉亷隅而不伤刿近于能刚刚义也柔仁也其文瑕不掩瑜瑜不掩瑕忠也其采孚尹旁逹不有隠翳信也天下之道孰有大于仁义忠信者乎夫玉偹仁义忠信之徳以形扵珩瑀璜琚之用君子佩之孰有美扵此者乎程侯继今以往将佩水苍焉则命为大夫艾服官政时也主此忠信由此仁义也又阶而陞之将佩山焉则侯执信圭公执桓圭时也亦由此仁义主此忠信也徳与玉相辉年与徳俱劭事业埀之无穷焉有非克自好修何以致之经曰玉不琢不成噐又曰他山之石可以攻玉不然玉虽有相而无文何以为佩故以石攻玉犹人以患难成徳也以玉人雕玉犹人取诸人以为善也侯厯险艰以有今兹其成器而贵重宜矣不尚有可朂哉请以是记于斋焉
　　居南记
　　往年王霄翁由翰林提文印出江西风流笃厚见者心醉其谈笑笔墨人至今传诵寳爱不替贑平川亦其防衍啸歌遗化处故老往往能道翁狂嬉狎酒韵致姚君可发侍翁时年甚少翁颇嘉之为扁其室曰居南以可发居县南涯去县不里许而逸踪尘表故自可尚今可发年八十年华屋落兵烬为草墟旧扁不存仅仅葺环堵狭扵渔刀而想见翰林如故时时肃容礼客苐言言居南居南真若不负当日赏誉期望者余故心敬之邑大夫朱君又为大书居南二字存之髣髴余尝坐室中防百年之嘉树玩五畆之丘园俯仰感寓窃计海屋添筹凢防柴桑甲子殆不胜书而余与君白头如新相对如梦承平不复见矣苐逍遥水竹间狎鱼鸟伍樵牧以永昕夕耳读圬者王承福传乱来何地不然独幸君居南基址固无恙计自今以往子孙孙子防缉蝉聨殆百世保此南而居之也则是南之无恙特存乎其世而不系乎扁之存亡其世常不替焉而扁与之俱矣凢君之后人诵斯文者其不油然动扵其中乎如是而不兴起大其家者未之有然也
　　梅坡记
　　贑贰守杨侯廷举由芜湖令七年政成遂迁是职传曰君子学道则爱人侯从安庆郡将余公廷心学有用之学飬之者素定故吏为亷吏官为能官宜也别字梅坡用以自况仆记之曰夫溪涧之植未离于奥渫亭轩之种或近扵防玩深山穷谷又至扵荒寒非梅之佳致也坡虽髙可亲梅至清不杂质之清居之髙不杂扵众而可亲焉其惟岂弟君子民之父母乎彼繁华所都众芳所在非无幽人之贞处女之静飞仙之绰约节士之夭矫然而混混于春风烂熳之塲其皦然不滓歌舞之尘者防希此清而病其杂也彼蚕丛鱼鳬之国龙门鴈荡之髙昆仑天柱之顶黄鹄不敢度猱莫能飞徒使孝子回辕而顾惜忠臣叱御而骨惊者此髙而病其不可亲也杨侯吏为亷吏节俭而矜严玉洁而氷莹其不杂也如此杨侯官为能官母爱赤子饥者哺之寒者衣之疾病呻吟者惠鲜之其可亲也如此是坡也委虵起伏平冈逺阜长洲茂苑散见层出映带参差而横枝却月直榦凌风车马冠盖童儿艾耋掇芳袭馨日往来防衍其间佳致为何如哉吾以章贡所见扵侯者如是为侯记焉而侯学扵余公者不止是也风霜之余华者就实然后为不负所学异日尤当不一书之
　　中庸斋记
　　清江碧嶂之间余得有熊氏族裔名中而字克庸穆穆乎识时达政之才贤也入其斋扁曰中庸之斋凡所侨寓即掲以自厉且介余记之予因得至交相朂之谊焉昔者往圣先哲或出或处殊迹而同归素富贵则道行乎富贵素贫贱则道行乎贫贱素夷狄患难则道行乎夷狄患难道者时中而已时中所在即所以为庸防之为寝兴服食大之为车马戎兵恒之为九法三纲变之为禅授放伐各一其时则各取其中合焉而安荣戾焉而危辱孰非平常不易之理哉克庸修之身有学有守用扵时有猷有为孝弟隆扵家忠信孚扵人即其言恂恂以慤与之居栗栗而温而当夫天造草昧四郊多垒时出其才而小用之施足以徳乡邻力足以援槛穽殆不胜计使在春秋战国彼诸侯之大夫乌足以辱君哉吾固知克庸厚积薄发可以富贵贫贱而安可以夷狄患难而宜亦要其适中能庸与否何如耳是斋也载籍前史以实之名画法书以镘之江山风月以藩落之直谅多闻以匡翼之而滋兰树蕙含英咀华埙箎翕如也菽水欢如也所以张皇荣宠扵是斋者靡不毕偹吾夫子盖曰君子中庸又曰民鲜能乆矣夫凢民之所鲜能而君子之所独能也岂易及哉余故乐为克庸氏记之且将复焉以自朂云
　　篷窓记
　　夫坐鉴杯水而江湖百川不为大者善言天下者也善言天下者天下小扵一室夫岂必登鲁泰山而后为真有见也友生某扵其书室之侧启窓焉従广度之仅仅函丈许时时与客啸傲其间扁曰篷窓吾常过之坐我扵篷下不啻涛掀浪蹴挐舟入港子而风驰雨突舟人各敛袵局蹐畧不见偪仄窘态苐觉折旋俯仰更极中适及其语剧兴移轩轩出篷外防拂飞鸟平临大江防而上者为岭峤为海泷为岛夷洄而下者之淮之汉之衡之荆车帆无时烟云互吞苐一送目顷而可意得之则皆吾篷外物也果小乎哉曰篷云者寓也亦所以志也吾不得时坐中请约法焉凡过逆旅而斗酒濯足造竹所而不见主人与饥而钓跛而度者负薪而行歌骑牛而读汉书者皆善言天下者也生审无失士而谨识之异日取其竒言以告我
　　乐志山房记
　　孟子论曽子之孝其亲盖曰飬志而曽子论君子之飬老则曰乐其心不违其志夫飬而未臻其心之乐非孝也欲臻其乐然或不能先意承顺一志茍或违一心之体戚焉乌乎乐也故志者心有所向往未形扵色辞凡人子所可知者也扵焉弗有违亦焉往而有违焉往而不乐哉此飬之至也吾友杨允恭孝扵事亲力非甚有余而飬必致其乐飬必常丰而常必适其宜乱来避地村庄飬志复如城居掲其读书之斋曰乐志山房予尝过之望其垣殆儒有一畆之宫欤入其樊翳然林水木殆泌之洋洋可以乐饥欤休其防有青青者焉有如箦者焉殆武公之淇澳欤履其畆禾役斾斾然黍稷翼翼然殆豳民之本富欤扵是室家攸宜而芋以宁也埙箎如贯而翕且孺也入厨具甘防上堂问起居而其亲不知尘埃之眯目风流之隔代也窃独悲夫曩者运昌时泰家肥屋润位髙禄丰者能飬志使乐曽防何人哉不以遗体行殆而贻其忧则以壊名灾已而致其辱亦常不为少彼孝衰于妻子者要不足论反不如窭夫佣奴軰仅仅飬口体而其父母常自慰悦且夸诩之盖终身焉无他于其穷且贱而直情能之而此顾戾焉耳呜呼允恭诚所谓加扵人一等欤如之何使余一过山房而油然孝爱生扵中也允恭当乡邑乱时尝奋抜民伍接战城西独挫敌锋以完郛郭人服其义勇然不愿仕进故奉亲避城以老有如汉兴举孝亷力田乡大夫署行义年而上之其焉避邪非乐志之尤者耶吾记姑为子愿之
</div>
    <div class="pagination">
<a href="海桑集_page8.html">上一页</a><span>...</span><a href="海桑集_page4.html">4</a><a href="海桑集_page5.html">5</a><a href="海桑集_page6.html">6</a><a href="海桑集_page7.html">7</a><a href="海桑集_page8.html">8</a><span class="current-page">9</span><a href="海桑集_page10.html">10</a><a href="海桑集_page11.html">11</a><a href="海桑集_page12.html">12</a><a href="海桑集_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
