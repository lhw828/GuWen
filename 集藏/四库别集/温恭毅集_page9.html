<!DOCTYPE html>
<html>
<head>
    <meta charset="UTF-8">
    <title>温恭毅集 - 第 9 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>温恭毅集 - 第 9 页/共 30 页</h1>
    <div class="content">
　　赠张侯入觐序

　　今国制三载入觐盖犹之古云古诸侯非五十里不自达于天子曰附庸今县令视侯逺甚其所治犹故侯地故今令皆称侯皆与其藩臬郡长吏入觐同自达于天子视古附庸不啻过之令当斯时可不谓竒遇哉明年癸未值入觐期吾邑令张侯以例行盖与藩臬郡长吏同自达于天子者也夫所谓三载入觐者以藩臬郡县吏受事既三载则风谙政习幽显明彰可咨询黜陟为也侯令吾邑一年所耳即治行卓荦称明甚然例不得即陟事竣且还治吾邑故侯今第以例行耳且行余过侯谓侯曰今天子明圣计安海内元元且询风考政剔幽陟明君侯即令一年所不即陟然秦中藩臬郡县名夙谙政习者宜莫如侯即如天子问治原状或又问秦边郡状宜如何对侯伫思久之曰即如承问治原状即对曰臣抵原会岁歉臣曰此闾阎一年计也惩竭泽而渔者以时征敛臣不敢严抶取盈以见能会均徭臣曰此闾阎二年计也惩张网骇鸟者増若减以渐臣不敢骤益户口以见能会核田臣曰此闾阎百年计也惩治丝而棼之者第取甚瘠与甚饶者相裒益臣不敢虚拓地额以见能其诸兴学鞠讼止盗化顽一切用德教化服臣即未敢曰能然始愿若此矣令臣得还治原臣且取原民而袵席之是臣所以治原者又如承问秦边郡状即又对曰臣暏秦饥馑亘酒泉张掖炖煌朔方北地上郡间米珠薪桂即秦伯乞籴之年不侵于此矣老稚相将破釡敝帚蔽野而南骨立自鬻甚则转仆沟壑即郑侠所圗移状不囏于此矣秦中在事诸臣业已请蠲请聚然古有弛盐禁入粟助边者今不可暂通花马盐于三辅陇右令米盐相贸易乎又不可开例其地令免半输粟自内郡乎是可为秦边郡者对以此奚若余闻之喜曰君侯入秦甫一载所为吾原计者如彼所为秦边郡计者如此天子以其言下所司岂非竒遇哉君侯信自达于天子矣岂徒吾原幸秦边郡且厚幸可但曰以例行也夫张侯以一载即为吾原幸又且为秦边郡幸况三载乎况三载以往乎其竟以明而见陟于天子勿问可也邑博士诸生请余为文赠侯余故序之如此

　　赠明府翀玄李侯述职入觐序

　　先是■〈宀禹〉内自戊戌以榷采类中涓为政中涓又类使诸狐鼠之憾者为政骚动不啻渔猎甚则中涓露章而中悬铜之吏以故民不堪命如鹿挺揭竿于楚焚珰于滇天下盖脊脊多事矣乙巳冬主上宵旰忧之为罢采归榷所司又迫求吏若曰独不得龚卓辈为守若令何忧天下哉时秦民之不堪命者甚会监国大中丞吴江顾公力抑中涓已更以便宜绳诸憾属守若令迹之不少贷而吾原则临晋李侯为令未几啇城张公亦奉命来为吾内史太守相与奉顾公约又甚力为闾阎德如觧倒悬故一时吾秦颂顾公吾内史吾原颂吾太守吾侯若汉龚卓而又仰颂我主上圣明竟加惠元元云龚卓辈之在汉也会其时方重守令一切钱糓狱讼并得专治守若令治理效不爱玺书问劳増秩赐金又其时无榷采之政又无中涓狐鼠之憾故一时吏习如龚卓辈得彬彬称盛于地节五凤元始之间今闾阎所患者榷采也先榷采而为患者畆税也榷采即尽罢而畆税未苏患宁有巳时盖■〈宀禹〉内州邑之费半取给于额内之羡不亦取偿于额外之额民病之甚于榷以榷之额暂税之额常榷之害在逐末税之害在务本也吾邑费十而额不及二十者必不减二者必不敢增不得已为额外之额非例也侯深念力罢之而严约其收以杜羡即有微羡尽以偿费又公听断明教化严保甲均徭役惩刁顽不负吾太守约时以迹憾滋名口亦不移怒于憾而严诫迹者曰母蔓及吾无辜以除害为害其识量益过人逺矣今将以入觐行余不敢以宻限吾侯亦不敢以渤海限吾太守何也龚在渤海八年始以化盗劝农闻卓在宻七年始以礼教保爱闻吾太守甫数月侯甫一年所耳藉令亦如渤海宻之八年七年其劝化教爱又何啻龚卓今赠侯及吾太守又及吾中丞公为■〈宀禹〉内郡国所急一中丞一太守一令耳藉令各郡国中丞守令尽得人世何有不治然吾秦吾内史吾原其嚆矢矣故入觐曰述职述不详于余言畴其以余言闻之执秩又因闻之主上即玺书问劳增秩赐金先以及吾内史吾原必多应者独余山中人阴受其赐又独吾内史吾邑乎哉然于侯此行望之矣

　　王氏三榜异数序

　　余盖与今精膳王君言卿同举嘉靖乙丑进士云当是时精膳君才弱冠而先是辛酉举于乡则其年十有六耳乃后仲弟敬卿举庚午与精膳君名第相若年相若异矣季弟命卿又举丙子又年相若岂不尤异哉世称王氏自琅琊太原而后二十余望凡海内王姓皆出琅琊太原而今不可考矣即精膳君自叙家世但谓胜国时自昌平移华州耳夫王氏在华州有槐野太史以文章髙一代精膳君兄弟继显又英异若骐骥发轫争途人以为琅琊三少更生也余考琅琊独司空导称晋仲父匡辅四世即三少独右军以书闻岂晋世人士类豪旷难用故徒以名髙族显为世慕云明兴列圣以实行风海内海内士为县官用亦以实无有若晋人然者毋论异姓亦无论海内即吾闗中王氏若庄毅若端毅父子固精膳君兄弟所望尘而追蹑者即琅琊诸王何可尽精膳君兄弟也精膳君敡厯中外业十五年犹未及古人强仕之期敬卿命卿皆千里器皆方以弱冠试南宫于一第何有余固知精膳君兄弟视乡先达且饶为之矣精膳君与余以文事相切磨居常谓文不若秦汉诗不若汉魏盛唐不已盖太史家学固如此余睹精膳君为令内黄以卓异闻为今官起草大宗伯署中声藉甚竟所至宁独以文章绳太史哉往太史为文章谈国家大计若观火令假以年得当事表竖庶几乡先达之风而仅以文章名非太史意也余持是说质精膳君精膳君曰然一日精膳君彚兄弟三科齿序为轴视余余题其额曰三榜异数而稍次前说为序又寄语敬卿命卿即登第从精膳君为国家大用若余前说则今以往指数海内王氏曰琅琊太原又曰华州安知余今日言非君家左劵也

　　赠雷将军三考承恩序

　　世论将类推毂秦中无论异代明兴自故太师周将军以敢战显功名云中后二十年而有大将军居上谷周将军秦产大将军亦秦产上谷云中皆国家要害赖两将军无烽火之警各数岁世遂以秦称将薮不虚云今年大将军合西夏上郡上谷为九年如故事疏请天子考大率言臣本秦塞下编民结髪待罪行间且三十年所日居西夏上郡会敌数冦边以首获功受上赏惟天子威灵臣何力兹居上谷会敌欵塞称臣臣从市赏间修守御计亦惟天子威灵臣何力臣今者遵令甲述职事惟黜与陟亦惟天子威灵臣又何敢他兾天子览疏大喜以大将军有功不伐社稷臣也诏进秩左都督贵倨矣于戏周将军云中功今人人能言之当其时袁州为政周将军以不往袁州所故日兢兢如履虎尾赖肃皇帝明圣知周将军不为中比袁州免始録周将军功然亦危矣大将军在事主上右武三事大夫力为疆埸主庙议大将军所遭视周将军何如哉然周将军在云中主力战大将军在上谷主固守时不同也假令敌以积弱故欵我养锐顷之且复完且强又或以欵云谷间为词而逐东敌冦渔阳辽左冦渔阳辽左不获利且复西而肆毒云谷即不然猛虎在槛不忘噬人有事疆场者宁能晏然已乎余固知大将军有以办此矣何者先是大将军征镇羌所将卒力战斩百余人敌聚西夏上郡拒战安定破之转战杨名又破之邀击平敌白城敖忽洞俱鏖战出塞捣敌穴遇战疾力先后斩获首敌千余人庄皇帝嘉大将军功驰金币赐者屡矣兹居上谷三年中不得一当敌岂大将军意哉大将军及是时完城堡修战具休士马又不以市赏费为所将卒困久之所将卒且人人思战而余又闻大将军笃中不二御所将卒济以威信有古名将风果尔敌即欵塞如故大将军且以守为战敌即饮马南下大将军且以战为守何者用西夏上郡事卜也今世无有周将军藉令周将军在而当是时余不知方略视大将军何如令大将军当周将军时其所斩馘讵谢周将军下哉今以往指数上谷名将军与周将军并者则大将军之谓矣

　　赠周学诗偕计序

　　学诗葢太学生寿冈孔君髙弟子云日孔君寓都城谓余曰周生才士也以县大夫陈君课诸生又独目学诗曰周生才士也无何会大比士于乡学诗果以易褎然魁闗中余乃服陈君孔君知学诗云先是主上有诏诏诸督学宪臣厘文体为士习日去本质为孅巧实用谓何耳乃学诗文即质即不事孅巧一时较文诸君子业人人目学诗为大用器矣学诗辍晏归造余余与语久之学诗起而问于余曰不佞南以易起家然于易未敢谓有得也易六十四卦卦以何为要与余应之曰其震乎学诗曰震为要南未之前闻也有说乎余应之曰孔子不云乎帝出乎震又曰万物出乎震故干之元大大以震也坤之元至至以震也何以明其然也震东方之卦于时为春于四徳为元于五行为木于五性为仁在造化为生生之机在吾人为有生之理故举震而干之元坤之元统是矣举乾坤而易之道统是矣学诗又曰不佞南既起家藉第令为天子用将奚以以震可乎余应之曰奚不可也今海内士习不以质而以文矣长民者不重牧民而重集事矣夫习愈文情愈漓事愈集民愈病有识者至欲望主上修土德木徳为国家培养元气然未有以其说闻之当宁者主上业以其意形之功令渊哉圣度即古尧舜不过矣君起家与时会又其文质若仰承主上鼓舞至意行即偕计续食上对公交车为国家用无事他求即以其质牧民佐天子培养元气饶为之矣且也今岁在巳卯已中央土也卯居震东方木也四气不能去土木而土斯为有用之木四德不能去信仁而信斯为有用之仁孔子论仁以木为近非以其木为质类与主上当是时盖有意乎以土德木徳应焉吾党出而奉奔走即受一命即主上未有诏且先意为之承矧上意所注向若此哉夫以震往奚不可也学诗又曰易莫如震固也天地之心何独于复见之余曰夫复非合坤震二卦名与天地之心于震之一阳见耳震可以见天地之心而不可为世用耶君第以震往是善学易者也学诗敬诺而别有顷学诗所善近峰来君属余为辞贺学诗余曰余不习为文其何以益学诗无已则余前与学诗所说易大旨即可云辞也

　　赠辛君景虞乡荐序

　　今年万厯壬午天下大比闗中士如额举六十五人祋祤辛君景虞与焉録出逺近諠传闗中士举者独今科最盛余手録喜之不置会客有属余为文赠景虞者余惟国家文运若厯壬午而更盛自文皇帝受命为洪武三十五年壬午我国家文明之运于此焉再启故谥文皇帝曰文其后睿皇帝壬午又六十年为肃皇帝壬午无论海内即闗中士以文显者可屈指而咸宁河州三原非起家文皇帝壬午而后者乎髙陵武功北地朝邑非起家睿皇帝壬午而后者乎华州平凉祋祤非起家肃皇帝壬午而后者乎盖壬任养万物午阴阳交午又位离则文明兆也世传尧舜禹生值午故尧文思舜文明禹文命一时五臣俊乂后世莫加焉而何疑我列圣乎又何疑今日乎今主上乘午运不啻尧舜禹更生菁莪棫朴之化任养业十年所得人之盛盖自今始耳顾尧舜禹所称文思文明文命与其臣都俞吁咈俱在典谟中无多说也今国家文盛即罄南山竹不足以悉文士胸中之竒然宣力之効类谢弘正以往诸先达不逮岂文士多伉直自髙抑终其身于论著则技单于此而于用世輙氷炭耶客曰若景虞者于用世何如余曰其可哉盖景虞为诸生尝有名于嘉隆间以不第故日从祋祤先达后左袒北地华州即博士家言亦典邃雅驯余与交有年习其人与文数自引以为不及下之盖余有二癖一喜事而多尝试一易事而歉沉毅二癖纒结于心力克之不能也故余不长于论著第其癖与伉直者类乃所如氷炭坐此景虞无一于是余安能及即自是对大廷以文士为世大用上之北面五臣俊乂下之执鞭弘正以往诸先达其饶为之矣世有谭主上任养之效一代文明之盛者不为吾景虞屈一指哉客曰微子言不知景虞之文之可为世用若此矣请以是赠景虞为他日左劵余曰其可哉言已景虞为其季子志谔娉余弱息余敬诺遂呵冻不耻不文书致之

　　耋老社圗序

　　初余为先大理公延里中年七十以上九十以下者仿雒中唐乐天韩潞诸公真率游为社又其后万厯丁酉余友多抽簪相继归韩府马君甘泉雷君狄道孙君西蜀王君汾阳秦君余时伏在田间岁贡马君文学马君孔君及余母弟编踵而步之为社于嵯峩二华之间乐天社九人韩潞诸公十二人十二人中独韩公年七十九余会韩府甘泉二君俱八十有三盖宦履不及而齿过之故名耋老社云初余与弟编及年甫六十以上者以齿辞众曰不有狄监卢君司马端明故事乎余谓无已则相与北面卫武公其可也武公年九十作抑诗自警曰母谓我老耋而交戒我韩潞诸公在宋寅亮三朝无愧武公何有于乐天然犹慕乐天如缁衣当乐天会时虽僧如璊亦与髙雅故足多也吾党望乐天且拜下风况韩潞诸公又况武公虽然抑诗吾师也吾党中年最长者视武公犹少宜交戒又何如今约会各举前言往行之闗切伦理风化大者相问难不知则罚以巨觥已则籍记以比药石名曰闻所未闻庶几从韩潞诸公以步乐天又从乐天以步武公即年未及其可也众曰善时韩府君且望平凉行以不得久于社为念余又谓宋宣徽王公方留守北都闻雒中社以书谓潞公曰某亦家于雒者恨不得与愿寓名其间君与矣又寓名以俟他日不可乎韩府君色喜如约久之行余会有总台之命三辞不得且行诸子弟如雒中为轴圗形称寿并以吾党所赋诗书其下以备歌侑盖雒中诸公图僧舎兹各圗之家家各有子子多至六人五人时俱君亦致井硁政归众延入社且属余序余入台会时多虞久之未应也巳亥弟编以就武至申前属于其旋书此附致亦慕宣徽公致潞公书之意也更为书且发西望诸君美景良辰入社幸为余各尽一卣又先以一卣东告二华一卣西告嵯峩曰余旦夕归就社矣其勿移交以诮焉幸甚

　　寿张居士六十序

　　张居士者吾邑一良贾也有实行以是余与之善今年四月辛卯寿六十先是其子孝亷耀从余学而举癸卯乡试试南宫不利欲遄归及悬弧之辰称觞焉将发就余问所为寿者云何余故辱葭莩大有感时有张孝亷学曽者亦吾徒也亦试南宫毕归寿其母余告以邹鲁之说庶几显扬以名寿而拘于韵语未竟也为语孝亷而归而求之庭有余师而宁俟余支离之说为无已则竟所为告学曽者而劵以而翁之行可乎而翁贾也而行则儒余慨世之儒名而贾行者伙也谓礼失宜求之野即不得鱼盐中之胶鬲得贾贩中之弦髙牧竖中之卜式而友之幸甚而翁其人也故乐与之交且三纪而知之矣余初以而翁及而令学书庶几以儒易贾而知之矣而以儒之实易贾之名可以贾之实袭儒之名不可而知之乎初而翁之贾也不二价不欺人有误増其直以易而去者立追还之至再又岁奉而大母硕人李步朝太和山者二十年人有急或岁祲或修举废圮不难贷助葺补以为常以是张居士之名满邑里及姑苏以而翁之义之货市于邑里及姑苏而邑里姑苏人信之也举而时硕人梦有仙乐自空中导送以而翁故又以硕人故茹荼守节立孤宜得天而人已知而必贵也今果露头角余喜宇宙中有必不爽报应之理故今告而寿而翁不能外而翁之行别为添筹献桃荒唐之说亦不欲为文人支词绮语强以必不能践之约盖支也绮也强也精神在唇吻间如画饼如说铃耳惟不二不欺是从肺腑中来太史公所云何知仁义而翁已黙与符矣天已以而佑而翁矣而又行即对公交车为县官用不难光大此不二不欺为世信为善学邹鲁于庭毋宁谓贾末业也而弁髦其行庶几见髙垂名千载式致位通侯以身显而翁有而以子显髙第以十二牛为郑却敌式第输家财半为汉助边不知有义方之训及子否既已身享其报泽易斩人也而天实限之而翁身自施予及见信众矣而异日代而翁又以儒施宁独十二牛与家财半余见而翁与而且世积而世延之俾硕人亦因享荣名无巳时此其福若寿又宁可量天也而人实培之惟余宦游而思求野亦不自知其何心而将离野为宦以游其尚力学守故耳目于庭者以寻邹鲁之绪以慰余毋使他人如余慨而又思求野幸甚孝亷闻之喜形于色再拜而谢曰耀何幸得闻此药石之言是名与实相孚儒与贾相通天与人相因家与国相延之道也敢不唯唯惟吾师次其说而文之耀将书绅服膺登轴张壁以代面命余不得辞遂书而追致之亦知孝亷质行大类居士又力饶为之也且欲孝亷以此转告之学曽其以为何如

　　赠前溪杨仙客七袠序

　　古今称吾邑胜地曰龙阳宫龙阳宫得岿然独存以杨仙客先是嘉靖中余以髫年读书龙阳宫中时宫中羽士称兄弟者三四人宫前垣去寥阳殿可八十步已以清谷崩圮垣三徙且薄殿基羽士飘零独杨仙客存仙客弟子及孙曽又数辈当地震雨雹募縁修葺殿阁廓庑门室厨库轩楹栋宇翚飞神像俨然一新当是时微仙客宫不知作何状矣余家居一再过仙客所见仙客神清履健泉音霞步异之问仙客年曰七十又问曰七十人清神健履泉音霞步有得乎曰未也又问曰若故柱下史弟子亦去三尸食六气茹芝练玉优游物外大道从事以全其天年乎曰未也又固问仙客笑而应曰吾安知养吾生吾闻之师矣天地一瞬息也吾居宫六十年宫没于水者半宫不能有宫天地不能有天地而况人乎吾饥而食尔已吾渴而饮尔已吾卧而卧尔已吾游而游尔已吾安知养吾生余曰若不知道乎然知矣于是取庄生逍遥游篇为仙客辩说仙客再拜而谢曰敬诺逍遥游详庄生集而余所辩说则以鲲鹏之抟扶揺九万里蜩与学鸠飞不过榆枋各适其适何小何大即仙客所言饮食卧游亦无非道云省斋雒君三河梁君近峰来君辈以仙客修宫绩甚伟索余言寿仙客余以所与仙客论说者书之轴庶几仙客或有味乎余言矣仙客法名教迎前溪其号故有名道会张公志微王公道亨李公崇璇之派也

　　寿文学乔君七十序

　　祋祤小丘有文学富斋乔君者余内子宋淑人母党也君长余十岁干支大同余幸通籍君谢诸生业为田舎翁无以觧顷之小丘馆其家越宿日夜谈见君神王气健不类七十岁人五子俱读君书为州诸生者四家大起而先是事其母节妇王硕人以孝闻盖君不见用于时而用之家又自啬真葆和如此也岁夏五辛亥实君悬弧之辰五子延客为君寿因所亲材官朱君求余言为侑觞具余谓君家世力农自君逺祖东田公始而承先启后为乔氏巨擘者君大父孝子公也继孝子公以儒奉君从父观察公教使家世不替诗书而拓东田公农业为今日巨擘者君也东田公五子孝子公五子君亦五子东田公南北治第五居五子君南北亦治第五居五子君五子又多孙占毕吾伊之声里相闻也君入则授子若孙书或待问点窜经义出则北望石门南望嵯峩课耕获菑畬有时之清浒从渔父觞咏不知此身之外有蜗角槐国至乐也余夙有林泉之癖顷与君从弟银台君盟且之丘上结夏果尔则君所望与所觞咏者且不得专美盖余黄梁熟矣回视三十年尘游如腻而愧前日干支之说通籍田舎之诧何藐小将见笑于大方家自此从君明农不失吾豳岐间故业其可也盖明农虽周公不辞余与君皆姬也又豳岐以东人也豳岐间黄茂秬秠穈芑嘉种未改也种之恒之以居以祀之遗教未没也豳岐以东农莫如小丘小丘又莫如君君实吾田间之益友也余今知所以求实坚实好实颖实栗之道矣自此以居以祀以供公家赋少补军需万之一又以故家遗俗敦本重为邪之风为闾里倡亦为政山林之一也而君先我为之矣曷论诗书渊明诗不云乎田家岂不苦弗获辞此难四体诚乃疲而无异患干余以是验农夫之无异患干也往往多寿君季父太平公亦农也年几百岁余曽为松栢傲乾坤之聫以寿余既乐与君为田间友即以寿太平公者寿君君其从太平公以遡孝子公及东田公又以遡豳岐间风此其寿又何可年数论也寿之日银台君在焉相对觧颐浮白以釂或亦有味乎余之言也

　　寿段次君七十序

　　余与泾阳栗庵段次君善葢自与其兄涉县君缔姻始初弱息归涉县君伯子可成也君父及诸父五皆长躯伟貌髙年华发阔步豪举而先是世父参军公尤以无害知名于时兄弟三从兄弟九又率长躯伟貌阔步豪举一举于乡余皆为名诸生或相与学晋人书为一邑望时君长余五年与其弟儒官君犹称壮未艾盖相得讙也君生嘉靖甲午后十三年丙午涉县君举又五十年余为万厯甲午君子孝亷可贤举又十年君遂七十成翁为古人所稀儒官君亦六十有七余亦六十有五客岁儒官君访余于都相见惊喜道故问年语未尝不及君父子又未尝不及涉县君及其仲子诸生可大也盖自余与君家缔交于今若旦暮耳自君生而长而成翁厯三午之竒若春华秋实耳独君与儒官君岿然如鲁灵光时君兄弟子又多为名诸生又多孙可大可贤又与吾儿予知善予目及君家已四世斯文相切磨已二世故今癸卯三月己巳逢君初度不胜今昔无穷之感君不尝师事大司马魏公乎大司马亦嘉靖丙午举者昻然如孤鹤之在鸡羣世争慕之亦争忌之顾所慕不胜其所忌而世变士风可知矣然有忌之者而后信慕之者不为比于大司马无损是予之所尤感也古有云千里而得一士是比肩而立也百年而得一贤是接踵而行也大司马于学无所不窥而持身用世尤以信志立诚为主其旁亦及规中鸿寳之秘君今年向耄耋期頥以不试貌泽体健壮夫莫及虽禀赋特厚而所得于大司马内外奥宻之传亦已多矣君以其奥宻自寿以其持身用世者教可贤计两午相距数十年接踵不出数里之外为慕之者不为忌之者实师友父子逓相授受竒甚而君之世行不独以豪举闻君之寿又何可年数计也或以激可大又以及吾儿予知使余与涉县君亦与有荣而君所及益又广矣君毋让焉余神惫游倦已力请归田庶几旦暮蒙允而西犹及从儒官君称万年之觞于君更问君规中鸿寳奥宻以驻吾颜而课吾儿然先为此说以应可大可贤之请以予所感不独吾两家斯文之契合松栢丝萝之依附己也余即归而面寿君为侑觞具亦不过如此万一余归期犹逺其先为我进一巵

　　赠雷公偕寿序

　　人有为不佞谭吾友博士雷公教临颍甘泉状者曰兄弟视二三僚侪子视二三弟子也去而临颍甘泉人供帐祖道欷歔叹息为晩近世所未有其去甘泉则以倦游力请始遂云夫今海内博士溺其职矣而安得如雷公者徧置胶庠为士林重也雷公年今丑月乙酉寿七十有三明日丙戌配冯孺人亦寿六十有七仲子龙从不佞游问所为寿公与冯孺人者于不佞不佞先是葢两受仲子之问以有事燕越间未有以应也无已则目仲子前而告之曰而欲寿而翁而媪乎古今人享上寿一得之颐养盖世有山泽癯叟优游烟霞相羊泉石然卒槁顶黄馘无所资一割以取宠数于人世亦有际奇履昌薫灼翕赫而持满忘馘见险不止又或卑栖小试杂吏卒疲精神不少休犹不得上之人一盻而奚以易青毡之快与夫觞咏偃仰之为适乃青毡者流类垄断宫墙有不得于二三弟子曰此二三弟子之过也怒且尤或因以焚和速谤而翁有一于是乎而翁归来居一室列圗书课子弟与世休不因物忤拂意至若夏日之氷洧释有时之田舎与樵子耕夫伍乃聪明有加步履若驭又善饭即百岁不啻而矧与而媪偕宜寿一得之昌阜冀缺夫妇敬如宾不闻其子若何而翁有丈夫子四蛟以贾成家凤力田鸾嗣小宗从而绳箕裘行且绩学为名儒行且鹏抟为世用而翁而媪乐乎不乐乎宜寿仲子闻不佞言喜再拜谢曰微师言不知吾父吾母之宜寿若此然师意则在小子龙与鸾敢不敬诺苐以绩学为寿有说乎又告之曰有学不从觉从子乎孝不从老从子乎教又不从孝从文乎而老之教与学不以孝者非也其说在孝经其详在西铭是名儒之所为寿其亲者识之仲子愈喜又再拜谢退而以其言言雷公冯孺人雷公冯孺人亦喜他日雷公过不佞亦再拜谢曰干与大夫交可三十年不谓儿龙鸾辱大夫与进也又不谓偕内子老而辱大夫言以赠也盖不佞故与雷公诸生时读书僧舎中相与为忘年折节之交不佞官都下会雷公以贡待次执秩既望临颍去郊别谓后晤不可知相视怅然久之乃今幸而同归岩壑及为文以寿雷公则优游烟霞相羊泉石庶几免于薫灼持满之戒在今日矣

　　寿张硕人七十序

　　张孝亷守约从余讲业有日今年甲辰不利于南宫将归子舎寿其母硕人左与其兄成都幕守谦乞言于余曰守约失吾父甫舞勺二伯甫有家二仲二叔一季甫弱冠或舞象非母鞠劳何以有今日伯若仲若季若叔为吏以文无害应幕郡卫者四为农者一为啇者一守约为儒幸与计偕非母督诲何以有今日母今六月戊戌年七十守约兄弟喜且惧谓一第庶几及母康而荣之乃两试南宫两不利守约负吾母益惧愿得吾师一言为侑觞具吾母闻之而喜可知余会台务鞅掌欲握管以麾者数而未果也孝亷又因吾儿及其侪周子张子日从臾迫得之且与成都幕留都门不得不西也余不获已拨冗与儿及二子图如春秋宴会摘取古诗为赋以寿硕人吾儿曰华封之祝多男是期诗称糓似同胞其谁硕人树萱于男也宜八索皆男亦有白眉孙枝繁衍乐末有涯胡不寿考其赋螽斯周子曰古今坤范与干道侔徙宅化遐丸熊志酬硕人■〈糹辟〉绩以佐荐羞严督均爱劳以箕裘心如结矣不振不休有斋仪一其赋采苹与鸤鸠张子曰土沃茂糓泽广长鱼有周祥瑞洽及乡闾我明列圣徳覆堪舆世宗在御如春旉与硕人笃生太和之余饮水思源其赋闗睢语甫毕幕孝亷至即以其语语之幕孝亷甚喜再拜曰命之矣旦夕归而过华下入其顶采十丈之莲之藕又使使西而撷蟠山千年之桃并西京桑落之酒张筵延宾客进藕进桃进酒而以三子言侑庶几使吾母颜丹瞳方从西王母与玉女游幸甚不则益筭延年繇之而耋而耄而期頥亦幸甚然得无加乎余应之曰有土沃而更粪之糓且滋茂泽广而更丽之鱼且滋长家以国兴国亦以家昌诸幕行即有一命再三命之寄孝亷又且驾破万里长风之航或各竟其萧曹之业或逺追其邹鲁之绪而力穷乎二酉之藏将冠缨济济入则节俭正直以素丝委蛇闻出则分职憇棠遗勿剪勿伐之爱于一方庶几太和元气酝酿布濩且延国脉于灵长而独积余庆以待显扬为一门之光吾即不获与于称觞之列亦为预赋甘棠与羔羊孝亷又喜与成都幕更再拜曰命之矣归而更以吾师之言侑且佩服终身不敢忘余亦喜以币附为硕人无疆寿胡春秋甲子之能限量吾儿名予知周子名仕张子名素裕与孝亷同讲业为邹鲁之学闻余言亦各有醒曰此周行也愿各书之绅而更赋鹿鸣之首章幕孝亷遂用客以虞文懿公书书之轴袭而负之望华蟠间行而孝亷犹依依恋余不置余又从臾之曰行矣有诸赋在虽数千里犹几席也何有于参商

　　寿武太孺人序

　　先是海内偕计士射筴不啻承蜩而当事则否夫以射筴力事事安所不可见而必博一第重乎然不第谓终身不复可振振而竟老不官即官而衰沮者半矣主上用言官言有诏召诸偕计士即不第即及时为朕用朕能尊显之时宁州武君以瑰琦士不第幡然曰今乃成委质时矣遂谒选拜太平令太平治已又以才移卢龙卢龙又治四年中部使者列令治行十上公交车矣初令之拜太平也其母太孺人在里以书趣令之官意盖甚力云今年太孺人寿六十会令以最绩闻而太孺人则有今称纯不佞闻而私快曰破循资画才贤故局令士及时殚力为国家惠养元元者主上也首奉主上诏以身为嚆矢称县令髙第者卢龙令也令其令一意力官毋白首呫哔者太孺人也藉令令不第而归杜门治古人土苴然不得言强而仕矣即第讵能有加于今日令以太孺人命而官官又褎然为时良令不佞固知有顷间且召令入而大用尊显矣异日者令移所为治太平卢龙者治天下犹之秦越人之为医然盖秦越人之为医也适秦以小儿医闻适邯郸以带下医闻适雒阳又以耳目痹医闻以伎诚工随俗为变无地不可耳令在太平有摘发振蛊声在卢龙乃化肮脏为欵恳寓浑厚于精明盖庶几哉不刚不柔之政矣今天下病甚求所谓秦越人者宜莫如令太孺人不亦愉快乎哉而令又以书为不佞言成官太平得将吾母官卢龙又得将吾母吾母见成为民画一便利事行輙色喜一不当于心輙目摄成必得当乃已成今稍稍自树立盖吾母力居多云不佞又私快曰古称断机丸熊亦不过是矣愿为太孺人寿于是与故同令偕计者使使之卢龙奉巵酒太孺人前而以不佞言侑太孺人孺人色喜北面稽首而拜曰微主上诏儿不官矣未亡人何力之有夫即以其言为海内劝可也

　　寿梁太孺人七十序

　　万厯庚辰仲冬廿日梁太孺人李氏寿盖七十云先是嘉靖中吾邑有梁居士者持斋好施予身所施棺以千计事在乔观察志中居士子隠君又好施予于隆万间太孺人则隠君配实上奉居士而左右隠君施予无难色太孺人举四丈夫子伯子仲子治博士家言声籍甚谓立第为居士隠君太孺人施予之报顾竟不第里中人有闻而转相语以疑者曰天道无常惟予善人若梁氏非善人耶伯子仲子宜第而竟不第彼不梁氏若者朝青衿而夕朱绂矣夫以居士隠君太孺人所施予赀入县官补郎不竟有朱绂耶又有闻而转相语以庆者曰鄙人有言何知仁义已向其利为有德梁氏诚有德然居士以耆寿为乡饮宾隠君又以耆寿为乡饮宾太孺人业七十有啖桃食丹之容即百岁不啻诸子若孙芃芃然夫非天之所以报有德耶伯子仲子与二弟绘圗介所善唐君慎斋王君峨南属余一言为太孺人寿有二说就温子辨者温子曰前所说谬说也后所说隘说也总之未知天道若不覩夫水与木乎根不深不茂深矣非旦夕茂也茂则不冲霄不己源不逺不长逺矣非旦夕长也长则不底海不已梁氏诚根深诚源逺诸子若孙行且冲霄底海太孺人且以鹤髪身与其子若孙享居士隠君之贻盖天道也太孺人不亦愉快乎哉矧太孺人内行详吾友胡太学所撰述者种种皆寿征宁独上奉居士左右隠君施予一端已也伯子仲子即不第与二弟皆质朴有居士隠君风所为培根浚源者犹未巳予故信天道于梁氏且验唐君王君曰善初伯子仲子不第也太孺人不喜伯子仲子与二弟欲为太孺人寿也太孺人亦不喜且戒勿觞比唐君王君以余言言伯子仲子伯子仲子又以唐君王君之言言太孺人太孺人则大喜许伯子仲子与二弟治具延宾客欢填里中厯数日乃已唐君王君又曰赖子大夫言岂直为梁氏庆且令为二说者释然知有天道请书此为异日报徳之劵书之

　　寿梁硕人序

　　梁鸿胪至自广陵为其母硕人李寿七十称觞而先期因余友王生属余修酌者之辞硕人盖有祖姑马太君风太君生子男三孙男女二十许相夫训子起家万金享耋寿余以交诸孙及见而寿之时太公业捐馆舎里中人转相语太君福人梁氏一灵光兴梁氏者太君也继太君有硕人硕人盖太君孙妇子男五孙男女亦二十许相夫训子起家十倍之而官鸿胪序班者一膺岁荐者一膺乡荐者一为诸生者六益济济时其寿跻古稀夫散官君亦捐馆舎里中人又转相语硕人福人又梁氏一灵光大兴梁氏者硕人也今年未月甲辰实硕人初度之辰鸿胪率其弟若子以觞不许曰而忘而父觞我乎吾结髪而从而父至今日偕老之谓何而从而曹为堂上之欢也而父蒿目以望而曹力官力学以成令名意甚笃而食报不于其躬谁则种之谁则食之而吾忍从而曹为堂上之欢也吾力犹胜拮据门以内吾为政门以外而曹为政庶几藉手以寿而父而觞何以鸿胪又率其弟若子请益力已乃云乡大夫士业有成言不可已于是许焉遂觞其日鸿胪率其弟若子赋行苇末四句乡大夫士赋既醉卒章或赋鱼丽六章余则赋思齐卒章首二句赋已鸿胪率其弟若子以其赋为硕人解说已乃就乡大夫士及余举觞引满再拜谢且请曰烨等欲寿吾母无已亦更有说乎余应之曰曩吾侪之寿太君未有加于今日也硕人起家与其嗣视太君不啻过之太君寿耋硕人繇古稀以至耋一瞬息间耳其繇耋而耄而期颐何难焉谓梁氏之灵光永永勿替且令散官君以名寿可也然诸赋其劵矣而诸君欲更寿硕人或竟无可加于余所赋之外也鸿胪等唯唯又再拜谢遂书

　　寿从母太孺人六十有一序

　　太孺人纯从父文学少圃公之配也今夏四月巳酉寿六十有一仲子诸生文以先是壬寅当旬属纯修酌者之词纯以国事鞅掌未有以应也其年冬厯今春正纯请告杜门候命儿子知为文申前说纯因追念文学公及吾两家故实与易暗合不可不使后人知于是即以易说为词易首乾坤有六子而后为卦六十四以尽天下之用吾两家先大父都宪公配大母赠夫人生吾世父及吾父都宪公二文学公孟津公配从大母康硕人生子七而存者四合之为六子吾父都宪公配母屡封赠夫人生纯及都统弟编文学公配太孺人生儒官雅及诸生及万夫长玉及璟四合之亦六子而吾两家之乾坤六子肇矣两家三世内外男女孙已六七十许后且无量幸多习文武业虽不敢谓尽天下之用然生生似续以衍螽斯之庆谓非从乾坤六子而来不可也易乾坤并重尤属意阴教坤利牝马之贞咸恒欲夫妇久于其道家人利女贞初闲家三吉嗃嗃又戒嘻嘻上吉孚威大父都宪公家甚窘早世大母夫人拮据以严为政母夫人如之家遂起文学公之背孟津公也家亦甚窘且未婚从大母硕人拮据为取太孺人太孺人亦以严为政家亦起纯非时见大母廪廪不敢嘻笑既登第通籍不敢惰行都统弟亦不敢失汉上军民之望大率吾大母母夫人力居多大母寿八十有四母夫人七十有四太孺人今六十有一为寿始自此而七十如吾母夫人八十如吾大母夫人又九十如王右军郗夫人犹为从子尚书令明谈耳目闗神明之旨以至期颐何难焉谓其非恒久之道不可也大母夫人为吾大父都宪公程婴四十余年太孺人为文学公程婴已二十六年谓其非女贞之利不可也初太孺人之督儒官以商诸生以文万夫长以武也不遗余力即值宗族子姓有不秉轨则者亦必正色训廸之其究儒官以积箸致赀数千金诸生娴博士家言可第万夫长在原州司马门以善骑射韬钤为督府部使屡疏于朝且大用谓其非嗃嗃力不可也今士庶家率乐嘻嘻而厌嗃嗃矣独圣天子以道化天下为纯故屡颁制麻褒太母母夫人严政若令天下之为母者宜闲宜嗃嗃不宜嘻嘻如易云前岁辛丑圣天子建储有诏妇守节年三十五以前苦者给羊酒扁以旌太孺人失文学公时年三十五又苦甚遂为县大夫礼如诏圣天子若特为太孺人而覃此恩矣何吉如之虽然有家之初欲闲欲嗃嗃母道也有家之终欲孚威子道所以成嗃嗃其说详周孔大小二象曰反身曰言有物行有恒又详子舆事亲守身语中纯日惧吾两家之日嘻嘻也数引疾将归为反身守身之学以毕事亲正家之道庶几如令明之见郗夫人于称觞之日求所谓耳目神明之说以延吾年然未敢必也先为此词示诸弟诸子侄使勿忘易又曰父父子子兄兄弟弟夫夫妇妇而家道正正家而天下定余视诸弟有兄道诸子侄有父道不可不告诸弟诸子侄又各有父子兄弟夫妇之责倘喜闻吾言而为有物之言有恒之行以守身反身以事亲正家则孚且威何文武之业不可为县官倚重于天下乎何有即转嗃嗃为融融亦坤之贞也恒之久也家人之吉且利也独可藉手为太孺人寿也与哉予知闻之亦甚喜唯唯为书致之家致之原州又致之汉上

　　温恭毅集巻八

　　●钦定四库全书

　　温恭毅集巻九

　　（明）温纯 撰

　　○记

　　陜西学田记

　　万歴甲午余建学一草堂与二三弟子相刮劘会吾秦督学使沈君操功令铸士惟谨行县过余一见倾盖如故相与坐而论者久之首论学政次论性命沈君谓三代而上政出于一而治隆三代而下政出于二而治污唐虞以五教属司徒契及使劳来匡直辅翼振德周命司徒掌邦教以佐王安攘邦国无二政也今司徒不言教民教民之秀者属吾督学使政二矣三代士有田以祭秦士家半徒四壁立何论祭学有粮官生之缺者虚焉余业请于两台檄诸守令以虚粮易田士稍稍有禆乎而敢曰政庶几一余闻而颔之余谓政不一者学不一也一之说昉于虞廷而详于邹鲁人心道心精一执中之旨炳如日星矣洙泗授受不离食居欲恶尤特戒士之耻恶衣恶食者讵外人心以求道心所云祖述不虚其后论道在饮食夫妇论天性在口目耳鼻四体与父子君臣宾主贤圣之形色虽好货好色亦可以尽性总之曰率性曰践形曰一不然是二之也学不二则政不二矣沈君亦闻而颔之言未竟日髙舂乃别久之沈君以书与币征学田记余未有以应也无已则以吾两人未竟之言为秦士朂可乎士今有田矣请说田田之制母如三代三代之田之制母如周周自后稷公刘首重田葢教民力本务朴而重为衺云庠序学较曰明伦振徳哉上焉者无之非教下焉者无之非学不然井田之民庠序学校未设也出入既相友矣守望既相助矣疾病既相扶持矣百姓既相亲睦矣畴驱之而畴从之也汉都吾长安治近古不重孝弟力田乎秦士生长后稷公刘过化之地习闻汉代孝弟力田之风诵说唐虞精一执中之传歩趋邹鲁天命性道之训宜兴起无所俟田然有田则牲醴粢盛可备无田则涧水溪毛可荐今天下文靡甚即有意乎反本归朴使重为衺宜自吾秦始秦士倘亦反本归朴而重为衺乎士诚反本归朴而重为衺何情非性何性非命何人心非道心田在是学亦在是饮食夫妇在是道亦在是口目耳鼻四肢父子君臣宾主贤圣在是性命亦在是沈君论政实论学岂其于礼义相先之地姑为口体衣食之计而所谓操功令铸士者不在是必不其然藉今士必衣食足而后礼义兴脱衣食未足而礼义可斯湏已耶去学千里矣又田入学而攘焉争焉不啻垄断视之使人叹以为有田如此不如亡有去学万里矣秦士类椎朴宁尔尔矧沈君以身为鹄而以田为表耶余不敏欲学一焉未能也闻沈君言且喜与吾二三弟子生兴起心而何疑于秦士秦士朂哉遂书以为记沈君名某号太素吴江人万厯丁丑进士某处田若干详碑阴

　　海塘记

　　在越绍兴郡萧山县西十里许为西兴镇镇被钱塘江江被海而起镇以达于郡者运河也钱武肃王镠故建塘其镇海潮日再至岁久寝决寝修丙戌大决民居漂数百家江且及河害且及郡郡萧守良干若邑刘令会上状余下藩参朱君臬副令狐君议佥谓更为塘以障之便议大略言越盖东南一都会也西兴实其门户故名固陵以可守故越生聚教训廿年竟以沼吴以此镇也汉买臣称一夫守险千人不得上晋元帝称浙今之闗中亦以此镇也无塘无镇无镇无越为塘而庶几其有越乎利一江入河即萧山西兴以水不可居山阴会稽以卤不可田为塘而萧山西兴安于居山阴会稽安于田利二余于是同直指使者傅君李君请于上而各以赎锾佐之发郡若邑仓粟半不足取于山阴会稽萧山田畆不满升量工授食以卜判镗总领郡幕陈策县丞王箕分任其事六阅月而工竣又复故镇海楼余渡江中流而观塘壁立楼峰峙而榜人则指中流谓余此钱氏故塘所也余怅然低佪叹而不忍去者久之既登岸还武林署会有客过余言塘自武肃歴宋守吴芾氏而来畚锸之役略可得而言洪武中髙皇帝遣尚书郎暨藩大夫治之而周文襄公功最着于宣德间沿至于今波流极矣石非因于故也而下木以为楗朝下则潮夕推之夕下则潮朝推之虽鞭之长不及马腹毋论武肃举一国力捐数百万缗集强弩射潮即洪武之役取材他郡藉力他邑而文襄用便宜括赎锾数莫可诘难矣主上神灵岳渎挟盻蠁而左右相之守祭潮潮退判令幕丞身橇■〈木奄〉经营费不盈二万工不及三时人力不至于此岂禹陵庙苖裔在越而阴以浚川刋木之烈导之耶何成之易也越自是有禆而公中流叹者何余应之曰若谓越而有此塘乎胡不求钱氏塘以观之也今天下大患在失时在诿事孔子曰使民以时其以农隙觧者语时一端耳及时则事半功倍踰时则事倍功半不待知者而后知也而事半功倍或不以功名事倍功半则以其劳苦费多而功之矣汉曲突烂额之喻可鉴已今之守令无能名一钱费以万计不效则有文法效则亦有唇吻以故事即不可已苟可缓目前即遗大费于后曰后之人之责也文法唇吻我无与今日之役盖迫于江且及河害且及郡而为之也亦会今之守若令皆任事人也藉令江不及河害不及郡而守若令亦以状上而身任之矣语曰蚁穴不塞将成江河夫人而不蚁穴忽也费或无事于万而钱氏塘与西兴数百家居在今以往有不蚁穴忽者而越庶几其有此塘乎不然余恐后之视此塘亦犹今之视钱氏塘也而越奚禆余故不能不临流而叹客曰善会守索余言为记余故记此以告后之守令而因以自警事固有类此者其味孔子时使之言鉴失时诿事之弊察蚁穴江河之戒母若此役之迫于江且及河害且及郡而为之也塘为丈三百三十有竒所费金为两万七千有竒工兴于十四年十月成于明年三月傅君名好礼固安人以按浙至李君名天麟武定人以按浙直至而藩参朱君名文科则分部其地臬副令狐君名一槐则以清戎摄水利者也效劳诸执事书碑阴

　　却金馆记

　　去栝苍郡城稍东折而北可四十里许为却金馆前太保广昌何公守东瓯时属入计取道栝苍馆焉而永嘉丞于建醵士民金即其馆馈之曰士民习公之励操也愿以佐道里费公谢郄之后人追美其事因名其馆曰却金云丙戌夏余巡海上过东瓯见公祠固己嘅然伊人之怀比抵栝苍憇馆下徘徊不忍去时馆稍稍就圮又规制陋不可以风分守与备兵使者暨其栝苍守若丽水令俱公里人聚而谋所以新之不足复谋助于里人之在浙东西者余作而叹曰是闗吏治余实尸之矣于是斥羡金及庾之陈佐其费仍令恢其规制以示崇重盖又三阅月而迄工前为大门门俯官道门之内为厅事厅事之后为堂窿然附于堂者为碑亭翼然起于左右者为厢房计地则廓然而増于旧者什之四计楹则断而増于旧者什之伍计崇卑则耸而増于旧者什之三轮奂备美具瞻弥严凭轼结靷而过馆下者不啻奉公仪刑而色动心怵矣分守与兵使两君请记余谢曰是役也诸大夫之所以惓惓于其乡先达也而余特藉手以鼓吹吏治耳何敢専诸大夫之美抑余文何足以辱公两君请益固余不获辞属诸务鞅掌未有以应也余拜计贰命候代苕溪始获以余暇记其始末缅惟章皇帝虑东南沿海诸剧郡数骫法难治诏推择近臣之有声者往守假之权于是御史大夫顾公佐以公与况公锺九人应而公遂繇御史领东瓯公在东瓯六年诸所以喣呕士民而登之祍席者不啻白圭之趋时亡遗筭矣章皇帝又时时假渥典以激励之当公诣阙便殿一见已属稀阔而又赐之宴赐之诗以宠其行至赐玺书増秩寥寥千百年未有行者而亦自公得之卒用宗伯胡公荐起拜刑部侍郎以去嗟乎公生平卓卓即中材亦自懔懔乡风又何难于却金世谓公却金非暮夜与刘宠之不受一钱类信哉而宠之为民德不知视公何如也然微章皇帝与御史大夫知公即知公而任不以六年公虽能为徳东瓯东瓯虽能徳公宁遽若是余自被命填拊淛东西仰窥主上明圣锐意吏治宛然章皇帝家法敢不夙夜兢兢罔失坠数分别郡吏为主上言之其为士民所习服而安焉者援公东瓯故事令久于其地而不骤迁以竟其施主上幸过听輙久假令他日诸郡吏有彷佛公者则余庶几藉手报主上哉是今日修馆意也分守君姓胡名绪兵使君姓蔡名庭臣守曰喻均前令曰吴思学后令曰鲍大观其它在浙东西而有助者并勒之碑阴

　　浙江平湖县剏建学宫文庙记

　　平湖即古秀州入海盐而分建县则自我明宣徳四年始县有孔子庙儒学而建大成殿学宫则自县人陆廸功珪始廸功故以孝友博学闻景泰中施糓种施棺瘗饿殍诏授廸功郎故称廸功云初建县会时诎力不及庙学廸功曰范文正何人哉以其宅为吴学矣士无庙胡瞻无学胡羣吾与以赀待所不知何人宁佐公家急使士瞻且羣于斯耳于是捐赀构大成殿巍如也又同县人沈某为学宫翼如也后嘉靖三十二年以海冦城城而东南缺焉廸功曽孙刑部主事杲复捐赀如形家言为浮图以当文笔耸如也士二百年瞻且羣于斯占毕簪绂翩翩矣而廸功后显者有程乡令鋹光禄卿淞少司空■〈术上灬下〉主事杲太宰光祖郎中梦韩督学使光祚而光禄与沈氏后某又俱首解为一方文献之冠盖先是庙学工甫讫县令酹酒仰天为陆沈两家祝愿世世簪绂不絶已果然人谓县令言若劵云万厯十五年余监越诸士子金文辈思廸功不能忘请记余时及瓜代未有以应也无己则申其义以朂诸士子夫廸功为文正则文正矣文正志在忧乐何论显晦藉苐令廸功当仕有官职宁遗余力不为国家竖鸿巨之烈若文正而庙学焉急廸功家食即力不及庙学有任之者不难以越俎解而庙学焉急岂其不以赀待所不知何人而复为所不知何人瞻且羣焉之地以媒进抑天子以廸功故登进其后使世世簪绂不絶以酬功劳必不然矣和气融洽应若桴鼓故遗所不知以庆之余而廸功不知为廸功阴酬其功于异世而天子不知治平之极通物我贯天人繇一隅以风天下士而天下士亦不知藉苐令士苐知占毕已尔又苐知簪绂已尔国家建庙学始愿岂若此亦谢廸功识逺矣天子方隆棫朴之化广厉功令视往代不啻过之士生其时亦厚幸且业已北面而事孔子宜遵何道哉子固曰壹是皆以修身为本修身说详大学经传而总之曰格物格物云者通物我贯天人之谓也士思廸功不有其家之心以绎大学格物之训宁不愓然求所以为此学重以无负天子作人之化乎遂书之使勒珉为记记成太宰拜今官方持衡以待士而天下之治平赖焉宜有以风士余企望之矣

　　临潼县文庙学宫记

　　临潼文庙学剏洪武初其详具易长史谦记中士多起科贡科又多首解额嘉靖乙卯地震学圯士鲜举者万歴癸未刘令应聘至谒庙睹学喟然亟缮庀之役竣会周子道直赵子光裕武子之望相继举而武子仍首解额成进士士德令不置周子赵子与其士髙愈谦赵光逺走乞不佞为记夫临潼周骊戎国也秦伐戎以其地为骊邑献公徙治栎阳犹不与中国诸侯会盟栎阳即今临潼也士生于斯上之有灵台辟雍之化而骊宻迩丰镐不闻与江汉同风下之有洙泗杏坛之教服七十子而秦产独壤驷赤秦祖何以故戎鄙夷之而秦累世以攻战阻阏之也汉唐继秦混一建都其地兴学得人我明太祖革命建学视周至成祖以秦地重俗悍简畀特隆一时鸿士巨儒昭光振耀即临潼亦有树勲受知为一代礼乐之宗者今天子益隆薪槱之化尽海澨而江汉邹鲁之何论周秦此其盛际也繇斯以谭谓周士贵自贵秦士贱自贱不尽然矣临潼辅翊长安且三千年于今视秦在周合未几而别乃数百岁逺甚士当是时宁异沐有周塾党胶庠时书岁献入使长出使治之泽也耶二三子其毋负时泮宫之颂本之乎敬德广心慎仪克孝推之乎酒食囚馘徒御弓矢而极之乎假祖考憬裔夷来琛象此何以说焉挽近世大都号称局干浮慕弦歌色泽声华苟以应功令又其甚传舎官守视宫墙出琳宫梵宇下言化诲者溺其职矣而令所亟圗在此不在彼二三子其无负令相古达人不离耕筑巳恢恢乎负经纶大业禹稷虽贤不加陋巷此岂宫墙绳束官师督趣风厉之哉既已绳束督趣风厉即褎然举而用世有如刍狗生平失其所为贵而人贱之矣是孰使然耶二三子其毋自负绍明吾先师之业辨而志豁而见闻廓而性灵简押而身心一旦云蒸龙变惠洽而胞与民物为明世重使秦隅尽有周之喆是令修庙学意也役始于某年某月某日成于某年某月某日费不及民工不病农为殿为庑为门为堂为阁为舎为庖湢所葺凡四十楹剏凡十楹先是令议且定请而得久则中丞某公直指某公藩臬某公某公而专董其事则丞某簿某尉某乐观厥成则学博某某某令晋翼城人兴废举坠甚伙庙学其大者今为临洮太守所至有声称者也

　　城隍庙竖绰楔记
</div>
    <div class="pagination">
<a href="温恭毅集_page8.html">上一页</a><span>...</span><a href="温恭毅集_page4.html">4</a><a href="温恭毅集_page5.html">5</a><a href="温恭毅集_page6.html">6</a><a href="温恭毅集_page7.html">7</a><a href="温恭毅集_page8.html">8</a><span class="current-page">9</span><a href="温恭毅集_page10.html">10</a><a href="温恭毅集_page11.html">11</a><a href="温恭毅集_page12.html">12</a><a href="温恭毅集_page13.html">13</a><a href="温恭毅集_page14.html">14</a><span>...</span><a href="温恭毅集_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
