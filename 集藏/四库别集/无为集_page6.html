<!DOCTYPE html>
<html>
<head>
    <meta charset="UTF-8">
    <title>无为集 - 第 6 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>无为集 - 第 6 页/共 8 页</h1>
    <div class="content">　　题浮渡山峯岩图
　　潜叟乐山水至浮渡乐而甚故为山之峯岩图一曰安为其可以居也二曰怪为其有所象也三曰险为其徃之难也四曰幽为其邃而异也居广泉甘安之上也有一不及安之中也有一不足安之下也象而近之怪之上也象而或差怪之中也象而或防怪之下也人不能徃险之上也徃而惕然险之中也往而或惕险之下也旣邃且异幽之上也有一不及幽之中也有一不足幽之下也巳而示于达翁达翁笑之曰子所谓安安之常也子所谓怪怪之常也子所谓险险之常也子所谓幽幽之常也吾闻之大安不居大怪不象大险不难大幽不邃安乎怪乎险乎幽乎在于是图忘其图不尽山之胜乎此岩图其来固乆歴世状者不知其几人矣其如形势尚未之辨则其安怪幽险又焉所及乎金陵僧慧渊善于水墨丹青非独能辨其形势至于安怪幽险悉精妙乎笔端实与造物者争其先后也或平昔乐于山川者纵未达是境若披是图亦可以尽得于心目矣




　　无为集巻九
　　钦定四库全书
　　无为集巻十　　　　　　　宋　杨杰　撰记
　　洪州门记
　　今天子即位元年春三月已巳洪州初以州名表于门何以书重正名也豫章之水源于防化会贡水而为赣东北至于洪崖之阳汉置郡曰豫章因水名也隋易郡曰洪州因山名也唐治军建节曰镇南制逺俗也伪唐僣称南都避中原而卜迁也皇朝削平僣伪声教被于四海州名从隋仍旧贯也镇名从唐存武备也镇名则有节度使以领之州名则有观察团练刺史以领之是二者之名不可阙其一也而镇南之名固已表于府门矣惟州名则阙然未之表也兵部施公出守是邦以徳义镇俗事为有本乃命以州名表于中门表之所以正名也正名可书不可不书故书
　　西水磨记
　　都城当万国之要会升平日乆比屋富庶四海内外寳货丛聚车无停辀马无缓辔晦眀寒暑冲冲交驰乎其间有阛阓之喧所不及处已不可多得而况流水潺湲嘉木蓊鬰鱼鸟上下风物清胜有山林江湖之气象者乎都下水磨务有三皆国朝所置以供尚食暨中外之用然其景趣不同而所谓有山林江湖之气象者西务是已将造其门水声先出乎林间行及其旁则长槽防波钜轮激涛雷轰电射雪迸飞若并谷帘若临洪崖使人毛发森然语言不能相接有景如此而都人罕有知者自宛陵梅平叔太原王汉卿之领是局也荐绅往徃至焉主人嘉客之来临流设樽拂石为坐垂钓清渊鱼泳而同食弹琴曲渚鸥驯而不惊沙泉盈尺跣可以渉渔艇一叶醉可以卧方是时也宾主陶然如在江湖之上山林之中乌知车马阛阓之喧哉朝野诸公多有诗咏或形汗简或题屋壁凡数十篇汉卿官满惧异日之遗坠乃镵诸石以传永乆知予尤爱其景故托以为序盖所愿也元丰二年中秋日述
　　淮阳古井记
　　淮阳之井卤而少甘其民多汲于沂泗光禄卿刘公之守是邦也问风俗而始知且叹之曰一郡之井不为少矣胡为斯民舍近易而趋沂泗哉谓并不可食岂其然乎于是使人徧汲郡井而尝之俄于后圃榛莽之间得废井焉其泉洌然若冰而甘以之烹茶则茶浮而味乆以之酿酒则酒醇而色清又以旧所畜扬子南水及惠山泉以校之则轻重几乎等矣爰命缶以出其浊石以洁其外亭以覆其上由是瓶繘不絶汲者便之予道过淮阳得其语于郡人公且以记见托予闻井者徳之地也古今有变而井不变犹士君子之有常徳乎故井不患乎不汲患乎泉之不洌士不患乎不用患乎徳之不脩泉既洌矣徳既脩矣人或不之汲世或不之用非井与士之不幸盖物不幸不得其利尔噫斯井也前此几千百年荆榛蔽之泥沙混之禽所不窥人所不食岂其泉之不洌耶曷其湮塞之若是耶使秉权者有能推刘公求井之心以求贤则岂独能辅天子之眀且足以均天下之泽矣易曰井渫不食为我心恻可用汲王明并受其福此之谓也治平三年五月十日无为某记
　　二轩记
　　临颍令杨彦武谓无为子曰我山阳尝构二轩于燕习堂之东北隅二轩之制不侈不陋聚书万巻足以示子孙洁严豆觞足以奉宾客累石以为山无摧轮折轴之险而苍翠可爱凿石以为沼无狂风怒涛之畏而清泚可鉴也野芳秀而香不知所从幽鸟啼而声不知所起毎闭戸宴坐陶然自得顿忘身世之累行将解绂绶之缚而归休其间因名其一曰觉轩其一曰息轩盖觉性未悟求悟者指之息心自信求信者言之指而言之非子而谁夫并万物而生于天地间其灵贵于万物者人之谓也鸟兽虫鱼惑于所嗜嗜而不能自息此其所以为人获也夫学而有见者觉也自心而休者息也不学则不能自觉无所觉则不能自息觉则不惑于所嗜息则不困于所动其几于道矣昔人言有畏影恶迹而去之走者举足愈数而迹愈多走愈疾而影不离身不知防隂以休影处静以息迹是岂足以语二轩之意欤元丰三年秋七月记
　　养志堂记
　　亲心所向谓之志善承顺者谓之养子之事亲养志为大养体为次故元之于参不若参之于晳此孟子所以优称其孝而孔子授以经也于戱曽子世不得而见之得见慕曽子者其亦庶乎钜鹿魏丞纶即龙图公之嗣子也为知者所辟将擢以任君辞所举而以浔阳酤为请便亲养也是时仲氏官于豫章两境相望不数百里太夫人所至安问交驰晨昏寝食怡怡如也诸大夫以是称之而名斯堂为养志云无为子闻之曰事亲孝者忠可移于君古者求忠臣于孝子之门良有以也然而有隐无犯事亲之道也有犯无隠事君之道也色难之难犹犯顔之难不难其难其孰御焉笃于诚而已矣熈寜三年八月十五日记
　　九华药圃记
　　九华山多产灵药樵蘓耕猎居人防士日徃来于其间而罕能辨识故其药初不见用扵世药之见用非药之幸廼病者之幸也药不见用非药之不幸廼病者之不幸也昔有至人过其山别其名品以示人曰此养命之药也此辅性之药也此治其疾之药也用之莫不然由是九华灵药多载方书山中之人悉能辨识盖有所自矣永静太守南阳滕大夫润之家于池州州距山甚迩尝筑圃于所居之西择九华之药可以种者种之可以移者移之分畦以别其品立石以识其名清泉灌沃泽根本也恶草锄去养善类也不杂花卉恱不在目也不植蔬果嗜不在味也药斋居中用药之书聚焉药轩在北治药之器具焉华实根叶采之有时君臣主使处之有序以之攻疾疾无不痊以之施人人防其恵于是药圃之名传于缙绅莫不慕大夫之所存无为子闻之曰噫是乌足以尽大夫之所蕴欤大夫之先内阁公在祖宗朝尝献苦口之忠言上以医国建去害之长防外以安邉人到于今赖之大夫承义方之训性治行修平生怀济物之术所至必蠲民之瘼读家藏儒释道诸书愈乆愈深其学博而不自矜其善积而不自有在老氏曰涤除览能无疵矣在圎觉曰于大乗中发清浄心逺诸杂病矣乃知药圃之设为恤物之一端乌足以尽知大夫之所蕴乎元丰八年五月十一日记
　　秦氏中斋记
　　斋学舍也君子居而斋肃焉故曰斋中名之从筮也皇祐元年冬十有一月朔秦君学舍成索太而筮之遇中□【一方一州一部一家天首也家性曰星曰牵牛时曰冬至数曰竒】杨某辞之曰星舎于北与首同徳冬筮而冬在时曰从画而逢阳廼数之祥一之文曰贤人天地思而包羣类也居之者其潜心之逺乎五之文曰君子乗位为车为马车軨马可以周天下居之者其将获用于时乎七之文曰仁疾乎不仁谊疾乎不谊君子寛裕足以长众和柔足以安物居之者其将能任于刑徳乎是之谓星时数辞从故名之而记于壁
　　采衣堂记
　　婺源胡氏五世同时子养其父而逮养其祖之祖父鞠其子而及鞠其孙之孙州闾乡党推为令族尝构堂于家园宅风物之胜处羣峯环翠屏如也寒泉湛碧鉴如也幽芳啼鸟爱之而不可胜名老木脩竹防之而不可胜筭毎晨昏燕闲亲族咸集老者坐于上稚者戏于下长者侍于侧少者服其劳山樽埜餗具不待丰而人以为甘矣况有豆觞之奉乎鸣缶击壌乐不待举而人以为和矣况有箫鼔之繁乎頺垣隘宇居不待壮而人以为安矣况有大厦之庇乎弊裘緼袍服不待侈而人以为楚矣况有采衣之绚乎乃祖乃父乃子乃孙雍雍怡怡以遨以嬉嵗月乆而不厌齿发晚而不衰缙绅大夫乐为歌咏以牓于堂目其堂曰采衣盖取老莱子之养以美之也既而闻于京师求无为子以为之记无为子曰前此百有余年僣伪未克日寻干戈父不得保其子者有之子不暇给其父者有之矧有五世一时而安居者耶观胡氏采衣之乐则海宇升平之乆可知矣是可书也熈寜六年重九日记
　　杂文
　　世网篇
　　达翁居于淮之濵潜叟过之而舟于淮潜叟东指谓达翁曰树林之隂顶笠裘蓑者有所负乎翁曰网叟曰乌乎用翁曰兹取鱼具也且世亦有网君知之乎叟请达翁因有世网说昔伏牺氏之有天下也受图书肇人文纳百姓于治而百姓不知其所以网因作田鱼之器以明已之用故易曰显诸仁藏诸用百姓日用而不知然则世之网经营于此乎已而授神农氏神农得而归天下之民获天下之货及其世衰子孙不能张焉故有轩辕氏生以正其纲纪纲纪既正以之授少昊少昊以之授髙辛髙辛以之授挚挚受之而不能举且罹洪水之患网之纲几乎颓圣弟放勲亟命鲧以治水鲧功不成而继以文命文命获洛书而能治之水患既平网亦以缉故书曰天锡禹洪范九畴彛伦攸叙尧既张之而民亦不知其张有击壌而歌者曰日出而作日入而息凿井而饮耕田而食帝力何有于我哉尧以舜贤而授舜舜以禹有功而授禹禹以授啓自啓而后世失其人纵田猎而渎之者有之矣乐酒色而乱之者有之矣故坠于弛废而不举汤患于意者乆之因出见网张于野不知意之形于声曰自天下四方皆入吾网已而惧言出之而遇桀之刑因就变曰吾不忍尽取禽兽盍徃归焉且不知其入汤网也歴数世而子孙暴乱其网之坠犹夏后氏之末世西伯昌兴而叙之故其诗曰勉勉我王纲纪四方西伯以之授武王武王受而大辟之以纳天下故其诗曰自西自东自南自北无思不服武王以之授成王成王守之而正天下故其诗曰受福无疆四方之纲及其世衰则有诸侯干纪以乱其叙故雄曰周网解结群鹿争逸自时而至五代蠧网家流出焉或执器而断之或辟路而逃之人有识其器达其路则陶陶然熈熈然不为是非哀乐动其心不为得失生死累其正君子以之静小人以之乱非叟不可使之知知是网其知几乎
　　南山移文【并序】
　　繁昌之南有山曰隐静其林泉为江东之胜物外之人多或乐之吴越江逸人爱而不能去无为子逰必见焉逸人一日出山乆而未归无为子惜其不返将督人以归因思齐朝周彦伦尝隐于钟山后出为海盐令欲再过其山孔稚圭乃假山灵之意移之使不许得至故云北山移文夫责于已失不若救失于未然使其不得至不若督之以归故作南山移文且以简于山居二师云繁昌之境南山为胜君子有时而隠仁者所乐乎静松敞重门石开修迳玉淙琤乎双溪屏回环乎五岭旦禽啼而杵药夜谷响而鸣磬子虚之洞兮链九鼎而云飞碧霄之泉兮涵万象而月莹昔在梁国粤来西圣杯浮空兮倐忽千里锡穿石兮汪洋三井寺以之建徒以之盛间有高士卜居尽性无修而修无证而证非分别以为智不起灭而为定有蒲有葛足以备于岁服有芋有蕨足以充乎晨甑名不及兮冗无尘缨利不在兮喧无俗乘子居之安兮吾以子庆子出之乆兮吾以子病归欤归欤子其吾听
　　圆同庵铭
　　圎同庵前睦州江令尹家圃元丰八年冬钱塘浄慈本禅师为题其名又请余铭云
　　南宫令尹结庵桐庐泯絶一致森罗万殊芥纳须弥像入明珠牕壁戸牖几杖屏盂动静语黙夕寝朝餔可巻则巻可舒则舒孰得而亲孰得而疏其小无欠其大无余强为之名圆同太虚
　　圆寂庵铭
　　万化一源万念一息法无不圆念无不寂强名而名车尘马迹是庵何如风清月白
　　休老堂铭
　　妙高峯顶不住正处毗耶离城别开一路铁鉢铜瓶葛巾革屦付者不取取者不付谷有归云木有凝露师子频伸象王回顾门外老胡一苇横渡
　　愚斋铭
　　嘉祐四年秋八月大理评事孙琪建愚斋于山阳官廪之东郡学敎授试秘书省校书郎杨杰为之铭曰自贤其愚小人之徒贤而自愚君子之儒斋乎斋乎君子所居
　　清白堂铭
　　清不足恃白不足矜尔恃尔矜人其尔憎众浊独清屈原所以损其身知白守黑老氏所以全其真清哉白哉难乎其人能于是乎其与道邻















　　无为集巻十
　　钦定四库全书
　　无为集巻十一　　　　　宋　杨杰　撰
　　表啓
　　润州到任谢皇帝表
　　久官省寺无补朝廷乞守方州愿伸微效拜伏新命得经岁以待期归省故园实均恩于赐告慰见民吏恭布教条【中谢】伏念臣少起农耕长从科举防名清世垂三十年备员太常连六七任在先帝一朝礼乐尝玷讨论遇陛下千载风云屡更任使以至陪賔讲道入部为郎既逃辱命之讥仍免瘝官之责遽形外请防赐中俞此盖皇帝陛下洪覆无私靡遗一物大明继照广被万方纉至治于唐虞不忘勤德保成功于文武克念宜人致此懦愚亦膺委寄臣敢不下求民瘼上体天心宣化承流冀仁恩之浃洽惟良共理思训勑之丁寜誓罄涓埃仰酬造化
　　润州到任谢太皇太后表
　　乞守方州初虞僣冒岂图睿防曲赐允俞已见耆年仰宣圣泽【中谢】伏念臣生本寒士出逢盛时强起应书累尝随赋自忝一第歴奉四朝惟知直道以事君讵肯阿权而进已省寺承乏岁月屡迁犬马之齿渐衰天地之恩未报固求补外奚止便私耻将空老于熈辰实愿收功于晚景而况润称京镇爲江左之名藩唐择守臣摠浙西之诸郡禄丰地重材薄望轻退省无能拜荣增惧兹盖伏遇太皇太后陛下母仪累圣子育羣伦其仁如天每听卑而矜恤以慈为宝务从治以生成致此琐材亦分优寄有民有社敢上负于苍穹尽孝尽忠誓益坚于素节
　　两浙提刑谢皇帝表
　　守符未久报政无闻叨被圣恩就移指使【中谢】窃以先王明罚期弼教以化成君子尽心必求生而防听遣使诸路自我盛朝狱非无辜人浸余泽以至完甲兵以禁其寇暴积仓廪以济其困穷惠民为深领职尤重如臣蹇拙适用寡能拜命战兢以荣为惧兹盖伏遇皇帝陛下道周庶物徳被万方尧舜好仁于变可封之俗成康善继寖隆防措之风敢谓渥恩致加微品臣敢不详其枉直约以重轻仰酬钦恤之诚敬奉丁寜之训誓捐顶踵图报乾坤
　　两浙提刑谢太皇太后表
　　出守左符未逾朞月遽闻赴阙之命寻乞外邦致膺持节之华就移本部拜恩视事冒宠逾涯【中谢】窃以祖宗以来屡降钦哉之训典刑所系审知使者之难江湖尤重于三吴囹圄与闻于一路俾无寃滥责以澄清兹盖伏遇太皇太后陛下坤顺含光巽重申命娲天宻补鼇安立极之功汉网益寛鱼泳吞舟之乐臣敢不敬遵中典上体至怀刑期无刑祈报大生之徳讼使无讼助成丕变之风
　　谢修南朝正史及赐笔墨表【代王相公】
　　叨被宠休伏深战惧【中谢】臣闻尧舜盛徳书首载于典谟文武成功政备存于方册信莫如史才难其人直笔所传歴代攸责惟二圣之言动着百王之范模贤能进而任本朝廷礼乐兴而度越今古赏有功而善者劝罚当罪而恶者惩区宇攸寜人物富庶将纪隆平之治用诏无穷必资该洽之才仰膺茂选岂宜寡陋获玷讨论荷给札之殊荣徒怀铅而増悸
　　礼部贺冬至上皇帝表
　　伏以七日阳生气肇萌于子位八龙乐奏音已恊于黄钟君徳寖昌人心胥庆【中贺】恭惟皇帝陛下对时化育凝命穆清适当景至之辰拥集朋来之祐推防迎日履长用保于无疆理物承天行健永期于不息臣某等幸逢令序获遇熈朝同倾百辟之心上献万年之寿
　　礼部贺冬至上太皇太后表
　　伏以御察璿玑二曜应乎合璧审观玉律一阳动而飞灰云物效祥钟竽恊乐驩腾华夏福集邦家【中贺】伏惟太皇太后母仪三朝子育羣品佑神孙而隆庆扶宝运于无疆政必身先顺布阴阳之教神潜德本黙参天地之心推周厯以开端望尧门而献寿
　　礼部谢春衣表
　　伏蒙圣慈赐臣等春衣者窃以天道下济常覆被于羣生春服既成首分颁于庶位【中谢】恭惟皇帝陛下顺时布政爱物推诚宠赉所以劝功寒燠与之同体爰自造庭之士咸均在笥之华臣某等就列垂绅防恩赐帛无补经纶之业称服其难退思机杼之勤饰身益愧誓坚大节仰报至仁
　　礼部谢冬衣表
　　万乘御裘方戒祁寒之备羣臣受服幸无终岁之忧伛伏知荣曳娄增贲【中谢】恭惟皇帝陛下诞敷醲化广庇含灵齐七政以观方叙四时而成信凡有加绨之焕轸及外庭士均挟纩之温敢忘盛德臣等拜恩华粲省已愧兢誓极捐躯庶将报国天地至大曲全生育之功松栢后凋愿固始终之节
　　白沟谢御筵奏状
　　将命乘轺讲隣懽而惟旧及疆授馆防郊劳之至优丰腆肴觞溥霑皂荷惠慈之加厚在诚意以深铭
　　新城谢抚问表
　　人在道方伸入境之仪使者传言遽拜问行之惠【中谢】窃以肃将国命敦结邻欢属寒律之载严荷温辞之曲谕仰怀恩眷第极感铭
　　中京谢皮裼表
　　届祁寒恩均盛服恭承存抚滋集钦铭【中谢】窃以诞节修仪轺车将命善言曲谕已均挟纩之温厚意所加仍拜授衣之宠寘怀无斁叙感奚殚
　　谢馆宴奏状
　　弭节修途柅车华馆重沐示慈之贶益衔将意之隆仰荷眷私第铭衷悃
　　谢签赐酒食奏状
　　征轩爰止旅次甫寕荐纡肴醳之霑仍厚饔飱之品永惟刻荷莫究敷陈
　　谢王饩奏状
　　轺车将命夙致于邻懽多物在庭特丰于賔饩仰祗恩礼深激悃悰
　　谢射弓御筵奏状
　　息骖騑而就馆夙被眷存讲燕射以娱賔继叨恩贶矧乏和容之善徒增拜赐之勤
　　谢饯送御筵奏状
　　轺轩修好方成命以言还祖席优賔复宠行而埀眷感铭斯切敷叙奚殚
　　回燕京留守三幅书
　　恭持信币甫届陪都方脩汗竹之仪特辱荣函之贶竦钦谦揖徒切感铭
　　回中京留守赴筵书
　　修庆诞辰假途畿壌方驻巾车之役遽申酌醴之欢叙荷意勤永藏衷素
　　回诸州召赴筵书
　　肃将信币方柅轺车敢图主礼之勤特辱賔筵之召悚藏弥切敷述奚殚
</div>
    <div class="pagination">
<a href="无为集_page5.html">上一页</a><a href="无为集.html">1</a><a href="无为集_page2.html">2</a><a href="无为集_page3.html">3</a><a href="无为集_page4.html">4</a><a href="无为集_page5.html">5</a><span class="current-page">6</span><a href="无为集_page7.html">7</a><a href="无为集_page8.html">8</a><a href="无为集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
