<!DOCTYPE html>
<html>
<head>
    <meta charset="UTF-8">
    <title>杨升庵集 - 第 118 页/共 140 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杨升庵集 - 第 118 页/共 140 页</h1>
    <div class="content">宇宙 
三国正统 

太史升庵文集七十四卷 成都杨慎着　从子有仁编辑 后学赵开美校 

宋儒论天 

邵尧夫曰天何依依乎地地何附附乎天天地何依附曰自相依附自斯言一出宋儒标榜而互赞之随声而妄衍之朱子遂云天外更湏有躯壳甚厚所以固此气也天岂有躯壳乎谁曾见之乎既自撰为此说他日遂因而实之曰北海只挨着天壳边过似曾见天壳矣自古论天文者宣夜周髀浑天之书甘石洛下闳之流皆未尝言非不言也实所不知也若邵子朱子之言人所不言亦不必言也人所不知亦不必知也庄子云六合之外圣人存而不论此乃切要之言孰谓庄子为虚无异端乎元人赵缘督始稍正邵子之诞而今之俗儒巳交口议之又丘长春世之所谓神仙也其言曰世间之事尚不能究况天外之事乎由是言之则庄子长春固为正论而康节晦翁之言似不足取矣本朝刘伯温亦古甘石洛下之流其言曰天有极乎极之外又何物也天无极乎凡有形必有极理也势也是圣人所不能知也非不言也故天之行圣人以历纪之天之象圣人以器验之天之数圣人以筭穷之天之理圣人以易究之天之所閟人无术以知之岂惟此尔今不曰不知而曰不言是何好胜之甚也呜呼伯温此言其确论乎其曰好胜者盖指宋儒之论天者予尝言东坡诗不识庐山真面目只缘身在此山中盖处于物之外方见物之真也吾人固不出天地之外何以知天地之真面目与且圣贤之学切问近思亦何必求知天外之事耶 

天纲 

汉书玊衡杓建天之纲也日月初躔星之纪也今名北斗为天纲本此予尝与客夜坐客指北斗曰此天纲星非北斗也予因笑曰昔人谓文选只有班孟坚文无班固文观子之言信矣其人亦不悟 

两儿辩日 

列子曰孔子东游见两小儿辨鬪问故一曰我以日始出去人近而日中时远也一曰我以日初出远而日中时近也言初出近者曰日初出大如车盖及升中纔如盘盂此不为远者小近者大乎言初出远者曰日初时沧沧凉凉及升中热如探汤岂非近者熟远者凉乎桓谭新论云汉长水校尉平陵关子阳以为日之去人上方远而四旁近何以知之星宿昏时出东方其间甚疏相离丈余及夜半在上方视之其数相离一二尺以凖度望之愈益明故故知天上之远于旁也日为天阳火为地阳地阳上升天阳下降今置火于地从傍与上诊其热远近殊不同焉日中正在上覆盖人人当天阳之冲故热于始出时又新从太阴中来故凉于其西在桑榆间也桓君山曰子阳之言岂其然乎张衡灵宪曰日之薄地闇其明也由暗视明明无所屈是以望之若大方其中天地同明明还自夺是以望之若小火当夜而扬光在昼则不明也月之于夜与日而差微晋束晳以为傍方与上方等傍视则天体存于侧故日出时视日大也日无大小而所存者有伸厌厌而形小伸而体大盖其理也又日始出时色白者虽大不甚始出时色赤者其大则甚此终以人目之惑无远近也且夫置器广庭则函牛之鼎如釜堂崇十仞则八尺之人犹短物有陵之非形异也夫物有惑心形有乱目故仰游云以观月月常动而云不移乘船以涉水水去而舩不徙矣安岌云余以为子阳天阳下降日下热束晢言天体存于侧则日大颇近之浑天之体圆周之径详之于天度验之于晷影而纷然之说由人目也参伐初出在旁则其间疏在上则其间密以浑验之度则均也旁之与上理无有殊也夫日者纯阳之精也光明外曜以眩人目故人视如小及其初出地有游气以厌日光不眩人目即日赤而大也无游气则气白大不甚矣地气不及天故一日之中晨夕日色赤而中时色白地气上升蒙蒙四合与天连者虽中时亦赤矣日与火相类火则体赤而焰黄日赤宜矣然日色赤者犹火无焰也光衰失常则为异矣因读列子而雥集旧说如上又思列子之为此段虽曰寓言实有至理盖引而不发使后人深察澄观而得其说故设为两儿之言以戏百世之下迄今百世之下虽宿学妙术屡数百辞而犹不可了然使果有两儿而以关子阳桓君山束晳安岌当之亦未易折此两黄口也朱紫阳云必有真人乘龙凌虚出倒景之上昆仑之外而后可订其是非耳庄子曰六合之外圣人存而不论兹言善夫 

丘处机论日 

易曰日入地中明夷邵子云日入地中构精之象后人遂谓日昼行天上夜入地中丘长春曰轻清者上腾为天重浊者下凝为地万物有形重浊皆附于地三光轻清悉上于天既上于天如何郄沉于地乎且星陨于地而化为石古今有之星坠于地犹化为石况地下乎夫二十八宿周天均布太阳逐日会合逐月迁移一岁之终经历周偏且如日在箕斗箕斗在天河日入地时星河皆入地耶日独入地而星河只在天耶若道星河皆入地则七八月间河汉尤显日正东西出没初夜则河汉东北西南向晓则东南西北是知河汉不入地而随天运行若日入地时与箕斗坼破箕斗行天上而日转地中天上空虚而行疾地中结实而行迟天地悬隔如何向晓东方出时郄得恰好与箕斗相会而同行天上乎天上日月常无出没人间常有出没此间东方日出时西向千里之外犹昧万里之外犹昏北斗直西半夜北斗直北初没子丑寅卯周天轮次迤逦而去未尝暂止北斗斡运昭然可见而强称入地有何义旨明夷之卦文王拘于羑里失势之象何足为据右丘长春所论如此愚按明夷日入地中乃是假象明理如天在山中之类邵子构精之说元儒已讥其亵天由此观之长春之识卓矣 

日昃曰映 

梁元帝纂要云日在午曰亭在未曰映王仲宣诗山冈有余映谓日昃也 

日斜曰暆【音移】 

越绝渔父歌日昭昭浸以暆暆日斜也辽左有东暆县贾谊赋日斜庚子【斜音移】 

飞谷 

刘向九叹结余轸于西山兮横飞谷以南征王逸注飞谷日所行处道也 

日寸月尺 

范子计然曰日者寸也纪刻而成晷也月者尺也纪度而成数也 

郁仪结璘日云月亡?鬼 

黄庭经云高奔日月吾上道郁仪结璘善相保注引上清紫文云欝仪奔日之仙结璘奔月之仙又服日精月华之法日初出时东向叩齿九通微咒日魂名日中五帝字曰日魂珠景照韬绿暎回霞赤童玄炎飊象呼此十六字日中五色流霞俱入口中月初出时西向叩齿微咒月亡?鬼名月中五夫人字曰月亡?鬼暧萧芳艳翳寥婉虚灵兰欝华结翘淳金清莹炅容素摽呼此二十四字月中五色精光俱入口中此其说甚诞然从来亦久矣唐陆鲁望咏橘诗剖似日魂初拆后弄如星髓未雕前宋王半山梅诗好借月亡?鬼来映独恐随春梦去飞扬正用其语而欝仪结璘文人好奇者屡用之矣又羿妻嫦娥小字纯狐亦出纬书迂恠不足言聊笔之以为献笑之适 

弹乌抶马 

李长吉相劝酒诗曰羲和骋六辔昼夕不曾闲弹乌崦嵫竹抶马蟠桃鞭乌日中乌也抶音叱朴也今本误作扶非马日车之马也楚辞暾将出兮东方照吾乘兮扶桑抚余马兮安车夜皎皎兮既明淮南子日出虞渊爰息其马是也○古者羲和为日御庄子因御字遂有日车之说楚辞淮南子因车字遂有马之说 

吴泉 

吴泉即虞渊也吴古虞字省文如虖之省为乎礻?虘之省为祖也唐人避渊为泉避神尧讳也河图纬象云邠之隘上为扶桑日所升宣陵之阻上为吴泉月所登 

嫦娥 

月中嫦娥其说始于淮南及张衡灵宪其实因常仪占月而误也古者羲和占日常仪占月皆官名也见于吕氏春秋春秋左传有常仪靡即常仪氏之后也后讹为常娥以仪娥音同耳周礼注仪义二字古皆音俄诗以乐且有仪叶在彼中阿太玄以各遵其仪叶不偏不颇史记徐广注音檥船作俄汉碑凡蓼莪皆作蓼仪则嫦娥为常仪之误无疑矣每以语入或犹未信予曰小说载杭州有杜拾遗庙有村学究题为杜十姨遂作女像以配刘伶人皆知笑之不知常仪为常娥即拾遗之为十姨也 

蟾蜍 

月中兽蟾蜍也其类在地螺与蚄也月毁于天螺蚄舀缺 

玊井金波 

梁谢举凌云台诗势高陵玊井临迥度金波谢眺诗金波丽鳷鹊玊绳低建章金波月也玊井玊绳皆星名 

旁罗 

史记黄帝顺天地之纪旁罗日月星辰文选陆佐公新刻漏铭俯察旁罗登台升库尚书考灵耀曰冬至日月在牵牛一度求昏中者取六项加三旁蠡顺余之郑玄注曰尽行十二项中正而分之左右各六项也蠡犹罗也昏中在日前故言顺数也明中在日后故言却也据此则旁罗乃测天度之器如今之日晷地罗也十二项者十二时分为十二方也此可补史记注之遗 

金虎 

甘石星经昴西方白虎之宿太白金星之精太白入大昴金虎相薄主有兵乱文选张平子赋始于宫邻卒于金虎注不知引此而谬自为说 

离瑜 

天文志白西三星曰离瑜离与缡同礻?圭衣也传毅所谓华桂飞髾垂纤罗也瑜玊餙也皆妇人之服也星微则后宫俭明则后宫奢 

织女昴星 

洪迈老圃赋云织女耀而瓜荐大昴中而芋食春秋元命苞云织女星主瓜果孝经援神契云仲冬昴星中收芋莒正用此二事而人罕知其所出 

甘氏星经 

甘氏星经云日一星在房之西氐之东日者阳宗之精也为鸡二足为乌三足鸡在日中而鸟之精为星以司太阳之行度日生于东故于是在焉月一星在昴之南毕之北月者阴宗之精也为兔四足为蟾蜍三足兔在月中而蟾蜍之精为星以司太阴之行度月生于西故于是在焉日精在氐房月精在昴毕自司其行度而氐房昴毕乃黄道之所经不得而司之又曰雷电在室南霹雳在雷电南云雨在霹雳南斧吏在壁西南盖雷公电姥云将雨师与夫霹雳斧吏皆北方水府之精而娵訾为天门故其神栖焉室不得而司之也 

石氏星经 

石氏云东宫青帝其精苍龙为七宿其象有角有亢有氐有房有心有尾有箕氐胸房腹箕所粪也司春司木司东岳司东方司鳞虫三百六十北方黑帝其精玄武为七宿斗有龙蛇蟠结之象牛蛇象女龟象虚危室壁皆龟蛇蟠蚪之象司冬司水司北岳司北方司介虫三百六十西方白帝其精白虎为七宿奎象白虎娄胃昴虎三子也毕象虎觜参象麟【与璘同斑又也】觜首参身也司秋司金司西岳司西海司西方司毛虫三百六十南方赤帝其精朱鸟为七宿井首鬼日柳喙星颈张嗉翼翮轸尾司夏司火司南岳司南海司南方司羽虫三百六十○左传史记天官书喙作咮咮张即柳张两星之间也隋志喙作注又有注张之文或讹为汪张皆本于石氏柳为鸟喙之说○王奕曰朱鸟以其羽虫之长称乎而曰鹑首鹑尾何也师矌禽经青凤谓之鹖赤凤谓之鹑白凤谓之鹔紫凤谓之鷟盖凤生于丹穴鹑又凤之赤者故南方取象焉考之月令夏其虫羽凤羽虫之长故南方之宿为朱鸟吴兴沈氏以朱鸟为丹鹑岂知四兽皆虫之长也鹑之微何预 

注张 

正德丁丑岁武庙阅文献通考天文星名有注张因命内阁取秘书通考别本又作注张金问钦天监亦不知为何星也内使下问翰林院同馆相视愕然慎曰注张柳星也周礼以注鸣者注汪咮也鸟喙也音咒南方朱鸟七宿柳为鸟之咮也史记律书西至于注张汉书天文志柳为鸟喙因取史记汉书二条示内使以复同馆戏曰子言诚辨且慱矣不涉于私习天文之禁乎 

中宫宿 

余尝疑天有五行星有五纬地有五岳人有五事而二十八宿何独无中央之宿也后观石氏星经云中宫黄帝其精黄龙为轩辕首枕星张尾挂柳井体映三台司四季司中岳司中土司黄河江汉淮济之水司黄帝之子孙司倮虫三百六十则固有所谓中宿矣又按张衡灵宪苍龙连蜷于左白虎猛据于右朱雀奋翼于前灵龟圈脊于后轩辕黄龙于中则是轩辕一星与苍龙白虎朱雀玄武四兽为五矣世之言星者惟知四兽而不知黄龙是求之未尽也亦犹民俗惟知四时而不知夏之后有土位素问所谓长夏月饮所谓中央五时取火季夏取槐檀之火也轩辕本天市垣之星而在张宿之分野分为土德寄王鹑火亦犹是也张衡又云轩辕如龙之体主雷雨之神后宫之家焉阴阳交合盛为雷激为电和为雨怒为风乱为雾凝为霜散为露聚为云立为虹蜺离为背矞分为抱珥此十四变皆轩辕主之亦犹土之无定位而金木水火赖以成与 

九宫 

历中九宫天蓬星太一坎水白天内星摄提坤土黑天衡星轩辕震木碧天辅星招摇巽木绿天禽星天符中土黄天心星青龙干金白天柱星咸池兑金赤天任星太阴艮土白天英星天乙离火紫见唐会要 

九宫七色 

九宫七色之说出于乹凿度云伏羲时龙马出河戴九履一左三右七二四为肩六八为膝五居其中谓之九宫其色则一六八为白二黑三绿四碧五黄七赤九紫今大统历中每月列于下方谓之飞九宫 
</div>
    <div class="pagination">
<a href="杨升庵集_page117.html">上一页</a><span>...</span><a href="杨升庵集_page113.html">113</a><a href="杨升庵集_page114.html">114</a><a href="杨升庵集_page115.html">115</a><a href="杨升庵集_page116.html">116</a><a href="杨升庵集_page117.html">117</a><span class="current-page">118</span><a href="杨升庵集_page119.html">119</a><a href="杨升庵集_page120.html">120</a><a href="杨升庵集_page121.html">121</a><a href="杨升庵集_page122.html">122</a><a href="杨升庵集_page123.html">123</a><span>...</span><a href="杨升庵集_page119.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
