<!DOCTYPE html>
<html>
<head>
    <meta charset="UTF-8">
    <title>弇州四部稿 - 第 193 页/共 296 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州四部稿 - 第 193 页/共 296 页</h1>
    <div class="content">　　袁黄岩寄鴈荡图及新诗见示颇懐壮游之感
　　髙枕柴门掩緑苔素书惊为故人开如分鴈荡羣青过忽挟龙湫万玉来康乐恨长乖试屐【昔人以谢康乐不识鴈荡为恨】河阳诗好任登防君家夏甫终难慕防足何曽限八垓
　　夀濮游击四十
　　千秋带砺中原旧三翼戈船海戍长缓带诸生谈碣石飞书一箭下扶桑心因捧日长悬赤鬂为筹边欲向苍四十拥旄真谢椽从今更拟郭汾阳
　　夀大宗伯吴兴董公七十
　　七袠三朝命世臣长从龙马鬬精神文章海外鸡林重宰相山中鳯诰新歩武有园过梓泽比闾为日望蒲轮偏闻胜事开秋社逸老堂推第一人
　　贺大宗伯董公孙防秋试
　　一时名著颍川君最喜元方复有羣旧梦金茎仍沐露新栽玉树已干云徴歌尽道防公武命字初看竝手文自是天人三策在春来重向汉廷闻
　　再寄答胡元瑞且邀相过二章
　　飘然年少弃繻生每出新篇令我惊一字风云争吐气千秋日月破藏名无竒寂寞甘扬阁有好嵯峨必汉京五子见来今已尽那能白眼向时英
　　其二
　　不独文章冠盛时雅闻姑射并风姿酬君一案非青玉寄我诸篇竝色丝清节异时隃乃父中庸今日亦吾师莫夸终古神交在所见俱应胜所知
　　送曹子念赴永嘉谒谢王使君阳徳因游天台鴈荡诸山
　　江南十月未风沙髯客翩翩问永嘉报赠岂无青案玉归装定有赤城霞鸿飞絶巘书千里蜃拥蒸波锦万家最是府公为地主可能留赏及春华
　　承明辅方伯见讯且有秘示奉答一律
　　问我归田何所云浮名损尽任离羣畏听西竺三生语懒乞华阳十赉文有酒不妨长短日是身堪作巻舒云知公最得无师智莫遣人间俗耳闻
　　元驭宗伯留赏菊忽有紫牡丹一株异而赋之
　　学士银鱼焚不迟居然陶令傍东篱谁云晚节无三友忽许天香借一枝赐紫独应夸彩服配黄双可荐金巵知公大是春秋笔能遣风光并此时
　　李公自留都督学转北奉常有赠
　　教铎方传振旧京容台忽尔傍承明行时祖帐看犹绛到日长斋羡独清天地似新周礼乐星辰依旧汉公卿由来柱史偏谙典门下何烦致两生
　　穆考功敬甫以书及诗寄慰奉答志感并言近况
　　已劳燕鴈破萧疎更许唐风慰索居慈母尚投三至杼故人能辨一函书空华过瞬那堪捉病草逢吹偶暂舒欲识近来真懒态雅无余兴及樵渔
　　穆君以近诗刻石并刻余诗寄谢
　　隠豹斓斑不掩姿环台琬琰有新辞共传邺下韩陵石全压江东防妇碑倚玉乆应慙我秽漱珠时复露君竒怪来天际漳河色忽有双虹暎日垂
　　戚都督加太子太保奉贺短章
　　天朝列障大论功两绶新兼将相雄祗道元戎临紫塞还闻太保领青宫轻裘绣领初盘鹤软毂轺车旧露熊唯有貂蝉余事在可能无属锐头公
　　卓光禄过我弇园有作聊倚赠
　　念尔真成汗漫游烟波一艇傲深秋从探茂苑名山尽且为愚溪少日防彩笔老慿添气象青鞋轻自吐风流题桥賸有王孙字时复摩娑缓别愁【余园有月波桥】
　　殷无羙谈君典筑室水中谢客读书与鄙况合有述
　　殷生纚纚说行藏令我翛然思沈郎予告乞分天一曲移家俱住水中央浮生转爱青云薄傲吏能私白日长料得书成应自署春秋繁露汉贤良
　　雪夜大作晨兴有报弇园之胜者病不能赴作
　　初聼淅淅打帘栊睡起俄惊天地同老圃狂呼千树玉病夫贪守半罏红行吟故让孟处士僵卧差强袁郡公却忆傲寒诸侠少臂苍穿过灞陵东
　　腊月十日夜雷电大雨有述
　　前年腊月雷电作今年雷电腊如之即开棠杏能几日欲出龙蛇何所为闭阳书成弟子诮离毕语是门人疑襟披帻防事未了已有雪霰纷相随
　　贺学士何公弟仲君入史馆
　　胎簪峰色转嵯峨桐栢双流逼绛河学士班中鸿序近舍人池上鳯毛多追锋次第穿花蕚下直联翩响玉珂闻道相麻饶润笔弟裁兄草定如何
　　大中丞胡公入佐司徒贞以多病里居不获一从父老卧辙请留聊成二章以壮行色盖公之功徳人能诵之而公之苦心人不能尽知也故于结语中深致感云
　　关西清白古来传数到胡威更莹然新转地官饶建地近从天语见囘天寻常八座人犹羡四十三台尔更贤惟有苦心真絶处青灯疏草泪痕偏
　　其二
　　五云将送画熊车欲借先知宼不如主计十陪萧相府阜财能用范乡书穷檐尽属吹嘘后多士争承咳唾余渐老杜陵懐旧切春风寂寂浣花居
　　庚辰元日即事
　　匡牀午坐岸乌纱庭玉分行砌长芽邻父能搀婪尾酒相夸不数撞门茶罏空旋喜煨枫叶坐暖从教舞雪花若语江城真胜事春来端合到谁家
　　雨中即事有述
　　衡门寂寂罢周旋暝色昬昬且晏眠有酒有诗无胜地听风聼雨过流年累碁聊任诸儿戏开巻粗窥六祖禅除却自身还自了不妨喧静但随縁
　　范子将有金陵之游赋此为赠且复招之
　　釜中生尘范史云忽往金陵答所闻朱雀桁头卖厯日栖霞寺里读碑文齐瑟总工何处鼓奚囊倘重若为分故园尽有鸡豚社一盏春醅且易醺
　　徐嘉定量移离邑无羙索赠
　　计吏尚书有谯诃量移才子未蹉跎中牟岂少循良状即墨其如左右何舄影天疑元防误琴声人许练川多殷生似向儿童约竹马无妨郡绶过
　　和陈玉叔大叅雪夜见懐之作
　　射堂飞霰防朱衣拥鼻防吟念采薇岂谓剡中游客尽端因郢曲和人稀渔蓑此夜寒从剧鹤氅当年貌已非犹记醉呼儿軰语五陵豪侠臂鹰归
　　二月十三日作
　　苦海依稀见宿因长期抖擞出风尘从他斑管书文伯不博黄冠署道民举眼便非干已事到头须认自家身似闻寒雨多僝僽二月梅花始露春
　　其二
　　海上青鸾杳未还至今消息有无间毋论神女曾捐佩不向君王乞赐环风急乱英迷客路雨晴圆照满家山双轮任是催人见说难销物外顔
　　董茂才扬名以文见贽有赠
　　四明狂客代不尽今汝毫翰复纵横罏中赤堇精已就匣里青萍雄自鸣末路交游皮作相满堂文酒目偏成毋轻潦倒寛长服汉策还须待董生
　　傅公瑕携丽人梅花新居贻书自辨而诗有晚得新交蕚緑华语盖指梅也且索和章赋此驳之并用志嘲
　　见说新居傍若耶时过莲女鬂如鵶纵令觧赠金条脱未必真逢蕚緑华为雨为云终属梦非空非色向谁夸道人也住梅花屋纸帐疎櫺月影斜
　　闻家弟乞休不遂有感
　　草色池塘梦未真天涯难问惫和贫阿谁传得思归引令我长为诳语人竹箭自然江左贵桃花无恙武陵春柴门扫罢还堪掩不必埙箎聒老身
　　其二
　　神虎门头欲解簪名髙天亦妬山林未应君相眞司命自古行藏好信心龙性驯来生豢法鸢肩看后起知音但令五技如兄短不畏藤萝卧不深
　　子厚王孙再寄新文有答
　　一片春云五色翰开来字字吐琅玕亦知唐叔成圭易不放长沙舞袖寛宅近南阳龙好卧台偏江左鳯难看君知此道千秋贵试把防言问子桓
　　伯承少卿自报国寺分手二十五年矣虽讯问不废而笑谈永隔今嵗初夏复有一诗见遗聊尔奉答
　　招提杯酒散词盟华发苍顔铸此生各负一编湖海日不贪羣少斗山名升沉事事归陈迹耕凿年年饱太平见说白公禅观后紫绡菱角对弹筝【君诗问我祗树林而管弦之乐日甚故尾及之】
　　答舍弟敬羙觐还复履江右臬任时偕余访道有遇
　　春风至自蓟门天念尔行藏并有縁谒帝云裾犹五色逄真灵药更千年章江竹马迎维楫娄水茅龙引别筵笑杀丰城寻紫气于今双劒女牛邉
　　其二
　　抗疏归田计已虚惠文重戴莫踌蹰当空月朗从圆缺过巘云闲任巻舒翫世不妨身内寳误人须辨枕中书茅家仲弟饶供张可道难兄去不如
　　伯起不就公车杜门著书寄此致羡
　　旋郤公车甘隠沦爱君初作自由身书成柿叶真如晋种得桃花不避秦湖海几曽湮竹帛烟波随处吐丝纶倦夫尘梦从夸觉争似元无入梦人
　　寄夀宫保大司空潘公
　　淮海仙帆指日悬燕京优诏自天传那知岳降生申地已是河宗献瑞年帝赉熊因拯世人夸白马不沉渊宣房信有如椽笔能写虞家禹贡篇
　　戏章仲玉写楞严经且用自解
　　要君日日写楞严昙村头损素缣夜望神光生口角朝疑舍利吐毫尖行歌劒客缑将蒯调笑书生舌欲箝真个法门无一字五千函巻是谁添
　　云巢老人走使渡江以诗相问有作序定千皇甫谧语赋此报之仍寓懐仰
　　却扫深居万事空脩鳞珍重下江东何哉一序烦晏乆矣三都属太冲老去浮名杯酒外悟来归计佛灯中亦知杖屦难徴逐幸自鞍山两地同
　　少司马四明范公以诗见约相过和韵奉酬
　　燕市分携春复秋让公先已占沧洲长夸谢傅围棋乐不作虞卿解印愁一范髙名南斗在四明狂客古风流由来禹穴饶竒秘可放灵威少日留【公家古文秘籍甲江左故云】
　　四月二日即事
　　方除忽展类西清隠隠莲花踏处生天语独传三字玉衣真见五铢轻流霞欲动灵旂色滴露如残警佩声闻道穆公夸飨帝吹箫元只为秦嬴
　　其二
　　小阁文窓影緑波葳蕤不啓动轻罗竞承初日芙蓉媚忽转轻猋翡翠过巫雨髻鬟看渐吐楚云环佩聼来和欲寻别后羣真位只在黄庭内景多
　　其三
　　五云佳气蔼充闾一绶如虹挂太虚忽展凌波无缝袜贪看争日砑光裾金庭白鹿愁骖驾玉局青羊惜授书洒壁天浆浑胜蜜人间大有渇相如
　　其四
　　琚声缥缈复徐徊拂栋香云袅未开北絶上妃应怅别南真司命好重来丹砂剰得仍为米桃核藏来可是杯最幸导师还召对畧言尘世有仙才
　　唐明府元父母七十一
　　桃花无恙讼庭春鹤发交辉过七旬单父能谐琴底意莱芜不厌釜中尘棠云一供神明宰菽水双为底豫人试欲添筹何所证唐生占相乆如神
　　夀萧安人七袠【郎中某母也】
　　里中萧桧梁朝种门外萧郎汉节归桧厯千秋多气色郎驱六传有光辉飞来鳯五盘花诰赐出鹇双飐彩衣况是海东仙迹异可无桃实令顔绯
　　屠青浦长卿以诗采真聊尔倚和
　　紫气那从令尹孤白云秋色满江湖骊珠采去人人看鸿寳探来字字无任是缑山能跨鹤寜如叶县早飞鳬相逄莫问函中记但共长房酒一壶
　　寄处州喻太守邦相兄
　　括苍太守乐有余两衙无事但读书开笼自调青田鹤罢酒不啖好溪鱼昼长鸟雀衔吏帻秋净烟霞生客裾却问钱塘旧官长玉台手板竟何如
　　徐大宗伯以佛语见讯倚韵和之
　　老来离欲正中偏差胜耆婆始上天累尽可余迦叶舞慈深寕爱辟支禅开椷罔象欣珠得倚杖长庚配月悬悔不乞公祠部牒也堪将换沃州田
　　答荆府樊山王以文草求订
　　时自虹光倚少防那无物色到渔矶人从白马看如练诗向黄梅拟受衣袖里泽兰愁信逺懐中荆璞怨工稀亦知竹素千秋业敬礼人间有是非
</div>
    <div class="pagination">
<a href="弇州四部稿_page192.html">上一页</a><span>...</span><a href="弇州四部稿_page188.html">188</a><a href="弇州四部稿_page189.html">189</a><a href="弇州四部稿_page190.html">190</a><a href="弇州四部稿_page191.html">191</a><a href="弇州四部稿_page192.html">192</a><span class="current-page">193</span><a href="弇州四部稿_page194.html">194</a><a href="弇州四部稿_page195.html">195</a><a href="弇州四部稿_page196.html">196</a><a href="弇州四部稿_page197.html">197</a><a href="弇州四部稿_page198.html">198</a><span>...</span><a href="弇州四部稿_page194.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
