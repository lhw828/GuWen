<!DOCTYPE html>
<html>
 <head>
  <meta charset="utf-8"/>
  <title>
   秋涧集 - 第 67 页/共 110 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   秋涧集 - 第 67 页/共 110 页
  </h1>
  <div class="content">
   林氏其先兖州曲阜人唐季有官闽中者后复徙家文登至逺祖府君翰葢五世矣翰宋初用子贵赠率府率子讳文受知熈陵官至崇仪副使淮南路提抚刑狱赠领军卫将军生子永终屯田员外郎御史台推直官累阶赠光禄卿永生之纯字嘉父擢景祐五年进士第释褐主朝城簿河东犯横垅濒于不支归兵恟恟欲亡去公安谕遂帖然事集升知莘县以屏盗有方受澶州顿丘令未防恩信大行时麦黄水盛下囓孙陈【阙】岸势危甚公朝服立溃堤上望涛头拜祷波神为霁威境赖以安改佐著作淮阳军事判官贰徐惠劾纪着叛狱有匿其家【阙】者诖误殊众公为辨理多致原释郊礼覃庆加太常博士知大名县初天王院五代时有韩王赐田甚广岁久失据邻伍以僧妄冒致讼累寒暑不能决公按索隣券考明封畔继得古石记与所按吻合以田付僧令岁输常赋民乃称服用丞相程公荐通判青州终得年四十有九官至职方员外郎上骑都尉仍赐五品命服娶吕氏封京兆县君惠和宜家之纯生三子长曰舍字虚白年十九擢熈寜进士第性恬退以髙节自信尝有诗云世有非常乐人无未老闲未三十以大理评事休官名贤髙其行至方之渊明初先生西游共城爱其山水明秀廼营青州府君于县西处贤郷古郭里母夫人吕氏祔焉自是林氏为卫之苏门人先生四子曰愚曰恕曰怤曰愚字贡元亦以节行称宋亡至焚香告誓不仕而终仲弟介郷贡进士季弟防字贯道防知嗜书刚正有志操由防补郊社齐郎初主成都双流县簿令久阙摄公行县事有能声部内旧有堰岁例役并水民苴治贫下苦之公乃一责资溉家理办仍楗石代工众免告劳频岁大稔调宿州司理叅军暮夜民遗火延烧犴屋公出繋散置庭中比熄仓卒际无越逸者上官材之移南京军廵判官民有戕其子执谋害人者按竟公至疑焉求情得白遂直其枉改新蔡令岁大蝗独不入县境人谓公亷平所致由韦城宰歴奉符县秩满授通直郎知苏州常熟县两浙频年大水引溉浦口湮阏无虑三十余所累政谩不加省公按行故渎率疏瀹之民受赐不赀元祐庚辰疾终苏之公馆配张氏有淑徳驾部员外郎赤之女封夀安县君生子男四人听通直郎西京敦宗院博士聪总隐皆业进士自羁【阙】至成人太孺人隂教为居多听生子五人曰巽兑蒙鼎革巽次子讳正国字徳将登金大定十六年进士第终少中大夫北京监使生懐逺大将军毗阳丞讳茂字汉卿懐逺二子曰思敬郷贡进士曰思徳颍州军仗库使生子芳今任江南某府从事思敬府君之子即故卫州交钞规措大使讳通字子泉为人丰仪修整顔渥丹鼻隆然如胆垂寡言笑善心计顾卫南北冲防货财四通遂积殖与时逐然坐筹能择人而任故物情得而掇世资生平喜賔客乐施予其克勤躬俭殆忧深思逺者屡以其术事上官获精干称尝训子珪曰林氏上世以诗礼传家代有闲人予惟早失怙恃生长丧乱间以糊口计处四民末业致贻祖襧羞诸孙稍长无忘读书以复世范汝念兹无置府君以丙辰岁终鱼行里之私居夀六十三配宣氏卫之大家主治内务寛俭有母仪燕处荣养期頥而终享年八十有三人以全福归之子珪以孝义著称能世其父业尝任州三务大使次子璋谨愿克家珪子永大名府平凖库使次子元珪奉遵先训俾之从学其资籍启廸乃心罔不尽不数年起家为中书掾至元丁丑予列职太史元来谒拜而请曰元无所肖似析薪之责固不克负荷惟是先世行业非得名笔约而畅之将不能传逺而人见于后先生尚胥暨顾予以林世叙虽邈其闻而知之见而知之者班班可纪加以世姻之好故勉为传述之赞曰
　　林氏本出商姓太丁子比干以忠谏死嗣坚逃难长林山易以定氏周衰枝叶扶苏散处中国如放之闻于鲁顔之显于齐囘以义着至以相名皆其后也繄南安之林唐已来世为鲁人岂放之苗裔耶迨唐歴宋金四百余载间奕叶以儒显其流风善政表表于时者如是迨规措府君遭时艰虞家世中衰竟能遹追来孝俾盛徳幽光坠而复续岂君子之泽其流渊且长乎
　　南王氏家传
　　王氏皆王者之后春秋时王子成父者败敌有功因赐氏厥后子孙散落中国在晋者灵王太子后齐则毕公髙后其在陈留者齐王和之裔汲郡王氏其先陈留阳武县七圈里人起家垅畆耕稼河陂间宋靖康初避地徙家卫汲县长乐郷之白杨里逺祖金天防间积劳至杞县尉髙祖兄弟五人二翁者是为扈王氏初妣父扈素长者闻髙祖贤舍而甥焉生子男五曰三翁四翁五翁十五翁十六翁人见其本支蕃衍称扈王氏以别因之葢不忘本也三翁赟谱叙为二代祖生二子曰元用曰仲英仲英资頴异是为恽髙祖自田舍即改肄士业尝语人曰终当以笔代耕众异其言及长补郡掾为人英特棣棣有威仪主治曹务踔【勅角切】厉风发明昌初节镇叅佐例朝授用荐者言迁河平军都目官上官倚重有黒王殿直立节度之目寻得暴疾卒鱼行里舍时年三十有八人惜其年不称徳生经纪绅三子纪为决曹绅潜徳不耀曽祖经字伯常天禀孝爱垂髫己知事母容止如成人礼气方严内长厚喜施与志不乐禄仕雍容乡闾以徳度霭一时昆仲七人同居内外无间言以累叶不分家用饶足其赈贫施乏不掩为偏惠人有贷弗忍征久不克偿辄折其券或来谢就复惠济曰周急素所乐何谢为一田家子要紫大绦来取所附缗繦以醻繋直弗与徐诫之曰农当务实士君子帯非汝当繋悉所有送其家女弟嫁陵氏壻下以侠犯法公曰王氏世鲜女妹先君所钟爱苦壻置于辟妇能免累吏捕急竟容匿防赦尝出郭门遇里农易菜归公曰农圃吾事也惰焉取诸市可乎其人谢而去乡党有讼者不之官府来求剖正为谕之曰逺亲莫若迩邻同居杂处世所未免亲仁和隣古之善道初无大故何至是哉君子爱人以徳曲直非所辩曰吾侪小人闻公言敢不易虑至相戒曰今而后不可使长者复腼吾面顔其为一邦听直钦服如此王氏北渡后可支分派别者尚十余房其亲丧随所寓权厝曽之上世亦殡是晋村之南阜曽虑歴年久命封马鬛漫不可识叹曰吾大宗子合食族墓责实在我遂起新阡大于长乐郷第四疃祖业之北原及举祀絶者廿余柩赠赙率有加凡内外男女孤惸无借赖者为娶嫁之姻礼逾已出曽祖妣系出新中临清关宋汲郡公吕氏之裔壸仪母徳宗属仰法焉生与曽祖岁月日同北兵破卫亦同时怖没于家春秋七十有六实贞祐二年甲戌春正月十一日也百年来里中宿耆谈孝爱而内有则者必曽为称首生祖宇字彦宇身长七尺二寸仪观清淑少传家学尤明习文法至帖问条对义精理当笔洒洒无滞辞行辈无居其右者甫冠遭罹板荡世业为一空奋身从事卒不失旧物雅为节度公完顔从坦所知遇由郡掾辟刑曹孔目官祖尽心庻狱要本情与法应未尝用察为明情得为喜也故郡中称平至有哀矜折狱之誉类注刑统进禄等书既而叹曰后世知我罪我其此书乎生平乐诲人怡顔和气不以已长格物虽童孺质问讳谆然无倦色有弗知未始不尽也今梁卫间由吏业而上达者半为门生遂以吏学授先君曰吾治狱平后当有显者然前贤有言吏以法令为师问而可知其能与否自有资才非学而可此汝最当黙识弟完之子钧早失怙恃鞠育与先君等至一豆羮一裘褐必加顾恤正大改元四月十六日以末疾终新卫州横堤里之寓馆夀五十有一官至敦武校尉祖妣孟氏女县南草市榆林坊富家姿贞顺配祖徳良称既诞先考以贞祐二年癸酉四月十六日卒于郡之故家再娶韩氏韩宋已来世显族有累阶至司空龙图者二十九处寡以俭烈闻流寓勤苦保持门户甚力俾先君卓尔早达祖妣资借之方为多晚嗜道家教号妙清大元中统庚申重九日以疾终安仁里享年七十有六越三日祔葬堂祖柩之左先君讳天铎字振之姿精敏防知嗜学诸弟出游嬉独把书不置既通大义先祖以律学授之即能下笔条对明究情法日崭然露头角众谓能大其先业元光初温国胥公自秦移镇新卫尚书李特立闻其才由州户曹掾辟权行部令史时上以御马赐国公圉曹取刍粟比内廏例先君曰不可在闲则路马既赐则公乗内廏之例容得同乎公闻之曰王掾爱人以礼二年上党公闿壁马武京为河朔藩扞分羸兵四千人假食于胙适公储亦无几方风雪寒沍众待哺闾井间公府议省以闻先君进説曰张纠合义兵皆河北遗黎今饥若是不权宜以济殆非从便副上官意也侍郎梁亨道为肯首然当若何曰今官义两军温饱有日若以月给权辍半以应彼急河南漕粟计不时亦至如此则客主两不失所行台可其请孱兵赖以安活自是大为省叅康瑭郎中卢芝【塘字良辅芝字建瑞二人号载吏事】所赏识曰防是骥足腾骧一日千里也正大四年用元帅完顔公【名额尔克得贼字火燝之号火燎】荐防所能试京师擢吏员甲首时年二十有六方军国多故财赋一仰都运司经度实择才掾集事即选充运司掾长先君夙夜在公游刃余裕都漕李公芳【字执刚承安二年进士号精政务】同漕伊喇鄂和尔深加器重【鄂和尔公字景先亦藁官】入作司藏吏以计盗官物使髙世英受赃初不知从来事觉吏逃失所在及科罪从事帅肃执以监主为罪首抵世英死先君争之不下至诣宪部诘辩曰原世英情本非同谋第行盗后受赇耳据法议罪与原谋共犯不同髙止合坐赃论且法者固当公共师舍焉以即汝心是置法为虚器上官韪之髙竟减死论后懐金来谒先君怒斥去曰母污墨我所争者法非汝私也丰衍库使刘濬【字徳源爱民榜进士先君尝从问学以卒初业】以沿代不审陷名纸三十万用是追解先君为申理复官如初五年补睦亲府掾属皇兄荆王判府事爱其徳度深加礼遇明年秋皇太后崩制袒免亲奔讣有逺迩之限违者从府科罪时有后期者先君请曰南渡来宗室播弱宜从寛宥王然之以为知体园陵礼毕卒无有被劾者六年转补户部令史时簿书财赋委积【音渍】纷至先君精力过人故务愈繁志愈明气愈厉事愈详不烦书佐裁决如流于是风动台省有快吏元康之誉开兴初用入粟例补满授户部主事壬辰天兴东狩崔党往往入宫禁窃取金贝或坚约同徃以逊辞免乃窃叹曰端门不忍过其忍闻此京城下将士争入俘掠寻有令禁止先君偕同志者突冒兵威褫救百余口于南熏门下乙未岁北还淇上寻朝廷命断事官耶律玛鲁公括诸道户口柄用颛决得人为意用荐者署行台从事户制以籍为定互占它县以死论有潞民马医常氏避役匿河内王帅家事露公抵常以死意在籍没州将且用耸动隣道先君辩之曰常罪止于逋论死则非制书本意公怒曰脱有误并汝坐之反复辩明常竟获免又王鳯翔者告崔帅立弟益侃匿金国珍寳适万户喊失纳国【阙】人受诛公抵益等以喊失罪罪之先君曰初谋窃者崔立今己死况罪不相及国有常宪公遂平反为出益等至有图像奉报之语明年秋耶律公薨云中遂南归或劝为郡县曰一丘之木安足栖集书归去来辞于斋壁以见意因号思渊老人日以经史自娱尤嗜春秋左氏传西汉书晚年一洗心于易尝质问于华隂王先生【名元礼天厯进士第号玉华子】曰子学有素吾试先汝问自昔治少乱多君子寡小人众何也先君曰岂非天一而地二干阳方始而隂己为之倍欤玉华曰子得之矣集歴代诸儒易説为一书题曰王氏易纂遇朔例一占玩辞明变其应如响下至天文隂阳皇极等学皆通习之闻一异书辄自手録多积至千余卷友人刘冲曰何矻矻如是曰吾老矣为子孙计耳嵗戊戌诏试儒士时恩制寛或以乃嗣长可从师徃试先君曰吾思以义方为训若以幸窃非常思非所敢闻尝诫恽忱曰吾已错断不容再寒殍死无吏习能一志于道以儒素起家吾殁则瞑目矣然学贵专精汝不见鉴莹则乃能别物学苟不精如治鉴不明将安用为不学易昧渉世之道不读麟经无以知笔削之正吾平昔行已得乎此而己丁已秋八月以疾终牖下先君资刚明简重善持论虑患深雅以大用自期人亦以此与之握瑜懐瑾羣而不矜事莫可措手者率优为之不声色少动故官守宦游莫不尊徳乐道问政质疑取决而去事己率如教至吏笔纵横缘以儒术乃余事耳又善尺牍作真行书劲韵有风格与人交以取容阿匼为耻居家寡言笑以身为律度人望而畏若一官府然外事缓急不一言及家人非疾卧未尝见日而作三十年两易裘褐年四十六既夺先妣或劝再娶曰其如不可何老者继室又先余死是转余于恤少者后予是吾遗累于后竟不娶初试京师时宿院夜梦人奉一首加胄曰持此若各也及榜出擢甲首云嵗丙辰秋恽亦梦人驰报曰汝父领朝拜且至趣出顾见先君朝服席帽乗而秉简一卒跳梁马首唱名翠防君节度使后三日先君遘疾乃以所梦上白曰翠防者太虚之气夫精气为物逰魂为变死生者昼夜之道吾固安之复何忧与明年捐馆吁亦异哉先妣靳氏相州永和镇人进士子之孙安阳丞显思之女性淑善于妇道良谨生二子曰恽曰忱孙振孙宜孙重孙鞬郎赞曰
　　谨按家谱恽六代祖昆弟五人五代祖行一十三髙祖行一十五曽祖行一十九王父行一十四祢伯叔行六人由是而观金百年间本支不为防然自丧乱来或四三世五六世而己者凡二十有四房哀哉唯扈王氏暨相之医传房歴八世而传祀是岂偶然者哉恽观西汉名臣徃徃决曹狱史致位槐棘虽云明习文法练达故实至论身名烜爀后裔延昌必曰隂积所致王氏自河平府君而下累叶以力穑承家职司城旦迨先考而业有光子孙迄绵绵于今视履考祥其亦有足致然者邪
　　烈妇胡氏传
　　刘平妻胡氏滨州渤海县秦台乡田家子至元【阙】年平挈胡洎二子南戍枣阳垂至宿沙河岸次夜有虎虓然突来咥平左曵之而去胡即抽装刀前追可十许歩及之径刺虎划肠而出毙焉呼夫犹生曰可忍死去此若他虎复来奈何委装车遂扶平携防渉水而西黎明及季阳堡诉于戍长赵侯焉捄药之军中聚观哀平之不幸咤胡之勇烈也信宿平以伤死赵移其事上闻得复役终身嘻胡柔懦者也非不惧兽之残酷正以援夫之气激于衷而知有夫不知有于菟也平虽死其志烈甚矣方之太山号妇何壮毅哉赞曰
　　桓桓壮夫鸷勇而大事出仓猝变色蜂虿烈烈胡氏愤物为害义激柔衷气薄于外视虎如防所天为大平虽咥死妇节则迈媛折熊冲蕴刃贼辈管流徽清芬匪代
　　员先生传
　　员炎字善卿固州人性落魄嗜酒业诗有能声不事生产大元乙亥嵗故人杨紫阳主漕洛帅愍其窭用监嵩州酒时兵后邑居榛荒日与鹿豕伍非所乐也已而随所征上谒杨方据桉坐堂上吏鳬雁行立员挂布囊腋下杖巨梃直前曰杨使君不相知置我于此几为老罴所噬此汝酤镪持取吾不能为汝再辱遂揖而去其疏诞如此自是长游河朔以诗鸣诸公间其洛阳懐古分韵得髪字云东雒打空城北邙连废阙懐古动悲吟逺客生华髪隆徳宫云林花细妥胭脂色水荇轻淤翡翠泥歌舞留连嫌昼短楼台缥缈觉天低防集东平湖亭北海樽前人似玉东原城下水如天满眼荷花三百顷采莲人语隔秋烟髙唐道中影孤海内干戈满愁入天涯草树低桑柘影空蚕己老陂塘涸尽燕无泥济南金线宿雨乍收云叶断犹疑电影掣湖心扇尾羊云冯翊春草香芊绵柔毛食饱饮苦泉卧沙稀肋琼筯细带霜小耳春茧圆扇尾一方移种类风头万里摇腥膻吾生本无食肉相不烦凂予愁烹煎马酮云漫説十杯不醉人清光压倒洞庭春携行何用紫丝络渴饮不烦乌角巾摇动革囊成醖酿封藏花盎作逡廵坐中一混华夷俗或有豪吞似伯伦予时能忆者止此西归过卫先君馆焉褐衣麻屦酒近酣巨梃权膝上掉头吟讽歌謡慷慨之气轩轶四座素不能骑众人强之辄色变堕地或以诗戏云靴有镫青虽可爱面无人色实堪吟尝懐金一饼曰镇心不可以阙此后用以易妾继为人窃去家居壁四立余诗稾酒瓢而己复有撖举字彦举亦陜人
　　面黯惨目光【阙】　　　　慿者少为里啬夫初不解文字一日忽能作诗吐竒怪语皆古人所未经道虽苦无义意其豪侈之况侪辈属和终不能及中元冬见予于燕市酒楼浮大白数行径出歩炉间嘤嘤然忽作露蚓【阙】　　来扼余腕忻甚曰吾有以赠子其诗有气凌太华五千仞诗绕国风三百篇之句醺酣中惜不全忆也尝谒得楮币若干醉过里井即投其中曰为尔俾予区区苦此奚用为其狂易如是后客死保塞殡西南门外路北若干歩揭曰诗人撖某墓诗三卷号极谷道人集好事者刋行于世
　　墓志铭
　　金故忠显校尉尚书户部主事先考府君墓志铭
　　先府君讳天铎字振之族王氏其先陈留郡阳武县七圈里农家避靖康乱徙居卫汲县长乐郷逺祖有积劳官杞县尉者曽祖府君讳仲英特有威望终河平军节度府都目官祖讳经未仕天性孝爱郷党化其徳显考府君讳宇卫州刑曹孔目官精明文法表表为吏学师官至敦武校尉先君少聪敏嗜学不为羣儿嬉读书通大义先祖授以律学即能下笔论断推原情法訚訚如老成人众谓父良为教子能世其家矣正大初自州户征辟权行部令史时哀宗以御马赐行省英公圉曹取刍粟欲内廏例同先君曰在闲则路马既赐则公乗内驷之例非所敢知公闻之喜曰王掾爱人以徳矣上党公闿壁马武京为河朔声援以餽饷不继间羸卒四千假食于胙适公储亦无几部议以省闻方风雪寒沍众待哺闾井间先君进説曰公府纠合兵力皆河北遗黎今饥苦是不权宜以济殆非从便副上官意也侍郎梁亨道为肯首然当若何曰今官义两军温饫有素若以月给权辍半以应彼急河南漕粟计不时至如此则客主两不失所可其请孱戍赖以安活自是为省叅康瑭郎中卢芝所器识曰防见骏足腾骧一日千里也正大四年用元帅完顔公荐防所能试京师擢吏员甲首时年廿有六方军国多故经费一仰大农调度即选充运司案长时李干州芳【承安二年进士字执刚】伊喇鄂和尔领漕计号精吏务先君夙夜尽公审防明当二公称其能入作司吏以计盗官物使髙世英受赃初不知所从来事觉吏逃失所在及科罪从事帅肃执监主为首抵世英死先君争之不下至诣宪部诘辩曰原世英情本非同谋第行盗后受赇耳据法议罪与元谋共犯不同髙止合坐赃论且法者固当公共师舍焉以即汝心是置法为虚器上官韪之髙竟减死论后懐金来谒先君怒斥去曰母污墨我所争者法非汝私也丰衍库使进士刘濬以沿代不审陷良纸三十万是用追解先君为伸理复官如初五年补睦亲府掾属皇兄荆王判府事爱其徳度深加礼遇明年秋皇太后崩制袒免亲奔赴有逺迩限违者从府科罪时有后期者先君请曰南渡来宗室播弱宜从寛宥王然之以为知体园陵礼毕卒无有被劾者六年转补户部令史时簿书财赋委积【音渍】纷至先君精力过人故务愈繁志愈明气愈厉事愈详不烦书佐裁决如流于是风动台省有快吏元康之誉开兴初用入众补满授户部主事壬辰天兴东狩京城下将士争入俘掠寻有令约束先君偕同志者突冒兵威褫救百余口于南薰门下既而北还郷里乙未嵗朝廷遣断事官耶律公括诸道户口柄用耑决得人为急前省掾季祯已佐幕府荐先君于公曰王某予弗及也遂署行台从事户制以籍为定互占他县者以死论有潞民马医常氏避役匿河内王帅家【帅名资荣】事露公抵常以死意在籍没州将用耸动隣道先君辨之曰常罪止于逋论死非制书本意公怒曰脱有误并汝坐之反复辨明常竟获免明年秋玛鲁公薨云中南归读书养晦以厚所待或劝治生曰非予初心也劝仕州郡曰一丘之木安足栖集日以经史自娯尤嗜春秋左氏传西汉书其天文术数等学皆通习之年既加一洗心于易尝质问于玉华子【先生名元礼华隂人天厯进士】大有所得一日先生发问曰自昔治少乱多君子寡小人众何也先君曰岂非天一而地二干阳方始而隂已为之倍欤玉华子曰子得之矣集歴代易説为一书题曰王氏纂且见吾遯世无闷也嵗戊戌诏试儒士时防制寛或以廼嗣长可从师取应先生曰以【阙】为利非敢闻命尝庭训恽忱曰吾已错断不容再寒殍死无掾习能儒素起家其荣多矣然学贵专精汝不见鉴莹则乃能别物学苟不精如治鉴不明将安用为不学易昧渉世之道不读麟经无以见笔削之正吾平昔行己得乎此而已年四十六既夺先妣或劝之娶曰其如不可乎老者继室又先予死是转予于恤少者后予是吾遗累于后竟不复娶晚节号思渊老人邦君游宦咸尊徳乐道问政质疑无巨细事已率如教丙辰春平章赵公壁以书来聘时已疾不克徃明年丁已秋八月十有八日考终牖下享年四十有六官至忠显校尉夫人靳氏相州永和人进士子之孙安阳丞显思之次女贞静淑善光备妇道生二子恽忱先卒用戊午春三月葬汲县亲仁郷之新阡先妣袝焉先君资刚明简宻议论长虑患深雅以大用自期人亦以此与之握瑜懐瑾羣而不矜其当官宰务人莫能措手者率优为之不声色少动外事缓急不一言及家人至于吏笔纵横縁以儒术乃其末耳又善尺牍简而尽书劲韵有风格作楷字日满万闻一异书占毕如不及多积至千余卷友人刘冲见之曰何自苦如是先君曰素无长物非此无以遗子孙其逺大如此所交皆一时名士以取容阿匼为耻生平非疾病未尝见日而作三十寒暑两易裘褐居家寡言笑以身为律度人望而畏爱苦一官府然呜呼先君以刀笔起身垂声当世于先业为光大惟其秉彛粹慤思欲克其所未至进进焉不容自已絶不齿故习一肆于学根极羣经务明大本复旁通天人之术以济厥用其修已应时开物成务之志是可涯际邪然时与命捩夀止于斯不获卓荦大见于世今恽等聆风树而含凄履霜露而兴感抱昊天明发之悲也忾想平生镂兹矿石庻几慰安神灵永閟窀窆之藏铭曰
　　繄扈王氏世业农髙曽而下掾习同大风泱泱动南于烁先子徳所钟一日奋起蛇化龙树立先业何光融狱惟平反匪厥躬要以明恕刚而中廷平释之唐有功汉二千石世业公剖裁错节输神锋庻几凛凛徳让风虞渊日入不可曈布衣归来黙而容春秋大易罗心胷迹蟠于泥气则虹冀北一顾凡马空道虽人繋其逄维弗卒施为世恫儿能读书亢吾宗白首孰计达与通闭门蔬水甘长终翠防之居窈以重一偾不起胡闵凶悠悠大钧问无从太行西峙泉流东九原盘盘佳气葱魂兮归安此新宫
　　先妣夫人靳氏墓志铭
　　先妣县君姓靳氏相州安阳永和镇人永和自唐歴宋为名县鸿儒钜族代栉比出靳氏其一也家故饶财世以孝义着闻乡里祖讳师扬字子举进士诗赋声动场屋间以恩赐第授彰徳府教官金百余年邺下论人
　　文之选者殿元为称首【阙】　　　　　　人外祖其季
　　也为人仪观秀伟髯满【阙】　　　　　喜【阙】马【阙】满经犬游猎横漳间有河朔故家豪习尝官安阳丞生二女先妣其次也【姨母适李氏令为召居乡里有一子】既归王氏先祖时已殁祖母韩性贞明持门户益严先妣孝养恭顺故闺门内事仅丝髪比不敢专须请之后行祖母以是贤之非大故未尝逾外阈姻党有以合二姓防诸亲者先妣与焉里中诸媪至顾而不知为谁平居课儿辈读书旁治丝枲须夜分乃休乐闻古人母仪女诫及善恶兴衰等事怡然有得至寤寐思服旦起爱晴爽问或旱则晴矂溢则【阙】隂辄愀然不怿曰嵗功一失忧有大于【阙】　不然喜津津见顔色先妣性温纯慈祥居家【阙】　　容仪无哑哑言笑【阙】人物不忍少休内外【阙】　　　以厚平生不能易【阙】　物心慊慊惟恐我之【阙】人也世方以服饰相髙【阙】羽耀闾阎甚者托燕游以私谒为事先妣闻而【阙】　之朝夕志女功主中馈被服在躬承祀孔时尝以事当出乃归而不自安者移时其幽闲贞顺之徳葢可知矣嵗戊申夏六月竟以忧勤致疾越明年已酉秋七月廿有九日化于私居之适寝夀四十有五先君识明达既失内助断不复娶祖母倦勤稍以内事传新妇崔氏每取先妣妇道是训因追悼曰汝姑醮王氏二十有五年有子有孙未尝以主母自居失为妇礼勤已至矣不获少慰劬劳而止于斯可胜痛哉呜呼天道悠悠报施善人果可必而恃邪故临终【阙】　　　呜呼哀防天乎恽何罪而至此极耶追念祖母畴昔之言隐然恫于心故茹哀衔恤于兹八年惟是伸荼毒慰下泉发幽光而图不朽宜铭徳莫若哀号泣涕以毕其辞铭曰
　　坤柔之徳婉以从健而干蛊匪妇功伯姬之卒諡以共淑慎先妣柔所钟主夫中馈成肃雝春秋承祀被僮僮善人获报天乃公呜呼福夀不一逢归咎无处恫厥躬窆祔无憾哀送终万家之原偃斧封泉流可竭恨不穷
　　故权左司都事赵君墓铭
　　君讳谦字和之世为葢州人中统元祀用荐者言以材干补行台左三房提控令史二年春考政上都与予同游居者数月用是情好日洽夏六月阖台南还君为中省苛留乃以都司拟之作驻久计君怫然不乐求亟去甚鋭事业已不许信宿疽发于脑户呻吟无聊殆不能堪医庸药妄一刺而肆裂越三日予与杨易州恕谋曰常山疡医麻泽民今之俞跗也适召至若祷于院使王君仪之可一来救药凡三徃得请踵及门中使趣去之自是内侍不出者几浃旬后五日夜闻君声渐嘶报烛起视向壁卧头岑岑不举矣比明臭恶达户外傔从止一老伧戅且愚瞪不知若何访求知故无一人予恻然感伤冒臭恶易衣衾视其疾缓急困则对榻衣寝自疾亟迄盖棺凡五旦夜得年五十有七实中统二年七月廿有五日也呜呼哀防以义以友丧无归责实在我既敛诣堂中请曰吏赵谦以守官客死礼以公给丧郎中贾君仲明怜之官为赙缗钱千躬为护丧出郡城东门郊外适表亲徐贞者至付之俾轊载归燕君短小精干审于吏计蚤嵗从事课府以亷介称杯酒间言笑哑哑殊不知为肃慎氏之族也术甲称者声近赵家故以赵定氏云铭曰
　　志乐而奚庸气信而弗穷曽不知安于命而为通也心与事捩卒与祸逢奈何乎赵公
　　故南塘处士宋公墓志铭【并序】
　　南塘处士宋公捐舘之九年当强圉赤奋若其月建亥夫人魏氏奄弃荣养仲子继祖等托叅卿赵君禹卿致其命来请曰先人墓圹未克埋铭今将启幽堂祔安妣丧于柩之左窆有日幸吾子速铭以光此大事某追维雒尹平生之言重以禹卿孔懐之义勉为次序之公讳珍字子玉姿秀伟有徳度早能诗华藻深造理窟散髪挥尘潇洒有出尘想故中书令耶律公一见伟其貌竒其才至赠诗称与有柱石中原之目遂荐为朝廷侍从官既而叹曰吾志在长林丰草间清泉白石金马玉堂非所乐也乃辞去中舍复授以资使职亦不就嵗甲辰自云中徙家燕都得金沟水南形胜地十余畆防沼种树中构堂曰丽泽碧澜秀挺景气二胜日以琴书自娱教子孙为业野服髙闲漠然不以世务撄其懐然性喜賔客乐觞咏所交皆一时俊人如王慎独之恺悌张隣野之谐傲醖借如杨西庵才鍳若姚雪斋王鹿庵之品洁一世商左山之凝重朝右每光风霁月过其居者燕乐衎衎必极欢而后去太史公曰视友知人公之行已槩可见矣夫人魏氏有贤淑行辅承内治能遂公初心四子防服庭训皆贤孝负艺学长曰绍祖少中大夫河南府路总管次继祖不仕次光祖侍仪法物库使次仁祖以琴阮供奉孙十人曽孙四女孙一十四人时节贺庆兰芽玉树瑶环瑜珥秀映庭户以次列拜上酒介夀公与夫人亦举觞酬酢一家之内乐融融也公以至元已已秋八月考终牖下春秋七十有七越明年庚午冬葬大兴县招贤郷之南原夫人之殁实至元十四年冬十月廿五日也夀八十宋氏上世本蜀成都人逺祖有官吉州之吉郷者遂为河东人曽祖元祖信考章俱有儒行不耀其幽光潜徳发于公之身者宜烜赫然公复谦抑不尽享其笃祜遗其子孙至光盛如此铭曰名籍朝端身心考磐贞不絶俗道出夷惠之间以儒雅而擅一时儋天爵而享髙年服食华鲜子孙满前飘缨若绶照耀后先没而从祖是之谓祉全我铭纳圹复慰下泉千年而见白日尚知为青山白云之僊
　　大元故蒙轩先生田公墓志铭
　　金源氏踵唐宋旧制以举业取士号称文武正科大定明昌间人材辈出天下英雄尽入吾彀中南渡后境壤蹙时事艰其自渊源见闻中来者多忧深思逺忠义奋发懐赳赳干城之况其风声气习歌謡慷慨而有故家遗俗者防公讳文鼎字仲徳姓田氏其先世京兆醴泉县人曽祖俊正隆初董升宫役因家太康之侯陵祖秀徙居蒙城遂占籍焉祖用御史君贵赠上轻车都尉雁门郡开国伯妣君氏赠雁门郡君父芝贞祐二年进士第官至嘉议大夫镇南军节度副使资雅重有相望妣杨氏雁门郡君公生而爽朗稚时已轩露头角枨触物论为竒童尝问学燕山张公一见即以不羁许之为人有膂力善挽强汴京受兵得请于香林先生应募自効执政以公书生年少初不之意及观其拳勇试以方畧询之宛如宿将射敌虑无策遗以劳授武节将军西南面元帅府总领仍佩金符以宠异之京师饥遣公将五百人取封丘麦既还去城逺倐千骑来袭众欲鸟兽散公晓之曰彼骑我歩若前遮后蹂逃将安之即分为二队相去各里许结阵而待戈矢外翼负者居中转战转退手先作气敌叵测不敢追比至城下不亡斗麦一卒执政才其为命监郑门前后出活饥民甚众汴梁下纵民四出护二亲北渡时同发者数百家奉亲外救死问疾徃来保庇不少倦如浑源刘祁母洎祖母病死半涂二子相顾号泣而莫之何公为死瘗生负两皆得所其处患难中自捄不暇能急人之急如此何义烈哉遂来居相下以养亲读书为事淅米负薪日供所需以尽子职既而应亷访刘汝翼辟为幕察官时朝廷逺驻龙朔凡上计三徃返事集而无难色嵗壬子辅国贤王定封彰徳为分地擢用贤隽特授公为本道课税所经歴时持政者多不法公諌止不从即投劾去后果败中统初又为叅政商挺辟署河东行台幕属无几罢归公少负气挺节持论髙料事明义之所在勇于必为自视以为一世竒士幅巾藜杖掉头吟讽不知去古为逺迩惟其学髙六艺名重一时邦君时相争以礼币招致尚期有可为而为之者然以天性太刚又不屑取媚于时故其抱负治具竟不百一试晚节与西岩张豸缑山杜瑛以诗酒自娱不复谈经世事矣临终语其子复曰士之出处莫非义命道行志通伊周不为之泰道穷志湮顔原不为之否从古迄今有才不遇窳死沟壑者岂独予防是非所当戚戚于吾衷也蒙轩其自号云公善作诗工书学遒丽有楷法至于丈尺大字尤极精妙云癸酉春二月七日以疾终广川客舍享年六十有三夫人庆阳李氏系出唐薛王前进士司农丞无党女恭俭淑善母道光备教子孙有法白首一节安公之贫后公八年辛已嵗亦二月七日终于家夀六十有八生二子一女嫁士族子复传家学有诗声终河间漕司从事衍富文学通吏事由宪台史转补中书掾今为礼曹主事庻克光绍遗绪云孙六人曰伯耕曰叔耘叔耨叔耜曰重曰某衍将以年月日举公柩葬彰南新阡再拜来请铭恽虽后进尝获拜履綦知公为颇详既序其行已敢以生平底蕴未克展尽为士论所痛惜者铭之铭曰
　　士贵尚志趋事赴功况作而行之乃士夫之所崇矫矫田公繄时之雄振灵修之逺驾思从事而匪躬文章足润身之具才武是将领之风桓桓英挺明夫战攻解临机而制变张国威于小戎奔走急难笑谈折卫朔漠三徃冀羣一空顾曷职而弗办曽漕计之是供政不我俾坐困簿丛寜窘涧阿肯与彼同利器百而不一试在先生为不逢道义蟠胷伊周是宗既得丧之不我与吾何为而戚乎衷有轩曰蒙独善固穷闭户读书饮水长终人邪天邪问大钧而无从惟子孙之可卜见徳泽之所钟繄台阁之就列蔚珪璋之颙颙洹流毖北太行之东虽髙深兮易位尚知为蒙轩先生之封
　　故正议大夫前御史中丞一王公墓志铭【并序】
　　至元二十六年二月丙辰辰刻正议大夫御史中丞横海王君以疾卒于私第正寝敛有七日其子庸彛辈衰服累然持事状百拜以圹铭来恳以义以分有不得辞者公讳复字子初初名趾麟伯其字曽祖瑜大父松世家沧州俱隐徳不仕祢府君讳昌龄金季尝逰宦河南大梁亡起从恒山史侯叅议军府事后以公命来摄卫州事有惠化于民惟君器识早为经畧公所知已未冬自齐绖中起君袭父职仍领州务明年中统建元真授卫辉二府同知又明年由州而路就陞贰总尹君遵守成宪越先正有光至元甲子转官制行授朝请大夫改倅彰徳路无几以徳望入为中书两司郎中调议宻勿宰相至以佳士上闻魏河朔钜镇吏重而俗嚣号难理特辍君以少尹来治乃曰清心不如省事省事莫若先杀吏权于是汰冗滥屏奸恶絶私谒尚徳化民有李氏者珥笔搆党持短长吓官府张甚君发其奸杖踣之万喙称快自是合郡向风书叶翻香曹务为清简八年辛未春自中书舍人出知归徳府府居河下流其秋水大至环城为海众胥沉为慼君乃督櫂师浮舟楫济民于丘陵林木上遂相水冲循横堤疏二渠一注汳渎一达河故道水随退得腴田万顷佃贫民仍请廪粟得万五千石活饥殍者既而复揵治囘龙堤葛邑坝于府西以絶永患曰乌可使吾民重渍于泉故水去而民益亲继丁母夫人忧去职未朞诏起君充河南道宣慰副使国家方有事襄汉顺流以成破竹之势故军需百色羽书交督急于星火一责于我中间筹办君力为不少时大军复东掀五河战力而餽乏河走陵蔽川不易转致众艰于行君毅然以漕事自任至撞氷东下一夕冻歘解军威借以振众且服君事不辞难而害不苟避有如此者明年超擢陜西四川道提刑按察使寻进拜嘉议大夫行台御史中丞用膺才选既署事有告苏州应草窃以城叛者或议调急兵径讨公曰维扬去呉才三百里不当猝有此变恐憸人流言激之閧乗间以利贿耳与省议合遂驻兵迎郊侦其实继发未晚已而果如料呉人得无虞而妥其临大事处置明审例如此淮甸沃壤千里公于上前论奏宜设农司募游食者开耕屯以尽遗利若尔非惟实内地且威剔遐陬坐销外侮韪其议付有司施行俄加正议大夫徙按河东山西道以事免归居三年竟以疾缚之遂至于斯哀防享年六十有四前后宠锡凡十有一命官极通贵哀荣终始不为未遇以是月壬申葬汲县亲仁卿王尚里襧茔三昭首穴夫人尔佳氏前公卒再娶夫人秦氏生二子曰彛曰范范前公九月暴卒二女长归徒单衍亡次适赵常白夫人杜氏生子曰庸曰子度二子并愿而有文学皆公所自教云曰女夀适陈氏皆先亡孙二人曰青牛范之子一在褓公为人器量深有经史学善持论识变通无赘言居养甚重周防甚谨及开物成务当其可为推致所学惟恐不臻于极然事无巨细率以大体中持耻近效取誉所谓以道事君者近之至威仪柔嘉小心式训又类夫仲山甫卫武公之行已承旨鹿庵王公人品清峻慎许可尝有诏诏公举可执政者廼以君名进奏其经济徳业可知已初官河东时宪府争索隐币以副上需分司者不计应否悉掩为已功久恬不为怪至是公以前行没入十万余缗尽给之民又平阳府胥有以母丧甫窆辄从吉执役者公曰忘孝之人胡可与处廼按而斥之其惜体正俗又如是可书者尚多惟着其击夫事之重者恐亦公之志也欤铭曰
　　大学为道将何为俾明一徳新民彛行焉而底善是依要本平治先修齐俾明厥体用或违其在孔学非吾知倬防王公天秉岐自稚细行初不遗若考翼事子肯基一日云厦看巍巍敭歴中外厚自持柔嘉维则非公谁又复当用行不疑翰音登天翅屡垂越若有物中絷维从心罔单体非羸期于俯仰无忸怩人或咨惜我独熈以道事君其庻几六十四载麟仪仪绶何若兮印何累贲夫松槚余光辉天其或靳将后贻俾为清庙璧与圭奉之天门光陆离仙山东麓朝气霏佳城郁郁君所归殁而从襧为受厘足慰下泉含笑嘻零落不必西州悲我铭昭昭惟昧诒







　　秋涧集卷四十九
　　钦定四库全书
　　秋涧集卷五十
　　元　王恽　撰
　　碑
　　大元光禄大夫平章政事乌兰氏先庙碑铭
　　夫人臣建非常之功垂鸿不朽者罔间存殁俱蒙显异如配祭大烝勒铭彛鼎諡号庙飨濯声赫灵扶我桓拨况三世迭将际兴运依末光佐收混一之绩者哉皇帝握干符章先业念开济之艰难感风云于畴昔爰推防典允答元勲维元贞一年春正月已丑近臣乌裕台奏平章政事布琳济达言臣故父荣禄大夫中书左丞相兼都元帅阿珠南征北伐汗马之劳颇効尺寸伏见与臣父差肩宣力者已蒙防奬敢昧死以请制曰阿珠乃祖乃父自太祖朝服劳王室多树功阀名髙诸将可嘉赠其在故家不得扳例于是玺书降告明廷特赠开府仪同三司太尉并国公諡曰武宣诏下中外咨叹大协舆议嗣侯布琳济达承命式抃且舞将即汴梁赐第建祠树碑昭明三代于以侈大宠光宣扬先美慰安神灵载徳象容昭示无极乃谒翰林学士王某以铭章为请谨按家畧序而系之以辞其先世出蒙古乌梁海部逺祖诺尔布者为人音吐洪亮以善歌曲称生【阙】



　　以羣羊饷帝中途遇盗被执哈勒珲及其弟继至以戈刺盗杀之余党逸去遂脱父难饩牵竟达于上自是昆季孝义之名闻于朔部间太祖朝哈勒珲巴圗以善骑射充百夫长奈曼之未服也战长城南率先锋摧之彼即惊动其弟即嗣侯布琳济达曽祖也第一室曽祖府君讳苏布特初以质子入侍继为百夫长壬申嵗太祖经略中夏首攻桓州城小而坚势不易拔公匍而先登上壮其勇赐金币一车嵗丙子帝防诸将于圗喇河上询曰摩哩齐部未附畴为朕征之公即应诏选裨将阿尔齐领百人为候骑仍谕以方略如其言彼果不疑弗为备大军至彻辰河上一战而溃擒二将鼓下遂降其余众辛已追摩哩齐部长呼圗与钦察战于玉峪败之壬午年太祖征囘囘国其酋弃国而去命公与哲伯逐之及于呼哩河战不利公驻军河东戒其众人爇三炬以张军势其王果夜遁继遣公将万骑由布尔罕川追袭既及逃匿海屿则守其要害彼进退失据不旬月瘐死获珍贝不赀以献上谕曰苏布特枕干血战为我家宣力朕甚嘉尚赐珠寳一银罂明年癸未请征钦察许焉遂逺转衮腾吉斯海取太和岭壍山开道出其不意至则其酋长方聚布克坦河縦兵奋击彼弗能为计竟收其境又与乌鲁斯大小穆尔奇扎尔战降之寻遣使奏乞以摩哩齐奈曼克哷哈尔吉钦察等千户别为一运嵗甲午入觐驱万马为质丙戌年取萨里辉和尔徳济巴莽等部又掠西畨边部获驼马五千疋贡于朝一无私焉嵗庚寅太宗命睿宗循宋徼而北营取河南公亦在行道出牛头关遇金将哈达帅歩骑甚众上问方畧所便公进説曰城邑中人遇劳苦即勌厌逗挠气惰与战易胜是役也大败哈达于三峰山自是金不能兵矣壬辰夏睿宗选驻官山留公总诸道兵攻围汴京金主北走渡河尾败于黄龙冈杀战士万人癸已秋汴京降俘金后妃寳器献阙下其冬围金主于蔡明年甲午金亡时汴梁受兵日久嵗荒民殍公下令纵其北渡俾就乐土其骨而肉之之防尚未忘也其年诏诸王巴图西征上以公识兵机有胆略选为先锋遂掳伯竒王妻子于衮腾吉斯海辛丑嵗诸王巴图奉命征乌鲁斯为所败攻图噜格城不能下奏遣公督战遂禽乌鲁斯王伊埓巴勒攻圗噜格城三日克之复从攻玛察部闻其主竒凌兵势张甚诸王分五道以进公出计诱至郭寜河大军防战不利乃于下流木渡直捣其城拔焉公以定宗朝戊申年卒于图喇河上夀七十有三公深沉有谋略善于用兵勇敢无前临大事有断初太祖征西夏公请行上念公久在行阵命还家省【阙】　　　未晚复请曰君劳臣逸恐
　　无是理【阙】　　　　　其忠勤类如此今以曽祖妣夫人呼都台【阙】　　帅府君讳乌兰哈达总戎府君长子也【阙】　　　辆军事太祖宪宗方髻齓以公佐命故家付之护育及长用存传芳分掌宿卫辛已扈定宗征女直国破万努于辽东又佐大王巴图征钦察乌鲁斯等部已酉定宗升遐大王巴圗与宗室大臣册立宪宗议久未决公以大义陈请即定嵗壬子时世宗皇帝在潜奉诏征西南诸夷命公总督大营军马自旦当岭入云南境摩些二部酋首来迎降渉金沙江所在砦栅负固自守以次攻下之独半空和寨依山枕江下临无地穴石引水牢未可拔觇知絶其汲道公亲率精鋭前薄越七日寨破勒杀无噍类继进师取龙首关翊世祖皇帝入大理国城其年秋分兵取附都善阐及乌爨之未附者前次罗部府大酋髙升集诸部兵力拒战大破于夷可浪山下复收合余烬婴城自守城际滇池三面皆水坚险不易攻以炮摧其北门纵火前燬皆扞不克入乃大震钲鼓进而作作而止使不知所为如是者七阅日伺彼方酣困气靡夜五鼓潜师跃入乱斫众自内溃克焉先时国主段志兴逃匿昆泽并擒以献又知未降附者逺近啸聚大为民梗公曰弗痛为揃刈不足以振诫之命裨将托卜阿津率麾下掩其右哈逹护尉掩其左约三日卷而内向及围合与子阿珠陷阵撃刺禽狝草薙川谷为一空是亦制蛮之一竒也自是所向风靡节解不二载平大理五城八府四郡洎乌白等蛮三十七部兵威所加如鲁鲁斯阿伯等城亦来欵附乙邜秋奉命出乌蒙趋泸州铲秃刺蛮三城宋边将水陆驻兵来扼战屡交斩获不胜计遂通道于嘉定重庆间抵合州济蜀江与特格岱尔合兵以云南平定遣使献防于朝且请曰西南夷汉尝郡县之设官料民俾同内地此其时也允焉蒙赐其军银五千两防段二万四百疋仍授银印俾还镇大理丙辰嵗九月遣使招降交趾留介不报冬十月进兵压境国主陈光炳隔江列阵象骑歩卒甚盛公分军为三队济江选锋察察尔图从下渡先济大帅居中次驸马辉圗仍授察察尔圗方略曰汝军既济勿与之战彼必我逆驸马随断其后蛮必溃走海汝伺便即邀其船舰定成禽矣公既登岸即纵兵与战选锋违节亦来浑鬭彼军虽大壊得驾舟逸去公怒曰违律失期军自有法察察尔圗惧饮药死遂率止郡治七日军令静严秋毫无所犯光炳震恐崩角请罪内附于是置酒髙防飨军鳞屋插血崇台戈船四舣而铜鼓为寂然矣已未夏宪宗遣使来谕旨约明年正月与卿防于长沙是秋率四王兵三千骑蛮卒万人掠横山寨栅辟老苍关徇宋内地宋陈兵六万人以俟战尽殪所至调兵旅拒且战且行自贵州蹂象州突入静江府遂破辰沅直抵潭州州大出兵断我归路公与四王掠其后子阿珠横击于前尽破走之公提孤军入絶域殚志竭力同徳一心转鬭万里前后败杀宋军四十余万州又遣兵来犯蹙之门濠淹溺无筭彼气折不复敢出壁城下者月余闻世祖皇帝驻师鄂渚寻遣竒尔济苏将千人来援仍慰劳之由浒黄北渡庚申夏孟饮至上都至元八年公卒享年七十有二以祖妣夫人外刺真配实生开府公第三室皇考开府公讳阿珠资和粹行义修正沉防有智谋临阵对敌英毅果决气盖万人宪宗朝癸丑嵗以白衣从父都帅公征西南夷率天下精兵为候骑所向摧陷莫敢撄其锋至平大理诸部降交趾践宋境无不在焉一攻一战禀承无违教令竭力奉亲移忠为国其碎水寨掀闿城夺国君于马湖舟指可掬索盗马于山谍贼将生擒之又鏖战三湘搴旗五阵是皆树立之骏伟者也尝蒙宪宗赏谕有阿珠未有名位挺身奉国特赐黄金一百两以勉将来其降大任于公兆开于先【阙】　　　然也中统三年秋九月自宿卫将军拜征南都元帅佩金虎符治兵于汴复立宿州至元元年秋八月诏掠地庐江入滁阳自安庆府经略两淮军声大振四年秋八月观兵襄阳遂入南郡取仙人怗城等栅俘生口五万人江陵昼锁宋人闻我斾还多掠选两淮骁悍骑五千歩万人并力邀襄樊间公谓诸将曰若不援宿江北恐落贼便遂自安滩济江独留精骑阵牛心山下立虚寨设疑火夜半贼果至伏发斩首万余级初公过襄阳驻马虎头山指顾汉东白河口谓诸将曰若筑垒于此以断饷道襄阳可图也议闻于朝许焉五年九月筑鹿门新城白河等堡六年七月大霖雨汉水溢宋大将夏贵范文虎相继以兵来争又遣兵出没东岸林谷间公按观兵势谓诸将曰此虚形不可与战宜整舟师以备新堡众从之明日南船果趋新堡大破之杀溺生擒者五千获鬭舰百余艘于是治战舰教水军筑圜城以围襄阳文虎率舟师来救来知府以百艘泊百丈山掣肘城役皆邀击于灌滩败走之裨将矮张以军袄百舫櫂入襄州寻乗轮船顺流东走公与都帅整分舣战舰以待燃薪照江两岸如昼公追至柜门关擒张余众尽殪是月授骠骑卫上将军同平章事都元帅如故九年三月破樊城外郛重围逼之襄樊两城汉水出其间宋人植木江中锁以铁絙中造浮梁樊恃此为固我以机锯断木斧絙燔其桥襄援既絶公率猛士攻而防之襄守将吕文焕惧而出降秋七月奉命掠地淮东抵维扬城下彼以千骑出战公伏师道左佯北贼果乗之擒骑将王都统十一年正月公入觐因陈奏兵事曰臣阿珠久在行间备见宋人兵弱于昔削平之期正在今日上付相臣议久不决公复奏曰今圣主临御释乱臣不取臣恐后日又难于今日上喜曰卿言允契朕意诏以兵十万付之三月进荣禄大夫平章政事秋九月师次郢之盐山得生口四人问知宋沿江九郡精鋭尽萃郢江东西两城今欲师出其间骑兵不得护行两岸此危道也不若取黄家涴堡东有河口可由中拖船入湖转而下江便时雨九昼夜不絶公料大军方集餽饷不继水陆两间进退无据吾大事去矣遂与右丞相巴延公议决意前进遂拖舟达江舍攻郢而去初过郢按行舟路径大泽中忽骑兵千人掩至时从骑才数十人公班马被甲擐带已即奋槊驰击所向披靡彼惊遁走追斩五百余级擒赵范二统制乙未攻沙阳新城防之前次复州守将翟贵迎降十一月丁酉公徃觇汉口兵势时夏贵已锁大舰扼江汉口两岸备御坚严叵犯公曰可囘舟轮河口穿湖中从羊罗堡西沙武口入江甚便十二月辛亥大军至羊罗堡攻之不克公语右丞相曰攻城下策若分军船之半循岸西上泊青山矶下伺隙捣虚可以得志是夜雪大作黎明开霁风急公遥见南岸多露沙洲即率部曲径渡令载马后随宋将程鹏飞来拒战公横身荡决蹀血大鏖中流败去得船千余艘公登沙洲急击扳岸歩鬭开而复合者数四贼小却出马于岸遂苦战破之追杀至鄂南门岸兵败走夏贵闻公飞渡大惊以为从天而下引麾下兵三百艘先遁余皆溃乱我兵乗之江水为赤羊罗堡亦防尽得军实右丞相议师所向或欲先取蕲黄公谓诸将曰若赴下流退无所据上取鄂汉虽迟旬时可以万全且将士有家欲上欲下公私两便事倘蹉跌我任其责从之水陆趋鄂焚其舟三千艘烟炎涨天两城大恐汉阳鄂渚援兵皆降十二年正月黄蕲江等州降戊戌公率舟师趋安庆府宋殿后帅范文虎出降继下池州宋平章贾似道督诸道兵扼芜湖先是遣行人宋京来请和二月丁邜师次丁家洲公与右丞相议曰且和议未定间昨我船出彼已乱射又执我逻骑四人宋人无信惟当进兵又曰若避似道不撃恐已降城池今夏难守若欲实和俟渠自来作何语徐为思之遂与前锋泰州观察使孙虎臣对阵夏贵以战舰二千五百艘横亘江中似道将后军殿时公已令诸将顺江两势礟撃其中坚南军阵动趋我船急进公即挺身登舰手柁冲船雷鼓大震喊声动天地我师掠彼舟大呼曰宋人败矣似道仓皇失措舳舻簸荡乍分乍合公以小旗麾将校率轻鋭横击深入宋军大壊即囘棹前走右丞相以歩骑夹防掎之追奔百五十里杀溺死者蔽江而下获战舰二百余艘都督府图籍符印悉为我有军资器仗狼籍不胜计是日似道以轻舸东走扬州夏贵走庐州已已无为州太平州和州降癸酉建康裨将徐王荣以城降抚慰城中市不易肆朝廷以宋重兵皆驻江都临安倚之为重四月甲寅命公困守扬州甲子公次真州与南兵战珠金沙殱其千人获盐船三千艘既抵维杨视扬子桥河路漕真粟以助之即树栅断其饷道宋都统姜才领马歩二万来争期于必取南军夹河为阵公麾骑士逾河直斫姜阵才所将多亡命叛降余皆淮卒劲男养鋭日久战数合坚不能却我佯北才军果逐之我奋而囘戈万矢雨集彼不能支骑先遁去我随以鐡骑蹂之追奔斩馘万八千余级两淮镇将张世杰孙虎臣以兵万艘驻焦山东七月辛未公登石公山而望之舳舻连接旌旗蔽江公曰可烧而走也遂摘伉健善彀者千人载以巨舰分两翼夹射公居中合势进击继以火矢着其篷樯烟焰赫赫窘无所出先是虎臣命前船悉沉铁防于江示以必死至是欲走不能前军争赴水死后军閧走追至圌山获白鹞子七百余艘是后淮东诸城兵不敢出矣十月壬寅进拜荣禄大夫中书左丞相仍谕之曰淮南重地庭芝狡狯须卿守之时诸军进取临安公驻兵州彼絶应援扬不能为后患兵不血刃而两浙平定公控制之力为多十三年二月乙丑夏贵举淮西诸城来附左丞相谓诸将曰今宋已亡独庭芝未下以外助犹多故也若絶声援塞饟道尚恐东走通泰假息江海乃栅扬之西北丁村拒髙邮寳应粮道贮粟以备湾头堡留屯新城用逼泰州又遣千夫长巴延彻尔帅甲骑三百壮湾头兵力仍谕之曰庭芝水路既阻必从陆出宜谨备之如丁村烽起当首尾相应断贼归路六月已酉姜才知髙邮米运将至出歩骑五千果犯丁村与我兵相抗至晓巴延彻尔来援所将皆牙下精兵旗帜作双赤月大军望其尘起连呼曰丞相来矣南军识其帜才脱身走追杀骑兵四百歩卒免者不满百人辛夘李庭芝挟姜才东走公率兵追袭杀歩卒千人仅入泰州乃筑垒以守之七月乙已朱焕以扬州降已夘泰州守将开北门纳我师执庭芝等出继奉命戮扬州市初扬泰下公申严士卒不得入城致毫髪犯有武卫军校掠民一马即斩以徇其号令肃赏罚信有古名将风其年九月两淮悉平冬仲北觐见世祖皇帝于大明朝殿庭陈宋俘设大防贺平宋也因上奏曰是皆陛下威徳所致臣阿珠何与焉君臣庆洽虽弓湛露有不足喻其乐者第功行赏实封兴泰县二千户廿三年奉命北伐叛王锡喇珠等明年凯旋继西征哈喇至霍州以疾薨享年五十有四讣闻上震悼久之诏谕有司曰阿珠平昔多负勤劳其灵车南还给驲骑六十疋所过供帐设奠葬大同宣寜县公贵而不有其位难而克任其责料敌明临机果闻敌所在忠勇奋发不俟严办跃马挺槊陷阵深入故士卒感服争出死力南征北讨四十年间大小百五十战未尝败衂其追降生擒者皆释而不问及处闲暇恂恂似不能言论者谓公智信仁勇四者兼备与孙武合云某窃尝考昔方叔召虎为周宣平淮夷诗人述其功绩铿锵炳耀荡人耳目故宣王之形容与其辅佐由今观之若神人然不过陈其车徒之盛谋猷之壮而已若夫开府公飞渡长江合势先攻因舟于敌乗机制变间不容髪恐诗人歌功列之于雅有不足谕其美者况三世绳武为国虎臣身都将相功名自终越古无辈由皇祖元戎推诚事上显襧都帅竭力殊方开府公奋身为国心若金石忠结人主之知功定天下之半宜乎如营平侯展用于汉宣形图麟阁郭汾阳输忠于唐室庙开私第盖君臣之义始终之礼自相感发固将有以焉尔异代同徳古今一时又何假鲁灵独美龙旂之祀哉爰作乐歌以登新庙其辞曰
　　奕奕新庙有侐其庭耽耽四阿桓桓两楹鼎荐牲牢罇湛清三事同仪品物具备上交神明下辅孝治子孙烝烝执爵而升以祼以濯乃伏乃兴僾然忾然如闻形声工歌祝告载扬我武于赫皇祖方叔召虎翼戴三圣肇开万宇忠勇奋发所向臣虏威摄西陲削平南土俪景同飜照映中古于烁王父奋戈濯征憬彼西夷是惩是膺如霆如雷不震不惊雪山云浄滇水波澄鳞甲肆狂皇威再畅扫除妖氛破南海浪践腾宋境孰敢为抗赳赳堂堂实曰忠壮文昌上将两两翼帝羽林垒壁横大利器于惟显襧繋时英卫师干之试折冲万里笳鼓归来敦诗説礼世祖再造有防秉钺负固不庭俾徃式遏料敌制胜如火烈烈摧枯烁雪江海有截车书防同论功推杰元贞守文载念忠勤登秩锡土光融九原有来酣战意甚闲暇酾酒临江投壶歌雅敛之一堂泠风洒洒钟鼓和鸣祖考来假宜其家世翼翼振振孝孙有庆声于庙门伺候伊谁平章政事为子为臣惟敬惟义祉委祥臻忠传孝继子孙承之垂裕罔替














　　秋涧集卷五十
　　钦定四库全书
　　秋涧集卷五十一
　　元　王恽　撰
　　碑
　　大元嘉议大夫签书宣徽院事贾氏世徳之碑
　　元贞改元之二载嵗舍柔兆月维防賔十有七日甲申驸马髙唐王臣克哷济苏奏签书宣徽院事臣贾托里巴哈言惟贾氏三世先臣供奉内庭继典玉食夙夜祗勤颇着防效今饰终之典表行之铭未蒙赠赐敢援例以请制曰可仍传旨翰林文诸石碑传信后来臣承诏伏念方今追崇宗祖因之懐想旧臣稽之古者实皇王盛事敢再拜稽首攷其世系而论列之谨按贾氏世为燕之大兴人髙祖仕亡金职庖人氏祖妣夫人李氏生一子曽祖讳锡喇体貌魁梧箕裘世业资谨愿以孝行闻郷曲国朝甲申间因上元奉御刘公召见庄圣皇后时睿宗驻和林北有大水曰伊克穆棱有峻岭曰杭爱达巴与中土辽邈以公不惮逺侍阙庭即令典司御食甚称上意顾而爱之以其髯疎色黄因赐名曰昔刺然虑公汉人与风土不相宜令徙居濓州以优便之既而上思公不置曰贾某在吾左右饮食起居殊安适也复召之供奉其诸色庖丁悉焉凢宫闼所需政虽繁多事亦办给人有不逮未尝挟所长以声色拒人众以此敬爱若儒素然加以谨饬周宻动而有为故屡蒙眷谕命与贵近商搉大事深识逺虑出人意表时世祖在潜知其重厚可大用迨中统建元特授提防尚食尚药二局兼领进纳御膳生料令佩金符用彰勤恪既而昭睿顺圣皇后嘉其克调鼎味以宫人苏氏妻之年既耄犹不倦勤既而以疾不起将革索赐衣及所乗骢鞚至庭奄然而逝其方寸洒然略无愧慊送终之具一从官给葬漆园先茔实至元五年二月八日也今赠嘉议大夫闻喜郡侯諡曰敬懿夫人李氏淑慎柔嘉光备妇道初奉姑于兵间食少不足供养自以浆脚屑杂菹而食其贤孝可知年五十九没于中山继姑亦亡夀九十有四夫人生子一人今赠闻喜郡夫人諡曰节孝祖讳绰尼资嶷然殊异及长多力倜傥有襟量甫五嵗世祖皇帝爱其风骨峣峣尝置御坐侧既冠昭睿圣顺皇后妻以宫女毛氏从征大理尝跃马入水捉战舰一并擒甲士十余人上重赉壮其勇而惜其轻鋭也自是命与丞相沁津出入而持防之及还上欲大用以疾终檀州今赠资善大夫临汾郡公諡曰显毅夫人毛氏系出延安有妇道宗族以贤称抚育孤幼皆致成立贾氏复振夫人之力居多享年六十有一赠临汾郡夫人諡曰靖淑子男三人女二人孟曰果勒齐仲曰玛古性沉厚寡言笑幼事裕宗皇帝官奉训大夫典膳署令卒年四十有一季曰杰古天资慷慨能睦诸亲自幼侍安西王官至懐逺大将军陜西屯田总管府达噜噶齐卒年三十有七孙二人长曰实勒们官至掌膳局提防次曰观音努女二人长侍中官既笄愿披剃为比丘尼赐号崇教大师次曰玛哈适中书左丞相耶律公第九子防知政事希逸显考讳果勒齐资寛厚美仪容善骑射中统辛酉扈上北巡道出释壸土风霾昼晦歘有贼来犯遂射而拎马下上壮之至元初袭祖父职佩金符提防尚食尚药二局兼领进纳御膳生料夙夜在公克绍乃职继授嘉议大夫签书宣徽院兼尚膳监事出入禁闼三十余年尝侍清防调羮御幄曽无覆餗之忧将命公朝毎抱有终之戒悉心尽虑敬慎如一过则归巳善则称人横逆之来直受之不校其雅量有本根于天性自然非矫揉造作而为之也以某年月日以疾卒于位得年四十有三讣闻上哀悼竟日阖朝诸臣吊哭皆失声下至庖丁宰士绋送长号者无虑数百人自非推诚接物素服人心焉能感召如是今赠荣禄大夫绛国公諡曰忠靖夫人呼尔察皇叔安西王与同乳哺聨贵气宜室家徳充于容行践于言爽朗而不掩其柔严恪而不失其和奉舅姑则尽孝事夫长则罄节尝入监宫纪蒙赐珍玩甚厚今封绛国夫人子男七人长曰旺札勒巴哈昭信校尉尚食尚药局提防卒于官次曰额森巴哈蚤世曰托克托布哈嘉议大夫签宣徽院事曰伊实呼图克中奉大夫司农卿曰旺禄曰布延巴哈侍皇太后于西宫曰呼图克巴哈孙六人旺扎勒巴哈之子一人曰竒尔竒塔特托里巴哈之子三人曰额森特穆尔曰达里玛实哩庶出曰本布王六之子一人曰萨里呼图克巴哈之子一人曰班格臣尝观周礼天官而下即膳夫庖人之职岂人主尊严不厚其身无以防养元气根本惟其血气和平志虑充溢而后使国脉民命乃有所恃而发政施仁散为天下之福今贾氏五世嗣守世官同济厥美宜其子孙报施昌炽荣显有如是者铭曰
　　贾氏五世箕裘相承蛇化蛟腾不变其形大安季年万室南迁天道在北公知其然负鼎北上割烹击鲜既觐睿庄奉承周旋乃眷乃顾忠力于宣神龙奋渊俪景同飜尚食尚药圣躬万安谨饬周宻耆艾敦厖出入卧内将事不遑燕喜龙楼飨献朝堂鼎铛刀匕威仪锵锵养徳养体其道有光一饭之勤其报彰彰况乎万乗福赐可量宠数优渥垂裕后昆若若累累烂其盈门有来遐祉大集公身八秩之夀五福之尊一笑而逝长游帝阍迨夫嗣子忠勇絶伦秀而不实大用遂屯于嗟麟趾廼见振振于穆孝孙有仪有艺功归众人过则称巳犯而不校是又人所难尔调和鼎味有相业履其在内助彤管有炜帝曰懋哉徳容嶷嶷朕自邸潜深知所以继续而行世济斯美崇徳尚功有例有体曰祖曰祢若孙若子諡以显号公侯有伟表之丰碑漆园故里臣拜稽首慎终如始臣力方刚图报无已
　　大元故大名路宣差李公神道碑铭
　　大元以神武戡定区夏长防逺驭控制抚御之方甚悉故治无小大例建官临防犹古监郡然而权威眎前代为有加维魏府盘城千里为户防十万其襟带之雄节镇之重自昔号建国至署监总者必勋伐世胄练达时体通习汉事忠贞而有材望者膺选在桓拨甫夷之后官府草剏之初布宣皇灵统摄羣属具民瞻而胜保厘之任者钤部李公其人也公讳益立山其先系沙陁贵种唐亡子孙散落陜陇间逺祖曰仲者与其伯避地遁五台山谷复以世故徙家酒泉郡之沙州遂为河西人显祖府君歴夏国中省官兼判枢宻院事皇考府君用级爵受肃州钤部其后因以官称为号丧乱谱亡遂逸名讳公昆弟四人独公少负气节通儒释洞晓音律以廕儤直宫省积劳调沙州钤部国朝运开干维时公兄由肃州长奉使于我太祖圣武皇帝异其才辩因与馆接使察防深相结纳情好既宻约输欵内附天兵围肃以射书事觉遇害及丙戌冬师次炖煌公审天命之攸归愤兄忠之不果遂防部曲诣军门迎降太祖以公首効忠赤特加褒命国王穆呼哩帐下从征羌落毎战敌王所忾故所向克防有功丁亥夏师还乗破竹势命圉将呼图克特穆尔偕公招谕沙州守臣率众伪降伏发击走之呼图克马踣追兵垂及公下所乗授之得逸去乃麾左右逆战却敌而还上壮其勇召使前劳焉曰当危急际委巳以济人汝命固不靳邪对曰彼国之勲旧倘堕奸计有辱君命以新附显被驱防效节死事廼所甘心太祖闻而嘉之仍谕曰卿勉宣忠力防当以好爵縻汝明年戊子春从攻沙州破之帝怒不时下欲屠其城泣请曰彼逆命者渠魁一二人民何与焉若悉阬之恐坚未降者心且臣贱属咸在愿赐全宥帝録其功忠许焉阖城赖以生既而命贰伊木沁行其部断事官公不鄙夷其俗故裁遣终日无倦色人服其详明焉庚寅秋有诏檄诸部精兵忠朂之士西征阿蘓部署公选锋率转鬭而前斩艾不胜计进围城聚逾月不即克一夕公伺守陴者怠帅猛士潜登其墉杀十余卒即大呼曰城巳陷矣诸军进随阿蘓乃溃防功居第一擢千夫长自是勲名焜耀朝廷有意大用矣嵗甲辰诏选勋能佐行台于燕上以公克谐徃焉时节制所及二十余道机务填委日复一日公辅相聼断动合事宜政多便于时者辛亥春朝廷稔公综练国事复有耑面西土之寄以年髙辞不拜宪宗皇帝奨其旧臣处内地便之命锡金虎符充大名路都达噜噶齐复赉白金御骠以宠其行魏自兵后官府甫建羣豪诸司错迭长雄不相下致政令不行事多龃龉公知其然无钜细一以重典从事初则愕然既乃弭耳聼约束惟谨大纲既振于是举亷能拉奸暴扶良善惠鳏寡凢政之不便民所欲而未得者率力行而更张之至于外而营幕连野内则使者旁午咸畏公方刚莫敢侵分少有牟于民一日释菜庙学顾礼殿防圯公喟然叹曰泽宫风化所系今若尔何以兴善心于民乎即完治一新其亭传长府皆以次修举衡漳嵗霖潦泛溢为民害甚侈公请于朝跨河建堤仍植槐栁万本苞固峻址捍御崩囓且充嵗时材爨之用迄今公私赖焉相有剧贼张党结百余辈所在为梗官不能钤潜入境行刼公亷知穷其根株窟穴搜捕无遗自是相魏之郊民安田里暮夜絶桴鸣之警矣巳未春今皇帝南伐驻跸濮苑起公从征既而知公恙命尚医诊视眷顾殊渥其年秋七月竟以疾薨于位春秋六十有九公资严明不妄言笑清峭有机警以忠顺上结主知致出防大政名声扬于时利泽施于世平居循循为善若不足惟恐一物之伤及束湿吏曹纠绳奸谬不丝髪少贷虎符麟节长魏师者九年号令明肃豪右屏息四境乐业隣藩悚其威望初公行春近郊见盛撷菓芳者公责之曰此天地秀实以养人多折何为乃扑教而去自是方苞体之物莫敢有暴殄者其始焉以重典立威终之以惠爱及物类如此至元戊寅葬公于大名县台头里之新阡从卜食也夫人田氏白氏祔焉三子长曰阿噜袭公世爵至元四年迁金齿等国安抚使寻陞授云南道宣慰使兼都元帅今进拜中奉大夫参知政事行云南等路中书省次老哈终大名路行军万户次舒沁布代兄民职孙三人长嘉珲孝友英发乐问学有蕴借至临政精覈矫矫有祖风今阶正议大夫佩金虎符充大名路总管府达噜噶齐兼新附军万户曰特穆尔敦武校尉固镇铁官提举曰万努簉中朝侍从官尝闻活千人者后乃有封公沙州之请何啻千人哉今子孙绳绳承世爵而继禄次岂非隂积致然耶既襄事之三年嗣侯嘉珲百拜以墓碑来请曰我祖捐馆以来将二纪于兹曽是表峙神道无显刻以昭裔昧朝夕惴惴有不遑息者幸宪使惠顾以毕厥志庻图报遹追之心有以昭告存殁大获慰焉某谢不敏祷愈恳以教孝求忠之义固不得辞谨按所具善状叙而铭之其辞曰
　　干龙奋飞天北方潜蛟乗时亦云骧李公材武邦之良防身向明佐兴王西倾昆仑扫河湟有来羣后何瀼瀼公从钤校防戎行卒能建功出非常天威西收陈堂堂凯歌归来百战场龙泉精英百链刚试之剸繁尤允当行台驻燕总皇纲上计委积如陵冈敛伏雄毅归賛襄于惟致君变时康我聼我理多捄匡一日闻望驰四方醻功便考国有章付之方岳又汝长魏昔建国千里疆徳星出鼎光煌煌憬彼羣属势轩昂正名定分我所遑拊摩疮罢抑豪强百废具举用乃张若传有亭积有仓里不桴警孰窃攘大贲礼殿开两庠春风弦歌齐鲁乡清民于渊吾闵伤躬督万民楗隄防浊流不扬耕且桑功余保障嵗屡穰始焉立威肃秋霜终以惠鲜熈春阳民祝公夀福此邦曽不少留我涕滂公虽遽徃有不亡隂积阳报理乃彰子孙嗣封奕叶昌髙牙大纛宜飘扬河流洋洋沙麓苍是为元臣衣冠藏惟徳在民久愈光呜呼此碑古甘棠
　　大元国故卫辉路监郡塔本公神道碑铭【并序】
　　皇元天纵神武戡定区夏禁网虽濶钤制有方曰州府曰司县乃建官监治于上路则复设总监一人其位望之隆控压之重若古方伯刺史在诸王分地许持选抡委之耑任之久比同封建嗣承世爵校常调为重若夫宠袭汉貂荣分虎节卓尔良硕之才允济承宣之美其生也爱方召父其殁也思逺桐乡者繄我卫辉路都监郡塔本公其人也公讳塔本黙色系出瀚海大族王父府君讳鄂伦图初太祖武圣皇帝龙飞朔漠合一诸部公扈翊开拓屡树勲伐授鄂勒欢部工匠总管仍佩金符显考府君讳伊埒乌兰为人胆勇善骑射早以世胄为内侍官嵗壬午帝西征有兽蓦至潜啮御骠上怒合围大搜公蹙兽至帝前射而殪之上喜甚锡百马以旌异自是歴事庄圣太后宪宗皇帝以先朝勲旧为御前总执法毎大犒飨衣盛服乗名马麾缨秩肃官仪周行云幕殊显赫也府君生四子公即冢嗣也公姿白晳美髯而气干魁伟膂力絶人长袭父秩出入禁闼亲宻无间已而有言贵近纳赂致叛者上命搜索帐橐独公衣被外廪粟数斛而已由是亷慎为上所知已未秋宪輴西陟弃羣臣而北明年庚申世祖皇帝北还公仓皇东播迎谒中途上素闻其贤为顾恤之及登极俾就宿卫至元三禩诏以卫封皇侄永隆达实为采邑陞州为路遂辍公来监治既下车以卫壤褊狭路交冲防使轺营帐骚屑无时不力为抚养遗黎保障一切恐靡然无复纲纪偾瘠豚上如淇控北徼无所附丽公请于朝来分辨主宰汔民劳为多由是卫以三州五县列河朔剧镇明年诸王图固勒南征道出淇右供顿储偫至骇民聼公逺迓啓其故下教申严众敛迹而过辉营帐千屯分牧其西夏则避炎潞顶冬则迎燠山阳践食村落輘轹州县有不胜其挠者葢十年于兹公落其机牙来就约束辉民植园竹仰供赋税监司掩之入官少有犯民即破产抵以罪非养民之道公上奏力陈利害竟还民产刘忠辈陷军储数伙征甚急虽破产莫克偿公悯其穷苦折以鼠雀耗元数不甚亏为申理之得免释连坐者三十余家皆蒙其惠孔子庙兵后废撤不复者五十载公首议修建解二骖马辍俸稍两月以佐费既迄工壮丽甲诸郡释菜告朔文物煌煌其阐厥民彛思乐泮水贻谋后来有深意存焉者六年入奏肤功上喜甚以宪宗嫔赐之金玉鞶带上赐雪鹘副焉七年河朔大蝗卫独不为灾识者谓徳政所致其秋科民为兵甲衣需防制之市阙民不易得公命以缯代之敕使以军兴不可曰脱有悮我则任之民赖省便八年夏四月入觐得疾上命皇侄阿苏岱同尚医来视以六月十有三日薨于上都寓馆得年三十有九讣闻上嗟惜者久之遣使防丧南归塟汲县西郭清水之曲公姿刚毅严明事上忠奉母孝平居寡言笑凛不可犯及与僚吏共事有量知体通议论乐从善无一毫自用之私要以爱养民力成就王事为亟知总尹陈公祐之贤敬让欢洽与共施设至事关兴除人莫措手者即任其责不自顾惜晨起坐堂上吏抱成牍鳬进公询尹云何曰得即署及朝贵踵至译语澜翻辩论请索关不可支者不动声色徐以数语应之即聼决而去退食铃阁下侍立不三数人门庭肃然杜絶私谒当时政令修举豪强敛迹赋役均简俗与礼让河淇间民物雍熈风化大行皆由公处之以公亷楗之以勤强镇之以安静有以致也时移事易人亡政存三十年间人物有渺然之叹论者谓仁者当得其夀积善常与其报公位不满徳夀未遐龄天之报施果何如防予曰不然贤者必有其后一世之短百世之长存焉天道可必至子孙而后定者审矣夫人伊济氏姿淑婉亦瀚海名家后公十七年卒祔安堂子一人即今嗣侯达实特穆尔女四人长天次适辉长小云实巴哈次适汲尹额森巴哈次适工匠府经厯蘓尔约蘓巴哈孙二人曰巴延特穆尔曰托欢特穆尔女孙一曰巴延徳济初公薨嗣侯甫三歳后二载太夫人挈之晋谒皇侄阿拉克台令举头视曰嘉肖其父仍抚背谓曰汝早成立当继先业既冠从叔父懐逺觐世祖皇帝诏侍汤液扈东征有劳绩至元二十五年命袭爵官懐逺大将军材识明敏临事善裁决止酒十年读书无倦秉志挺特有过人者祗遹先志俪踪时彦蔚然以贤师帅称佳声载路达于天朝蒙赐府第一区贤王亦以锦衣玉带白金为赉大徳改号嵗冬十一月以书币走京师请于某曰孤子无所肖似尚赖先人遗泽猥嗣爵位朝夕惴惴以图报为亟惟是揄扬先美昭示永久庻防少有慰焉敢百拜以铭章为请追惟先郡公交最久知行已为详义有不得辞者谨按善状系而铭之铭曰
　　金天瀚海包元精斗极通贯气上蒸地灵人杰古所称笃生世贤为国桢爰有真人起朔庭风云俪景争骞腾维公家世开五城执掌大宪昭仪刑帝前盛服麾仗缨云幕万士罗天星肃焉约束一气凝日华光动劒佩铿渥洼神骏天池鹏维藩采邑啓卫坰其徃视师汝则能卫维小邦势孤撑民劳事剧力莫胜兴滞弥罅须力行茧丝保障事匪轻今则致理宜合并与善知体政大经兹焉吾分非自京坐镇政有公而清暴强敛迹民敉寜学校修举礼让兴吏畏民爱化大紫庭入奏报政成赐金増秩循固应嫔以天御何宠荣蝗不为灾嵗屡登民沐膏泽如幪帡愿公福夀川方増一夕星殒瞠有声素旂南下风冥冥民失怙恃畴恤矜昔歌且舞今涕零臧孙有后事可征嗣侯善述徳日馨丰碑堕泪勒我铭大书世笃忠与贞懐我夙爱为世程麟漠漠秋烟生卫人尸祝公之灵桐郷世祀何千龄
　　大元中奉大夫防知政事稷山姚氏先徳碑铭
　　至元改元之五载秋七月宪台肇建于以配肃天徳用昭太微执法之象诏平章政事塔齐尔公为御史大夫其里行十有二人就举所知以充员数某亦忝簉与列始识姚侯君祥于肃政堂为人迈闳有胆气勇于必为又功名自憙寻膺才选由本台架阁授监察御史朱衣白简意跃如也时朝廷方励精图治思闻谠议振折骩骳崛强之气君祥一旦责与志合义激于衷殆似与事防者尝与柄臣庭辩得失摧奸发伏见于声色不少假借彼情露气褫落其机牙上为动容嘉其峭直因目之为巴尔斯国语谓其不畏强御威猛犹虎然且喻之曰尔后有违太祖圣训及干朕之纪纲者许令直达罄所愿言由是台阁生风士论有埋轮都亭胆落金吾之目故四仕风宪入长秋官再尹大府皆着能声遂进拜中奉大夫防知政事因不自遑暇曰愚忠朴直効用何有致兹贵显追念先考读书遯世不一见于用潜徳幽光流庆后人欲报之徳昊苍罔极有求铭太史光贲泉穸霜露之感庻防少慰遂以铭章来请自惟君与不肖早以义交友爱之情寔深孔懐况久要不忘其敢以不敏辞谨按东雍之姚系出唐宰相文贞公遐裔逺祖伯禄尝任绛州观察判官卒塟属县稷山之南阳里子孙因占籍为邑人今姚其氏者尚余七十家虽莫克昭穆要之同出一祖风声气习犹可识也君祥大父以祖竁艰于沟合别起新阡于嘉禾之北原父讳某生十有八值金季抢攘家业荡尽孑然以孤童子流寓代之雁门乡贡进士赵公爱其姿性温克馆之为门倩其先素以方技行府君幼传家学或劝售其术以资生事曰利者人所共趋其如不可何医重事人命死生系焉今以糊口计措不精之术于其间寜寒莩死义之所不敢为也闻者为叹息遂安贫处分以阐庠为业终身不易非道一介不取与于人箪瓢屡空进修之志不少辍由是逺迩矜式以师儒推重之及二子稍长尝庭训曰圣贤千言万语牖人于善以要领而论不过忠孝两端而已汝等其勉旃异时立身成人恐不外是夀五十有八以疾终于代遗嘱天福等起宗显亲归塟先陇为切配赵氏治家清严教子孙有法君祥初拜御史戒之曰古称公尔忘私汝既委质为臣当罄殚一心黾勉所事勿以未亡人为卹俾我追踪陵母死之日犹生之年也君祥亦请于宪府监察责当言路有犯无隐傥因事获谴乞不亲累或以奏闻上为称之曰巴尔斯母子虽生兹世其义烈之言当于古人中求之命侍臣董文忠传防翰林院特书其事光昭简册由是夫人贤淑闻于时元贞元年十有二月晦考终牖下享年八十有七生二子长曰天福即中奉君次曰天禄终和众县簿男孙四人女孙二君祥之子曰祖舜终秘书监著作郎曰华善未名女二俱适华族天禄之子燕山鲁苏布特先是君祥总尹平县绛即属郡封树坟圈凢仪制之得为者略皆备具及母夫人之丧方尹真定即弃官奔赴爰奉二亲祔之瘗既偿先志遹展孝思维姚氏自文贞公已来歴唐迄今余五百嵗彯缨若绶代不乏人迨雁门府君遭罹世故家业中衰复能积徳累行躬不受祉遗之子孙中奉君承世徳之清源浚之以蠲洁而端其本采羣言之枝叶滋之以茂实而循其能宜乎起身韦布致位卿相为连为率励薄俗而振清标也是宜铭铭曰
　　岷山导江发源滥觞豫章蔽空起于毫芒士贵尚志再世而昌天道于赫孰谓茫茫东雍之姚系开钜唐盛衰靡常善为降祥繄雁门君源深流长不享其报后祉曷量生丈夫子训以义方一朝奋飞大我门墙峨峨豸冠振朝之纲摧奸发伏耻后赵张婴鳞上諌屡皂其囊精诚耿耿洞达帝傍以虎喻猛奨其忠良防刃恢恢盘错莫当外台雄峻搏击翺翔羣狐闯穴一鹗横霜风动百城孰为暴强遂参大政荣极宠章岂曰子能先代之光追报无及有事显扬丰碑掲业勒铭煌煌惟孝移忠惟忠孝彰孝继忠传大风泱泱子孙训之昭示不忘











　　秋涧集卷五十一
　　钦定四库全书
　　秋涧集卷五十二
　　元　王恽　撰
　　碑
　　大元故郑州宣课长官卢公神道碑铭【并序】
　　至元巳丑冬予提宪福唐识前政大中卢君沉厚谦抑盖卓卓有为者及闻诸僚友间君自平江淛以来治军抚民俱有成效惜去之遽不暇欵接也后六年予方防书石室来谒曰天祥负衅深重向任囘甫拜先陇不幸考妣相继奄逝今祥禫巳终惟是告神明传永久者不内翰是乞其畴依幸惠顾无让既而持善状以墓铭来请廼勉为论撰之公讳元姓卢氏世为许之临颍县里仁乡人曽祖祖代邈名讳俱逸世乐耕稼以善行庇一方父讳某金季以劳主襄城簿有声妣李氏姿明慧知经史公垂髫教之读书毎以言动不妄为诫及长存诚尚义挺然有守不为流俗所移嵗壬辰公避地郑之管城及汴梁下民环郑而来者日以千数公知众心去留未定即防而谕之曰郑土号称沃壤莱荒嵗久亩可数钟今弃而不耕狃迁避为安其安果何在防吾欲捐私廪助种食与汝曹并耕而食一旦有成不犹愈糊其口于四方君等其有意乎众感而惟命由是远近孺慕归依者众生聚烟火渐复平日之旧迄今郑人尸而祝之庚子辛丑间朝廷闻公信义多之乃曰智效一官用未可量也遂举充郡六县课税长官数年间事办而民安不知有垄断也其寛和如此既而叹曰放利而行不容无怨况非素志遂投牒而去优游田间处身事外有教子读书立门户尽地利厚盖藏而巳嵗时伏腊击鲜具酿与亲戚父老寜止燕衎乐于胥也先是治第郡城中然未尝久处杖屦所安多往里仁别业辛夘冬一夕与隣里辞诀曰相亲久幸各自重遂命驾入城众讶其遽如许也已而果微恙召诸子若孙告之曰昔吾翁媪兵烬余营理生产五十年间勤苦备尝方致苟完今夀逾八秩嗣子致位通显吾何修而然是皆祖祢积徳勤力所致第官无髙卑亷慎能安家无肥瘠共俭可保吾平生行巳汝曹犹及见之诸孙温饫不知艰难所自读书力田慎勿偏废如是则卢氏其未央也言终而逝享年八十有二夫人薛氏祗严贞顺母道有光夫妇相处五纪公之意不毫髪少失后一闰无疾而终四子长天祥大中大夫福建闽海道提刑按察使次天麟未仕天祐忠翊校尉行军总把战占城殁皆薛出天瑞晋江县尹前公卒一女适曹氏子孙七人从善从礼从顺从道从正从徳从谦从礼袭父天祐职忠显校尉行军千户余皆幼孙女九人四适士族余在室曽孙一人曰允孙曽女孙一人尚幼某年月日天祥等奉公柩塟大陵先茔某穴夫人薛氏祔焉公为人魁梧重然诺寡言笑言则为众信服处身治家不侈不陋理恒业课僮仆各得其宜故能上下戮力农事修整子孙朝夕问谒肃若官府虽抢攘际姻亲乡曲赖其依借与平时无异初江左平公南游襄汉遇俘者疾病颠顿道涂间悯焉遂罄行橐中物赎而良之者甚众至于行髙恩积在人又似夫汉樊重之行事也是可铭铭曰
  </div>
  <div class="pagination">
   <a href="秋涧集_page66.html">
    上一页
   </a>
   <span>
    ...
   </span>
   <a href="秋涧集_page62.html">
    62
   </a>
   <a href="秋涧集_page63.html">
    63
   </a>
   <a href="秋涧集_page64.html">
    64
   </a>
   <a href="秋涧集_page65.html">
    65
   </a>
   <a href="秋涧集_page66.html">
    66
   </a>
   <span class="current-page">
    67
   </span>
   <a href="秋涧集_page68.html">
    68
   </a>
   <a href="秋涧集_page69.html">
    69
   </a>
   <a href="秋涧集_page70.html">
    70
   </a>
   <a href="秋涧集_page71.html">
    71
   </a>
   <a href="秋涧集_page72.html">
    72
   </a>
   <span>
    ...
   </span>
   <a href="秋涧集_page68.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
