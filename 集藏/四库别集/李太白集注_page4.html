<!DOCTYPE html>
<html>
 <head>
  <meta charset="utf-8"/>
  <title>
   李太白集注 - 第 4 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   李太白集注 - 第 4 页/共 36 页
  </h1>
  <div class="content">
   结客少年场行【乐府古题要觧结客少年场行言轻生重义慷慨以立功名也萧士赟曰结客少年取曹植诗结客少年报怨洛北邙为题始自鲍照】
　　紫燕黄金瞳啾啾【一作棱棱】揺緑平明相驰逐结客洛门东少年学劒术凌轹白猿公珠袍曳锦带匕首插吴鸿由来万夫勇挟此生【缪本作英】雄风托交从剧孟买醉入新丰笑尽一杯酒杀人都市中羞道易水寒从【一作徒】令日贯虹燕丹事不立虚没秦帝宫武阳死灰人安可与成功【刘劭赵郡赋其良马则飞兎奚斯常骊紫燕丰鬒确颅龙身鹄颈目如黄金兰筋参精山海经有文马缟身朱鬛目若黄金楚辞鸣玉鸾之啾啾王逸注啾啾鸣声汉书先平明鲍照诗车马相驰逐賔朋好容华汉书灌夫传輘轹宗室侵犯骨肉顔师古注輘轹谓蹈践之也后汉书帝以朱浮陵轹同列章懐太子注陵轹犹欺蔑也吴越春秋越有处女出于南林越王使使聘之问以劒防之术处女北行见于王道逢一翁自称曰袁公问处女吾闻子善劒愿一见之女曰妾不敢有所隠唯公试之于是袁公即杖箖箊竹竹枝上颉桥末堕地女即接末袁公则飞上树变为白猿搜神记以一珠袍与之艺文类聚通俗文曰首劒属其头类匕故曰匕首短而便用吴越春秋阖闾命于国中作金钩令曰能善为钩者赏之百金吴作钩者甚众有人贪王之重赏也杀其二子以血衅金遂成二钩献于阖闾诣宫门而求赏王曰为钩者众而子独求赏何以异于众夫子之钩乎作钩者曰吾之作钩也贪而杀二子衅成二钩王乃举众钩以视之何者是也王钩甚多形体相类不知其所在于是钩师向钩而呼二子之名吴鸿扈稽我在于此王不知汝之神也声绝于口两钩俱飞着父之胸吴王大惊曰寡人诚负于子乃赏百金遂服而不离身史记剧孟以任侠显行大类朱家而好博多年少之戯李善文选注三辅旧事曰太上皇不乐闗中思慕郷里髙祖徙丰沛屠儿酤酒煮饼商人立为新丰左延年诗杀人都市中邀我都巷西燕丹子荆轲与武阳入秦秦王陛防而见燕使既鼔钟并发武阳大恐面如死灰色余详恨赋注　啾即油切酒平声音宗轹音歴匕音彼剧音极】
　　长干行二首【刘逵吴都赋注建邺南五里有山冈其间平地吏民杂居号长干中有大长干小长干皆相连大长干在越城东小长干在越城西地有长短故号大小长干韩诗曰考槃在干地下而广曰干方舆胜览建康府有长干里去上元县五里李白长干行所谓同居长干里乃秣陵县东里巷江东谓山垅之间曰干景定建康志长干里在秦淮南】
　　妾髪初覆额折花门前剧郎骑竹马来绕牀弄青梅同居长干里两小无嫌猜十四为君妇羞顔未尝开低头向暗壁千唤不一回十五始展眉愿同尘与灰常存抱柱信岂【一作耻】上望夫台十六君逺行瞿塘灔滪堆五月不可触猿声天上哀门前迟【一作旧】行迹一一生緑【一作苍】苔苔深不能扫落叶秋风早八月胡蝶来【一作黄】双飞西园草感此伤妾心坐愁红顔老早晚下三巴预将书报家相迎不道逺直至长风沙【剧戯也尘与灰言其合同而无分也史记尾生与女子期于梁下女子不至水至不去抱柱而死苏栾城集望夫台在忠州南数十里南史巴东有滛预石髙出水二十余丈及秋水至才如见焉次有瞿塘大滩行旅忌之滛预石即灔滪堆也一统志瞿塘在防州府城东旧名西陵峡乃三峡之门两崖对峙中贯一江灔滪堆当其口太平寰宇记灔滪堆周回二十丈在夔州西南二百步蜀江中心瞿塘峡口冬水浅屹然露百余尺夏水涨没数十丈其状如马舟人不敢进谚曰灔滪大如马瞿塘不可下灔滪大如鳖瞿塘行舟絶灔滪大如瞿塘不可窥灔滪大如襆瞿塘不可触又曰犹与言舟子取途不决水脉故犹与也蜀外纪瞿塘即峡内江水深况处灔滪乃一石笋树两峡之中若青螺盘于波中宝劒插于镜面江总诗自悲行处緑苔生何悟啼多红粉落杨升庵谓胡蝶或黒或白或五彩皆具惟黄色一种至秋乃多葢感金气也引太白八月胡蝶黄之句以为深中物理而评今本来字为浅琦谓以文义论之终以来字为长鲍照诗安能行叹复坐愁华阳国志献帝初平元年征东中郎将安汉赵颖建议分巴为三郡颖欲得巴旧名故白益州牧刘璋以垫江以上为巴郡江南厐羲为太守治安汉以江州至临江为永寜郡胊忍至鱼复为固陵郡巴遂分矣建安六年鱼复蹇白璋争巴名璋乃改永寜为巴郡以固陵为巴东徙厐羲为巴西太守是为三巴小学绀珠三巴巴郡今重庆府巴东今夔州巴西今合州太平寰宇记长风沙在舒州懐寜县东一百九十里置在江界以防寇盗李白长干行云相迎不道逺直至长风沙即其处也陆游入蜀记太白长干行云早晚下三巴预将书报家相迎不道逺直至长风沙盖自金陵至长风沙七百里而室家来迎其夫甚言其远也地属舒州旧最湍险唐诗纪长风沙地名在池州之雁汊下八十里　剧音极】
　　其二
　　忆妾【一作昔】深闺里烟尘不曾识嫁与长干人沙头候风色五月南风兴思君下巴陵八月西风起想君发扬子去来悲如何见少别离【萧本作离别】多湘潭防日到妾梦越风波昨夜狂风度吹折江头树淼淼暗无边行人在何处好乗浮云骢佳期兰渚东鸳鸯緑蒲上翡翠锦屏中【缪本作北客至王公朱衣满汀中日暮来投宿数朝不肯东又至一作真汀一作江又好乘浮云骢佳期兰渚东一作北客浮云骢经过新市中】自怜十五余顔色桃花【一作李】红那作商人妇愁水复愁风【唐时巴陵郡本巴州也武德六年更名岳州属江南西道图经扬子江在真州扬子县左与镇江分界江南志扬子江发源岷山合湘漠豫章诸水绕江宁府城之西南经西北至镇江始名为扬子江东流入海元和郡县志潭州有湘潭县东北至州一百四里西京杂记文帝有良马九匹皆天下之骏马也一名浮云庾抱诗枥上浮云骢本出吴门中楚辞与佳期兮夕张曹植诗朝发鸾台夕宿兰渚説文翡赤羽雀也翠青羽雀也出郁林禽经注翡翠状如防防而色正碧鲜缛可爱饮喙于澄澜廻渊之侧尤惜其羽日濯于水中异物志翠鸟形如燕赤而雄曰翡青而雌曰翠其羽可以饰帷帐此篇唐诗纪事以为张朝作而自昨夜狂风度以下断为二首黄山谷则以为李益作未知孰是山谷之言曰太白集中长干行二篇妾髪初覆额真太白作也忆妾深闺里李益尚书作所谓痴妒尚书李十郎者也辞意亦清丽可喜乱之太白诗中亦不甚逺大儒曽子固刋定亦不能别也太白豪放人中鳯凰麒麟譬如生富贵人虽醉饱暝暗啽呓中作无义语终不作寒乞声耳今太白诗中谬入他人作者畧有十之二三欲删正者当以吾言考之　淼音藐渚音主翡音费】
　　古朗月行【鲍照有朗月行疑始于照】
　　小时不识月呼作白玉盘又疑瑶台镜飞在【一作上】青【萧本作白】云端仙人垂两足桂树何【一作作】团团【缪本作团圎】白兎捣药成问言与谁【萧本作谁与】餐蟾蜍蚀圎影大【一作天】明夜已残羿昔落九乌天人清且安隂精此沦惑去去不足观忧来其如何凄【缪本作恻】怆摧心肝【应劭汉官仪封禅坛有白玉盘初学记虞喜安天论曰俗传月中仙人桂树今视其初生见仙人之足渐已成形桂树后生傅拟天问月中何有白兎捣药蟾蜍蚀月详见二巻注曹植诗圎影光未满木华海赋大明总辔于金枢之穴李善注大明月也楚辞章句淮南言尧时十日并出草木焦枯尧令羿仰射十日中其九日日中九乌皆死堕其羽翼张衡灵宪月者隂精之宗春秋元命苞隂精为月欧阳建诗痛酷摧心肝】
　　上之回【按宋书汉鼓吹铙歌十八曲中有上之回乐府古题要解上之回汉武帝元封初因至雍遂通回中道后数游幸焉其歌称帝游石闗望诸国月支臣匈奴服皆美当时事也】
　　三十六离宫楼台与天通阁道步行月美人愁烟空恩疎宠不及桃李伤春风滛乐意何极金舆向回中万乘出黄道千骑扬彩虹前军细栁北后骑甘泉东岂问渭川老寜邀襄野童但慕【一作秋暮】瑶池宴归来乐未穷【西都赋离宫别馆三十六所章懐太子注三辅黄图曰上林有建章承光等一十一宫平乐茧观等二十五馆凡三十六所与天通极言其髙与天相近也西京赋阁道穹窿吕向注阁道飞陛也沈约诗腾葢隠奔星低銮避行月史记人体安驾乗为之金舆错衡以繁其饰汉书元封四年冬十月行幸雍祠五畤通回中道应劭曰回中在安定高平有险阻萧闗在其北又史记正义括地志云秦回中宫在岐州雍县西四十里太平寰宇记回中宫在鳯翔府天兴县西宋之问诗嚣声引飏闻黄道王气周廻入紫宸萧士赟曰前汉天文志日有中道中道者黄道也日君象故天子所行之道亦曰黄道魏文帝诗丹霞蔽日彩霞垂天汉书注细栁服防曰在长安西北如淳曰长安圗细桞仓在渭北近石徼张揖曰在昆明池南今有桞市是也三辅黄圗闗辅记林光宫一曰甘泉宫秦所造在今池阳县西故甘泉山宫以山为名宫周匝十余里汉武帝建元中増广之周十九里去长安三百里望见长安城黄帝以来圜丘祭天处遁甲开山图云云阳先生之墟也梁简文帝上之回云前斾拂回中后车隅桂宫太白盖用其句法史记吕尚盖尝穷困年老矣以鱼钓干周西伯西伯将出猎卜之曰所获非龙非彲非虎非罴所获霸王之辅于是周西伯猎果遇太公于渭之阳与语大悦曰自吾先君太公曰当有圣人适周周以兴子真是耶吾太公望子久矣故号之曰太公望载与俱归立为师荘子黄帝将见大隗乎具茨之山至于襄城之野七圣皆迷无所问途适遇牧马童子问途焉曰若知具茨之山乎曰然若知大隗之所存乎曰然黄帝曰异哉小童非徒知具茨之山又知大隗之所存请问为天下小童曰予少而自游于六合之内予适有瞀病有长者教予曰若乗日之车而游于襄城之野今予病稍痊予又且复游于六合之外夫为天下亦若此而已矣又奚事哉黄帝再拜稽首称天师而退梁简文帝诗聊驱式道侯无劳襄野童列子周穆王升昆仑之丘遂賔于西王母觞于瑶池之上萧士赟曰诗言汉武廵幸回中不过溺志于神仙之事岂为求贤哉明皇亦好神仙此其讽諌之作欤】
　　独不见【乐府古题要觧独不见言思而不得见也胡震亨曰梁桞恽本辞奉帚长信宫谁知独不见唐人拟者多用独不见三字】
　　白马谁家子黄龙边塞儿天山三丈雪岂是逺行时春蕙忽秋草莎鸡鸣曲【萧本作西】池风催【萧本作摧】寒梭【一作防许本作稷】响月入霜闺悲忆与君别年种桃齐蛾眉桃今百余尺花落成枯枝终然独不见流泪空自知【曹植诗白马饰金羁连翩西北驰借问谁家子幽并游侠儿水经注白狼水又北径黄龙城东十三州志曰辽东属国都尉治昌黎道有黄龙亭者也魏营州刺史治魏氏土地记曰黄龙城西南有白狼河东北流附城东北下即是也新唐书北狄列传契丹逃潢水之南黄龙之北又云室韦契丹别种地据黄龙北傍峱越河直京师东北七千里太平寰宇记天山一名白山今名折罗缦山在伊州伊吾县北一百二十里西河旧事云天山最髙冬夏有雪故曰雪山山中有好木鐡匈奴谓之天山过之皆下马拜在蒲类海东百里即汉贰师击右贤王处尔雅翼蕙大抵似兰花亦春开兰先而蕙继之皆柔荑其端作花兰一荑一花蕙一荑五六花香次于兰陆玑草木疏莎鸡如蝗而斑色毛翅数重其翅正赤或谓之天鸡六月中飞而振羽索索作声幽州谓之蒲错尔雅翼莎鸡其状头小而羽大有青褐两种率以六月振羽作声连夜札札不止其声如纺丝之声故一名梭鸡一名络纬一名蟋蟀促织谓其鸣声如急织也络纬谓其鸣声如纺纬也又曰促织一名促机络纬一名纺纬其言促织如急织络纬如纺纬是矣但蟋蟀与促织是一物莎鸡与络纬是一物不当合而言之耳　塞音赛莎音梭】
　　白纻辞三首【乐府古题要觧白纻歌古辞盛称舞者之美宜及芳时行乐其誉白纻曰质如轻云色如银制以为袍余作巾袍以光躯巾拂尘按旧史称白纻吴地所出白纻舞本吴舞也梁武帝令沈约改其辞为四时之歌若兰叶参差桃半红即其春歌也】
　　扬清歌【一作音】发皓齿北方佳人东邻子且吟白纻停緑水长袖拂面为君起寒云夜卷【缪本作巻】霜海空胡风吹天飘塞鸿玉顔满堂乐未终【嵇康诗微歌发皓齿李延年诗北方有佳人絶世而独立司马相如美人赋臣之东邻有一女子云髪丰艶蛾眉皓齿顔盛色茂景曜光起恒翘翘而相頋欲留臣而共止淮南子手防緑水之趋髙诱注緑水舞曲也一曰緑水古诗也沈约白纻辞长袖拂面为君施鲍照诗霜髙落塞鸿按鲍照白纻辞朱唇动素袖举洛阳少年邯郸女古称緑水今白纻催急管为君舞穷秋九月荷叶黄北风驱雁天雨霜夜长酒多乐未央太白此篇句法盖全拟之萧本以馆娃日落歌吹蒙一句续作末句便不相类今从古本】
　　其二
　　馆娃日落歌吹深月寒江【胡本作天】清夜沉沉美人一笑千黄金垂罗舞縠扬哀音郢中白雪且莫吟子夜吴歌动君心动君心冀君赏愿作天池双鸳鸯一朝飞去青云上【太平寰宇记越绝书云吴人于砚石山置馆娃宫刘逵注吴都赋引扬雄方言云吴有馆娃宫吴人呼美女为娃故三都赋云幸乎馆娃之宫中张女乐而宴羣臣今吴县有馆娃乡崔骃七依回眸百万一笑千金广韵縠绢也新序客有歌于郢中为阳春白雪国中属而和者数十人唐书子夜晋曲也　娃音哇縠音斛】
　　其三
　　吴刀剪防【一作绮】缝舞衣明妆丽服夺春晖扬眉转袖若雪飞倾城独立世所稀激楚结风醉忘归髙堂月落烛已微玉钗挂缨君莫违【鲍照诗吴刀楚制为佩袆长安有狭邪曲丽帐鲜芳春李延年歌北方有佳人绝世而独立一頋倾人城再頋倾人国上林赋鄢郢缤纷激楚结风郭璞注激楚歌曲也列女传曰聴激楚之遗风也顔师古注结风亦曲名也史记索隠曰激楚急风也结风回风亦急风也楚地风既自漂疾然歌乐者犹复依激结之急风以为节其乐促迅哀切也司马相如美人赋玉钗挂臣冠罗袖拂臣衣江总诗挂缨银烛下莫笑玉钗长】
　　鸣鴈行【胡震亨曰鲍照本辞叹鴈之辛苦霜雪太白更叹其遭弹射似为巳之逢难寓感观湘吴一语可见】
　　胡鴈鸣辞燕山昨发委羽朝度闗一一衔芦枝南飞散落天地间连行接翼徃复还客居烟波寄湘吴凌霜触雪毛体枯畏逢矰缴惊相呼闻虚坠良可吁君更弹射何为乎【淮南子北方曰委羽高诱注委羽山名也在北极之隂不见日也谢灵运诗嗷嗷云中鴈举翮自委羽淮南子夫鴈顺风以爱气力衔芦而翔以备矰弋高诱注未秀曰芦已秀曰苇矰矢弋缴衔芦所以令缴不得截其翼也古今注鴈自河北渡江南瘦瘠能高飞不畏缴矰江南沃饶毎至还河北体肥不能髙飞恐为虞人所获常衔芦数寸以防矰缴焉一説代山峻鸟飞不越惟有一缺门鴈徃来向此缺中过人号曰鴈门山出鹰鴈过鹰多捉而食之鴈欲过皆相待两两相随口中衔芦一枝然后过缺中鹰见芦惧之不敢捉谢惠连雪赋酌湘吴之醇酎郑周礼注结缴于矢谓之矰贾公彦疏缴绳也谓结绳于矢以弋射鸟兽史记集觧韦昭曰缴弋射也其矢曰矰西都赋矰缴相纒张铣注矰缴箭上加缕而射更嬴引弓虚发而下鴈见大猎赋注缴音灼】
　　妾薄命【乐府古题要觧妾薄命曹植日月既逝西蔵盖恨宴私之欢不久如梁简文名都多丽质伤良人不返王嫱逺聘卢姬嫁迟】
　　汉帝重【一作宠】阿娇贮之黄金屋咳唾落九天随风生珠玉宠极爱还歇妒深情却疎长门一歩地不肯暂廻车雨落不上天水覆难再【一作难重一作重难】收君情【一作恩】与妾意各自东西流昔日芙蓉花今成断根【一作素秋】草以色事他人能得防时好【汉武故事武帝数岁长公主抱置膝上问曰儿欲得妇否指左右长御百余人皆曰不用指其女阿娇好否笑对曰好若得阿娇作妇当作金屋贮之长主大悦乃苦要上遂成婚焉立为太子年十四即位长主求欲无厌上患之皇后宠遂衰骄妒滋甚女巫楚服自言有术能令上意回昼夜祭祀合药服之巫着男子衣冠帻带素与皇后寝居相爱若夫妇上闻穷治侍御巫与后诸妖蛊呪诅女而男滛皆伏辜废皇后处长门宫夏侯湛抵疑咳吐成珠玉挥袂出风云裴松之三国志注覆水不可收也鲍照注写水出平地各自东西南北流邵氏见闻后録李太白诗云昔作芙蓉花今为断肠草以色事他人能得防时好按陶景仙方注云断肠草不可食其花美好名芙蓉琦按陶景仙方注而揆之取义断肠不若断根之当也史记以色事人者色衰而爱弛】
　　幽州胡马客歌【乐府诗集梁鼓角横吹曲有幽州马客吟即此也胡震亨曰梁鼓角横吹本词言勦儿苦贫又言男女燕游太白则依题立义叙边塞逐虏之事】
　　幽州胡马客緑眼虎皮冠笑拂两只箭万人不可干弯弓若转月白雁落云端双双掉鞭行游猎向楼兰出门不頋后报国死何难天骄五单于狼戾好凶残牛马散北海割鲜若虎餐虽居燕支山不道朔雪寒妇女马上笑顔如頳玉盘翻飞射鸟兽花月醉雕鞍旄头四光芒争战若【缪本作如】蜂攒白刃洒赤血流沙为之丹名将古谁是疲兵良可叹何时天狼灭父子得安闲【尔雅翼今北方有白鴈似鸿而小色白秋深乃来来则霜防河北谓之霜信本草纲目鴈状似鹅有苍白二色今以白而小者为鴈大者为鸿苍者为野鹅説文掉揺也汉书西域传楼兰王治扜尼城去阳闗千六百里去长安六千一百里楼兰国最在东垂近汉当白龙堆乏水草常主发导负水儋粮迎接汉使汉书宣帝纪匈奴虚闾权渠单于子为呼韩邪单于撃杀屠耆堂诸王并自立分为五单于更相攻撃死者以万数又严助传今闽越王狼戾不仁杀其骨肉离其亲戚顔师古注狼性贪戾凡言狼戾者谓贪而戾也北海匈奴中地名汉书苏武传徙武北海上无人处使牧羝又匈奴传单于留郭吉不归迁辱之北海上葢与中国绝逺处西都赋割鲜野食孔安国尚书传鸟兽新杀曰鲜燕支山已见本巻王昭君诗下史记白髦头胡星也正义曰昴一星为髦头胡星六星明与大星等大水且至其兵大起动揺若跳跃者胡兵大起杨齐贤曰蜂攒犹蜂之聚丛也水经流沙地在张掖居延县东北唐六典注流沙在沙州以北连延数千里裴松之三国志注毎一交战血流丹野史记参东有大星曰狼狼角变色多盗贼晋书狼一星在井东南狼为野将主侵掠其色有常不欲动也】











　　李太白集注巻四
　　钦定四库全书
　　李太白集注巻五
　　钱塘　王　撰
　　乐府四十四首
　　门有车马客行【乐府古题要觧门有车马客行曹植等皆言问讯其客或得故旧乡里或驾自京师备述市朝迁谢亲戚雕防之意也乐府诗集王僧防技録相和歌瑟调三十八曲中有门有车马客行】
　　门有车马賔【一作客】金鞍耀朱轮谓从丹【一作云】霄落乃是故乡亲呼儿扫中堂坐客论悲辛对酒两不饮停觞泪盈巾叹我万里游飘飖【萧本作飘飘】三十春空谈帝【缪作作霸】王畧紫绶不挂身雄劒藏玉匣隂符生素尘廓落无所合流离湘水濵借问宗党间多为泉下人生苦百战役死托万隣北风扬胡沙埋翳周与秦大运且如此苍穹寕匪仁恻怆竟何道存亡任大钧【汉书杨恽家方隆盛时乘朱轮者十人抱朴子出则朱轮耀路李善文选注东观汉纪曰汉制公侯紫绶九卿青绶后汉书古者君臣佩玉尊卑有度上有韨贵贱有殊佩所以章德服之衷也韨所以执事礼之共也故礼有其度威仪之制三代同之五霸迭兴战兵不息佩非战器韨非兵旗于是觧去韨佩留其系璲以为章表韨佩既废秦乃以采组连结于璲光明章表转相结受故谓之绶汉承秦制用而勿改旧唐书二品三品紫绶三防紫云赤红紫质长一丈六尺一百八十首广八寸战国防苏秦夜发书陈箧数十得太公隂符之谋宋玉九辩廓落兮羁旅而无友生吕延济注廓落空寂也唐六典注湘水出桂州湘源县北流歴永衡潭岳四州界入洞庭陆机诗昔居四民宅今托万邻何晏景福殿赋乃大运之伏戾贾谊鵩赋太钧播物如淳注陶者作噐于钧上此以造化为大钧也顔师古注今造瓦者谓所转者为钧言造化为人亦犹陶之造瓦耳史记索隠虞喜志林云大钧造化之神钧陶万物品授羣形者也此诗有北风扬胡沙埋翳周与秦之句当是天宝末年两京覆陷之后所作】
　　君子有所思行【乐府古题要觧君子有所思行陆机命驾登北山鲍照西上登雀台沈约晨防终南首其旨言雕室丽色不足为久娱晏安鸩毒满盈所宜敬忌与君子行异】
　　紫阁连终南青冥天倪色凭崖望咸阳宫阙罗北极万井惊画出九衢如直渭水银河清【缪本作清银河】横天流不息朝野盛文物衣冠何翕赩廐马散连山军容威绝域伊臯运元化卫霍输筋力歌钟乐未休荣去老还逼圎光过满缺太阳移中昃不散东海金何争西辉【萧本作何曾西飞】匿无作牛山悲恻怆泪沾臆【太平广记终南山紫阁峯去长安城七十里陜西志紫阁峯在西安府鄠县东南三十里旭日射之烂然而紫其形上耸若楼阁然杜甫诗云紫阁峰隂入渼陂即此是也初学记五经要义云终南山长安南山也一名太一汉书云太一山古文以为终南山潘岳闗中记云其山一名中南言在天之中居都之南故曰中南福地记云其山东接骊山太华西连太白至于陇山北去长安城八十里南入楚塞连属东西诸山周廻数百里名曰福地王逸九思増逝兮青冥注云青冥太清也天霓天之边际也详见明堂赋注尔雅北极谓之北辰此以喻天子之居而言宫阙罗列于其中也郑周礼注方百里为一同积万井九万夫此借用其字作里巷觧鲍照诗九衢平若水杨炯诗官路直如雍録唐都本隋都也在汉长安故城东南南直终南山子午谷北据渭水东临浐灞西次沣水三辅黄圗引渭水贯都以象天汉横桥南渡以法牵牛初学记天河亦曰银河嵇康琴赋瑶瑾翕赩李善注翕赩盛貌歴代名画记宗好大马御廐至四十万遂有沛艾大马命王毛仲为监牧使燕公张説作駉牧颂新唐书开元初马二十四万至十三年乃四十三万其后突厥欵塞宗厚抚之岁许朔方军西受防城为互市以金帛市马于河东朔方左右牧之既杂胡种马益壮天寳后诸军战马动以万计王侯将相外戚牛驼羊马之牧布诸道百倍于县官皆以封邑号名为印自别将校亦备私马议者谓秦汉以来唐马最盛十一载诏二京旁五百里勿置私牧十三载陇右羣牧都使奏马牛驼羊总六十万五千五百而马三十二万五千七百通鉴唐自武徳以来开拓边境地连西域皆置都督府州县开元中置朔方陇右河西安西北庭诸节度使以统之岁发山东丁壮为戍卒缯帛为军资开屯田供糗粮设监牧畜马牛军城戍逻万里相望汉书讨绝域不羁之君系万里难制之虏伊尹臯陶以喻美宰臣卫青霍去病以喻美将帅歌钟歌时所奏之钟见拟恨赋注圎光谓望日之月后汉书日者太阳之精周易日中则昃月盈则食汉书疏广东海兰陵人也为太傅五岁上疏乞骸骨上以其年笃老许之加赐黄金二十斤皇太子赠以五十斤广既归乡里日令家共具设酒食请族人故旧賔客与相娱乐数问其家金余尚有防所趣卖以共具曰此金者圣主所以恵养老臣也故乐与乡党宗族共飨其赐以尽吾余日不亦可乎吴均诗王孙犹未归且聴西光匿齐景公游牛山北临其国城而流涕详见二巻注沈约诗那知神伤者潺湲泪沾臆説文臆胸骨也赩音释又音赫怆音昌臆音益】
　　东海有勇妇【原注代闗中有贞女　按晋书闗东有贤女乃鼙舞旧曲五篇之一其辞已亡闗中有贞女当是闗东有贤女之讹】
　　梁山感杞妻恸【萧本作痛】哭为之倾金石忽暂开都由激深情东海有勇妇何慙苏子卿学劒越处子超腾【萧本作然】若流星捐躯报夫雠万死不頋生白刃耀素雪苍天感精诚十步两躩【缪本作跳】跃三呼一交兵斩首掉国门蹴踏五藏行豁此伉俪愤粲然大义明北海李使【缪本作史】君飞章奏天庭舍罪警风俗流芳播沧瀛名【缪本作志】在列女籍竹帛已光荣淳于免诏狱漠主为缇萦津妾一棹歌脱父于严刑十子若不肖不如一女英豫让斩空衣有心竟无成要离杀庆忌壮夫所素【缪本作素所】轻妻子亦何辜焚之买虚声岂如东海妇事立独扬名【列女传齐杞梁殖之妻荘公袭莒殖战而死无子内外皆无五属之亲既无所归乃枕其夫之尸于城下而哭内诚动人道路过者莫不为之挥涕十日而城为之崩曹植诗乃云杞妻哭死夫梁山为之倾与列女传诸书所载殊异太白用梁山事葢本曹诗也后汉书精诚所加金石为开苏子卿无报雠杀人事以此相拟殊非伦类按曹植精微篇闗东有贤女自字苏来卿壮年报父仇身没垂功名是知苏子卿乃苏来卿之误也越有处女出于南林善劒术详见四巻结客少年场注史记瞠目张胆出万死不頋一生之计左传已不能庇其伉俪而亡之杜预注伉敌也俪耦也孔頴达曰伉俪而亡之相敌之匹耦李邕为北海太守世称李北海所谓北海李使君疑即其人也后汉书遂作飞章以被于臣沧瀛谓东方海隅之地又沧州景城郡瀛州河间郡与青州北海郡相邻近似谓其声名播于旁郡也曹植诗名在壮士籍求自试表名称垂于竹帛吕延济注古无纸史书皆书竹帛陆机诗竹帛无所宣李周翰注竹帛谓史籍也古人书于竹简及素帛汉书齐太仓令淳于公有罪当刑诏狱逮系长安淳于公无男有五女当行防逮骂其女曰生子不生男缓急非有益也其少女缇萦自伤悲泣乃随其父至长安上书曰妾父为吏齐中皆称其廉平今坐法当刑妾伤夫死者不可复生刑者不可复属虽后欲改过自新其道无由也妾愿殁入为官婢以赎父刑罪使得自新书奏天子悲怜其意遂下令除肉刑列女传赵津女涓者赵河津吏之女也赵简子南撃楚与津吏期简子至津吏醉卧不能渡简子欲杀之涓曰妾父闻主君来渡不测之水恐风波之起水神动骇故祷九江三淮之神供具备礼御厘受福不胜巫祝杯酌余沥醉至于此君欲杀之妾愿以鄙躯易父之死简子曰非女子之罪也涓曰主君欲因其醉而杀之妾恐其身之不知痛而心不知罪也若不知醉而杀之是杀不辜也愿醒而杀之使知其罪简子曰善遂释不诛简子将渡用楫者少一人涓攘袂操楫而请中流为简子发河激之歌其词曰升彼阿兮而观清水扬波兮杳冥冥祷求福兮醉不醒诛将发兮妾心惊罸既释兮渎乃清妾持楫兮操其维蛟龙助兮主将归呼来渡兮行勿疑简子大悦以为夫人战国防豫让始事范中行氏而不悦去而就智伯智伯宠之及三晋分智氏赵襄子最怨智伯而将其头以为饮器豫让曰士为知已者死女为悦已者容吾知报智氏之讐矣乃为变姓名为刑人入宫涂厠欲以刺襄子襄子如厠心动执问涂者则豫让也刃其扞曰欲为智伯报讐赵襄子曰义士也卒释之豫让又漆身为厉灭须去眉自刑以变其容又吞炭为哑变其音居顷之襄子当出豫让伏所当过桥下襄子至桥而马惊襄子曰此必豫让也使人问之果豫让襄子曰豫子之为智伯名既成矣寡人舍子亦已足矣子自为计使兵环之豫让曰臣闻明主不掩人之义忠臣不爱死以成名今日之事臣故伏诛然愿请君之衣而撃之虽死不恨襄子义之使使者持衣与豫让豫让拔劒三跃呼天击之曰可以报智伯矣遂伏劒而死吴越春秋吴王既杀王僚又虞庆忌之在邻国要离乃与子胥见吴王曰臣国东千里之人细小无力迎风则僵负风则伏大王有命臣敢不尽力大王患庆忌乎臣能杀之王曰庆忌之勇世所闻也今子之力不如也要离曰臣能杀之臣诈以负罪出奔愿王戮臣妻子断臣右手庆忌必信臣矣要离乃诈得罪出奔吴王取其妻子焚弃于市要离奔诸侯而行怨言以无罪闻于天下遂如卫求见庆忌庆忌信其谋拣练士卒遂之吴将渡江于中流要离力微坐于上风因风势以矛钩其头顺风而刺庆忌庆忌頋而挥之三捽其头于水中乃加于膝上嘻嘻哉天下之勇士也乃敢加兵刃于我左右欲杀之庆忌止之曰此是天下勇士可令还吴以旌其忠于是庆忌死要离渡至江陵愍然不行曰杀吾妻子以事君非仁也为新君而杀故君之子非义也贪生弃行非勇也夫人有三恶以立于世何面目以视天下之士遂投身于江从者出之要离曰吾寜能不死乎乃自断手足伏劒而死　掉音窕缇音题萦音荥】
　　黄葛篇
　　黄葛生洛溪黄花自绵羃青烟蔓长条缭绕防百尺闺人费素手采缉作絺绤缝为绝国衣逺寄日南客苍梧大火落暑服莫轻掷此物虽过时是妾手中迹【葛草延蔓而生引长二三丈其叶有三尖如枫叶而长面青背淡茎亦青色取其皮沤练作丝以为絺绤谓之黄葛者是取既成絺绤之色而名之以别于蔓草中之白葛紫葛赤葛诸名不致相混耳七八月开花成穗累累相承红紫色古前溪歌黄葛结防笼生在洛溪边葛花红紫而此云黄花恐误绵羃宻而相覆之意小尔雅葛之精者曰絺粗者曰绤谢患连诗裁用笥中刀缝为万里衣汉书及使绝国者顔师古注逺绝之国谓声教之外汉书地理志苍梧郡武帝元鼎六年开日南郡故秦象郡武帝元鼎六年开更名俱属交州顔师古注日南言其在日之南所谓开北户以向日者旧唐书汉武帝开百越于交趾郡南三千里置日南郡唐时所谓日南郡即驩州也去西京一万二千四百余里去东京一万一千五百余里所谓苍梧郡即梧州也去西京五千五百里去东京五千一百里俱属岭南道诗国风七月流火毛传曰火大火也郑笺曰大火者寒暑之也火星中而寒署退朱传曰火大火心星也以六月之昏加于地之南方至七月之昏则下而西流矣末四句即周南葛覃服之无斁意也羃音覔】
　　白马篇【乐府古题要觧白马篇曹植白马饰金羁鲍照白马骍角弓沈约白马紫金鞍皆言边塞征战之状按乐府诗集白马篇是杂曲歌之齐瑟行】
　　龙马花雪毛【萧本作白】金鞍五陵豪秋霜切玉劒落日明珠袍鬭鸡事万乘轩葢一何高弓摧南【缪本作宜】山虎手接太行【缪本作山】猱酒后竞风采三杯防宝刀杀人如剪草剧孟同游遨发愤去函谷从军向临洮叱咤经百战【一作万战】匈奴尽奔逃【一作波涛】归来使酒气未肯拜【一作下】萧曹羞入原宪室荒径【萧本作滛误】隠蓬蒿【周礼马八尺以上为龙梁简文帝诗金鞍照龙马罗袖拂春桑汉书原涉传郡国诸豪及长安五陵诸为节气者皆归慕之顔师古注五陵谓长陵安陵阳陵茂陵平陵也班固西都赋曰南望杜霸北眺五陵是知霸陵杜陵非此五陵之数也而説者以为髙祖以下至茂陵为五陵失其本意北堂书钞魏文帝歌辞云欧氏宝劒何为低昻白如积雪利若秋霜淮南子云宝剑之色如秋霜列子周穆王大征西戎西戎献锟铻之剑其剑长尺有咫錬钢赤刃用之切玉如切泥焉王僧孺诗朔风吹锦帯落日映珠袍闘鸡事详见二巻注中晋书南山白额猛兽为患周处入山射杀猛兽西京杂记李广与兄弟共猎于冥山之北见卧虎焉射之一矢即毙断其髑髅以为枕示服猛也冥山或作宜山所谓宜山虎也曹植诗仰手接飞猱李善注凡物飞迎前射之曰接尸子中黄伯曰予左执太行之猱而右搏雕虎谷粱传孟劳者鲁之寳刀也后汉书杀人如刈草然汉书布衣游侠剧孟郭觧之徒驰骛于闾阎权行州域力折公卿众庶荣其名节觊而慕之史记正义括地志云函谷闗在陜州桃林县西南十二里秦函谷闗也圗记云西去长安四百余里路在谷中故以为名雍録秦函谷闗在唐陜州灵宝县南十里灵宝县者汉农县也汉函谷闗在唐河南府新安县之东一里葢汉世杨仆移秦函谷闗而立之于此也以比秦旧则移东三百七十八里自此闗移在新安县而秦闗之在灵宝者废矣又云自潼闗东二百里至陜州灵宝县则秦函谷闗也自灵寳县东三百余里至河南新安县则汉函谷闗也旧唐书临洮军在鄯州城内管兵万五千人南史檀道济左右腹心并经百战汉书灌夫为人刚直使酒顔师古注使酒因酒而使气也韩诗外传原宪居鲁环堵之室茨以蒿莱蓬户瓮牖桷桑而为枢上漏下湿匡坐而歌谢朓诗清淮左长薄荒径隠蒿蓬　猱音铙剧音极洮音桃又音叨】
　　鳯笙篇
　　仙人十五爱吹笙学得昆丘彩鳯鸣始闻链气飡金液复道朝天赴玉京玊京迢迢防千里鳯笙去去无穷已欲叹离声发绛唇更嗟别调流纤指此时惜别讵堪闻此地相看未忍分重吟真曲和清吹却奏仙歌响緑云緑云紫气向函闗访道应寻缑氏山莫学吹笙王子晋一遇浮丘断不还【邢昺尔雅疏昆仑山记云昆仑山一名昆丘鲍照诗淮南王学长生服食錬气读仙经神仙传药之上者有九转还丹太乙金液服之皆立登天灵枢金景内经下离尘世上界玊京注云玉京无为之天也三十二帝之都步虚经玉京山在无上大罗天中玉京之上七寳台居五亿五万五十五重天最上顶也枕中书都玉京七宝山周围九万里在大罗天之上城上七寳宫宫内七寳台有上中下三宫如一宫城一面二百四十门方生八行寳树緑叶朱实五色芝英上有万二千种芝沼中莲花径度十丈上宫是盘古真人元始天皇太元圣母所治中宫是太上真人金阙老君所治下宫是九天真王三天真王所治玉京有八十一万天路通八十一万山岳洞室夫以得道大圣众并赐其宫第居宅皆七寳宫阙或在名山山岳羣真所居都有八十一万处古今有言九九八十一万终天路玉京山也王勃春思赋狂夫去去无穷已贱妾春眠春未起梁简文帝诗清讴出綘唇陆机诗泠泠纤指弹艺文类聚闗令尹内传曰闗令尹喜登楼四望见东极有紫气西迈喜曰夫阳气尽九星宿值合岁月并王九十日之外应有圣人经过京邑至期乃斋戒其日果见老子元和郡县志缑氏山在河南府缑氏县东南二十九里王子晋得仙处列仙传王子乔者周灵王太子晋也好吹笙作鳯凰鸣游伊洛之间遇道士浮丘公接以上嵩髙山三十余年后于山上见桓良曰告我家七月七日待我于缑氏山巅至时果乘白鹤至山头望不得到举手谢时人数日而去按此诗是送一道流应诏入京之作所谓仙人十五爱吹笙正实指其人非泛用古事所谓朝天赴玊京者言其入京朝见非谓其超升轻举旧注以游仙诗拟之失其防矣　飡与餐同液音亦缑音钩】
　　怨歌行【自注长安见内人出嫁友人令予代为怨歌行　文选有班媫妤怨歌行即新裂齐防素一首也李善注歌録曰怨歌行古辞言古有此曲而班媫妤拟之】
　　十五入汉宫花顔笑【一作如】春红君王选玉色侍寝金【一作锦】屏中荐枕娇夕月巻衣恋春【一作香】风寜知赵飞燕夺宠恨无穷沉忧能伤人緑鬓成霜蓬一朝不得意世事徒【一作信】为空鹔鹴换美酒舞衣罢雕龙【一作笼】寒苦不忍言为君奏丝桐肠断弦亦绝悲心夜忡忡【傅怨歌行十五入君门一别终华髪楚辞玉色頩以晚顔繁钦定情篇侍寝执衣巾何逊诗掩泣闭金屏宋玊髙唐赋愿荐枕席李善注荐进也欲亲进于枕席求亲妮之意也古乐府有秦王巻衣曲庾信灯赋巻衣秦后之牀送枕荆台之上汉书赵飞燕姊娣从自微贱兴逾越礼制寖盛于前班偼伃及许皇后皆失宠稀复进见陆机诗沉忧萃我心张铣注况深也孔融论盛孝章若使忧能伤人此子不得复永年矣吴均诗緑鬓愁中改司马相如以鹔鹴裘就市人杨昌贳酒详见四巻注萧士赟曰雕龙谓舞衣上之雕画龙文也诗国风忧心忡忡　忡音冲】塞下曲六首【乐府诗集晋书乐志曰出塞入塞曲李延年造唐人有塞上塞下曲盖出于此】
　　五月天山雪无花祗有寒笛中闻折栁春色未曾看晓战随金鼓宵眠抱玉鞍愿将腰下剑直为斩楼兰【天山冬夏有雪见四巻注按白帖笛有折杨栁之曲释名金鼓金禁也为进退之禁也太白以玉鞍对金鼓则金鼓自是一物有引鼓以进军金以退军觧者恐未是汉书楼兰王为匈奴反间数遮杀汉使大将军霍光遣平乐监傅介子徃刺其王介子轻将勇敢士赍金帛扬言以赐外国为名至楼兰诈其王欲赐之王喜与介子饮醉将其王屏语壮士三人从后刺杀之贵人左右皆散走介子告谕以王负汉罪天子遣我诛王当立王弟尉屠耆在汉者汉兵方至毋敢动自令灭国矣介子遂斩王当归首驰传诣阙悬首北阙下封介子为义阳侯】
　　其二
　　天兵下北荒胡马欲南饮横戈从百战直为衔恩甚握雪海上飡拂沙陇头枕何时破月氐然后方高枕【宋书李孝伯曰我今当南饮江湖以疗渴耳吕氏春秋行人烛过胄横戈而进后汉书余羌复与烧何大豪防张掖攻没钜鹿坞杀属国吏民段颎追之且闘且行昼夜相攻割肉食雪四十余日遂至河首积石山出塞二千余里汉书大月氐国本居敦煌祁连间至冐单于攻破月氐月氐乃逺去过大宛西撃大夏而臣之都妫北为王庭其余小众不能去者保南山羌人号月氐又匈奴传北狄不服中国未得高枕安寝也　飡与餐同氐与支同】
　　其三
　　骏马似【缪本作如】风飇鸣鞭出渭桥弯弓辞汉月插羽破天骄阵解星芒尽营空海雾消功成画麟阁独有霍嫖姚【谢灵运诗鸣鞭适大河史记正义括地志云渭桥本名横桥架渭水上在雍州咸阳县东南二十二里雍録中渭桥旧止单名渭桥水经叙渭曰水上有桥谓之渭桥者是也后世加中以冠桥上者为长安之西别有便民桥万年县之东更有东渭桥故不得不以中别也陜西通志西渭桥在咸阳县西南百步汉武帝造名便桥唐名咸阳桥中渭桥在咸阳县东二十五里秦时造所谓渭水贯都以象天汉横桥南渡以法牵牛者也东渭桥在高陵县南十里不知始于何时或云汉髙祖造以通栎阳之道者也古来单称渭桥者大槩专指中渭桥也庾信诗闗山连汉月陇水向秦城薛道衡诗边庭烽火惊插羽夜徴兵魏武奏事曰今边有小警辄露檄插羽详见二巻羽檄注下汉书胡者天之骄子也后汉书客星芒气白为兵初学记星光曰芒杨素诗兵寝星芒落战解月轮空三辅黄圗麒麟阁庙记云麒麟阁萧何造汉书宣帝思股肱之美乃图画霍光等十一人于麒麟阁按弯弓以上三句状出师之景插羽以下三句状战胜之景末言功成奏凯圗形麟阁者止上将一人不能徧及血战之士太白用一独字葢有感乎其中欤然其言又何婉而多风也　飇音标】
　　其四
　　白马黄金塞云砂绕梦思那堪愁苦节逺忆边城儿萤飞秋窻满月度霜闺迟摧残梧桐叶萧飒沙棠枝无时独不见泪流空自知【黄金塞边上地名未详所在鲍照诗实是愁苦节吕氏春秋果之美者沙棠之实上林赋沙棠栎槠华枫枰栌张揖注沙棠状如棠黄华赤实其味似李无核】
　　其五
　　塞虏乘秋下天兵出汉家将军分虎竹战士卧龙沙边月随弓影胡霜拂劒花玉闗殊未入少妇莫长嗟【长杨赋天兵四临汉书文帝纪初与郡守为铜虎符竹使符应劭曰铜虎符第一至第五国家当发兵遣使者至郡合符符合乃聴受之竹使符者以竹箭五枚长五寸镌刻篆书第一至第五顔师古注与郡守为符者谓各分其半右留京师左以与之鲍照诗留我一白羽将以分虎竹后汉书坦步葱雪咫尺龙沙章懐太子注葱岭雪山白龙堆沙漠也鲍照诗旌甲被胡霜明余庆诗剑花寒不落汉书太初元年以李广利为贰师将军发属国六千骑及郡国恶少年数万人以徃期至贰师城取善马比至郁城郁城令之引而还徃来二岁至敦煌士不过什一二使使上书言罢兵天子大怒使使遮玉门闗曰军有敢入斩之贰师恐因留屯敦煌天子赦囚徒扞寇盗发恶少年及边骑出敦煌六万人负私从者不与行至宛城宛贵人共杀王贰师取其善马数十匹中马以下牝牡三千匹军还入玉门闗者万余人】
　　其六
　　烽火动沙漠连照甘泉云汉皇按剑起还召李将军兵【一作杀】气天上合鼓声陇底闻横行负勇气一战静妖氛【史记胡骑入代句注边烽火通于甘泉长安李陵歌径万里兮度沙漠按沙漠亦作沙幕一曰大碛汉时谓之幕唐时谓之碛在古敦煌郡之外东西数千里南北逺者千里絶无水草不可驻牧虽鸟兽亦不能居之鲍照诗天子按劒怒史记匈奴入杀辽西太守败韩将军于是天子乃召拜李广为右北平太守匈奴闻之号曰汉之飞将军避之数岁不敢入右北平説文陇大坂也陇底谓山陇之下天水郡之大坂名曰陇坂亦曰陇底与此不同汉书高皇后尝忿匈奴羣臣庭议樊哙请以十万众横行匈奴中北史何以报天子沙漠静妖氛】来日大难【来日大难即古善哉行也葢摘首句以命题耳乐府古题要解善哉行古词来日大难口噪唇干言人命不可保当乐见亲友且求长生术王乔八公游焉按乐府诗集王僧防技録善哉行乃相和歌瑟调三十八曲之一】
　　来日一身携粮负薪道长【萧本作长鸣】食尽苦口焦唇今日醉饱乐过千春仙人相存诱我逺学海淩【缪本作陵】三山陆憩五岳乗龙天飞目瞻两角【缪本作乗龙上三天飞目瞻两角】授以神【萧本作仙】药金丹满握蟪蛄防恩深媿短促思填东海强衔一木道重天地轩师广成蝉翼九五以求长生下士大笑如苍蝇声【来日谓已来之日犹徃日也韩诗外传干喉焦唇仰天而叹梁宣帝赋餐霞永日静坐千春魏武帝诗越陌度阡枉用相存説文存恤问也谢灵运诗越海淩三山李周翰注三山蓬莱方丈瀛洲也郑康成周礼注五岳东曰岱宗南曰衡山西曰华山北曰恒山中曰嵩高山荘子蟪蛄不知春秋陆德明注司马云蟪蛄寒蝉也一名蝭蟧春生夏死夏生秋死崔云蛁蟧也或曰山蟪秋鸣者不及春春鸣者不及秋广雅云蟪蛄蛁蟧也即楚辞所谓寒螀也述异记昔炎帝女溺死东海中化为精卫其名自呼常衔西山木石填东海偶海燕而生子生雌状如精卫生雄如海燕今东海精卫誓水处曾溺于此川誓不饮其水诗意言人命短促有如蟪蛄今防恩而授之神药得使长生其徳深矣思欲报之却如精卫衔一木以填东海耳甚言其德之深而无以为报也抱朴子黄帝过崆峒从广成子受自然之经蝉翼九五视九五天子之位如蝉翼之轻也老子下士闻道大笑之诗国风苍蝇之声】
　　塞上曲
　　大汉无中防匈奴犯渭桥五原秋草緑胡马一何骄命将征西极横行隂山侧燕支落汉家妇女无华色转战渡黄河休兵乐事多萧条清万里瀚海寂无波【汉书匈奴为害所从来久矣周秦汉征之未有得上防者也周得中防汉得下防秦无防焉当周宣王时猃狁内侵至于泾阳命将征之尽境而还其视戎翟之侵譬犹蚊虻之螫敺之而已故天下称明是为中防汉武帝选将练兵约赍轻粮深入逺戍虽有克获之功胡辄报之兵连祸结三十余年中国疲耗匈奴亦创艾而天下称武是为下防秦始皇不忍小耻而轻民力筑长城之固延袤万里转输之行起于负海疆境既完中国内竭以防社稷是为无防雍録秦汉唐驾渭者凡三桥在咸阳西十里者名便桥汉武帝造在咸阳东南二十二里者为中渭桥秦始皇造在万年县东四十里者为东渭桥不知始于何世唐时颉利所犯者在便桥之北谓之西渭桥者是也五原郡汉武帝所置其后更变不一至西魏改大兴郡为五原郡后又改盐州隋末为梁师都所据唐贞观二年平师都复置盐州及五原县天宝元年改盐州为五原郡在太宗时但称盐州不称五原史言突厥颉利建牙直五原之北正指五原县也其地即汉北地郡之马岭县地西接灵州灵武郡东抵夏州朔方郡南界庆州安化郡北与突厥相距今约其处当在寜夏卫界中若汉之五原郡领县十六延袤甚广在唐时丰州九原郡胜州榆林郡皆其地矣汉书北边塞至辽东外有隂山东西千余里草木茂盛多禽兽本冒顿单于依阻其中治作弓矢来出为冦是其苑囿也至孝武世出师征伐斥夺此地攘之于汉北括地志隂山在北塞外突厥界史记正义括地志云焉支山一名刐丹山在甘州刐丹县东南五十里西河旧事祈连燕支二山在张掖酒泉二界上东西二百余里南北百里有松柏五木美水草冬温夏凉宜畜牧匈奴失二山乃歌曰失我祈连山使我六畜不蕃息失我燕支山使我妇女无顔色北边备对通典甘州刐丹县有焉支山匈奴失之乃歌曰失我焉支山使我妇女无顔色説者曰焉支阏氏也今之燕脂也此山产红蓝可为燕脂而阏氏资以为饰故失之则妇女无顔色其説或然也班固燕然山铭萧条万里野无遗冦汉书车骑将军封狼居胥山禅于姑衍登临瀚海如淳注瀚海北海名也正义曰按瀚海自一大海羣鸟觧羽伏乳于此因名也耶律楚材曰伊州之西北有瀚海　此篇葢追美太宗武功之盛而作也按唐书突厥传言颉利可汗嗣立髙祖以中原初定不遑外畧每优容之赐与不可胜计颉利言辞悖慠求请无厌所谓大汉无中防也传言武德九年七月颉利自率十万余骑进冦武功京师戒严癸未颉利至于渭水便桥之北太宗与侍中髙士廉中书令房龄骑六骑幸渭水之上与颉利隔津而语责以负约其酋帅大惊皆下马罗拜俄而众军继至军容大盛太宗独与颉利临水交言麾诸军却而阵焉颉利请和乙酉幸城西刑白马与颉利同盟于便桥之上颉利引兵而退所谓匈奴犯渭桥之事也传言颉利设牙直五原之北承父兄之资兵马强盛有慿陵中国之志所谓五原秋草緑胡马一何骄之事也又李靖传言贞观三年突厥诸部离叛朝廷将图进取以靖为代州道行军总管率骁骑三千自马邑出其不意直趋恶阳岭以逼之四年进撃定襄破之可汗仅以身遁太宗谓曰卿以三千轻骑深入虏庭克复定襄威振北狄古今所未有足报徃来渭水之役自破定襄后颉利大惧退保铁山遣使入朝谢罪请举国内附以靖为定襄道行军总管徃迎颉利颉利虽外请朝谒而潜懐犹豫靖精选骑一万赍二十日粮引兵自白道袭之师至隂山遇其斥堠千余帐皆俘以随军将逼其牙帐十五里虏始觉颉利畏威先走部众因而溃散靖斩万余级俘男女十余万颉利乘千里马走投吐谷浑西道行军总管张寳相禽之以献俄而突利可汗来奔遂复定襄长安之地斥土界自隂山至于大汉此诗所谓命将征西极横行隂山侧以下之事是也或曰此诗亦可定为泛咏边事何以决其为专美太宗武功欤曰两汉而下匈奴犯边未有至于渭桥者至唐武徳年间始有此事以此知之或曰既美本朝矣又何以用大汉汉家字耶曰太白本以唐之初年与颉利和好为非是而不可直言故借汉以喻而叹其失御戎之防也至汉家二字唐人用入诗章以为中国二字之代称歴宋元明皆然何必滞此为疑耶洪迈选万首唐人絶句分此诗为三章顿觉无味不若合作一首之善】
　　玉阶怨【题始自谢朓太白葢拟之】
　　玉阶生白露夜久侵罗袜却下水精帘玲珑【缪本作朎胧】望秋月【西京赋金戺玉阶宋之问诗云母帐前初泛滥水精帘外转逶迤沈佺期诗水精帘外金波下云母窻前银汉回萧士赟曰水精帘以水精为之如今之琉璃帘也无一字言怨而隠然幽怨之意见于言外晦庵所谓圣于诗者此欤韵会玲珑明貌隂氏韵増云朎胧月光也然用朎胧不如玲珑为胜】
　　襄阳曲四首【襄阳曲即襄阳乐也旧唐书襄阳乐宋随王诞所作也诞治襄阳郡元嘉二十六年仍为雍州夜闻诸女歌謡因作之其歌曰朝发襄阳来暮至大堤宿大堤诸女儿花艶惊郎目裴子野宋畧称晋安侯刘道产为雍州刺史有恵化百姓歌之号襄阳乐其辞非也】
　　襄阳行乐处歌舞白铜鞮江南回渌水花月使人迷【隋书梁武帝之在雍州有童謡曰襄阳白铜蹄反扬州儿识者言铜蹄谓马也白金色也及义师之兴实以铁骑扬州之士皆面如謡言故即位之后更造新声帝自为之词三曲又令沈约为三曲以被管后人改蹄为鞮未详其义鞮音题】
　　其二
　　山公醉酒时酩酊髙【一作襄】阳下头上白接防倒着还骑马【世説山季伦为荆州时出酣畅人为之歌曰山公时一醉径造高阳池日暮倒载归酩酊无所知复能乘骏马倒着白接防举手问葛彊何如并州儿髙阳池在襄阳彊是其爱将并州人也説文酩酊醉也广韵接防白帽也　酩音茗酊音顶】
　　其三
　　岘山临汉江水緑沙如雪【一作水色如霜雪】上有堕泪碑青苔久磨灭【无和郡县志岘山在襄州襄阳县东南九里东临汉水古今大路水经注岘山羊祜之镇襄阳也与邹润甫尝登之及祜薨后后人立碑于故处望者悲感杜元凯谓之堕泪碑湘中记白沙如霜雪】
　　其四
　　且醉习家池莫看堕泪碑山公欲上马笑杀襄阳儿【世説注襄阳记曰漠侍中习郁于岘山南依范蠡养鱼法作鱼池池边有髙堤种竹及长楸芙蓉菱芡覆水是防宴名处也山简每临此池未尝不大醉而还曰此是我髙阳池也襄阳小儿歌之】
　　大堤曲【按梁简文帝作雍州十曲内有大堤南湖北渚等曲其源葢本于此】
　　汉水临【一作横】襄阳花开大堤暖佳期大堤下泪向南云满春风复无情吹我梦魂散不见眼中人天长音信断【一统志大堤在襄阳府城外湖广志大堤东临汉江西自万山经澶溪土门白龙池东津渡绕城北老龙堤复至万山之麓周围四十余里陆机赋指南云以寄欵江总诗心逐南云逝形随北鴈来何逊诗不见眼中人空想南山寺】
　　宫中行乐词八首【原注奉诏作五言　本事诗宗尝因宫中行乐谓髙力士曰对此良辰美景岂可独以声伎为娱倘时得逸才词人咏出之可以夸耀于后遂命召李白时寕王邀白饮酒已醉既至拜舞頺然上知其薄声律谓非所长命为宫中行乐五言律诗十首白顿首曰寜王赐臣酒今已醉倘陛下赐臣无畏始可尽臣薄技上曰可即遣二内臣掖扶之命研墨濡笔以授之又令二人张朱丝栏于其前白取笔抒思晷不停辍十篇立就更无加防笔迹遒利鳯趺龙拏律度对偶无不精绝据此则当时本作十篇今存八首想已逸其二矣】
　　小小生金屋盈盈在紫微山花插寳髻石竹绣罗衣毎出深宫里常随步辇归只愁歌舞散【一作罢】化作防云飞【古诗盈盈楼上女李善注广雅曰嬴容也盈与嬴同古字通陆机诗来步紫微吕向注紫微天子宫也通志畧石竹其叶细嫩花如钱可爱唐人多像此为衣服之饰所谓石竹绣罗衣也按石竹乃草花中之纎细者枝叶青翠花色红紫状同剪刻人多植作盆盎之玩或以为即药品中之瞿麦未详是否唐陆防咏石竹花云曾看南朝书国娃古罗衣上醉明霞据此则衣上绣画石竹花者六朝时已有此制矣西都赋乘茵步辇唯所息晏胡三省通鉴注步辇不驾马使人挽之】
　　其二
　　桞色黄金嫩梨花白雪香玉楼巢【一作闗】翡翠珠【一作金】殿鎻鸳鸯选妓随雕【一作朝】辇徴歌出洞房宫中谁第一飞燕在昭阳【桞色黄金嫩梨花白雪香二句本隂铿诗太白全用之东京赋下雕辇于东厢薛综注辇人辇车雕谓有雕饰也楚辞姱容修态絙洞房西京杂记赵后体轻腰细善行步进退女弟昭仪不能及也但昭仪弱骨丰肌尤工语笑二人并色如红玉为当时第一皆擅宠后宫汉书孝成赵皇后本长安宫人及壮属阳阿主作乐歌舞号曰飞燕成帝常微行出过阳阿主作乐上见飞燕而悦之召入宫大幸有女弟复召入为偼伃贵倾后宫许后之废也乃立偼伃为皇后皇后既立后宠少衰而弟绝幸为昭仪居昭阳舍其中庭彤朱而殿上髤漆砌皆铜杳冒黄金涂白玉阶壁帯徃徃为黄金釭函蓝田璧明珠翠羽饰之自后宫未尝有焉是在昭阳舍者乃其女弟合徳非飞燕也然三辅黄圗成帝赵皇后居昭阳殿沈佺期诗飞燕恃宠昭阳殿班姫饮恨长信宫古人亦有此误飞燕在昭阳之句葢有所自矣】
　　其三
　　卢橘为秦树蒲桃出【一作是】汉宫烟花宜落日丝管醉春风笛奏龙鸣【一作吟】水箫吟【一作鸣】鳯下空君王多乐事还与万方同【一作何必向回中一作何必在回中　上林赋卢橘夏熟郭璞注今蜀中有给客橙似橘而非若柚而芬香冬夏华实相继或如弹丸或如拳通岁食之即卢橘也史记索隠应劭云伊尹书云果之美者箕山之东青马之所有卢橘夏熟晋灼曰此虽赋上林博引异方珍竒不系于一也按广州记云卢橘皮厚大小如甘酢多九月结实正赤明年二月更青黑夏熟吴録云建安有橘冬月树上覆裹明年夏色变青黒其味甚甘美卢即黑色是也史记大宛左右以蒲萄为酒俗嗜酒马嗜苜蓿漠使取其实来于是天子始种苜蓿葡萄肥饶地及天马多外国使来众则离宫别观旁尽种葡萄苜蓿极望沈约诗烟花绕层曲马融笛赋近世双笛从羌起羌人伐竹未及已龙鸣水中不见已截竹吹之声相似张铣注羌西戎也其人伐竹未毕之间有龙鸣水中不见其身羌人旋即截竹吹之声与龙相似也水中道诗笙随山上鹤笛奏水中龙荀子鳯凰秋秋其翼若干其声若箫又列仙传箫史善吹箫鳯凰来止其屋事见后六巻注唐仲言曰此章句法以蒲橘发端而以烟花承之开而合也以丝管起下而以箫管分对合而开也説者以起伏开合为独推工部岂其然乎】
　　其四
　　玉树【一作殿】春归日【一作好】金宫乐事多后庭朝未入轻辇夜相过笑出花间语娇来烛【萧本作竹】下歌莫教明月去留着醉姮【萧本作嫦】娥【艺文类聚汉武故事曰上起神屋前庭植玉树以瑚为枝碧玉为叶华子赤青以珠玉为之空其中如小铃鎗鎗有声然诗人用玊树多是言树美好如琪树珍树之类不闗汉武帝事也张衡灵宪羿请无死之药于西王母姮娥窃之以奔月将徃枚筮之于有黄有黄筮之曰吉翩翩归妹独将西行逢天晦茫母惊母恐后且大昌姮娥遂托身于月是之谓蟾蜍　姮音桓】
　　其五
　　绣戸香风暖纱窻曙色新宫花争笑日池草暗生春緑树闻歌鸟青楼见舞人昭阳桃李月罗绮自【一作坐】相亲【説文曙晓也刘勰新论春葩含日似笑秋叶露如泣南史齐武帝于兴光楼上施青漆故世人谓之青楼】
　　其六
　　今日明光里还须结伴游春风开紫殿天乐下珠楼艶舞全知巧娇歌半欲羞更怜花月夜宫女笑蔵钩【三辅黄图武帝求仙起明光宫发燕赵美女二千人充之又三辅黄圗汉武帝起紫殿雕文刻镂黼黻以玊饰之度人经珠楼竦琳庭艺文类聚风土记曰义阳腊日饮祭之后叟妪儿童为蔵钩之戏分为二曹以较负胜若人偶即敌对人竒即使一人为游附或属上曹或属下曹名为飞鸟以齐二曹人数一钩蔵在数手中曹人当射知所在一蔵为一筹三筹为一都辛氏三秦记曰昭帝母钩弋夫人手拳而有国色先帝宠之世人蔵钩法是也酉阳杂俎旧言蔵钩起于钩弋盖彷辛氏三秦记云汉武钩弋夫人手拳时人效之因为藏钩也列子云瓦抠巧钩者惮黄金抠者昏殷敬顺训注曰彄与抠同众人分曹各蔵物探取之又令蔵钩剰一人则徃来于两朋谓之饿鸱又今为此戱必于正月据风土记在腊祭后也庾阐蔵钩赋序云予以腊后命中外以行钩为戯矣】
　　其七
　　寒雪梅中尽春风桞上归宫莺娇欲醉檐燕语还飞迟日明歌席新花艶舞衣晚来移防仗行乐好【萧本作泥】光辉【诗国风春日迟迟毛传曰迟迟舒缓也正义曰迟迟者日长而暄之意故为舒缓计春秋漏刻多少正等而秋言凄凄春言迟迟者隂阳之气感人不同张衡西京赋云人在阳则舒在隂则惨然则人遇春暄则四体舒泰春觉昼景之稍长谓日行迟缓故以迟迟言之及遇秋景四体褊燥不见日行急促惟见寒气袭人故以凄凄言之凄凄是凉迟迟是暄二者观文似同本意实异也卢照邻诗落日明歌席行云逐舞人韵防仗兵器五刅总名兵人所执曰仗又唐制殿下兵卫曰仗宋之问诗防仗红旌绕香阁沈佺期诗北阙晴空防仗来皆此意】
　　其八
　　水緑【缪本作渌】南薰殿花红北阙楼莺歌闻太液鳯吹绕瀛洲素女鸣珠佩天人弄防毬今朝风日好宜入未央逰【长安志兴庆殿前有瀛洲门内有南薰殿北有龙池史记萧丞相营未央宫立东阙北阙集觧云闗中记曰东有苍龙阙北有武阙武所谓北阙也三辅黄圗太液池在长安故城西建章宫北未央宫西南太液者言其津润所及广也闗辅记云建章宫北有池以象北海刻石为鲸鱼长三丈汉书曰建章宫北治大池名曰太液池中起三山以象瀛洲蓬莱方丈刻金石为鱼龙竒禽异兽之属雍録阁本大明宫圗蓬莱殿北有太液池池中有蓬莱山丘迟诗驰道闻鳯吹吕延济鳯吹笙也笙体鳯故也风俗通秦帝使素女鼔瑟而悲魏畧太祖遣邯郸淳诣临淄侯植淳归对其所知叹植之才谓之天人开天传信记上与诸王靡日不防聚或讲经义论道理间以毬猎蒱博赋诗饮食欢笑戯谑未尝怠惰近古帝王友爱之道无与比也文献通考蹵毬葢始于唐植两脩竹高数丈络丝于上为门以度毬毬工分左右以角胜负岂非蹵鞠之变欤庾信诗今朝好风日园苑足芳菲三辅黄图未央宫周廻二十八里前殿东西五十丈深十五丈高三十五丈营未央宫因龙首山以制前殿至孝武以木兰为棼橑文杏为梁柱金铺玉戸华榱璧珰雕楹玉磶重轩镂槛青琐丹墀左磩右平黄金为壁帯间以珍玊风至其声玲珑然也　萧士赟曰太白诗用意深逺非洞悟三百篇之防趣未易窥其藩篱晦庵所谓圣于诗者也清平调词宫中行乐词其中数首全得国风讽諌之体如曰玉楼巢翡翠金殿鎻鸳鸯是讽其玉楼金殿不为延贤之地徒使女子小人居之也选妓随雕辇徴歌出洞房是讽其不好徳而好色不聴雅乐而聴郑声也宫中谁第一飞燕在昭阳是以飞燕比贵妃妃与飞燕事迹相类欲使明皇以之为鍳知飞燕之为汉祸水而不惑溺于贵妃也君王多乐事还与万方同是讽其与民同乐也今朝风日好宜向未央游是讽其辍游宴之乐而临政视事于未央也是时明皇有声色之惑多不视朝故因及之也言在于此意在于彼正得谲諌之体太白才得近君当时人所难言者即寓讽諌之意于诗内使明皇因诗有悟其社稷苍生庶有瘳乎岂曰小补之哉按萧氏此説甚凿使觧诗者必执此见于胸中而句度字权之则古今之诗无一而非讥时诽政之作而忠厚和平之防葢于是失矣尤而效之防何不为谗邪之嚆矢哉】
　　清平调词三首【太真外传开元中禁中重木芍药即今牡丹也得数本红紫浅红通白者上因移植于兴庆池东沉香亭前防花方繁开上乘照夜白妃以步辇从诏选棃园弟子中尤者得乐一十六色李年以歌擅一时之名手捧檀板押众乐前将欲歌之上曰赏名花对妃子焉用旧乐为哉遽命年持金花笺宣赐翰林学士李白立进清平乐词三章承防犹苦宿酲因援笔赋之年捧词进上命棃园弟子畧约词调抚丝竹遂促年以歌之太真妃持颇棃七寳杯酌西凉州蒲桃酒笑领歌辞意甚厚上因调玉笛以倚曲每曲徧将换则迟其声以媚之妃饮罢敛绣巾再拜上自是頋李翰林尤异于诸学士通典平调清调瑟调皆周房中之遗声也汉代谓之三调琦按唐书礼乐志俗乐二十八调中有正平调髙平调则知所谓清平调者亦其类也盖天寳中所制供奉新曲如荔枝香伊州曲凉州曲甘州曲霓裳羽衣曲之俦欤】
　　云想衣裳花想容春风拂槛露华浓若非羣玉山头见会向瑶防月下逢【山海经玉山是西王母所居也郭璞注此山多玊石因以名云穆天子传谓之羣玉之山见其山阿无险四辙中绳先王之所谓防府寡草木无鸟兽楚辞望瑶台之偃蹇兮见有娀之佚女王逸注有娀国名佚美也谓帝喾之妃契母简狄也太平御览登真隠诀曰昆仑瑶台是西王母之宫所谓西瑶上台上真秘文尽在其中矣沈约诗含吐瑶台月琦按蔡君谟书此诗以云想作叶想近世吴舒鳬遵之且云叶想衣裳花想容与王昌龄荷叶罗裙一色裁芙蓉向脸两边开俱从梁简文莲花乱脸色荷叶杂衣香脱出而李用二想字化实为虚尤见新颖不知何人误作云字而解者附会楚辞青云衣兮白霓裳甚觉无谓云云不知改云作叶便同嚼蜡索然无味矣此必君谟一时落笔之误非冇意防金成铁若谓太白原本是叶字则更大谬不然】
　　其二
　　一枝红【许本作浓】艶露凝香云雨巫山枉断肠借问汉宫谁得似可怜飞燕倚新妆【水经注丹山西即巫山者也帝女居焉宋玊所谓天帝之季女名曰瑶姬未行而亡封于巫山之台精魂为草实为灵芝所谓巫山之女髙唐之姬旦为行云暮为行雨朝朝暮暮阳台之下旦早视之果如其言故为立庙号朝云焉飞燕已见本巻注萧士赟曰传者谓髙力士指摘飞燕之事以激怒贵妃予谓使力士知书则云雨巫山不尤甚乎髙唐赋序谓神女尝荐先王之枕席矣后序又曰襄王复梦遇焉此云枉断肠者亦讥贵妃曽为寿王妃使寿王而未能忘情是枉断肠矣诗人比事引兴深切着明特读者以为常事而忽之耳按太白之谮恶矣萧氏所觧则尤甚而揆之太白起草之时则安有是哉巫山云雨汉宫飞燕唐人用之已为数见不鲜之典实若如二子之説巫山一事只可以喻聚滛之艶冶飞燕一事只可喻微贱之宫娃外此皆非所宜言何三唐诸子初不以此为忌耶古来新台艾豭诸作言而无忌者大抵出自野人之口若清平调是奉诏而作非其比也乃敢以宫闱暗昧之事君上所讳言者而微辞隠喻之将蕲君知之耶亦不蕲君知之耶如其不知言亦何益如其知之是批龙之逆鳞而履虎尾也非至愚极妄之人当不为此又太真入宫至此时防将十载斯时即有忠君爱主之亲臣亦祗以成事不説既徃不咎付之无可奈何而谓新进如太白者頋托之无益之空言而期君之一悟何其不智之甚哉古来文字之累大抵出于不自知而成于莫须有若苏轼双桧之诗而谮其求知于地下之蛰龙蔡确车葢亭十絶而笺注其五篇悉渉讥讽小人机穽深是可畏然小人以陷人为事其言无足怪而词人学士品隲诗文于数百载之下亦效为巧词曲解以拟议前人辞外之防不亦异乎】
  </div>
  <div class="pagination">
   <a href="李太白集注_page3.html">
    上一页
   </a>
   <a href="李太白集注.html">
    1
   </a>
   <a href="李太白集注_page2.html">
    2
   </a>
   <a href="李太白集注_page3.html">
    3
   </a>
   <span class="current-page">
    4
   </span>
   <a href="李太白集注_page5.html">
    5
   </a>
   <a href="李太白集注_page6.html">
    6
   </a>
   <a href="李太白集注_page7.html">
    7
   </a>
   <a href="李太白集注_page8.html">
    8
   </a>
   <a href="李太白集注_page9.html">
    9
   </a>
   <span>
    ...
   </span>
   <a href="李太白集注_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
