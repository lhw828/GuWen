<!DOCTYPE html>
<html>
<head>
    <meta charset="UTF-8">
    <title>临川集 - 第 126 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川集 - 第 126 页/共 155 页</h1>
    <div class="content">
　　【六】

　　某顿首：辱书，感慰。想按田劳苦，乞自爱。惟下户所得亦不多，又诚可哀。至于豪右，虽所蠲至少，未为损也，仁明审处之而已。质利甚好，但某亦自质却数十千，恐不免嫌谤也。邑中但痛绳之，岂有不从者乎？按置一二人，自然趋令矣。日夕思一见无由，闻常因检覆至近郊，能入城否？或不欲入城，惮请谒之烦，即至近郊，可示谕，当走城外奉谒也。

　　【七】

　　某顿首：辱书，感慰。非兄之爱厚，何其能勤勤不忘如此也？奔走南北，而事多不能如心，去就之际，未知所择，安能无劳于心邪？不知兄代者何时到乎？春暄，千万自爱，以慰鄙怀也。时以书见及，不胜幸愿。

　　【八】

　　某顿首：近别殊思渴，雨不足遽止，为之奈何？两日欲作书往，而私门不幸，再得小功之讣，愁苦岂可以言说邪！元规得南信否？昨日报之，当更重其爱思。然恐其急于得实，又当走人往候之故耳。前日所议云何？欲以公往，可否？然元规方内忧，暇议此否？此决无害事，但已之为不可耳，更裁之。黄任道书烦送去，无聊上问，不谨，幸怜察。

　　【九】

　　某顿首：幸以一日之雅，而每辱以公礼见加，非所望也。蒙谕具晓盛意，举监若行辞不难也，至于阁下治行，自为诸公所知，不患无知己也。惟以道自释，馀留面究也。蚕之入，今岁如何？邑亡岁之凶，固贤令仁佐政治之所及也，窃以为慰。

　　【与楼郁教授书】

　　某窃邑无状，每自隐度，宜得罪于贤者。敢图不遗，辱赐手笔，而副以褒扬之辞乎？此乃重某之不肖，使不得闻其过恶，而非所以望教诲之意也。足下学行笃美，信于士友，穷居海濒，自乐于屡空之内。此某所仰叹也。

　　【答王逢原书】

　　某启：不见已两月，虽尘劳汨汨，企望盛德，何日忘之？忽辱惠书，承以《论语义》见教，言微旨奥，直造孔庭，非极高明，孰能为之？仰羡，仰羡！近蒙子固、夷甫过我，因与二公同观，尤所叹服。何时得至金陵，以尽远怀。不宣。此文已见卷七十二《答王深甫书》

　　【答王致先生书】

　　某顿首先生足下：久不见颜色，倾渴无量。蒙赐手笔，存奖尤过。新将颇慰民望，固幸甚。足下无事于职，而爱民之心，乃至于此，可以为仁矣。他留面陈，匆匆不谨。

　　【回文太尉书】

　　某再拜留守太尉仪同台座：久远言燕，岂胜怅仰。山川阻阔，久旷驰问，仰惟尊体动止万福。丘园衰疾，候望无阶，唯冀为时倍保崇重，下情祝望之至。不宣。

　　【回元少保书二】

　　某启：比承存问，不敢因邮叙感，日讠营从之东，驰布悃忄。专使临门，诲谕稠叠，区区感激，何可具言。承动止康宁，深以为慰。相望数驿，而衰惫日滋，无缘驰诣，但有向往。若春气暄和，乘兴游衍，得陪几杖，何幸如之。未尔间，伏乞良食自重。不宣。

　　【二】

　　某启：久阙修问，岂胜企仰。新岁想膺多福，贵眷各吉庆。山川相望，拘缀无缘造晤，冀倍自寿重，以副也。程公辟想日得从容也。

　　【答范峋提刑书二】

　　某启：久阻阔，岂胜向往。承诲喻示及，知舟驭已在近关，良喜动止万福。冀得瞻晤，又重以喜。馀，非面叙不悉。

　　【二】

　　某启：承营从数辱丘园，得闻馀论，多所开释。戒行有日，适以服药疲顿，不获追路，岂胜愧怅。冒涉方远，冀良食自寿，以慰系恋。谨奉启以代面叙。

　　【答孙莘老书】

　　某启：丘园自屏，烦公远屈，衰疾不获奉迓。仰惟营从跋涉劳苦，谨遣人驰此奉候。不宣。

　　【答俞秀老书】

　　某启：比婴危疾，疗治百端，仅乃小愈。窃闻秀老亦久伏枕，近才康复，不知营从何时如约一至乎？岁尽当营理报宁庵舍，以伫游忄曷。馀非面叙不悉。未相见间，自爱。令弟见访，阙于从容，及间邀之，已过江矣。闻不久复来，不及别幅也。

　　【答宋保国书】

　　某启：使人三至，示以经解，副之佳句。勤勤如此，岂敢卤莽，以虚来旨。所示极好，尚有少疑，想营从非久淹于符离，冀异时肯顾我，可以究怀。未尔，为时自爱。不宣。

　　【答熊伯通书二】

　　某启：幸得会晤，岂胜欣慰。遽复乖阔，实深怅恋。明日当展亲墓，不获追送。瞻亻素旌旆，重增愧恐。唯冀为时自重。度非久北还，馀非面叙不可宣究也。

　　【二】

　　某启：久欲相送于崇果，适值展墓。今日闻舟师尚次淮滨，犹欲与七弟一往，而疲惫殊甚，之情，何可具言。重烦诲喻，感激、感激。沈氏书即驰送，幸托婚姻之末，岂胜欣慰。冬寒跋涉自爱。想公非久淹南方，冀复朝夕会晤于此。为时自爱。不宣。

　　【答蒋颖叔书】

　　阻阔未久，岂胜思渴。承手笔访以所疑，因得闻动止，良以为慰。如某所闻，非神不能变，而变以赴感，特神足耳。所谓性者，若四大是也；所谓无性者，若如来藏是也。虽无性而非断绝，故曰一性所谓无性。曰一性所谓无性，则其实非有非无，此可以意通，难以言了也。惟无性，故能变；若有性，则火不可以为水，水不可以为地，地不可以为风矣。长来短对，动来静对，此但令人勿著尔。若了其语意，则虽不著二边而著中边，此亦是著。故经曰：“不此岸，不彼岸，不中流。”长爪梵志一切法不变，而佛告之以受与不受亦不受，皆争论也。若知应生无所住心，则但有所著，皆在所诃，虽不涉二边，亦未出三句。若无此过，即在所可，三十六对无所施也。《妙法莲华经》说实相法，然其所说，亦行而已。故导师曰“安立行净行，无边行上行”也。其所以名芬ヌ利华，取义甚多，非但如今法师所释也。佛说有性，无非第一义谛，若第一义谛，有即是无，无即是有，以无有像计度言语起，而佛不二法。离一切计度言说，谓之不二法，亦是方便说耳。此可冥会，难以言了也。 
　

　




　

　
●卷七十九
◎启
　　【贺韩魏公启】

　　伏审判府司徒侍中宠辞上宰，归荣故乡，兼两镇之节麾，备三公之典策。贵极富溢而无亢满之累，名遂身退而有褒加之崇，在于观瞻，孰不庆羡？伏惟某官受天间气，为世元龟，诚节表于当时，德望冠乎近代。典司密命，总揽中权，毁誉几至于万端，夷险常持于一意。故四海以公之用舍一时为国之安危。越执鸿枢，遂跻元辅。以人才未用为大耻，以国本不建为深忧。言众人之所未尝，任大臣之所不敢。及臻变故，果有成功。英宗以哀疚荒迷，慈圣以谦冲退托。内揆百官之众，外当万事之微，国无危疑，人以静一。周勃、霍光之于汉，能定策而终以致疑；姚崇、宋之于唐，善政理而未尝遭变。记在旧史，号为元功。未有独运庙堂，再安社稷，弼亮三世，敉宁四方，崛然在诸公之先，焕乎如今日之懿。若夫进退之当于义，出处之适其时，以彼相方，又为特美。某久叨庇赖，实预甄收。职在近臣，欲致尽规之义；世当大有，更怀下比之嫌。用自绝于高闳，非敢忘于旧德。逖闻新命，窃仰遐风，瞻望门阑，不任向往之至。

　　【贺致政文太师启】

　　伏审明制闵烦，安车归憩，位在三师之首，名兼两镇之崇。诞告敷闻，具瞻胥庆，岂惟末契，窃仰高风。恭惟致政仪同太师声冠时髦，望隆国栋。天应时而生德，帝考实而念功。萧何汉之宗臣，方叔周之元老，宠灵莫二，宜受祉之难穷；恳恻有加，遂留贤而弗获。瞻承虽阻，企慕实深。

　　【贺留守侍中启】

　　伏以露章有请，辞宠甚坚，遂回涣号之孚，以徇谦之美。爰田衍食，旧镇抚临，虽非朝廷爵以报功之心，兹见君子廉以激贪之节。高风所洎，薄俗以敦。恭惟留守太保侍中躬授将明之才，出逢开泰之运。谟谋王体，秉执事枢。勋庸已著于三朝，宠禄具膺于多祉。惟时出处，作世表仪。未遑庆牍之修，首辱占书之贶，永言感戢，实被悃。

　　【贺留守王太尉启】

　　恭闻孚号，崇奖耆明，肇建节旄，再司管，匪周邦之独慰，乃黎献之交欣。伏惟留守太尉朝廷伟材，宗庙贵器，华问既大，宠禄用光。取甘茂之十官，最先诸老；间季友于两社，乃允具瞻。将坛之拜既崇，公衮之归岂晚。某旧蒙识拔，尚阻趋承，踊跃之私，实为倍百。

</div>
    <div class="pagination">
<a href="临川集_page125.html">上一页</a><span>...</span><a href="临川集_page121.html">121</a><a href="临川集_page122.html">122</a><a href="临川集_page123.html">123</a><a href="临川集_page124.html">124</a><a href="临川集_page125.html">125</a><span class="current-page">126</span><a href="临川集_page127.html">127</a><a href="临川集_page128.html">128</a><a href="临川集_page129.html">129</a><a href="临川集_page130.html">130</a><a href="临川集_page131.html">131</a><span>...</span><a href="临川集_page127.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
