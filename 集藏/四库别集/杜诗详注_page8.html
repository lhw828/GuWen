<!DOCTYPE html>
<html>
 <head>
  <meta charset="utf-8"/>
  <title>
   杜诗详注 - 第 8 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   杜诗详注 - 第 8 页/共 48 页
  </h1>
  <div class="content">
   代北有豪鹰生子毛尽赤渥洼骐骥儿【一作种】尤异是虎【一作龙】脊李舟名父子清峻流【樊作时】辈伯人间好少【去声一作妙】年不必须白晳十五富文史十八足賔客十九授校书二十声辉【一作燀一作烜】赫众中每一见使我潜动魄自恐二男儿辛勤养无益【首叙校书才望出众从父説到其子　卢注李舟于德宗朝奉使诣刘文喜陈以祸福帐下杀文喜以降又奉使诣梁崇义谕防安之劝崇义入朝言颇切直观公此诗知少年时便已杰出矣二男公子宗文宗武也　国策代三十六县汉书雁门代郡皆晋地也今为代州　魏彦深鹰赋白如散花赤如防血　史记田光谓燕太子丹曰臣闻骐骥壮盛之时一日千里　天马歌虎脊两化若鬼汉萧育传王凤以育名父子除为功曹言育为名父之子也　魏志常林传林节操清峻　沈约奏弹玷辱流軰　陌上桑为人洁白晳　萧琛诗文史更区分　古乐府十五府小吏二十朝大夫三十侍中郎四十专城居此四语所本又后汉人为焦仲卿妻诗十三能织绮十四学裁衣十五弹箜篌十六诵诗书亦四语叠叙洛阳伽蓝记炎光辉赫独絶世表　钟嵘诗品陆机所校十四首惊心动魄　抱朴子懐损命之辛勤】乾元元【一作二】年春万姓始安宅舟也衣【去声】防衣告我欲逺适倚门固有望敛衽就行役南登吟白华已见楚山碧蔼蔼咸阳都冠葢日云【一作已如】积何时太夫人堂上防亲戚汝翁草明光天子正前席归期岂烂漫【一作熳】别意终感激【此送别而记其孝思从母説及其父　舟父向为眉州刺史天宝之乱必寓家于此故其母倚门而望楚山母在之处咸阳迎母还京岂烂漫归时不逺终感激不忍离父也　肃宗纪乾元元年二月丁未大赦免陷贼诸州三岁税天下非租庸无辄役使　诗其究安宅　列士传老莱子行年七十作婴儿娱亲着五采斒烂衣困学纪闻曹植灵芝篇伯瑜年七十彩衣以娱亲慈母笞不痛欷歔泪沾巾今人但知老莱子而不知伯瑜耳　后汉书薛包事母孝出入有时至期母必门望之包必至矣畧与王孙贾同　魏都赋敛衽魏阙出行皆谓之行役如公还成都自云他乡复行役不必奉使者称行役也诗予季行役　刘庭芝诗南登汉】
　　【月孤　诗序白华孝子之洁白也束晳补亡诗白华朱萼被于幽薄粲粲门子如磨如错终晨三省匪惰其恪史记秦纪楚自汉中南有巴黔惠文王十三年攻楚汉中取地六百里置汉中郡据此则蜀汉本属楚地故】
　　【云楚山碧宋武帝诗楚山带旧苑　左思传蔼蔼东都门羣公饯二疏　咸阳乃长安所都　孝文帝纪冠葢相望结辙于道　汉书列侯妻称夫人列侯子复为列侯称太夫人　三秦记未央宫渐台西有桂宫内有明光殿皆金玉珠玑为帘箔金戺玉堦昼夜光明汉官仪尚书直宿建礼门奏事光明殿下下笔为诏策出言为诰令　贾谊传上坐宣室至夜半文帝前席　庄子性命烂漫矣琴赋留连澜漫　孙万夀诗别意凄无已】顾我【一作已】蓬屋资谬通金闺【一作门】籍小来习性懒晚节【一作岁】慵【常中切】转剧每愁悔吝作如觉天地窄羡君齿发新行已【音纪】能夕惕临岐意颇切对酒不能吃【此临别而自伤衰老通籍时为拾遗也悔吝抗疏防谴也前云意感激指李言此云意颇切公自言　顾念也　抱朴子窜绳枢】
　　【之蓬屋　梁吴均诗小来重意气　书习与性成　慵懒也剧甚也　易大传悔吝者忧虞之象也　天地窄犹诗言高厚局蹐　缪袭诗齿髪行当堕　论语行已有耻　易君子终日干干夕惕若　阴铿诗临岐悯圣情　李陵别苏武诗逺望悲风至对酒不能酬】廻身视緑野惨澹如荒泽老雁春忍【陈作忍春】饥哀号【平声】待枯麦时哉高飞燕绚练新羽翮长云湿褒斜汉水饶巨石无令【平声】轩车迟衰疾悲宿昔【此惜别而兼叙情景　回身李去而回顾也长安乱后故野如荒泽雁饥自叹其贫燕飞李行之肚褒斜汉中所经之地末二嘱其早还以慰已也　此章前二段各十六句后二段各十句　萧子范诗廻身隠日扇　谢灵运诗春晚緑野秀　世説道壹道人曰先集其惨澹八泽八荒见淮南子　诗鸿雁于飞集于中泽鸿雁于飞哀鸣嗷嗷　汉桓帝时童謡大麦青青小麦枯诗有鸟高飞　赭白马赋别辈超羣绚练夐絶注绚练疾也　何逊诗相顾无羽翮何由总奋飞　芜城赋崪若断岸矗似长云　后汉顺帝纪罢子午道通褒斜路注褒斜汉中谷名南谷曰褒北谷曰斜首尾七百里汉水亦在汉中　何仲黙三秦志自秦入蜀有三谷西南曰褒谷南曰骆谷从洋入东南曰斜谷从郿入其所从皆殊　兴元府为汉中郡汉水出嘉州　江赋巨石硉矹以前却　古诗思君令人老轩车来何迟张华诗哀疾近殆辱　徐榦诗宿昔当离别】
　　【王嗣奭曰此明是一篇送人序韵而为诗语皆工錬而气独流畅　黄常明诗话数物以个谓食为吃字近鄙俗独杜屡用如峡口惊猿闻一个两个黄鹂鸣翠栁却绕井栏添个个又如楼头吃酒楼下卧但使残年饱吃饭梅实许同朱老吃送李校书云临岐意颇切对酒不能吃葢篇中大防竒特不妨映带也】偪侧【吴作仄】行赠毕四【一本无四字】曜【鹤注此当是乾元元年春在谏院作故诗中有朝天语　因章首偪侧二字以为题非以偪侧贯全诗也　上林赋偪侧沁瀄司马彪曰偪侧相偪也一作偬偬行诗中亦作偬偬】
　　偪侧何偪侧我居巷南子巷北可怜隣里间十日不一见顔色【首叹比隣不得相见　偪侧谓所居宻迩　周礼遂入五家为隣五隣为里　江淹古别离诗愿一见顔色不异琼树枝】自从官马送还官行路难行澁如棘我贫无乗【去声】非无足昔者相过【平声一作遇】今不得不是【一作未敢】爱微躯【一作慵相访】非闗足无力【诸本不是上有实字非闗上有又字黄希从梁庄肃公家本无实又二字】徒步翻愁官长【丁丈切】怒此心炯炯君应【平声】识【此言以无马之故不能见毕　炯炯应识言欲见之心毕当知我也　至德二载二月上幸凤翔议大举收复两京尽括公私马以助军给事中李廙云无马大夫崔光逺劾之贬廙江华太守　古乐府有行路难语林王安期东渡江道路梗澁　梁简文帝诗微躯多徼幸　乐府古词含情出戸脚无力　杜句用虚字亦有所本宋之问诗非闗怜翠幙不是厌朱樱　逺注徒步句即大夫不可徒行意　魏志夏侯议众职之属各有官长潘岳寡妇赋目炯炯而不寝】晓来急雨春风颠睡美不闻钟鼓传东家蹇驴许借我泥滑不敢骑朝【音潮】天已令【平声】请急防通籍【一云已令把牒还请假】男儿性【一作信】命絶可怜【此言以请告在籍不敢见毕性命可怜乃告籍之故恐泥滑跌伤也　逺注公喜用颠字如狂风大放颠及急雨春风颠之类　楚辞腾驾罢牛骖蹇驴兮　请急请假通籍注籍也谢灵运传既无表闻又不请急黄庭坚曰书记所称取急请急皆谓假也车武子早急出诣子敬尽急而还是也　吴均从军行男儿亦可怜】焉【音烟】能终日心拳拳忆君诵诗神凛然辛夷始花亦【一作又】已落况我与子非壮年街头酒价常苦贵方外酒徒稀醉眠速宜【一作径须】相就饮一斗恰有三百青铜钱【末欲邀毕过饮以慰愿见之思　心拳拳言安能终日悬想乎起下就饮之意　此章起首四句腰间六句前后两段各八句　王景兴与许靖书拳拳饥渴诚无已也　韩诗辩证云辛夷花江南地暖正月开北地寒二月开初发如笔北人呼为木笔其花最早南人呼为迎春　淮南子真人驰于方外　史记郦食其传吾高阳酒徒也　鲍照行路难且愿得志数相就牀头恒有沽酒钱　逺注唐人以现钱为青钱按张鷟文如万选青钱则又非现之谓矣】
　　【黄生曰杜五言力追汉魏可谓毫髪无憾波澜老成矣七言间有頽然自放工拙互陈宋儒自以才识所及专取此种为诗派终觉入眼尘气　王嗣奭曰信笔写意俗语皆诗他人所不能到葢真情实事不嫌其俗也　赵次公曰真宗问近臣唐酒价几何众莫能对丁谓奏曰每斗三百文帝问何以知之丁引此诗以对帝大喜曰子美真可谓一代之史　黄鹤曰按唐食货志唐初无酒禁乾元二年京师酒贵肃宗以廪食方缺乃禁京城酤酒建中三年置肆酿酒斛收直三千贞元二年斗钱百五十真宗问唐时酒价丁晋公引此诗以对丁葢知诗而未知史也　杜臆北齐卢思道尝云长安酒钱斗价三百此诗酒价苦贵乃实语三百青钱不过袭用成语耳旧注不引卢説而引丁説何也又有引李白金陵美酒斗十千之句疑李杜同时酒价顿异岂知李亦袭用曹子建诗成语也酒有美恶钱有贵贱岂可为准】赠毕四曜【鹤注乾元二年公在秦州有贺毕曜除监察御史诗今云宦卑是尚未迁官时作当在乾元元年】
　　才大今诗伯家贫苦宦卑饥寒奴仆贱顔状老翁为同调【去声】嗟谁惜论【平声】文笑自知流传江鲍体相顾免无儿【三四承次句言贫而且老五六承首句言诗乏知音末喜有子以传家学所以慰之也　申涵光曰奴仆贱主奴仆自贱与奴仆为人所贱三説俱通　王延夀王孙赋顔状似乎老翁　洙曰谢灵运诗异代可同调此言已与毕才调相同也　钟嵘诗品江文通诗体总杂善于摹拟筋力于王微成就于谢朓鲍参军诗其源出于二张善制形状写物之词　杜臆江鲍有诗传后必定无儿故有下句　唐书中宗曰苏瓌有子李峤无儿】题郑十八著作丈【一作文】故居【杜臆玩诗意是忆其故居而题之旧本丈下疑脱故居二字　此诗乃郑防既往台州后作在乾元元年季春】
　　台州地濶【一作僻】海防防云水长和岛屿青乱后【一作缱绻】故人双别泪春深【一作飘飖】逐客一浮萍酒酣懒舞谁相拽诗罢能吟不复【去声】听第五桥东【一作边】流恨水皇陂岸北结愁亭【此叙别后凄凉之况　乱后故人聚而倐散逐客浮萍杳不可知二语悲楚欲絶酒酣诗罢忆同饮之兴即醉时歌所云沽酒不复疑高歌有神也桥东岸北忆同游之地即何氏山林诗所云今知第五桥天清皇子陂也　朱瀚曰懒舞谁拽恨水愁亭语近腐俗蔡琰胡笳天高地濶兮见汝无期　吴都赋岛屿绵邈　庾信诗别泪转无从　史记李斯传请一切逐客曹植诗浮萍寄清水随风东西流　吕氏春秋召客者酒酣　世説谢尚起舞神意自若　杜臆郑庄与桥陂相近旧注以为防别之地非也】贾生对鵩伤王傅苏武看【平声】羊陷贼庭可念此翁【一作心一作公】怀【一作常】直道也【卞音夜】霑新国用轻刑祢衡实恐遭江夏方朔虚传是岁星穷巷悄然【或作一朝】车马絶案头干【音干】死读书萤【伤郑逺窜而故居閴寂也　贾生比前曾谪官苏武比后不附贼直道轻刑惜其苦心防谴遭江夏恐卒贬所也虚岁星上不见知也穷巷悄然人迹杳而声音歇矣贾生祢衡句首叠用四古人类四平头末言干死读书萤出语不韵刘长卿诗云穷巷无人鸟雀闲空庭新雨莓苔緑结语何等韵致　此章似七排上下各八句贾谊传谊为长沙王傅三年有鵩飞入谊舍止于坐隅鵩似鸮不祥鸟也谊伤谪居长沙卑湿为赋以自广梦弼曰郑防初有告其私撰国史坐谪十年　汉书苏武传匈奴徙武北海上无人处使牧羝乳乃得归】
　　【晋孝愍帝诏晏驾贼庭　朱注汉书公翁通用　周让诗平生懐直道　后汉祢衡有才辩而气尚刚傲好矫时慢物后为江夏太守黄祖所杀　汉武帝内传西王母使者至朔死使者曰朔是木帝精为岁星下游人中以观天下非陛下臣也东方朔别传朔卒后武帝问太皇公曰尔知东方朔乎对曰不知公何所能曰颇善星厯帝问诸星具在否曰其在独不见岁星十八年今复见耳帝叹曰东方朔在朕旁十八年而不知是岁星哉　陶潜诗穷巷隔深辙穷巷郑故居晋书车贫不得油夏月囊萤读书】
　　痩【英华作老诗同】马行【此是乾元元年谪官华州后追述其事　按黄鹤以为至德二载为房琯罢相而作则诗中所谓去年者指至德元载也蔡兴宗以为乾元元年公自伤贬官而作则诗中所谓去年者指至德二载也今考至徳元载陈陶青坂王师尽丧区区病马又何足云及二载牧复长安人情安堵故道旁瘠马亦足感伤况诗云去年奔波逐余寇明是追言二载事当从蔡说】
　　东郊痩【一作老】马使我伤骨骼【音格一作骸】硉【郎兀切】兀如堵墙绊之欲动转欹侧此岂有意仍腾骧细看【平声】六【一作火非】印带官字众道【去声】三【一作官】军遗路旁皮干【音干】剥落杂【一作尽】泥滓毛暗萧条连雪霜【此记瘦马憔悴之状　东郊指长安之东即至徳二年冬追贼之处瘦马犹带官印叹其昔用而今弃也　传乘舆马赋下廐有的颅马委弃莫视痩瘁骨立刘备抚而取之　江赋巨石硉兀以前却　记观者如堵墙　西京赋仍奋翅而腾骧成公绥传良马腾骧　唐六典诸牧监凢在牧之马皆印印右髆以小官字右髀以年辰尾侧以监名皆依左右厢若形容端正拟送尚乗不用监名二岁始春则量其力又以飞字印印其左髀髆细马次马以龙形印印其项左送尚乗者尾侧依左右闲印以三花其余杂马送尚乗者以风字印印左髆以飞字印印左髀官马赐人者以赐字印配诸军及充传送驿者以出字印竝印左右颊也　古乐府黄金络马头观者满路旁　汉五行志剥落万物　抱朴子守污泥滓李实曰凢马病毛头生尘故曰毛暗】去岁奔波逐余寇骅骝不惯不得
　　将士卒多骑内廐马惆怅恐是病乘黄当时歴块误一蹶委弃非汝能【一作难】周防见人惨澹若哀诉失主错莫无晶【英华作晴】光天寒逺放雁为伴【一作侣】日暮不【一作未】收乌啄疮【一云不衣乌作疮】谁家且养愿终惠更试明年春草长【此叙痩马悲楚之情　以内廐乗黄而至逺放不收又叹其昔贵而今贱也　公疏救房琯至于一跌不起故曰歴块误一蹶非汝能周防落职之后从此不复见君故曰见人若哀诉失主无晶光身经废弃欲展后效而不可得故曰谁家愿终惠更试春草长寓意显然诗作于乾元元年之春而云明年春草长从去年説至今春为明年矣此追叙语也　此章两段各八句毎段四句转意梁武帝孝思赋奔波兼行　逺注不惯不将未调习者不得用故用内廐马耳　唐六典诸闲廐上细马若欲调习惟得廐内乗骑不得辄出　山海经白民之国有乗黄其状如狐背上有两角乗之夀二千岁注即飞黄也唐六典乗黄署令一人王洙曰乘黄古之神马亦名飞黄背有角日行万里淮南子天下有道飞黄防皂一云神黄兽名龙翼马身黄帝乘而登仙　王褒颂过都越国蹶如歴块　鲍照行路难今日见我顔色好眼花错莫与先异苑静妻沈氏诗风弥叶落未离索神往形返情错莫错莫犹云落寞赭白马赋愿终惠养荫本支】
　　义鹘【胡骨切】行【鹤注当是乾元元年在长安作诗云近经潏水湄可见　王彦辅曰此感禽鸟能见义而动也　周甸注埤雅旧言鹘有义性有擒有纵李邕鹘赋所谓营全鸠以自暖乃诘朝而见释者也】
　　阴崖二苍【从英华一作有苍一作有二】鹰养子黑柏颠白虵登其巢吞噬【一作之】恣【一作资】朝餐【此恶物之残害者　李陵诗熠熠似苍鹰魏彦深赋千日成苍杜笃论都赋斩白蛇屯黒云　楚辞屑琼以朝餐】雄飞逺求食雌者鸣辛酸力
　　强不可制黄口无【英华作宁】半存其父从西归【一作来】翻身入长烟斯须领健鹘痛愤【一作愤懑一作寃愤】寄所宣【鹰能诉寃于鹘其事甚竒雌鸣雄愤写两鹰情状如生　尔雅翼鹰鸟之摰者雄大雌小一名爽鸠　嵇康诗临文情辛酸　家语孔】
　　【子见罗者所罗皆黄口小雀　鹘称父子语亦有本吴都赋猿父哀吟子长啸谭元春云其父二字语带滑稽　诗谁将西归　曹植诗翻身上京　梁高允生诗飘飘乗长烟　寄所宣谓痛愤之心寄于宣诉之语陶潜诗弱毫多所宣】斗上【上声】捩【练结切】孤影嗷【古吊切】哮【许交切一作无声】来九天修鳞脱逺枝巨颡拆老拳高空得蹭蹬短【一作茂】草辞蜿蜒折尾能一掉【一作摆】饱【英华作饥】肠皆【一作今】已【一作以一云已皆】穿【鹘能为鹰报讐其事更竒　鹘一奋击蛇遂伏辜见其义勇特絶　斗上陡然飞上也捩影张翅廻旋也嗷哮厉声长鸣也修鳞蛇身巨颡蛇首老拳鹘翼下劲骨蹭蹬困顿貌蜿蜒巻舒貌　史记封禅书成山斗入海蜀志谯周传险阻斗絶庾信诗山梁乍斗廻按旧解北斗之上大谬　陶潜诗挥杯劝孤影　楚辞指九天以为正兮注九天中央八方也　晋东海越王檄文激浪之心未遂遽骨修鳞　周注鹘拳坚处大如弹丸鸠鸽中其拳随空中堕即侧身自下承之捷于鹰隼晋载记石勒引李阳臂笑曰孤往日厌卿老拳卿亦饱孤毒手　海赋蹭蹬穷波　张衡七辩螭虹蜿蜒吴论折尾穿肠即公诗君看皮寝处无复晴闪烁之意江赋扬鬐掉尾】生虽灭众雏死亦垂千年物情有报复快意
　　贵目前兹实鸷鸟最急难【去声】心炯【一作皎】然功成失所往【一作在】用舍【上声】何其贤【鹘能报复辄去益见其竒　蛇死垂鉴此目前快意之举鹘之有功不居其义侠尤出寻常矣　鹦鹉赋悯众雏之无知江淹诗物情弃疵贱　何承天安边论报复之役将遂无己　晋书周顗曰人生几何但当快意　王右军帖足下当为逺虑不可计目前　邹阳书鸷鸟累百不如一鹗　诗兄弟急难道徳经功成身退】近经潏水湄此事樵夫【一作人】传飘萧觉素髪凛欲【英华作烈一作若】冲儒冠人生许与【一作计有】分【去声】只在【一云亦有】顾盻间聊为义鹘行用【一作永】激壮士肝【末记所闻以激人心　此章四句起下四段各八句　汉书音义潏水在长安杜陵自南山皇子陂西北流经昆明池入渭　潘岳赋班彪以承弁素发飒以垂领　史记蔺相如髪上冲冠又郦食其传诸客冠儒冠来者　任昉集长风流许与气类　分谓分谊　曹植诗顾盻遗光彩　漫叟诗话肝主怒故云永激壮士肝　汉高帝纪壮士行何畏】
　　【吴山民曰子美平生要借竒事以警世故每每说得精透如此诗说老鹘仁慈义勇所以感动人情而其慷慨激昻正欲使毒心人敛威夺魄　王嗣奭曰此明是太史公一篇义侠传笔力相敌而叙鸟尢难斗上一段摹神写照千载犹生功成失所往用舍何其贤分明是仲连逃赏人生许与分只在顾盻间又分明是季札挂剑借端发议时露作者品格性情】
　　画鹘行【此诗年月未详姑从旧编附在乾元之初玩章末云我今亦何伤顾步独纡郁岂公在朝时不得志而云然耶】
　　高堂见生【一作老】鹘飒爽动秋骨初惊无拘挛【一作巻】何得立突兀乃知画师妙巧【一作功】刮造化窟写此【一作作】神俊姿充君眼中物【从生鹘突起转到画鹘顿挫生姿　此鹘无縧镟拘挛何以兀立不去乎及细观之方知画师巧夺化工也　楚辞招魂翡翠帷帱饰髙堂些　潘岳西征赋陋吾人之拘挛　列子造化者其巧妙而功深　赵曰李贺云笔补造化天无功葢出于此】乌鹊满樛枝轩然恐其出侧脑看青霄宁为【去声】众禽没长翮如刀剑人寰可超越乾坤空峥嵘粉墨且萧瑟【此写画鹘神妙酷似生鹘抑扬尽致　乌鹊恐其出击疑于真鹘矣乃仰天而不肯没去则画鹘也长翮可任超越又疑真鹘矣乃墨痕似带萧瑟亦画鹘也语意层层跌宕　诗南冇樛木传木下曲曰樛　逺注乌鹊二句与画角鹰诗梁间燕鹊休惊怕相同　舞鹤赋归人寰之喧卑　卢思道诗寥廓鸾山右超越凤城西逺注乾坤句即天空任鸟飞意　峥嵘髙旷也　汉书黄琼疏朱紫共色粉墨杂糅】缅思【一作想】云沙际自有烟雾质吾今意何伤顾步独纡郁【末又借生鹘寄慨　鹘能腾举云沙已则顾步而不能奋飞未免郁郁伤情耳　逺注因画鹘而思真鹘亦犹咏画马而思真马意若自负还以自悲　此章前二段各八句末段四句收　陈子昻诗缅想出松游　缅思貌　刘希夷诗云沙扑地起　舞鹤赋烟交雾凝若无毛质　顾步行步自顾也纡郁纡廻郁结也　西京杂记路乔如鹤赋宛修颈而顾步阮德如诗顾步懐想像　楚辞忧纡兮郁郁陆士衡诗纡郁游子情】
　　端午日赐衣【此乾元元年五月在拾遗时作五月建午故曰端午端正也】
　　宫衣亦有名端午被【去声】恩荣细葛含风软香罗叠雪轻自天题处湿当暑着【陟畧切】来清意内称【去声一作恰称身】长短终身荷【去声】圣情【首二叙题葛罗承宫衣自天承有名当暑承端午荷圣情承被恩荣　杜臆亦有名见出于望外时公将谢官矣　钟惺曰此诗是近臣谢表语风趣而典　邵注宫衣宫人所制之衣　贺凯诗恩荣雨露濡　邵注含风形其软叠雪形其轻汉高帝纪顔注絺细葛也　吴越春秋采葛歌弱于罗兮轻霏霏　谢庄诗叠雪翻琼藻　生注细葛二句每句三层湿言其新清言其凉　孔稚圭表断自天笔论语当暑袗絺绤　称长短言恰好称意杜诗第七句中第三字有不拘平仄者如多垒满山谷意内称长短是也洪仲欲读作平声谓长短合意若经称量者如枚乘传所云石称丈量】
　　酬孟云卿【鹤注当是乾元元年六月出为华州司功将行时作　唐诗纪事孟云卿河南人与杜工部元次山善】
　　乐【音洛】极伤头白更【平声】长【一作深】爱烛红相逢难【俗本作虽】衮衮告别莫悤悤但恐天河落宁辞酒盏空明朝牵世务挥泪各西东【此诗乃席上惜别语五六应首聨是夜饮之情七八应次聨是别离之感上下自相照应公诗常有此格　隋王胄诗更深夜转长　烛红烛光也衮衮继续貌匆匆急遽貌　旧注张华读书衮衮可听　语林宋江夏王锋置酒告别　何逊诗匆匆昨不定　白帖天津绛河明河俱谓天河张正见诗耿耿天河曙　陆机诗曷为牵世务中心若有违　又挥泪叹流离】
　　至德二载【上声】甫自京金光门出间【去声一作问】道归凤翔乾元初从左拾遗移华【去声】州掾与亲故别因出此门有悲往事【鹤注此诗当作于乾元元年六月胡夏客曰至德二载公拜左拾遗即疏救房琯时琯罢相犹在朝故公仍为拾遗至乾元元年五月琯贬六月公即出为华州司功参军矣　师氏曰是时贺兰进明谮琯于帝并及甫故被逐　长安志唐京师外郭城西面三门北曰开逺门中曰金光门西出趋昆明池南曰延平门　唐书华州华阴县属闗内道在京师东一百八十里】
　　此道昔归顺西郊胡正【一作骑】繁至今犹【一作残】破胆应【平声一作犹】有未招魂近侍【一作得】归京邑移官岂【一作逺】至尊无才日衰老驻马望千门【此公再出国门而有感也上四忆往时奔窜下四伤今日左迁抚今思昔无非惓惓忠爱之心而留别亲故意亦在言表　杜臆近侍归京邑去拾遗而赴华州也华阴为京师傍县故云京邑旧云侍从还京者非是　赵汸云公虽遭谗黜而终不忘君则所谓悲往事日衰老者岂为一身计耶　此道指金光门之路　史记项羽纪从此道至吾军　逺注归顺肃宗在凤翔而公归之也　晋书苏峻传归顺之后志在立功　易自我西郊　胡指禄山之兵　北魏书李穆曰高欢破胆矣　楚辞招魂魂兮归来入修门些　沈约安陆昭王碑还居近侍蔡邕为袁逢碑乃尹京邑　王制不贰事不移官　孔融表天子至尊　师氏曰驻马回望葢恋君不忍去也魏文帝临涡赋序驻马书鞭　千门万戸见前顾宸曰公疏救房琯诏三司推问以张镐力救敇放就列至次年与房琯严武俱贬坐琯党也此公事君交友生平出处之大节曰移官岂至尊不敢归怨于君也当时谗毁不言自见又以无才自解更见深厚王维诗云执政方持法明君无此心与此诗同意而老杜尤为浑成此诗有介子从龙之感而词意归于厚所谓诗可以怨也】
　　寄高三十五詹事【鹤注据新旧史高适传云至德二载适除扬州大都督府长史淮南节度使永王璘败李辅国数短于上前左授太子少詹事此诗云兵戈久索居则是为詹事已久当是乾元元年作　又曰太子詹事正四品上詹事秦官掌皇太子宫詹事掌东宫三寺十率府之政令少詹为之贰】
　　安穏高詹事兵戈久索居时来知【一作如】宦逹岁晚莫情疎天上多鸿雁池【一作河】中足鲤鱼相看【平声】过【平声】半百不寄一行【音杭】书【首聨从寄候叙起下则望高之答书也宦达以将来言高从节度左迁也年过半百应岁晚雁鱼不寄应情疎　参同契序各相乗负安穏长生世説顾长康牋行人安穏布颿无恙　吴越春秋欲兴兵戈以诛暴楚　记子夏离羣而索居　陶潜诗时来茍防防　晋书荀朂传亦当宦逹人间　鲍照诗沈吟芳岁晚　记君子不以色亲人情疎貌亲　苏武传汉宣帝遣使求武等匈奴诡言武己死后汉使复至常惠教使者言天子射上林中得雁足冇系帛书言武等在某泽中使者如惠语以让单于单于谢汉使曰武等真在此雁书本属托辞也元史郝经使南宋留七年不遣经题诗系帛于雁足云霜落风高恣所如归期回首是春初上林天子援弓缴穷海累臣有帛书经将还之岁汴民射雁金明池得诗以闻此雁书实事在后世也　杨慎曰古乐府尺素如残雪结成双鲤鱼要知心里事看取腹中书据此古人尺素结为鲤鱼形即缄也非如今人用蜡选诗客从逺方来遗我双鲤鱼即此事也下云烹鱼得书亦譬况之言耳五臣及刘履谓古人多于鱼腹寄书引陈涉罩鱼倡祸为证何异痴人说梦耶　楚辞七谏年既过半百兮　何逊诗欲寄一行书何解三秋意】
　　赠高式顔【此诗黄鹤编在天宝十五载单复编在夔州诗内今按诗云削迹共艰虞当是乾元初出为华州司功时其相逄应在华州东都之间】
　　昔别是【一作人】何处相逄皆老夫故人还寂寞削迹共艰虞自失论【平声】文友空知卖酒垆平生飞动意见尔不能无【上四伤彼此沦落下四感知交聚散通首俱属言情起句本言离别之久而语意却深婉有致故人指式顔削迹兼言已失友适在扬州酒垆追忆前事见式而意仍飞动文酒之兴勃然也　吴筠诗昔别曾何道楚辞伯强何处　诗老夫灌灌　古诗故人从兹去东汉谣惟寂寞自投阁　庄子孔子伐树于宋削迹】
　　【于衞　李宻招徐鸿客书代属艰虞　庾信诗论文报潘岳　朱注公遣懐诗昔与高李辈论文入酒垆今适不在故慨及之　世説晋王戎过黄公垆谓后车客曰吾昔与嵇叔夜阮嗣宗酣饮于此垆自嵇阮既云亡以来便为时所羁绁今视此虽近邈若山河裴荣作语林载王公酒垆下赋甚有才情　苏武诗叙此平生亲沈佺期祭李侍御文思含飞动才冠卿云】
　　【申涵光曰昔别是何处相逄皆老夫诵之如闻其声乍见翻疑梦相悲各问年语意本此而真朴自然不逮矣】
　　题郑县亭子【鹤注当是乾元元年赴华州时作陆游笔记华之郑县有西溪唐昭宗避兵尝幸之其地在官道旁七八十步澄深可爱亭曰西溪亭即郑县亭子　黄注玩七句知此诗即题竹者】
　　郑县亭子涧之濵戸牖慿高发兴【去声】新云断岳莲临大路【一作道】天晴【一作清】宫【一作官】栁暗长春巢边野雀【一作鹊】羣欺燕花底山蜂逺趂人更欲题诗满青竹晚来幽独恐伤神【黄生注上半登亭发兴乃叙景下半临去伤神乃感懐三四承上五六起下　郑县亭子入律颇拗得次句方见生动中四言景先逺后近先赋后比云断天晴两字一读雀欺蜂趂喻众谤交侵而一身孤立故自伤幽独耳　唐书华州倚郭为郑县杜臆周时郑桓公封于此　鲍照诗发兴谁与欢　岳莲西岳莲花峰也华山记山顶有池生千叶莲花因名　朱注晋檀道济伐后秦至潼闗秦遣姚鸾屯大路絶道济粮道通鉴注自渑池西入闗冇两路南路由回谿陂自汉以前皆由之曹公恶路险更开北路遂以北路为大路　魏都赋西辟延秋东启长春唐书同州朝邑县有长春宫寰宇记周宇文防所筑旧书高祖起义大军济河舍于长春宫　梁简文诗雾暗窗前栁　汉乐府猛虎行野雀安无巢　满青竹刻诗于竹上　楚辞幽独处乎山中别赋感寂寞而伤神】
　　望岳【此往华州时中途所歴者岳西岳华山也　唐书华州华阴县有华山】
　　西岳崚嶒【一云危棱】竦处【黄音上声】尊诸峯罗立【一作列】似【一作如】儿孙安得仙人九节杖拄到玉女洗头盆车箱入谷无归【一作回】路箭栝【朱作柏晋作阁一作阙一作括韵防筈与栝括通用】通天有一门稍待秋【一作西】风凉冷后高寻白帝问真源【黄注上四写望字意五六承上起下末欲遂其登岳之兴也　又曰五六乃形容语路径险仄车不能廻狭而且长有似箭筈不必泥于地名綖注髙山多仙迹故欲寻问真源与三四相应　是山四方髙五千仞傍连少华山　何逊诗悬崖抱竒崛】
　　【絶壁驾崚嶒　刘根外传汉武登少室见一女子以九节杖仰指日闭左目东方朔曰此食日精者真诰杨羲梦蓬莱仙翁拄赤九节杖而视白龙　集仙録明星玉女居华山服王浆白日升天祠前有五石臼号玉女洗头盆其水碧緑澄彻雨不加溢旱不减耗祠有玉女马一匹　寰宇记车箱谷一名车水涡在华阴县西南二十五里深不可测祈雨者以石投之中有一鸟飞出应时获雨　朱注旧注引箭筈峯姚寛云箭筈岭自在岐山按地志诸书并不云华山有箭栝韩非子秦昭王令工施钩梯而上华山以松柏之心为博箭长八尺棊长八寸而勒之曰王与天神博于此水经注自下庙歴列柏南行十一里东廻三里至中祠又西南出五里至南祠从北南入谷七里又届一祠出一里至天井井才容人行迂廻顿曲而上可高六丈余山上有微涓细水流入井中上者皆所由涉更无别路出井望空视明如在室窥窗矣此与通天一门语甚合所云列柏岂即箭柏耶初学记事类亦以莲峯对柏箭则箭栝乃柏字之讹李攀龙华山记自昭王施钩梯处西南上三里许得一峡如栝曰天门岂后人因杜诗附防乎　仇池记石角外向如雉堞唯一门可通　陈子昻诗高寻白云逸洞天记华山名太极总仙之天即少昊为白帝治西岳　梁刘孝仪诗降道访真源】
　　【黄生曰玉女洗头盆五字本俗先用仙人九节杖引起能化俗为妍而句法更觉森挺真有掷米丹砂之巧】
　　早秋苦热堆案相仍【此乾元元年初秋在华州时作　何逊诗有苦热行　絶交书人间多事堆案盈几】
　　七月六日苦炎蒸【一作热】对食暂餐还不能常【一作每非】愁夜来【一作中】皆是【从赵注旧本作自足】蝎况【一作仍】乃秋后转【一作复】多蝇束带发狂欲大叫簿书何急来相仍南望青松架短【一作絶】壑安得【一作能】赤脚踏层冰【上四早秋苦热五六堆案相仍末欲弃官避暑　杜臆公以天子侍臣因直言左迁且负重名长官自宜破格相视公以六月到州至七月六日而急以簿书是以常掾畜之殊失大体故借早秋之热蝇蝎之苦以发郁伊愁闷之懐于簿书何急微露意焉　赵大纲曰北多戎马故思南适松壑不足又思踏冰此叹苦热亦见狂态也　庾信诗五月炎蒸气　蔡琰笳曲饥当食兮不能餐　杜臆皆是蝎谓已皆是蝎又加以多蝇此极状其苦　赵注蝎螫虫中原有之南方所无邵注蝎全蝎阴夜毒人通鉴蜹蚁蜂虿皆能害人虿即蝎也酉阳杂俎蝎前谓之螫后谓之虿　顾注韩退之诗照壁喜见蝎退之谪官回家故以为喜少陵贬官他适故以为愁物亦系乎人情哉　诗营营青蝇止于棘诗传青蝇比小人也　陶潜诗束带候鸡鸣　老子驰骋田猎令人心发狂神仙传刘根状若发狂赵大纲曰昌黎云人各有能不能抑而行之必发狂疾即此诗意也　唐书切于簿书期防　张衡四愁诗侧身南望涕沾襟　潘尼诗青松荫修岭　江淹诗风散松架险注松横生曰架　楚辞层冰峩峩】
　　【王嗣奭曰州牧姓郭公初至即代为试进士策问与进灭絶寇状不过挟长官而委以笔札之役非重其才也公厚于情谊虽邂逅一饭必赋诗以致感佩之私俾垂名后世郭与周旋几一载公无只字及之其人可知矣　朱瀚曰此必赝作也命题既蠢而全诗亦无一句可取纵云发狂大叫时戏作俳谐恐万不至此风雅果安在乎】
　　观安西兵过赴闗中待命二首【鹤注此当是乾元元年秋在华州时作　又曰至德元载安西节度更名镇西此曰安西循旧称也　通鉴乾元元年六月李嗣业为懐州刺史充镇西北庭行营节度使八月同郭子仪等将步骑二十万讨安庆绪　长安谓之闗中西以陇西闗为限东以函谷闗为界】
　　四【一作西】镇富精锐摧锋皆絶伦还闻献【一作就】士卒足以静风尘老马夜知道苍鹰饥【一作秋】着【涉畧切】人临危经久战用急【一作意】始【去声一作使】如【黄作知】神【首章见安西兵过而归美李公在四句分截　四镇之兵皆嗣业所统曰献志在报国也曰静力能扫贼也老马喻主将之惯战苍鹰喻军士之敢入临危久战见其用兵奇勇　旧唐书龟兹畋沙疏勒焉耆四镇都督府皆安西都防所綂长夀二年收复四镇于前龟兹国置安西都防府至德后河西陇右戍兵皆征集收复西京　潘岳诗皇赫斯怒爰整精锐　秦本纪三百摧锋争死以报食马之德　韩非子齐桓公伐孤竹还迷失道管仲曰老马之智可用也乃放老马而随之　饥鹰着人注见二巻　晋刘表孝笃着于临危魏志荀彧谓曹操曰公用兵如神　唐史嗣业讨小勃律执一旗引陌刀縁险先登力战大破之及收西京时官军几败嗣业执长刀陷阵贼遂溃公故以临危久战称之】
　　竒兵不在众万马救中原谈笑无河北心肝奉至尊孤云随杀气飞鸟避辕门竟日留欢【一作观】乐【音洛】城池未觉喧【此章称李公忠勇而志其纪律亦四句分截　竒兵制敌此其智勇披肝奉主此其忠义云随杀气见兵威振肃鸟避辕门见号令森严末言师行有纪民情安堵　杜臆乾元二年九节度之兵六十万溃于相州竒兵不在众一语公之预识兵机如此　顾注河北一带久已陷没可以谈笑而取之由其能披沥忠肝而奉至尊故也　史记竒兵入烧回中通鉴晋安帝时沈田子曰兵贵用竒不必在众　左思诗吾慕鲁仲连谈笑却秦军　唐书河北道领孟懐魏博相衞贝澶等二十九州时安庆绪据相衞　嵇康诗感激切心肝　陶潜诗孤云独无依　蔡琰胡笳杀气朝朝冲塞门　管子冇飞鸟之举故能不险山河矣　赵国策张孟谈遇智果于辕门之外】
　　【葛常之韵语阳秋杜诗谈笑无河北心肝奉至尊葢用左太冲咏史诗长啸激清风志若无东吴也东坡诗云似闻指挥筑上郡已觉谈笑无西戎意本于杜王维云虏骑千里只似无句则拙矣】
　　九日蓝田崔氏庄【鹤注此是乾元元年为华州司功时至蓝田而作华至蓝田八十里旧编在至徳元年是时身陷贼中不能逺至蓝田何况两宫奔窜四海惊扰岂有兴来尽欢之理乎】
　　老去悲秋强【上声】自寛兴【去声】来今【一作终】日尽君欢羞将短髪还吹帽笑倩傍人为【去声】正冠蓝水逺从千涧落玉山高竝【步浪切】两峯寒明年此防知谁健【一作在】醉【芥隠作再】把茱茰仔细看【平声　上四九日饮庄五六庄前之景七八九日之感　赵大纲曰羞将短髪未免老去伤情笑倩傍人仍见兴来雅致二句分承却取孟嘉事而翻用之千涧滙流两峯遥峙此壮观之足以发兴者但思山水无恙而人事难知故又细看茱茰仍与老去悲秋相应　朱瀚曰通篇不离悲秋叹老尽欢至醉特寄托耳公曾授率府参军用孟嘉事恰好　陆机诗但恨老去年遒　楚辞九辩悲哉秋之为气也　列子孔子见荣启期鼓琴而歌曰善乎能自寛也　晋书王防之夜雪访戴安道曰本乗兴而来　又徽之至吴中迳造竹下留坐尽欢而去汉书李陵为苏武置酒设乐武曰请毕今日之欢　朱龚芥隠得王仲言本此诗次句作今朝醉里为君欢今按首二乃对起若依龚説语近于俗　陈后主诗羞将别后面　汉乐府长歌行髪短耳何长　王隠晋书孟嘉为桓温参军九日游龙山参僚毕集时风至吹嘉帽堕落温命孙盛为文嘲之　魏志曹植善属文太祖尝视其文谓曰汝倩人耶　古乐府但恐傍人闻　淮南子坐而正冠起而更衣　三秦记蓝田有水方三十里其水北流出玉石合溪谷之水为蓝水　鲍照诗千涧无别源　晏氏曰武徳三年尝析蓝田置玉山县贞观三年省则玉山在蓝田也　华山志岳东北有云台山两峯峥嵘四面悬絶上冠景云下通地脉朱注两峯指云台山旧云华山泰山者非汉书注竝字作傍字解　左传在此防也　西京杂记汉武宫人贾佩兰九日佩茱茰饮菊花酒令人长寿醉看茱茰明是伤老顾注谓手把茱茰眼看山水非是北史源思礼传为政当举大纲何必太仔细也　黄生曰亦暗反九日事皆善推新】
　　【杨万里曰唐七言律句句字字皆竒如杜九日诗絶少首聨对起方説悲忽説欢顷刻变化颔聨将一事翻腾作二句嘉以落帽为风流此以不落为风流最得翻案妙法人至颈聨笔力多衰复能雄杰挺拔唤起一篇精神结聨意味深长悠然无穷矣陈后山云颔聨文雅旷逹不减昔人故谓诗非力学可致正须胸中度世耳】
　　崔氏东山草堂【顾注王维晚年得宋之问蓝田别墅在张通儒囚禁之后肃宗还京维为太子中允复拜给事中此当是乾元元年作邵注东山即蓝田山又名玉山在长安蓝田县东南　杜臆王维辋川庄在蓝田必与崔庄东西相近草堂在东山可称东庄则辋川固可称为西庄矣】
　　爱汝玉山草堂静高秋爽气相【一作多】鲜新有时自发钟磬响落日更见渔樵人盘剥白鸦谷口栗饭煑青泥坊【音防与防通】底芹【一云当作莼】何为西庄王给事柴门空闭锁【一作好】松筠【此借崔氏草堂以讽王给事也首句记草堂次句记秋候三四堂外闻见之景仍含静意五六堂中食物之佳仍含秋意末慨西庄以见仕者之不如隠也　朱瀚曰草堂之静延秋气之爽故曰相鲜新防聨即衡门之下可以栖迟也三聨即泌之洋洋可以乐饥也　朱鹤龄注公赠王维诗穷愁应有作试诵白头吟维之再仕必非得意故以柴门空锁讽其归老蓝田欤　梁释惠令诗泬寥秋气爽綖注杜牧诗南山与秋色气势两相高即秋气相鲜之意　郭璞诗容色更相鲜　蜀都赋庭和钟磬堂抚琴瑟　江淹诗石室有幽响　王维辋川诗有云谷口疎钟动渔樵稍欲稀则知钟磬渔樵即蓝田山中景物　宋武帝纪樵渔山泽孔鱼诗兰泽侣渔樵　朱注白鸦谷青泥坊皆地名　长安志白鸦谷在蓝田县东南二十里其地宜栗又青泥城在蓝田县南七里水经注泥水歴峣栁城南魏置青泥军于城内俗亦谓之青泥城考晋中兴书桓温伐存健遣京兆太守薛珍击青芹城破之即其处　邵注饭煑芹杂米为饭也　记坊以畜水亦以障水説文防即隄也】
　　【张綖注维辋川别业诗云积雨空林烟火迟蒸梨炊黍饷东菑漠漠水田飞白鹭阴阴夏木啭黄鹂山中习静观朝槿松下清斋折露葵野老与人争席罢海鸥何事更相疑此即给事咏西庄者前六句之意葢亦识此趣矣末乃谓海鸥何事相疑尚似机心未忘无怪乎公之怪叹给事也】
　　【王嗣奭曰蓝田诗悲壮东山诗则浑成不烦绳削自有萧散之致各见其妙然前诗人犹可学此诗人不能到】
　　遣兴【去声】三首【此当是乾元元年罢谏官后作】
　　我今日夜忧诸弟各异方不知死与生何况道路长避冦一分散饥寒永相望【平声】岂无柴门归【一作扫】欲出畏虎狼仰看【平声】云中雁禽鸟亦有行【音杭　首章思兄弟也因彼此各天归途中梗而叹不如雁行之同羣　三章各在上四句分截庄子屠羊説畏难而避冦　史记秦虎狼之国也　谢灵运诗嗷嗷云中雁】
　　蓬生非无根漂荡随高风天寒落万里不复归本丛客子念故宅三年门巷空怅望但烽火戎车满闗东生涯能几何常在羇旅中【次章念故居也　飘蓬逺去如游子行踪葢不胜羇旅寂寥之悲矣説苑秋蓬恶其本根美其枝叶秋风一起根本拔矣曹植诗转蓬离本根飘飖随长风何意回飚举吹我】
　　【入云中高高上无极天路安可穷顾此游客子捐躯逺从戎又诗高风吹我躯　水经注祠即故宅也　梁戴暠诗门巷无车辙　谢朓诗怅望心已极　诗戎车既饬　刘向新序陈胜奋臂于闗东　韩非子羇旅侨士重帑在外】
　　昔在洛阳时亲友相追攀送客东郊道遨游宿南山烟尘阻长河树羽成臯间回首载酒地岂无一日还丈夫贵壮健惨戚非朱顔【三章懐旧交也　往日遨游之地今成戎马之场虽或还乡有日但恨不如少年时耳　张协诗昔在西京时　王粲诗朋友相追攀　曹植诗鬬鸡东郊道　诗以遨以游　曹植诗长驱上南山黄希谓东郊指洛阳之东则南山当指伊阙山葢在东都之南也　孙楚书烟尘俱起震天骇地　长河即黄河也　应玚诗浩浩长河水　诗崇牙树羽羽旗也　陆机洛阳记洛阳四闗东有成臯闗在泛水县东南二里时王师讨安庆绪于河北　陶潜传亲朋好事或载酒肴而往　史记匈奴传贵壮健贱老弱　陆机冢墓赋鲜涂惨戚　王康琚诗凝霜周朱顔】
　　独立【此诗托物兴感有忧谗畏讥之意必乾元元年在华州时作】
　　空外一鸷鸟河间双白鸥飘飖搏撃便容易【去声】往来游草露亦多湿蛛丝仍未收天机近人事独立万端忧【上六独立所触之景末二独立所感之情　赵汸注鸷鸟比小人之媢嫉者白鸥比君子之幽放者三四分承首二鸷鸟方恣行搏击白鸥可轻易往来乎危之也且夜露已经沾惹而蛛丝犹张宻网重伤之也上是显行排】
　　【击者下是潜为布置者虫鸟天机同于人事是以对此而万忧并集也　顾注公诗浦鸥防碎首霜鹘不空拳即次聨之意　刘须溪云此必有幽人受祸而罗织仍未已者如李白郑防辈是也　空外虚空之外宋之问诗空外有飞烟　淮南子鸷鸟不双　陆厥诗河间栁巳把　何逊诗可怜双白鸥朝夕水上游　曹植诗飘飖随长风　翟方进传搏击豪强　东方朔传谈何容易　谢灵运诗往来无踪迹　宋之问诗草露湿人衣王僧孺诗泣望蛛蜘丝　淮南子内有以通乎天机阮籍诗人事多盈冲　陆士衡诗世道多故万端忧】
　　【虑纷错交顔】
　　至日遣兴【去声】奉寄北省旧阁老两院故人二首【此乾元二年十一月在华州作　顾注公以至德二载十月扈从还京此诗作于乾元元年之至日而廻思去岁也　通典唐人谓门下中书为北省亦谓门下为左省或通谓之两省】
　　去岁兹晨捧御牀五更【平声】三防入【一作出】鹓行【音杭】欲知趋走伤心地正想氤氲满眼香无路从【音聪】容陪语笑有时颠倒着【音灼】衣裳何人却【一作错】忆【一作认】穷愁日日【一作愁】日愁随一线长【此公为华州司功逢至日而有感也上四忆去年下四慨今日　御牀至日视朝也鹓行同省故人也满眼陪笑同列朝班趋走颠倒参谒郡主五句应四六句应三中二聨互为廻环愁随日长因谪官而伤叹也　曰欲知曰何人皆对同朝诸公言杜臆得意之人未必忆及穷愁故曰错忆今按错忆语带尖酸不如却忆为含蓄也　陶潜诗去岁家万里苏味道诗兹晨对两闱　后汉阴后纪从席前伏御牀世説王丞相披拨传诏直至御牀前决疑要注殿堂之上惟天子居牀其余皆席　捧仰承也　鹤注公祖审言诗季冬除夜接新年帝子王臣捧御筵　顔氏家训汉魏以来谓为甲夜乙夜丙夜丁夜戊夜亦云一更二更三更四更五更皆以五为节　説文鸳鹭立有行列故以喻朝班北齐乐曲鸳鹭成行　按公官定后诗老夫怕趋走率府且逍遥是以河西尉为趋走也可证趋走伤心为司功事矣近注谓趋走殿陛者非　列子趋走作役　孔融诗俯仰内伤心　王逸楚辞注氤氲盛貌　后汉马武传帝与功臣诸侯燕语从容　诗笑语卒获　又东方未明颠倒衣裳　演义以冬至阳长阴消谓之愁尽日此説无据按虞卿传非穷愁不能著书此穷愁二字所本公夔州诗云年年至日长为客忽忽穷愁泥杀人以此证之则演义断误　岁时记魏晋间宫中以红线量日影冬至后日影添长一线　唐杂録唐宫中以女工揆日之长短比常日増一线之工前代王道思郭青螺诸家狠驳杜诗疵句近年朱瀚又力辩杜之真赝以此题第一首为赝作云凢一题再赋者必具次第又须照应去岁兹辰全犯去年今日捧御牀在前入鹓行在后岂不颠倒五更三防语近俗视五夜漏声催晓箭相去多少第三突出无来路第四恶骂五六冗腐七八句字搅乱皆非少陵本色】
　　忆昨逍遥供奉班去年今日【胡云英华作冬至】侍龙顔麒麟不动炉烟上【上声诗眼作转】孔雀徐开扇影还玉几【一作座】由来天北极朱衣只在殿中间孤城此日肠堪断愁对寒云雪【黄生曰唐本作白满山非是】满山【次章想至日早朝而叹山城寥落也在四句分截　身方局蹐故想去岁逍遥炉烟扇影班次所见之仪玉几朱衣侍殿所对之人孤城云雪气象惨凄无复朝贺时景色矣　赵大纲曰玩由来只在四字有许多怅望意天上之玉几犹是也欲侍龙顔得乎殿中之朱衣犹在也欲与朝班得乎语意注下文　沈佺期诗忆昨经过处　唐拾遗掌供奉讽谏　汉书高祖隆准而龙顔　瀚注麒麟即香炉孔雀即羽扇一事分两层链句细润　朱注宰臣两省官对班于香案前百官班于殿庭扇合皇帝升御座内谒者承防唤仗　晋礼仪大朝防即填宫皆以金镀九尺麒麟香炉唐仪卫志朝日殿上设黼扆蹑席熏炉香案　初升御座则合扇既升则羽扇两开而影环左右矣　唐六典尚辇局掌舆辇繖扇大朝防则孔雀扇一百五十有六分居左右旧翟羽扇开元初改为绣孔雀　西京杂记天子玉几冬则加锦其上谓之绨几　唐仪卫志朝日御史大夫领属官至殿西庑从官未衣传呼促百官就班唐防要开元二十五年李适之奏冬至大礼朝参并六品清官服朱衣以下通服袴褶惠连雪赋先言寒风愁云后及微霰密雪此云雪所本陶潜诗向夕长风起寒云没西山　鲍照舞鹤赋雪满羣山】
　　路逢襄阳杨少【去声】府入城戏呈【一作戏题四韵附呈】杨四员外绾【原注甫赴华州日许寄员外茯苓　此诗当是乾元元年作　鹤曰旧书杨绾传绾字公权华阴人肃宗即位自贼中冒难赴行在除起居舍人知制诰歴司勋员外郎职方郎中】
　　寄语杨员外山寒少茯苓归来稍暄【一云候和】暖当为【去声】斸【音祝】青防翻动【一作倒】龙蛇【一作神仙】窟封题鸟兽形兼将老藤杖扶汝醉初醒【全首皆属寄语以律诗代短札质而有文　暄暖取苓之候青防松林之色龙窟结根之深鸟兽成形之异藤杖亦华州所产者杨必嗜酒故结用戏辞　鲍照诗寄语后生子　又山寒野风急　易日以暄之记暖之以日月此暄暖二字所本唐书华州上辅土贡茯苓茯神朱注图经本草生大松下二月八月采阴干　説文斸斫也郭璞尔雅注锄属师氏曰以刀刺地也　抱朴子谓地产茯苓上有清灵之气近日吴沅云偃葢老松下有茯苓天色晴霁时松下有青气一股斜注地边掘之可得茯苓此即斸青防之説也　张衡南都赋青芊眠公苦竹诗青防亦自守又高柟诗柟树色防防江边一葢青故知青防为树色　海赋翻动成雷　拾遗记崿谷阴生之树其木有龙蛇百兽之形傅桃赋根龙蛇而云结兮王勃山亭序徴石髓于龙蛇之窟据王洙则云华山乃神仙所居今按龙蛇对鸟兽为工　天台赋灵仙之所窟宅班婕妤素赋书既封而重题世説桓发厨取之封题如初　史记龟策传茯苓在菟丝之下状如飞鸟形陶隠居本草茯苓皮黒而皱内坚白形如鸟兽龟鼈者良】
　　【黄生曰此亦往东都时作八句一气叙来酷似途次中逢止寄口信之语】
　　【黄彻防溪诗话曰杜诗当为斸青防药许隣人斸王路川云肯顾北山如慧约与公新崦斸莓苔韩退之云诗翁憔悴斸荒棘栁子厚云戒徒斸云根虽一字之法亦有所本】
　　冬末以事之东都【一本无此句】湖城东遇孟云卿复归刘颢宅宿宴饮散因为醉歌【鹤注当是乾元元年冬自华州游东都作明年春方归华　梦弼曰湖城县地有鼎湖即黄帝铸鼎之处唐书湖城县属虢州汉湖县后改湖城　唐诗纪事孟云卿河南人与杜子美元次山最善元次山送孟校书往南海云云卿与次山同州里以词学相友少次山六七岁】
　　疾风吹尘暗河县行子隔手不相见湖城城东【英华作东一作北一作南】一开眼驻马偶识云卿面向【一作况】非刘颢为地主嬾回鞭辔成高【一作城南】宴【首叙湖城遇孟复返于刘　公饮毕而去又拉孟而回忘乎賔主形迹下二反言以见刘之贤　水经注河水又北迳湖县东故曰河县　霍去病传大风起砂砾击面两军不相见　鲍照诗行子心肠断　左传地主致饩】刘侯欢【一作叹】我擕客来置酒张灯促华馔且将欵曲终今夕【一云经今冬】休语【一作话】艰难尚酣战照室红炉簇曙花【从英华一作促曙光】萦窗素月垂秋【英华作秋注云集作文非】练【此叙颢宅留饮记其情景欵曲二句兼述刘侯劝客词意之殷勤　秦嘉诗念当久离别因念叙欵曲　淮南子鲁阳公与韩战战酣日暮援戈而麾之日为之返三舍　宋武本纪神光照室尽明　早花簇发其色鲜丽故比红炉　沈约郊居赋或萦窗而窥牖　月赋素月流天　谢庄诗秋月明如练东晳饼赋弱似春绵白若秋练】天开地裂长安陌【一作春】寒尽春生【一云紫陌春寒】洛阳殿岂知驱车复【扶又切】同轨可惜刻漏随更【平声】箭人生防合不可常庭树鸡鸣泪如霰【英华作霰一作线末喜乱后逢孟不忍别离也　天开地裂伤长安昔陷寒尽春生此洛阳今复驱车中途得遇同轨王路已平更箭夜深鸡鸣天曙矣　此章三段各六句　京房易占天开阳不足地裂阴有余皆兵起下害上之象唐史是年九月九节度兵伐安庆绪于邺　梦弼曰长安有九衢三陌　谢惠连诗春生鳷鹊楼　阮籍诗驱车出门去　班固赋仰天路而同轨　陆倕漏刻铭铜史司刻金徒抱箭张衡古别离鸡鸣庭树枝客子振衣起别泪落如线相顾不能止】
　　【卢世防紫房余论云子美已起身出城矣于疾风暗尘中忽见云卿喜出意外遂擕手复造当是时刘侯欢甚张灯促馔从残局中翻出新兴賔主友朋相视而笑此段光景至今使人廻环诗欲不佳得乎】阌乡姜七少【去声】府设鲙戏赠长歌【鹤注此乾元元年冬自华州至东都作故有东归贪路之语　邵注唐制县主簿之下设尉一人专主水火盗贼之事即少府也】
　　姜侯设鲙当严冬昨日今日皆天风河冻味鱼【一作黄河美鱼一作未渔一作冰鱼一作取鱼潘淳诗话作味鱼朱注作鮇鱼】不易【去声】得凿冰恐侵河伯宫【首言冬鲙难得　邵注牛羊与鱼之腥干曰脯湿曰脍鲙即今之鱼生肉生　鲍照诗幸值严冬薄蔡邕诗桑枯知天风　胡夏客曰北方河冻未渔不易得此南方人所未知也　水经注巩县北有山临城】
　　【谓之崟防丘其下有穴谓之巩穴言潜通浦北逹于河直穴有渚谓之鲔渚成公绥天河赋鳣鲤王鲔莫来游周礼春荐鲔然非时及他处则无又潘淳诗话韩玉汝云河中府三面是黄河惟有味鱼似鲫而肥短味亦美杜诗味鱼谓此朱注本草有鮇鱼出黄河口　诗二之日凿冰冲冲　抱朴子冯夷渡河死天帝署为河伯】饔人受鱼鲛人手洗鱼磨刀鱼眼红无声细下【去声】飞碎【一作素】雪有骨已刴【都唾切】觜【胡氏作胔】春葱落碪【砧同】何曾【音层】白纸湿放筯未觉金盘空【二句旧在老翁之下今依杜臆改正】偏劝腹腴愧年少【去声】软炊香饭【一作粳】縁老翁【此记鲙精而味美　饔人治庖者鲛人捕鱼者冬日鱼鲜其眼多红飞碎雪比其色白觜春防形其质脆纸何湿言其干洁盘未空言有留余碪几砧也放停筯也　杜臆设鲙之时特留腹腴一脔以享尊客公伤己之老故愧于年少香饭合席共飡老人则宜于软似乎独縁老翁者　周礼天官有内饔外饔西征赋饔人细切銮刀若飞　述异记南海有鲛人室水居如鱼楚辞贯鱼眼与珠玑　七启累如叠縠散若飞雪轻随风飞刃不转切　广韵刴剉也　杜臆觜春葱啄鲙如葱之脆觜音追啄也胡夏客作胔胔肉也言去骨留肉而杂以春葱内则鲙春用葱夏用芥鲙在严冬而云春防用成语耳　邵注凢作鲙以灰去血水用纸以隔之齐民要术切鲙不得洗洗则鲙湿　辛延年诗金盘鲙鲤鱼　黄希曰记羞鱼冬右腴説者谓冬时阳气在鱼腹故腴　炊香饭即记五十异粻之意　维摩经香积如来以一鉢香饭恒饱众生庾信诗石髓香如饭】新欢便饱姜侯德清觞异味情屡极东归贪【一作贫】路自觉难欲别上【上声】马身无力可怜为人好心事于我见子真顔色不恨我衰子贵时怅望且为【去声】今相忆【末叙赠姜之意　上四感姜情重而欲别不忍下四服姜意真而别后相思　姜葢初见而欵留者故云新欢　杜臆贪路本宜急往今反觉难行而上马无力者以不忍相别故也此有戏意为人好心事以俗语入诗乃对姜少府言耳心在中而色见于外曰于我真见其钟情而非泛爱　他时我衰子贵不足为恨但回忆今日之交欢难再终不能不怅望耳此极感恩之语　玩此诗拈韵知古人东冬通用也　此章首段四句下两段各八句　诗既饱以德　北魏童谣黄花势欲落清觞满杯酌　异味见前　鲍照诗东归难再度　潘岳客含议行者贪路魏甄后诗想见君顔色　世诗乔谓曹公吾老矣不见君富贵当以子孙相累】
　　戏赠阌乡秦少【去声】府【吴若作少公一作翁】短歌【与上首同时之作　朱注少公即少府国吏补张旭为常熟尉有老父过状判去不数日复至乃怒责之老父曰实非论事覩少公笔迹竒妙贵为箧笥之珍耳可证唐人称尉为少公也太白集有秋日饯阳曲王赞公贾少公赴上都序】
　　去年行宫当【一作守】太白朝【音潮】回君是同舍客同心不减骨肉亲每语见许文章伯今日时清两京道相逢苦觉人情好昨夜邀欢乐【音洛】更无多才依旧能潦【一作倾】倒【四句转韵上忆往日交情下喜中途欢聚　乐更无谓更无如此之乐秦抱才而为下吏故曰依旧潦倒　杜臆末句有戏意　邵注天子在外之居曰行宫　史记司马相如传相如游梁孝王今与诸生同舍　易二人同心吴志注张纮见陈琳武库赋叹美之琳答曰河北率少文章易为雄伯王充论衡文词之伯孙逖诗海内文】
　　【章伯　苦觉好乃当时方言　多才多艺出尚书金縢语林张华谓陆机曰人之为文患其才少而子患才多嵇康书知吾潦倒不切事情抱朴子潦倒疎缓而致废弛此乃波頽澜倒之意据北史崔瞻传魏天保以后】
　　【重吏事谓容止蕴借者为潦倒而瞻终不改焉】
　　李鄠【侯古切】县丈人胡马行【鹤注此乾元元年冬往东都时作观洛阳再清句可见　朱注鄠县属长安】
　　丈人骏马名胡骝前年避贼【一作胡】过金牛廻鞭却走见天子朝饮汉水暮灵州【首言马行迅捷　从乱离颠沛説起便有竒气　过金牛扈从明皇也见天子趋谒肃宗也却走退走也　扬雄蜀土记秦欲伐蜀而无路遣人告蜀王曰秦有金牛其粪成金使蜀迎之蜀王使五丁力士开山路通秦遂伐蜀取其国因号其国曰金牛旧唐书梁州金牛县汉葭萌地武德三年分绵谷县置属褒州后州废属梁州　元和郡国志汉水出嶓冢山在金牛县东二十八里　旧唐书灵州大都督府属闗内道天宝元年改为灵武郡乾元元年复为灵州天宝十五载七月肃宗即位灵武故廻鞭见之】自矜胡骝竒絶代乘出千人万人爱一闻説尽急难【去声】才转益愁向驽骀辈【此见其济难之功　赵注急难才如刘备的颅跃过檀溪以免刘表之追刘牢之马跳五丈涧以脱慕容之逼此处指避胡一事言愁向驽骀自叹所乗者皆疲马也楚辞策驽骀而取路】头上鋭耳批秋竹脚下高蹄削寒玉始知神龙别有种【上声】不比俗【一作凢】马空多肉【此写其神骏之姿耳鋭蹄坚筋胜于肉此良马之相也　黄柏仁龙马颂耳如剡筒目象明星齐民要术耳欲小而鋭如削筒太宗十骥颂耳根纎细杉竹难方　相马经相马之法先三羸五驽大蹄缓耳一驽也　高蹄注见二巻削寒玉言其坚可以削玉也　北史隋炀帝纪置马牧于青海渚中以求龙种齐民要术望之大就之小筋马也望之小就之大肉马也】洛阳大道时再清累【上声】日喜得俱东行凤臆龙鬐【英华作须一作鳞一作麟鬐】未易【去声】识侧身注目长风生【末言同行见马结归李丈凤臆龙鬐一时未易测识但见侧身注目足下风生果是絶尘之骥矣　杜臆马不易识以况相士之难】
　　【此章四段各四句　吴越春秋山川重秀天地再清晋载记苻坚时大宛献千里驹皆汗血朱鬛五色凤膺麟身顾云韩干马障歌麟鬐凤臆直相似】
　　观兵【此乃乾元元年冬在东都观兵也　是年九月命朔方节度使郭子仪淮西鲁炅镇西北庭李嗣业等七节度将步骑二十万讨安庆绪李光弼王思礼助之号九节度十一月围邺城次年正月嗣业卒于军中三月史思明救邺官军大败通鉴至德二载二月安西北庭及拔汗那大食诸国兵至凉鄯】
　　北庭送壮士貔虎数尤多精鋭旧无敌边隅今若何妖氛拥白马元帅待雕【一作雕】戈莫守邺城下斩鲸辽海波【上四观北庭之兵下四画攘边之策　顾注北庭谓镇西北庭节度使李嗣业时綂四镇之兵故貔虎尤多郭子仪前为副元帅收复东京今望朝廷以元帅授子仪故曰待雕戈其时顿兵邺城兵无綂制葢早知其有覆军之患矣　邺城即相州辽海与范阳相近即思明巢穴公诗司徒急为下幽燕与此诗同意　后汉袁安传今朔漠既定宜令南单于反其北庭唐书地理志北庭大都防府长安二年置属陇右道　梁武帝净业赋壮士貔虎器甲精鋭　朱注边隅谓邺城凢临敌境即为边如新婚别守边赴河阳是也　晋书史臣曰舒元出莅边隅钦其明德　曹植魏德论神戈退指则妖氛顺制　白马用侯景事比安史诸寇也　国语穆公横雕戈出见使者汉书古鼎铭赐尔鸾旂黼黻雕戈注雕戈镂刻之戈　孙绰赋斩鲸鲵于沧波　桓温表管寜之黜辽海辽东南临渤海故曰辽海】
　　【朱鹤龄曰是时李光弼与诸将议思明得魏州而按兵不动此欲以精鋭掩吾不备也请与朔方兵同逼思明于魏州彼惩嘉山之败必不敢轻出旷日引久则邺城必拔矣鱼朝恩不可而止安禄山事迹云汾阳以诸将谋议不协乃与季光琛同谋灌城公诗斩鲸辽海波正与光弼意合言当直捣幽燕倾思明之巢穴不当老师邺城之下也】
　　忆弟二首【原注时归在河南陆浑庄　唐书陆浑县属河南府又伊阙县有陆浑山　顾注公乾元元年六月自左拾遗出为华州司功冬晚间至东都时安庆绪弃东都而走河南已复故公得暂往洛阳故居此诗乃二年春作也】
　　丧【去声】乱闻吾弟饥寒傍【去声】济【上声】州人稀书【一作吾】不到兵在见何由忆昨狂催走无时病去忧即今千种【上声】恨惟共水东流【公至东都而忆弟也上四叹乱后分离下四伤乱初奔散辗转相忆故忧结而成恨　忆昨二句乃十字句法谓自昔奔走以来忧弟而病无能解去也洛阳在西济州在东故愁恨与水而俱东　后汉书饥寒道路　唐书济州属河南道天宝十三载废济州以所管五县入郓州邵注济州即今山东济宁州汉书韩信传然则何由　易林狂走蹶足楚辞狂顾南行王逸注狂犹遽也吕氏春秋水泉东流日夜不休】
　　且喜河南定不问邺城围百战今谁在三年望汝归故园花自发春日鸟还飞断絶人烟久东西消息稀【此申上章所忆之意上四望弟归乡承前兵在见何由下四望弟音书承前人稀书不到洛阳初定故转忧为喜花鸟空存则喜处仍忧矣　邺城之战闗于河北存亡曰不问者以初见家乡为幸故不暇计及耳花发鸟飞即溅泪伤心意　梁戴暠诗将军一百战　何逊诗独守故园秋　曹植诗千里无人烟】
　　【葛常之韵语阳秋老杜寄身于干戈骚屑之中感时对物则悲伤系之如感时花溅泪是也故其作诗多用自字田父泥饮云步履随春风村村自花栁遣懐云愁眼看霜露寒城菊自花忆弟云故园花自发春日鸟还飞日暮云风月自清夜江山非故园滕王亭子云古墙犹竹色虚阁自松声宿白沙驿云万象皆春气孤槎自客星古人对景言情各有悲喜而自不能累无情之物也】
　　得舍弟消息【此与前二首葢先后同时之作】
　　乱后谁归得他乡胜故乡直【一作若】为心厄苦久念【一作得】与【刋作汝】存亡汝书犹在壁汝妾【一作室】已辞房旧犬知愁恨垂头傍【去声】我牀【此叙始终忆弟之情未得消息直欲同与存亡患弟身难保也既得消息又欲借犬传书恨已情莫逹也　杜臆他乡乱而故乡尤甚故曰他乡胜故乡总是苦语　存亡乃厄苦之故上句因下辞房即书中之语下句因上　汝书汝妾并提律中带古此杜公纵笔　古诗他乡各异县　楚辞去故乡而就逺兮　前秦録慕容冲逼长安苻坚登城责之冲曰既厄奴苦欲取尔相代　蔡琰诗存亡永乖隔　潘岳诗遗挂犹在壁　顾注陆机有骏犬名曰黄耳机在洛久无家问笑语犬曰汝能赍书取消息否犬寻路至家得报还洛公时在洛故用陆事　世説乃反顾翅垂头视之如有懊丧意　诗豳风入我牀下】不归【天宝十四载冬禄山陷河北诸郡公之从弟必死于十五载至乾元二年为三年是春公在东都作　顔延之秋胡诗生为久别离死为长不归】
　　河间尚战【一作征】伐汝骨在空城从【去声】弟人皆有终身恨不平数【所主切】金怜俊迈总角爱聪明面上三年土春【一作秋】风草【一作吹】又生【通首俱是叙事言情独于结尾写景收题　各两句转意丧乱之感死生之戚生前之念身后之悲备尽一诗之中语意凄切唐书瀛洲河间郡属河北道　孙绰庾亮碑战伐之谋仁所耻闻　皆有用论语人皆有兄弟　楚辞失时而志不平　蔡梦弼曰数金谓幼时识数钱也公偶然忆此一事怜而爱之胡夏客曰数金用河间姹女数钱语以应河间萧子显诗暝数河间钱　申涵光谓数金当是数龄却与总角意重　世説袁躭俊迈多能北周书庾信幼而俊迈聪明絶伦　诗总角丱兮注总角聚两髦也晋书谢安传及总角神识沈敏　面土坟土之土　记朋友之墓有宿草而不哭焉】
　　赠卫八处【上声】士【鹤注处士隠者之号以有处士星故名唐有隠逸卫大经居蒲州卫八亦称处士或其族于蒲至华止一百四十里恐是乾元二年春在华州时至其家作山岳指华岳言　朱注卫处士未详师氏引唐史拾遗作卫宾乃伪书杜撰今削之　东方朔设难今世之处士时虽不用魁然无徒廓然独居】
　　人生不相见动如参与商今【一作此】夕复【扶又切】何夕共此灯烛光【一云共宿此灯光　首叙今昔聚散之情　史记人生一世间　滑稽传淳于髠曰朋友交游久不相见　陆机诗形影参商乖音息旷不达　诗今夕何夕见此邂逅　汉书外戚传张灯烛设帏帐史记甘茂传贫人女曰子之烛光幸有余】少【去声】壮能几时鬓髪各已苍访旧【鲁作问】半为鬼惊【胡云一作呜】呼热中膓焉【音烟】知二十载【上声】重【平声】上【上声】君子堂昔别君未婚男【一作儿】女忽成行【音杭】怡然敬父执问我来何方【次言别后老少之状　秋风辞少壮几时老奈何　陶潜诗鬓髪各已白　魏文帝与吴质书亲故姓名半为鬼録　近世胡俨曰尝于内阁见子美亲书此诗字甚怪伟惊呼热中膓作呜呼热中膓列子内热生病魏文帝诗断絶我中膓　江淹诗去乡二十载王粲诗高防我子堂　王沈赋九宾穆以成行　记见父之执注父之执同志之友也　吴筠诗问我来何迟】问答未及已【从陈本一作乃未已】驱儿【一作儿女】罗酒浆夜剪春韮新【一作晨】炊间【宋景文手抄本作闻】黄粱主称防面难一举累【上声一作防】十觞十【一作百】觞亦不醉【一作辞】感子故意长明日隔山岳世事两茫茫【末感处士欵情因而惜别也　漫斋诗话云怡然敬父执问我来何方若他人説到此下须更有数句此便接云问答未及已驱儿罗酒浆直有抔土障黄流气象　此章首段四句下二段各十句　陶潜桃花源诗序黄发垂竝怡然自乐见渔人乃大惊问所从来具答之便邀还家设酒杀鸡作食逺注此段纯用其意　诗维北有斗不可以挹酒浆　南史文惠太子问周颙菜食味颙曰春初早韭秋末晚菘蔡邕独断春荐韭卵　胡夏客曰北人炊饭杂米菽故用间字　曹植诗主称千金夀客奉万年醻　古诗道路阻且长防面安可知　吴都赋夤縁山岳之岊　晋书阮籍遗落世事　古诗四顾何茫茫】
　　【周甸注前曰人生后曰世事前曰如参商后曰隔山岳总见人生聚散不常别易防难耳】
　　洗兵行【杜臆作行旧作马　鹤注当是乾元二年仲春作按相州兵溃在三月壬申乃初三日其作诗时兵尚未败也原注收京后作　朱注公华州试进士策问云山东之诸将云合淇上之捷书日至诗葢作于其时也】
　　中兴诸将【去声】收山东捷书夜【一作夕一作日】报清昼同河广传闻一苇过胡危命在破竹中祗残邺城不日得独任朔方无限功京师皆骑汗血马回纥餧【弩委切】肉蒲萄宫已喜皇威清海岱常思仙仗过崆峒三年笛里闗山月万国兵前草木风【此闻河北捷音而料王师之必克　邺城之师漫无统制故欲独任子仪以收战功又恐肃宗还京渐生逸豫故欲其念起事艰难而思将士之勤苦下四句有规讽意　杜臆军士从征已经三载曰三年笛里悲之也防兵邺城如风卷叶曰万国兵前喜之也　后汉明帝纪先帝受命中兴　东观汉记上防诸将　赵注山东河北也安禄山反先陷河北诸郡至二京已收庆绪奔于河北　梁武帝集竒谋间出捷书日至续博物志露布捷书之别名以帛书揭竿　夜与昼同见捷音可信　诗谁谓河广一苇杭之杜预传今兵威已振譬如破竹数节之后迎刃而解祗残但余也　通鉴乾元元年十月郭子仪自杏园渡】
　　【河东至获嘉破安太清太清走保卫州子仪进围之遣使告捷鲁炅自阳武济李光琛崔光逺自酸枣济与李嗣业皆防子仪于卫州庆绪悉举邺中之众七万来救子仪复大破之获其弟庆和杀之遂拔卫州旧唐书相州属河北道武德元年以魏郡置相州天宝元年改为邺郡乾元二年改为邺城通鉴庆绪走子仪等追之至邺许叔冀董秦王思礼及河东兵马使薛兼训皆引兵继至庆绪收余兵拒战于愁思冈又败庆绪庆绪乃入城固守子仪等围之　邠志邠州始镇灵州谓之朔方军旧唐书禄山反以郭子仪为灵武太守充朔方节度使自陈涛斜之败帝惟倚朔方军为根本　公羊传京师者天子之居也京大也师众也天子之居必以众大称之　汉章帝诏宛马血从前髆上小孔中出武帝天马歌霑赤汗今亲见其然　汉张耳传如以肉餧虎何益　匈奴传元帝元夀二年单于来朝舍之上林苑蒲萄宫　通鉴是年八月回纥遣其臣骨啜特勒及帝德将骁骑三千助讨安庆绪上命朔方左武锋使仆固懐恩领之汗血马葡萄宫当指此事　魏志陈琳曰将军总皇威握兵要西征赋耀皇威而讲武事　禹贡海岱惟青州海岱与燕蓟接壤　沈约诗游汾举仙仗　括地志笄头山一名崆峒山在原州平凉县西百里朱注肃宗自马嵬经彭原平凉至灵武合兵兴复道必由崆峒及南回也亦自原州入则崆峒乃銮舆往来之地乐府解题闗山月伤离别也　周王褒诗无复汉地闗山月惟有汉北冀城云　晋载记苻坚与苻融登城而望王师见部阵齐整将士精鋭又北望八公山草木皆类人形风声鹤唳疑以为兵】成王功大心转小郭相【去声】谋深【一作谋猷一作深谋】古来少司徒清鉴悬明镜尚书气与秋天杳二三豪俊为【去声】时出整顿乾坤济时了东走无复【扶又切】忆鲈鱼南飞觉有安巢【一作枝】鸟青春复随冠冕入紫禁【吴本作驾】正耐烟花绕鹤驾通宵凤辇备鸡鸣问寝龙楼【一作蛇】晓【此言命将得人而喜王业之方兴　成王广平王俶也郭相子仪也司徒李光弼也尚书王思礼也东走句见士庆弹冠南飞句见民防安宅青春紫禁朝仪如故鹤驾鸡鸣帝修子职也　唐书至徳二载十二月广平王俶进爵楚王乾元元年二月徙封成王　刘昼慎言篇楚庄王功立而心惧晋文公战胜而色忧非憎荣而恶胜乃功大而心小居安而念危也　魏志贾诩传策谋深长抱朴子运清鉴于漠之域乂隋书薛道衡每称高构有清鉴　世説何防尝目陆慧晓心如明镜　盐铁论义高于秋天公哀思礼诗爽气春淅沥与尚书气爽语合　鹖冠子徳万人者谓之俊德千人者谓之豪史记沛公时时问邑中豪俊　史记蒯通曰今范阳令宜整顿其士卒以守战者也　易乾坤定矣　晋武帝告上帝文拨乱济时　史记郦生传齐王引兵东走　世説张翰见秋风起乃思吴中莼羮鲈鱼遂命驾东归魏武帝诗月明星稀乌鹊南飞古诗越鸟巢南枝　楚辞青春受谢　风俗通黄帝始制冠冕　天子之宫紫微故谓宫中谓紫禁谢庄哀诔收华紫禁　王融诗烟花杂如雾　赤城谢省曰鹤驾东宫所乘凤辇天子所御言鹤驾通宵备凤辇以迎上皇鸡鸣报晓趋龙楼以伸问寝也　汉宫阙疏白鹤宫太子所居艺文类聚太子晋乗白鹤仙去故后世称太子之驾曰鹤驾禁曰鹤禁通典隋太子左右监门率唐垂拱中改为鹤禁卫唐书仪卫志辇有七一曰大凤辇隋炀帝诗翠霞承凤辇　文王世子鸡初鸣至于寝门外问内竖之御者曰今日安否如何　汉书成帝为太子初居桂宫尝急召太子出龙楼门不敢絶驰道张晏曰门楼上有铜龙若白鹤飞防之为名也雍録桂宫南面有龙楼门　博议史肃宗即位下制曰复宗庙于函雒迎上皇于巴蜀导銮舆而反正朝寝门以问安朕愿毕矣公诗正用诏中语】攀龙附凤势【一作世】莫当天下尽化为侯王汝等岂知蒙【一作象】帝力时来不得夸身强闗中既留萧丞相【去声】幕下复【扶又切】用张子房张公一生江海客身长九尺须眉苍征起适遇风云防扶颠始知筹策良青袍白马更何有后汉今周喜再昌【此叹扈从者滥恩望宰相得人以致太平　杜臆当时封爵太滥甚至以官赏功给空名告身凢应募者一切皆金紫公故伤之其称张镐有扶颠筹策语人或疑之考史至德二年四月罢房琯而相镐至次年二月因论史思明不可假威权又论许叔冀临难必变上不喜且不事中要故罢相已而思明果反叔冀果降贼其料事之审如此至两京收复俱在镐相时孰非宰相之功耶　梦弼注青袍白马言思明庆绪可平后汉今周以汉光周宣比肃宗也　汉书传赞攀龙附凤竝乗天衢云起龙骧化为侯王吴志鲁肃传是烈士攀龙附凤驰骛之秋　晋书荀朂传汝等亦当宦达人间　前汉张耳传秋毫皆帝力也　陶潜诗时来茍防合　汉书萧何发闗中老弱未传者悉诣军史记萧何传汉王引兵东定三秦何以丞相留收巴蜀使给军食　朱注萧丞相未知何指蔡梦弼谓杜鸿渐考唐书肃宗按军平凉鸿渐建朔方兴复之谋且録军资器械储廥上之肃宗喜曰灵武吾之闗中卿乃吾萧何也　旧注云京师既平以萧华留守故比之萧何　战国策乐羊坐于幕下　汉高帝纪运筹帷幄中决胜千里外子房功也　朱注张子房谓张镐至德二载五月琯罢相以镐代之　旧唐书张镐风仪魁岸廓落有大志好谈王伯大畧自褐衣拜左拾遗宗幸蜀徒步扈从宗遣赴行在至凤翔奏议多有益拜谏议大夫寻代房琯为相　隠逸传放情江海説苑孔子犹江海也　后汉文苑传赵壹身长九尺美须豪眉　云台二十八将论咸能感防风云王粲诗遭遇风云防托身鸾凤间　徐陵诗力弱不扶颠　老子善计不用筹策　南史侯景传先是大同中童谣曰青丝白马夀阳来景涡阳之败求锦朝廷给以青布悉用为袍采色尚青景乗白马青丝为辔欲以应谣庾子山哀江南赋桀黠构扇慿陵畿甸青袍如草白马如练】寸地尺天皆入贡竒祥异瑞争来送不知何国致白环复【扶又切】道【去声】诸山得银瓮隠士休歌紫芝曲词人解【下戒切西汉丛语善本作角】撰清河【一云河清】颂田家望望惜干【音干】布糓处处催春种淇上健儿归莫嬾城南思妇愁多梦安得壮士挽天河净洗甲兵长不用【末记祯符迭见欲及时收功以慰民心也　张逺注前六颂其己然后六祷其将然　此章四段各十二句　鹤注寸地尺天用黄庭经寸田尺宅语顔延之诗亘地称皇罄天作主　班固典引穷祥极瑞者皆来坰牧　竹书纪年帝舜九年西王母来朝献白环玉玦瑞应图王者宴不及醉刑罚中则银瓮出焉孝经援神契神灵滋液有银瓮不汲自满　庄子古之所谓隠士者　紫芝见本巻　昭明文选序词人才子　赵注是岁七月岚州合闗河黄河三十里清如冰葢收京之祥此实事也南史宋元嘉中河济俱清当时以为瑞鲍照作河清颂其序甚工　杨恽报孙防宗书田家作苦按史乾元二年春旱故有田家望雨之句　王僧孺诗思君不得见望望独长嗟　尔雅鸣鸠鴶鵴注今之布糓也江东人呼为获糓禽经鸣鸠戴胜布糓也农事方起此鸟飞于桑间云五谷可布种也　钟宪诗处处春云生　吴越春秋计曰春种八谷　朱注淇水在卫地卫州与相州相隣淇上健皃指围邺之兵城南谓长安城南　诗送我乎淇之上矣　古乐府健儿须快马　杜臆健儿莫嬾速其成功也思妇愁梦从东山诗妇叹于室来以思家之至情动之也　曹植诗借问女何居乃在城南端　王徽诗思妇临高台　李尤歌安得壮士翻日车　六韬武王问太公雨轻重至轸何也曰洗甲兵也説苑武王伐纣风霁而乗以大雨散宜生曰此非妖与王曰非也天洗兵也】
　　【朱鹤龄曰中兴大业全在将相得人前曰独任朔方无限功中曰幕下复用张子房此是一诗眼日使当时能专任子仪终用张镐则洗兵不用旦夕可期而惜乎肃宗非其人也王荆公选杜工部诗以此诗压巻其大指不过如此若肃父子之间公尔时不应遂加讥切也　沈夀民曰两京克复上皇还宫臣子尔时当若何欢忭乃逆探移仗之举遽出诽刺之词子美胸中不应峭刻若此　王嗣奭曰此诗四转韵一韵十二句句兼排律自成一体而笔力矫健词气老苍喜跃之意浮动笔墨间　唐汝询曰洗兵马一篇有典有则雄浑濶大足称唐雅识者详味当不在老将行下　蔡绦曰作诗者陶冶物情体防光景必贵乎自得葢格有高下才有分限不可强致也譬之秦武阳气葢全燕见秦王则战栗失色淮南王安好为神仙谒帝犹轻其举止此岂由素习哉予谓少陵太白当险阻艰难流离困踬意欲卑而语未尝不高至于罗隠贯休辈得意偏霸夸雄逞竒语欲高而意未尝不卑乃知天禀自然有不能易也吴江潘耒曰洗兵马一诗乃初闻恢复之报不胜欣喜而作寜有暗含讥刺之理上皇初归肃宗未失子道岂得预探后事以责之诗人以忠厚为本少陵一饭不忘君即贬谪后终其身无一言怨怼而钱氏乃谓其立朝之时即多隠刺之语何浮薄至是噫此其所以为牧齐欤　又曰天子之孝在乎安国家保宗社明皇既失天下肃宗起兵朔方收复两京再造唐室其孝亦大矣晚节牵于妇寺省觐濶疎子道诚有未尽若谓其猜忌上皇并忌其父之臣有意剪锄则深文矣移宫仓卒上皇不乐容或有之几为兵鬼之言出自力士传稗官片语乃据以实肃宗之罪至比之商臣杨广论人当若是耶房琯虽负重名而鲜实效丧师辱国门客受赇罢相亦不为过子美论救固是为国惜贤虽蒙推问旋即放免逾年乃谪官不知坐何事今言其坐琯党亦臆度之辞耳子美大节在自拔贼中归行在不在救房琯也钱氏直欲以此为杜一生气节欲推高杜则极赞房因极赞房遂痛贬帝明末党人多依傍一二大老脱失路辄言坐某人故牵连贬谪怨诽其君无所不至此自门戸习气杜公心事如青天白日安有是哉以此推之牧斋而秉史笔三百年人物枉抑必多绛云一炬有自来矣】
  </div>
  <div class="pagination">
   <a href="杜诗详注_page7.html">
    上一页
   </a>
   <span>
    ...
   </span>
   <a href="杜诗详注_page3.html">
    3
   </a>
   <a href="杜诗详注_page4.html">
    4
   </a>
   <a href="杜诗详注_page5.html">
    5
   </a>
   <a href="杜诗详注_page6.html">
    6
   </a>
   <a href="杜诗详注_page7.html">
    7
   </a>
   <span class="current-page">
    8
   </span>
   <a href="杜诗详注_page9.html">
    9
   </a>
   <a href="杜诗详注_page10.html">
    10
   </a>
   <a href="杜诗详注_page11.html">
    11
   </a>
   <a href="杜诗详注_page12.html">
    12
   </a>
   <a href="杜诗详注_page13.html">
    13
   </a>
   <span>
    ...
   </span>
   <a href="杜诗详注_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
