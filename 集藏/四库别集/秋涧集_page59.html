<!DOCTYPE html>
<html>
 <head>
  <meta charset="utf-8"/>
  <title>
   秋涧集 - 第 59 页/共 110 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   秋涧集 - 第 59 页/共 110 页
  </h1>
  <div class="content">
   丈夫不作屠龙举健妇能成刺虎威试防五行参运化二阴何盛一阳微
　　耽耽哆口摧天去死地求生有若人寸铁竟能伸义烈大臣当国合横身
　　古称政猛苛于虎揃暴除残惜壮图蹀血两坊真义侠袖锥挥处几于菟
　　汗它【全用伥鬼事】
　　皮骨皆为吻虎腴鬼幽曽不悟当初棘林夜黒相逢处犹恐伥伥泣有余
　　石鼎聨句图
　　衡山何物老弥明气压侯刘震震惊笑向半空盘硬语火炉头上把降旌
　　海上游谈接大颠鼎边聨句托轩辕不须苦泥中间事二者防来总大言
　　渭桥辞谒图
　　闪闪銮舆拥大弧八方臣妾效嵩呼君王莫以来同喜卫霍功成万骨枯
　　周文矩画金步摇宫人图
　　螭玊珠华两翅排髻髙双凤拂云来玊笙合就新翻曲恰值碧桃花正开
　　雪中同郡僚游达活泉
　　讼牒听余事未圆日长谁办枕书眠出门偶作闲人计踏雪来观达活泉
　　渊碧澄一畆池胜游都在郡城西潜蛟免致腾云润嵗嵗分香入稻畦【取东坡夏垅饼饵香之例也】
　　雪窓无寐
　　夜深雪晃客窓明更比西楼月色清老大防书无眼力偃然倚枕数寒更
　　早秋夜坐
　　候虫唧唧掩荆扉落索篓满败篱凉气已随新鴈至小斋灯火便相宜
　　饮醯图
　　一勺尽调鼎味三升鼻吸试难翁不去为卿相何人禁此辛酸
　　江南道
　　闽越自方千里冥冥海角天涯野竹疎梅沙路江边到处人家
　　早起效三五七字格
　　东方明清风发白露下无声步久寒侵袜抚楹歌罢酒微醒月明满地芦花雪




　　秋涧集卷三十四
　　钦定四库全书
　　秋涧集卷三十五
　　元　王恽　撰
　　书
　　上世祖皇帝论政事书
　　臣近蒙礼部符承中书省劄该宪台钦奉圣防召臣恽驰传赴阙庭者臣恽伏自钦承明命夙夜祗惧不知所为意者宪台过举俾备顾问庻有所发明因自忖量国家之事日有万几非愚下所能识然臣自中元迄于今日久叨仕进区区管窥不无一见辄敢以时务所宜先者数事昩死上闻臣闻自古创业垂统之君必定制画法传之子孙俾遵而守之以为长世不拔之本钦惟皇帝陛下圣文神武以有为之资膺大一统之运长防抚驭区宇民数逺迈汉唐其所守者特治道而巳然三十年间励精为治因时制宜良法美意固已周悉今也有更张振励讲明画一若悬象而昭布之使臣民晓然知其法之所以岂不便哉故臣以立法定制为论治之始一曰议宪章以一政体传曰法者辅治之具一日阙则不可君操于上永作成宪吏承于下遵为定式民晓其法易避而难犯若周之三典汉之九章是也今国家有天下六十余年大小之法尚无定议内而宪台天子之执法外而亷司州郡之法吏是具司理之官而无所守之法犹有医而无药也至平刑议断旋渐为理未免有酌量准拟之差彼此轻重之异臣愚谓宜将已定律令颁为新法或有不通未行尽该者如累朝圣训与中统迄今条格通行拟议参而用之与百姓更始如是则法无二门轻重适当吏安所守民知所避而难犯天下幸甚二曰定制度以抑奢僭夫制度者明尊卑别贵贱法天道而立人极也故古者衣服饮食舆马屋庐皆有恒制至于庻人仆妾其禁尤严惟在君人者制节谨度率先化下为务何则上之动静为人劳逸之本上之奢俭为人富贫之源可不鉴哉钦惟皇帝陛下临御以来躬先俭素思复淳风如轻纻衣而贵防缯去金饰而朴鞍屦至衣服等物销织镀呀之类一切禁止以奉行渐逺不无弛缓今也臣民衣饰逾于公侯妇女衣着等物贵贱以致聘财过于卿相男女不能婚姻正以用之无制僭越暴殄有不能供亿者故物价不得不踊而贵钱币不得不虚而轻上下困弊日甚一日假若巨室之家亲属奴隷衣饰一切自有等差若例而一之宁不困乏臣愚以谓冝一切定夺大行禁止使民志定而不少僭越用既有度物自丰饶恐亦实楮币杀物价之一端也三曰节浮费以丰财用夫一世之财足周一世之用不必専丰其财去其害财者可也今国家财赋方之中统初年歳入何啻倍蓰而每嵗经费终不阜赡者岂以事胜于财过有所费故也为今之计正当量入为出以过有举作为戒除飨宗庙供乘舆给边备赏战功捄荒歳外如冗兵妄求浮食冗费及不在常例者宜捡括一切省减以丰其财财丰事胜食足气充以政则取以战则胜以柔则服将何为而不成何求而不获古之善为国者君不必冨冨藏于民故用虽多而取不竭孔子曰百姓足君孰与不足此之谓也且财非天来皆自民出竭泽焚林其孰御之但力屈财殚非所以养民而强国也昔日金世宗诸王有以不给而请告者世宗曰汝辈何騃殊不知府库之财乃百姓之财耳我但总而主之安敢妄费迄今称説以为君人至言可不鉴哉四曰重名爵以揽威权古人称官爵谓之天秩王者代天爵人鼓舞一世使天下之人奔走为吾用者此也惟爵与禄不轻以付人曰贤曰材乃能得之所以为砺世磨钝之具若得之轻则视之轻视之轻则人不重人不重将见君子逺小人至此必然之理也惟其磨砺辔驭之权世主操于上不轻授人与当其材何患气之不振力之不竭事之不成者哉今四海一家权宜假借之举日渐疎濶正国家收揽威权之时如近年委任稍重者防考其素即授崇品激之建功立事固是驾驭英雄大权苟非其人不无叨窃不安之惧今中外无事朝廷宜重而惜之昔有唐使职或帯相印然止行见职曽无分省实权五曰议亷司以厉庶官臣闻古之善为国者不使人有怠惰不振之气若作于心而害于政苟非以徳振起必须度时宜本人情齐之以法故得小大毕力上不劳而众事举今州郡之官品流殽杂既无选举甄别止循常资纷纷借借聚散于吏部例得一官鲜不因循苟且以歳月养资考而巳欲望承流宣化趋事赴功卓有维新之政亦已难矣尝观汉唐之驭吏也能者増秩赐金公卿缺则表之以观其贤否者放田里而不事事唐则召七品官以上集于阙庭亲与访问究得失而进退之然二者不过爵禄为劝爵禄极则意满足意满足则怠心生亦有无如何者故持斧直指采访黜陟等使歳相望于道而本朝之举高出前代比者亷司之设初气甚张中外之官悚然有改过自新之念大奸巨猾致畏慑而不自安庸人懦夫将卓尔而有所立行无几何法禁稍寛使监视者劲挺之气不息而自敛听从者奸之萌潜滋而复兴恐徒易其名而不能革州县之故习夫刑罚崇寛固自国家美政然分别善恶以示劝惩岂得専务寛恤昔者金大定间尚书省奏顺州军判崔伯时受赃不枉法准制当削官停职世宗曰受财不至枉法以习知法律故也所为奸狡习与性成后复任用岂能自悛虽所犯止于追官非奉特防无复録用以致犯禁者鲜此光事之明验也今风俗浇薄遇有所犯苟免无耻臣愚谓法宜稍重以权一时其要在人法并任精择官僚优加吏禄宪网既立公道大行官有作新之气吏无糊口之虞我之气既伸彼安得不振我之政既肃彼安敢或私所谓上行下效源清流长将见风采百倍有登揽澄清之望矣六曰议保举以覈名实方今亲民与参佐官幕县令经歴为重县令乃百姓师帅师帅贤则徳泽宣参署为一路纪纲纪纲振则政务举今例出常流安取殊绩臣愚以为若行品官保举法庶得其人其法品量举止与所保者资歴相应果皆两可复精加磨勘无谬妄私意然后许令入状相小大之才授繁简之任限以歳月【如唐制厘务出二百日者是也】课其殿最升黜举主得人者受知贤之赏不识者坐不当之罚举官自然尽心受保者常恐相累如此庶立功而寡过矣献选尤宜施用此法何则江南北至平定谅为不易凡所附秋毫无犯可谓仁义之师即以调省调官贿而毎放行省注拟尤为滥杂侵渔掊克惨于兵凶至盗贼窃发指此为名仰頼天恩幸其无事今宜委官分拣以行此法其停革人贠不至罢黜者降之边逺其见职委有声迹者使之内迁亦激劝一法盖自汉唐五代以迄于金皆遵而行之当时号称得人然必须内设审官考功等职専掌其事七曰设科举以收人材方今名儒硕徳既老且尽后生晚进既无进望例多不学州府乡县虽立教官讲书防课举皆虚名畧无实效以致非常之才未闻一士州郡政治苦无可称思得大儒硕德难矣臣愚以为不若开设选举取验之速也夫进士选号歴代取士正科将相之才皆从此出前代讲之熟矣理有不可废者若限以歳月而考试之将见士争力学人材辈出可计日而待也论者必曰今以贠多阙少见行壅滞若复此举是愈壅而滞之也臣谓不然盖科举之设本以覈实学而收多士清仕途而息杂流庶得将相全材为国论治道备大用也岂不愈于学校徒设汗漫而无所成乎八曰试吏员以清政务前代取吏之法条目甚严如宰相子辟举令取充省杂终场举人试补台掾品官子孙吏员班祗閤门等人出身者试补六部令史夫令者明法令曰令史者通经史曰史今府州司县应用一切胥吏自帖书中来官无取材势须及此所习既凡闻见亦寡欲望明刑政识大体务清无革难矣臣愚以谓为今之计莫若将合歳贡吏人以吏贠法试之中选者仍许上贡补充随朝身役外州府郡见役者从亷司以校法试验庶几激之积渐肯学其月请俸给亦合定夺能使得糊其口然后可责以亷何则今亷司专抑吏权察非为少有贪鄙不计养亷即按而治之是纵之窃而责以何盗之为岂理也哉九曰恤军民以固邦本近命新省整治以来一切事务尽从简静可谓不严而治不肃而成者也中外熙熙翕然有拭目太平之望兹盖皇帝陛下屏去奸恶保合太和嘉靖邦本专任责成之效也然犹有当轸虑者夫为政之道政贵均一不少偏重否则必更而张之使至公均被国家且自破围襄阳以来签取军役盖四举矣将着中物力等户尽充军站中间抛下上户其能有几皆贫难下户而军兴百色所须皆何供办江南甫下遭值前省和顾和易急徴暴敛侵渔不法又将军站闪下差税不问多寡止除四两余者分洒见户其逃亡差税又行每歳陪纳数年之间编氓已是靠损其小户困苦不较可知臣以时属方殷其代输差税宜令蠲免涵养存恤小康若一旦别有征求易为责办其军站户富者至有田畆连阡陌家资累巨万丁对列什伍贫者日求生活有储无甔石田无置锥者今也不分难易一体应役又至元十一年签充到军役者都是近户不计当时起遣已是生受臣愚谓俱合分拣定夺庶不致困乏逃窜有悮临时调不均之莫此为重十曰复常平以广蓄积常平仓设自至元八年随路收贮斛粟共约八十余万今仓廪久空起运具存甚非朝廷捄荒恤民本意天朝常平法嵗丰増价以籴之则农重谷而敦本嵗荒则减价以粜之故民倚安而无菜色如往年定时估以平物价竟不克行殊不若常平之有粟也葢低昻权在有司兼并利无専擅故也若复实常平倘遇凶歉出粜三二千石谷价自平楮币亦复加重且免赈济破用军国正储实为古今良法十一曰广屯田以息逺饷臣闻边储逺饷自古未有良法如飞挽负载卖爵赎罪引种和籴未免弊困多不能行俱未若留兵屯田为古今之长策也臣试以唐振武事言之宪宗元和七年李绛言天德振武【今丰州等处】左右良田约四千八百顷收粟四十万斛歳省度支钱二十余万缗兹非明验欤今振武丰州界河两傍除营帐百姓耕占外其余荒闲尚多若大治屯田自非水旱田功稍集国储必有所济唐陆防所谓縁边土沃而久荒所收必厚又近嵗山后流移户多将见抛地土时暂借令营屯亦是一法【冨弼曽言此事】及检括冐占仍招募愿户者听外边屯已置营屯去处亦宜差强果为国尽心有为能臣重与检勘其间一切可行未举已行不尽者极人为而尽地力仍将迤南一切置屯见闲户数并徙边防以捄一时此急于治外之意也十二曰恤抚畧以抚已有臣常闻老子以恬淡为宗孔宣父戒及其在得二圣人垂教以天理当然为言非徒设也钦惟皇帝陛下圣神文武临御天下三十余年昭丕天之功接千嵗之统三五已来未有若斯之盛其于太祖圣武皇帝垂创之业可谓大集厥成然有其有者安务广徳者强审今之势譬犹蓄牧大家川量谷计数已殷富正在牧圉择人刍豢得所而已如此则牛羊茁壮日蕃而无耗不然防恤见有又务多得将见复求者未获则已有者而耗之可不惜哉伏愿陛下息逺畧抚已有以恬淡为心以在得为戒頥养圣夀配天无极此宗庙神灵四海臣民之愿也臣又尝观天地之气四时行万物生皆自然而然又其升降止三万里之中其范围不出三万里之内余则混沦旁礴虽圣人有置而不论者伏惟陛下宪天体道裁成辅相功已不能殚纪尚何言而何虑哉十三曰感和气以消水旱夫兵者凶器战者危事不得已而用之且以强胜为戒我国家以神武戡定海宇日月所出没霜露所霑坠莫不臣而主之然地广物众不无孽芽其间故三十年之久十有余举如征大理云南渡鄂渚平内难讨贼璮取江南破襄汉驾洋海下占城定高丽问罪交州扫清辽甸皆除暴固存彼动此应不得已而用之之举也然士卒愁苦死伤暴露边郡困乏中外忧劳之气不得不伤阴阳之和而致水旱之报是以圣人重之畏之故老子曰大军之后必有凶年师之所处荆棘生焉故比年以来水旱无时霜灾屡作山崩地震变出非常奸臣柄用盗贼窃发百姓嗷嗷日趋于困臣常读中元以来国书诏条未尝不以生灵为念弃捐细故讲信修睦以用兵为重此尧舜好生之徳禹汤克寛不自满假之仁也愿陛下躬体黙頥养圣夀与天无极以初元之心为心以恬淡之虑为虑为民祈天祷命灾害不生祸乱不作使黎庶知其无好兵之心天地鬼神谅其不得已之意庶几天回哀眷易乖戾而为和平变荒歉而为丰稔敛时五福敷锡庶民咸跻仁夀之域天下幸甚十四曰崇教化以厚风俗自昔风俗美好由礼义所生今也礼义既衰故日趋于薄一法出则众奸作一令下则百诈起何则民所欲而生者嵗不加益我过为之求者日有所増所谓救生而不赡奚暇治礼义哉有司释此不念毎以厚风俗为务如孝行有复役节妇有旌议婚姻立学师表淑慝忠臣义士嵗有常秩之类非不家至户晓然终无分寸之效者徒文具虚名而巳夫天下之事有本有末知所先后则教立而化行臣愚以谓风化之行莫若国家先以四教为本曰仁以养之义以取之礼以安之信以行之何为仁父爱子育怀生乐业温饫以养其心何为义轻徭薄赋取敛合冝寛裕以畅其气何为礼上下有分无妄侵辱诛责以当其功罪何为信发号施令一出不易忱诚以明其约束是也而前政者【谓僧格也】曽不务此専以威虐肆心督责为令取办一时流毒四海不知陵迟偏诐有不可救药至于今为厉者如逋负差徭有巳蠲未蠲者贫难军人有巳间未间者民出祗应不蒙拨降反覆偿其不应民办和买虽蒙官遝曽何敷其元价杖刑重责不上大夫崇卑之品曽不少间悉被其戮辱夫如是将何以责民心之近厚风俗之淳也哉而惟其四者本立而天下有悚然亷耻之心而忠厚后敦之以礼让谨之以庠序观之以乡饮教之以冠婚丧祭民将目击而心谕安行而有得二三大吏匡直辅翼之于上时从而振徳之孰有子遗其亲臣后其君者哉所谓父子有亲君臣有义不曰风恬俗美将安归乎十五曰减行院以一调遣伏见近者立行院四处葢欲养兵力分省权而免横役然不可多设多设则一旦遇有调遣号令不相统一至合而征苟进涉险难不肯并力一向以趋成功况江岭阻隔动辄数百里贼去此而盗彼即欲加兵则曰我已降于彼此縁知防巳杀掠而去如向者钟贼是也其在江西我逐而出境即睨而不视其在福建复逐而出境亦坐而不问以至朝廷专差重臣防三道之兵总统于上才方絶臣故曰不可多立者縁此也虽止设一院于江州地既酌中号令四出复命皇子震统于上使跨有江淮遥制兵势夫何冲而不折何令之不一哉诚为简便十六曰絶交贡以示旷度夫边方小国外示臣属内实观望我以诚往彼辄谲来何则恃其险僻昧夫天理而怀苟且假息之念故也非修文以来易以计破难以兵碎也今交趾汉数郡之地耳数年之间虽贡奉伻来终未稽颡阙下输诚赤今年羾一犀象明年献翠具若干是皆我物借为巳有调书词廷嵗月而已此最不可信者昔汉文帝却千里马诏郡国勿令来献而越王尉佗曽未几何怨艾自新去号北面终其身内属正以德礼怀柔然尔臣愚以谓彼之交贡自今宜辞而无受则我之所得者有三不宝逺物示以旷度一也鳞介之属叵测浅架不知我之虚实彼用自絶使私计内穷二也又使骇夫天子明见照万里之外畏天事大之心庶有以自省其曲直所在三也【刺竹药弩缓则津行奸诈急则曲尽服从】伏乞下公卿而集议以付有司臣之所言虽至浅近然当陛下无忌讳之时逺被宠召无一言补报缄黙旅退岂惟自弃大负朝廷虚求之心顾臣庸愚何足重轻万一片言而有可取使四方大贤大德之士闻之曰如臣者且蒙采择将訑訑而来皆为陛下用矣臣不胜俯伏待罪忧恐之至臣恽昧死再拜谨言
　　上御史台书
　　至元五年十月日前翰林修撰王恽言盖闻御史周官也其职掌赞书受法令秦汉以来乃副贰丞相任耳目司察之寄唐制二台左以纠朝政右以绳郡县职非不要责非不重也至于天下之大奸郡国之大豪时务之得失生民之利病京官之迭居内外郡吏之歴事臧否莫不劾视按问以之定功罪而权赏罚不待稽覆证左防有失实而抵坐之也是以天下之人惴惴焉凛凛焉惟恐有毫髪诖误风闻疑佀名絓宪章至于颠越不恭者盖千百一人而已故朝廷清而万事咸理逺近一正而奸邪屏迹矣我国家列圣相承重熙累洽奄宅区夏垂六十年迨圣天子登极典宪日新百度具举于是建台司置僚属盖将示公道抑浇私折奸萌救内重之弊也切惟风宪条目古今一致也强宗豪右田宅逾制凌弱暴寡二千石刻损政令不恤疑狱倍公向私侵渔百姓苟阿所爱蔽贤宠顽通行货赂选署不平此汉六条之制也唐之目四十有四今不具见虽繁简不同以近事攷之或有可详若听览未充衮职有阙弥缝匡救之者不敢后也中书政本机务所出整肃纠绳之者不可阙也官或备员未得其人擢任荐升之者不可寛也综劾之权内外惟一强御巽懦之际不可异也大臣当任责也反循嘿而无所建明小臣当奉职也或僭越觊觎徼幸而至于臣门如市请谒公行名器大权假授失当学校久废以为非所急而起青衿之讥贤材在下以为不必用而兴白驹之叹选部无法徇情故而害至公乡愿贼徳乱朱紫而败俗化守令不职怨讟交兴刑罚失衷手足无措胥吏舞文而乱纪羣小告讦以成风服色僭越尊卑无章工技淫巧交靡日蠧将帅狃于掊克而边防弛上下习于垢乱而积弊深若是者皆国家之急务台諌所当亟言而不可后者也今圣天子体国子民度越百代大经良法志在必行然以今观之台宪一司整纲顿纪所以肃清内外其可不申明大体姑务毛辛细事苟以塞诏命而已耶然未易有以一二言者试以其事之切于今者明之凡台之所纠擿者皆百官有司逾于法之外者也今承积弊之后法制未完品式未具官无定资人无定分数年以来抵法冒禁者人人皆是也举一而遗其九是九者幸免其一者虽置于理亦未能服其心也何则盖其罪均而刑殊罹于法者少漏于网者多也若欲人人而劾之内自京畿外及州郡极刑之间圜土之内将不胜其繁者矣异日法之不行二者必居一于此古者大弊之后必有更始之制然后法得以行莫敢犯故能洗旧染之汚而成维新之化果克若斯善之善者也其或不然当举其大而遗其细大者伏其罪而小者栗矣若张纲之埋轮阳城之伏閤贵戚敛手若鲍中丞金吾胆落如温御史如是则吾之法行矣今中外大小百司于未立法制已前其奸赃不发者不可以枚举此朝廷有识之士所共知共见者也制立之后有畏罪惧法改而奉公为能吏矣亦有狃于故习未能尽革少有赃私而轻者矣极有怙奸自终长恶不悛触冒公禁无所忌惮奸私狼藉者矣所谓不能人人劾之者盖谓此也如能区别其类刋去其太甚者董勅惩艾其情轻者革心而奉公为能吏者宜皆褒异奬显坚其自新之心如此则赃私者去矣虽然事犹有可虑者赃汚虽去内外阙员者必多而事有旷矣必欲备官而无旷于事其法有五曰科举曰吏员曰门廕曰劳效曰选举其四者前代遗法具在举而行之则办矣独选举之制旧例虽存拟之当今权冝节目固有不同今日选举之法子孙弟侄其材可备用者皆得预选所贡者贤举主当令内外官五品以上各举所知不拘亲故门下及当以次旌擢所贡者不肖与减等致罚使不得进预京官之例此五事既行付之吏部定为选格所谓去前之恶收后之善承其乏备其旷使选举有例品节有章朝廷无可指之瑕不惟法制一定后世有所持循使天下徼幸觊觎非望无行之徒将不革而自去矣今宪司既建所当行者其目甚多然切于今者独此五事为要耳所谓一代之制纲举而众目张者矣伏惟二三贤执事天挺髙明刚而不挠忠言谠论洞达政体毅然以大节任天下之重盖素所蓄积耳而复内贰钧轴外领雄藩山立扬休坐镇雅俗防柱障乎頺波风棱肃乎霜简见诸行事上为圣天子所知非一朝一夕是可谓据得致之位又有可行之资者矣若恽也草茅一介遭遇明时违逺朝廷盖八年于兹虽越在草野乃心未尝一日不在王室今复蒙被宠召拔起于泥涂之中犬马之力思所以报效而愧其僝弱不材然愚衷内激情有不能已者敢触犯忌讳抒狂昧以献冒凟尊威不胜战惧之至
　　上张右丞书
　　中统元年冬十一月朔布衣王恽谨斋沐顿首再拜致书于右辖相公阁下夫布衣穷悴之士混闾阎之下处嵓穴之间欲砥行立名非附骥尾而托青云之士恶能施于后世哉昔夷齐让国之贤君也在彼则僻处海濵在此则晦迹中国周武北伐二人相与叩马而谏太公以义士扶而去之时人未之知也及宣父赞之曰古之贤人也求仁而得仁故得名粲星斗望隆嵩华奋乎百世之上通乎千载之下其名日益彰矣此太史公所以感激而传之也向非夫子表而出之吾知其寥寥寂寂西山一饿夫耳又焉能亷顽鄙而厉懦夫者哉恽卫人也生于穷巷之中长于蓬茨之下意广才疏无所肖似徒以欲罢不能之心雪其窓萤其几蟫蠧书史自娱自喻而已其于圣学之蕴治国平天下之术懵不知也以故年近不惑而无成于一艺迹混常流而不登于士林传曰四十五十而无闻焉斯亦不足畏也已仆每读至此未尝不废书长叹伤歳月不我与也于是中夜兴起徬徨四顾思得出大贤之门脱囊中之颖攀逸驾附骥尾固瞠乎其后矣庶几碌碌因人成事免夫湮灭无闻之耻方今圣贤在上治具毕张朝廷清明百度改正内都省而统宏纲外总司而平庶政雷厉风飞皇猷攸塞因自谓曰弹贡禹之冠捧毛义之檄兹非其时乎遂乃应东鲁之辟参賔僚之末席不暇暖而简书之召已飞驰于汶水之上矣伏自俟命以来仓皇失措不知所以自通知于阁下尚赖往者知遇之故拜下风接清燕借乎尺书俯怜驽钝以致翦拂顾盼俾之长鸣而増倍价是遇知于阁下者佀不偶然矣伏惟阁下刚健文明练达政体挟汉日则洗光咸池分兰省则坐镇俗雅忠结主知学为世用承恩纶于夜半洞律管于天心而复闚其经纶之业大有为于天下者不得不为阁下颂之昔房乔善断而如晦矢之以谟姚崇应变而宋璟守之以文四贤者虽所行不同同归于正故相须以成俾无悔事今阁下极推让规随之度收清宁画一之功诚汉室之萧曹圣朝之房杜也然念朝廷日逺天下之事尽在中书中书之权实在二三执政今阁下系国安危为世轻重进退百官号令天下所谓仕进之烟霄一世之龙门也尚何骥尾青云之比拟哉天下之士欲掇青紫招名声者舍阁下而将安归乎如恽之心非敢必其自逺方而来以黔驴之技名聨仕版身造兰台投书宰相遂韩愈早达之心拥帚侯门要魏勃见知之遇既闻达于诸侯归显扬于闾里正以千里一召宠幸遇矣是则足以挽布衣之贱刷无闻之耻而抱一壶千金之贵也尚何富贵之心之有哉伏愿明明在上穆穆布列聚精防神相得益章无疆之休与世共之而恽也处畎畆之中乐尧舜之道辞编户之役为太平之民守先人之弊庐甘考鼎之饘粥亦足以糊口而蔽风雨矣不然登西山而追伯夷之风游东鲁而观洙泗之教岂得不谓由烟霄而附青云自阁下而攀骥尾显名当时施于后世者哉触犯尊威不胜惶恐之至
　　上元仲一书记书
　　正月十四日王恽顿首再拜白盖闻居天下有二道焉出与处而已伏惟书记上人聪明特达居天下至静之中穷圣学大衍之道积有年矣囘视斯世若不足玩至于或出或处安往而不可哉第所可惜者时也朝廷向明而治圣王顺应而行图囘天功混一区宇网罗英俊片善俾举彼闻风兴起者虽山泽之刍荛布衣之贱士思砥节砺行竭力悉智愿仰副上之好贤乐善之实焉若曰荐举不私用养得所其职在于賔师之贤遇知至上之人朝夕引翼一归于正俾贤者进而不肖者退此天下重事而治乱之所系也故传曰得士者昌失士者亡又诗云济济多士文王以宁盖言世显之士能如是也呜呼何君不圣何王不明必得聪明至静之士见微知著临事不惑断于中而察于外夫然后可得非常之士而能建莫大之功当今之时可以与权者舎上人一二辈其孰举哉若仆也蟫蠧书史兀坐穷年占毕之外百事不解迩来二十有八年矣传曰四十五十而无闻焉斯亦不足畏也已仆每读至此未尝不掩卷叹息内増愧赧噫自治不勇而喋喋于左右者何哉盖仆恨以荒疎无似不能卓然自表于世而上人遭际乃尔君臣之义既不可废今日之出可谓千载一时也伏惟书记上人借有为之资乗可致之势出则为王者之师处则不失髙尚其事若仆所谓可惜者如是而已矣但未知生民幸不幸耳西狩尚遥想当逺去略布鄙怀惟上人其图之恽载拜
　　檄李秀才士观取渊明文集书
　　前六月五日嘿斋主人顿首白余家旧藏靖节文集一编盖王掾济川之所録也此本自入王氏不复备翻阅有年矣今吾子所秘于箧者实出敝家所藏之旧本数欲一观吾子愕然以无有力辞余且谓诚然而止夫何天牖其衷手足悮败云此集我家实有之盖次兄手所録也不知吾子前日之拒之辞诚何心哉且靖节之诗正如清风明月四时何尝阙焉既非秘异世得莫闻之诗一旦诪张自欺其心又欺其友抑不知吾子诚意之学尚友之义果安在哉传曰人谁无过过而能改善莫大焉望吾子无以前日之辞为愧不致有抵璧投珠之举复惠然许诺以备旧好是吾党中改过自新之友岂不快哉如其不然而存此心是吾子终絶于长者也吾且将长驱问罪以图进取之计不知吾子将何所逃罪焉纵吾子限以学海峻以文府坚以诗垒整笔阵以前与吾义师抗正烦腰间之箭重射鲁连之书也若曰坚守力尽乃降谢罪于辕门之下将唯命是听俾介忠胄信之士干仁橹义之师尽取所有稛载而归以贻执事羞固非所愿也惟吾子详择焉嘿斋主人顿首白
　　答周南乐书
　　恽再拜白来书承勉以割爱致夀为喻雅意甚佳然仆近六旬以来老病相仍百念灰冷何止此一事尔至云情之过差似未相悉也且老妻推自结髪迄今与相生活者四十余年内助之力既勤孔多一旦决去即漠然若无所系岂人情也哉故非夫人之恸有不期然而然者如足下所喻是耄嗟者既非鼓缶者为是恐三极之间人伦大致造端之理未易可轻也兼圣人垂世以近情为贵静念来章殆以无情者为髙而不及者亦未为下也无乃泛应不相关之论哉此説一行又佀夫足下平日于吾老嫂处乐尔之怀絶藐然也其如诸余何相顾偕老方以道业相规之不暇忽辱以风花为贶不几以当悲而歌哀乐失所乎且风花之爱盖少年妄念不图吾友老大尚未厌斁情之所钟果多焉临纸信笔不觉喋喋如此幸并为之一嘻也来索防事题扁等书不恤拙恶勉为作去未申尚民社自爱恽再拜白
　　与子初中丞书【为丧子慰释】
　　恽再拜白闻吾友以季子之丧情之所钟时虽易有未克遽已者窃恐重伤天和且缓勿药之喜欲有陈慰以目疾故敢奉书以寓其説夫事机临众得所处为难忧患切身处之者尤不易也何则盖验吾平时存养定力为何如耳死丧固已大矣然有常有变父之于子以爱为主子之于父以顾养为先伤其爱莫逆于父送其子虽为戚仅朞畧无弗忍过隆之礼岂养老送终人子之顺事其或失养自天者岂惟不顺是亦门庭之孽也往年寗人程氏丧其佳儿【程氏名和其子翰聪明有文卒时年二十】哭而过市匪朝伊夕竟以哀而其生识者讥之盖以理哀之情之正以事而哀则情之私也自今观之使程氏不死其子而所图称遂其后事蹉跌大有过于夭阏之痛者向使程知几先见何有于事哀而殒其生者哉乃知祸福倚伏未可以向谋而得一旦遽失辄以永伤为抱也古之贤者为能以礼制心以义制事处乎中而无不及之差然而哀之于情固为不细发欲中节圣不吾法吾何所揆哉昔伯鱼之死宣父不以弗忍易事而徒以隆其丧有以见适于中而不敢越也然哭子渊从者曰子恸矣兹盖痛其道无所属也子者一巳之至情道者天下后世之所公共也故于仲由发无己之责在子鲤有过甚之嘻又传曰君子所履小人所视巨室之所慕一国慕之古人当其无可奈何则安之念夫一身之重而以众人之所视而慕者为虑其于私忧故有不遑専卹者兼盛衰吉凶循环迭至吾之定力正在顺受而已况气之为孽理之不顺者哉尝以子夏丧子哭而至失其明曽子数之以为过后人鉴之以为惩呜呼圣门之徒犹未免溺于所爱矧其余人哉要之能截然刚制纳诸中而不失其正有以义割爱而己故延陵季子其子死于嬴博之间袒还三号掩坎而即去曰骨肉归于土魂气无不之也意者父子虽天性而修短亦命也观其所处俭而有度哀而有节可谓达生死之变酌古今之冝适恩义之中而存后世久逺之虑者矣故孔子叹其合于礼而贤之此无他能以义制恩也今吾友沉潜刚克明理而达变修其身而齐其家刑于家而达于人者也仆尚何言然一身之重存养之功逆顺之理适中之义尤当以延陵之心为心以西河之过为戒而为后来久逺之虑者乃所以望于阁下也惟髙明亮之信笔为言不罪疎拙恽再拜白
　　谢张詹丞书
　　六月日中议大夫治书侍御史王恽顿首再拜奉书于詹丞相公阁下昔韩昌黎以声光未白屡用文章投献知巳若于汴则售董公时于徐则撼张公建封在朝廷则取知于宰相度予尝读其书想其人何激扬奋发鋭于进而希当世之用哉盖欲遇夫大人君子假其休光余烈以斯文効用将托于不朽故也恽猥厠士行役志于简编者有年于兹縁技之痒时吐辞自喜亦欲効用于世受知于大人君子之门且验夫平日勉行之素徘徊四顾曽不能遂其知遇之愿者亦有年矣侧闻阁下以明亮之姿操特达之用推贤荐士持众美効于上以端宫府之望孜孜焉惟恐片善或遗一士之伥伥而去也切自喜幸今重华继明羣彦周列兹非求知効用之时邪故奉书上进断不自疑意承阁下不以愚疏见鄙周旋备至俾峩冠而前颙对麾仗致有西池非常之遇岂惟身都显异抑为吾道中外之光其知遇之幸何董张裴晋公之伦可得而比儗者哉自是而后足迹踵于门墙者数矣未尝不顾盼翦拂使之増华当时葵藿微诚睠焉孰无然不敢有一毫过觊上凂左右者以本然之分固在尚何他觎而自取贪冒无厌之讥乎阁下才识明亮固虽逺计不防此时之愚也既而行止靡定淹延茫洋莫知其然进退维谷之间实有出于无聊赖者不知于已托是自疏也因不自揆庶借休燠少熙寒谷之凛又使遇知明时之幸庸有以将之也故伸鸣执事有不嫌于屑屑者况闻省録不防又有过于前日顾盼翦拂之厚叙别之际欲负愧伸感且谢其不敏复恐仓卒具辞重得罪于左右用是不果于披露也违离以来夙夜慨叹至于今而有不遑安者何则言不复于后进不保其徃此最君子之所深病在阁下固已融而不留而恽也不知量之慊若复往而不咎又恐贻自弃自絶之悔将何以复登中护之堂接君子之清光庶几不负之意者乎敢布愚衷惟君侯详恕之恽再拜白
　　议
　　贡举议
　　贡举人材肇自唐虞而法备于周汉兴乃用孝亷秀才等科策以经术时务以州郡大小限其嵗贡之数以赏罚责长吏极其人材之精犹古贡士法也歴魏至于后周中间因时更革固为不一要之不出汉制之旧迨隋始设进士科目试以程文时势好尚有不得不然者至唐有明经进士等科既明一经复试程文对防中者虽鲜号称得人至有龙虎将相之目其明经立法敷浅易于取中当时亦不甚重又有设制科以待天下非常之士故前宋易明经为经义其赋义法度严备攷较公当至于金极矣后世有不可废者然论程文者谓学出剽窃不根经史又士子投牒自售行谊蔑闻亷耻道丧甚非三代贡士之法伏遇圣天子临御之初方继体守文以设科取士为功若止用先皇帝已定格法与时适宜可举而行之迈隆前代创为新制可不详思揣其本末酌古今而用之惟古贡士率从学而出后世不询经行徒采虚誉因循荐举狃于私恩不顾公道此最不可者也莫若取唐杨绾宋朱熹等议参而用之可行于今绾之法曰令州郡察其信友孝义而通经学者州府试通经习所业贡于礼部问经义十条对时务策三道皆通为上第其经义通八策通二为中第其论语孝经孟子兼为一经熹之议曰分诸经史如易书诗周礼二戴礼经春秋三传各为一经将大学中庸论孟分为四科并附已上大经逐年通试及廷试对防兼用经史对以已意以明时务得失愚谓为今之计宜先选教官定以明经史为所习科目以州郡大小限其生徒防俊秀无玷汚者充员数以生徒员数限歳贡人数期以歳月使尽修习之道然后州郡官察行攷学极其精当贡于礼部经试经义作一场史试议论作一场【题目止于三史内出】廷试策兼用经史断以已意以明时务如是则士无不通之经不习之史进退用舎一出于学既习古道且革累世虚文妄举之弊必收实学适用之效岂不伟哉外据诗赋立科既久习之者众亦不宜骤停经史实学既盛彼自绌矣翰林臣王恽谨议













　　秋涧集卷三十五
　　钦定四库全书
　　秋涧集卷三十六
　　元　王恽　撰
　　记
　　醉经堂记
　　王子筑室于中唐既落成掲之曰醉经客有过而疑焉曰古之人名其室庐盖皆砭所欲而儆不逮今吾子年逾强仕读书学道积有寒暑方以醉经为志且平日所尊何经所嗜者何学耶予应之曰人孰不饮食而得其味者或寡矣且天下之事必綦其所嗜而后得如易牙之别味养叔之治射秋之于奕伯伦之于酒惟其嗜之酷故能造其极而哜其胾者矣矧五经者圣人之成法生民之大命系焉若夫尽乾坤之变极万物之情神鬼之所以幽吉凶消长之所以着使人穷神知化乐而不忧遯而无闷者易之道也性情之所发礼义之所当止天地鬼神之所以感动草木昆虫之所以能区别俾多闻博识益耳目之聪明者诗之教也五帝之建极三代之授受邦本所以基而固生民所以厚而康布在方防示人主以轨范者书之奥也饮食有节进退有度使君臣父子兄弟朋友之间上下志定而无僭越危乱祸者礼之实也公是非明褒贬君子小人之所以分乱臣贼子之所以惧万世而下使大中至正之道纲维世教不至于魑魅魍魉者春秋之法也斯五者天下之达道尧舜以之无为汤武以之顺守周公以之辅相孔孟以之垂教伊尹之致其君顔子之乐其乐其皆出于此乎然非嗜之酷资之深守死善道殆未窥其窔奥也若予也幼而学以举业汨其真壮而仕以防行易所守内乏中和以植其本外欿礼义以制其宜望道而未见歠醨而失醇所谓清庙之酒至道之膏腴时或扬觯一嚼卒未造乎古人中圣之地故事变之来酬酢倒置鲜中律节此无他志之不立经之不明故也呜呼予乎其将醉于经乎朝而浸六艺之浓郁夕而味百家之异同然后蹑丘台而望千钟之圣骋奥府而追百觚之贤神凝妙理心粹太和浩浩其天渊渊其渊不知我之醉经经之醉我是则醉经为志不其旷且乐欤重为之歌曰能者在人不能者在天幼学壮行订夫学之正偏道之隆汚一聴天之云然彼君子兮尽其性之所全故无入而不自得焉有河上丈人者出庶几知予心之拳拳客曰若子之志似酣且适矣尚何言哉乃揖而退因书其言于壁不惟志其所欲亦且规未至者日就月将果能粹于全经者乎时至元丁夘夏六月中伏日醉经堂主人王仲谋父记
　　博望侯庙辨记
　　顿坊距汲县东北二十五里川原衍沃泉流交贯盖苍水沇洑至此而后发厥田宜稻与麻平时修竹弥望号称小苏门按图志其地殷墟近郊太行之朝阳也坊北不百举武有冈陂陀际山西来冈首有祠俗相承云汉博望侯张骞庙侯之冢在焉予读西汉书骞自建元中使西域通乌孙而卒冢今在汉中此安得骞之墓所哉是乃乐史所辨汲县东北三十里有冈曰博望上有石坟洎二石表云张骞冢非也乃故原武典农高府君之神道呼为石柱国者是也然不明府君何代人而典农魏晋间秩号【见晋书何曽传曽为汲郡典农中郎将】其于郡人有功因屋而祠之昭昭矣今县治去顿坊二十里而遥曰五十里者攷之盖距古汲城而言也又按唐志书武徳六年改共城为共州置博望县此亦因冈而为名故土人不究是非直以冈县名与骞侯封相同遂指为骞之冢庙何其误哉至元四年外叔韩澍来官数以庙辨见嘱予因为说曰明则有礼乐幽则有鬼神幽明虽殊其理防间骞若有灵恐不能一朝居此且以名乱实者君子恶之守令者民神之主也一旦有事祠下币祝交献明以典农髙君而曰博望张侯吾谁欺欺神乎言且不顺而望神之妥灵肸蠁吾未之信也呜呼正名实明祀典有司之事也今侯之为县首以孚诚感通神明致雨旸之应以利其乡人故正兹名实之不正足以见侯之莅官兴事不苟云嵗丁夘壮阳月夏至后三日郡人王恽记
　　洄溪记【有铭】
　　王子性僻野喜泉石乐之穷老而不厌间嵗买田郭西广且百畆土瘠而瓯寠特以溪流回护居水之腹景气古澹令人有足爱者且清泉二水近自苏岭逺发黒山至共西南而后合萦带林野百里而后渡汲予尝登丘望逺溪自郭氏林坞径北流运肘而东指尽三里而北骛沈沈无声若白虹西来束田为腹视两际为最深惟其崕岸峻曲故渊流纡缓黛滀膏渟倒影空碧其或滙而为盘涡漾而为浦溆横烟漠漠鱼鸟飞没此溪曲之大率也至若林霏未开披拂缟练风漪遡行殆萦而转夕月秋霁瑶琨满溪流光空明荡而复回金支翠旂有来虙妃鸥泛泛而不下舟摇摇而若维是则渊洄泱泱容态百出澄万虑驻景色可喜可观者也若夫沦渊黙溪之灵也浸润原野溪之徳也窟宅蛟鼍溪之神也变态曲折随物赋形溪之文也众壑来防翕聚呷纳溪之量也汤汤洋洋旦夜不息是又溪之无防藏也岂幽人志士乐而不餍者良以此欤予久闲寂若为时所遗也日以杖屦倘徉溪上屏蓊翳逺马牛疏薉恶以洁溪之流居无防溪之神似喜予之主也林壑从而増华云烟为之动色临溪而渔借草而坐不劳登涉指顾之顷其溪山之胜鱼鸟之乐防在吾目中矣王子于是醉而歌起而舞振灵修之逺驾袭九渊之神童不知世之逺我我之逺世将渊潜以自珍也昔栁州谪永易冉而为愚元结刺道以潜而铭溪今予援二公之例锡汝曰洄溪其谁将不然安知夫溪神不击节叹赏喜其名嘉而实得时出歌舞以乐其不世之遇也耶铭曰浩浩川流逝何速兮涓涓石霤时或穷兮水维渊沦物所钟兮吾庸名汝亦自容兮汝安吾命尤冲融兮邑无君子吾适从兮偭彼蟂獭追神电兮匪惟自珍俟吾道之隆兮
　　殷太师庙重建外门记
　　庙有外门旧矣金泰和四年节度使孟公铸易而新之近代以来废撤不复者盖三纪焉维皇朝至元元年郡侯渤海王复命汲县令葛祐作新太师之祠奉明诏而缉废典也越明年春二月神宇甫完移治令下逮夏五月郡人韩澍来令兹邑奠谒祠下顾瞻台门未克完具殆无以称新宫而掲虔敬明年秋七月乃经始焉顺嵗成而乐民用也九月初吉告成厥功轮奂爽垲神游敞然风马云车肃焉来临左林右泉奕奕动色既而主县簿髙显洎其属愿以事文诸庙石遂再拜请书于恽恽曰太师之墓在卫境圣迹也按祭秩常祀也自殷迄今二千有余嵗矣神之所以凛然如生血食不絶者岂非忠义之气萃而为乔岳融而为列星穷天地亘万古作大闲为民极故也孔子称殷有三仁焉盖至诚恻怛之心其揆一也太师之进谏不去箕子之法授圣也太师之杀身成仁防子之志存宗也前代以二贤配飨庙庭亦见夫显异尊崇之礼宜矣然一门之役不可不谓全功重嘉令之为县民安政简而复致敬恭于明神继成前功可谓能也己故详书本末以示来哲至元丁夘秋九月重九日谨记
　　种栁记
　　古之人十年种木俟以时而充吾用也然五十不艺树者谓嵗月之不我予也物之易生莫栁若也其自拱把而合抱特十余嵗耳今年春命家僮斧东城之栁七十有二本植诸洄溪之上清流溉其根时雨泽其颠甫阅月枝叶扶疎已复可爱异时材则充吾家栋宇之用薪则供吾爨下朝夕之须斧斤以时有不胜其用者矣不然畏日凝空炎风灼野长条美荫拂堤防而庇清流使鱼防泳为牛马憩息之所亦田家之一快也吾今年四十有二小子其识之且念夫天之生物无匪益于人者人为物灵役万有而君之亦莫不极焉不知加我数年能有益于物也果何如哉时至元戊辰夏六月洄溪主人记
　　社坛记
　　田之置社所从来尚矣自天子至于庶人莫不有社盖所以神地道而美民报也其制壝而不屋俾之受霜露风雨以达天地之气社者五土之示田主之所依也各以方所宜木树之以表其位夏以松殷以柏周以栗是也祀以春秋始用祈而终有报也日用甲祭之常而取其始也配以稷盖稷为五谷之长且稷非土无以生土非稷无以见生生之效以其同功均利更相载养故也至元三年秋予买田于清水之南垦斸树艺且厯歳时得田二百余畆方之圭洁盖以倍蓰矣若夫水土之赐莫非君恩干溢丰凶实维神所托焉是不可不明乎本观卫土所宜惟棠为然故于舎之西南若干步就其木以为神表着之位春祈秋报用安以妥呜呼社礼之废乆矣背本趋末者众矣古之为民者四各有恒业不相哤杂今三者不易为士者独失所守遑遑载质不相吊于道路者防何人斯若予也工商贱事非所宜为以幸为利义之所不敢出也是则耕而后食借之为育亷之地诚又性之所便身之所安尔予一夫耳其能化乡人乎以为告朔饩羊使田正有所依而知载养之功徳合无彊矣于是乎书时四年丁夘冬十月也
　　孔履记
　　孔子殁千有八百余嵗小子恽获拜履綦于先进赵公学舎吁可敬也履之制极古长尺有二寸其圈以丝借则以枲为之纹作古方花角结骈罗纰络如画不可端倪厥首几几似圎而方状若物勾势欲上达循口有衣如罾可相掩覆傍缀绳絇长约数寸殆用拘缚以敛口哆环唇之周中贯繶紃疉踵之后辫结方舒犊鼻穿彻色苍艾无光枲之纎尫者殆敝丝之坚凝者不变也于是拂拭睇眎起敬起爱怳如升君子之堂仰高风攀逸驾而聆足音之跫然也若夫履者礼也君子所履小人所视况吾夫子践履之物哉吾侪小人可不敬而视之且夫子相鲁七日诛夘也于两观之下如由赐之徒尚愕然而惊况鲁人乎然视其所履其祥可得而考也夹谷之防齐以莱兵劫公孔子履阶而上不防一等是履也凝然山立兵却鲁张其无严诸侯之勇可得而见也然后退而闲居従容中道与三千之徒翩翻于洙泗之间接武于杏坛之上其素履之往坦坦幽人之贞可得而观也俾后之君臣父子兄弟夫妇顺而履之者昌舍而违之者亡宜乎吾夫子万世之下凝旒被衮履帝位而不疚其道光明者焉呜呼当崇奉者圣人之功也当践履者圣人之迹也苟知其功而不践其迹与嗜古物为耳目之玩者等矣是诚不可不知其所当履也中统三年夏五月同宣抚徐世隆都司刘郁幽陵张着观汲郡王恽拜手稽首而为之记
　　殷少师比干庙肇祀记
　　总管赵郡陈公治卫之明年政平讼理一日谓僚佐曰太师比干之神古今之盛烈也以视事之初未遑致祭为守臣者是殆阙如况在明诏又当寅奉神不于其祭吾乌乎用吾祭意斯典之废乆矣礼失而野当以义起且四时以秋为金五行以金为义而太师之徽烈忠贞刚毅盖与秋律一也今以秋令祀之庶几气可应而神来格也佥曰俞公于是择谷旦谨斋沐得秋九月十有四日戊戌夜漏下四十刻公乃延郡之宾友府之幕属毕集于祠下质明公敛袵以入乃即厥事鼓钟既陈宾从就列笾豆静嘉牲醪香腯奠献礼成泠风穆然忻忻康乐神具醉饱从祀者凡十有九人对越灵威精魂动荡殆肃如也既阖戸宾主序位主人示旷度略苛礼歌管交奏餍沃神贶公乃咏拟骚之九诵赋伐木之卒章洗爵扬觯以极欢畅顾谓坐客曰祀以秋期肇自于是可乎客乃闻而賛之为之歌曰沈寥兮九秋神粹兮一气百卉兮具腓贞松兮劲厉来云兮度帟回风兮满斾坎坎兮蹲蹲人神兮具醉雨旸兮时若神赐兮屡嵗爰祀兮清商自公兮无替宴既终宾主揖而退绎之明夜大雨信宿乃止咸曰时雨之应岂非公之至诚所感耶公以谦防自牧乃谢不敏曰适雨与防予何徳以致之既而府从事李端告予曰公自下车迹其善政有不可揜焉者其于事神治人可谓备矣宜文诸庙石以旌厥美卫人王恽韪其言而嘉之于是乎记至元丁夘冬十月也
　　杨氏塑马记
　　至元二年春三月运副杨君祝香济渎道宿承恩梦人驱乗马而西寤而异之及投诚流海出纻衣以赐因黙祝曰幽灵如此当复来以答神贶越翼日马无病而毙即火之俾授隂防明年春再走祠下追念骥徳与相之权竒有足见于土木而耸隂驭之仪者乃命工塑设于庭之右骧首振鬛势殆跃如既而杨再拜请记于予予谓清济在天地间一水耳唯其不常流乱涉河溢荥沇洑地中独达于海故曰渎此济之所以神也祭秩视诸侯有国者祀之近代来嵗时香火奔走百郡世之人岂以灵渊闪欻变幻百出能惊动人耳目以为渎不测之神耶夫神聪明正直者恐不必尔矣且杨君诚心所贯发于梦梦之所得见于行事其于敬恭笃信聴于神而不疑者也然心即神也神即心也吾恐方正灵明之地即天地百神之主而吉凶祸福不由乎已而由神乎哉昔昌黎公碑罗池神笔李仪醉踣庙下以为灵尚何怪于此哉至元丁夘秋七月日记
　　防霖落山记
　　州西北四十里有山曰霖落寺曰香泉者初自寺庄入山门约行六七里峰回路转得古浮图亭亭出杳霭间青嶂回抱真画图也望东北诸峰顶磨苍穹足注絶壑山之椒万石林立极太湖竒特之状半空磊落势若飞来苍松老柏俨侍上下云烟空翠顾揖不暇即霖落山也行百余步径渐峡束石荦确不能骑青鞋竹杖推挽以进还自絶涧底陟西磴道入寺殿废基枕巅崕上东西二佛龛嵗月峥嵘皆开元间物也南瞰哀壑心魄为动王子与客循东崕而下抵霖落山足仰看青壁斗絶如削今谓之舍身崕者是也少憩转而东北升石磴攀萝蹴藓度滴乳古巗再折而抵华严壁下壁磨崕为之作书刻华严部特精致可观字约万数木客诞夸时出光怪中凿巨龛古佛护以龙象其香泉自经洞石罅中流出穿云霤石复从乳巗半腹下防作瀑布流飞溅丛石间珠跳玉迸顷刻百斛山借以润寺仰以清也西崕对峙老色积铁怪石出槲树间蹲踞腾挐众兽相搏望之愕然而恐野人指予而告曰此狮子嵓也其西北一峰天成如台石径作梯盘屈而上若雌霓挂树连蜷未收即寺之眺月台也寺故址山中相传昔魏安王起雪宫于此故宋人石刻皆引魏离宫故事有﨑岖一迳入禅扉魏主离宫在翠防之句金盛时殿阁极侈今只稠禅师一殿岿然独存所恨薄暮不获陟连云絶顶放旷逺目以尽诸山之胜令人仰视飘然有整翮凌云之志既而林风振壑寒日下山苍然暮色自逺而至猿鸣兕啸凛不可留遂自南山半腰厯藓磴俯渃岸盘马谨辔而还回顾寺塔瞑烟四合无复所见但觉西山爽气清润雄秀溢我心目襟袂以之淋漓诗脾为之清壮也夫防览细事也功名之士有所不取然谢傅之放情丘壑羊公之兴懐岘首二贤者其功业岂下于人哉要之髙人胜士不无潇洒出尘之想阛阓尘俗触眼可恶时于山川风烟胜处垂橐而往稛载而归俾廓落之懐心凝形释与万化冥合然后知吾向之未始游焉如何若曰功名显赫如二公而后可噫高天厚地须富贵何时耶癸亥冬十二月望日记
　　新井记【有铭】
　　水之滋人至矣予城居三十年口众而无井亦一苦也盖饮食酒茗之用日不下二十斛率以仆奴逺汲取足诚可悯也中统四年夏六月朔召井工凿井于舍南隙地告成于是月上旬之戊午凡用钱布四千五百役佣三十六甃甓三千二百其深四寻有一尺既汲果食冽而多泉味之莫予井若也且夫汲之为郡一咽防也吾闻生聚繁伙之地水率咸苦井而得美泉者百不一二数何则腐秽渗漉之余故也予生也多疾咸苦之味尤所禁忌今新泉若是而甘且冽天其或者湔浣我心肺涤濯我五脏沛然助往来众生之资而供无穷之用也是宜铭铭曰
　　四年季夏日戊午凿井得泉甘胜乳古云饮之疾可愈朝来汲引己堪覩金沙离离流百股一寒碧苍烟吐黒知蛮环潆水府剧郡之水率斥卤此泉扶衰殆天与我罂重洁繘修组尚余来者无穷数
　　登鹳雀楼记
　　予少从进士泌阳赵府君学先生河中人故儿时得闻此州楼观雄天下而鹳雀者尤为之甲及读唐李虞部畅当王之涣等诗壮其藻思令人飘飘然有整翮淩云之想拟一登而未能也至元壬申春三月由御史里行来官晋府因窃喜幸曰蒲为属郡且判府职固防幕而闗掌有颛务国制判官典邮传季得乘驲检劾稽缓西南河闗胜槩固形于梦寐中矣其嵗冬十一月戊寅奉堂移偕来伻按事此州遂获登故基徙倚盘礴情逸云上于是俯洪河面太华揖首阳虽杰观委地昔人已非而河山之伟风烟之胜不殊于往古矣于是咏采薇之歌有懐舜徳起临河之叹而思禹功坐客顾笑举酒相属何其思之深而乐之多也噫昔韩吏部欲造登南昌阁者屡矣至于刺潮移袁滨潭卒莫之遂秖获载名其上列三王之次今虽罄适尽夙昔登临之美而不覩瓌伟嶫之观乃知胜赏有数乐事不可并也偕来者合肥戴刚柔克滏阳马昫徳昌营州张思诚诚叔子翁儒侍行是嵗阳复后一日承直郎汲郡王恽仲谋甫记
　　平阳府新修星丸漏记
　　经漏之法盖所以司天地之朝昏儆官民之动息郡邑皆置之遵古制也平阳府治旧有漏设台门上自近代来名存器亡具钟鼓而已视事初思有以更张之遂得遗法所谓木漏星丸者也其制为夹屏高几寻广则半之中布敔道七折用棘作丸弹如凡六十数以循环六千分昼夜百刻之度又按中星制十一图定日月寒暑消长迟速之候注丸为分积分取防积防成刻均平五更定为成式至元十年春二月丁未新漏告成法简而易知理明而度应信乎可恒用而不息者也噫君子之为政自一已而达之物因物而取信于民兹漏之设苟不自信而勤于政岂惟伊漏之愧将何以化齐民防爰作箴以自警其辞曰
　　在昔上古挈壶有职尧水懐山钦若星厯繄尔经漏亦政令所棘不夙则暮匪时动息今也具成官民攸则彼宁不勤政荒业呜呼有官率先是思
　　太平县宣圣庙重建贤廊记
  </div>
  <div class="pagination">
   <a href="秋涧集_page58.html">
    上一页
   </a>
   <span>
    ...
   </span>
   <a href="秋涧集_page54.html">
    54
   </a>
   <a href="秋涧集_page55.html">
    55
   </a>
   <a href="秋涧集_page56.html">
    56
   </a>
   <a href="秋涧集_page57.html">
    57
   </a>
   <a href="秋涧集_page58.html">
    58
   </a>
   <span class="current-page">
    59
   </span>
   <a href="秋涧集_page60.html">
    60
   </a>
   <a href="秋涧集_page61.html">
    61
   </a>
   <a href="秋涧集_page62.html">
    62
   </a>
   <a href="秋涧集_page63.html">
    63
   </a>
   <a href="秋涧集_page64.html">
    64
   </a>
   <span>
    ...
   </span>
   <a href="秋涧集_page60.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
