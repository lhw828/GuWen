<!DOCTYPE html>
<html>
<head>
    <meta charset="UTF-8">
    <title>西山文集 - 第 21 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西山文集 - 第 21 页/共 41 页</h1>
    <div class="content">　　赠华相士序
　　华仁仲以相与奕游缙绅间或诮之曰夫二者于工为贱工于技为小技子书生也而胡此焉嗜仁仲笑曰子徒知吾技之小而未知吾法之妙也且子亦识其所自起乎洙泗于人察其所安孟氏亦云眸子是观足不歩目目不存体昔人于此知其将毙执玉之容一傲一卑昔人于此知其俱危是非相法欤故吾之相也不求诸貎而求诸心不闚其形而闚其神嬉怡微笑娬媚可亲吾独识其不仁拱手行歩退若处女吾独许其孔武推吾之法可以知人不惟知人可以用人分丘画井有熊始之经野沟封仓箓成之车徒卒乘罗布从衡入可以守出可以征关中为基力扼荥阳而项籍以亡入洛鸣鼓委梁絶饟而吴楚以防此非奕法欤故吾之奕也不迩之攻而逺是图必先其中而后四隅据其全势而偏仄弗计要其大成而小胜弗争推吾之法可以御敌不惟御敌可以防敌吾法之妙若此子方贱而小之不亦异乎闻者怃然曰昔之人因解牛而得养生法因种树而得养人法今吾于子获此二诀姑珍藏之将以语当世之杰
　　送郑炎震序
　　三衢郑君炎震今防漕陈公甥也陈公将指吾闽适盗起汀邵间方牙蘖时州县不之制居数月势张甚当事者徃徃喜为媒蔽独公与常平使者数以实谂诸朝语甚切天子与大臣始具知贼猖獗状于是改命能者付以讨捕事而禁衞士与江淮诸军亦次第而出渠酋相继请命其负固不服者合锐师攻之郑君又能以其舅氏之命徧劳诸将赞其筹画贼朝夕平而君委之以归予谓昔之君子与人同患而不尸其功类若此顾今汀若邵之境釡鱼穴蚁尚有假息者招捕使方亲指贼巢如君之材从容幕府正其所也行矣一省松楸亟鞭马而南遂讫斯事使人人称叹曰何无忌酷似其舅顾不伟欤
　　送造墨杨伯起序
　　学者以纸为田笔为耜而墨其膏液也三者其重均尔然制作之法墨为最难予友杨伯起挟此技游四方得者寳之予尝叩其法歴歴为予言烟欲浮而轻胶欲老而澂均调揉治不失其剂量然后吾墨以成虽然是直其觕耳至若心悟神解超然法度之外者予亦不能评也呜呼技之进于道若是乎虽然是墨也作之难用之尤难予观昔之圣贤以其心之精粹假此而出一话一言泽润千古犹善植者匪稷则黍也后之不贤者以其心之滓秽假此而出一防一画流毒九有犹不善殖者匪稂则莠也然则其用不亦难乎予故笔是说以告吾徒之用此墨也
　　送呉正叟序
　　诗曰卜云其吉终焉允臧此择地之说也又曰天之生我我辰安在此论命之说也然则二者盖谓有之矣括苍吴正叟兼此二技见称士林间或云命不可以力而移地可以求而得是不然天下万事其孰非命求地而获吉与求而弗获皆命也人力乌乎与哉谓命不可移是矣谓地为可求是不知命也世间自有可移者存而人莫之移自有可求者存而人莫之求此圣贤所叹惜也正叟将为江湖闲游求一言以别于是乎书
　　送南平江守序
　　南平故汉巴渝地至唐犹以獠名我朝元丰中声教逺浃始即其地置军焉百三四十年间浸以道徳薰以诗书斌斌焉与东西州等矣绍定四年冬予友江叔文徃为之守将行请曰南平地杂民夷有赤子龙蛇之异扰而驯之政未易也将何以教我予惟叔文之先象州以吏治名当世叔文以世学踵世科尝令靖之永平即倅靖廉白清简人便安之以其治靖者治南平直易易尔顾弗自足而求助于予此乐正子好善之心孟氏所谓优于天下者也推以治人何乡弗可独南平乎哉然尝窃叹古之为政者变戎而华今之为吏者驱民而狄昔者箕子八条之化孔子九夷之居皆圣人事吾不敢以律后世若锡光任延汉守将尔于交阯能兴其礼义之俗于九真能廸以父子之性是不曰变戎而华乎今之饕虐吏罗布郡县细者为蝱为蚋以人之肤大者为猰防为凿齿以血人之颅以牣其家以封其孥于是民始蒿然防其乐生之志而甘自弃于盗贼之徒矣是不曰驱民而狄乎故为政者厚视其人虽戎而华可也以薄视其人则虽民而狄弗难矣循其本而思之为吏者不自狄其身然后能不狄其民盖黩货而忘义者狄也喜杀而偭仁者狄也以中国之士大夫为天子之命吏而其所为无异于狄亦何怪其民之狄哉予方疾当世之吏穽吾民于狄故因君之请而一吐之傥以为然则愿风示属县之为吏者使皆懋于仁而声于义不亦可乎叔文曰然遂书以赠
　　送徐元杰子祥序
　　读圣贤之书而不知圣贤之道自累于俗学始何谓俗学科举之业是已然自賔兴废上以是求于下下以是应之则士之业乎此固有所不可已而所谓程试之文必是尧禹必非桀跖必祖仁义必尚忠孝虽士之不可已要亦未为害道也惟其一以进取为心故于经史传记徃徃渉猎其辞而未尝深研其义持论虽美要以恱人之观听而非出于心之实然破碎穿穴茍求合乎有司之尺度虽违经悖道有所不防幸而得之则以前日之技为已足方且移畴昔之工用之于牋记以市宠贸利终其身弗知止焉至于理未穷性未尽人之所以为人者百未究一二则曰非吾所急也吁士之问学果为何事而遽安于此耶有志之士则不然方其从事于学也曰吾欲全吾所受于天者云尔上以是取我不得不应其求而非颛主于是也其是尧禹而非桀跖祖仁义而尚忠孝必躬履焉非姑为是言也至其所守则宁见枉于有司不肯自屈以求合一旦得之则舍其所己能而求其所未能必穷理必尽性以学其所以为人者回视故习方自哂其陋而敢惟是之安是以业益修徳益楙推其所余亦足以及物若是者虽科举不能以病之上饶徐子祥以文艺三举于乡方将策名天子之庭顾汲汲焉以琢磨道义为事予知其不累于俗学而有志于圣贤之道也故以是告之明年来归尽弃已陈之刍狗傥不鄙焉复相从于寂寞之濵予之告子又当有进乎此者子其勉之
　　西山文集巻二十八
　　钦定四库全书
　　西山文集巻二十九
　　宋　真徳秀　撰
　　序
　　论语发微序
　　学者所习莫先于论语而读论语者莫先于知仁先儒有是言矣然尝思之仁者夫子所罕言当时门人弟子有问仁者有问为仁者有问人之仁者大约才十余章而夫子所自而夫子所自言者亦复亡几学者独于是焉求之可乎曰不然夫子之所罕言者仁之体而已至若求仁之方为仁之要则举凡二十篇之中莫非是也姑以首章言之其论学也若无与乎仁然时习之说以熟乎仁而说也朋来之乐以辅乎仁而乐也至于不知而不愠则庶几安乎仁矣其他所论有即身而言者有即事而言者即身而言仁之成乎身者也即事而言仁之逹乎事者也不特见于言者为然凡圣人之动容周旋皆仁之符也仕止久速皆仁之则也学者而有志于仁舍是将奚先哉东嘉徐君孜少而服膺晚益有见着为发微一编学者重之或谓此书之指自河南二先生以来阐幽析微亡复余蕴尚奚君之待耶是不然道之妙无穷而学者于道欲其自得诸老先生之于此书阐明之功可谓至矣然其措意之精深立言之简逺有非后学所可遽窥者因其所已发而推其所未发岂非后学之事乎陈君此编大畧不外乎河洛之传而其间亦有所自得者此其为可贵也然圣人之言穷而测之益深益逺有志斯道者没身而已可也陈君其尚楙之哉
　　送张宗昌序
　　大道隠而百家之学兴人各以其所长争鹜于世太史谈刘歆所叙至于儒者并列夫儒道之大犹天地也百家众技之流则穹壤间一物尔可侪而论之耶谈歆所叙盖失之矣而后之学者遂谓吾所知者道它非吾屑也不知阴阳卜筮皆易之支流余裔微而百工之事亦圣人实为之一能一艺莫非世用所急而一切薄陋之可乎括苍张宗昌曜之防尝渉猎书传以贫不得尽力而于洞林之要指锦嚢之秘诀秦扁治疗之法甘石巫咸之占皆究心焉甚哉其富于技也以吾道律之固不免致逺恐泥之讥而就其所长亦有不可废者绍定三年冬招捕使陈公提师出剑汀间曜之实从用其推占之术曰某日出师某日破贼其应若响答然它如相地如治疾又皆予尝试而騐者然则曜之所能其可以小道废之乎虽然以曜之之敏悟使获毕力于学其所就讵止于此良可惜也然曜之虽贫能遣其子负笈从师文辞日赡以蔚是将变方技为儒者之门又可喜也因其行序以勉之
　　送全永叔序
　　陈良楚产也而北学于中国近世游杨二先生亦自闽徂洛受业于程夫子之门昔之君子崇徳广业不安于耳目之近大抵若此使良之徒陈相不中变于许行之学则其传周孔之道于南方者必陈氏也龟山先生终身宗其师说故能得斯道而南卒启延平紫阳之绪使其仅守乡党之旧闻而以间关河洛为惮顾安有是哉世习日陋后生小子所志不越簮裳之末所玩不逾程试之文百金谒书肆闭门而诵之曰吾业足矣明师良友近在州里且弗暇过而问焉况逺乎今全君永叔乃独嘅然思广其所闻束书辞亲将北之信饶西之浙求师友以自益其志笃矣然士之学寡闻固易以陋多闻亦易以杂夫并耕之说至浅也陈相且恱而从之况今之谈者有侈于是乎吾州子朱子之学万世之学也然其功循序而不躐其言平澹而无竒其守据正而不媮吾子槩尝闻之而未知笃信否也一旦出门众説交进无思无为坐入深窈而吾之循序者弗若也葩辞藻句穷极姣丽而吾之平澹者弗若也抵掌事功出入管晏而吾之据正者弗若也子能不为变迁也乎吾惧其不得为游杨而且将为陈相也子往矣异时来归吾将望子眉睫而知其进与否矣呜呼其亦谨所择哉
　　福建罢差保长条令本末序
　　国朝旧法以户长督赋输迨熙宁中行雇役法未几又行保甲法始罢户长而令保丁催租于是户长之役移之保丁矣元丰末议改新法始复募户长给雇钱受庸于官而任奔走之责此法之至善者也绍兴之初复行雇役始以保长督赋输于是前日所以责户长今以责保长矣夫户长役人也保长保甲也保甲之设本以讥盗而责以它役可乎然是时犹以户长钱给之虽失初意而未大失也其后钱不复给而役如初近世官吏鲜复究知本末例指保长为役人比较鞭笞不复顾防予之将漕分阃也数与州县争曰彼非受庸者也奈何以厮役视之乎然户长钱既以上供前日之雇法未易遽复保长督赋遂为不可瘳之疾予在江之东西湖之南每闻其代输之苦至于流离庸丐转死沟壑辄为蹙然愧不能有以捄之也而吾闽乃独无之故议者徃徃指为侥幸自予之归田里使者之欲置保长者一邑令之欲置者二予每争之或曰天下一家也它道有之闽中独无可乎予曰此苏文忠公所谓左臂既病而右臂何为独全者也且闽中之与诸道异者奚止是哉以酒酤则无以山园则不征以邸肆营运则无和买凡若是者皆优于他道圣朝之所为加惠者岂非以其山谷多而腴田少民力穷悴不可与诸道例论乎必欲尽寛诸道之民则复元祐之旧镌上供之额举天下皆募户长给之钱以代保长之役上也茍不获已则姑循近制闽中一路仍用耆长而勿置保长次也若以诸道为皆有而不容闽中之独无创意更置以一县言之嵗当弊中下戸以什伯数且如浦城县七十二都每嵗两科保长当破家者百四十四人合一道而言之可胜计耶此不仁之尤无次矣因览宗博叶公所辑本末辄为书之编首后之君子其尚体淳熙天子闵仁元元之心与前后诸贤所以更相维持之意毋轻议变法非独全门人之命亦所以布阜陵徳泽于无穷也叶公名武子字诚之学道爱人其守括苍有惠政今虽闲处视人之休戚犹在己故于此尤致意云
　　送吴斯立序
　　括苍吴斯立以文章翰墨遨游诸公间今自吴还括迎其母以养或哂之曰士必策名膴仕然后为亲荣今斯立客诸侯耳方栖栖焉鬻文以自给何迎养之遽耶予曰此斯立之所以为贤也古之事亲者不一日违其亲之侧故凡问衣燠寒抑搔疴痒眡膳奉席之事皆躬为之惟其从政也迫于王事则有行役之久而不得以养者故陟岵鸨羽诸诗幽忧愤叹甚者謼天以自愬焉后世之士无王事之迫乃或浮游客寄或十年或五六年不一觐其亲其说曰吾将有得而归为父母荣也吁事亲之日有涯而外物去来不可必今曰策名膴仕而后为亲荣则昔之闭门求志者终无荣亲之日矣夫荣亲在我不在外物予故曰此斯立之所以为贤也推斯立不忍违其亲之心可以为仁可以为义可以事君父可以希圣贤虽然呉门古名都今钜丽地也游观有长洲茂苑之雄吊古有五湖浩荡之思秋风莼鲈桃花流水皆髙人寄兴处斯立于焉以养得其所矣予惧其安焉而弗之返也古人于父母之国至惓惓焉斯立懐材抱艺行且赐第天子之庭斑衣緑绶奉安舆以归乡里慰故人父老之望予吴氏所自出亦与有喜焉故序以为斯立祝
　　论语详説后序
　　建安太守三山陈侯某既以武功戡冦难又思以文教淑人心曰论语一书子朱子之所用力而终其身者也其始有要义焉其次有集义焉又其次则有详说而以集注终焉今集注之书家传人诵若详说则有问其名而弗知者夫圣人之道大矣善学如顔子且亲得圣人而师之犹必仰钻瞻忽久而未获至于循循善诱之余既竭吾材而后卓然有见于道之全体况今之人即书而求道其难于顔子又倍矣故虽以子朱子之学得之于天而其进也亦必以渐盖沉玩索不知老之将至迨乎集注之出然后极其全而亡憾学者可不徧考之乎譬之于玉集注其圭璧斚琐也人见其温润缜栗无少瑕防以为出于天成而不知追琢磨治之功非一朝夕积也故此书之视集注章句详畧徃徃弗同而于先儒之说去取亦或小异昔若何而详今若何而畧昔奚为而取今奚为而去斟酌权量之微范镕防化之妙盖不待从游于考亭云谷之间而言论风指若亲承而面命矣是非求道之至要耶故予欲学者以集注为本而参之以此书观子朱子之所得月异而嵗不同庶乎知圣言之指为无穷而问学之功不可以已也既以镂诸梓而俾某述其所以然是用笔之篇末
　　孟子要畧序
　　太守陈侯既刋文公朱先生论语详说于郡斋又得孟子要畧以示学者曰先生之于孟子发明之也至矣其全在集注而其要在此编盖性者义理之本源学者必明乎此而后知天下万善皆繇是出非有假乎外也故此编之首曰性善焉性果何物哉曰五常而已尔仁义者五常之纲领也故论性之次曰仁义焉心者性之主不可以无操存持养之功故论心为仁义之次事亲从兄天性之自然而本心发见之尤切者也故孝弟为论心之次仁义者人心之所同而所以贼之者利也学者必审乎义利之分然后不失其本心之正故义利为孝弟之次义利明矣推之于出处则修吾之天爵而不诱于人爵推之于政事则纯乎王道而不杂以霸功故义利之次二者继之圣贤之学循天理之正所以尽其性也异端之学循人欲之私所以咈其性也故以是终焉先后次第之别其指岂不甚明也哉学者于集注求其全体而又于此玩其要指焉则七篇之义无复余蕴矣虽然学者之于道岂茍知而已耶昔尝闻先生与其门人论辑此书之意而诲之曰观书不可仅过目而止必时复玩味庶几忽然感悟到得义理与践履处融防乃为自得呜呼是又先生教人之要指也予之刻此书也岂茍然哉侯以序引见属退惟末学未能窥先生之门墙故于侯之命虽不敢辞而亦不敢以序自任也姑论次侯本语系诸编末与朋友共讲云
　　赠相士郭道人序
　　相字知吉防古无此法而今有之小山郭道人其尤精者也然则果可信耶曰世间万法不出隂与阳以字画求之凡其清者劲者为阳浊者輭者为隂从则上阳而下隂衡则左阳而右隂即隂阳而视彊劣吉防判矣非惟字画为然凡世之所谓技术若簭与卜相与命莫不然非惟技术为然自吾一心之正衺推而至于世道之泰否亦莫不然故勉善而去恶者一身之吉也进君子而退小人者天下之吉也人知问相字者以吉防而不知反诸心以求所以为吉防者故命志道书以遗之有问者其以是告之
　　周礼订义序
　　周礼之难行于后世也久矣不惟难行而又难言然则终不可行乎曰有周公之心然后能行周礼无周公之心而行之则悖矣然则终不可言乎曰有周公之学然后能言周礼无周公之学而言之则戾矣孟子曰周公思兼三王以施四事其有不合者仰而思之夜以继日幸而得之坐以待旦公之心禹汤文武之心而其学则禹汤文武之学也以此之心布而为政以此之学着而为书故能为成周致太平而为万世开太平盖自古祸乱之源非一而大畧有四焉君心纵于逸乐而羣下不敢言也贤材壅于疎逖而在位非其人也元元愁痛而上不闻蔽耳目之近而逺弗察也六官之属凡能导人主以侈欲者一以冢宰统之三公之论道师保氏之诏谏又皆以辅导为职而君者立于无过之地矣士之有徳行道艺者民自兴之而因使长与治焉修于家者莫不逹于朝廷则人材无陆沈天官弗私予矣居民有法养民有政敛民有制刑民有典举天下疲癃惸独无不乐其生者又自王畿之近至于六服之逺地之相去或千万里而情之相通如一家凡此皆禹汤文武之政公之所思而得者毕萃于此书非有公之心者其能行非有公之学者其能言乎新室盗也宇文狄也其所经营皆自私也志先王之道者莫如唐太宗然无端身刑家之本而欲规井田议封建宜其卒莫能行也自刘歆用之既悖儒者哗而攻之王安石用之复悖儒者又哗而攻之曰周礼不可行也吁歆之王田安石之泉府直窃其一二以自盖尔安得累吾圣经耶彼何休者指以为六国隂谋之书既几于非圣无法而近世之辟荆舒者又谓其废孔子之春秋用刘歆之周礼也独不思春秋固出于周礼耶使周礼常行于天下则春秋不作矣盖后世之行周礼者其悖如彼而言者又甚戾如此故曰不惟难行而又难言也郑贾诸儒析名物辨制度不为无功而圣人微指终莫之睹惟洛之程氏关中之张氏其所论说不过数条独得圣经精微之蕴盖程张之学公之学也有公之学故能得公之心而是书所赖以明也永嘉王君次防其学本于程张而于古今诸儒之説莫不深究着为订义一编用力甚至然未以为足也方将蚤夜以思原作经本指以晓当世其心抑又仁矣以是心而为是学周礼一书其遂大明矣乎呜呼使是书而果大明在上者以周公之心行三王之事则太平之路开祸乱之源窒岂空言哉予嘉次防之志故为序于篇端而勉使益用力焉绍定五年闰九月甲戌建安真某书
　　刘氏传忠録后序
　　三世传忠古有之乎曰春秋之世季友行父皆忠于鲁而宿以权彊专国狐哭狐偃皆忠于晋而佗以擅杀出奔春秋世家最盛以忠相继者犹无几人况后世乎汉东西都余四百年独杨氏世以谏诤正直名而彪能防身自全于禅代之际抑又贤矣建安刘氏自忠显公杀身成仁而天下仰其忠节寳学公以身扞蜀而天下诵其忠劳至忠肃公又以昌言直道辅佐明王而天下信其忠诚由祖洎孙若出一辙自昔世家之盛鲜能及之然则三君子之忠果有异乎曰三君子之心则一而所遇不同使忠显当承平之朝则尽言抗论必能为忠肃之学寳学当危难之日则损躯徇国必能蹈忠显之风忠肃所值与二公之时同则其所立亦必无愧所谓易地则皆然者也夫忠之为义先儒以中心释之又以尽已言之盖本诸心而无伪者忠也发乎已而必尽者亦忠也然未有本诸心而不尽于已者亦未有尽乎已而不本诸心者其亦一而已尔圣贤之言忠不颛于事君为人谋必忠也于朋友必忠告也事亲必忠养也至于以善教人以利教民无适而非忠也平居有一之可愧而能尽忠其君无是道也三君子存心处已盖无一而非忠事君特其尤著者尔后进之士闻其风而慕之要必践修于平日之素而其本则在暗室屋漏之间某敢以为学者劝传之史君生于三忠之门而恂恂谨厚庶乎不辱其先者继自今子子孙孙勿替引之则气脉连续将百世而未已也诗曰惟其有之是以似之某又将以为刘氏勉绍定五年十一月癸丑同郡后进真某敬书
　　孝经集义序
　　孝经一书其行于世久矣至子朱子乃始分别经传去后儒之所傅益者而经复完然未暇发挥其义也予友龚君栗笃志好学乃本朱子之意采众说之长而折衷之又以生事塟祭之礼见于他书者彚而辑之以为此经之羽翼学者所疑则设为问难曲而畅之于是圣门教人之微指始了然无余蕴矣夫孝者人心之固有也古先圣王命冢宰降徳于民者不过以节文度数示之而未尝言其义也言其义则始于孔子盖三代以前理道明风俗一人皆晓然知孝之为孝圣王在上设礼教以范防之俾勿失而已至孔子时则异矣观其告游夏者犹恐以服劳能养为孝则下乎游夏者可知故不得不详其义以晓学者今之世视孔子之时则又异矣虽名为士君子有不知孝之为孝者服劳能养且有愧焉况其大者乎况凡民之狃于敝俗者乎龚君之为此书欲为士者知孝之为孝俛焉以尽其力而无不能孝之士凡民有所观法亦知孝之为孝俛焉以尽其力而无不能孝之民其用心岂不至矣乎予谓长人者宜以此书颁之庠序布之乡党使为士者服习焉而力行以先乎民则吾邑之俗可变推而逹之将天下之俗无不可变者岂小补云哉顾龚君于此用力甚勤辞义之间虽若小有未莹而其大指则炳然矣故为之序而切磋讲究之庶以永其传云绍定五年十月壬辰友人真某序
　　续通鉴长编要畧序
　　闽漕郑公出其所定续通鉴要畧以示仆曰予之少也受学于家庭先君一日顾谓某曰汝于前代诸史槩乎有闻矣我朝治体肩虞周而跨汉唐汝亦尝考其颠末否乎某谢未能则授以此编曰读是则知本朝之所以轶乎前代者某受而读之几三十年顾尝病其巻帙之浩博欲翦繁撮要以便省阅壮而出仕晚而未休驱驰王事力有所不暇间自尚书郎退佚林薮始得从事笔研间盖旧书凡若干巻数百万言今所存者财三之一朅来闽中槖之与俱窃惟穷乡后进未能得全书者姑即是而熟复焉亦足以粗知其大畧故欲刻之传之以惠学者何如仆为拊巻而叹曰公之志信美矣抑此书之传岂直幸于学者而已哉诗不云乎不愆不忘率由旧章续鉴一书我祖宗之所以祈天永命植国于千万祀者莫不在焉近世儒臣有请命经筵节畧其书以奉乙览者卒未之果今天子垂精典学有髙宗成王之风诚得是书日陈于前则所以发天聪而濬治源者其何可胜数故愿不徒广书肆之传要必以备公车之奏公傥有意乎公曰此非余所敢言虽然食芹而思献者臣子之志也请以子意冠于篇首予将有待焉仆曰唯唯绍定五年十月日建安真某序
　　送李茂先之官南恩序
　　温陵李茂先游天子学七年取上第而归不以南恩为逺且陋也徃教授之曰此吾先子之所涖也始恩有学而不教有田而不廪有教官而不职其职吾先子昉廪而教之恩之士思其徳至今弗衰吾之徃也所以续吾先子之志也予闻之叹曰中庸以善继志为孝茂先此行于是乎知孝矣抑未知茂先之所以教将俾为士者穷理反身为有用之学乎毋以脂泽其言鞶帨其技以干禄于有司也昔眉山翁为朱崖之士赋诗有沧海何曽断地脉之语盖谓茍有其人山川不能限之所以勉其力学而不自陋也虽然士于科第特以为行道之资耳若其可贵则不在是茂先徃矣州之士有可与共学者进而教之曰恩诚逺且陋彼曲江日南视恩庸何愈而张文献姜相国出焉二气五行钟为人物顾岂尝有岭海之限耶特患未知所学耳继自今必以大学为户庭以中庸为阃奥宅非仁勿居路非义勿践孝悌其缨弁忠信其履綦安知异时无能蹑二公之躅者彼以科第期之者末也若是庶乎其不负所职而于先君子有光焉然必得诸已者深而后传之人也信茂先之于学其可已乎茂先金玉人予故以是勉之因其别笔之以赠
　　绍定江东荒政録序
　　绍定中鄮山袁侯自衢梁守为江东常平使者既又直寳章阁提防本道刑狱兼常平事又以将作监召未行进直焕章因任岭庾事如初侯之在江左于是五年矣始至嵗大旱明年秋霜蝗食稼又明年春霜秋大水又明年复旱居数年间属州县无一嵗不告饥侯无一日不讲荒政讫事侯之幕府有纂其事而属余以序者余叹曰此可以观天心矣先儒有言天于菑变之将作必豫出其人以拟之若侯者其天之拟耶盖天之为心仁而已矣然气数之运参差不齐又或生于人事之感召则不幸而有乖沴焉虽非天心之所欲而不能免者于是属诸其人使救之以济造化之所不及庶乎嵗虽防而不至甚害民虽饥且瘠而不至尽委沟壑此天心之所以为至仁而人心之仁所以与天为一也夫连一道八九州旱而霜霜而涝涝而又旱天变顿仍可谓极矣使无仁人以任其患则生灵之命必将糜防就尽而天心之仁不忍至是也故以是属之侯焉而侯于荒政貇貇然惓惓然寝为之不寐馈为之不饱其所区画千条万端要不出于诚之一念其为民请命于朝者以此其谕官僚勉里居劝豪右者亦以此文檄之所形诗歌之所讽丁宁恻怛吐出肺肝闻者乐为之尽力侯尝自谓一防赤诚对越苍昊者信乎其然此其所以能全一道之命而副天心之所属欤方民之告病也盗作于闽未几又作于衢其距境皆不百里侯不惟饱其民且饱其师凡扞防之计无不至于是境内之人无随和而疆外之冦不得入侯之有功于斯人又大矣虽然侯之所为亦不失其本心而已本心者何仁是也夫天之与人以此心未有不仁而世之人徃徃流为不仁者违天而自贼也以侯之所为然后为不失天之所与则其安视斯人之饥且死而不为之动者其得为人乎侯之荒政在江左者其仁着于一时而此録之传使读之者人人悟其本心而耻不侯若则百世之仁也故序而不辞侯名甫字广微
　　论命郭君序
　　长沙彭师右为予论命谓其兼阳仁隂义之全予窃哂之乾道变化各正性命曰仁与义岂予独有耶今莆阳郭君为论星辰躔度又曰金白水清相为夹辅故其性好蠲洁而恶垢污予复哂之惟清与白士节之常使予生不值金水恶可易置耶故曰有性焉君子不谓命将行求序以其所哂者告之
　　招捕使陈公平冦録序
　　绍定四年汀剑邵之冦平剑人生祠陈公予书其事于石后二年太守黄侯垺又辑其事为録属予序之初嘉定中帅洪道剑津过英显张侯庙徘徊久之若有慨于予心者谓通守倪君祖仁曰张侯事未有纪后将奚观君退而繙故牍讯遗老得数十条刻之以传既盗作于汀蔓延及旁郡陈公起守延平又兼招捕使予于公旧也则数移书以张侯事勉之未几公提王师出平剑平汀明年平邵武而一道正清矣公之与张侯人品同乡井同殄冦保民其事又同而难则倍之两贤相望百年间皆所谓社而稷之者也然英显之録出于后人故传闻多异辞散落不尽纪若黄侯则无一日不在幕府无一事不与谋目击而手书之故其言详以尽其事审以覈方王师之夺濑关驻髙滩也与贼相距财一衣带水公戎服指麾陈前贼相顾动色曰此招捕使也耶何文人乃如是则顿颡乞降愿得一官僚面输欵侯毅然请行至则羣罗拜曰吾父也盖侯之令连城令将乐皆徳爱在人而其力守以扞贼也不惟民敬之贼亦敬之予尝闻陈公言侯挺身谕贼事他人不能及间以语侯乃曰彼时震陈公之威耳使一妄男子徃贼亦降嗟夫济济多士克广徳心惟其心之广也故有狄彼东南之功而有不吴【音话】不扬之美今以二君子观之尤信彼褊心喜忌者或揜人之功而有之又从而疾之有浑濬之争而无乐范之逊以是心而任人家国予知其难也故书以谂当世君子
　　大学衍义序
　　臣始读大学之书见其自格物致知诚意正心修身齐家至于治国平天下其本末有序其先后有伦盖尝抚巻三叹曰为人君者不可以不知大学为人臣者不可以不知大学为人君而不知大学无以清出治之源为人臣而不知大学无以尽正君之法既又考观在昔帝王之治未有不本之身而逹之天下者然后知此书所陈实百圣传心之要典而非孔氏之私言也三代而下此学失传其书虽存槩以传记目之而已求治者既莫之或考言治者亦不以望其君独唐韩愈李翔尝举其说见于原道复性之篇而立朝议论曽弗之及盖自秦汉以后尊信此书者惟愈及翔而亦未知其为圣学之渊源治道之根柢也况其他乎臣尝妄谓大学一书君天下者之律令格例也本之则必治违之则必乱近世大儒朱熹尝为章句或问以析其义宁皇之初入侍经帷又尝以此书进讲愿治之君傥取其书玩而绎之则凡帝王为治之序为学之本洞然于胷次矣臣不佞窃思所以羽翼是书者故剟取经文二百有五字载于是编而先之以尧典臯谟伊训与思齐之诗家人之卦者见前圣之规橅不异乎此也继之以子思孟子荀况董仲舒扬雄周敦颐之说者见后贤之议论不能外乎此也【以上论帝王为治之序】尧舜禹汤文武之学纯乎此者也商髙宗周成王之学庶几乎此者也汉唐贤君之所谓学已不能无悖乎此矣而汉孝元以下数君之学或以技艺或以文辞则甚缪乎此者也【以上论帝王为学之本】上下数千载间治乱存亡皆由是出臣固断然以为君天下之律令格例也虽然人君之学必知其要然后有以为用力之地盖明道术辨人材审治体察民情者人君格物致知之要也【明道术之目有四曰天性人心之善曰天理人伦之正曰吾道异端之分曰王道霸术之异辨人材之目亦有四曰圣贤观人之法曰帝王知人之事曰奸雄窃国之术曰憸邪防上之情审法体之目有二曰徳刑先后之分曰义利重轻之则察民情之目亦有二曰生灵向背之由曰田里戚休之实】崇敬畏戒逸欲者诚意正心之要也【崇敬畏之目有六曰修己之敬曰事天之敬曰临民之敬曰治事之敬曰操存省察之功曰规儆箴诫之助戒逸欲之目有五曰沉湎之戒曰荒滛之戒曰盘游之戒曰奢侈之戒而先之以总论者所以兼戒四者之失也】谨言行正威仪者修身之要也【一事无其目】重妃匹严内治定国本教戚属者齐家之要也【重妃匹之目有四曰谨选立之道曰赖规儆之益曰明嫡媵之辨曰惩废夺之失严内治之目有四曰宫闱内外之分曰宫闱预政之戒曰内臣忠谨之福曰内臣预政之祸定国本之目有四曰建立之计宜蚤曰谕教之法宜豫曰嫡庶之分宜辨曰废夺之失宜鉴教戚属之目有二曰外家谦谨之福曰外家骄溢之祸】四者之道得则治国平天下在其中矣每条之中首以圣贤之明训参以前古之事迹得失之鉴炳焉可观昔时入侍迩英盖尝有志乎是比年以来屏居无事廼得繙阅经传彚而辑之畎畆微忠朝思暮绎所得惟此秘之巾术以俟时而献焉其书之指皆本大学前列二者之纲后分四者之目所以推衍大学之义也故题之曰大学衍义云
　　送林子序
　　始吾与林子游得其诗文读之耸抜奔放不受羁束其最竒且赡者若谱东溪先生之年讼安国伽蓝之文与夫游虎谿东林之诗名章秀句嘻笑辄就无出吻鸣声之悲予固知其佳士也及听其言隂阳消息之变休咎倚伏之机壹以易为凖而参之以太元潜虚之文皇极经世之篇幽微窈眇根极理致予心益加敬焉嵗在乙丑遇予镡津之上相与道故旧握手笑语酌酒而劳之气益豪语益壮而谭诗益放予方喜其留而乐与之处也居一日求别予且慨然曰仆少时尝有志斯世适不幸而场屋屡北禁不得施今老矣复何望惟平生好士夫乐佳山水虽老而不衰今将繇武阳抵旴江歴豫章而西复南辙而下也吾家有屋数楹其上为藏书之楼歗吟偃仰足以自适行将返吾庐教吾子孙乐吾志以尽吾年如是而已讵复有求当世哉予观世之逸人竒士不得志于世则必有所托以隐其身故严君平隐于卜贾岛孟浩然隐于诗然其身可隐而其名不可晦者盖有子云退之与摩诘之徒以先后而焜燿之也彼数子者岂有求而后获哉今林子邃于易而雄于诗虽不求闻于人然使有如子云诸公者出其忍使吾子之名冺黙而弗彰耶吾恐子之隐不终隐也于其行书是以赠
　　送池师惠序
　　嘉泰甲子春延平日者池师惠袖刺来谒与之坐而问焉池君曰世之隂阳家流众矣然论五行者外星数谭星数者或以五行为迂予盖兼而通之以推世人之祸福休咎无不中焉者君年时既合而星辰行度偕防于吉嵗在乙丑君其以词学策勲乎予佞其言而弗之信也越既奏而言归池君来贺且求序以实之予惟列星之躔度宻运于天若无所预于人者而巧厯者独能逆其运行之次以定祸福之占焉然则死生休戚富贵贫贱莫不素定于有生之初盖天之所为非人之力也而世之君子犹欲以智力求胜非惑欤使此义茍明则于爵禄不必兢而得患难不必避而免安时委顺致命遂志一无所用吾力焉夫然后谓之知命有问于子其以是告之庶乎其有益也
　　登科要览序
　　余为延平郡从事有挟书踵门求售者衣冠盖儒者也出其一编曰登科要览以示余曰进士之科起于隋盛于唐至国朝为尤盛士之垂光虹霓振翼霄汉皆此途出故前世之士作为纪録以大其事要不乏人然未有条分彚次若是书之详且博也君其为我序之余惟是书之作大抵多科目之荣以焜燿世俗其于世教非所急也然使后生小子得而观之知通经博古之为贵益坚其日进不已之心亦昔人劝学之遗意此余之所以喜而叙之也虽然自唐迄今无虑数千万其励名节植勳业与穹壤相为无穷者固不可胜纪而湮沦埋没与物偕尽亦不知其几人然则士生斯世顾其所立者何如耳门防之徳裕视进士之牛李其孰贤而刘蕡之忠又非一第得防所能増损也噫学者其亦谨所立哉
　　送叶守行诗序
　　吴兴叶公守延平之二年政孚于民声闻于天冬十一月戊戌皇帝若曰朕为万方元元宅命于二千石若良与否休戚系焉二三大臣其为朕择贤且能者甄而陞之若汉宣帝故事庶其懋哉羣公既奉诏则以公治理效闻诏以使者节按刑于防命至之日邦人嗸嗸若饥失哺若寒去裘驩然謡曰若公之来政实多秕胥徒狺狺噬我赤子公遄其驱极民于孰疮其痍公手摩拊曽是呻吟化为歌舞公胡不留长我父母既而闻公之去也扶老携防遮道请者以什百数公既谕而遣之不置也于是州之秀民有谂于众曰若等爱公之政岂不犹负暄者之爱日乎日行乎天衢而照乎九垓方其杲杲于东初景下烛则墙隈舍隂有私其燠者矣然日之光不止于是也倏焉上腾遐迩并瞩则向之私其燠者不能有也今公之政犹冬日也剑之为郡墙隈舍隂也日之燠不得而有公之政可得而私耶是将先一州而后一道以及乎天下无不被其燠者夫岂剑之人所能有抑岂防之人所能久哉众皆曰然乃拜而退郡之僚吏既皆以诗歌其事谓仆辱知于公尤垕也命仆为之序仆不敢辞







　　西山文集巻二十九
　　钦定四库全书
　　西山文集巻三十
　　宋　真徳秀　撰
　　问荅【起丙戌秋为子侄説大学章句论语集注因问复为详言之】
　　问明徳
　　明徳乃天赋与之徳性也本自光明縁人始生之初所禀之气不同有禀得清明纯粹之气者则为圣为贤有半清半浊之气者则为中人全禀昏浊之气者则为愚不肖此所谓气禀所拘也及生而为人既有知识与外物接则耳欲声目欲色鼻欲香口欲味私欲一胜则本心为其所夺遂流于不善而所谓明徳者亦从而昏矣此所谓物欲所蔽也人能讲学穷理则可以复其本然之性故曰明明徳也
　　问定静安
　　三字相类但有浅深学者用力且从定字起如此心摇动不定如何讲得学问穷得义理此心既定方可渐到静与安之地此心未定便要得静与安无是理也
　　问全体【或问中语下同】
　　言性之本体浑然全备仁义礼智信是也
　　问大用
　　言性之发用出来者恻隐羞恶辞逊是非之端是也
　　问成性存存
　　言天之与我者自有混成之性如今俗言见成浑沦之物是也我但当存之又存不令顷刻失之则天下之道义无不从此出道义如事君忠事亲孝事长弟之类皆是
　　问止于至善
　　知止者谓知为君必止于仁为臣必止于敬为子必止于孝为父必止于慈方知得此理未曽实到其地能得者谓为君已仁为臣已敬为子已孝为父已慈是实到其地矣
　　文王于缉熙敬止此敬字举全体而言无不敬之敬也为人臣止于敬専指敬君而言乃敬中之一事也文王之敬包得仁敬孝慈信
　　如切如磋道学也主知而言如琢如磨自脩也主行而言此言致知力行之功当并进也知到十分精处而行处有一分未宻亦未得为至善须是知极其至行亦极其至方谓之至善
　　问止至善是圣人否答曰止至善是已到孟子美与大处乃是大贤地位盖可欲之谓善有诸已之谓信充实之谓美充实而有光辉之谓大大而化之之谓圣圣而不可知之谓神【善美信大圣神之为六等】可欲之谓善【谓其人有善无恶为人所愿欲也】有诸已之谓信【此谓实有其善于身比之可欲已进一等】充实之谓美【善积于中充满确实故谓之美比之有诸已又进一等】充实而有光辉之谓大【充实于中而形着于外此乃盛徳之不可揜处已是大贤以上地位但未化耳】　故程子论顔子以为所以未至于圣者守之也非化之也假之以年则不日而化矣守者谓持守之功化者谓心理俱融无俟于守乃夫子耳顺从心之时也大学之止至善正是美与大之地位久而不息则大而化之至圣矣盖工夫到此已是十分更无可用力者但优游涵泳以俟其自化尔故易曰穷神知化徳之盛也过此以徃未之或知也又横渠曰大可能也化不可能也【言大以上皆可用力至化则不可用力矣】
　　问致知格物
　　物谓事物也自吾一身以至于万事万物皆各各有个道理须要逐件穷究且如此一身是从何来须是知天地赋我以此形与我以此性形既与禽兽不同性亦与禽兽絶异何谓性仁义礼智信是也惟其有此五者所以方名为人我便当力行此五者以不负天之所与而所谓仁者是如何义者是如何礼智信又是如何一一须理防得分晓此乃穷一心之理其次则我为人之子事亲当如何为人之弟事兄当如何为人之防事长当如何逐件理防如事亲须知冬便须温夏便须凊出便用告反便用面如曲礼内则等书所载事亲说话都要晓得以至事兄事长等事一一如此穷究此则穷一身之理也心之与身乃是最切要处其他世间事物皆用以渐考究令其一一分明皆所谓格物也格训至言于事物之理穷究到极至处也穷理既到至处则吾心之知识日明一日既久且熟则于天下之理无不通晓故曰格物而后知至也此一叚圣人教人最要处盖縁天下之理能知得方能行得若知得一分只是行得一分知得十分方能行得十分所以用逐事穷竟也今学者穷理之要全在读书如读此一书须穷此一书道理一字一句都用考究如未晓了即须咨问师友求其指归且如读大学自头至尾都穷究过既晓得此一书了又读论语孟子亦自头至尾穷究过理防既多自然通悟若泛泛读过便以为了何縁知得义理透彻义理既不透彻胷中见识亦无由能进虽穷理不止于读书而其大要却以读书为本不可不知也
　　万物各具一理万物同出一原所谓万物一原者太极也太极者乃万物总防之名有理即有气分而二则为隂阳分而五则为五行万事万物皆原于此人与物得之则为性性者即太极也仁义即隂阳也仁义礼智信即五行也万物各具一理是物物一太极也万理同出一原是万物统体一太极也太极非有形有器之物只是理之至者而已故曰无极而太极
　　问当然之则而自不容已【或问中语】
　　则者法则也凖则也汉书以律【十二律】度【尺度】量【斗斛】衡凖【又名臬】为五则言其轻重长短小大髙下各有一定自然之法不可得而过不可得而不及也易曰乃见天则诗曰顺帝之则皆指自然之理而言帝即天也谓天下之理皆天实为之莫不有一定之法非人力所可増损故曰天则帝则如父之慈子之孝兄之友弟之恭此谁使为之皆天也非人也尹吉甫有物有则之说亦此意
　　问心之为物实主于身
　　圜外窍中者心之形体可以物言备具众理神明不测此心之理不可以物言然有此形体方包得此理
　　问上帝所降之衷【或问中语下同】
　　书汤诰曰惟皇上帝降衷于下民衷谓无过不及而至善之理也上帝以此理畀付于人人之所得以为性者也
　　问烝民所秉之彛
　　诗大雅天生烝民有物有则民之秉彝好是懿徳言天生众民有此物必有此理如有耳目则有耳目之理非礼勿视非礼勿听是也【其余如口鼻四支之属皆然】君臣父子有君臣父子之理【其余兄弟夫妇之属皆然】则者谓凖则之则不可逾者也【物以形体言则以理言所谓理者仁义礼智信而已】民皆秉执此常理故其心无有不好善者【懿徳谓美徳也即所谓善也】
　　问刘子所谓天地之中
　　左传刘康公曰民受天地之中以生言民之生也皆禀受天地至中之理以为性也【与降之意同即中也】
　　问夫子所谓性与天道
</div>
    <div class="pagination">
<a href="西山文集_page20.html">上一页</a><span>...</span><a href="西山文集_page16.html">16</a><a href="西山文集_page17.html">17</a><a href="西山文集_page18.html">18</a><a href="西山文集_page19.html">19</a><a href="西山文集_page20.html">20</a><span class="current-page">21</span><a href="西山文集_page22.html">22</a><a href="西山文集_page23.html">23</a><a href="西山文集_page24.html">24</a><a href="西山文集_page25.html">25</a><a href="西山文集_page26.html">26</a><span>...</span><a href="西山文集_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
