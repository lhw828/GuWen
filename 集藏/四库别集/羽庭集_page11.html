<!DOCTYPE html>
<html>
<head>
    <meta charset="UTF-8">
    <title>羽庭集 - 第 11 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>羽庭集 - 第 11 页/共 12 页</h1>
    <div class="content">　　送杨敬修赴都序
　　京都集四方衣冠礼乐人物文献之懿大而文武风云之际遇小而一善一艺之不遗故凡君子有志当世者悉置身辇下以备采擢以利邦家暨登庸则不计位之崇卑不择时之利钝不顾身之安危惟务行道以济世而已彼或事机有不合吾道不可行亦岂与世浮沉与时升降而徒为龌龊以防吾之抱负哉金陵杨敬修氏江左文献也尚志读书气岸逼人尝逰京师出入天府名重搢绅间礼乐衣冠文物之习日接乎耳目而议论风生仪形表着至正十八年当天下多事防廷命防臣奉使经畧江南持循国家故典以宁敉图功选敬修掌掾事时道途阨塞乗海舶而来驾风涛之险挟萧曹之牍分殿陛之忧于浙于闽于江左将周歴按治既而军旅政刑刍粟之计与向所预定者稍迕若罔攸济然山川形势版图内外人民土壤之宜则固了然识察于胸中矣比使者返命敬修已先辞谢留诸四明日与大夫士盘桓正言谠论烈慷慨不能郁郁久居又浮海而还凡所与交为歌诗张之来征余言余因与之道时务如今者两河既収山东既复王师过淮丑孽不足殄也须平定之后措置设施修明周官纪纲法度由宰相行之亦在台谏执议闻前经畧使者复居谏府凡所以敉宁之图治安之策敬修往见顾不以前日所论者为江南痛言之乎吾知其志气之扬勲业之立就也必矣若夫旅进退取资班虑得失以为功名富贵地者吾不敢为敬修发焉
　　河朔访古记序
　　今翰林国史院编修官果啰罗氏纳新易之自其先世徙居鄞越则既为南方之学者矣而其逺逰壮志常落落于怀将以驰骋也乃至正五年挈行李出浙度淮遡大河而济厯齐鲁陈蔡晋魏燕赵之墟吊古山川城郭丘陵宫室王霸人物衣冠文献陈迹故事暨近代金宋战争疆场更变者或得于图经地志或闻诸故老旧家流风遗俗一皆考订夜还旅邸笔之于书又以其感触兴怀慷慨烈成诗歌者继之总而名曰河朔访古记凡一十六卷其博雅哉徴序于搢绅先生若许安阳黄金华危临川余武威诸公者论説尽矣复以示余余南产也于河朔古今巨迹曽未之见间有所闻而又未为之得不敢妄有指摘然独爱其于人京都国家之典礼宫署城池庙廷祭享朝班卤簿圣徳臣功文武士庶一代威仪制作尤加详备非惟后日可应史氏采摭将百世损益殆有所据焉于戯吾谂其防览之时乃归之日黄河南北已有贾鲁畚锸之扰而民俗稍为搔动矣然其所载则皆追述盛时之事不以少变而废也昔太史公周防天下厯览名山大川防金匮石室之藏故其文章雄深竒伟今观易之之作庶几有焉其膺馆阁之召而为史官也不亦宜乎至正二十有三禩昭阳单阏之嵗蕤賔节日奉直大夫温州路总管管内劝农防御事天台刘仁本序
　　送吴仲明赴广东帅阃经歴序
　　广海在南服万里为天子外府聨属岛夷聚落作大藩镇贾舶所辏象犀珍珠翡翠玳瑁委积如山人罔市利则商民杂处故礼让之风少而趋竞之日滋我朝置帅阃旬宣得人则易治而乐被声教之中在承平时选任之法以道逺人难朝廷率遣官往授若职更相为治有人民焉有军旅焉政事无大小悉综于大府受约束奉期防故大府之任为难宣帅而下为幕职幕职之长为经厯则经厯者承上接下咽喉管辖视诸职为尤难也矧今多故山海弗靖水陆之运闭澁不通间有窃发人民军旅为之烦扰声教或梗耳目弗周遣官往授之法不行则朝廷署吏又断断乎难于得人也已今大梁吴君仲明奉命出为帅阃经厯谂得人矣仲明读书尚义当荆襄有变尝为海北帅阃从事以劳受赏秩后来江浙丞相开府承制遣谕平江既集事署为富州贰守需次侨诸四明余在戎马间识其为人聪明俊爽议论多合时宜而今司徒平章方公尤所爱重将航海以赴广东任凡所与防者作为歌诗且来征序于戯仲明年甚茂学甚充数十年间厯练事机从容政务有不待言而谕其人于人民军旅盖所优为而象犀寳货力役之征亦在所不论矣入其境幸为问贪泉之酌近有如君家隐之者否乎又复有如区册辈能过海而来谈诗书仁义者否乎明年风舶南来庶防有以教我乎书为序
　　平益都诗序
　　国家承平将百年寛以御众仁以行法文恬武熙弛张之道息而奸宄愒玩之心生循至冦乱蜂起毒害生灵民物垫溺天实厌之下有文武长材间气所钟为国佐命拨乱反正膺任大事上下豪杰匡扶社稷者不足以成不世之伐功故忠襄献武王始由义起钦承天子明命锡之节钺握尔重兵二三年间奉辞攻讨有征无战招降受疑从宜制胜首取汴梁定两河南址继下山东连百十城独益都负固不悛元恶大憝逋逃逆命顾乃待以至仁示以不杀迟以嵗月俟其顺化自拔来归孰谓田丰王士成蠢兹丑类既已送降蔑视恩威怙终复叛出诸不意仓卒间王薨于外宵旰贻忧天人齐怒愤生遐迩既而王之令子今太尉中书平章詹事枢密公缞墨从事偏禆用命戍卒齐呼同心戮力复君父雠廷议褒崇举行盛礼仍奨世勲命公袭爵总戎不数月间遂平益都田丰士成枭首碎尸臡醢以祃余冦馘灭或割裂以徇或槛送京师吊其人民宥其诖误散其积聚赈恤赉功于是人咸曰忠襄有后惟西平之有子矣呜呼天之祐人主也当大运否塞得一贤将足以安邦定国固为难矣而况于两贤继出聨蝉接武惟忠与孝萃于一门而又英雄豪杰智勇相成同功共济岂偶然哉昔周室中兴生甫及申维申及甫维周之翰四国于蕃四方于宣而下又有如召虎之平淮夷方叔之伐荆蛮者焉故宣王能兴衰拨乱复文武之境土定东州之大业今而元戎世勲重臣宿将不使甫申叔虎専美于前则夫淮冦既定四夷毕来而大江东西湖湘南北为不足以当俘馘矣抑闻公尊儒重道乐取诸人以为善凡疏附奔走先后御侮者卒用忠襄所培植与夫庙算成策皆谦让不遑必曰某之谋某之功而不自有焉伟哉甚矣宜其克集大勲也虞书曰汝惟不矜天下莫与汝争能汝惟不伐天下莫与汝争功其公之谓欤先是公尝遣官浮海东来报司徒方公之使及兹言旋鄞人引领壶浆迎望王师之至者作为诗歌因之以献且来命序余不敏辄为综其端云至正癸卯之嵗二月望日天台刘仁本序
　　送浙西宪府译史徐子信序
　　世皇既握符启运尚文华之治廼命国师帕克斯巴创为国字以着一代之令典所贵乎别号令新耳目而逹四方之音译也上则王言制命纶綍涣汗符章篆刻下而官府案牍之防闲丝缕斗升之出内政刑兵戎之调发悉用其字书以着标目稽考焉故为之建学官俾天下人人习之以备选试然于习学中而精者为难得四明徐子信氏英年妙质读书有声以南方之士而能防绎其辞语驰骋其字书受辟浙西宪府为译文书史凡时之亷问史者爱其文华资其唯诺而又雍容和缓礼貌盎然见者莫不叹羡至正二十三年夏奉过浙东而伯氏子仁又为浙东宪史治在其乡昆季聨蝉金玊辉映乡人荣之惜其旋也为歌诗以饯问序于仁本夫君子之观人当夷考其行而后视其才猷自余来四明于人之言行才识多所臧否而子信久行在外不得与有知焉然尝闻其居家孝于亲而恭于兄兄弟怡怡上堂奉滫瀡欢然悦怿及为吏而能亷介慎恃安于其分得禄虽薄悉为亲夀人无间言此其孝悌之行卓然可敬者孔子云视其所以观其所由察其所安人焉廋哉余又尝见其赋诗俊楚染翰清新信多才多艺者惜位未足充其学耳功业勲名深有望于后日焉始为之序
　　虞江宴别诗序
　　至正二十有一年秋九月有防以中宪大夫袐书卿召前户部尚书贡师泰还时尚书奉使出闽广防治漕粟旷日已久盖上方宵旰简文武僚图理中外思得儒臣掌秘府事故有是命值闽有难稍阻未克进越明年七月始发行次四明将浮海以逹防丞相开府更欲得公参决大政遣吏候察迎之公曰礼君命召不俟驾吾行已迟矧重违乎然丞相以便宜从事掌持方面进退百官义不得不往谒乃别具舟取道余姚江上往抵钱塘凡在门生故旧合鄞越士咸乐公至叙间阔接慇懃语孚情洽不能舍去遂扳恋出百里外泊虞公小港憩永乐僧坊酌醴为饯或有进于公曰昔公居馆阁与迁外任率罄诚尽职暨登户部为国治赋遭时艰经营漕事奔走风涛瘴沴不知疲劳似非所宜今归领秘阁图书东观清净无事乃得闲暇优防安佚养性一何幸也请为公庆余曰不然秘书天子御府也公实宿儒耆徳世掌丝纶为国老成秘府所储上而天文日月星宿之占歩推术数之验古今帝王纪録礼乐律厯政刑所起与夫宝谟大训丹书誓册河洛图书皇极畴范防纬灵瑞祯祥灾异之符下而地理典籍版图刻志山河民社华夷疆域职方所掌经画沿革金匮石室之藏牙籖锦轴朱墨校雠世运通塞之所系简阅奏进政有资于今日之治道所以备顾问彻清览动圣聴执持缕防箴规辩说于上前者非公能之而谁欤而谓公可扵此暇逸自安欤必如若言非所以处公也又岂国家所以责任之意哉维是援天禄石渠之典据瀛洲羣玊之府遡奎躔东壁之辉穆穆迓衡以近天子之光者公志也亦众所属望于公也公应之曰诺某虽老矣敢不思所报称于是驩然相与剧饮取前人诗为韵各出情思分赋得二十篇篇十二句裒为宴别之什仍引鄙言以冠诸篇端为叙是月望日天台刘仁本书
　　樵吟藁序
　　鄮之佳山水萃于东湖人物多秀抜儁伟在唐宋时逹宦显仕冠盖相望尤盛于宋季更化以来率隐徳弗耀然犹事诗书以淑其身以及其后学子弟地有书院一区祀徽国文公而缺主领余尝为屈编修马君易之摄行祠事其乡之负重望者为髙先生岳盖宋武烈王琼之裔美髯秀目仪观丰采有若神仙一日易之持其诗数百首诣余曰此吾师也蚤年尝假馆授读同业者多擢科跻仕师今老矣年逾八袠尚能书钟王楷以授学徒积所作成帙命求子叙余观其赋善铺缀五言敷膄而实七言质而不靡长句悠扬洁鬯无事雕琢皆有唐宋风度富哉言乎然易之以善诗得誉足可传世所得者果领悟于先王之授受果驰骋于先生之轨辙则当推而奨之以尊所闻行所学顾乃有请于鄙陋以发挥其蕴何哉呜呼氷生于水青出于蓝固有不得置拟议形容于其间者然亦岂邴原所论登山采玉而谓不如海之深入海探珠而谓不如山之髙耶毋恠乎征序于余也易之起谢曰有以夫遂书以遗之庶防有信于来者故序
　　送韩致用之福建谒先庙序
　　至正二十又二年余拜永嘉郡守之命及祗事大惧学官废弛人材散逸干戈暴横俎豆弗修青青子衿挑逹城阙坐比者率借威武以进而章甫缝掖尘氛蓬蔂实有忧之既而廷署防稽韩君致用来为博士君故宋魏国忠献王十世孙也诗礼成家读书有志且能辞章又多内交海内文士为搢绅先生王公大人所爱重今典郡庠克膺教事而余何有前日之忧矣方与之上下议论商略古今収拾人材以备作养则余与尔其殆庶防未间忽请曰永嘉去闽为甚迩温陵与建安二郡有吾忠献王与中书令公庙在焉盖忠献实生于令公守温陵时令公有恵政人徳之后以諌议大夫召还道建而卒于建阳驿以故温今有祠宇暨忠献秉国钧泽及南服温陵人谓其毓秀之地又并祠之后有从孙徽猷直阁似斋大理主簿询斋二公俱受道学于建延诸先生殁亦得从祀于学庙凡此者皆吾先之懿今将展谒祠下行有日矣敢请以言于戯宋之衣冠文献自渡江以来南北播越道里悬隔陵谷变迁松楸芜秽盖有不能省其丘墓者矣然而子孙欲致其忾焉愀焉之思尽夫雨露雪霜之情独以仕宦江南恵泽在民民怀弗忘祠而祝之者在焉或因之可得而追慕也余往试吏南闽时尝读梁公克家刘公克庄所述韩中令忠献二祠记并见其石刻遗像起敬起慕而弗果进登乎堂至今为歉则于君之往宁不有尽然于中乎窃闻忠献王当宋盛时两朝顾命三世元臣出将入相徳业勲烈着在简册然麾节所至如西京京兆秦鳯太原真定维扬定武相台皆有祠庙或于学于乡于社于佛寺于道观一一具瞻而昼锦醉白二堂及茔阡之在相者尤为表着其间嵗月頽谢风雨震圮或罹世变而文翰词章光仪典刑落落不冺颀然可考彼泉南遗迹特一二耳子归而求之秦赵晋魏之间不既多乎又闻向者子之曽叔祖立道先生及子之兄致宁君皆尝一往安阳省谒先茔见诸父老子弟靡不涕洟咸谓其崇徳象贤文献足征搢绅至今誉之矧子之才之美温然儒雅可绳其祖武哉九原可作孝孙有庆子之朂之毋陋余言
　　说叟叙
　　说叟者括人王宗海氏也乐易和平为乡善士见而无不説之者谓其长老故称之为説叟云浙省左辖番昜周君伯温篆其扁来征辞天台刘仁本曰説喜意也凡乐皆由説而后得説在心乐在外自非得真乐者不足以为説也叟平昔在子孝在兄友在朋友信在吏寛而亷在学勤而实其事上也敬其使下也慈其为人谋也忠乐善不倦见义必为虽横逆之来遣排以理无愠色怒意不忮不求不愿乎外若此者则足自悦于心矣既饱歴世故即暮年倦于俯仰逢迎乃谋菟裘置身闲暇优防里闬逸乐林泉怡顔豫色以与山翁野老几杖杯盂或吟诗或歌啸子弟陪从殆牧儿髫竖亦或相与徜徉其间畅然自得岂不真乐哉号之説叟也固宜又克教子子名时为壶金子者敦慤慎厚读书能文章今省檄署为学校官尝与内交因观诸桥梓而可信焉虽然易兑之彖曰兊説也刚中柔外説以利贞顺乎天而应乎人説以先民民忘其劳説以犯难民忘其死此王公大人之事吾不得为叟言之孔子云君子易事而难説説之不以道不説也小人难事而易説説之虽不以道説也天理人欲之辨君子小人之分请以为叟语惟叟其审择诸至正癸卯闰月立夏日书为叙
　　送谢玉成都事进表序
　　朝觐廵狩之礼作而天子之适诸侯诸侯之朝天子率用符瑞以合信所以辨上下别诚伪也自符瑞之礼既辍而凡上之有事于下者必遣使下之报其上者必表疏以逹其情汉唐因之迨今而不可改也其在外服重译以来职奉持者驿骑以进是故嵗时朝贡防同庆成皆称贺而颁号赐爵大赉锡予皆称谢焉上下之分以定君臣之礼以明诚敬之道以着逺近之情以逹甚盛典也国家承平有年廼者中原不靖亦惟二三大臣出居外辅蕃宣屏翰而朝贡防同赐赉褒嘉之礼未尝少置至正二十一年秋九月上进江浙行中书省平章政事臣国珍爵司徒并赐署字玉璞惟司徒为古掌教之官而赐玉则古者锡瑞之义命既下司徒百拜舞蹈对扬王休北面而称万嵗者三即又熏沐浣涤召诸籖史述为进谢表章一朱墨校雠精洁函匦鞠躬百拜稽首遥瞻天陛切屏营伛而言曰臣国珍不避鈇钺昧死谨遣本省都事臣玊成百拜上遂以表授玉成玉成谨再拜受兢兢业业航海以进时则本谨告于使者玉成曰圣天子神武明睿念东南藩辅勲劳赐之爵赐之玊徳至渥也藩辅之臣夙夜是遑栗栗危惧不敢暇逸以辱天子赐惟是君臣之懿上下之情万里之外边鄙之谌惟一介使者之命是肃可不敬欤可不慎欤矧玊成出自诗书之裔礼义之门庄以莅官而选以充使顾不伟哉将见九重阊阖俞音之下而皇皇者华归有荣矣玉成曰敬受教请书简以遗某于是乎叙
　　送江淛行省检校官章君彦复序
　　国朝署检校官为省属者诚以检详法度饬励纪纲且匡翼宰辅大臣所不逮也资班仅七品而关系甚重视御史特少黜陟之柄耳凡选举期防钱谷丝缕刑名赋役军旅大小庶务悉从纠正执朱墨较是非以与宰相争利害则憸者正缪者绳过者抑之稽滞者董之颠倒错乱者厘而治之检校之职斯尽矣今家国多故兵革四出所急者餽饷粮储以足师旅军国之用余则振纪纲明法度肃官府之政令以挈人心而已鄱阳章彦复氏儒林之翘楚者也旧为淛省掾持史牍多所规畧至正二十有二年春奉命驾海舶督粮运蹈鲸鲵险阻出没风涛万里趋京为国家广储蓄值倭夷冦海能挟弓矢力却无虞奏功庾氏扵是宰臣称善获进于上上嘉之视其人则端恪谨愿足任使令遂授以检校官遣还诸省靖共乃职书曰徳懋懋官功懋懋赏其君之谓欤始君来四明登舟时余尝领文武士祖张之固期其能陟巨鼇拜阊阖九重不避鈇钺献纳殿陛以摅东南民物之疚以竭尺天寸土之忠矣今而果然得赏爵以归且俾尽振明纪纲法度之职抑何余言之验也故为之悦怿再率能诗者歌以送之庶防所以匡翼大臣辅成方面者君其勉乎哉
　　饯长信寺经歴曹徳辅序
　　自中原乱起滋蔓淮浙辙环既梗邮传尼而不行凡京师信史下江南者率由海上浮桴以逹若征漕运若责赏贡若治兵戎若亲谋方面若咨询于宥密若将命于相府若持大赉以赏边勲动则骈肩接踵悉防于鄞转而他之求其敏事识机温恭谨恪介然不辱命者间得一二人焉若长信寺经歴曹君其一也君以至正十九年冬奉命来趣漕粟并颁上所优江浙分省平章方公异数既宣布防意俾治舟转粟未防丁内艰衰绖苫块于松江之侨舍盖母夫人避地所也有若尚书伯公曹公二人者又各以漕事至越明年夏得粟若干石转输于海舶省臣谓始曹君之来也有王命焉尔虽在制中敢不共効力乎当起之以相与从事乃再三义不得辞时余亦在奔走列见君蓬累惨戚舍于炎风烈日之下君复还居防次读礼足不出户暨今免服从吉将复命于廷浙之父老与旧尝所与游者惜其去不忍别来征余言为饯余曰士大夫行已立身惟忠与孝而已昔端木赐问士于孔子以使于四方不辱君命为对又以宗族称孝乡党称弟为士之次夫事君尽职谓之忠事亲尽礼谓之孝曹君使出而遭母之防泣血三年极哀戚之情于乱离之顷又能勤劳使事以复王命忠孝之道盖两得矣视彼匍匐而至冒黩以还与夫低顔屈意从谀佞苟且以成事者不可同日而语余旧闻君居维扬读书仗义敬贤尚徳能延纳四方士类故南北往来多誉之后辟丞相掾出入政府又优于吏牍诗云淑人君子其仪不忒遂因其行乐道其善书以劝于后之来者至正二十二年春三月上澣天台刘仁本序
　　饯定海县尹汪以敬诗序
　　定海邑当鄞海口东接三韩倭夷岛屿南通闽广畨舶商贾之往来编氓灶丁衣食杂居自昔为重镇人惯风涛从事舟楫逐渔盐什一微利少知礼让诗书之教田多卤下而劣耕非惰农敛获常啬不足民于庸功非所习则弃本逐末者众非其才之罪亦风气地势使然尔在承平时抚字者犹曰难其任矧扰攘之余疮痍尚未易以苏而强梗者复怙其骄烈气焰从而熏灼之由是善类不得以自植而恶者日益暴矣至正十九年省垣分署鄞郡念其民之□瘵知进士马君元徳之贤擢尹兹邑驭若众寛若赋理若事不抑以苛细不畏彼强御驯而扰之三年而政成政成而陞为奉化州牧则继马君后者断断乎难其人矣惟是省府复遴择因得浙东帅阃都事汪君以敬代之君睦人也习儒书而敏于吏事旧尝宰其乡邑有政声又能辑古训格言着山居四要教其民利用厚生饮食起居以自全及为帅属摄职委积防计出内间虽毫末谨饬不妄今而往为定海邑则视其俗少礼让必能教以诗书视其土田之瘠必能薄其赋敛而又刚不吐柔不茹则视前令尹马尹之政为何有君行矣鄞士率为诗歌以张之来征叙不得辞故为之言然至正二十二年夏五天台刘仁本叙
　　饯将作院使曲有诚公序
　　至正十有四年淮海漕粟不继进于京庾庙堂有忧之廼今将作院使曲公任兵部郎中以明年三月奉制署海道防御官于东浙事具亲率其徒旅防漕舶千余艘转粟数百万斛以归上嘉奨之陟公侍郎而畀防御为万夫长锡虎符章篆寻以海道漕事尽付之后遂至领节钺开藩阃原其始之经营调发措置规度一皆出自公胸臆时中原残废已甚祸延两淛虽丞相拥大兵制以便宜从事微战舰舟师掎角控扼则亦未能降屈由是漕运数年不辍且就桴筏为驿传者惟公开海道防御故以诚心结知之力也二十年公复自吏部尚书持宪节出为江南浙西道肃政亷访使盖廷论以公先平章公旧尝居此官恵泽在民久而弗忘又海邦日益慕向故有是命公既浮海而至道出四明诣藩阃相慰劳恳劬劬不翅如前日及视事耆老皆感叹想见先公丰仪令徳至有泣下者以故民心悦之士卒畏之官若吏惮之丞相开府爱而敬之期月而庶务稍复诸旧简在帝心二十一年秋有防以今职召公且命就董海漕还实由公能威辑舟师而敏于事机也予尝以公之进止卜事机之防五六年一再往来于两浙海道以通境土以奠边政以和军民以睦方面以宁东南之事思过半矣今而趋觐将庙堂之上万几之理天下四海之计大有所倚重欤公去矣海滨隐恤孰为亷问向之诚心结知者孰为恵迪苟去矣而利于邦家则殿陛之咨询可否之献替宁独无一语一言及于此乎矧今怀徕江右事将就绪又宁无竒谋骏策足为东南计乎即东南之望于公者有素而攀恋之情辙辕之下不能自己故特推鄙信以进于公惟公其谅纳之敢请至正二十二年春三月上澣天台刘仁本序
　　西溪湖题咏序
　　西溪湖当虞邑之西南鄙环堤以里计之盖四十有五焉水利之夺于豪者既复田赋之轻重徧负者既适均沟塍闸与夫矩度之防范者既周以密余尝为纪泳泽亭以着民情之忻怿不忘矣乃至正二十有二年春正月其乡老有章志安率若干人持绘帙踵门而告曰西溪湖之利病殆将百年弗治今一旦得参政方公檄韩伊上下询谋悉心匡济俾吾农民利其利而乐其乐诚有如子记言春而耕歌于斯秋而敛歌于斯者不徒曰感叹而已盖即吾溪湖胜景有八焉昔放翁陆先生尝标题之今将极其想像拟诸形容协诸情辞见诸讴咏使有引考犹覩河洛而思禹功也敢请序诸卷首按图湖之东有长者山山麓新作祠堂旁为泳泽亭仙人魏伯阳金罍丹井在山后湖光晴岚氤氲轇轕相为荡摩然以水之朝防于此筑版闸时其滀泄西陲则瑞山屏遏回峦疉巘当夕曛返照蔚乎紫翠稍南为周嵒雄踞若狮子状秋月扬辉倒影浮光涌跃金璧又南则坤峯特出严冬积雪圭璋交炫融入湖间泽莹潭洁自西而北汇塘巨浸水源春发扬波激浪散入沟塍以灌以溉鳬鹥之翔集鳞鳍之防泳藻荇蒲菰箐箐旆旆又防其淫溢更别为石闸以限之而湖心二培塿委曲蛇蜒断隄连桥烟柳濯濯春和可掬凡此者四时之景不同而皆足为湖之助也至若樵唱咿呜牛羊蒸薪出没乎双溪之上渔歌欵乃鸣榔往来于任剡两径十二里塘之浒其乐概无尽也噫往者湖堕为穽而民受其害兹当扰攘艰阻之际而能披蒙薙蠧均田薄敛克集庸功先忧其忧而乐其乐特贻永久若然者人人所喜闻而饫道故嘉其请而为之述且以励于后之长牧焉童氏家业儒七世居溪湖上盖始终湖事而孚信于其乡人者也
　　送马侯元徳任奉化州序
　　鄞为东浙甲郡驭二州四县之众于今为难治者在县惟定海而州则奉化是也两地界乎山海犬牙错入遭时艰虞民与兵杂处骁犷之徒乐占赤籍得逞暴横以凌轹蹂躏为事善类无所容则负逃深匿山谷而居斥卤者悉为马御海竖怙势挟威叱咤呵殿孩视州邑而托为侮御奔走求能安田里出粟缕以事其上者盖亦寡矣朝廷重守令必选得若人而往抚治之于奉化得李侯元中为守于定海马侯元徳为令马侯世居燕山登进士第尝辟江南御史台掾耿介亷慎学道爱人故得选为定海其始至也民疑之侯能抑强扶弱锄梗擿奸均而征徭寛而赋敛周恤其隐事有牵制即躬白于省故行不得弛而止不得昵一年而民信之又一年而民颂之三年而民惟恐其去则日赴诉而愿留之乃今年春防宥府以幕职辟举李侯州之为庶为士为农者从其父老趋诣省署曰吾州昔轸凋敝李侯苏之而未尽复侯今往矣将孰为守愿得如马定海者庶其抚我毋俾我雠于是省议举马侯往摄者从民欲也呜呼古之贤哲不择地而仕能与时而行民吾民也事吾事也尽心焉而已故有政绩之着如龚遂治渤海化佩刀劔者卖而买犊邓攸为吴郡去日百姓数千人依舟不欲返二君之事着在简册吾今于马侯见之矣且定海去奉化仅百里余民相若也俗相近也土田赋敛相髙下也丝缕力役之征无甚相逺也矧侯之善政声闻又先入于民也即其治定海者治奉化将不必三载而功成考最其所书者殆又不徒曰抚字心劳催科政拙而已若曰吾治已足吾誉已彰而或怠于宦成者非吾所敢知也大夫士为歌诗且饯者若干人推余综辞輙书诸卷右云至正二十有二年夏天台刘仁本序
　　送户部尚书彻公通理趣漕回京序
　　经国之制莫漕运为重自汉唐以来暨于我朝虽损益时宜实未有如今海舶之便利捷径也故嵗当漕东南粟粒以实京师初由河渠转达颇涉烦劳既而即河入江逡廵浅海为程稍易寻又访得捷法驾大艘入洪涛巨浪度青黒二海水占春夏风候浃旬日间可迳逹京庾于是海道之便利虽罹变故而不可改也然而上供之数始于六七万石渐加数十万至甚赢羡三百五十万而止亦惟验嵗丰歉及约州县委积因为制其多寡未尝取必于定数倍蓰什百千万也计其均科傍赋而吴地郡县实当十之七八故又摠括其事于平江防府俾官若吏监临之着为定制积有年矣迩者淮夷难兴海岛窃发漕运废阁者四载朝廷既行宥典懐徕稍复乃至正十九年秋遣尚书来治漕事顾痼瘵未尽苏止三十分取一以一十一万石进示开端肇始不廹而足也越明年尚书王公又至得粟一十三万石竒视前则寖益矣二十一年秋九月有防赋粟百万石于平江以户部尚书彻公将命公以科第起身光明防伟颀然特逹将不辱命既至即颁命及赐而太尉方且以士马供亿辞不能如数公正色抗言议论不阿力折不挠取必于足愤激莫渝太尉严惮瘖无荅语乃恳切于丞相以便宜从事得与尚书谢罪惟是丞相俯于调伏周旋曲折祈辞沥命请姑进止如前年之数且伺后期输偿所负遂以粟三十万石竒登于海舶行将北上众徴言为饯余曰尚书古之纳言为王喉舌出纳王命职在机密未始轻以使是也今贡赋钱谷丝缕稽防悉户部由是国漕运出审得理矣然较所输所得之毫末不翅太仓稊米耳一介下士遣之可也矧彼尚书是渎哉矧今所输所得迄无少益于前事时则彼自规为常数已即明年有征虽片檄可集政又不必一介下士之遣也诿诸相府足矣苟中原既定外版咸归百万王师破竹南下彼将匍匐奔命之不暇陈红积腐又讵得自私连樯大舰亦不待我之责贡区区军国鄙论诚有望出于此故因众言及之尚幸告于执事者至正二十二年仲夏天台刘仁本序
　　送户部侍郎韩君汝舟督漕还京序
　　飞挽之法起于秦转负海郡县以输河北厥惟艰矣汉都关中用娄敬议定河渭漕挽足以东制诸侯法稍加密故常漕粟东南饷给京都其始之用俭仅二十万石而有余迨久事弊益之数百万而不足涉艰越阻所得不偿率用斗钱以运斗粟虽甚劳烦而不可废更歴世代而不可改刘晏于江淮作大艘艘挽千石者四百可致粟四十万即淮舟不可以涉汴汴不可以河河又不可以渭乃各自便其操舟委折动经嵗年新故连续以逹固未闻有海道捷急之法也咸通间因戍岭南行营广州浙人陈蟠石始言海道馈饷自浙而闽可一月而至彼或宜之足免湖湘泝运之艰耳又未闻有涉大海而逺致南北者也惟我国家经营漕事始亦河运颇间闗劳役不数年而转致诸钜海有自来矣计大江以南治万斛之艘涉千仭之渊歴青黒二水波涛掀簸幽怪叵测凡执役集事之吏与夫篙师舟子扬颿捩拖鱼龙鼓舞出没瞬息南薰迅駃无旬日半月间逹诸京庾盖竣事于春夏之交而返櫂于季秋之用力寡约而成效居多较诸难易万万悬絶伟哉盛矣顷以盗发汝颍陆途梗塞淮浙岛屿亦或震惊漕运防废辍而寻复者将又三载至正二十有一年秋九月廷命户部侍郎韩楫趣官舶于鄞以转漕又更别命官董粟百万石于吴中期以明年春抵京师惟君以济川之才器而又温其如玉动止威仪栗然可度山君海王靡不敬畏故度用舶艘若干悉如其数聨樯鼔櫂罔敢或怠及抵吴而粟则仅得一十三万石有竒耳君曰噫嘻舟师之不戒则维我之愆彼粟粒之不齐我实非所咎吾竭吾力挟吾舟以济肃将唯谨而已遂登于舶亟程以进揖别而去诸君出而祖诸海上盼睐之间奋迅风云低回河汉拜阊阖九重而能吐鲠摅忠尽东南民物之隐岂谓在斗斛之末有足云者哉属余叙言于是乎书
　　笔海集序
　　乡郡学録孟君长文既没七年子士颖袖其平昔文藁征序且曰先子笃志学业作为文辞积有年矣多散落他处颖不才所録者虽不全将锓梓以行愿有发挥余少时读书城府侍古堂陈先生坐不习举子业不及识乡有孟君能文章既长出为闽海吏又不得与孟君防今而安得议论其间然观诸墓志曰凡所著论序碑铭诗歌若干卷名笔海藏于家及谛观文藁则藻丽如词赋典实如记序整饬如碑铭皆文字从容义理明畅援经析传足以掇科取进而卒不遂何耶盖士之穷逹通塞命也然行业假文章以传终不可泯者君子不谓命焉而既没之后厥子能读父书克绍箕裘桮棬手泽之存于此藁见矣又况于文字之可传乎君黄岩邑人生而悟发颀然俊伟有志欲以文行振拔起家是以徙居郡城得在学校作养造就者四十年上焉州牧侯伯来往逰宦之子弟下焉凡民之俊秀与及门讲授者众故文字散落他处居多此编特其一二耳宁有不传也哉至正二十三年春王正月同邑刘仁本序
　　送台州儒学教授陈子章之任序
　　始余读书郡庠主外家王氏郡之録事判官陈君谨之时来谒见外大父公温恭端确持礼甚严及退请其故大父曰是郡前别驾乡先生勿庵公令子也今借防补此官以先公与我宿交笃不忘遗命父交子往之义故时来相慰劳余曰见今乡之人得为乡长吏鲜不负其矜庄而夸侈于其乡者讵肯低屈下意时见乡人之父兄长老话言而尽古人桑梓之恭乎今覩若人私窃敬而慕之因问其家世大父又曰昔勿庵先生尝进大一统赋以文字受知世皇即命出使海外万里夷国来归遂入掌帝制代天子言后有奸臣搆诬谓翰林太常两院议顺庙成庙諡号弗称挤之将加谴诸学士员公独神色不变长跪奏曰周有成王汉有顺帝皆为时贤君议諡者何非上大悦即抵罪而赉公及诸学士又尝被顾问多所称防嘉其敏对将老告归除衢州别驾寻改台州余闻是语脍炙服膺至今弗忘暨后判官君提举浙江儒学余出寓钱塘屡得亲炙论议而想见其先公光仪判官君既没之十有五年余佐分省署鄞君从子子章由教官辟浙右肃政亷访掾以事来觌雍和谦退质直有守持宪不阿为上官所敬信谂能守其家法因又念夫提学君之如在也去年冬秩满铨衡复署台州教授台乡郡也昔之牧守者以得典乡郡为荣盖郡官甚重有二上焉司牧民命所系下焉司教风化人才之橐钥今子章三世皆仕于其乡政教休戚往者既熟闻乐道则来者方有望其优为岂直闾里之荣而已哉于其行阖诸饯者来征赠言余告之曰台乡礼义之邦大夫士渊薮人才如尔祖尔父者彬彬辈出衣冠文献诗书典刑他乡所取则子章久行在外今而归掌乡校见诸耆老成人则皆吾祖之友吾父之执所当敬也见其子弟俊髦则皆吾乡之彦吾党之徒所当作养造就也矧今时艰文弊四郊多垒而吾乡之俎豆司存尚然邹鲁坐臯比进诸生论道讲经当益力而弗懈怠也舍是三者余无以为言矣将见赞中兴成礼乐独不有頼于斯者欤子慎朂之毋废余言至正二十有二年夏六月初吉同郡刘仁本书
　　送物元阜上人序
　　至正二十有二年春江浙省大丞相领宣政院事檄旧住钱塘西林物元阜上人主越之圆通寺时上人在灵源山中适余过余姚方外交朱景纯来征言曰物元赴命幸公作一转语以啓行李又曰物元精于梵书甚明宗防学出于息庵兹公又出于方嵒则公当时领袖爰有湛堂澄公者究竟宗乗为时宿徳四方来学者众丛林中尤所畏服而物元多参受印者故其祖息庵以物元有得于湛堂之底蕴乃命为之嗣若其后来出世振扬祖教惟物元为得湛堂正传而不下于无极源继絶宗者也噫余尝至正二十年夏督旅道经明真寺访支许旧迹寺西偏林壑尤美杰阁挺然松筠之表牙籖锦轴杂然前陈儒释之典积万余卷有伟一僧具足十相方坐观室寂乎不动五时八教心迹俱空无有滞碍退而与客作礼焚香瀹茗花隂竹影行云流水洒然空翠间客亦坐忘及问诘而知其为物元也因示其所作五言诗多清适古淡得陶靖节体又出山中十一咏因俾余其二既去后则又来赴余续兰亭之防于袐图湖上寻益交往不辍盖其由儒逃墨而不忘乎儒亦岂昌黎所谓聪明识道理者而与余夙有支许之旧文字之契乎今而为圆通领袖圆通奉东海大士传天台衣鉢为越上教首物元之主兹席也凡宗门之演説教乗之阐扬踞狮子坐一挥尘尾而户外之屦常满者物元盖优为之余复奚言独惜夫时世孔艰斯道方晦彼邪魔妖障纷拏杂出防何而不沦于恶趣者必有假于外防物元其审诸世法矣然在我者既虚明寂定则夫尘埃渣滓亦将随化而迁抑又何尤是年夏四月初吉天台刘仁本序
　　送大璞玘上人序
　　佛宗有三曰禅曰教曰律禅尚虚寂律严戒行而教则通经释典作其筌蹄者也自入中国歴代以来三宗之传齐驱并驾至我朝世皇因嘉木杨喇勒智来希防陞教居禅之右别赐茜衣以旌异之实予其能讲説义文修明宗防也始天台顗法师判释迦如来四十九年説法以五时八教罄其妙施化弟子循循诱进由教而入故今宗门以教为重往嵗絶宗继公法师承绪天台座下三弟子曰玘大璞曰乗大车曰焴大明皆甚深妙义而造最上乗者大明大车俱应世出又能与其徒振作宗风独大璞屡辟不就屡屈不起盖其胸中灼有所见曰吾斯之未能信而出处非可苟也乃今至正二十有二年奉丞相檄文主越之雍熙席雍熙为云门六寺之一地有若耶溪长松树斑斑古仙佛迹为越中最胜刹或曰雍熙自罹兵燹以来乡者青鞋布袜之具悉为瓦砾煨烬之余大璞不于往日具眼乃独当离乱末刼而一出何耶噫是孰知大璞之志哉夫佛法流入东土当承平富庶之时无盲风疾雨嵗年丰乐莲社盛行人人有见佛之念而在在为彼岸之皈大璞于此时出世则亦混乎众人耳不有盘错不成利器不有久屈不能大伸故三年不飞鸣者必将惊人而冲天矧今防乱之余奔崩之际佛法陵迟刹尘凋落耆师宿徳间一二栖息于干戈风尘之表喑呜钳黙仅足自免求能以提倡表率后进作成来学不可多得大璞故于此时而一出盖闵夫宗绪之将坠吾道之不行思有以振起之所谓存什一于千百而拯毫芒于炎烈者也若夫炫境界之荘严夸金碧之焜燿从事土木以侈观瞻以骇世俗以成外物而不究竟夫三昧宗防十六观法华严尘苑方等般若法华与夫顿渐袐密藏通别圆之义漫为演説者非大璞所知也骑牛野人赵徳纯来求余序固识大璞尝为作明白阁诗知其人矣故书以饯之天台刘仁本序
　　送陆徳阳摄东湖书院序
　　由鄞城东行四十里为东钱湖湖之山水清妍人物秀朗有精舍一区始陆氏建以祀考亭朱夫子者也未得请额于朝姑因其地望表为东湖书院自旧为诗书礼乐之乡文献衣冠之萃人有士君子之行故陆氏之先慕道乐义割田置庙奉祀设教以其未得命而祠官之位虚率以他职来摄故其间有贤有愚或乆或暂不能以称厥事焉至正壬寅南阳马君易之以翰林国史院编修官需次于家起摄书院事既逾年而北上于是院之主领者又阙矣时则郡侯丘君彦村谂于郡庠曰今摄东湖者宜得慎修敬事老成之士莫钱唐陆君徳阳若也徳阳才华富茂践履敦笃使其居摄庶其有成众论韪之遂屈以往徳阳行矣天台刘仁本相之曰昔易之在摄余闻其能为书院振励如创光进思始二祠招诸生择训廸严释菜礼皆忠厚于其事者也盖人能道非道人矧君以明经贡士尝歴西湖书院及教授余姚此皆以学行着闻为时仪表而贤过之故不逃乎论荐而斯文之典刑在兹学校之教养有托矣君行其已验之规往率方来之士吾见东湖之人习诗书申孝悌经明行修振策天府者必曰先生之教云众咸歌诗以饯余并赋之










　　钦定四库全书
　　羽庭集卷六　　　　　　元　刘仁本　撰记
　　梅南书隐记
　　俞氏之居有大梅树不审其嵗年樛曲偃蹇苍藓鳞皴殆石湖先生所谓古梅者乎当梅之南偏用中者筑室四楹为读书地题之曰梅南书隐以圗来谒记于天台刘仁本为之记曰梅擅植物之最大江以南在在有之其生甚广其发甚茂而亦多所表着独盘根错莭赋形竒怪硕大而防古者为难得当万彚归根众芳摇脱雪霜贸贸嵗寒之顷彼方以氷姿玉骨蓓蕾蘤萼发春意于天地之先囘阳和于氷霰之集名魁百卉之上而凡枝之南向者发达尤甚此无他一阳初复日行南至而独先得夫所同然者尔犹人之生姿禀不同而圣贤为天民之先觉也故君子有取焉宜其筑室以居可以读书而闻道况其嵗月之久风霜之歴韵格之髙苍然而质毅然而色可乐可玩可与松竹为友可为吾读书之助君子读其书则有得傅説和羮之论而期鼎鼐之功玩诸易则有识羣隂剥落而复见天地之心咏于诗则又足得性情之正而可以托物起兴况其滋植得非我先世先人之手泽存乎爱之而辟居庻其不坠先徳而异乎莲菊兰桂之属矣俞族世居上虞嵩城里朱夫子过化之地余尝为时中者记授经堂矣今而复为用中记书隐彼皆能潜心经史徴徳考业何俞氏子孙之多好学也故乐为之书
　　履斋记
　　鄞治之地城西北隅土区燥刚隐然起伏河流襟带丰植扶疎林樾茂美有莲沼焉有石甃焉有栋甍焉花香竹影之交加无氛野马之驰骛斯为城市山林矣此故宋吏部侍郎髙公之竹屿今为倪仲权氏所居也仲权雅志读书家藏万卷余故每喜过之廼一日导入其奥圗书在床素在壁壶矢在旁瓢杓在县馆賔在席清防幽芬游鳞出泳好鸟和鸣主人命客酌酒赋诗既而视其扁则刻畨易周君伯温篆书履斋二字又掲乡人程君端礼所制处士墓铭墨本一通仲权作而进曰子小子舆不敢自暇自逸荒弃先人之旧业先人讳某字济亨因取易泽下干上之繇号曰履斋延士乐賔衣冠俎豆无虚日凡朋偶之徃来亲戚之情话骚人墨客吟咏相接诗赋辞章动盈籖轴独未有为之记文者余不幸在龆龀而先人谢世又不敏不克继先人之志今则徒不能一日忘先人之手泽耳故必洒扫起居修葺补治想其音容见其顔色而先人之故交犹有存者况于敝庐之在焉敢请记之呜呼夫履之为卦其贞兑也其悔干也君子审上天下泽而上下之分以辨使民之心志以定后姬文重易繋彖特序九卦以济民行以处忧患凡三言之皆始于履曰履徳之基也又曰履和而至履以和行余请绎儒先之训诂履者礼也履説而应乎干履于和者也君子非礼无履欲崇其徳必谨诸礼矧和为礼之用节为礼之体和而不至于流徇物节而不和礼不行矣此反身修徳之事文王岂欺予哉子之先子其有见于斯乎余闻其平昔践履端恪动必以礼处事和平乐施及物义方教子兰玉森行构水竹之居以适钓游之趣四时花木风烟月露焚香鼓琴浩歌长啸岩壑丰标静幽恬雅乐善不倦葢又得夫履道坦坦幽人贞吉之义志墓者嫓美于仲长统其得之矣考祥旋吉庆及其也宜哉今子之居是斋诵诗读书手泽存焉而又能嵗时防集不忘先志礼曰霜露既降君子履之必有凄怆之心非其寒之谓也春雨露既濡君子履之必有怵惕之心如将见之则所谓履者思履夫先人之素履始终不越乎礼也焄蒿肸蠁抑或感于斯文于是乎记
　　隐斋记
　　浙河之右常熟之区言游之宅里曰琴川而又当于鳯凰虞山尚湖之胜者有花林焉邹氏族居葢二百祀矣至正乙未淮夷乱作蔓入其乡邹之父兄子弟聚义则若干人挟弓矢器械以御冦官军得之为乡导而伯祥者实当先驱躬擐甲胄率领士马屡进屡防冦为之却国家既行宥典招徕安集而伯祥之劳亦在赏格初命为瑞安州贰再命为宁国别驾居无何谋治别室为休息所扁曰尚隐介友人胡舜咨属余文呜呼当抟力匆猝鞣防掀撇之顷政风云叱咤奔赴之期士方有为勲名显达者皆自兠鍪执防致身将帅矧尝以武略成事而廼志尚于隐何耶葢向之所为者时也势也不得已也非素志也又功成名遂身退者天之道也所谓尚隐或在兹乎昔陶靖节当晋宋之交为彭泽令八十日弃而隐居彼五斗折腰督邮之辱诚不若葛巾漉酒采菊见南山之为髙也厐徳公释耕垅上妻子前耘视刘景升之浮沉富贵不啻土苴儿曹豚犬曾不如遗安子孙之贤也李愿有言曰伺公卿之门奔走形势之途处汚秽触刑辟侥幸老死而后止贤不肖何如也夫仕路宦鞅驰逐声利荆菅埃一旦车颠马踣则失势千丈安知今日之荣不为异日之辱哉不虞之誉求全之毁孰隐为尚而邹君有见乎此余亦有隐志久矣将返初服重为辞以招之曰汉留侯终赤松子之游弃人间事而又何求逃名让爵延陵季子之丘吾将与尔逍遥夷犹鸱夷子皮浮舟漭瀁彼仕而隐志斯可尚盍归乎来吾将与尔优游乎琴川之上鉴湖载酒香山结社角巾归第午桥緑野彼方厌荣谢宠而又何有乎安车驷马吾其与尔徜徉考槃花林之下于是舜咨怿而兴俯而谢凭棐几召子墨剡书而退
　　松溪渔隐记
　　台之黄岩邑稽地志旧为永宁镇西行六十里所有浸曰宁溪即其始封之山川也而发源来自黄岩絶壑间澄涧清涧惊湍激濑注于宁溪始羣山縁走屏翳溪上植产多松杉筠竹大姓王氏自五季时聚族居之迄今逾四百年矣其支曰松溪者又因松以别号也余往嵗涉兹地见王氏有彦机者侧身修行居溪之南顔所居曰松溪渔隐以自佚处其西北之巘如双鱼状者隐然跳跃鳍鬛呈露而五马之峰自天而下若饮于溪上而立诸岸浒又仙人吹箫之台岿然东出小阜牵联如鼋如鼍如走如伏溪流萦绕潴为巨潭相传常有麕鹿夹游来饮故名之曰鹿鸣潭他诸胜景晴岚翠霭水竹风烟悉为渔隐之逢迎挥霍余时以公事奔走颇厌尘烦而窃歆夫渔隐之有得也既而舍去及来鄞署宁溪之山水未始不作于懐属彦机逺访徴记且言曰吾先祖南峰先生在宋擢科累仕知髙邮军事尝弃官归隐作南峰书楼教子诵读入于国朝用刘赵二学士论荐两召不起终身遯世逮我末胄命与时违不乐仕进故不忘先世遗徳则有先人之旧居可葺隐居求志承先教也是以即地为隐放浪形骸彼居山薮者得以樵名某水某丘吾有取于渔以自乐焉当水初生野航一苇薰风自南栁隂荷外轻竿直钩溪翁野友往来徜徉鳣鲙泼泼可烹可脍呼酒浩歌放情自得岂必待张翰之莼鲈披雪蓑于江上而后为渔隐也子善命辞即所尝览者幸以命我我且还矣嗟夫昔之隐君逋客髙尚其事长徃不返故能逃名宇宙栖身岩谷山巅水涯韬光晦迹若沮溺之隐于耕丈人之隐于篠司马李主之隐于卜筮商山之茹芝柴桑之采菊青门之种厐徳公之不入城府严子陵之钓于桐江李愿之归太行盘谷彼皆絶俗超世清风髙致迹虽深隐肥遯而千载之下名益以显后人企慕罔能踵其躅者子以簪缨之系诗礼之淑且读书致用四方纷扰顾乃不为行道济时计而飘然遯去寓迹乎渔其亦果哉难矣若将为子陵之归乎将为磻溪之业乎将天随真之侣乎将撃楫鼔枻歌沧浪以终其身者乎吾皆不得而知也抑圣人以道徳为竿纶仁义为钩饵投之天地间而万物皆吾有吾以适吾适而已而又何滞于隐乎于是彦机有绎余言喟然叹曰命之矣书为记
　　寄傲轩记
　　余宗余姚刘彦方氏隐居自放筑轩龙泉山之隂囿以花竹四时之植琴书醑茗之具顔之曰寄傲求文于余余诘之曰昔靖节处士陶渊明当晋宋之交为彭泽令在官八十日假去就于督邮即弃荣归隐葛巾野服吟诗纵酒逍遥佚乐自谓羲皇上人作归去来辞以自见辞有曰倚南窻以寄傲审容膝之易安葢表其志之无他而知自足也知足故身不辱无他故志不降可以絶俗傲世保身全节尔今非有官守之可去也非能纵酒忘形以自得也又非能逺尘俗絶世事以自髙亢也顾乃摭渊明寄傲以名轩将傲世之功名富贵乎将傲王公大人之轩裳鼎组乎抑将傲云烟泉石徜徉夷犹万物之外乎方营此以容膝又值余被戎事来尘沙锋镝假榻轩下尔将不得以寄傲矣何居应之曰人生穹壤间有自然之乐乐吾乐以及人之乐者非渊明而独异也仰以事俯以育安吾常守吾分园池亭榭之萧爽花木竹石之可娱渔樵麋鹿之往还圗史琴鹤之可适倚窻而南见龙泉灵绪之山焚香煑茗四时消遣岂必弃官遗世掉臂王公脱迹车马而后可言寄傲乎虽然吾亦将俗虑之不汨势利之不知桎梏亷隅之不加惟适之从取自足而已若吾乡子陵先生凌轹万乗傲倪乾坤清节遗风照耀今古桑梓敬止髙山仰止不敢有辱又岂敢有负于渊明乎此吾名轩之意也当干戈纷扰众方有为奔走先后以赴功名之会者战兢危栗夕息靡遑囘视吾之寄傲则风月稍间暇而颇自得焉君之假吾轩也即亦不能自逃乎寄傲之地尔非其才之罪也余既闻而韪之于是丹丘赤城石桥流水日往来于胷臆间而凡所不敏者不敢以告人姑为书此而记之天台刘仁本书
　　钝庵记
　　乡故戴石屏先生有诗名以儒业传家系有颖仲氏妙龄英发爱读书由从征勲擢鄮郡通守甚惧弗胜因其名为鋭扁退食之居曰钝庵以自警饬访余记言余谓钝者鋭之反对子名鋭而号钝其得西门豹患急佩韦之义欤且人之性姿敏鋭神机便防者鲜不恃其智力驰骋其聪明贪髙鹜逺躐等躁进忽焉作辍宠辱若惊犹沟浍之集易盈易涸故曰其进鋭者其退速葢马之泛驾士之跅弛卒不可以成功曷若鲁钝自持力学以进惟日孜孜业精于勤勉焉弗怠庻几成徳如顔之愚而足以发曾之鲁而竟得之今以子质之敏鋭若刃发硎操刀必割顾乃敛其错锷啬其淬砺挫其锋铓韬其光焰忘其防急慎其封守持其木讷规行而矩步从容而不迫将老成若迟钝重厚若不及者耶将窥不疾而速之机蹈不行而至之地以求入于圣贤之域者耶视夸多鬬靡乗鋭气以争雄角胜负而竞豪末者邈然无有方索居兀处固颛蒙之扄鐍奠块朴之櫩楹持混沌之质而饮淳厐之粹抱真守拙而返乎太古之常为熙熙皥皥之归其真吉士哉世同溷浊若镆铘之钝铅刀之铦吾又皆不得而知也吾知宅吾庵而已是为记
　　约庵记
　　昔吾友临海于舜道氏讲春秋三传于吾邑邑子王起潜实从之学得其要领既而舜道膺浙省魁荐登春官上第出宦途起潜遂自讨论于家复质疑于乡之先生长者会科目废终不以其学显于时因所居之胜奥山水清幽结庵遁处教其子弟将以淑诸后也舜道即去世余亦奔走尘鞅不及见者十余年至正癸卯之嵗留四明起潜逺介其子汝言及秦贵初来请曰吾父自读书时已识先生既罹世故弗乐仕进退而自修不敢侈泰自放服膺圣训谓约而失之者鲜故作庵山谷间庵成而扁之曰约以自规警焉命求记文仁本不敢辞唯圣贤之言约者有二义曰要曰俭俭以处事要以审理孔子云博学于文约之以礼亦可以弗畔矣葢学既博而守得要故学不汗漫而动由规矩孟轲氏又云君子修其身而天下平此守约博施之道舍其田而耘人之田比务博而不守约之病起潜防之熟矣姑置弗论至于日居月诸动作事为必约以处之然礼与其奢也宁俭尝见舆马之富宫室之美饮食珍羞之奉侈者过之约者无有也服御之僭绮纨之习矜夸声色之衒纵者安之约者弗为也彼骄奢淫佚般乐怠傲若固有之一旦菑害随至车奔蹄蹶家倾室毁韲粉涂地甚至覆业弃祀子孙不保而向之约者葢恬然自得焉故约以居官则俭乃亷慎之本约以训子孙则俭为清白之基起潜富于学而措于事博而求之不一之理融防贯通至一之归既不为夸多鬬靡而又能敦本抑末不偏主于俭而务得其要则可与言约矣若夫徒为务约而或俭不中礼者吾又无取焉书为之记
　　陜西邠州新平县奉恩寺开山伟公行业记
　　净慧明辩教大师延吉祥以至正二十有三年闰月奉太尉开府江浙行中书省左丞相喀喇公命现观音大士相于东海补怛落迦山遇诸四明驿邸一日忽函香持状起而作礼曰先师普觉悟大师大方伟公实为陜西邠州新平县奉恩寺开山住持化去将十年矣弟子忝承法嗣行住坐卧欲报师徳求纪行业以垂后观而未遇作者今幸遭先生于兹敢请仁本固辞弗获维佛法始自西方流入中土由达磨以降多生伟人聿兴其教白马防经金刚秘密歴刼以来闗陜以西东延震旦称扬最盛暨于我朝愈加崇信又逾陜西将数千里深入其地拔其尤尊为国师译其语刋为国字流通其法设为讲筵氍毹毳防绀首赭衣出入禁闼充斥掖庭王公大臣摩顶授记倾金委赀以布施力为国祝厘是以辙环所至创建祠宇比比皆然不以为异此新平县新作奉恩寺始于伟公者自来也按公讳宗伟号大方俗姓陈氏县之宜禄社人生而超迈颖脱诸子中性沉毅相端庄语不妄发雅爱闲静年十六辞父母求出家投礼昭仁寺璨公和尚为师又三年始受沙弥具戒通明宗防日以精进先是州之尹文显焦君与璨公善粤大徳三年春尝施古基议建精蓝璨集其徒弟子凡九人语之曰檀信乐施我地将以宅我祖贻我子我孙我老矣无能为也汝辈孰能为我尸之皆黙然无答公独超班而出曰弟子誓当之遂领事结界首陾垣墉窟地畚土获铜圜三斛铁皿数十小石碣上镌曰奉圣寺大观年建得之踊跃赞叹自惟宋大观至今大徳凡二百余载废而复兴其我乎乃经乃营乃木乃石士庻力役举乐相之不浃月间自门徂堂自堂徂基已皆就绪昔额奉圣今易为奉恩而公遂为开山祖师矣嗣嵗寺境内疫大起居无宁室公为梵语咒水遍诣门饮之皆苏得不死者众人益徳之遇旱涝即有祷雨旸随应邠俗少舟车多蹇驴代步夜有盗寺之所畜者途遇神人呵叱送还自欵于前公即戒而释之而后无敢为盗者人以为威慧所及也至正十五年正月八日跏趺示众曰吾平生无恙近得微疾殆诸报已除世縁将尽宜召匠作木函当为我茶毗函既具即澡身更服唱衣授鉢于左右侍者偃卧函内戒毋喧噪竟诵梵语称敭佛号数声而絶得夀八十有八法腊六十有九度弟子一人智延号龄峰者焦尹之孙即今师是也颖悟不羣游方至京都以佛法赞祝皇祚上命为御前讲师先住吴兴西余山大觉寺后住江东敬亭山广教寺公有遗命曰我不得与延诀后一年尔当归扩我基业已而果然次年三月智延奉防伐香于崆峒山得还家拜师塔且为增作佛殿僧堂方丈厨室若干楹以终其志于戏今浮屠氏学宗有三坐禅防者尚空习讲解者滕口説持法律者又胶于小乗亦其后来末流之耳佛祖初传以戒定慧为本不立文字明心见性是为得之今伟公之行业真如实际有可书者其亦异于其徒类逺矣延师不啻千里求文纪石以贻厥后非其能嗣而何将后之嗣延者又能审于此否乎姑塞其请书为之记
　　尚志斋记
　　士之生斯世也位未至于公卿大夫业不为农工商贾若无所事者则何居惟尚其志而已尚其志所以为公卿大夫之事者又惟仁与义而已昔者齐宣王之子以士何事问诸孟轲氏孟轲氏应之曰尚志夫志者心之所之尚则髙尚之谓也志之髙尚而凡士之事皆由此出以之行仁义而仁义充以之明道徳而道徳立以之成天下之庻务而庻务正一皆心之酬酢变化者为志之所之君子得不尚其志哉葢孟轲氏当春秋战国之世患道不明士习卑陋诈术从横功利是尚人心溺垫所趋日下思欲拯而救之故惓惓以尚志为説所以正人心淑士类垂训立言百世之下至今为士者赖之越上虞潘镐子京士族也美姿质贞志气识趣超迈好学读书求师问道谓功之崇在志业之广在勤尝辟进修之所扁曰尚志斋因吾友朱伯言父请规诵之文着为壁记吾闻孔子圣人也其进徳之序则自十五而志于学始其训人之词葢曰志于道又曰士志于道又曰苟志于仁矣凡此言志者皆主于心然方寸之虚灵不昧万里昭融故清明在躬志气如神则心之所之者皆髙明正大之域道徳仁义之事即君子所尚者也今且为学学莫先于立志志苟尚矣异日为公卿大夫以行修齐治平之学又岂外夫道徳仁义而为事乎子京学为孔子孟子者也请细绎其训防以命之若曰志于功名志于富贵而反累其心者不得以为言矣矧今奔走防乱声利沉酣滔滔忘返而有如子京之尚志自拔于流俗者防何吾宁不忻怿鼓舞而乐为之表着哉故书以朂之
　　葺斋记
　　会稽胡舜咨氏来四明治其侨舍命之曰葺斋葢效鲁叔孙昭子之在晋所馆虽一日必葺之义也刘子曰夫善居室者莫卫公子荆若也自其始有之合少有之美以至富有之完皆曰苟而已鲁尼父有取而门弟子记之释者谓苟聊且粗略之意葢善荆无速成尽美之患能不以外物为心累故也然而穹室熏防塞向墐户者亦在于一日觱发二日票烈之时固未尝旦旦而葺之也昼于茒宵索绹亟其成屋其始播百谷者又不暇于日有所葺也彼叔孙列国之陪臣羁孤之逆旅风雨檐楹拘挛困踣无所用其心故日以葺治墙屋为事而子何慕之有且子方修行积学遭时艰乱离奔走行李﨑岖牢落吴越之交向尝匿慈溪骠骑山中作室两楹芟夷芜秽补缀松萝黔突坐席未几而又挈家而南舍馆城闉求诸友生讲明义理淑诸见闻将葺其身葺其学俾无时间断无事苟且颠沛造次期必如是而已讵以物累苦心役若身而从事于外者耶抑闻君子居髙明正大之域必造诣大学之户庭中庸之阃奥自洒扫应对进退威仪动止与暗室屋漏斋居慎独之顷假日新而又日新之功修焉葺焉庻几辟数仞之宫墙见宗庙室家百官之盛谂子之志其在兹矣岂索居离羣藩墙限阈区区一室之足云乎不然一畆之宫环堵之室逢掖章甫席上之珍稽经博史葺仁义道徳之亷隅构礼乐文章之堂陛将居天下之广居以措治平之基业乐则行忧则违又岂事垣墉朴斵修饰之末而谓荜门圭窬桑枢瓮牖之或诎其志哉于是舜咨怿然起谢曰昔者陈蕃有言丈夫处世安事一室今虽旅邸曷月遄归即有先人之敝庐在吾将葺焉诵其诗读其书优游宇宙以俟乎命者子幸教我敢不是膺请书为记
　　定海县真修寺事迹记
　　四明为三佛地多寳坊兰若三宗鼎列而律最微者在僧为难能故也亡祖薙髪西京智光律师为授戒苏州慧静律师为羯磨荆州通应律师为教授而説戒乃中天多罗律师焉葢凡得度为缁侣者必先严之以戒而范之以律防微杜渐闲邪黜伪然后入诸宗门以永慧命则夫律者非梵家之规薙学佛之筌蹄也耶定海县门浦雷峰山真修寺实宋庆厯年新罗僧所创初为甲乙之传后嗣匪良欺诞日滋纷纭讼诉遂更定为律以律师偕公倡始开宗更之诚是也审律则精进慎修悉蹈准绳无触妄憎慢之愆矣其废兴颠末具有前集英殿进士舒公岳祥撰志在既更化植者倾固者圯壮丽者日益雕落莫或缮营至正二年冬明义律师由公举奉宣政来主席师尝住城之景福院能经理废弛兴复旧观及至是则徘徊顾瞻愀然慨叹发大愿心誓与寺始终作久住法出其衣鉢以饶赎田之资运其智力以归旧侵之业重建佛殿増置大士祠宇山门廊庑丈室庖库灿然一新絶长补短以其所有易其所无百废具举塑挺像设与夫荘严之具厯十六寒暑而洪纎毕备矣寺居海壖道通昌国礼补陀者一苇可杭朝发夕至故往来云水宿食如归延誉日隆至正十有七年领宣政事大丞相复署师尸同邑之总持分省留之不可师遂以其徒景诚补席而适总持乃为之建丈室葺寳殿事就绪退而谢病复归其修治别室于西偏扁曰西居茹素一衲若将终身自其参方出世资力萃于真修足为一代祖仪者惧往而泯也景诚与徒众持状谒文勒石以诏后来于戏浮屠氏虽以虚无寂灭为宗然日用常行食息起居未尝不与人等谈説妙率皆诪幻吾未见其有真悟超觉也自夫持律者观之则犹仿吾儒之礼乐法度焉今明师不于禅于教而于律守其法度故克主三刹所以兴废坠继宗乗人信之而不妄者由其能精严戒律习诸仪范皆实际也苟其学徒毋替师命遵循法度之中不为跌宕以废能事吾见真修之有永也必矣书为之记
　　奉化州儒学重修尊经阁记
　　名阁以尊经于以尊圣人之道也道在六经犹日星炳丽蟠天地亘古今百姓由之而不知圣贤传授而不泯故即心为道吐辞为经经者常也日用彛伦之载籍是也自六经既燬圣贤不作异端并起处士横议大道隐沦不有表着而尊崇之则不尊不信不信民弗从此儒者之教行道必自尊经始也尊经也者尊斯道也章句简册云乎哉鄞之奉化州旧为县县有儒学在东北隅半里许既陞州延祐末广平马侯称徳来为守拓廓之始作尊经阁十六楹于论堂之后后四十年为至正二十一年春三月海大作而阁仆矣越明年春二月知州李侯枢进诸儒谂旧址议重建乃构材鸠工举胜其任植以二十有四楹周章葢覆杰然突兀计其崇八十尺有竒广称是深半之虽规模仍旧而宏丽视昔有加焉扉垣户牖板壁驰道阑楯涂塈未底于就会侯擢宥府幕职解组去而州长马侯元徳以夏四月来涖事尤惓惓学宫顾前经阁有未偹者悉力营补于是始完既落成中设宣尼司冦像旁为笥者四藏旧所畜经书若干卷暨诸子史百家文帙阁底两掖室右为徽国文公朱子祠左则祀乡先生楼正议舒文靖王琅琊数公此其梗槩本末也秋九月诸儒介前上虞县学教谕陈子翚状来请记噫嘻经学不修道之不明也久矣道不明则数日隳惧其隳则当有以振兴之者我国家以明经取士阐修齐治平之学扶三纲五常之道亦岂贤知者过之愚不肖者不及也礼乐将兴迨未百年而或奸宄冦攘俶扰天纪祸起中原枝蔓旁溢斯道虽暂晦然未尝不在民生日用彛伦间顾上之人何如耳今鄞海一区桓桓保障诗书诵颀然邹鲁如二侯者皆经学之士故能当世变而尊崇道徳修明文事以励人心传曰知所先后则近道矣是尊经阁者其中兴作极之基欤而奉化于是乎可观政也已书为记
　　广元阿育王山广利禅寺四禅寮记
　　浮屠氏四禅寮之设考诸梵典未闻攸起独庐山大觉琏禅师始有作于阿育王山广利寺葢本诸四禅天之义其説由初禅而至于四禅则三灾既灭四大安稳万縁皆寂无相留碍得自在因故结寮居处以自宴息非其硕大精微道徳行业表着丛林者不敢以当斯榻苏端明称道人琏逍遥自在言文而真行峻而通其防妙处与孔老合当宋仁宗皇祐初召对问答多所称防英宗元祐间得请归老兹山师尝悯其教之日隳念学徒罔进修之地作蒙堂于山中坐其资班参讲道传宗阐教所谓果行育徳以先觉觉后觉者凡在丛林慕而效之仍别建寮设四榻延九峰韶佛国白参寥潜三公者而自主其一此阿育王之四禅寮自琏公始而天下寳方之有蒙堂亦始于育王也事与时迁像法或废雪窻光禅师实中兴之既而化去至正十有七年性空达师嗣而完之先是寺僧有感异梦而后遇师来主席谓有宿縁者逾二年而人和道合乃访琏公故事咨询允同相寺西偏得爽垲夷旷地授基抡材输功运智辟屋二百楹为禅宴之所斋庖悉备明窻净几鉢衲森罗海内清修之士在所慎择者列而处之既又崇四禅之座而复自为窣堵波于后置产田以规香灯未几而又化去继席元虚照师能毕其志徒众宗镜宗逺又能弗替其师命奔走赞襄于是焕然炳耀颀然突兀者具矣既落成众裓持礼以状来谒记于仁本惟阿育王名刹当天下五山之一古佛舍利塔庙在焉所以具瞻仪表安禅悦性者代不乏贤然而四禅之设乃独至琏公而始兴暨乎废复前后又更三席而始就则夫肯堂肯构者甚艰难矣嗣业非艰得人为艰不知今居四禅复有如九峰佛国参寥者否乎苟非其人道不虚行宴息之会席不徒设尚为大道之觉毋忝尔祖羣蒙养正以成圣功庻几前修之业不坠而今之继志述事有足称者岂惟安居悦禅而已哉众皆作礼信受为记
　　赵仲穆丹青界画记
　　客持绘轴来征志语者曰此镇南王子之花木园池亭台馆树在维扬者吴兴公子赵仲穆氏所圗也展睇则丹青灿烂金碧炯如连甍矗栋玉甃雕栏芰荷杨栁之婀娜杂以松篁佳卉之蒨葱曲径防塘幽堤别坞逺近参差瑰竒异态真若蓬莱三岛泽国风烟似非尘世所有水波摇漾阑干青玻璃翡翠掩映交辉笔端造化炫夺人心目况当时亲即风景而遂其游息衎乐乎余思至正初元天下无事万防多暇九重穆清尝有防召仲穆赴京采绘新作便殿台阁意者道经维扬谒王子见宫室苑囿之美悦而圗之今为人间所得耳呜呼园林台沼富贵繁荣维扬为最若后土琼花竹西歌吹九曲迷楼二十四桥之风月皆天下竒絶也自中原盗起干戈四出珠玉锦绣之区笙歌院宇之地悉化为烽烟瓦砾凡诸形胜公子王孙所经营僧坊仙迹之幽雅骚人墨客所游览品题者今不可得而复见矣此轴也何仲穆英华之发防染之妙毫端尺素尽收其美尚惟什袭以为他日隆平鉴诫或按图而索骏非所敢知也姑志之至正癸卯春二月天台刘仁本书
　　朋屿旧隐记
　　朋屿旧隐者乡人秦思齐氏名所居室也在乡邑西二十五里圣奥之阳地有山水之幽林塘之美而无尘嚣俗韵之喧居无甍栋之隆朴斵之饬而有圗史几筵之雅思齐之言曰我始祖闽人自唐大顺间徙台于今黄岩东江是也至宋绍兴六世祖诸暨县令又自东江徙仪模岭实卜其林泉深茂土壤衍沃子孙业者将二百载及余承借祖泽不絶如钱居有二山緜络比隆连起如肩之摩袂之属犹朋侪之盍簪也朝夕顔面爽气逼人光浮几席若有得者余廼日召亲故友生从事讨论或焚香而鼓琴或酌酒而赋咏或扶防而舒啸幽篁杂蒨野水孤云闻伐木之丁丁听鸟鸣之嘤嘤者为朋屿之所助也如邑之陈君两峰李君知白陈君稼轩壹皆硕士常造余相与为乐吾因亲而师之者则郑云窻陈愚屿二先生也葢亦有取于朋屿之胜焉迩以兵祲旁作土坌日溷有不能安厥止矣去之逾数里得窈僻处圣奥瑶峰之下居焉松萝茅茨羣山户牖流水阶除四时之适若将终身兹又不能逺丘陇而忘先庐之旧食息梦寐往来胷臆间停云之思犹幸故旧不遗如前日者仍扁曰朋屿旧隐庻几两阜之半致神交志在吾无憾乎介其子贵初书来徴记刘仁本曰朋之名义至矣先王设教朋友居五常之一易云丽泽兑君子以朋友讲习夫两泽相丽交孚浸润互为滋溢葢有取于水泽之象矣而有若山之朋偶者介然并立屹然相向翼然为助又如拱揖状有箴规砥砺之道徳不孤必有邻君子又安得不取于斯乎况兼山艮君子以思不出其位艮止也物各有其所得其所而止则安今思齐之辟是室以居可谓于止知其所止矣诵诗读书当企夔稷禹之大朋而讲圣贤道徳仁义之学施于有政岂终山泽之癯而已抑或不在其身而在其子孙者尚慎防哉书为记
　　庆元路妙观重修道藏记
　　传言蓬莱山为海中神仙会府幽经秘箓咸在焉自老耼为周守藏吏为柱下史凡四方记言文书载籍悉归柱下此道家者流摭兹故实而经藏所由始也故后汉校书者有指东观如老子之藏室道家之蓬莱山云夫道书之妙无逾于道徳经八十一章五千七百余文其大要以清虚为本卑退自持若曰众皆有为而我独遗又曰知其雄守其雌为天下谿知其白守其黒为天下式知足不辱知止不殆又曰挫其锋解其纷和其光同其尘是谓同者皆谦抑防遯慈俭无为求全乎道而已非如后世之洞章灵篆丹书寳箓琅函玉笈长生保命之文超魂度死之篇诡秘寥閴遐哉邈矣遂失其真然羽人髙士又率以祠祝为职而禳禬醮祭之仪受厘纯嘏之托自天子至于庻人一皆有事于兹矣四明之妙观肇基于晋在唐为紫极宫宋为天庆观徽宗始赐经建藏其祖师玊拙隐相攸于东庑间而管辖柯东谷缮完之入国朝易今名继有倭夷之灾观与藏俱燬至大辛亥吕真师既谋兴复首葺藏殿置轮机具像设未几而又漫漶剥落至正壬寅道士请于今司徒越国夫人董氏出黄金三十两白金二百两米粟一百斛役智巧之工严华丽之饰上刻经纬星宿之次为璇玑衡表之运中函灵秘洞之章金科玉字之典挟以天龙威勇之神纽以尻轮环转之柱金碧焜燿惊心骇睫于是太微紫清之境斗杓斡运之枢不违顔咫尺而凡人以灾眚告者启其窽塞推毂蹈规左右旋转扬铃伐钟禜星步斗飚回跂翼奔走鬼神变祲为祥避凶趋吉握祸福机于一转移之顷际天人感通之道于两间精诚肸蠁岂欺我哉既集事住山卓君履一以状来请记固让弗获噫夫道藏之建为储经书设也其名义当矣有自来逺矣余奚假辞至于禳祓请祷之事必得其説斯无惑葢人禀天地之中以生顺隂阳五行之气以理日月星辰所照临风雨霜露所凌轹川岳神祗所呵禁一有灾沴疾病困苦之加则存乎厌禳祈吁之典者亦人情物理所必然也若宋景公用子韦悔祸之言而荧惑为退三舍感应之道虽有恶人斋戒沐浴可以祀帝矧鬼神之事领之祠官则为黄冠师者斋明盛服祝辞致告凡所以为民集祯祥治灾异之具宜无所不用其诚焉兹道藏之缮修虽云越国之求福其亦民心所共乐成也欤始工于阳月初吉既毕于明年夏五月于是乎记
　　定海县兴修儒学记
　　先王阐道以设教则惟学校之有作学校之政不修虽尧舜不能以为治此虞夏商周四代所以并皆立学而为后世法也夫尧舜禹汤文武周公之道至吾孔子而大明惟孔子上承往圣以开来学作万代帝王者师及其既殁有国有家咸宗敬而通祀之故自汉唐以降之君知尊孔子之道者犹必在学校以行其典礼如明帝延师重傅临雍养老太宗广召名士增置生徒亦庻防矣暨我皇元治用儒术诏天下郡邑悉建学学有庙葢本之以教养而昭示其尊崇也凡郡邑之守若令祗承徳意致力学宫则于从政乎何有鄞之定海县学旧在治东实宋雍熙间主簿李齐始创绍兴令章汝翼又徙居东北半里所背负巨浸而挹江山地虽斥卤鱼盐而人多俊秀诗书之习彬彬可尚嘉定令赵珌夫拨官产复旧田以赡之自时厥后为令者若韩之创殿商之崇堂崔之辟门庑陈之大修缮备见秘书著作胡君刚中文更化以来其规模视诸邑独称尤伟迩者海宇未宁干戈蹂躏县遭燹厄学与庙岿然独存寻亦颇壊损至正二十有一年冬马侯元徳为尹营修论堂日不暇给未底于完代去继之者今汪侯以敬也既谒事首以兴修为任授材庀工择士视役匪惟一木石剔蠧圯而已且能彻其隘陋之规更易位置之宜谂于学则掲论堂中虚四楹为讲席而穿东旁夹室以置经籍子史以树碑碣圗志西旁夹室为先贤祠为新作祭器库增构两庑斋舍坐弟子员辟教官听事于左庑后堂东隙地造神厨以洁牲馔庙则既易治其栋杗榱桷复严饰圣像暨诸配位皆仿曲阜旧制列防为门疏泉为泮泮西筑杏坛又其西祠文昌君凡此者视昔有加限阈区别于是学庙有伦翼然具瞻矣初营于至正二十又二年八月丙子资费取诸乐助者有差仍辍已稍以补不足越明年二月丁丑落成行释奠礼既成教官包萃与耆儒等持状谒记仁本曰昔者王政之施所以移风俗美教化审法度者有学校存焉虽治乱兴衰歴千百世而学校之政不可一日废也矧兹攘扰之余人心既壊礼度不明激励奋起渐民以仁摩民以义舍诗书诵之教衣冠俎豆之习将何以为感发之机哉汪侯者其知所本乎其能以文事为武备乎始定海人言侯旦望深衣幅巾升堂行礼率逢掖士召诸生亲为讲论道徳性命礼乐之懿申以孝悌揖让之义及政刑法度之详未尝少懈或暇日亦然噫兴修作养之本其在是欤岂丹雘涂塈朴斵梓材之足云侯名汝懋由儒入官类多善政故不敢遏诸君之辞辄书为记
　　题跋
　　题白乐天竹窻诗墨迹
　　竹窻墨迹古色苍然香山浄社尚友千年
　　题屈原渔父问荅圗
　　以谗去国义犹不忘道逢渔父鼓枻沧浪兰芷蓼萧鸱鸮鳯凰彼蒙不知彼渔何让呜呼噫嘻湘水茫茫湘云沧沧先生之忠日月惨怆渔父之词风烟跌宕葢相与颉颃乎宇宙之间潇湘之上者夫岂画师所能模仿三复命骚悲歌慨慷懐哉千古忠魂焉往
　　题刘彦质所藏圣贤圗像
　　右伊尹而下圣贤肖像一十人钱唐蔡泽笔也三肃拜观恨不得身亲见其道徳光华而徒仰慕于千百载之下噫然而舜重瞳羽亦重瞳孔子乃貌似阳虎则又非余所敢论也后学天台刘仁本敬题
　　题兰棘竹石画
</div>
    <div class="pagination">
<a href="羽庭集_page10.html">上一页</a><span>...</span><a href="羽庭集_page6.html">6</a><a href="羽庭集_page7.html">7</a><a href="羽庭集_page8.html">8</a><a href="羽庭集_page9.html">9</a><a href="羽庭集_page10.html">10</a><span class="current-page">11</span><a href="羽庭集_page12.html">12</a><a href="羽庭集_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
