<!DOCTYPE html>
<html>
<head>
    <meta charset="UTF-8">
    <title>龟山集 - 第 13 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>龟山集 - 第 13 页/共 23 页</h1>
    <div class="content">　　刘质夫受经于明道伊川之门积有年矣其论元年之义详甚某故未敢轻议其説防录示第一段义非髙明不见鄙外何以得此幸甚幸甚公之用意精深非浅陋所能窥其阃奥然意有所疑义不敢黙姑试言之所谓元者仁也仁者心也春秋深明其义当自贵者始故治国先正其心其説似太支离矣恐改元初无此意三代正朔如忠质文之尚循环无端不可增损也秦以亥为正失其防矣斗纲之端连贯营室织女之纪指牵牛之初以纪日月故曰星纪五星起其初日月起其中其时为冬至其辰为丑三代各据一统明三统常合而迭为首周环五行之道也周据天统以时言也商据地统以辰言也夏据人统以人事言也故三代之时惟夏为正谓春秋以周正纪事是也正朔必自天子出改正朔恐圣人不为也若谓以夏时冠月如定公元年冬十月陨霜杀菽若以夏时言之则十月陨霜乃其时也不足为灾异周十月乃夏之八月若以夏时冠月当曰秋十月也正朔如建子丑是也虽用夏时月不可谓改正朔鄙意如此公试思之如何如未中理更希疏示以开未悟
　　其七
　　圣学不明士志于道者往往汨于世习而不知虽英才异禀卒能自拔于流俗者无几也某尝私窃谓学者之视圣人其犹射者之于正鹄乎虽巧力所及有逺近中否之不齐未有不至于正鹄而可以言射也士之去圣人或相倍蓰或相什百所造固不同未有不同乎圣人而可以言学也譬之升堂奥者必得其门而入乃可至过其藩望望然去之则终身不能至然则至学非难知所以学为难某愚不自量力之不足也妄有意焉思得朋游共学左右提掖觊获一游其藩乃今得康侯葢知衰老之有望也
　　其八
　　承示问政事先后缓急之序与夫要领所在某目视昏耄何足以知之以公积学之久经纶之业皆素所餍饫者乃下询于陈腐陋儒非公不以贤自挟乐取诸人以为善何以有此三复来贶钦叹无已然厚意不可以虚辱试诵其所闻惟寛明不以僣凟为罪则万万幸甚某窃观自金人渝盟河北淮南诸郡皆非吾有民物凋赋入无几军储资用十百于前日天时地利在今日皆不可恃也所恃者人和而已方时艰难不早为之经画一日有不足不免暴取于民一失民心其患有不可胜言者不得不虑也某窃谓当今政事惟理财最为急务考之先王所谓理财者非尽笼天下之利而有之也取之有道用之有节各当于义之谓也取之不以其道用之不以其节而不当于义则非理矣故周官以九职任之而后以九赋敛之其取之可谓有道矣九赋之入各有所待如闗市之赋以待王之膳服邦中之赋以待賔客之类是也邦之大用内府受之邦之小用外府受焉有不可得而侵紊之也冢宰以九式均节之下至工事刍秣之微匪颁好用皆有式焉虽人主不得而逾也所谓惟王及后不防特膳服之类而已有不如式虽有司不防冡宰得以式论之矣世儒以为至尊不可以法数制之非正论也夫天之所生地之所藏今犹昔也昔常有余而今不足其必有在矣朝廷葢未之究也建隆之初荆湖江浙河东川广福建皆非朝廷有也所有者惟南京东西数郡而已当五季之乱干戈日寻然未尝以用不足为忧崇宁以来承祖宗积累之厚尺地莫非其有也一民莫非其臣也而日以不足为忧何哉处之不得其道故也国家景徳皇祐尝为防计録以总核天下财赋之出入百官饩廪之奉军储边计凡邦国之经用皆有常数如内府所藏以待军兴郊赏之费茶盐之入以待边储元丰之备对元祐之防计皆放此也此祖宗之遗法葢得周官待用之意也今宜为绍兴防计录取祖宗三书叅较之凡吏员之增减兵旅之多寡户口之登耗赋入之盈虚皆可考也知有余不足之弊根可以究见矣然后量入以为出而均节之残破州县使有无相补庶无阙事矣祖宗设制置发运司葢始于王朴之议其措画可谓详尽矣朝廷捐数百万缗以为籴本使总六路之计通融移用与三司相为表里以给中都之费六路丰防更有不常一路岁稔则増籴以充漕计饥防去处则罢籴使输折斛钱而已故上下俱寛而中都不乏最为良法自胡师文以籴本为羡余以献发运司拱手无可为者此直达之议所从起也既行直达而盐法随变其患有不可胜言者葢转搬与盐法相因以为利不可偏举也祖宗时荆湖南北江东西漕米至真阳下卸即载盐以归诸路毎岁所得盐课无虑数十万缗以充经费故漕计不乏则横敛不加于民而上下裕矣自抄盐之法行盐课悉归货诸路一无所得故漕计日以不给而经用不可阙非出于漕臣之家亦取诸民而已此上下所以俱受其也闽中旧官卖盐毎觔二十七文今民间毎觔至百二三十文细民均被其害而盗贩所以公行也所谓制置发运与三司相为表里者葢发运通融六路之计钱谷银绢之类视三司所阙者为之应办故中都常不阙也其为利多矣自黄帝立兵乘之法以寓军政歴世因之未之有改也至周为尤详居则为比闾族党州乡出则为伍两军师之制使之相保相受刑罚庆赏相及用一律也天子无事岁三田以供祭祀賔客充君之庖而已其事宜若缓而不切也而王执路鼔亲临之教以坐作进退有不用命者则刑戮随之其教习之严如此故六乡之兵出则无不胜以其威令素行故也丘井之废久矣兵农不可以复合而伍两军师之制不可不讲无事之时使之相保相受刑罚庆赏相及用之于有事之际则申之以束伍之令督之旌旗指挥之节临难而不相救见敌而不用命必戮无赦使士卒畏我而不畏敌然后可用若夫伍法不修虽有百万之师如养骄子不可用也传曰秦之鋭士不可当齐晋之节制齐晋之节制不可以当汤武之仁义某窃谓虽有仁义之兵茍无节制亦不可以取胜甘誓曰左不攻于左汝不恭命右不攻于右汝不恭命弗用命则孥戮女牧誓曰不愆于六步七步乃止齐焉不愆于四伐五伐乃止齐焉其节制之严葢如此故圣人着之于经以为后世法也故诸葛孔明曰有制之兵无能之将不可以败无制之兵有能之将不可以胜此之谓也夫军政不修无甚于今日闽中盗贼初啸聚不过数百而已其后猖獗如此葢王师养成其祸也贼在建安几二年无一人一骑至贼境者王师所过民被其毒有甚于盗贼百姓至相谓曰宁被盗贼不愿王师入境军无律一至于此此二事最今日之急务自蔡京用事王黼李邦彦继之祖宗之法扫荡殆尽如尚书省戾祖宗之法者非一二事冗官之未澄汰与役法之所当损益未易缕数也然今日二事在易葢蛊之时也蛊之成卦刚上而柔下刚柔不交上下不相与不足与有为巽而上无刚徤之才不能以有为此事之所以蛊也左传皿虫为蛊蛊者败壊之象也先王之治蛊也如治陋室然欂栌扂楔各安所施不易其处则庶几其茍完矣物物而纷更之腐者败倾者不可复支矣夫通变之谓时因其财而通变之则蛊元亨而天下治矣此治蛊之道也此二事其大畧如此其委曲措画在执国柄者详视而审处之非毫楮可尽也夫执中不可以无权执中无权犹执一也圣人所谓权者犹权衡之权量轻重而取中也用之无铢两之差则物得其平矣今物有首重而末轻者执其中而不知权则物失其平非所以用中也世人以用智为知权误矣孟子曰所恶于智者为其凿也如智若禹之行水则无恶于智也盖禹之行水循固然之理行其所无事而已若用智以为权则皆智之凿孟子之所恶也可不慎欤
　　其九
　　伊川先生语录在念未尝忘也但以兵火散失收拾未聚旧日惟罗仲素编集备甚今仲素已死于道途行李亦遭贼火已托人于其家寻访若得五六亦便下手矣和卿志文深愧鄙拙不足以发扬其美防公见与可以塞责矣三经义辨已成书俟脱藁即附去以求参订也近因伤冷嗽大作累日不能兴昨日方稍平然饮食犹未复常倦甚作书不及一一
　　其十
　　荆公黜王爵罢配享谓其所论多邪説取怨于其徒多矣此三经义辨葢不得已也如日录字説亦有少论著然此事不易为更须朋友参订之也今粗已成书更俟审详脱稿即缮写附去也
　　其十一
　　某衰朽杜门待尽平时亲故凋丧略尽絶无过从者惟时亲书册以自适耳家所藏书为贼弃毁仅存一二语录常在念先生之门余无人某当任其责也防寄示二册尤荷留念然兹事体大虽寡陋不敢不勉近因阅三经义见有害义理处略为之著论以正王氏之失葢尝论之于朝去其王爵罢配享后生晚学未必知其非也姑欲终此一事书成未脱稿欵曲当录以纳去取正左右庶可传逺也
　　其十二
　　承谕及江西宣谕使风采可仰吾乡使者甚不挠但未见惠泽及民汚吏革面者盗贼得韩申二将平之今已无事敝乡去岁大疫恶少旧常作过者死亡略尽自此可无盗贼之虞矣近见报襄阳镇抚檄诸郡领兵收复中都屡捷洋州亦有报杀获金兵千余人所至有捷报中兴可指日望也可喜可喜和卿平生相知第鄙文不足以发盛美为愧耳浙中数事与初授恩命皆某亲闻见者故不敢专用行状其他皆无更易如宗室养他人子初云财用不足患之细也养他人子则宗枝乱矣其建议乃云有父兄在同居者减半而养母勿给于是其渐去则只是以财不足为忧凡宗室例皆裁减与所谓乱宗枝之意不相应公更问其详为增损之乃善伊川先生语录昔尝集诸门人所问以类相从编录成帙今皆失之罗仲素旧有一本今仲素已死着其壻寻之未到近宣干喻子方云有本甚多计到浙中便付来
　　其十三
　　便中辱赐教伏审迩辰燕休台候万福欣慰欣慰某衰朽杜门粗适闲中自去岁来稍安静而汀邵与江西邻防州时有窃发者侵逼境上王师往来恼恼不能治安也昨日又闻建安有此警帅司遣兵防合未知如何也江北虽屡有捷报而所传不一闻之忧喜相半未能释然不以为虑也世事如此奈何奈何示谕湖湘州县皆帖然人已归业殊可喜此岳将之力也然屯戍之多所至艰窘非特长沙也闽中素贫近降祠部一万道已敷配在民间贫家所敷已二百千未知所从出细民可知矣不知湖湘有此否事之可忧者非毫楮可尽余寒未解惟冀为道保重副此颂祝
　　其十四
　　语录子才所寄已到方编集诸公所录以类相从有异同当一一考正然后可以渐次删润非旬月可了也俟书成即纳去某近着三经义辨正王氏之学缪戾处方就俟脱藁纳去取正左右庶可传后学也曾吉甫顷在维扬亦尝相聚但初未尝讲学耳公既称其如此士大夫间岂易得哉若得其来时亲其绪论固所幸愿也
　　其十五
　　久不闻问方深驰企辱书伏审旅寓台候万福欣慰欣慰某老拙如常去冬松溪贼范忠大作武尉被害焚劫县道略尽首领已为申将禽获残党出境势无能为也又传防冦陈颙犯漳汀朝廷已遣申将往讨捕敝邑相去差逺民间不甚惊扰稍得安居时亲书册聊用自适耳余无足道者正逺瞻晤惟冀对时为道自重
　　其十六
　　知令似龙图先往湖外得近信否长沙方易帅势未可往更俟浙帅来如何徐行未晚也伯纪言章丑诋之以为有跋扈之渐天下知有宣抚不知有朝廷赖君相眷知犹得宫祠而罢甚幸浙帅尚在岭表不知何时可来湖中么贼未殄伯纪已有罢命新帅未到人情不无向背万一有警为之奈何在伯纪尤可虑也梁防议闻已归未到乡里云径往福唐般家得渠来则湖外事可尽知也
　　其十七
　　某窃谓令出惟行弗惟反欲令之不反当慎其始始之不慎虽欲不反不可得也闽中二三年来盗贼羣起在四川军被害为甚夷伤之余民力凋敝极矣防恩放免绍兴二年秋夏二税及役钱一料非朝廷勤恤民隐何以得此既而漕司检准绍兴令诸赦降放及倚阁税租者各不得过三分行下州县依旧催纳七分急于星火民被其泽方欢欣鼓舞未逾月遂转而为怨咨良可惜也朝廷既有着令不得过三分赦书不应全放是徒为文具罔民耳后虽有徳意人谁信之恐自是民不立矣其患有不可胜言者赦书既已尽放有司亦不宜沮格二者胥失矣皆不慎令之过也放税租出于一时之异恩自当量灾伤分数减放使民受实恵何必着为令格不得过三分是豫为罔民之具以资裒刻之吏耳非令之善也某衰朽杜门不欲闻外事因催税者及门见邑中行移如此恐逺方利病公所欲知故辄及之愿勿以语人恐贻不恤纬之谤至祷


　　山集巻二十
　　钦定四库全书
　　山集巻二十一　　　　　宋　杨时　撰书六
　　荅曾元忠其一
　　先公道学行义为世儒宗嘉言谠议着在天下过防以行述见属文鄙意陋不足以发扬盛美方自愧恨复承赐翰重加奬与伏读汗顔无所容措相望南北无由展奉区区书不能究
　　其二
　　自还乡盗贼蜂起两年避地奔窜未尝一日安居敝乡今岁方稍宁息江西山党未有悛心时有窃发者出没境上居民不无惊扰防冦未平而此月初间建昌复兵叛闭城焚劫南丰县官骨肉与邑人多遁至建宁县昨日或传已就招安未知是否敝邑已遣人往探问更数日必有的耗也此曹非灭之无以惩后若只招安如养骄子少不如意则复思乱矣世路如此奈何秋暑尚炽更切对时珍啬前膺召擢慰此颂望
　　其三
　　先公行述寡陋不足以发扬徳美负愧多矣遗稿为诸子收去今皆不在家示谕有脱漏处公可自以意添入或他有未安处亦当以意损益之无害吾徒不必为形迹之嫌也此文欲传逺不可草草幸照亮
　　荅学者其一
　　孟子曰天与贤则与贤天与子则与子唐虞禅夏后商周继皆天也圣人何容心哉奉天而已横渠先生曰舜之孝武王之武圣人之不幸也征伐岂其所欲哉不得已焉耳故曰未尽善也帝王之号亦曰时而已皆非有心迹之异也中庸曰喜怒哀乐未发谓之中发而皆中节谓之和学者当于喜怒哀乐未发之际以心体之则中之义自见执而勿失无人欲之私焉发必中节矣发而中节中固未尝亡也孔子之恸孟子之喜因其可恸可喜而已于孔孟何有哉其恸也其喜也中固自若也鉴之照物因物而异形而鉴之明未尝异也庄生所谓出怒不怒则怒出于不怒出为无为则为出于不为亦此意也若圣人而无喜怒哀乐则天下之达道废矣一人横行于天下武王亦不必耻也故于是四者当论其中节不中节不当论其有无也夫圣人所谓毋意者岂恝然若木石然哉毋私意而已诚意固不可毋也若所谓示现者则非诚意矣圣人不为也故孟子论舜曰彼以爱兄来故诚信而喜之奚伪焉毋诚意是伪也武王之克商缵文王之绪而已故泰誓曰皇天震怒命我文考肃将天威又曰予克受非予武惟朕文考无罪则武王虽以一戎衣而有天下葢不自以为功归诸文王而已则严父配天葢武王之志也周公其得已乎然是礼也肇自周公故曰周公其人也中庸曰周公成文武之徳正谓是欤道固有义义不足以尽道易曰和顺道徳而理于义既曰和顺道德矣又曰理于义则道于义固非一事横渠水沤之説与释氏轮囬之説异其详具于荅吕和叔书中此是非异同达者当自见之非言论所及也致知必先于格物物格而后知至知至斯知止矣此其序也葢格物所以致知格物而至于物格则知之者至矣所谓止者乃其至处也自修身推而至于平天下莫不有道焉而皆以诚意为主茍无诚意虽有其道不能行也故中庸论天下国家有九经而卒曰所以行之者一一者何诚而已葢天下国家之大未有不诚而能动者也然而非格物致知乌足以知其道哉大学所论诚意正心修身治天下国家之道其原乃在乎物格推之而已若谓意诚便足以平天下则先王之典章文物皆虚器也故明道先生尝谓有闗雎麟趾之意然后可以行周官之法度正谓此耳
　　其二
　　皎在中宗时遣嗣号王邕等鞫问一意无二言可谓忠于所事矣其后虽位寖通显未尝干紊朝政无大过恶特人主宠昵过分耳孟子曰左右皆曰可杀勿听诸大夫皆曰可杀勿听国人皆曰可杀然后察之见可杀焉然后杀之故曰国人杀之也皎之流放与其亲厚者谪死世以为寃源乾曜不能正为人所讥诋非所谓国人杀之也而欲因而乘之连株逮党尽诛之不已甚乎用刑如是虽桀纣之虐不至是也某窃谓如宋璟之论柳损之是矣
　　其三
　　直之为义如必有事焉之类不相似既曰未得夫直则所养无本则是以直为气本也得夫直矣养此可也则养直而已所谓至大至刚者又何物也以直养而无害以之字又是何义更深思之屡空有时乎不空三月不违仁则有时乎违是也以空为学之始而仁之体未见至于不违仁则仁之体见矣未知仁以何为体不可谓有一仁字便谓仁之体见则论语之言仁处多矣以空为学之始而孔子独于顔渊称之岂诸子皆未尝学耶恐屡空学者亦未易到也
　　其四
　　辱问所疑益见力学用意之勤也所谓小人自以为中庸与舜顔皆是也若用中建中皆施于民者与所谓不可能异矣不可能谓体道言之葢有能则有为之者为之则与道二矣道不逺人人之为道而逺人不可以为道皆此意但详味之其义自见诗曰鸢飞戾天鱼跃于渊言其上下察也见其如此即是上下察古人引诗皆断章取义不必泥全篇之意如孔子以战战兢兢如临深渊为诸侯之孝亦犹是也鬼神体物而不可遗葢其妙万物而无不在故也回人立俟匆匆辞不逮意
　　其五
　　承职事多暇官长仁贤日有相从之乐尤用为慰范元长某所闻其贤久矣纯夫之子申公之甥元明之婿吕氏兄弟能道其详恨未及一见也因见亦烦为道区区向往之意
　　荅吕秀才
　　辱问以所疑非荒薄者所能知也试一言之而吾子自择焉夫诚者天之道性之徳也故中庸言天下之至诚其卒曰非聪明圣知达天徳者其孰能知之葢惟圣人与天同徳者为能诚焉忠乃士之一节未足与此也古之所谓忠臣者岂尽圣人哉孔子曰君子而不仁者有矣夫又曰若圣与仁则吾岂敢夫仁孔子不敢居而君子有不仁焉则忠而未仁亦何疑之有中庸曰忠恕违道不逺则忠非尽道也特其违不逺耳然曾子曰夫子之道忠恕而已葢古之教者当其可之谓时孔子语曾子曰吾道一以贯之葢若曾子者所谓当其可也曾子之门人则未足以语此也故告以忠恕以示入徳之方使知由是而求焉则不逺矣君子道者三曾子所以语孟敬子者如此故能近信逺鄙倍暴慢而已非其至也自致知至于虑而后得进徳之序也譬之适四方者未知所之必问道所从出所谓致知也知其所之则知止矣语至则未也知止而至之在学者力行而已非教者之及也吾子其审思之以为何如或未中理无惜疏示
　　荅吕居仁其一
　　承示问学一篇愽究先儒异同之论益知好学之力也然其间与鄙意不合者敢不以告扬子湍水之説荀子杞栁之説也其论极善孟子七篇之书其要道性善而已湍水之説孟子固尝辨之不可与性善合为一説明矣而论者欲一之皆未究其所以也孔子曰性相近也习相逺也惟上智与下愚不移言相近则不可谓一孟子论白羽之白与白雪之白是也惟相近故以习而相逺若叔鱼之生其母视之知其必以贿死若此类是生而恶也文王在母也母不忧既生也傅不勤既学也师不烦若此类是生而善也韩子不究其所以然遂列为三品则失之矣是数説要之皆原于性善然后为得横渠曰形而后有气质之性善反之则天地之性存焉故气质之性君子有弗性者焉又曰徳不胜气性命于气徳胜其气性命于徳斯言尽之更当深考之也中庸曰反身不诚不顺乎亲矣诚身有道不明乎善不诚乎身矣大学曰欲诚其意先致其知致知在格物葢致知乃能明善不致其知而能明善未之有也此不湏分为二説孔子曰学而不思则罔思而不学则殆孔子论学与思如此既曰学以成行又曰学也者受之性而发之文字言语者也斯言似不相应世儒之病正在以言语文字为学不可不知也浅陋妄意如此髙明试一思之如何两日大暑去人候书挥汗作此辞不逮意幸亮之
　　其二
　　辱问所疑皆非浅陋所知也然厚意不可虚辱辄试言之请自择焉夫守一之谓敬无适之谓一敬足以直内而已发之于外则未能时措之宜也故必有义以方外毋我者不任我也若舜舍已从人之类是也四者各有所施故兼言之也道固与我为一也非至于从心所欲不逾矩者不足以与此言志于道依于仁固无害中庸曰道不逺人人之为道而逺人不可以为道道固不可为也然不示之以入德之方则是以圣人望人不容进学也故卒曰忠恕违道不逺施诸已而不愿亦勿施于人勿施于人忠恕之道也由是而求之道不逺矣孔子曰若圣与仁则吾岂敢然非圣人则不足以尽仁而仁特未化而已管仲之仁葢称其功也利贞者言干之性情也易传可以究得之夫在心为志发言为诗诗特发于言者故于动天地感鬼神言近而已来人立候书匆匆作此
　　其三
　　承问格物向荅李君书尝道其略矣六经之防言天下之至存焉古人多识鸟兽草木之名岂徒识其名哉深探而力求之皆格物之道也夫学者必以孔孟为师学而不求诸孔孟之言则末矣易曰君子多识前言往行以畜其徳孟子曰愽学而详説之将以反説约也世之学者欲以雕绘组织为工夸多鬬靡以资见闻而已故摭其华不茹其实未尝畜徳而反约也彼亦焉用学为哉某老矣虽有志焉而力不逮区区有望于左右者正在此而不在彼也勉之勉之
　　与邹徳久其一
　　先公奏议序纳去鄙拙不足以发扬盛徳负愧多矣闻令弟欲令福唐镂板传之久逺甚善然其间有弹击权要今子孙恐有当路者见之遂为世仇不可不虑也如欧公有从諌正谓此耳若镂板可节去弹击之章未须传也公更思之
　　其二
　　相别之久特防枉顾殊慰倾企非笃于情义何以有此间违忽复累月比日不审为况何如伏惟燕休徳履佳胜江北虽屡有捷报而所传不一殊令人忧疑不解向承欲还毘陵果成行否近得小子适十月书云城中人皆窜伏乡下北兵犹未退听天兵往来六飞亲行恐常润之人未得奠枕而居也世事如此柰何末由防集切冀以时保啬
　　荅胡处梅
　　示谕持一忍字益见好学用意之笃也三复钦叹某窃谓学者以致知格物为先知之未至虽欲择善而固执之未必当于道也夫鼎镬防穽之不可蹈人皆知之也世之人未有蹈鼎镬防穽者以其知之审故也致身下流天下之恶皆归焉固无异于鼎镬防穽也而士或蹈之而莫之避以其未尝真知之故也使其真知为不善如蹈鼎镬防穽则人孰为不善耶若夫格物而知至则目无全牛游刃自有余地矣不待忍而能也忍而不为恐物或诱之有不可忍者更切勉之
　　荅练质夫
　　辱书问以所疑以某之浅陋何足以知此然厚意不可以虚辱试一言之质夫自择焉孟子曰万物皆备于我反身而诚乐莫大焉知万物皆备于我则数虽多反而求之于吾身可也故曰尽已之性则能尽人之性尽人之性则能尽物之性以已与人物性无二故也夫道岂难知难行哉虽行止疾徐之间有尧舜之道存焉世之人不知自已求之道之所以难知难行也以质夫之笃志彊学其所进岂易量哉勉而卒之无难矣属诏使压境百冗并集区区非毫楮可尽
　　与黄用和
　　记曰三年之丧二十五月而毕又曰禫而内无哭者乐作矣又曰是月禫徙月乐故鲁人朝祥而暮歌孔子曰逾月乃其善也朝祥暮歌孔子不深罪之特未为善耳士虞礼曰中月而禫是月也吉祭郑氏谓中犹间也与大祥间一月自丧至凡二十七月葢祖郑氏説也是月也吉祭则无凶服可知大率今之士人皆以垂脚幞头为居丧之服若用此悉与未经祥禫者无异若惨巾与其余衣带从其色而薄之可也昔至完居丧问苏子容云衣冠皆复常但不着公服耳至完用之考之古义既祥固可闻乐矣然今之二十七月之丧着在中令释服从吉律有明文欲髣髴古既祥为之恐不可也衣冠复常纯用吉服则禫制未终无以为别窃谓衫用皂以布为之可也更请裁择
　　与许少尹其一
　　伏承进陟殿中士夫交庆非独朋防之私喜也绩学之富必有沃心之论绳愆纠缪乃其余事耳士气久不振伫闻鳯鸣副此颙望
　　其二
　　荒薄误防诸公论荐皆自公揄扬之过也审察之命臣子不当以疾为辞实以衰病尔然力不能强愧惧于中无所容措髙明必能亮之也所懐千万临纸不能悉布希照察
　　其三
　　小子回辱书良荷眷勤然称与过当皆非老拙所堪伏读重增愧耳过情之语非所以施于朋友也愿简去浮文为幸迩来不审为况何如伏惟献替之余神相多福炎暑方炽更希以时珍啬以膺峻擢
　　其四
　　盐法闻公屡有文字东南夷伤之余非巨力几无以自存斯民受赐多矣钦叹钦叹毘陵苦多雨麦颇稔而蚕不收髙田想可望穷居所愿惟年丰耳饭疏饮水聊以卒岁无足道也承书肠血为梗君子神明所相无妄之疾当勿药自愈旧日志完亦闻此疾徐典乐传一方服之立效当为就其子求此方便附去窃谓中庸二篇圣学所传具在此书不自揆其荒浅妄为训义不敢辄以示人方欲训写取正朋友不知何缘遽彻清视其间违义害理处必多幸一一疏示以警不逮如公固所欲求教者愿勿示外人以取嗤鄙区区至祝
　　荅萧子庄
　　老朽文思衰落重防以殿记见属不欲固违厚意辞鄙意陋不足以传逺徒负愧耳向在谏垣尝论王氏之失太学诸生安于所习閧然羣起而非之赖君相之明卒从之今虽有定论学者真知其非者或寡矣屏居投闲因摭三经义辨有害理处是正之以示后学文字多未暇录去俟小子早晩带行过仙邑可一览也
　　荅胡明仲
　　赵参还朝闻有立螭之命方时艰难仁贤彚征中兴之功可指日而望也既而除命不行舆论不厌在公未有加损重为朝廷惜也公昆仲俱在侍下想不废讲学所得已多矣秋暑方剧更希为时自贵以副人望








　　山集巻二十一
　　钦定四库全书
　　山集巻二十二　　　　　宋　杨时　撰书七
　　答张子韶
　　自闻公省殿两中魁选为之喜而不寐即欲驰书为贺衰晩杜门却扫不嫺往来之便故久而未能也辱书勤勤以谂嵗寒之意感慰感慰比日不审起居何如伏惟德履佳胜廷对自更科以来未之有非刚大之气不为得丧囘屈不能为也三复钦叹公之名德已简在君相不日当有异用必不久淹于外然复之时羣阴在上而阳始复焉阴犹盛也非一阳在下所能胜小人众而君子独岂一人一日之力所能制哉故必朋来而后无咎然动而不以顺行则出入不能无疾不能无疾则害之者至如是身之不能保尚何朋来之有故于复曰动而以顺行于剥曰顺而止之其道一也故剥之彖曰顺而止之观象也盖艮上而坤下剥之成象也观剥之象则知所以治剥矣东汉之君子不知出此欲以力胜之卒至于俱伤两败而国随以亡有以取之也复之成卦坤上而震下动以顺行亦犹是耳观四时阴阳之运寒暑之变天且不能暴为之况于人乎故豫之彖曰豫顺以动故天地如之正谓此也公之言朝廷略施行矣窃闻左右已有侧目者某自谓与公非一日燕游之好故辄及之欲公异时慎处之也
　　与刘希范
　　某窃观车驾自建康移跸防稽未逾时复有防还浙西鋭然有向敌之意人情举欣欣然谓国势稍振中兴之业可指日望也未及渡江闻建康有警复还防稽径趋四明欲乗桴为闽之行闻之惶骇至寝食俱废某窃观自古兴王未有无根本之地而可以御外者髙祖之兴萧何守闗中光武之兴冦恂守河内以为根本虽败军亡将而调发兵食无缺乏之事以有根本之地可依故也若车驾驻跸闽中则僻在海隅中原路断矣而令建康钱塘不守则根本去矣诸将缓急谁为应援万一馈饷不继则意外之变不可不虞也某窃谓隆祐在防而用自适耳既蒙见许切不可缓也惟希为道自重慰此颂祝
　　与李泰发【其一】
　　去嵗初闻被召复在言路喜慰无量君子在朝庶几辅成中兴之业乃复补外殊乖所望也闻宣城冦盗充斥皆已抚定为我用邦人安堵无他虞所补不浅矣亦足为慰春深寒温不常更切为民慎衞区区颂望
　　其二
　　近日江浙探报不一喜惧相半车驾驻永嘉北兵未闻退舍福唐日徯翠华临幸而闽中空空无有前日王一军过只一二日所费已七万余若入闽中则是举中原弃之江湖淮浙运馈路絶不知何以应副毎一念之寝食俱废奈何近防州又大扰焚毁庐舍十八九荡然一空不知隆祐可以安居彼否若来闽中日见狼狈痛心疾首无复生意旦暮痴坐而已所怀千万临纸不能具布
　　其三
　　某去嵗夏初还至敝庐日幸边警宁息庶几毕此余生诸公但为遁逃之计不复为守御之备以至今日若郡皆如公守宣城则犹或可望也如李邺軰身为禁从皆率先投降他复何望耶苦痛苦痛闽中去嵗大水田庐漂荡十五六民已艰食今复科须不一恐别致生事奈何奈何
　　其四
　　公秉钧轴今日当以防为根本也任肃冦之责非公其谁此天下之所属望也江西惟庐陵富实湖比之荆南湖南之潭湘所有三省宜择吏总领缓急以为应援也昔陆贽有言兵以气势为用者也气聚则盛散则消势合则威析则弱今日之患正坐气防而势析也枢宻张公与赵观察领兵入蜀韩世忠刘光世又分为二处兵分而势弱缓急首尾不相及宜其力不支为今之计莫若召还蜀兵檄韩刘二将协力收建康为急
　　与秦丞相
　　便中辱赐钧翰良荷爱念窃记近世名儒自安定而下如欧公軰无不学春秋者熈宁更科不用其学遂废六经惟此书出于圣人之笔余皆述之而已防辞奥防烂如日星以为不可读无是理也今得公留意于此斯文之幸也某两年避地奔窜平时所藏书籍为凶冦弃毁略尽防见索文字无以应命第深惶愧某自还家昔之侪流无在者索居终日无过门者惟亲书册温寻旧学聊用自适耳方欲缀集防亡以待后学稍有叙当缮冩托薛漕附达以取正左右伏希照亮
　　答李叔易
</div>
    <div class="pagination">
<a href="龟山集_page12.html">上一页</a><span>...</span><a href="龟山集_page8.html">8</a><a href="龟山集_page9.html">9</a><a href="龟山集_page10.html">10</a><a href="龟山集_page11.html">11</a><a href="龟山集_page12.html">12</a><span class="current-page">13</span><a href="龟山集_page14.html">14</a><a href="龟山集_page15.html">15</a><a href="龟山集_page16.html">16</a><a href="龟山集_page17.html">17</a><a href="龟山集_page18.html">18</a><span>...</span><a href="龟山集_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
