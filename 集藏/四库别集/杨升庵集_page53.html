<!DOCTYPE html>
<html>
<head>
    <meta charset="UTF-8">
    <title>杨升庵集 - 第 53 页/共 140 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杨升庵集 - 第 53 页/共 140 页</h1>
    <div class="content">芝泥发彩宣凤藻而腾文兰检浮香润龙缣而动色张鷟奏章云云检文书草也【翰林学士】承明之有直庐方步八砖之日紫宸之夹香案更依五朵之云【学士】濡珥彤之毫书九重之言动绣汗青之笔乘四海之辉光【学士】 
白简 
古弹文白纸为重黄纸为轻故云臣辄用白简以闻今御史白简即其事问之亦不知也 
铃索 
李德裕云翰林院有悬铃以备警急文字引之以代传呼也唐制禁署严密非本院人虽有公事不敢遽入于内夫人宣事亦先引铃每有文书即内臣立于门外铃声达本院小判官出受讫授院使院使授学士郑綮诗绦铃无响閟珠宫韩渥诗坐久忽闻铃索动玊堂西畔响丁东 
冯京 
余观氏族言行录载冯京之父名式京生而隽迈不群式一日取其所诵书题其后曰将作监丞通判荆南军府事冯京式既退官十一年京举进士第一为将作监丞通判荆南如式之言时人谓式为知子氏族录宋人所编当得其实也传奇冯商还妾事以为京父考之此文京父未尝为商又不名商也小说不足信当依正史之传可也 
东坡慕乐天 
洪容斋随笔言东坡慕白乐天因以为号慎按南宾志云东坡西坡皆白文公故迹樊汉炳诗曰忠黄江上两东坡二老遗风凛不磨人得矜夸知地胜天教流落为才多以此验之信然惜容斋未之引耳 
岳武穆当称忠武 
宋赠鄂王岳飞谥忠武文曰李将军口不出辞闻者流涕蔺相如身虽已死凛然犹生又曰易名之典虽行议礼之言未一始为忠愍之号旋更武穆之称获覩中金之旧章灼知皇祖之本意爰取危身奉上之实仍采戡定祸乱之文合此两言节其一惠昔孔明之志兴汉室子仪之光复唐都虽计效以或殊在秉心而弗异垂之典册何嫌古今之同辞赖及子孙将与山河而并久然今天下岳祠皆称武穆此未定之谥当称忠武为 
张俊张浚二人 
张俊附秦桧而倾岳忠武者张浚广汉人尝称飞忠孝人也及飞冤死后高宗变大学生程宏图之奏昭雪光复浚与参赞陈俊卿悲感叹服浚为都督俊为枢密刘豫遣子鳞侄猊合兵七十万犯淮西张浚闻之以书戒张俊曰贼豫之兵以逆犯顺若不剿除何以立国今日之事有进击无退保也此见张颖所著岳飞传浚与俊岂可混为一人哉今之士夫例以倾岳为浚之短不知受诬千载如此陈白沙诗秦倾武穆因张浚白沙自语录击壤集外胷中全无古今无怪其然而举世懵然余故详着以见贤者之不可厚诬考古之不可不精议论之不可轻立而益叹今人之不知学也 
韩忠献韩忠宪世系 
韩琦安阳人谥忠献子三人长雍次冲次素见神宗御制碑其后雍改名忠彦仕至南阳开国公登宰席韩亿灵寿人后徙雍丘谥忠宪子八人皆贵纲司门员外综刑部员外知制诰绛字子华平章事绎职方员外维字持国龙图端明翰林三学士缜字玉汝龙图阁直学士纬比部郎中糹?丐光禄寺丞阀阅之盛为天下冠二韩公皆为宰执一谥忠献一谥忠宪献与宪相近多混淆而子姓亦不知所出今据其墓碑行状国史畧分析之 
【五十一卷】
史类五 
【史类五】
泰颠闳夭 
孟明 
屈平 
荀卿李斯吴公 
孔明 
周访 
王旭 
房管 
司马温公墓铭 
黄忠文公雷雪奏议 
赵天泽
韩魏公防闲之疏
陈文惠公一言兴邦 
宋人议论不公不明 
五霸名讹【附　赵鹏飞】 
齐桓晋文优劣 
裴氏世注史
杨察兄弟 
沮诵王叕?土 
笔谏医谏 
戴石屏无行
火迫酇侯 
孔明不取文举 
圭里 
张文成赞徐有功
轩轩霞举 
三俊五君 
双凤二龙 
举身是胆 
二孝子事相类 
九州岛被
粥饭僧
施全 
伴食 
王安石
王安石庙祀
歇后 
虞雍公功烈
任尽言
王钦若 
太史升庵文集五十一卷 成都杨慎着　从子有仁编辑 后学赵开美校 
泰颠闳夭 
墨子尚贤篇文王举闳夭泰颠于罝网之中授之政而西土服 
孟明 
孟明始为晋虏不自惩艾再败于殽陵彭衙幸晋师不出封殽尸而还左氏美之过矣缪公袭郑蹇叔苦谏使缪公能用其言则秦师不东也三军不暴骨也秦誓亦不必作也左氏不称先见知几之蹇叔而赞丧师辱国之孟明何其谬哉且其言曰遂霸西戎用孟明也夫秦之所以霸西戎者累世富强形胜岩险雄心于戈矛战斗技飬于射猎猃骄非一日也孟明何力焉 
屈平 
昭常景鲤不肯与秦地昭睢屈原止怀王入秦四臣皆楚同姓世臣夷险不易其操危难不更其守家国一体休戚同之岂若江左王谢唐之崔柳易姓则为之佐命窃国则为之奉玺诲盗党贼乐菑利亡恬不知恠可胜诛乎 
荀卿李斯吴公 
以荀卿大儒而弟子有焚书坑儒之李斯以李斯为师而弟子有治行第一之吴公信乎人之贤否在乎自立不系乎师友也 
孔明 
辍耕录载俞豹论诸葛孔明忠于玄德而非忠于汉献以汉献尚在而玄德之立为不当也此说谬矣习凿齿曰惠公朝秦而小圉以立更始犹存而光武举号先主合议讨贼是宜速尊以奉大统民欣反正出覩旧物可谓识时之卓见豹盖亦未尝见此论也寡陋不学如此不自知而轻议大君子真可恶也陶九成取之亦轻薄子哉 
周访 
晋周访平杜弢之乱其子抚为益州太守三十余年平阪文邓定萧敬文三寇抚子楚为犍为太守世在梁益甚得物情平司马勋之乱太和中妖贼李弘称号改年凤皇楚遣其子琼讨平之琼子虓字孟威不屈于苻坚可谓五世名臣矣 
王旭 
元人王旭上许鲁斋书云仆以圣贤望先生而不敢以世俗待先生者待先生也昔孟子辞万锺于齐先生所以眷眷于此其必有以处此矣何如返苏门之旧隐卧西山之白云远厂?尗洙泗之微言近考伊洛之正派旭也不敏请抠衣以书先生于文公之后观其意盖深不与其仕元而欲其为伯夷也呜呼旭亦豪杰之士哉 
房管 
司空图咏房管诗云物望倾心久匈渠破胆频注云天宝中管奏请遣诸王为都统节度禄山见分镇诏拊膺叹曰我不得天下矣管建此议可以为社稷功司空图云匈奴破胆指此杜子美挽公诗所谓一德兴王后亦指此事唐书因其陈涛斜之败遂没其善可惜也杨铁崖咏史目之为腐儒又以王衍比之过矣余故举杜陵司空二诗以阐其幽房后謪广汉有政绩唐诗人咏房湖者多称仰之今不悉记云 
司马温公墓铭 
范蜀公景仁作温公墓铭曰皇皇我宋神器之重而熙宁初奸小滛纵以朋以比以闭以壅人不聊生天下讻讻险陂狡猾唱和雷同谓天不足畏谓众不足从谓祖宗不足法而敢为诞谩不恭赫赫神宗洞察于中乃窜乃斥远佞投凶诛锄蠹毒方复任公奄弃万国未充厥终凡数百言皆指熙宁奸邪之状先师李文正公乐府碑可毁亦可建盖棺事久乃见不见奸党碑但见奸臣传信矣予友薛君采蕙尝着论云易曰小人弗用必乱邦也夫小人之在位也或有创奸弊以变祖宗之法导逸欲以蛊君上之志基祸乱以召社稷之衅树怨毒以失亿兆之心怀苟且以误国家之计行贪鄙以败天下之俗害善人以塞众正之路布私人以成群小之党故国家之乱不可救也虽然小人之在位也乱从之而生及其去也乱之生也不从之而亡何者奸弊作而旧章坏矣逸欲入而君志荒矣衅隙开而国势危矣人心离而国本摇矣大计误而事机失矣风俗败而名教颓矣君子远而正道微矣小人盛而祸变滋矣故国家不幸而用小人不惟兆乱于一时又将遗乱于无穷有国家者畏小人不可不严也退小人不可不力也??豕宰罗整庵云唐之祸乱本于李林甫宋之祸乱本于王介甫李之祸唐本于心术不端王之祸宋本于学术不正二公之言其亦有为而发乎后之视今亦犹今之视昔也 
黄忠文公雷雪奏议 
宋绍熙二年二月雷雪交作黄忠文公具封事畧曰谨按易帝出乎震霊为雷君象也震本坤体阳自外来交之有动乎情欲之象是以圣人于六十四卦中凡步震体取义尤严在复则曰以至日闭关欲其复之静也在随则曰向晦入宴息欲其居之安也在颐则曰慎言语节饮食欲其飬之正也复之静昼不可以郑声挠之居之安夜不可以欲心荡之飬之正食不可以旨酒乱之至于重震之卦则曰恐惧修省恐惧在君心修省在君政岂可以虚文责之有司百官哉黄公名裳字文叔蜀剑州人楼钥称之曰先见如吕中丞勇决如范蜀公敢言如苏东坡盖司马公自以为不及者公或过之而皆得其全识者以为知言 
赵天泽 
赵天泽蜀新都人与同邑杜圭明春秋齐名弃官薄游江南无贵贱皆倒屣迎之最善括苍刘公伯温一日行省大臣论江左人物天泽首以伯温对众愕然疑且窃笑之赵公退而赠刘公文曰萧何拔韩信玄德师孔明非信任之笃则泜水之奇八阵之妙何由照耀后世其文载于翊运录中方刘公之未遇也授之以卜法者曾义山而深奇预识者赵公也赵有吴江月下泛舟诗云余霞敛遥岑微霭生近甫江行得良夜月出鸣柔橹茫茫天欲流历历星可数水萤明乍灭沙禽或翔舞此意谁与同三高渺千古 
韩魏公防闲之疏 
韩魏公为西帅夜有偷儿携匕首至卧公曰可取吾首去贼止取金带而去史以为美呜呼兵事贵严公于周身之防疏矣此其罪也而以为雅量谬哉幸而贼有鉏麑之悔不然武元衡之祸作矣丧身辱国罪莫大焉 
陈文惠公一言兴邦 
或言古之相臣有批敕焚诏碎麻者忠谏则忠谏矣若遇中材以下之主以不敬罪之何辞以逭余答之曰陈文惠公尧咨为相仁宗忽夜分有御封至尧咨不启封来日奏曰今中宫虚位张贵妃有宠恐奸人附会请正母仪若诚此事臣不敢启封仁宗首肯曰姑置之贵妃不果立此谏转移于谈咲间可谓一言兴邦矣 
宋人议论不公不明 
弘治中余杭有周德恭评王安石为古今第一小人又曰神宗之昏惑合赧亥桓灵为一人者也安石之奸邪合莽操懿温为一人者也此言最公最明矣予尝谓压安石之为相大类商鞅鞅之进由阉人景监安石之得君由宦者蓝元震商鞅设诽谤之禁而安石置逻卒之察鞅力排甘龙杜挚之议安石力弹言新法之人秦之亡由商鞅宋之亡由安石安石尝有诗云今人未可非商鞅商鞅能令令必行是其本相尽露先奸后奸其揆一也朱子以安石为名臣与司马公并列审如此商鞅亦当与孟子齐名矣程子谓新法之行吾辈激成之此言亦非譬如醉者酗酒击人醒者必群起力救不能止醉之酗而反罪醒者之救可乎谚云无柰冬瓜何捉着瓠子磨其言虽俚其事实类也此言一出遂为后日调停张本陆象山作王安石祠堂记全祖虍意终宋之世安石父子配享孔庙而无一人公言至理宗独见乃黜去之以此等议论有以入之深也安石之误国生遇孔子必膺少正卯之诛而其死也公享之于庙庭私祠之于州县是宋人之议论不公不明举世皆迷且邪矣 
五霸名讹【附赵鹏飞】 
世之称五霸者其论出于荀孟圣人初无是言也孔子曰齐桓公正而不谲晋文公谲而不正又曰其事则齐桓晋文初不及宋襄秦穆楚庄吴阖闾越句践而荀孟之所谓五霸者亦所取不同盖各狥战国一时之称慕而立论尔孟子之所谓五霸则桓文与宋襄秦穆楚庄为五荀子之所谓五霸则桓文与楚庄阖闾句践为五二子之论既殊则学者信吾夫子言足矣战国之说不足据也如前七君者皆见乎春秋而圣人独于威文有实予之辞首止葵丘之盟践土于温之会召陵城濮之役王室赖之诸侯赖之兆民赖之圣人所以予之者非私也凡以幸天下之有威文而不遂为夷也若夫宋襄则固无成功吾前论之矣而秦缪楚庄阖闾句践皆为中国患圣人何忍长其寇哉若阖闾句践皆逞兵以鬪其私尤无足称据者春秋盖夷狄之君子不道也而秦缪三败不退孟明其悔咎之誓得列于书楚庄得陈得郑而不有哀宋之危而随许其平其义见称于武子若二君者以为夷狄之贤君则固也而遂与威文同列则鵰鸾无别矣秦缪之誓特其词有足观圣人取其词而已缪公之悔非其道也悔其败而益阻兵是岂圣人所望哉故书于春秋皆挤之九泉之下无只字之褒也若楚庄者尤中国之害又非秦缪之比秦缪鬪私忿于晋而已实不敢陵诸侯也而庄之兵直犯中国灭庸灭舒蓼灭萧宋陈郑圣贤之后皆被其毒假伐戎之行以观兵于周仗讨罪之名以肆虐于陈围郑围宋皆必其面縳请降登床告病而后已谓之贤者固如是乎吾尝怪后世君子不辟荀孟之论而槩以五伯为贤昧者遂伸秦缪楚庄于桓文之列则王石无辨矣观春秋所书无一语之温庸可谓予秦楚乎吾故辨之暴秦楚之恶以存中国破荀孟之论以直桓文非私意也春秋意也谷梁传云交质子不及二伯亦可证春秋之世本无五伯之说也 
齐桓晋文优劣 
桓文虽并称而文固非桓匹也或曰桓公二十余年飬晦蓄威始能向楚文公一驾而城濮之功多于召陵桓公屡盟数会迟回晚岁始会宰周公文公再合而于温之会捷于葵丘桓公终身与诸侯周旋会鄄失鲁盟幽失卫首止失郑葵丘失陈文公三会则大侯小伯莫有不至其得诸侯又盛于桓公子今曰文非桓匹何也曰文公之功多于桓公者罪亦多于桓公者也事速于桓公者义先坏于桓公者也名盛于桓公者实衰于桓公者也春秋不以功盖罪不以事掩义不以名诬实文岂桓匹哉桓公得江黄而不用以伐楚文公则谓非致秦不足与楚争楚抑而秦兴矣此桓公之所不肯为者也桓公会则不迩三川盟则不加王人文会畿内则伉矣盟子虎则悖矣此桓公之所不敢为者也桓公宁不得郑不纳子华惧其奖臣抑君不可以训文公为元咺执卫侯则三纲五常于是紊矣此又桓公之所不忍为者也观此则吾夫子正谲之论孟子独表桓公五禁而不及晋文余谓文非桓匹岂一人之私言乎 
裴氏世注史 
裴松之字世期注三国志其子骃字龙驹注史记慱洽雅丽可谓父子继美 
杨察兄弟 
杨察字隐甫蜀之成都人宋史有传亟称其属文雅致有体弟寘与兄齐名发觧礼部廷试皆第一又蜀士在宋世三元三人陈尧叟杨寘何涣也亦可谓盛矣而郡志不载 
沮诵王叕?土 
仓颉沮诵共造文字今但知有仓颉不知沮诵李氷王叕?土同穿二江今但知有李氷不知王叕?土郑条兴古文欧阳修前今人亦不知有郑条也 
笔谏医谏 
柳公权心正笔正之对穆宗知其以笔谏也柳公绰进太医箴曰气行无间隙不在大宪宗曰卿爱朕深者盖以医谏也柳氏世有人矣 
戴石屏无行 
</div>
    <div class="pagination">
<a href="杨升庵集_page52.html">上一页</a><span>...</span><a href="杨升庵集_page48.html">48</a><a href="杨升庵集_page49.html">49</a><a href="杨升庵集_page50.html">50</a><a href="杨升庵集_page51.html">51</a><a href="杨升庵集_page52.html">52</a><span class="current-page">53</span><a href="杨升庵集_page54.html">54</a><a href="杨升庵集_page55.html">55</a><a href="杨升庵集_page56.html">56</a><a href="杨升庵集_page57.html">57</a><a href="杨升庵集_page58.html">58</a><span>...</span><a href="杨升庵集_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
