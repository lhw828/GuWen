<!DOCTYPE html>
<html>
<head>
    <meta charset="UTF-8">
    <title>敬业堂诗集 - 第 70 页/共 90 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>敬业堂诗集 - 第 70 页/共 90 页</h1>
    <div class="content">　　君相问著书老望子孙传管中窥豹知千古杖顶安鸠又十年翁本西京仙尉后世家仍合号梅仙
　　题王石谷杏花春雨图
　　溪光汃汃山蒙蒙杏花十里五里红此时江南新雨足农事未起春方中我愧不如把钓翁小舟闲泊菖蒲丛又愧不如丱角童骑牛徧村西东无端乃被一官缚坐令画图之景到眼成虚空还渠自向髙堂挂报我归期行已届但吟初白老翁诗何必耕烟散人画
　　安溪相国见示纪家难述旧德诗敬题长律五十二韵
　　相国勲猷盛旂常日月边庙堂调鼎鼐寰宇靖氛烟却自承平际追思开创年安溪城僻左瘴海地连绵剧盗营三窟官军败两甄县疆骚永德郡界躏漳泉挺险猿猱捷潜踪蜂趸悬最难防出没多是困迍邅村落胥波荡深山亦蔓延公家时避匿叔侄被拘挛弱肉畴能保强宗孰与聨间闗归仲父急难见英贤虎口危将探鸰原痛莫湔试慿三寸舌行挟一空弮本拟辞相夺终知怙不悛脱身思变计除恶要兵权岂有田横客俄扬祖逖鞭一呼童仆应两志弟昆坚买剑招庄戸椎牛出牧田誓词情欵欵义愤涕涟涟首以身冲贼诚堪十当千拔弧惟恐后集矢共争先是夜昏迷路其时雾塞天彼愚骄恃众我怒勇跻颠岩谷声摇动风云气接连梦魂凶胆裂头尾乱尸填防穴还深鬬乌巢又继燃曵柴妻子弃委壑糗粻捐牙蘖俱殱矣根株务拔焉向来投死地何敢冀生还失喜经年陷仍看十口全亲朋筛酒防官长插花筵赴敌虽仓卒成功讵偶然衣冠森介冑臂指俨戈鋋遂使鸱张势翻为扑灭缘节竒因险着事往赖人传属者当藩逆先生适锦旋料其情必衂聊复分相牵恳切迎师表辛勤伐叛笺蜡丸宵入奏露布晓遐宣自尔防
　　恩重因之向用专画辕开八座黄阁入三迁忠孝培逾厚流风乆虑湮伏陈家世事仰荷
　　圣衷怜
　　赐额旌闾里分荣贲豆笾乡评公可采国史实宜编表表推名煌煌纪大篇时无门比峻家有笔如椽阅歴干戈畔分明指顾前境真由目击痛定尚心悁示后言何苦光前道不愆防须镌琬琰余泽永桮棬
　　雨中过林鹿原梁园寓斋三首
　　西家井底窥天小东家楼前瞰地寛一双病眼无处豁且冒雨出寻蘓端
　　人言进士不得进【用太白语】自诡书家嬾侍书呼朋日饮坐无事岂谓有愁烦破除
　　梁园水通虎坊桥及见老栁垂千条三十年来太摇落慿栏雨急风萧萧
　　客有笑余乗驴车者赋此畣之
　　遇酒逢花便出游蹄间一尺驾轻辀泥涂安穏偕僮仆灰洞驰驱让马牛得免徒行犹有愧更争先路欲何求冗官只筭骑驴客老向天衢阅八驺
　　顾侠君庶常招饮晩翠阁次东坡白鹤峯新居将成夜过翟秀才二首韵
　　怪底东吴顾文学才名今始透春闗偶移种竹栽花地如在廉泉让水间更上一层宜有阁特开四面为看山沧州酒酽南烹洁毎到君家醉饱还
　　万巻书多插架仍肻教轻弃短檠灯帘前凉以三更雨屋里清于六月氷朝爽不名名晩翠闲官何似似髙僧依稀宣北坊西角鸿爪留泥我亦曾【癸酉夏秋间余寓居此巷】
　　院长寄马尾蝇拂子
　　千条宛转绾初成便有风从绕指生柄短不劳犀作骨尾长仍借麈为名襌门付法今尤滥人世清谈乆见轻欲效驱除苦无力青蝇当暑正营营
　　寄祝胡东樵八十寿清溪大司冦属赋二首
　　吴羌山色郁然青中有元家野史亭人指所居为福地天留此老应文星河汾业盛传三世夹漈功髙在六经千尺乔松多美防重看兰玉绕阶庭
　　尚书北面旧称师【司冦公少受业于先生】硕果西吴更有谁著述乆归三馆贮才名曾受
　　九重知烟波放艇懐清霅风雨连牀记莫厘【庚午秋冬先生在洞庭东山书局余追随】见说精神犹健在杖朝不异杖乡时立秋前一日冯卯君同年招游樵沙道院
　　抱疴儵半载闲居治幽忧故人怜我衰招赴城南游樵沙古道观风气清浏浏东南烟霭交野色翠若浮短墙俯而瞰下有芋畴入门树干霄桧栢榆槐楸凉蝉一声嘒天地防以秋防飔自北来大火方西流谈谐杂坐卧几席兼衾裯豆笾既静嘉防酒亦思柔二冯乃旧好【卯君留士】施【渟如】唐【斯万】洵良俦儿孙胥在眼弟侄互劝酬置我于其间頽然一白头主人谊良厚欲起每被留试问势利交有此摰性不浮云翳空虚聚散岂自由且为六时乐用豁穷年愁
　　题四明万开逺氷雪集后故友贞一之子也
　　孟郊殁后千余载苦语何人更别裁风雅道衰无至性海山地大得竒才翻澜涕泪随声出彻骨氷霜炼句来窃喜故人还有子一编浮白为渠开
　　题亡友吴商志遗像
　　每过南湖畔伤心是勺园吾犹识前軰君克肖家尊【余少时侍先大人于禾郡及见尊甫培园先生】彷佛生前影凄凉塟后魂风尘莽回首耆旧更谁存
　　立秋后七日偕周桐野宫恕堂钱防庵张日容缪湘芷林鹿原顾侠君郭双村家查浦润木两弟再集樵沙道院用白香山游开元观韵
　　未忍别朋友乃如恋京师循环互主宾荏苒淹嵗时自我为此防四三年于兹中间小聚散比复相追随心闲耳目清地旷花卉滋手擕白藤杖笑倚青松枝林风有余凉襟袂快一披蓐收鞭白日西走不稍迟顾惟衰病身乞归行有期但恐出处迹从今遂参差兄弟幸无逺【是日润木治具】羣公莫告疲聊希达士达仰托知音知
　　题明兴安州牧金公与游击唐通手书后公讳之纯字健之黄州广济人
　　公守兴安日明当甲戍年庙堂全局壊山谷一城坚饷匮虽难给民贫实可怜飞书留片纸辛苦想筹边德尹举第二子同学数人醵钱为汤饼之防席上口占四首
　　汤饼筵前贺客俱争夸老蚌出双珠大儿已识之无字个是徐卿第二雏【长名佛抱今年已上学】
　　又见添丁喜可知冲筵不怕众宾一钱旧是看囊物半月前头助洗儿
　　儿生亦是壬辰嵗恰后而翁六十年便作小同呼也得可怜花甲一周天
　　吾年十九初生子子又生孙已就婚【余长孙兴祖三年前已就婚云梦】慙愧比渠多两世满头白发望曾孙
　　种竹诗四首次晩香长老韵
　　竹本淇渭材移根到燕土有如传衣人防命丝一缕【传衣之人命如悬丝五祖嘱付六祖语】买栽当六月正值濯枝雨生意盎然回定僧为起舞
　　痩鞭走空庭无笋可汝口斋厨贫少味待得明年否未订嵗寒交聊充消夏友青防长在望苦节须自守【少陵苦竹诗青防亦自守】
　　袖衔种竹诗戴笠晨过我秋凉约往看我意大肻可诗好书复佳展开风满坐因之悟画理如对铁钩鎻痴人戴凯之作谱搜方志欲收山谷产尽作樊篱寄寓目何用多三竿两竿翠竹如颔此语为我发清吹院长寄惠鲜鹿脯及柘緑鱼腊仆以转饷周桐野明日枉诗见谢奉答四絶句亦如来诗之数
　　栁贯红腮火燎毛
　　赐腥曾记润脂膏而今老病如枯腊地主恩同菜把叨即鹿何须更入林得鱼原不费敲针殷勤为谢南来使已少临渊见猎心【以上二首寄院长】
　　水陆郇厨厌饫频腹腴尾血取鲜新勿嫌薄馈分干噬也当贫家作主人
　　不负渔师与猎师从旁指动为观颐朝来齿颊回余味博得先生四首诗【以上二首奉答桐野先生】
　　桐野又示七律一章谓前诗不必寄院长再次来韵
　　懐珠戴玉互成文【本草鹿戴玉而角斑鱼懐珠而鳞紫】直作诗题逺见分网出千丝辞宻藻射来五色想堋云雪斑味美秋方足柘緑名佳古未闻义合及宾吾敢靳要传新句涤辛荤
　　题杜子纶庶常填词图二首
　　防拍吹箫色色工棃云一研雨声中风流尔许真堪妬自琢新词教小红
　　早是人歌缓缓归谁搓栁汁染郎衣杏花韀汗桃花雨懊恼樊川杜紫防
　　送杨冠三同年赴任余杭兼订径山之游二首
　　秋野鸡豚社春山茶笋乡居人力农圃贤宰好文章衙鼓声前卧炉烟爇后香城偏迎送少幽事满琴堂暂作修门别旋期故里逢君方行绾绶我欲去携笻西上通双径南来控独松洞天兼福地一一属花封【道书大涤山为洞天之一天柱山为福地之一皆在县治内】
　　为人题举网图
　　翠栁隂中水不波长鱼如劒亦如梭筭来大有幸不幸入网无多出网多
　　题王石谷潇湘雨意图巻
　　平生爱看王老画笔踪幻化无端倪画石画水兼画竹世罕其匹古与齐不师文与可不学吴仲圭墨君粉本何处得乃在洞庭南北湘东西似闻潇湘间隂多晴少云凄凄湘君去后湘竹怨留取万古斑斑啼鹧鸪昏昏唤作雨山菌【竹鸡一名山菌子】滑滑呼成泥九疑劖天不可梯居人寥落行人迷我昔南游身未到侧闻人説往往犹含凄今观所画殊不尔洒落别自开町畦山舒水缓桥平堤步有舟航林有蹊篱门茅屋几家住翠色不受纎尘翳【叶平】岚光深浅叶浓淡地势起伏丛髙低展之寻丈巻盈握疑有烟雨随提携乃知善画取大意信手故自忘筌蹄适逢好事者持巻乞我题我诗不入竹枝调恍然如坐筼筜谷口苍筤谿
　　同年刘大山生子名曰阿雷索诗为赠
　　种树期开花花开实斯荣实以况男子花以比女婴怜君五十余形影犹单惸前嵗甫生女去冬儿复生儿当未生时厥兆先通灵筮易卦遇震生以雷为名吾观易示象震来逺迩惊一索而得男众口传轰轰配天为大壮刚健含利贞配坤则为豫喤喤奋阳声配坎则为解甲拆敷芩英配防则为恒人道以乆成配艮为小过应时与偕行配离则为丰日中照乃明配兑为归妺长少义交并于益取日进于随取元亨于頥节饮食于屯騐满盈无妄贵无灾噬嗑贵慎刑大哉复之义剥极阳始萌凡兹诸吉祥皆于易理呈皇天不汝薄释抱来宁馨特从忧患中用此慰汝情汝可不知足一官何重轻嫁女虽乏财教儿颇有经祝儿日千里躧步陵公卿他年听雏凤或比老凤清
　　商邱宋冢宰八十寿防诗
　　世泽扶阳厚重传岳降神中原留硕果四海一完人开府专旄节还
　　朝领搢绅遗荣辞魏阙
　　予告就商宾风月香山社莺花洛水滨悬车时未晩赐马齿长新坐握髙谈麈行扶大雅轮耆英来汝许子妷列荀陈诗好人难和心虚士乐亲位兼名并重时与物皆春养鹤千年顶瞻松百丈身飞觞同贺嵗遥祝钓璜辰
　　同年盛东田饷青笋径茶赋谢
　　杨侯【谓冠三】出宰余杭县与订归期又涉秋好友忽携乡味到老夫如作径山游青尖色嫩初开箬緑片香清欲泛瓯一首新诗消得否斋厨无物可相酬
　　题东田志行诗草后即次见投原韵
　　同年来诗人莫逆笑相视唱詶日不隔冒雨烦傔使虚懐荷见推倒箧启行笥百篇快披阅口讽手弗置爽气防然生髙防偕抗志君才洵敏妙蚤合清殿侍五十甫成名一官迨需次蹉跎感顔状磊落示标致往往激壮心时时吐沈思古音非近赏至味有同嗜六义世谁陈于君识风刺簿书何足扰野马过浮吹顾惟醖酿深根柢皆有自试以易理推十年贞乃字【东田于癸未成进士今十年矣】题天山坐镇图送胡洛思佥事备兵肃州
　　按图旧识西陲逺入画今看使节闲雪防旌旗秋出塞风传鼓角夜临闗地连张掖炖煌界人在轻裘缓帯间一片孤城归坐镇不烦三箭定天山
　　题陈季方诗册
　　诗风日以盛诗义日以乖忽于波靡中豁达耳目开之子非絶俗而难与俗谐所闗学不学岂繋材不材春华人亦赏秋实人亦采华实所以然根株故有在遥遥古今宙相望恒相待方谓老眼空快心今获乃五十有九章章章非茍作犂然见比兴讽谕于焉托此中有余味深浅视斟酌子既啜其醇吾言特糟粕
　　儿建乞假挈累先归老人行期未定怅然有作
　　委蜕儿孙去惟留病伴吾未能辞逆旅翻与念长途短梦江湖濶余生出处孤殷勤木上座嵗晩好相扶
　　题朱汉源佩剑图
　　平生蚤识朱公子要腹便便贮经史无端结束佩吴钩绘作戎称壮士髙步名塲三十秋看人谈笑取封侯知君与世无防怨卖劔何妨去买牛
　　东田同年忽戒作诗昨日过我赏菊醉后复破戒以诗来索和章戯次原韵
　　闻君戒作诗枯寂徒自窘我思破其戒坚壁恐未允试以酒诱之徐徐俟激轸半酣不自禁大白果连引妙语发天机澜翻吐难忍明朝传急足一笑启吾脗黄花开正繁虚坐前后尽落英尚可赋有味出咀吮
　　药酒初成
　　老人冬来如蛰虫坯户况值蜚廉风药炉新煮药酒熟气触鼻观香先通披衣起坐暖寒冽卯饮一呷回春融气衰形耗百病作岂有草木能相攻此身略似受霜叶借尔暂发衰顔红
　　谢院长惠人蓡三首
　　一两黄参直五千囊空欲致坐无钱朝来忽荷盈觔赐补贴贫官俸两年
　　祖陵地脉禁私刨都市居竒价日髙翻惜
　　圣朝多弃物三防五叶委蓬蒿
　　四大相纒岂独风难慿神草证神功七年病要三年艾还在医王药笼中
　　老人夜卧患足冷以锡为壶贮热汤二三升许纳被窝中资其余温可以达旦俗名汤婆子宋王晦叔有咏脚婆诗黄山谷诗中所云暖足缾即此也冬来用之甚适戯赠以诗
　　贫家奉身薄外物罕所需独宿逾十年布衾温有余匡床劣容足伸缩颇自如冬来忽畏寒始叹气血枯虽无重膇疾未免愁挛拘何法能疗之笵锡成圜模形如大口盎又若平底盂口大有受理底平无覆虞沸汤贮三升脱袜加双趺居然似踵息阳气回徐徐岂徒活筋骸渐尔柔肌肤宵卧可达晓晨眠容及晡我欲老是乡是乡胜华胥既非燕玉比【杜诗暖老须燕玉】且与渥朴殊【东坡诗晴窗暖足来渥朴】醉醒惟独觉冷暖宁闗渠婆兮古所名聊作尔汝呼无情亦无想【义出楞严经】老妇得老夫
　　送盛东田出宰兴化四首
　　名士谁如盛孝章可人风味是清狂故应天与佳山水生长山乡宦水乡【盛为杭之临安人】
　　范老留题剩古苔官情多委簿书堆濯缨亭外驯鸥地又得诗人管领来【濯缨亭范文正公宰兴化时所建公又有南溪驯鸥诗】
　　千里携家喜可知免教钩栈走﨑他时检防还朝集惜少骑驴入蜀诗【东田初掣授四川富顺县后改调兴化】
　　二三千顷菰蒲緑六十四陂菡萏红【县有八湖六十四荡五六月间荷花最盛】花里寻君知不逺过淮只使半颿风
　　桐乡友人至传长孙兴祖举子及接家信乃生女也口占解嘲二首
　　谁把维虺比梦熊传讹几与弄麞同笑将镜镊投诸地等被人呼作太翁
　　弱女非男却胜无若催吾景赴桑榆可怜孙又为人父二十年前膝上雏
　　送德尹典试广东二首
　　平生三度岭南游此去星轺速置邮荣路人皆艳科目官资尔已压时流【词垣升转近皆论俸惟试差开列尚依旧制论资德尹名在第一】不愁寳劔光华掩须信芳兰气味幽还恐髙鸿在寥廓张罗薮泽讵胜收
　　七千里外动征轮寒薄重裘雪洗尘疎栁爱飘江上笛早梅催发驿前春名塲后进虽多士诗社前游顿少人【时药亭元孝诸人俱下世】珍重老兄留眼望蘓家门下要张陈【文潜无已皆子由门下士也】
　　残冬展假病榻消寒聊当呻吟语无伦次录存十六首
　　卧看星回晷景移流光冉冉与衰期人言宦海藏身易自笑生涯见事迟夜似小年寒渐信病非一日老方知惟余莼菜思归兴蚤在秋风未起时
　　忆昨公车待诏来防名忽忝厠邹枚
　　主恩不以优俳畜士气原于教养培身作红云长傍日心如白雪渐成灰依稀一觉游仙梦初自蓬山絶顶回茫茫大地托根孤只道烟霄是坦涂短袖曾陪如意舞长眉难画入时图移灯见蝎宁防毒误笔成蝇肻被污窃喜退飞犹有路的应决计莫踌蹰
　　雨露荣枯共一天尘沙聚散几同年车摧却怪蓬犹转玉碎何图瓦幸全螘穴氷封残雪后鴈程风夕阳前故人珍重留行意【谓揆汤两院长】回首觚棱自惘然
　　尽遣儿孙归故里尚留弟妷伴他乡囊空预借三年俸禄入粗供四口粮【随身止三仆近领俸米六石足支半年矣】旧积诗逋呵冻了近添酒债典衣偿萧然此外无余欠领取南窗枕味长
</div>
    <div class="pagination">
<a href="敬业堂诗集_page69.html">上一页</a><span>...</span><a href="敬业堂诗集_page65.html">65</a><a href="敬业堂诗集_page66.html">66</a><a href="敬业堂诗集_page67.html">67</a><a href="敬业堂诗集_page68.html">68</a><a href="敬业堂诗集_page69.html">69</a><span class="current-page">70</span><a href="敬业堂诗集_page71.html">71</a><a href="敬业堂诗集_page72.html">72</a><a href="敬业堂诗集_page73.html">73</a><a href="敬业堂诗集_page74.html">74</a><a href="敬业堂诗集_page75.html">75</a><span>...</span><a href="敬业堂诗集_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
