<!DOCTYPE html>
<html>
<head>
    <meta charset="UTF-8">
    <title>鹤年诗集 - 第 5 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鹤年诗集 - 第 5 页/共 8 页</h1>
    <div class="content">　　紫阁山房为史仲鱼赋
　　太华诸峯紫阁竒结茅应不负幽期逺分空翠来函谷静写脩蛾入渼陂红日屋头临照近白云窻外卷舒迟曳裾自到金门下猿鹤无时恼梦思
　　送长史管公时敏朝京
　　黄鹤楼前画舫开送车千辆动浮埃楚人独数苏从谏齐士谁过管仲才报政每随鹓鹭入览辉重见鳯凰来君心东注同江汉一一敷陈对玉台
　　次向自诚韵【自诚为予筑行窝于所居以诗见意次韵奉谢】
　　道究先天太乙初金门大徳复谁如已承丹篆三天箓还读青藜午夜书华表忽归辽海鹤仙庖频食武昌鱼行窝处处春风里拟办尧夫洛下车
　　春晖堂【江夏雷道夫奉母吕夫人之所】
　　羣旉尽待青阳发萱草先侵白雪还蔚矣芳心承丽景宛然愉色奉慈顔陈王葵藿君臣际谢傅芝兰伯仲间忠养无违家庆逺韶光常映舞衣斑
　　嵗寒书屋【四明俞用吉御史卑年藏修之所】
　　学究天人独下帷嵗寒元自有深期若非文史三冬足安得功名百世垂台阁生风当此日轩窻映雪已多时由来不负澄清志氷蘖声名草木知
　　谢刘伯升愈疾【伯升起予沉疴合府诸彦为诗称谢】
　　故人素擅岐黄术今我兼承管鲍知髙义百年存古道沉疴一旦起神医杏林春早繁花合橘井秋深美实垂最爱相酬无长物数篇清絶盛唐诗
　　常秀轩为姻侄唐仲节赋
　　脩竹疎松一径存故家徳泽久培根嵗寒并励氷霜节春永均霑雨露恩翠盖垂珠知结子锦棚抽玉见生孙要知奕叶承家庆多在诗书礼义门
　　送詹光夫之云南通海校官
　　儒冠跋涉敢辞劳直以诗书化不毛盛世用文兴礼乐黉宫接武贡英髦密依坛杏登弦诵独对山茶设醴醪防见毓才功第一归来宫锦赐新袍
　　得亡友郭至善医士哀问二首
　　不知大梦赴华胥犹向来人问起居药圃春深余故植芸窻日永列遗书独怜宿草迷荒塜安得生刍致倚庐咫尺无由亲执绋深惭千里巨卿车
　　俊骨英才孰与俦华星明月照清秋重伤贾谊才无敌深恸顔渊徳最优过墓自当留寳劔济河谁复共僊舟极知脩短俱天命老泪无端似水流
　　寄铉宗鼎【时在定水蒲庵闲居定水寺号双峯在海滨地名鹤臯】
　　开士幽栖何处是一庵潇洒傍双峯弹琴夜和鸣臯鹤呪鉢朝降渡海龙万里思乡瞻北斗十年学道事西宗故人海内皆星散忆尔山中氷雪容
　　夜宿染上人溪舎
　　云去禅闗户牖空清溪碧树有无中倒涵天影鱼吞月逆战秋声犬吠风见性本图先作佛劳形翻愧早成翁杜陵老去归无计来往那辞恼赞公
　　昏瞆一首【録呈灵渊老师求印方】
　　老来昏瞆底须嗟声色双忘也自嘉秋枕不惊风外叶春杯长对雾中花海师唱道禅多悟张籍题诗字半斜幸有灵台长不昧目观耳聴总无差
　　独松庵
　　独抚长松昼掩扉嵗寒髙节想无违茯苓春暖供斋鉢萝薜秋清制道衣云满碧山龙起蛰月明沧海鹤来归净瓶满贮菩提水恐有人叅第一机
　　题建昌王子中桥亭八景
　　桥亭风景洞天如中有儒仙旧隐庐春涨挼蓝涵蝶蝀【澧陂春涨内有石梁长桥】晓岚滴翠湿芙蕖【龙漈朝岚内有长山峻岭】受诗华巘浮丘馆【中华翠巘峯头有浮丘伯仙字】说劔香炉许令居【香炉紫烟峯头有许旌阳仙居】云外悬崖飞屐上【天寳悬崖】雨中沃壤带经锄【田东暮雨】踈钟鲸吼霜华重【圣容僧钟】长笛龙吟月色虚【云原仙笛】老我尘寰懐胜景追逰早晚命巾车
　　送进士都坚巴哈出宰三山
　　龙沙公子龙头客锦绣胸襟玉雪顔一日蜚英惊四海九天承宠宰三山花前封印青春醉槐下鸣琴白昼闲守令近民勤圣念早须报政五云间
　　观太守兄昌国劝农
　　东皋风日媚新晴太守躬耕晓出城袅袅双旌穿栁过萧萧五马踏花行扶藜父老陪谘访骑竹儿童主送迎岂意兵荒南北遍化行沧海独升平
　　颁厯
　　腐儒避地海东偏鳯厯颁春下九天载拜帝尧新正朔永懐神禹旧山川庙堂久托君臣契藩阃兼操将相权只在忠良勤翊戴万方行覩至元年
　　勉戴学
　　才名籍甚冠时髦爱尔青牛气独豪千里共夸骐骥足九苞争覩鳯凰毛月中把桂云生履天上看花日映袍宦逹每由稽古力夜窻灯火莫辞劳
　　赠陈章甫
　　少年仗劔逰京国豪气峥嵘压五陵栁緑御沟春饮马草黄上苑晓呼鹰日边冠盖人人识雪后舟航处处乗白首归来寻旧隐髙谈惊座羡君能
　　寄西湖林一贞先生
　　锦绣湖山世絶稀东风不放赏心违芙蓉杨栁临清浅佛刹仙宫绕翠微画舫载春天上坐紫骝防醉月中归髙情独有林和靖门掩晴空看鹤飞
　　送潘允章归天台定省
　　从师久客鄞江馆重忆庭闱问起居五彩早成莱子服一经今授伏生书落花芳草春停骑斜日孤云暮倚闾暂尔南归仍北上万言敷对玉阶除
　　次张抚军韵二首
　　先公昔镇西南日几拜殊恩出御筵桃李门墙宾客盛芝兰庭砌子孙贤百年遗爱齐民服一代鸿勲信史编最是抚军能接武桃灯夜读十三篇
　　堂堂雄略靖三边亹亹清谈动四筵夜月辕门严士卒春风幕府集才贤诗宗李杜元无敌书法孙吴每自编白首栖栖江海客逺烦驰寄锦云篇
　　寄张廷言
　　千里闗河阻重兵两烦书札见深情故人我久知张禄处士时多忌祢衡阅世正当思豹变出闗何必待鸡鸣莫嗟才大难为用天运行将返治平
　　送人归故园
　　故人休道已休兵客里那堪送客行老去别懐殊作恶乱余归计倍闗情孤村月落羣鸡呌絶塞天清一鴈横到日所亲如见问浪游江海负平生
　　次东轩居士韵
　　珠玉新诗照士林长城宁畏短兵侵春云有态时时变秋水无防岸岸深洛下才名推独步越中山水喜重临别来嵗晚偏相忆谁折梅花慰渇心
　　丙午十一月二十四日夜梦回书事
　　抱病经时不出门存亡一一念诸昆兵戈随处断消息风雨终宵劳梦魂竹下题诗云起砚花前度曲月当樽每因旧事増新感独对寒灯拭泪防
　　寄胡敬文县尹【胡遂初真人海上漕舟比还得应奉兄书云湖广亲兵后仅二公寄以诗】
　　湖北衣冠蔼士林十年兵革尽消沉昆冈火后余双璧锦里书回扺万金鳬舄趋朝天阙近霓裳度曲月宫深谁知海上垂纶者去国长悬万里心
　　奉寄表兄白留守兼呈杨亷使
　　白发先朝旧从臣悬车徧看五湖春养恬髙节矜持重优老浓恩奉拜频每有缁黄谈幻化可无朱紫问经纶座中不遇杨开府肯把平生对客陈
　　海巢
　　海上巢居海若降三山眼底小如矼已攀若木为华表更立榑桑作翠幢蛟室夜光晴烛户蜃楼秋影冷涵窻鹪鹩梦断无因到唯有同栖鹤一双
　　太守兄遗纸帐仍赠以诗次韵奉谢
　　湘娥剪水霜刀匀虚室生白无纎氛壶中但觉风雨隔殻里岂知天地分蟾光夜明楮叶露蝶梦春逺梨花云恍然置我银世界纵有琼瑶难报君
　　渡鄞江后寄陆时敏陈可立
　　小艇横江防似飞故人凝睇送将归过山残照明纱帽渡水浮云乱苎衣沙鸟水鸥同泛泛岸花汀草各依依风尘来往惭经济拟着渔蓑坐钓矶
　　寄张左瞽
　　张生脱略今有年食无梁肉眠无氊丈夫既与世不偶贫贱肯为人所怜齐眉已喜孟光敬剪髪况闻陶母贤拂衣归来好共隐与尔并耕沮溺田
　　别四明亲友【乌季善余伯雄诸公携诗载酒祖道鄞江之上赋此以谢之】
　　春雨晴时春水生春风摇荡别离情栁条弄色已堪把莺语怯寒犹未明白雪翻声归锦轴紫霞流影入瑶觥当江打鼓放船去长揖同袍好弟兄
　　迁葬后还四明途中寄武昌亲友
　　浪逰吴越任荆湘来往那辞道路长箧内有书慙歴国邸中无绶敢夸乡潮生别浦江云白尘起征途野日黄若问离人行役苦十宵九梦在泷冈
　　九日登定海虎蹲山
　　东海十年多契濶西风九日独登临天髙云静鴈初度水碧沙明龙自吟篱下菊花怜我瘦杯中竹叶为谁深凭髙眺逺无穷恨志国懐乡一寸心
　　腐儒
　　落魄乾坤一腐儒生逢四海日艰虞异邦作客歌黄鸟空谷懐人咏白驹岂有纵横千七国亦无词赋拟三都时危那敢辞贫贱苐恨长年走畏途
　　避地
　　避地长年大海东萧条生事野人同深春耒耜孤村雨落日帆樯逺浦风那得文章偕隐豹聊将音问托归鸿平生自恨无仙骨五色蓬莱咫尺中
　　异乡清明
　　十年澒洞家何在万里清明客未归雨僽风僝花乱落泥融水暖燕交飞烟生榆栁推迁速云鎻松楸拜扫违旅鴈尽回音问断侧身长望泪频挥
　　卜居二首
　　木石为交不背盟卜居应得惬幽情雨苔蘸水溪鱼上风叶堕阶山犬鸣习懒已成忘盥栉避喧渐逺絶逢迎义肥百战收全胜特为耽诗太瘦生
　　小村虽僻俗敦厐背负崇山面俯江月冷灵虬潜絶壑雨晴仙犬吠流淙緼袍御腊辞纨袴瓦瓮浮春谢玉缸偶为清羸聊采药亦非窃比鹿门厐
　　寄昌国济汝舟长老【先兄太守尝题诗于方丈】
　　西江禅伯住东溟境接蓬莱地最灵析木秋涛浮座白扶桑朝影拂檐青已无鹤近云间锡只有龙听月下经李白骑鲸天上去题诗谁复扣岩扄
　　寓奉化寺寄菩提寺主
　　菩提岭外空王寺丹磴行穿虎豹羣万壑涛声岩下瀑千峯雨气屋头云海龙送水金瓶贮天女懐香寳鼎焚惭愧无縁尘土客朝朝钟鼓下方闻
　　奉寄恕中韫禅师
　　曽向名山识异人心如木石气如春坐禅霜叶秋埋膝行道天花日绕身有鉢相传元是幻无锥可着本非贫惟余潭防中秋月对写龙峯面目真【时留龙峯传灯】
　　寄龙门海禅师【予自海东初回龙门尝招予入社故有还家鹤之喻也】
　　曽向龙门俯急流泰山如垤海如沤学仙漫比还家鹤作佛须看露地牛逺岫孤云归薄暮澄潭一月印清秋葛川旧有三生约拟防枯藤到上头
　　寄东湖濬天渊长老伯仲
　　平湖一鉴涵空明千鬟照影羣峰晴慈云或将花雨过幽泉尽学松涛鸣清猨对户忽长啸老鹤下阶时独行何人最得此中趣无着天亲好弟兄
　　送锽声外侍者还定水寺【侍者乃见心长老入室髙弟】
　　侍者还山修白业何须门外问三车微尘有相皆成幻大道无岐直到家月满秋岩收桂子雪消春涧采蒲芽阿师教成狮子伫见传衣后代夸【寺有天香室蒲庵故云】送信立庵长老住灵岩寺【寺即吴王避暑宫也山中古迹有香迳砚池涵空阁】
　　上人驻锡灵岩寺正是诸天听法时日下幡幢朝旎旎云间钟鼓书迟迟残红掩冉迷香迳空翠溟蒙落砚池不尽平生懐古意涵空阁上一题诗
　　题东湖青山寺古鼎铭长老钟秀阁
　　手开楼阁贮羣经面对湖山卫百灵玉镜夜寒通沆瀣翠屏秋净倒空青避烟鹤起檐间树行雨龙归几上瓶我亦逃禅云水客便应萧散共松扄
　　题二灵山房【在东湖为濬天渊长老作】
　　寳刹凭虚户牖开羣峰北走水南回六鼇夜涌金银阙九鳯朝翔紫翠堆日静云间飞钖下月明天上渡杯来谈每就岩房宿最爱三车有辨才
　　题澹然斋【为慈溪润上人赋】
　　寂寂禅扄掩昼隂阿师道味此中深一尘不涉氷霜操万境俱空水月心驻屐寒香生小径卷帘秋色上踈林莫愁客至无清供酒盈樽好共斟
</div>
    <div class="pagination">
<a href="鹤年诗集_page4.html">上一页</a><a href="鹤年诗集.html">1</a><a href="鹤年诗集_page2.html">2</a><a href="鹤年诗集_page3.html">3</a><a href="鹤年诗集_page4.html">4</a><span class="current-page">5</span><a href="鹤年诗集_page6.html">6</a><a href="鹤年诗集_page7.html">7</a><a href="鹤年诗集_page8.html">8</a><a href="鹤年诗集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
