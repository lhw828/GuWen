<!DOCTYPE html>
<html>
<head>
    <meta charset="UTF-8">
    <title>补注杜诗 - 第 17 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>补注杜诗 - 第 17 页/共 44 页</h1>
    <div class="content">　　歌哭俱在晓行迈有期程孤舟似昨日闻见同一声飞鸟数求食潜鱼亦独惊前王作网罟设法害生成【赵曰鸟数出求食所以自饱鱼既潜而犹惊所以求活而小民利之网罗其鸟罟罩其鱼害物之生成此公反伤前王之设法也易曰作结绳而为网罟以佃以渔】碧藻非不茂高防终日征干戈未揖让崩迫开其情【洙曰以干戈未寜故崩廹而情伪日开也赵曰开放此情怀于终日征行之间也师曰网罟先王所以养民后世反以此而害物赋敛所以平民后世反以此而肆暴碧藻非不茂也征帆终日凌轹所以不能遂性微物尚然况百姓乎】
　　过津口【大厯四年作】
　　补注【鹤曰诗云南岳自兹近湘流东逝深当同是大厯四年春作】
　　南岳自兹近湘流东逝深【洙曰南岳衡山也湘流湘江也】和风引桂檝【赵曰梁元帝乌栖曲云沙棠作船桂为檝】春日涨云岑回道过津口而多枫树林【赵曰阮籍诗湛湛长江水上有枫树林】白鱼困宻网黄鸟喧嘉音物防限通塞恻隠仁者心【赵曰物之通塞虽防不足道而仁者于物每恻隠其困塞师曰鸟喧嘉音鱼困宻网或塞或通亦犹人有幸有不幸此所以恻隠仁者之心也】瓮余不尽酒膝有无声琴圣贤两寂寞眇眇独开襟【洙曰伤时无君子故独开襟而巳】
　　次空灵岸【大厯四年作】
　　【郑曰空灵当作空舲郦道元水经湘水县有空舲峡十道四畨志云湘水空舲滩】补注【鹤曰虽寰宇记云空舲峡在秭归县东百二十五里然后篇云午辞空舲岑夕得花石戍则无容午在归州而夕至潭州也况首句云沄沄逆素浪则是自岳遡潭甚明若是自防下峡则为顺流矣当是大厯四年春作潭州自有空灵滩也况诗与题俱为空灵与空舲自不同】
　　沄沄逆素浪【郑曰沄音云】落落展清眺幸有舟檝迟得尽所歴妙空灵霞石峻补注【希曰湘中记云湘水而纲虽深五六丈见底了了石子如樗蒲矢五色鲜明白沙如霜雪赤岸如朝霞此云霞石葢亦指岸石如朝霞也】枫栝【洙曰一作枯郑曰古活切木名】隠奔峭【赵曰谢灵运诗徒旅若奔峭李善注云淮南子曰岸峭者必陀许慎曰陀落也然奔亦落之义】青春犹无私白日亦偏照【洙曰为山岭障阂故偏照也苏曰陈嫔妃白日昭然亦有偏照之处】可使营吾居终焉托长啸【师曰逆素浪言遡流也展清眺言去高峡之阻渐入寛平之乡栝乃栝栢也奔谓奔流峭谓峯峭白日亦偏照言岗峦互为日所出没甫至此喜其景物佳欲托居焉故曰终焉托长啸】毒瘴未足忧兵戈满边徼向者留遗恨耻为达人诮回帆觊赏延佳处领其要
　　宿花石戍【大厯四年作】
　　【郑曰邓慎思云在峡州鳯台子以谓此诗在潭衡之间作谓在巴峡非也十道志潭州湘潭县北二十里有锦石区疑花石即锦石】补注【鹤曰按唐地里志潭州有渌口花石二戍又诗云地蒸南风盛春热西曰暮当是大厯四年春入潭州作无疑诗云谁能扣君门下令减租赋谓其年二月遣御史税商钱又云山东残逆气谓杨子琳反杀防州别驾张忠】
　　午辞空灵岑夕得花石戍【洙曰空灵在归州花石唐属陕州鲍曰唐志潭州长沙有花石戍旧注云陜州妄也梦符曰右按归州图经空舲峡东西十四里在峡州夷陵县界水经云江水歴峡东迳宜昌县之挿灶下郦道元曰江之左岸絶崖壁立数百丈飞鸟所不能过栖有一火烬挿在崖间望见长数尺父老传言昔洪水时人泊船岸侧以余烬挿之至今在焉】岸疏开辟水【洙曰一作山自白狗峡至空灵山花石皆开辟之峡】木杂今古树地蒸南风盛春热西日暮四序本平分气何回互茫茫天造间理乱岂恒数系舟盘藤轮杖策古樵路罢人不在村【郑曰罢音疲洙曰罢人言民困于征役而罢敝不在村谓其不安居也】野圃泉自注柴扉虽芜没农器尚牢固山东残逆气呉楚守王度【洙曰安史之乱王命之所及者呉楚蜀而已梦符曰右按左传左史倚相诵祈招之诗曰祈招之愔愔式昭徳音思我王度式如玉式如金】谁能扣君门下令减征赋【洙曰悯下情不上达也师曰下令减征赋言无人以重敛请于君薄赋以恤民也】
　　早发【大厯四年作】
　　补注【鹤曰诗云早行篙师怠席挂风不正亦以船上水而言当同是大厯四年作】
　　有求常百虑斯文亦吾病以兹朋故多穷老驱驰并【赵曰以斯文自任众所共知而　友故旧之多自是驱驰频并】早行篙师怠席挂风不正【洙曰席张席以为帆也风不正不顺也】昔人戒垂堂【洙曰谓千金之子坐不垂堂】今则奚奔命【修可曰传云一嵗七奔命】涛飜黒蛟跃日出黄雾映【洙曰鲍明逺诗腾沙郁黄雾飜浪扬白鸥】烦促瘴岂侵頽倚睡未醒【洙曰未一作还郑曰醒新佞切】仆夫问盥栉暮顔【洙曰一作朱】腼青镜【郑曰腼他典切洙曰暮衰也腼媿也言暮顔衰丑有愧于对镜也】随意簪葛巾仰慙林花盛侧闻夜来寇幸喜囊中净艰危作远客干请伤直性【洙曰谓有求于人也】薇蕨饿首阳【洙曰史记伯夷叔齐不食周粟隠于首阳山下采薇蕨而食之遂至饿死也】粟马资歴聘【洙曰六国以粟马资仪秦使之歴聘】贱子欲适从疑悮此二柄【洙曰谓采薇及歴聘也师曰昔夷齐不食周粟饿于首阳蘓秦张仪资六国以歴聘此二柄者一出一处使人疑悮今甫欲适从其一故云贱子欲适从适音的主也】
　　次晚洲【大厯四年作】
　　补注【鹤曰诗云棹经垂猿把身在度鸟上当是大厯四年入潭时春涨如此故诗首云坡陁风涛壮又云中原未解兵谓吐蕃去年入寇】
　　叅错云石稠【洙曰叅错云石相互杂然也】坡陁风涛壮【洙曰坡陁泛滥貌风涛风浪也赵曰顔延年诗春江壮风涛】晚洲适知名【梅曰晚洲非素有名因子美而名彰也】秀色固异状棹经垂猿把身在度鸟上【洙曰水涨而船所经者高也张所论曰白猿豹藏于檽槛何以知其接垂条于千仞则可谓之垂猿矣梁虞骞诗澄潭写度鸟】摆浪散帙妨危沙折花当【师曰花当乃花根也】羁离暂愉恱羸老反惆怅【洙曰暂愉恱次晚洲也反惆怅叹行役也】中原未解兵吾得终疎放【洙曰兵未解而得疎放以不见用于世也】
　　望岳【大厯四年作】
　　补注【鹤曰诗云南岳配朱鸟又云行迈越潇湘当是大厯四年初至潭望见遂赋此】
　　南岳配朱鸟秩礼自百王【洙曰五月南巡狩至于南岳衡山释山又云霍山为南岳衡之与霍皆一山有两名南岳本自以两山为名而学者多以霍山不得为南岳又云汉武帝始名之斯不然矣衡山一名霍山言万物霍而大也赵曰荆州记衡山者五岳之南岳秩则尚书咸秩无文之秩秩等也所谓五岳视三公】补注【希曰大宗伯郑注五岳南曰衡又汉武帝尝移岳神于天柱山今土人皆呼天柱山为南岳然此専以衡而言秩礼正舜典所谓望秩于山川何必更引周书注如其秩次望祭之】歘吸领地灵【洙曰地之百灵顔延年诗邑社摠地灵赵曰江文通杂拟诗歘吸鹍鸡悲注云犹俄顷也】鸿洞半炎方邦家用祀典【赵曰王褒四子讲徳论洪洞朗天言天地之神光若有相通明朗于天也】在徳惟馨香补注【希曰正用书黍稷非馨明德惟馨之语】巡守何寂寥有虞今则亡【洙曰自战国纵横而巡守之礼亡矣有虞舜也谓五年一巡守】洎吾隘世网行迈越潇湘【赵曰公之所以行迈者以世网隘窄故欲旷怀于江湖之上也】渇日絶壁出【赵曰难逢日霁以望其峯于日如渇也葢如渇雨之渇】漾舟清光旁祝融五峯尊峯峯次低昻紫葢独不朝争长嶫相望【洙曰祝融峰名也朱陵祝融紫葢石菌芙蓉所谓五峯也争长言相峙而立有如争之也赵曰考衡山记有芙蓉峰紫葢峰石门峰而韩退之诗曰紫葢连延接天柱石廪腾掷堆祝融则又有天柱峰祝融峰为五峰旧注以朱陵补之非也】恭闻魏夫人羣仙夹翺翔【洙曰魏夫人神仙也田曰夫人讳华存字贤安晋司徒寄之女也幼纯读书喜神仙其后四仙人降车从鲜盛夫人既与仙者游尽传其秘术咸和八年终寿八十二旧説以谓夫人实不死以杖代尸而升天扶桑大帝君授夫人青琼之板用箓之文治南岳】有时五峰气散风如飞霜牵迫限脩途未暇杖崇冈【洙曰言为行迈拘限未暇策杖而登崇冈也】归来觊命驾沐浴休玉堂三叹问府主曷以赞我皇牲璧忍衰俗神其思降祥【洙曰呉都赋玉堂对霤石室相距注皆仙人所居又云玉堂府主所居也故有三叹之问谓世乱俗蓐祀典阙不举欲賛之于是帝崇牲璧则神必降祥于此矣师曰衰乱之俗废祀典而不举今甫欲以牲璧礼神庶使岳神賛翊吾君而降福祥矣】
　　湘江宴饯裴二端公赴道州【大厯四年作】
　　补注【鹤曰裴虬大厯五年四月已出军共平臧玠之乱而公亦去潭之衡当是四年夏作】
　　白日照舟师朱旗散广川【赵曰楚词云青春受谢白日照】羣公饯南伯肃肃秩初筵【洙曰饯谓羣公祖饯也南伯谓道州南邦也诗宾之初筵左右秩秩亦整肃貌】补注【希曰王制云二百一十国为州州有伯商之州长曰伯虞夏及周皆曰牧一州牧二伯佐之虽非后来郡守之制然公以道为南州之州因曰南伯遂及之】鄙人奉末眷佩服自早年【洙曰谓于裴有亲也早年少年也自少已佩服其徳矣】义均骨肉地怀抱罄所宣盛名富事业无取愧高贤不以丧乱婴保爱金石坚【洙曰言宜以功业着盛名使无愧于高贤无婴于丧乱以变名节宜保之若金石之固此子美以骨肉之义故其所言及此赵曰髙贤指裴端公也保爱谓保身之意旧注非】计拙百竂下气苏君子前防合苦【洙曰又作共】不久哀乐本相纒交游飒向尽宿昔浩茫然促觞激百虑掩抑泪潺湲【洙曰重别有所感也】热云集曛黒阙月未生天【洙曰九歌横流涕兮潺湲谢灵运诗朝游穷曛黒古诗三五明月满四五蟾兎阙】白团为我破华烛蟠长烟【梦符曰右按梁元帝烛赋长袖留宾侍华烛烬落烛华明花抽珠渐落珠悬花更生又古乐府三妇艳诗大妇留芳缛中妇对华烛】鸹鹖催明星【郑曰鸹古活切鹖何葛切苏曰魏文帝早起戒途至新林闻鸹鹖催天明明星落林表今江湖水边有之】补注【鹤曰按韵书鸹古活切麋鸹鸟名也鹖何葛切似雉释云似鸡尔雅释曰字林云鶷鹖似伯劳而小】解袂从此旋上请减兵甲下请安井田永念病渇老附书逺山巅【师曰道州南邦也州长曰伯肃肃敬也鄙人甫自称于裴有末亲是以欲其尽懐抱以告之自盛名富事业以下皆戒之之辞宜以功业着盛名使无愧于高贤无以丧乱婴怀抱保全节操如金石之坚甫之自为计则拙其为道州谋则气义宏矣故云气苏君子前防合苦不久言欲别去乐极而哀继之也飒衰飒也交游之侣衰替向尽平昔契旧回首茫然况今促觞行遽宁不感激万虑而泪落潺湲乎别筵夜热团扇为之摇破鸹鹖催曙之鸟夜已阑矣始分袂旋归故甫又以兵甲井田为戒古人谓赠人以言者此也】
　　题衡山县文宣王庙新学堂呈陆宰【大厯五年作】补注【鹤曰衡山唐初隶潭州神龙三年始属衡州公以大厯五年至衡山当是其年作按礼乐志贞观四年诏州县学皆作孔子庙开元二十七年諡文宣王】
　　旄头彗紫防无复俎豆事【洙曰旄头胡星也彗彗星也紫防帝宫也喻禄山乱中原陷长安也世乱俎豆之事不讲故云无复也赵曰按晋天文志昴七星天之耳也又为旄头胡星彗紫防言其犯帝座彗孛在天文志俱为妖星】补注【希曰汉文帝纪注文頴曰孛彗长三星其占畧同云云彗星光芒长参参如埽彗大法孛彗多为除旧布新之灾】金甲相排荡青衿一憔悴【洙曰葢民狃于战争不遑学校也】呜呼巳十年儒服敝于地【洙曰不振也】征夫不遑息学者沦素志我行洞庭野歘得文翁肆侁侁胄子行【郑曰侁疎臻切行貌】若舞风雩至【洙曰文翁为蜀郡守兴建学校以教蜀人故风俗大变可比齐鲁侁侁整肃貌胄子谓元子以下至卿大夫子弟从学者若舞风雩而至也语曰风乎舞雩赵曰语疏雩者祈雨之祭名使童男女舞之因谓其处为舞雩】周室宜中兴孔门未应弃是以资雅才涣然立新意【洙曰周室借周以喻唐也言唐所以宜中兴则孔门岂可弃乎雅才陆宰也新学资之而成尔】衡山虽小邑首唱恢大义【洙曰世乱而衡山能首建学校也】因见县尹心根源旧宫閟【洙曰诗閟宫颂僖公能复周公之宇也】讲堂非曩构大屋加涂塈【郑曰塈巨至切仰涂也】补注【鹤曰尚书既勤墉垣惟其涂塈茨注许气反説文云仰涂也广雅云涂也马云垩色一音故爱反】下可容百人墙隅亦深邃何必三千徒始压戎马气【洙曰言文徳足以服逺也】林木在庭戸密干叠苍翠有井朱夏时辘轳冻堦戺【郑曰辘卢谷切轳落胡切圆转水戺锄里切砌也】耳闻读书声杀伐灾髣髴【髴芳未切赵曰闻读书而乐被杀伐之灾在此特觉其髣髴而巳】补注【鹤曰长杨赋从者彷佛骫属而还师古曰读曰髣髴则髴未尝作芳未切】故国延归望衰顔减愁思南纪收波澜【洙曰言能以文徳易暴乱也赵曰洗波澜之氛妖】西河共风味【洙曰史记子夏居西河敎授为魏文侯师共风味者言人乐其敎也】采诗倦跋涉载笔尚可记【赵曰言采诗之官倦跋山涉水之劳而不来采之则史官载笔尚可记陆宰之美也】髙歌激宇宙凡百慎失坠【洙曰尚可记一云记竒异师曰青衿谓学士以青缘领也文翁肆指县学后汉髙彪有雅才而讷于言雅才指陆宰塈涂壁也昔僖公修泮宫而服淮夷今陆宰为是学文徳自足以怀逺何必三千之徒始压戎兵气乎杀伐灾髣髴言此邦弦诵之乐兵革之患少也南纪吹波澜言变其荆楚轻剽之风而恩波广被也昔子夏居西河敎授今陆宰与之同其风使人咀味其敎也太师采诗以观民风今采诗之官倦于跋涉使陆宰徳政不闻于上甫尚得以是篇而记其事以备国史之失坠也】
　　入衡州【大厯五年作】
　　补注【鹤曰大厯五年公在潭以臧玠之乱遂入衡州故作此诗诗所以云元恶迷是似聚谋泄康庄竟流帐下血大降湖南殃按旧史大厯五年四月湖南都团练使崔瓘为兵马使臧玠所杀据潭州为乱沣州刺史杨子琳道州刺史裴虬衡州刺史杨济各出军讨之公以四年春自岳阳至潭如衡畏热复归潭今以兵乱再入衡州又有逺归儿侍侧久客幸脱免等句】
　　兵革自久逺兴衰看帝王【赵曰兵革不息徒自嵗月之久而兴起其衰微自看帝王之举耳】汉仪甚照耀胡马何猖狂【赵曰光武为司隶校尉父老见之曰今日复见汉官威仪今言唐法度未改故以比之胡马追言安史之乱】老将一失律清边生战场【洙曰失律失法律也易曰失律凶】君臣忍瑕垢河岳空金汤【洙曰言避乱出行城池不守也左传国君含垢瑾瑜匿瑕言有所容也金谓金城汤谓汤池赵曰传曰国君含垢言君相初含容奸逆不即诛戮故使河岳之地虽是金城汤池而失守如空之也】重镇如割据【洙曰安史乱后天下裂为藩镇赋不上供如割据焉】轻权絶纪纲军州体不一【洙曰各自为政也】寛猛性所将嗟彼苦节士素于圆凿方【洙曰九辨云圆凿而方枘兮吾固知其鉏铻而难入赵曰苦节指崔瓘也按唐史以士行修谨闻大厯中为湖南观察使将吏寛弛不奉法少以礼法防之】寡妻从为郡兀者安短墙【赵曰言寡妻平日遭扰自从崔太守为郡之后如兀足者安于堵墙之下不复惊动也】凋弊惜邦本【洙曰惜民之凋弊也】哀矜存事常【赵曰言不妄刑罚哀矜其人】旌麾非其任【洙曰言非其人也】府库实过防恕已独在此多忧増内伤偏禆限酒肉卒伍单衣裳【洙曰厚自奉养而不恤军旅也赵曰瓘之修谨既如上所云然于是委以旌麾之任则悉其人防于府库之费而吝于赐予又以禆将卒伍衣食之不继则遂以召乱如下文所云也】元恶迷是似聚谋泄康庄【梦符曰右按尔雅曰五达谓之康六达谓之庄赵曰元恶指臧玠也以兵杀崔瓘遂据潭州】竟流帐下血大降湖南殃【洙曰代宗时湖南兵马使臧玠杀其帅崔瓘王国良因之而反】烈火发中夜髙烟燋上苍至今分粟帛杀气吹沅湘【郑曰沅湘二水名沅在象郡湘即湘江】福善理颠倒明征天莽茫【洙曰九歌令沅湘兮无波赵曰书天道福善祸淫又明征定保】销魂避飞镝累足穿豺狼隠忍枳棘刺迁延胝胼疮【洙曰言避乱奔走危窘如穿豺狼间行也心痛悼丧乱如忍棘刺手足胝胼而成疮】逺归儿侍侧犹乳女在旁久客幸脱免暮年慙激昻【洙曰幸于免患也】萧条向水陆汩没随渔商报主身已老入朝病见妨悠悠委薄俗郁郁回刚肠【洙曰老而不可报主病不可入朝故不免委身薄俗郁郁回刚肠而已】叅错走洲渚【洙曰谢灵运诗临圻阻防错】舂容转林篁片帆在郴岸【郑曰郴丑林切桂阳县】通郭前衡阳华表云鸟埤【埤宾弥切】名园花草香旗亭壮邑屋烽橹蟠城隍【赵曰三代世表防旗亭下注市楼也立旗于上故名旗亭选赋抗旗亭之峣嶭烽橹者设烽燧于橹也橹者城上守御望楼城隍者城下之壕也】中有古刺史【洙曰言其爱民莅事如古刺史】盛才冠岩廊【赵曰武帝制曰舜游岩廊之上文颖注殿下小屋也】扶颠待柱石独坐飞风霜【赵曰言刺史乃柱石之臣独坐御史也风霜则御史之任】补注【希曰霍光传将军为国柱石师古曰柱者梁下之柱石承柱之础言大臣负国重任如屋之柱及其石也光武改御史长史复为中丞与尚书令司隶校尉朝防皆专席而坐京师号三独坐言其专也故孙樵记室新书亦云内荣独坐公指衡州刺史阳济道州刺史裴虬而云故公诗称虬为裴端公称济为阳中丞】昨者间琼树高谈随羽觞【洙曰公自言得侍刺史如间琼树然陆士衡诗羽觞不可筭注羽觞谓其置鸟羽于觞以急饮也余曰晋束晳传羽觞随波葢言觞轻如鸟羽之飞也原叔谓急饮恐非】无论再缱绻已是安苍黄剧孟七国畏【洙曰前汉游侠传剧孟以侠显呉楚反时条侯为太尉乗传东讨至河南得剧孟喜曰呉楚举大事而不求剧孟吾知其无能巳天下骚动大将军得之若为一敌国云】马卿四赋良【洙曰司马相如字长卿有子虚上林赋哀二世赋大人赋】门阑苏生在【洙曰苏生侍御涣】勇锐白起强问罪富形势凯歌悬否臧【赵曰剧孟马卿以比刺史白起以比苏涣公自注苏生侍御涣则涣在崔公潩之幕而其人勇锐故用白起以比其为将】氛埃期必扫蚊蚋焉能当【赵曰氛埃蚊蚋以比臧玠】橘井旧地宅仙山引舟航【赵曰橘井在郴州神仙传苏耽将仙谓其母曰以庭前橘叶神使病者以井水服病即愈仙山则指言苏耽所仙之山公谋欲往郴故云引舟航也】此行厌暑雨厥土闻清凉【洙曰言亲刺史之徳而亡炎暑赵曰此指言郴州矣公诗意曰郴州颇凉冷橘井尚凄清旧注所引却是衡州又无比徳之意】诸舅剖符近【赵曰公诗毎以崔姓为舅岂剖符为刺史乃崔侍御潩者乎】开缄书札光苹蘩命屡及磊落字百行江总外家养【洙曰陈书江总字总持七嵗而孤依于外氏聪敏有至性舅呉平光侯萧励名重当时多所钟爱】谢安乗兴长【洙曰谢安寓居防稽出则渔弋山水入则言咏属文无处世意又与孙绰等泛海吟啸自若放情丘壑毎游赏必以妓女从也】下流匪珠玉择木羞鸾凰【洙曰下流自言也言已非珍异然得所托也赵曰公自谦其为人特下流耳非是珠玉之珍也传曰穷猿投林岂暇择木公之意自谦其不暇择木非若鸾鳯非梧桐不栖故羞鸾凤也】我师稽叔夜【赵曰公自言其放旷懒散如稽康】世贤张子房【赵曰公自有注以美张劝也】柴荆寄乐土【赵曰言郴州也】鹏路观翺翔【洙曰寄居乐土当观刺史为朝廷拔用也赵曰观则所以指衡州刺史鹏路庄子九万里者也】
　　风雨看舟前落花戏为新句【大厯五年作】
　　【赵曰此全篇言落花】补注【鹤曰公在潭只船居苏大涣肩舆江浦访老夫舟檝之语可验今看舟前落花乃是在潭大厯五年作】
　　江上人家桃李枝春寒细雨出疎篱影遭碧水潜勾引【赵曰古乐府薄命篇云艳花勾引落】风妬红花却倒吹吹花困癫傍舟楫水光风力俱相怯赤憎轻薄遮人怀【赵曰赤憎方言也遮之为言辄也如遮莫隣鸡下五更之遮】珍重分明不来接【洙曰一作折苏曰刘公干居邺下一日桃花烂漫值诸公子进赏久之遂去公干问仆曰损花乎仆曰无但爱赏而已公干曰珍重轻薄子不来损折使老夫酒兴不空也遂饮花下作放歌行】补注【鹤曰公尝有生憎栁絮白于绵之句赤憎犹生憎殆皆方言也薛宣传得为公分明之师古曰分明谓考问使知清白也】湿久飞迟半欲高萦沙惹草细于毛蜜蜂蝴蝶生情住偷眼蜻蜓避百劳【师曰是时甫在舟中覩江上佳景春风细雨碧水红花相映带不胜喜乐因戏为新句以歌咏之虽眼前之事皆可乐然犹有轻薄可憎者但惟珍重谢之分明不来相接以至微物犹能萦涉惹草蜂蝶尚生情性况人而不能无动情乎蜻蜓避百劳百劳恶鸟恐为所害言人岂不如蜻蜓尚能全身逺害乎】补注【鹤曰尔雅云鵙伯劳也释曰李巡云伯劳一名鵙陈思王恶鸟论云伯劳以五月鸣应阴气之动阳气为仁养阴为残贼杀伯劳葢残害之鸟也其声鵙鵙故以其音名云月令仲夏之月鵙始鸣是也又云春秋传曰少皡氏以鸟名官伯赵司至伯赵鵙也以夏至来冬至去杜注云伯赵伯劳也此二句亦喻细民侧目于贼民之长吏也】
　　清明【大厯五年作】
　　补注【鹤曰诗云长沙千人万人出又云此都好游湘西寺诸将亦自军中至当是大厯五年作是时臧玠未乱诸将所以亦事游赏鲁訔年谱亦编在是年】
　　着处繁华矜是【洙曰又云务足】日长沙千人万人出渡头翠栁艳明睂争道朱蹄骄囓膝【洙曰朱达平善相马魏文帝将出取马入达平曰此马今日死矣及将乗马恶香囓帝膝帝使杀之赵曰以朱饰其蹄耳旧注非公葢使王褒圣主得贤臣颂曰驾囓膝骖乗旦张晏注皆良马名】补注【希曰孟康云良马低头口至膝故曰囓膝亦一説】此都好游湘西寺诸将亦自军中至马援征行在眼前【洙曰伏波将军马援征交趾女子征侧复又击武陵五溪蛮夷】葛强亲近同心事【洙曰葛强山简爱将也】金镫下山红粉【洙曰一作日】晩牙樯捩柂青楼逺【梦符曰右按广韵镫与灯同又魏鲸鱼灯赋冩载其形记于金灯又郭景纯江赋舳舻相属万里连樯埤苍曰樯帆柱也又相如子虚赋浮文鹢扬旌枻张楫曰枻柂也古乐府刘生诗大路起青楼又古曲青楼临大道游侠尽淹留赵曰捩柂转船也青楼则所祓禊之处岸上有之也出古乐府刘生诗红粉义非当作红日】古时防乱皆可知人世悲欢暂相遣弟侄虽存不得书干戈未息苦离居逢迎少壮非吾道况乃今朝更祓除【洙曰祓除上巳也束晳曰周公城洛邑因流水以泛觞后人相缘因为盛集赵曰周礼女巫掌嵗时祓除盥浴郑注如今三月三日上已往水上之类唐气朔大厯五年三月三日清明以清明值上已则祓除之义尤明师曰务足夸多也所谓鬬草者正此意也马援以比衡州刺史葛强乃山简爱将以比刺史之部将也张正见采桑诗倡妾不胜愁结束下青楼柂所以正船摇柂曰捩樯尾锐如牙故曰牙樯苦难居谓无定居也甫老大干谒侯门俯仰于人非其本性故曰逢迎少壮非吾道】补注【鹤曰武卫后传帝祓灞上孟康曰祓除也于灞水上自祓除今三月上巳祓禊也又见后汉志明帝永平二年三月上巳日官民皆洁于东流水上曰洗濯祓除去宿垢灾为大洁洁者言阳气布畅万物讫出始洁之矣蔡兴宗年谱亦以唐史气朔考之与赵注同】
　　岳麓山道林二寺行【大厯五年作】
　　补注【鹤曰诗云潭府邑中甚纯古太守庭中不喧呼今幸乐国养微躯皆以为是大厯四年公初到潭时游之蔡兴宗年谱亦编在是年详考诗又云暮年且喜经行近春日兼防暄暖扶飘然班白身奚适旁此烟霞茅可诛若是四年游之则必不便如衡矣及其如衡则畏热还潭当思松道清凉寒生五月当遂诛茅之愿何为不复再来意是五月春题此方幸乐国可以养躯而臧玠之乱故不偿此意也】
　　玉泉之南麓山殊【洙曰玉泉地名山足曰麓】道林林壑争盘纡【修可曰荆州记长沙西岸有麓山其下有精舍宗渊麓山记云足曰麓盖衡山之足赵曰张平子南都赋谿壑错谬而盘纡】补注【鹤曰岳麓寺在湘山之西自潭而往必渡湘水公赋清明诗云渡头翠栁艳明眉葢谓此也九域志云寺有陶太尉井髙唐赋亦云水澹澹而盘纡】寺门髙开洞庭野殿脚挿入赤沙湖【洙曰洞庭赤沙皆湖名】五月寒风冷佛骨六时天乐朝香炉地灵步步雪山草【赵曰楞严经云雪山大力白牛食其山中肥腻香草】僧寳人人沧海珠【洙曰言性图明而无瑕纇也】塔刼宫墙壮丽敌香厨松道清凉俱【梦符曰右按梁刘孝威谢东宫赐圣僧余馔唘曰乳糜香饭素榛糗浆气馥上天薰流下界】莲花【洙曰一作池】交响共命鸟【洙曰释书有共命鸟二首一身】金榜双回三足乌【洙曰三足乌言寺额金牓有回鸾反鹊之势也赵曰阿弥陁经极乐国常有迦陵频迦共命之鸟金榜出神异经西方有宫五色黄门有金榜而银镂淮南子日中有踆乌注三足乌也】方丈涉海费时节圃寻河知有无【洙曰天台赋涉海则方丈蓬莱圃乃昆仑也张骞赞曰禹本纪言河出昆仑骞穷河源恶覩所谓昆仑者乎】暮年且喜经行近春日兼防暄暖扶飘然班白身奚适旁此烟霞茅可诛【洙曰楚词诛鉏草茅以全生乎言当暮年欲诛鉏草茅旁此而居也】桃源人家易制度【洙曰桃源秦人避难之地易制度言世更变也赵曰桃源在今鼎州易制度言其宫室朴畧所以制度易为也旧注非】橘洲田土仍膏腴【洙曰橘洲在长沙梦符曰右按襄阳记李衡于武陵龙阳洲上种橘千树曰千头木奴师曰武陵圗经云橘洲在龙县东北五十里二百步周回三十里】补注【鹤曰梦符与师古引武陵橘洲何闗于长沙事按张舜民南迁录记长沙事云橘洲在湘江南北与州城相等又圗经云橘洲在长沙县周回五里汉地理志为九州膏腴师古曰腹之下肥曰腴故取喻云田蚡传田园极膏腴师古曰膏腴谓极厚肥之处谷永传云食膏腴之都】潭府邑中甚淳古太守庭内不喧呼昔遭衰世皆晦迹今幸乐国养微躯依止老宿亦未晩【洙曰老宿僧之年腊高者】富贵功名焉足图久为野客寻幽惯细学何颙免兴孤【洙曰见何颙兴未忘注】一重一掩吾肺腑山鸟山花吾友于【洙曰一重一掩山也有如吾肺腑然梦符曰卫青曰吾幸得以肺腑待罪行间南史刘湛传云友于素驾】补注【希曰刘向传亦云臣幸得托肺腑师古曰若解谓肺腑相附着犹言心膂一説肺谓斫木之肺札自言于帝室犹肺札附于大木也王莽传亦云伏自惟念得托肺腑友于二字自见书君陈及论语何必又引南史黄鲁直改此句曰山鸟山花共友于易一吾字便觉不逮洪驹甫云谓兄弟为友于者歇后语也杜亦未能免俗何耶鲁直其舅亦不免俗也】宋公放逐曽题壁物色分留与【洙曰作待】老夫【师曰昔宋之问贬经此留题在壁甫至此复得吟咏景物故曰物色分留与老夫】
　　舟中苦热遣怀奉呈阳中丞通简台省诸公【大厯五年作】
　　补注【鹤曰诗云媿为湖外客看此戎马乱中夜混黎甿脱身亦奔窜又诗中备述阳中丞与裴道州诸公共讨臧玠甚详当是大厯五年自潭避乱之衡州时作台省诸公谓裴虬与李勉皆端公也】
　　媿为湖外客看此戎马乱中夜混黎甿脱身亦奔窜【赵曰湖外言洞庭湖之外衡州是也戎马乱指言臧玠之乱】平生方寸心反掌帐下难【洙曰谓崔瓘见杀也】呜呼杀贤良【洙曰按新史瓘为治不烦苛人便安之居澧州二年増戸数万诏特进五阶以宠异政也】不叱白刃散【赵曰旧本反掌蔡伯世本作反当其説是公自言平生有经世之心而反当帐下有上至于贼杀贤良乃不能一叱白刃使散葢自以为愧矣帐下指臧玠贤良指崔瓘也】吾非丈夫特没齿埋冰炭【梦符曰论语管仲夺伯氏骈邑三百饭疏食没齿无怨言韩子曰冰炭不同器】耻以风病辞胡然泊湘岸入舟虽苦热垢腻可溉灌痛彼道边人形骸改昏旦【洙曰痛彼遇乱而死者】中丞连帅职【洙曰诗有方伯连帅之职赵曰中丞阳公也旧唐书云衡州刺史阳济各出兵讨臧玠谓连帅乃古之诸侯也】封内权得按身当问罪先县实诸侯半【洙曰谓阳中丞也封邑半于古诸侯】士卒既辑睦【梦符曰左传随武子曰昔嵗入陈今兹入郑民不罢劳居无怨讟而卒乗辑睦事不奸矣】唘行促精悍【师曰言督促精锐强悍之兵以讨玠】似闻上游兵【梦符曰项借传古之王者地方千里必居上游注文颖曰居水之上流也游或作流师古曰游即流也】稍逼长沙馆隣好彼克脩天机自明断【赵曰公自注云阳中丞琳问罪将士皆自澧上达长沙也】补注【鹤曰旧史云臧玠据潭州为乱澧州刺史阳子琳道州刺史裴虬衡州刺史阳济各出兵讨之道州居湘水之上流故曰上游兵澧州属山南道潭属淮南道故曰脩隣好赵谓公自注者岂公之自注后人假公以文其説耳】南图巻云水北拱戴霄汉美名光史臣长策何壮观【田曰南圗葢庄子鹏飞万里而圗南事而北极奉星辰旧注谓画湖南非是赵曰南之所图谋欲巻尽云水也北拱所以尊君上也】驱驰数公子咸愿同伐叛声节哀有余夫何激衰懦【师曰数公子指澧州刺史杨子琳道州刺史裴虬衡州刺史阳济共出兵伐玠其英声节义足以振激衰懦】偏裨表三上卤莽同一贯【梦符曰前汉冯奉世传上曰大将军出必有偏将又何疑焉师曰偏裨副将也表三上谓上章陈臧玠之无罪言崔瓘之减尅军士率皆卤莽不明】始谋谁其间回首増愤惋【赵曰裨将上表而敷陈不明同一贯耳所以问在其间而为始谋者谁徒令我回首愤惋也】宗英李端公【洙曰宗室之英秀也田曰吕温河间元王孝桀賛堂堂河间为唐宗英赵曰端公李勉也勉为御史中丞大厯中出为广州刺史亦以兵讨玠李肇国史补曰御史相呼为端公】守职甚昭焕变通迫胁地谋画焉得筭王室不肯微凶徒略无惮此流须卒斩神器资强干【梦符曰右按道徳经天下神器不可为也为者败之执者失之又西都赋州郡之豪杰五都之货殖三选七选充奉陵邑盖以强干弱枝隆上都而观万国也】扣寂豁烦襟皇天照嗟叹【师曰言李公不肯令王室之微必斩臧玠以斡正神器亦使凶徒少有惮畏扣寂言以诗发寂黙而豁烦闷之怀冀皇天有以知之也】
　　聂耒阳以仆阻水书致酒肉疗饥荒江诗得代怀兴尽本韵至县呈聂令陆路去方田驿四十里舟行一日时属江涨泊于方田
　　【郑曰耒阳衡州属县】补注【鹤曰耒阳在衡州东南百三十五里公自衡往耒阳阻水泊于方田驿今序云陆路去方田四十里谓去耒阳也又云舟行一日葢以泝流也聂令致酒肉或以为致牛肉白酒公因饫死为水所漂从而为空坟以欺人主虽史不能辨其非唯韩退之一诗能分明之李观作补遗传亦因韩退之有是诗而成耳鹤详考公此诗其云礼过宰肥羊愁当置清醥则聂所致者未必诚牛肉白酒也诗终云崔师乞巳至澧卒用矜少问罪消息眞开顔憩亭沼则是时方且喜讨叛之诗已集而憩于亭沼盖知凶渠之亡可待序云至县呈聂令者存至耒阳以与之后人往往以此遂信其为死于耒阳殊不知此后尚有过南岳入洞庭湖诗与登舟适汉阳诗可考也二诗断不可谓是四年作且聂致酒肉已在五年五月间葢藏玠以四月庚子反公奔窜至衡又至方田且半旬沮水矣是时肉非可久留无容醉饱在作诗之后若诗前尝痛饮诗中亦必及之如愿以野水添金杯如渑之酒常快意喧呼且尽杯中缘但觉髙歌有神等句初未尝以醉为讳也温公诗话云元和中其孙始改葬于巩县元微之为志今志乃云祔于偃师巩与偃师又异矣后世安知又不以为惑】
　　耒阳驰尺素见访荒江眇义士烈女家风流吾贤绍【洙曰尺素书也史刺客传聂政杀韩相自死其姊嫈伏尸哭极哀死政之旁晋楚齐卫闻之皆曰非独政能也乃其姊亦烈女也】昨见狄相孙许公人伦表【师曰狄相孙指兼谟也南史孔休源为晋安王长史武帝语王曰孔休源人伦仪表当师事之兼谟善人伦风鉴许聂宰以人伦之表言聂才宜在翰林而反屈迹小县】前期翰林后屈迹县邑小【洙曰言聂之才宜在翰苑而反屈迹县邑赵曰蔡伯世本前期作前朝其説是岂聂之父或祖尝任翰林之职乎】知我碍湍涛【师曰以甫阻水也】半旬获浩溔【赵曰溔以沼切大水貌谢灵运山居赋吐泉之浩溔】麾下杀元戎湖边有飞旐【赵曰即臧玠杀崔瓘也潘安仁赋飞旐飜以唘路】孤舟増郁郁僻路殊悄悄侧惊猿猱捷仰羡鹳鹤矫礼过宰肥羊愁当置清醥【洙曰张平子诗郁郁不得志诗忧心悄悄蜀都赋猨腾希而竞捷又置酒髙堂觞以醥清曺子建诗烹羊宰肥牛言聂以肥羊清醥乃见于礼也郑曰醥普沼切酒清曰醥修可曰曺子建七唘云乃有春醥酒康狄所营扬雄酒赋云其味有宜城醪醴苍梧缥清酒也杜诗一本作清缥故两载之】人非西喻蜀【洙曰唐防通夜郎徴发巴蜀吏卒因军兴法诛其渠帅巴蜀大惊上闻之使相如作檄以责唐防因喻巴蜀人非上本意之事也】兴在北坑赵【洙曰秦将白起破赵四十余万军遂降秦起悉坑之】方行郴岸静未话长沙扰【洙曰时臧玠杀崔瓘长沙扰乱也】补注【鹤曰郴州与耒阳皆衡州之东南衡至郴四百余里郴水入衡公避臧玠之乱初欲往郴依舅氏卒不遂其至方田也葢泝郴水而上故曰郴岸】崔师乞已至澧卒用矜少【郑曰澧里第切荆州湖名】问罪消息眞开顔憩亭沼【洙曰闻崔侍御潩乞师于洪府师已至袁州北杨中丞琳问罪将士皆自澧上达长沙师曰郴岸静谓衡州无恙长沙扰指玠之乱崔潩乞师于洪府师已至袁州北杨子琳将士又自澧州达长沙故甫得以开顔而喜叛徒见擒也】





　　补注杜诗巻十六
　　钦定四库全书
　　补注杜诗巻十七　　　　宋　黄希　原本
　　黄鹤　补注
　　冬日洛城北谒元皇帝庙【天宝八年作】
　　【洙曰天寳元年陈王府参军田同秀上言元皇帝降于丹凤门之通衢告锡灵符在尹喜之故宅上遣使就函谷故闗尹宅发得之乃置元庙于天宁坊是秋改为太上元皇帝宫二年追尊大圣祖元皇帝仍于天下诸郡为紫微宫改谯郡紫防宫为太清宫赵曰元皇帝李老君也】补注【鹤曰梁权道云天寳十一年公游东都时作按旧史天寳元年立元庙九月改太上元皇帝宫天下准此二年三月壬子亲祠元庙改西京元庙为太清宫东京庙为太微宫天下为紫极宫新史却云三月壬子享于元宫改云云今谓十一年游东都作此诗何为更曰庙诗所言五圣聨龙衮又却是天寳八年闰六月事诗云翠栢深留景红梨迥得霜风筝吹玉柱露井冻银牀当是其年冬作葢天寳九年已归长安进三大礼赋矣赋奏命宰相试文授河西尉不拜改率府胄曹十一年未尝至洛阳也】
　　配极都閟【洙曰配皇等极老子曰是谓配天极都观也閟闭也神也诗閟宫有恤赵曰以庙在城之北故曰配极都丹台仙真之所也故用都言庙旧注言都观妄引妄注惑乱义理】慿髙禁籞长【洙曰前宣纪诏池籞未御幸者假与贫民注籞者禁苑前汉音义曰折竹以悬绳连之使人不得往来谓之籞】守祧严具礼【洙曰周礼分官守祧注逺庙曰祧迁主之所藏也赵曰周礼守祧掌守先王之庙祧故监庙者谓之守祧】掌节镇非常【洙曰地官掌节犹信也行者所执之信掌节掌守邦节而辨其用以辅王命赵曰必有御赐之信以为镇故得借掌节以为言】　碧瓦初寒外【琪曰碧瓦琉璃瓦也初寒外指冬日也】金茎一气旁【洙曰刘駼騊诗曰缥碧以为瓦班孟坚西都赋抗仙掌以承露擢双立之金茎】山河扶绣戸【洙曰谓戸上绘画若绣也梁沈约春风咏明珠帘于绣戸散芳尘于绮席】日月近雕梁【修可曰檀约阳春歌白日映雕梁相近日月言高大也】仙李盘根大【洙曰神仙传老子姓李名耳字伯阳楚国苦县属乡人盘根大故枝叶繁盛谓唐室以李为圣祖也】猗兰奕叶光【洙曰汉武故事曰孝景王后梦日入其怀以七月七日生武帝于猗兰殿奕叶犹累世也】世家遗旧史【洙曰史记有老子传而无世家】道徳付今王【洙曰老子道徳经明皇御注】画手看前辈呉生逺擅场【洙曰庙有呉道子画张平子东京赋秦政利觜长距终得擅场鲍曰古人于能事中不独求夸时辈须要于前辈中擅场】森罗移地轴【洙曰河圗括地象曰地有三百六十轴赵曰肇论云万象森罗海赋又似地轴挺拔而争回】妙絶动宫墙【洙曰言笔迹巧妙冠絶也】补注【希曰文选孔融论盛孝章书曰今之少年喜谤前辈宫墙字出论语今以新改为元宫故云魏文帝与呉质书公干五言诗之善妙絶时人然黄绢幼妇之碑在汉巳先有此语矣】五圣聨龙衮【洙曰唐书天寳八年上亲谒太清宫上圣祖元皇帝尊号为圣祖大道元皇帝髙圣太宗中宗睿宗五帝皆加大圣皇帝之字礼器天子龙衮】千官列鴈行【洙曰丘迟书功臣名将鴈行有序谓绘五帝侍从也】冕旒俱秀发【洙曰礼器天子之冕朱绿藻十有二旒】旌斾尽飞扬【洙曰仪仗也】翠栢深留景红梨迥得霜风筝吹玉柱【洙曰风筝谓掣筝挂之风际风至则鸣也江淹诗玉柱扬清曲】露井冻银牀【洙曰古诗后园凿井银作牀金瓶素绠汲寒浆赵曰露地之井也庾丹秋闺诗空汲银牀井】身退卑周室【洙曰史老子周守藏室之吏也脩道德其学自以隠无名为务居国久之见周之衰乃遂去】经传拱汉皇【师曰汉文景皆崇尚黄帝老子之术故云经传拱汉皇拱谓用其术以致无为之治故垂衣拱手也】谷神如不死【洙曰老子谷神不死是谓牝】养拙更何乡【师曰谷所以藏物谷神犹云藏神何乡谓无所止犹云何有之乡】
　　行次昭陵【天寳五年作】
　　【彦辅曰唐太宗文皇帝之陵也】补注【鹤曰唐地理志醴泉县有九嵕山昭陵在西北六十里旧史云贞观十年置昭陵于九嵕山因析云阳咸阳二县置醴泉县而新史云十一年二月丁已营九嵕山为陵十年十一月乃葬文徳皇后于昭陵殆因葬后又营陵故旧史云十年者纪始事也今诗题云行次昭陵当是天寳五年自东都归长安时作诗云幽人拜鼎湖则是未奏赋授官前也】
　　旧俗疲庸主【洙曰旧俗谓隋氏庸主炀帝疲困也】羣雄问独夫【洙曰独夫以失道而无助也书独夫纣羣雄如李宻之流也】防归龙凤质【洙曰防书也唐太宗龙凤之姿】威定虎狼都【洙曰苏秦传秦虎狼之国谓先定闗中也】天属尊尧典【洙曰父子天属也尊尧典谓循功典法也师曰髙祖禅位于太宗犹尧之禅位于舜故云】神功协禹谟【鲁曰谓亲定九州也赵曰谓禹成厥功而书有大禹谟也】补注【希曰髙祖諡神尧又逊位如尧故以其法度为尧典太宗有九功之徳可歌如禹也】风云随絶足【赵曰魏文与孙权送马书曰中国虽饶马其知名絶足亦时有之矣师曰时李靖之徒皆以风云之防随马足而奋也】日月继髙衢【洙曰日月谓相继而明也谓髙祖禅位】文物多师古【洙曰文物典章左传文物以纪之师古谓以古为师犹稽古也】朝廷半老儒【洙曰太宗之时朝廷多老儒硕学赵曰老儒谓房杜之徒】直词宁戮辱【赵曰如魏郑公王珪之谏诤】贤路不﨑岖【赵曰言不艰于进用如用马周之才也】往者灾犹降苍生喘未苏指挥安率土荡涤抚洪鑪【欧阳曰谓陶成天下如洪鑪尔】壮士悲陵邑【洙曰陵邑陵广也有奉邑】幽人拜鼎湖【洙曰鼎湖黄帝铸鼎鼎成而仙去后世名其地为鼎湖赵曰言天变未弭而指麾安率土荡涤抚洪鑪则言太宗之意犹欲勤兵于逺也立志方如此遽尔升遐故继之以有陵邑之悲鼎湖之拜也】玉衣晨自举【洙曰上赐霍光玉衣梓宫耿秉死亦睗玉衣修可曰玉衣贵人死者珍异之衣】铁马汗常趋【薖日陆左公铁马千羣】松栢瞻虚殿【洙曰虚一作灵】尘沙立暝途寂寥开国日【洙曰谓太宗躬亲戎马平一天下开建国社也易开国承家】流恨满山隅【师曰追想太宗开国之日今无英雄之主如太宗以安天下是以流恨也】补注【鹤曰古者陵庙多植松栢公之祖审言和李嗣真奉使河东诗云陵园松栢田又顔延年拜陵庙诗松风遵路急公谒先主庙枯木半龙鳞谓双栢是也昭陵多植松柏故重经昭陵诗亦云再窥松柏路又按防昌三年勅诸陵植栽今后每至嵗首正二七八四个月内择日与百姓栽植毕日县与安当则唐诸陵皆有栢公作此诗时明皇任用寖非其人国势已不如开元乱萌危兆早自可见故流恨为之满山隅也】
　　赠韦左丞丈济【天寳七年作】
　　【鲍曰唐韦济嗣立子天寳中为尚书左丞】补注【鹤曰旧史天寳七载韦济为河南尹迁尚书左丞见本传今诗云左辖频虚位今年得旧儒即是其年作梁权道编在十一载非】
　　左辖频虚位【洙曰晋天文志辖星传轸两旁主王侯左辖为主者同姓右辖为异姓诗节南山尹氏太师维周之氐笺云氐作挃辖之辖修可曰唐六典左右丞掌管辖省事纠举宪章又旧唐史刘洎上疏曰尚书万机实为政本是以二丞方于管辖八座比于文昌故以左丞为左辖】补注【鹤曰旧史济本传云三代为省辖衣冠荣之白居易为庾丞宣尚书右丞制云昔我太宗文皇帝尝谓尚书丞百职纲维事一失中则天下有受其弊者云云今乃命承宣操右辖然则以二丞为左右辖其殆起于公与白耶】今年得旧儒【赵曰皆以纪韦文也魏晋以来左丞得弹奏八座故傅咸云斯乃皇朝之司直天台之管辖后人用左辖义起于此旧注引晋天文志以为星名非是】相门韦氏在经术汉臣须【洙曰汉韦贤及子成父子皆以经术为相】时议归前列天伦恨莫俱【洙曰谷梁云兄弟天伦也赵曰指济兄弟是前辈为时议所归】鸰原荒宿草【洙曰常棣诗脊令在原注脊令雝渠也笺云雝渠水鸟而在原失其常处犹兄弟之于急难檀弓曽子曰朋友之墓有宿草而不哭注宿草谓陈根也赵曰惜其一亡至于宿草已荒】凤沼接亨衢【洙曰晋荀朂守尚书令朂久在中书専管机事及失之甚惘然怅恨或有贺之者曰夺我凤凰池诸君贺我耶赵曰济由左丞可以接凤池亨衢又美其为中书之贵师曰此句言累世为尚书也】补注【鹤曰济之兄洹亦为给事中故云】有客虽安命【赵曰公自言也】衰容岂壮夫【洙曰谓以穷达而肥癯非壮夫也】家人忧几杖【洙曰几老者所凭杖老者所扶持谓家人忧其老也】甲子混泥涂【洙曰襄三十年传晋悼夫人食舆人之城杞者绛县人或年长矣无子而往与于食有与疑年使之年曰臣小人也不知纪年臣生之嵗正月甲子朔四百有四十五甲子矣其季于今三之一也吏走问诸朝赵孟召之而谢过焉曰武不才任君之大事以晋国之多虞不能由吾子使吾子辱在泥途久矣武之罪也敢谢不才遂仕之】不谓矜余力还来谒大巫【洙曰呉志张纮传陈琳答纮书曰小巫见于大巫神气尽矣】嵗寒仍顾遇日暮且踟蹰【洙曰日暮谓暮齿也汉书日暮途逺】老骥思千里【洙曰魏武乐府云老骥伏枥志在千里】饥鹰待一呼【洙曰魏志陈登谓吕布曰曹公言待将军譬如养鹰然饥则为用饱则扬去苏曰楚人云饥如鹰待此一呼事见吕氏春秋】君能防感激亦足慰榛芜【洙曰明本一云折骨效区区赵曰此又不能无所求也师曰此诗有意于韦之荐拔故末章云君能微感激亦足慰榛芜】
　　投赠哥舒开府二十韵【天寳十二年作】
　　【郑曰名翰其先葢突厥施酋长哥舒部之裔】补注【鹤曰天宝六年十月帝在华清宫召哥舒翰见十一月辛卯以翰判西平太守充陇右节度使八载命攻石堡城又天寳十四载陇右河西节度使哥舒翰入朝今诗投赠称开府按传十一载加开府仪同三司翰凡三入朝初以六载十月次以十一年十二月又以十四年二月今诗云每惜河湟弃新兼节制通又云茅土加名数则是指十二年加河西节度进封西平后而在十四年拜太子先锋兵马元帅前梁权道编在天寳十一年是年翰未为河西节度及封王无容先言节制并茅土当是十二载作为十三载又拜太子太保加实封三百戸此诗不言矣】
　　今代麒麟阁何人第一功【洙曰汉武帝获麟作麒麟阁以画功臣汉宣帝甘露三年上思股肱之美乃图画大将军霍光等十二人于麒麟阁髙祖即位论功行封以萧何功为第一师曰唐制开府仪同三司者三公也从一品官甫意哥舒翰特膺帝眷必立大功为麒麟阁第一人】君王自神武驾驭必英雄【洙曰汉刑法志髙祖躬神武之才摠揽英雄呉张昭曰人君能驾御英雄】开府当朝杰【洙曰齐职仪曰开府仪同三司秦汉无文唐制开府仪同三司从一品官赵曰翰于天寳十一年加开府仪同三司】补注【鹤曰汉未尝无文按通典汉文帝元年用宋昌为卫将军位亚三司东观汉记章帝建初三年使车骑将军马防班同三司殇帝元年邓隲为车骑将军仪同三司魏志黄权以车骑将军开府仪同三司晋起居注羊祐为车骑将军开府如三司之仪】论兵迈古风先锋百胜在【洙曰胜一作战刘牢之为前锋百战百胜号为北府兵敌人畏之】略地两隅空【洙曰汉书鄂秩曰曹叅有野战略地之功师曰北征突厥西伐吐蕃略取也故云两隅空】青海无传箭【洙曰翰筑城青海上吐蕃攻破之移筑龙驹鼻吐蕃不敢近青海赵曰胡人毎起兵则传箭为号或曰守城之法更夜传箭以惊其睡】天山早挂弓【洙曰薛仁贵传将军三箭定天山天山即初连也匈奴谓天为祁连赵曰早挂弓则不复用】补注【鹤曰青海天山并见八哀王思礼诗】廉颇仍走敌【洙曰见防颇出将频注】魏绛已和戎【洙曰魏绛劝晋侯和戎以为有五利公従之魏绛盟诸戎脩民事田以时既而郑人来归赂晋侯以师悝师触师蠲歌钟二肆具及镈罄女乐二八晋侯以乐之半赐魏绛曰子教寡人和戎八年之中九合诸侯如乐之和请与子乐之于是魏绛始有金石之乐礼也】每惜河湟弃新兼节制通【赵曰翰十二载进封凉国公兼河西节度使葢以河湟之久弃欲得翰收复之故使之节度河西也师曰河隍乃河曲筑隍以备寇王忠嗣守河隍为寇所败翰入朝陈攻守计帝以翰领节制虚心待之出入朝廷诸公莫敢比望】智谋垂睿想【赵曰方谋复河隍而为帝所系想】出入冠诸公日月低秦树乾坤绕汉宫【赵曰此言收复之功也按传云攻破吐蕃共济收黄河九曲以其地置兆阳郡此所谓日月所临特低秦树乾坤所包独绕汉宫】胡人愁逐北【赵曰翰之威武胡人愁其攻逐而败北矣汉书注师败曰北旧注引吐蕃盗麦为翰所破非是】宛马又从东【郑曰宛于爰切洙曰汉伐大宛得天马乃作歌曰天马来歴无草径千里循东道言翰能振威武故蛮夷畏服宛马复来也】受命边沙逺【洙曰边沙一作军麾翰屡节镇边郡】归来御席同【赵曰边沙逺镇言河西为逺御席同言复河隍功成而归宠宴之盛洙曰翰尝来朝帝命髙力士赐宴诏尚食生击鹿取血瀹肠为热洛河以赐之】轩墀曾宠鹤【洙曰左传狄人伐卫懿公好鹤鹤有乗轩者将战国人受甲者皆曰使鹤鹤实有禄位余焉能战余曰邵氏闻见录云子美轩墀曽宠鹤左传注云轩大夫车也非轩墀之轩或以为病惟知诗者能辨之】畋猎旧非熊【洙曰文王将出猎卜之曰所获非熊非罴非虎非貔乃霸王之辅也于是文王猎果遇太公于渭之阳载归以为师赵曰言翰之贵宠已如乗轩之鹤明皇得之如文王之得吕望】茅土加名数【洙曰禹贡徐州厥贡惟土五色注王者封五色土为社建诸侯则各割其方色土与之使立社焘以黄土苞以白茅茅取其洁黄土取王者覆四方名数谓等其爵位轻重而为之名数也赵曰此言翰进封西平郡王也】山河誓始终【洙曰髙祖即位封功臣为之誓曰使黄河如带泰山若砺国以永存爰及苖裔于是申以丹书之信重以白马之盟】策行遗战伐契合动昭融【师曰防行言以计用兵不暇交战故云遗战伐昭融言帝之哲鉴也】勲业青防上【洙曰须贾谓范睢曰不意君能自致于青云之上苏曰灌夫致功名勋业在青冥之上】交亲气槩中【苏曰五侯门戸棨防森列百夫守卫出入交旧亲契皆在豪英气槩之中谁敢反目】未为珠履客【洙曰春申君客三千余人其上客皆蹑珠履】巳见白头翁壮节初题柱【洙曰公自言壮节有题柱志也成都记升仙桥司马相如初西去题其柱曰不乗髙车驷马不过此桥果以传车至其处】生涯独转蓬【洙曰言晚节流离如蓬之转风也曹子建诗转蓬离本根飘飖随长风】几年春草歇【修可曰梁元帝云既看春草歇】今日暮途穷【洙曰主父偃云日暮途穷嵇康书曰若道尽途穷则已耳】军事留孙楚【洙曰晋孙楚字子荆才藻卓絶爽迈不羣多所陵傲阙乡曲之誉年四十余始叅镇东军事后复参石苞骠骑将军楚既负其材气颇侮易于苞初至长揖曰天子命我参卿军事因此而嫌隙遂构劾参军不敬府主楚既轻苞遂制施敬于是楚始也】行间识吕防【洙曰呉志吕防字子明年十六幼随妹夫邓当尝击贼时当职吏以防年小轻之曰彼竖子何能为此以肉餧虎耳他日与防防又嗤辱之防大怒拔刀杀吏出俄因校尉袁雄自首于是袁雄得以因间言防于孙防防竒之召至左右一云乡曲轻周处将军拔吕防】防身一长劒将欲倚崆峒【洙曰一作防身有长剑聊亦倚崆峒宋玉赋长剑耿介倚天师曰崆峒山在西正当吐蕃所入之道将倚剑崆峒従翰守节镇也】
　　上韦左相二十韵【天寳十三载作】
　　【彦辅曰按韦见素传见素尝为左丞相子倜鄂位至给事中孙顗为尚书左丞也鲍曰韦见素袭父爵彭城郡公十三载拜武部尚书従帝入蜀诏兼左相】补注【鹤曰按史天寳十五载七月明皇幸蜀次巴西郡以韦见素为左相是时天下危乱不应诗云八荒开寿域一气转洪钧当是天寳十三载见素同中书门下平章事时投之故诗曰韦贤初相汉今题曰左相乃后来编写之误梁权道编在十一载是年见素未同平章况天寳十五载见素为左相时公旋陷贼营无容再投以诗如庙堂知至理风俗尽还淳又岂军兴人主播迁时语】
　　凤厯轩辕纪【洙曰昭十七年传郯子曰我髙祖少皡挚之立也凤鸟适至故纪于鸟为鸟师而鸟名凤鸟氏厯正也注凤鸟知天时故以名厯正之官史记曰黄帝名轩辕】龙飞四十春【洙曰自宗即位至天寳十一载四十年十三载见素为武部尚书同中书门下平章事龙飞宗即位也】八荒开寿域【洙曰荒大也八方也敺民庶于仁寿之域昱曰列子逺在八荒之外前汉王吉疏敺一世之民跻之仁寿之域】一气转洪钧【洙曰张茂先答何劭诗洪钧陶万类】霖雨思贤佐【洙曰髙宗命傅説曰若嵗大旱用汝作霖雨】丹青忆老臣【洙曰赵充国以功徳与霍光等列画未央宫成帝时西羌尝有警上思将帅之臣追美充国乃召扬雄即充国圗像而颂之后汉胡广传灵帝思感旧臣乃圗画广及太尉黄琼于省内诏议郎蔡邕为其颂云】应图求骏马【洙曰梅福传欲以三代之法取当世之士犹以伯乐之圗求骐骥于市而不可得亦已明矣赵曰此言见素以才见用也魏曹植献文帝马表曰臣于先帝世得大宛紫骍一疋形法应圗旧注引梅福传非干此也】惊代得麒麟【洙曰张揖注相如赋雄曰麒雌曰麟其状防身牛尾狼蹄一角】沙汰江河浊【洙曰言为吏部日也北史新雄为尚书郎防沙汰郎官雄与羊琛等八人俱见留】调和鼎鼐新【郑曰鼐乃代切洙曰言为相也説命若作和羮用汝为盐梅释器云鼎絶大者谓之鼐】韦贤初相汉【洙曰韦贤字长孺授昭帝诗宣帝本始三年代蔡义为丞相】范叔已归秦【洙曰史记范雎字叔更名姓曰张禄王稽载入秦昭王大説拜睢为客卿封应侯相秦】盛业今如此传经固絶伦【洙曰韦贤兼通礼尚书少子成复以明经仕至丞相故邹鲁谚曰遗子黄金满籯不如一经】豫樟深出地沧海阔无津【洙曰豫樟木良材也沧海百谷之所归其渊不可津涯】北斗司喉舌【洙曰李固传陛下之有尚书犹天之有北斗也北斗为天之喉舌尚书亦为陛下喉舌斗斟酌元气运平四时尚书出纳王命】东方领搢绅【洙曰郊祀志搢绅者弗道李竒曰搢绅挿笏于绅绅大带也臣瓒曰缙赤白也绅大带也师古曰李云搢绅是也缙本作搢挿笏于大带之间与革之间耳非挿于大带也或作荐绅者亦谓荐笏于绅带之间其义同师曰东方朔为缙绅领袖或云康王之诰太保率西方诸侯入应门左毕公率东方诸侯入应门右时公为相率百官故云领搢绅】持衡畱藻鉴【师曰见素天寳五年为吏部侍郎铨序平允故云持衡畱藻鉴】聴履上星辰【洙曰见素时兼兵部尚书故云聴履上星辰郑崇哀帝时为尚书仆射数求见誎争上纳用之每见曳革履上笑曰我识郑尚书履声赵曰见素为吏部侍郎平判皆诵于口铨选平允人多德之上星辰以言其亲帝之旁犹言上青霄也】独歩才超古【昱曰王粲字仲宣曹植曰仲宣独歩于汉南】余波徳照隣【洙曰一云余隂照北隣余曰左传僖三十三年波及晋国君之余也】聪明过管辂【洙曰魏方伎传管辂字公明喜仰视星辰明天文地理变化之数徐州号为神童师曰天寳十五年八月肃宗立改元至徳十月丙申有星犯昴见素言于肃宗曰昴者胡也禄山将死帝曰日月可知乎见素曰福应在徳祸应在刑昴金忌火行当火位昴之昏乃其时也及禄山死日月皆不差管辂善天文地理今见素所言如此故曰聪明过管辂】尺牍倒陈遵【洙曰前汉陈遵赡于文辞惟善书与人尺牍主皆藏弆以为荣】岂是池中物【洙曰呉周瑜传晋刘元海传并云蛟龙得云雨非复池中物】由来席上珍【无已曰记儒行儒有席上之珍以待聘】庙堂知至理风俗尽还淳【鲁曰此言宰相之能事毕矣】才杰俱登用愚防但隠沦【赵曰公自谓也】长卿多病久【洙曰司马相如字长卿常有消渇病称疾间居不慕官爵】子夏索居贫【赵曰公以二人自比也相如常有消渇病子夏离羣索居索居萧条也】回首驱流俗生涯似众人巫咸不可问【洙曰列子有神巫自齐来命曰季咸知人生死存亡祸福寿夭】邹鲁莫容身【洙曰庄子盗跖篇孔子再逐于鲁削迹于卫穷于齐围于陈蔡不容身于天下者岂足贵耶】感激时将晩苍茫兴有神【师曰时将晩伤衰老也苍茫旷逺貌言兴之超逺】为公歌此曲涕泪在衣巾
　　奉赠太常张卿均二十韵【天寳十一载作】
　　【彦辅曰按唐书均张説之长子也九载为大理卿后出为建安太守嵗中召还再迁太常卿禄山乱后伪命特免死长流合浦】补注【鹤曰按史均未尝为太常卿旧史帝纪天寳十三载三月均由宪部尚书贬建安太守还为大理卿均之弟垍却以太常卿贬卢溪郡司马嵗中召还再迁为太常卿兄弟贬皆在十三载今诗当是与垍垍尚主多留禁中所以冀其援引诗殆作于十一载旧注非作是诗时公方进赋后】
　　方丈三韩外【洙曰前汉郊祀志自齐威宣燕昭使人入海求蓬莱方丈瀛洲三神山者其传在渤海中魏志三韩在带方之南东西以海为限有三种一曰马韩二曰辰韩三曰弃韩故曰三韩】补注【鹤曰王洙注前汉郊祀志云威宣燕昭事葢先见史记封禅书又魏志三韩按通典则云马韩后汉时通焉有三种一曰马韩二曰辰韩三曰弁辰与魏志三曰弃韩不同】昆仑万国西【洙曰禹贡注昆仑在荒服之外流沙之内羌髣髴之属皆西戎也】建标天地阔【洙曰天台赋赤城霞起以建标】诣絶古今迷气得神仙迥恩承雨露低【洙曰按唐书均弟垍以主婿宗特深恩宠许于禁中置内宅侍为文章赏赐珍玩不可胜数时均亦供奉翰林垍尝以所赐示均均戏谓垍曰此妇翁与女壻非是天子与学士也赵曰上四句以譬禁掖之清切乃神仙之地唯有仙风道骨者始能游且承恩宠也此指言张均父子】补注【希曰诗蓼萧注雨露者天所润万物喻王者恩泽不为逺不及也】相门清议众【赵曰张均父説相门之子故曰相门】儒术大名齐【鲁曰均张説之子其名与父齐等也】轩冕罗天阙【洙曰均垍俱能文説在中书兄弟皆掌纶翰之任】琳琅识介珪【洙曰禹贡厥贡球琳琅玕注球琳皆玉名琅玕石而似珠诗崧髙锡尔介珪以作尔寳笺云长尺二寸谓之介非诸侯之圭故以为寳美均为介珪也】伶官诗必诵【洙曰邶诗简兮序仕于伶官注伶官乐官也伶氏世掌乐官而善焉故后世号乐官为伶官也】防乐典犹稽【洙曰书后防典乐赵曰此赠太常张卿复用乐事太常卿掌乐者也】健笔凌鹦鹉【洙曰后汉祢衡字正平有才辩在黄祖座上为鹦鹉赋笔不停缀文不加防凌过也】铦锋莹鸊鹈【洙曰鸊鹈水鸟也膏中莹刀修可曰戴暠度闗山诗云剑莹鸊鹈膏】补注【希曰尔雅鹈鳹注云膏堪莹剑本草鸊鹈条刀剑令不綉以膏涂之水鸟也】友于皆挺拔【洙曰友于言兄弟也赵曰言均垍兄弟之贵且有勲业也】公望各端倪【洙曰公望各有所归也余曰庄子大宗师篇反覆终始不知端倪疏云端绪也倪畔也】通籍逾青琐【洙曰元帝纪令从官给事官司马中者得为大父母父母兄弟通籍应劭曰籍者为二尺竹牒记其年纪名字物色县之宫门案省相应乃得入也谢元晖诗既通金闺籍汉给事曰暮入对青琐门拜谓之夕郎贵琐以青戸边镂中天子制也刻为青琐文而青涂也】补注【希曰元后传赤墀青琐孟康曰以画戸边镂中天子制也如淳曰门楣格再重如人衣领再重裹者青名曰青琐天子门制也】亨衢照紫泥【洙曰亨衢亨涂也后汉志汉旧仪曰天子信玺六玺皆以武都紫泥封青囊曰素里两端无缝尺一板中约署皇帝余曰易火畜卦何天之衢亨】灵虬传夕箭【洙曰梁陆倕新漏刻铭云灵虬承龙言漏刻之体以龙承之也赵曰箭浮水之物郑曰虬居幽切无角龙】归马散霜蹄【昱曰庄子马蹄可以践霜雪】能事闻重译【洙曰前汉平帝纪越裳重译献雉师古曰译谓传言也道路絶逺风俗殊隔故累译而后乃通赵曰言所能之事闻播于重译之蛮夷矣】嘉谟及逺黎【余曰杨子或问忠言嘉谟曰谟合皋陶之谓嘉】弼谐方一展【洙曰臯陶谟曰谟明弼谐】班序更何跻【洙曰左传朝以正班爵之义帅长幼之序】适越空顚踬【洙曰庄子逍遥篇宋人资章甫而适诸越越人断髪文身无所用颠踬危困也】游梁竟惨凄【洙曰邹阳齐人知呉王不可説是时梁孝王待士于是阳与枚乗严忌等皆去之阳从孝王游羊胜公孙诡等疾阳恶之孝王孝王怒将杀之阳从狱中上书而得免赵曰公初落魄尝适越矣传所谓客呉越是也公又尝游梁矣赠李白诗所谓亦有梁宋游是也】谬知终画虎【洙曰马援传初兄子严敦并喜讥议援在交趾还书戒之曰效杜季良不得陷为天下轻薄子所谓画虎不成终类狗也】微分是醯鸡【洙曰庄子田子方篇孔子见老聃出以见顔回曰丘之道也其犹醯鸡欤微夫子之发吾覆也吾不知天地之大全也注醯鸡者瓮中之蠛蠓也醯许西反】萍泛无休日【赵曰公自譬其无定也】桃阴想旧蹊【洙曰李广賛曰桃李不言下自成蹊赵曰公言其想旧蹊之桃阴乃怀念旧日见知之人也】吹嘘人所羡腾跃事仍暌碧海眞难渉【洙曰十洲记扶桑在碧海之中也一面万里太常之宫太眞东主君所治之也】青云不可梯【安石曰郭璞游仙诗灵谿可潜盘安事登云梯曽曰谢灵运诗共登青云梯】补注【希曰史记范睢传贾不意君能自致青云之上】顾深慙锻链【洙曰韦彪传锻链之吏注言深文之吏入人之罪犹工冶陶铸锻链使之成熟也田曰张景阳七命曰楚之阳剑欧冶所营乃链乃铄万辟千灌注云锻链刻苦成材之义此言张卿恩顾我虽深而自慙锻链之未至耳旧注所引乃刑罚鍜链之义非是】才小辱提擕【赵曰公自言才能之小辱张卿之提携也】槛束哀猿呌【洙曰呌一作巧淮南子置猿槛中巧捷无所肆其能】枝惊夜鹊栖【洙曰魏武帝乐府云月明星稀乌鹊南飞绕树三匝何枝可依】几时陪羽猎应指钓璜归【赵曰孝成帝时羽猎而扬雄从焉几时陪羽猎有羡慕其得近清光之意郑曰璜戸光切十道志栎阳有钓汉浦乃吕望所钓璜溪也师曰太公老年见用今甫亦有意于暮年故云云】
　　敬赠郑谏议十韵【天宝十一载作】
　　补注【鹤曰谏议大夫其名起于后汉韦彪上疏曰谏议之职应用公直之士是也续通典武后龙朔二年改为正谏大夫开元以来复凡四人属门下此诗云旅食嵗峥嵘又云使者求顔阖诸公厌祢衡当是天宝十载奏赋后作谓天子虽召试而莫有従而荐送之者梁权道编在十一载为是】
　　谏官非不达诗义早知名【赵曰为天子谏官非不谓之显达而于作诗之义又早嵗已有名此专美之也下句正言其诗可以知名者】破的由来事【洙曰言诗句中理如射之破的也庾翼谓谢尚曰卿若破的当以鼓吹相赏尚应声中之翼即以其副鼓吹给之】先锋孰敢争【赵曰破的如射之中先锋如战之勇王济与王恺发射一发射破的】思飘云物外【洙曰外一作动言诗思逺到也赵曰如文赋言神游万仞情骛八极旧注引飘飘有凌云之气非是】律中神惊【修可曰诗律既中可惊神如李白诗内云诗成泣神旧注谓如律吕和谐误矣】毫髪无遗恨【赵曰公言作诗中有一字一句不佳虽如毫发之小则心自慊慊有遗恨矣】波澜独老成【洙曰曲尽物理故无遗恨才思浩瀚故如波澜】野人宁得所【赵曰自此以下皆公自叙也野人公自称耳】天意薄浮生多病休儒服【晏曰庄子田子方篇哀公曰举鲁国而儒服】防搜信客旌【赵曰欲搜幽防之地信客旌所指耳】筑居仙缥缈【洙曰木虚海赋神仙缥缈食玉清涯】旅食嵗峥嵘【郑曰鲍明逺舞鹤赋嵗峥嵘而催暮】使者求顔阖【洙曰庄子让王篇鲁君闻顔阖得道之人也使人以币先焉顔阖守陋闾苴布之衣而自饭牛终逃鲁君之使】诸公厌祢衡【洙曰祢衡有才辩气刚傲好矫时慢物曹操怒之送与刘表表耻不能容以江夏太守黄祖性急故送衡与之后竟为祖所杀】将期一诺重【洙曰辩士曹丘生谓季布曰楚谚曰得黄金百斤不如得季布一诺足下何以得此声于梁楚之间哉】歘使寸心倾【洙曰谓倾向于郑也徐庶指心曰以此方寸之地郑曰歘许勿切暴起也】君见途穷哭宜忧阮歩兵【洙曰阮籍为步兵校尉率意命驾不由径路车迹所穷辄恸哭而反】
　　奉赠鲜于京兆二十韵【天宝十一载作】
　　【鲍曰鲜于仲通也纪十载书剑南节度使鲜于仲通及云蛮战于西洱河败绩不见其为京兆岂先为京兆也岂以节度为京兆耶唐开元以来在位无鲜于姓者诗有鲜于万州乃其子也郑曰鲜于相然切汉复姓也】补注【鹤曰按通鉴天寳十二载正月京兆尹鲜于仲通讽选人请为国忠刻颂立于省门制仲通撰其词则仲通为京兆尹在十一载十一月国忠为相后也诗云献纳纡皇眷中间谒紫宸当是公献文待诏集贤院后作梁权道编在十一载然王鉷得罪勅国忠鞫之仍兼京兆尹葢在十一载四月而五月又加京畿闗内采访使凡鉷所绾使务悉归国忠十一月庚申为右相意国忠为相后仲通方为京兆尹则此诗在十一载十二月作】
　　王国称多士【洙曰文王诗思皇多士生此王国】贤良复几人异才应间出爽气必殊伦【洙曰气宇清爽有殊于众人赵曰以言鲜于京兆也】始见张京兆宜居汉近臣【洙曰张敞守京兆尹其治京兆略循赵广汉之迹为久任职汉制出为二千石有治状者入为公卿故曰近臣】骅骝开道路【苏曰淮阴侯韩信语蒯通曰观子与诸郎谈论辨析是非落落可听如驽骀驾车使骅骝开路非容易追逐也使人心服可喜可喜见国语别集】雕鹗离风尘【洙曰犹骏异得路者然也赵曰骅骝雕鹗言其俊也】侯伯知何算【洙曰一作等】文章实致身【赵曰此言侯伯之人多矣至于无算而鲜于之致身则实以文章也】奋飞超等级容易失沉沦【师曰言京兆乃辇毂之下不可骄易而失身此戒之之辞】脱略蟠溪钓【洙曰吕望钓于蟠溪】操持郢匠斤【洙曰庄子郢人垩漫其鼻端若蝇翼使匠石斵之匠石运斤成风聴而斵之尽垩而鼻不伤郢人立不失容】云霄今已逼台衮更谁亲【赵曰上公应天上三台衮则衮服三公一命衮故得称衮也师曰言近天子必见擢为公相也】凤宂雏皆好【洙曰此言鲜于诸子也陆云幼时闵鸿见而竒之曰此儿若非龙驹当是凤雏】龙门客又新【洙曰后汉李膺性简亢无所交接唯以同郡荀淑陈寔为师友被容接者名为登龙门师曰言门下客皆贤士也】义声纷感激【洙曰刘越石诗邓生何感激】败绩自逡巡【洙曰左传巳敌大崩曰败绩赵曰皆公自谓也言鲜于之义声虽纷然感激之多而我之败绩则自逡巡不进耳】途逺欲何向【洙曰逺一作永主父偃曰日暮途逺】天髙难重陈【郑曰重储用切再也洙曰刘越石弃置勿重陈曹植云天髙聴逺】学诗犹孺子【洙曰一云子夏论语小子何莫学夫诗又子曰起予者商也始可与言诗已矣】乡赋念嘉宾【洙曰乡赋犹乡举也鹿鸣燕嘉宾】不得同晁错【洙曰公传言公举进士不第晁错举贤良对策髙第】吁嗟后郄诜【洙曰郄诜曰臣举贤良对策为天下第一犹桂林一枝也】补注【鹤曰旧史云举进士不第故不得如晁错郄诜之擢第考公壮游诗云中嵗贡旧乡赠韦左丞云早充观国賔盖尝得乡举故云乡赋念嘉宾】计疎疑翰墨时过忆松筠【赵曰言时已过矣则思隠于山林】献纳纡皇眷中间谒紫宸【洙曰殿名】且随诸彦集【洙曰江淹别赋金闺诸彦】方觊薄才伸【洙曰公献三赋召试集贤殿】破胆遭前政【洙曰刘陶传闗东破胆】隂谋独秉钧【赵曰子美对诏意本望髙选而为林甫所沮故有破胆隂谋之语师曰甫以上疏雪房琯为当权者所疾遂见斥逐故云】微生霑忌刻万事益酸辛交合丹青地恩倾雨露辰【洙曰交契在华显之地又当沛泽下流之辰而愁饿死者以时所不容也赵曰丹青地指言公卿之地也盐铁论曰公卿者神化之丹青】有儒愁饿死早晩报平津【洙曰东方朔传臣朔饥欲死平津侯公孙开閤延贤人与叅谋议报平津喻报鲜于也赵曰公以独饿死为愁所赖者在鲜于京兆如公孙故人宾客仰给衣食焉平津侯公孙也】
　　赠特进汝阳王二十韵【天宝五载作】
　　【彦辅曰旧注王名僎天寳中封为王秘书监同正员父棣王琰琰宗第四子也琰妃韦氏少师之女也新注按唐史譲皇帝长子璡封汝阳位特进僎位秘书监此诗乃赠璡非僎也璡已见八哀诗云鲍曰璡让皇帝子新史书赠太子太师不书特进失之旧史言小特进赠太子太师与公诗合赵曰公八哀诗太子太师汝阳王璡曰汝阳让帝子而旧注又以此为棣王琰之子何自惑也此诗在八哀诗所赠之先葢其特进时耳特进正二品而太子太师正一品也】补注【鹤曰旧史云天寳初终父丧加特进九载卒新史不言加特进而梁权道编在十一载非葢让皇帝宪以开元二十九年十一月薨天宝三载璡丧服方终必其年二月封琳为嗣宪王时并加璡特进此诗当在天宝五六载间公壮游诗是开元二十四年下考功第去游齐赵八九年则归长安在天宝四五载间诗云赏游实贤王则从汝阳之游葢在天宝五六载间此诗作于其时】
　　特进羣公表【洙曰汉官仪曰诸侯功德优盛朝廷所敬异者赐位特进在三公下特进汉官也二汉魏晋以加官表仪表也】补注【希曰宣帝用太子外祖许广汉为平恩侯位特进后汉皇后兄弟率为特进侯唐为文散官皆崇官盛德罢剧就闲居之见通典】天人夙德升【洙曰邯郸淳见曹植才辨归对其所知叹植之才谓之天人夙早也】霜蹄千里骏【洙曰武帝谓刘德为千里驹师古曰其所言若骏马可致千里也】风翮九霄鹏【洙曰庄子鹏怒而飞其翼若垂天之云抟扶摇而上者九万里】服礼求毫髪【赵曰言于礼无纎毫违背】推忠忘寝兴圣情常有眷朝退若无凭【洙曰不挟贵也】仙醴求浮蚁【洙曰醴一作醖师古曰醴甘酒也少麴多米一宿而熟不齐之汉书楚元王敬礼申公穆生不嗜酒王每置酒尝为穆生设醴曹子建七唘云浮蚁鼎沸酷烈馨香】竒毛或赐鹰【苏曰隋文帝赐杨素白花角鹰】清闗尘不杂【洙曰防稽典录丁寛门无杂宾】中使日相乗【洙曰呉志朱然传中使日食之物相望于道】晩节嬉游简平居孝义称自多亲棣萼【洙曰友爱兄弟也】补注【鹤曰旧史让皇帝传宗于兴庆宫西南置楼四面题曰花萼相辉之楼诸王游践之所中使相望或近郊从禽或别墅追赏让皇帝薨葬于桥陵号为恵陵璡上表恳辞新史四方所献酒酪异馔皆分饷之此诗虽述宗眷待其父之事然璡传亦云帝爱之】谁敢问山陵【洙曰后汉东平王苍传帝欲为原陵显节陵起县邑苍闻之遽上疏谏帝从而止】学业醇儒富【洙曰贾山涉猎书记不能为醇儒】辞华哲匠能【秦曰殷仲文诗哲匠感萧辰】笔飞鸾耸立章罢凤骞腾【洙曰羡其书翰也】精理通谈笑【洙曰虽谈笑皆精于理】忘形向友朋【洙曰不骄也】寸肠堪缱绻【昱曰板诗以谨缱绻注反覆也】一诺岂骄矜【洙曰一诺见郑谏议诗注】巳沗归曹植【洙曰见天人夙德升注】何知对李膺【洙曰后汉杜宻传党锢事起宻与李膺俱坐而名行相次故时人亦称李杜前有李固杜乔故言亦也范滂母曰汝得与李杜齐名死亦何恨谓膺宻也子美对汝阳谦辞也】招要恩屡至【郑曰要伊消切】崇重力难胜【洙曰子美自言虽防招要之恩而礼意崇重非力所能胜也】披雾初欢夕【洙曰卫瓘见乐广曰见此人莹然若披云雾而覩青天也】高秋爽气澄樽罍临极浦鳬鴈宿张灯花月穷游宴炎天避郁蒸【石曰犹河朔避暑之防】砚寒金井水【洙曰荆州记益阳有金井数百故老传金人以杖撞地辄成井】檐动玉壶冰【洙曰鲍明逺诗清如玉壶冰】瓢饮唯三迳【洙曰顔回一瓢蒋诩三迳】岩栖异一塍【洙曰谢灵运诗栖岩挹飞泉】谬持蠡测海【洙曰东方朔论以蠡测海张晏曰蠡瓠瓢也师古曰蠡音来戈反师曰今辱宴防酒量非公敌故云】况挹酒如渑【郑曰渑食陵切洙曰左昭十二年晋侯与齐侯宴中行穆子相投壶晋侯先穆子曰有酒如淮有肉如坻寡君中此为诸侯师中之齐侯举矢曰有酒如渑有肉如陵寡人中此与君代兴亦中之昱曰渑水出齐国临淄县北入时水】鸿宝宁全秘【洙曰刘向传上覆兴神仙方术之事而淮南有枕中鸿宝苑秘书师古曰鸿寳苑秘书并道术篇名藏在枕中存录之不漏泄也】丹梯庶可陵【洙曰谢晖敬亭山诗要欲追竒趣即此陵丹梯】淮王门有客【洙曰有一作下淮南王刘安善属文天下方术之士多往归焉于是遂与苏飞李向左昊田由雷被晋昌时八人及诸儒大山小山之徒共讲论道徳摠统仁义而着鸿烈解也】终不愧孙登【洙曰晋隠逸孙登传初杨骏征高士孙登遗以布被登截被于门大呼曰斫斫刺刺后果如其言黎余幽愤诗曰昔惭栁下今愧孙登师曰杨骏无徳而登讽之璡无愧于甫故云云】
　　重经昭陵【天寳九载作】
　　补注【鹤曰前经昭陵诗是天寳四载此诗当是在九载作是年髙祖与四宗皆加大圣字五后皆加顺圣字故诗云宗祀日光辉还见五云飞以言天子之孝也天寳五载游齐赵归应诏退下复至东都有八年谒元皇帝庙诗九载归长安重经陵下作此】
　　草昧英雄起【洙曰屯难之时也师曰草而不齐昧而不明言隋末之乱也】讴歌厯数归【洙曰孟子讴歌者不讴歌尧之子而讴歌舜论语天之厯数在汝躬言其天命之所在也】风尘三尺剑【洙曰髙祖曰吾以布衣提三尺取天下师古曰三尺剑也】社稷一戎衣【洙曰武成一戎衣天下大定衣服也一着戎服而灭纣言众心同也】翼亮贞文徳丕承戢武威【洙曰书丕显哉文王谟丕承哉武王烈师曰置文馆以招学士故云云】圣圗天广大【洙曰无不覆焘也】宗祀日光辉【洙曰奕叶隆盛也】陵寝盘空曲熊罴守翠微【洙曰陵山陵也寝寝庙也古诗陵寝暮烟青】再窥松栢路还见五云飞【洙曰天子有孝感则五云见俯曰五云五色云也】补注【鹤曰唐志注长安县有翠防宫后改为翠防寺昭陵虽在醴泉而翠防尚可想其临幸之盛熊罴指言居守之兵也尔雅疏未及顶上在旁坡陀之处名翠防亦是】
　　郑驸马宅宴洞中【潜曜　天宝四载作】
　　补注【鹤曰按史临晋公主皇甫淑妃所生下嫁郑潜曜又按公所撰皇甫淑妃碑郑潜曜尚临晋公主乃代国长公主之子官曰光禄卿爵曰驸马都尉又云甫沗郑庄之賔客游窦主之山林观此诗与东亭诗亦可知矣碑云开元二十三年葬于河南县而公主戚然谓左右曰自我之西嵗阳再纪乃以斯文见托则是碑作于天寳四载而诗在其先后也】
　　主家隂洞细烟雾【洙曰公主家也阴洞幽洞也】留客夏簟青琅玕【洙曰江淹赋夏簟清兮昼不寐琅玕竹也】补注【希曰本草唐注云琅玕乃有数种色是琉璃之类且琅玕五色其以青者为胜今出巂州自蛮中及于阗国此言簟似之】春酒杯浓琥珀薄【洙曰本草琥珀是千年茯苓所化言酒色如琥珀也】冰浆椀碧码碯寒【洙曰陆机苦寒行渇饮坚氷浆郑曰码音马碯乃老切石次玉梦符曰古乐府湘东王曰幄中清酒码碯钟】悮疑茅堂过江麓【洙曰堂一作屋】巳入风磴霾云端【洙曰陆士衡诗飞陛蹑云端】自是秦楼压郑谷【洙曰秦楼以秦女弄玉吹箫于楼上得仙故曰秦楼郑谷以郑子真耕于谷口故曰郑谷】时闻杂佩声【洙曰孔子入见卫灵公夫人南子自絺帷中再拜环佩玉声璆然师曰山海经曰昆仑山有琅玕树其子似珠以珠为簟如琅玕色琥珀出罽宾国初似桃胶凝乃成焉魏文帝码碯赋序曰码碯玉属也出自西域文理交错有似码碯因以名之甫有渇疾故喜饮氷浆风磴乃风路也驸马富贵非谷口贫贱之比杂佩指公主之环佩也】
　　李监宅【天寳初作】
　　补注【鹤曰梁权道编在天寳十三年东都作未详李监何所人如梁编在东都作则在天寳初作】
　　尚觉王孙贵【洙曰王孙王者之后亦相尊敬之称韩信传哀王孙】豪家意颇浓【洙曰豪贵之家也】屏开金孔雀【洙曰隋长孙晟贵盛尝画二孔雀于屏间以择壻】褥隠绣芙蓉【洙曰刺绣文为芙蓉也师曰隠如隠几之隠倚也】且食双鱼美谁看异味重门阑多喜色女婿近乗龙【梦符曰按楚国先贤传孙隽李元礼俱娶太尉桓女时人谓桓叔元两女婿俱乗龙言得婿如龙也】补注【希曰光武纪郡国异味不得有所献异味二字出左传子公谓食指动应尝异味萧史善吹箫秦穆公以女弄玉妻焉遂教弄玉吹箫作凤鸣凤凰来止其屋公为作凤台一日弄玉乗凤萧史乗龙升天而去】
　　重题郑氏东亭【洙曰在新安县鲍曰即驸马郑潜曜　天寳三载作】
　　补注【鹤曰新安县在河南府当是公天寳三年在东都作前篇宴洞中是夏作此诗乃秋作故诗云秋日乱清晖天宝八九载虽又尝至东都若是后来作必题云再游郑氏东亭不曰重题也谓之重题则绍前一篇故曰同是载作】
　　华亭入翠微【洙曰尔雅释名山水及上曰翠防薛曰按尔雅释山疏曰未及顶上在旁坡陀之处名翠微一説山气青缥色故曰翠微】秋日乱清辉【洙曰江文通诗秋日悬清光谢灵运山水含清辉】崩石欹山树清涟曳水衣【薛曰诗河水清且涟漪水成文曰涟】紫鳞冲岸跃【紫鳞鱼也】苍隼防巢归向晩寻征路残云傍马飞
　　题张氏隠居二首【开元二十四年后作】
　　补注【鹤曰旧史李白传云少与鲁中诸生张叔明等隠于徂徕山号为竹溪六逸又公作杂述亦云鲁有张叔卿聪明深察是何面目黧黒不得饱饭吃意叔明叔卿止是一人卿与明有一误耳不然亦兄弟也今日张隠居岂非其人欤诗云不贪逺害与李传杂述颇合梁权道编在天宝十二载东都作然十二载公在长安有投哥舒翰诗及十一载十二月有投鲜于京兆诗此诗当是开元二十四年后与髙李游齐赵时作盖诗云石门斜日到林丘而舆地广记云石门属齐州公尝与刘九法曹郑瑕丘宴集于石门也】
　　春山无伴独相求伐木丁丁山更幽【洙曰诗伐木丁丁伐木声也】涧道余寒歴氷雪【洙曰一云涧道陆机苦寒行凝冰结重涧积雪被长峦】石门斜日到林丘【洙曰谢灵运诗落雪洒林丘】不贪夜识金银气【洙曰史天官书败军破国之墟下积金宝上皆有气不可不察以不贪故夜识气象也】远害朝看麋鹿游【洙曰伍被谏淮南王曰昔子胥谏呉王不用乃曰臣今见麋鹿游姑苏之台今臣亦将见宫中生荆棘露霑衣也】乗兴杳然迷出处【洙曰言不以出处介意也】对君疑是泛虚舟【洙曰庄子山木篇方舟而济于河有虚船来触舟虽有褊心之人不怒人能虚己以游世孰能害之师曰歴冰雪言甫破雪访张氏斜日到林丘言所居幽逺也张全身逺害于此与鹿豕游説者以麋鹿游姑苏之台则误矣虚舟以喻虚己以游世】
　　之子时相见邀人晚兴留补注【希曰汉武帝将微行出过阳河渚作乐上见赵飞燕而悦之先是童謡曰燕燕尾涎涎张公子时相见】济【洙曰一作霁】潭鳣发发【洙曰硕人诗鳣鲔发发释文鳣大鱼口在颔下长二三丈江南呼为黄鱼与鲤全异发发盛貌】春草鹿呦呦【洙曰诗呦呦鹿鸣食野之苹注鹿得草呦呦然鸣而相呼也苏子卿诗云鹿鸣思野草可以喻嘉宾】杜酒偏劳劝【洙曰魏武帝乐府何以解忧唯有杜康杜康造酒者】张梨不外求【洙曰潘安仁闲居赋张公大谷之梨】前村山路险归醉每无愁【师曰之子指张氏鹿食苹则呦呦而求其类喻张氏之相招也张梨不外求言宴饮惟园果而已意勤不必丰美其物盗贼之险可虑路险宜无愁】
　　天宝初南曹小司寇舅于我太夫人堂下累土为山一匮盈尺以代彼朽木承诸焚香瓷瓯瓯甚安矣旁植慈竹盖兹数峯嵚岑婵娟宛有尘外致乃不知兴之所至而作是诗【天寳元年作】
　　补注【鹤曰此亦诗之序也不当为题合题曰假山唐志吏部贠外郎二人从六品上一人判南曹兵部贠外郎二人一人掌贡举杂请一人判南曹皆为尚书侍郎之贰按六典南曹在选曹之南故谓之南曹今题曰南曹小司寇则小司寇为刑部侍郎而唐未闻以侍郎判南曹岂郎亦得称为小司寇耶谓之天寳初专指为元年故吕汲公鲁訔俱编此诗在元年不然则太夫人指公之祖母卢氏卢以天寳三载卒公作志无姓崔者今从吕鲁谱为天寳元年作】
　　一匮功盈尺【洙曰论语子曰譬如为山未成一匮注匮土笼也】三峯意出羣【赵曰华山记有云其三峯直上晴霁可睹】望中疑在野幽处欲生云慈竹春隂覆【师曰陆机本草疏云南方生子母竹今慈竹是也又谓之孝竹章帝三年子母竹生白虎殿前时谓之孝竹羣臣作孝竹颂】补注【鹤曰竹纪云慈竹呉蜀皆有之其竹藂生每年笋出不离藂内夏月经雨滴防下地生荐似鹿角色白堪食食之已痢本朝国初乐史有慈竹诗以喻兄弟】香炉晓势分【洙曰庐山有香炉峯】惟南将献寿【洙曰诗如南山之夀】佳气日氛氲
　　龙门【鲁曰在洛阳之南逺望双阙对峙如门然郑曰河南志龙门驿在河南县南十八里　天宝元年作】
　　补注【鹤曰详见游龙门奉先寺注龙门一山连跨数郡今诗云气色皇居近盖指东京而言按公天寳元年在东京为姑万年县君制服又为墓志四载又为皇甫妃范阳太君卢氏作墓志此诗当是其时作故诗又云往来时屡改】
　　龙门横野断驿树出城来【曽巩曰驿树言驿道两畔之树也】气色皇居近【洙曰东都也曽曰言近洛邑也】金银佛寺开【洙曰山有佛寺洪觉范曰此盖谓山有奉先寺佛地有金世界银世界】往来时屡改川陆日悠哉相阅征途上生涯尽几回【赵曰在龙门阅视征行之人尽此生涯能几回】
</div>
    <div class="pagination">
<a href="补注杜诗_page16.html">上一页</a><span>...</span><a href="补注杜诗_page12.html">12</a><a href="补注杜诗_page13.html">13</a><a href="补注杜诗_page14.html">14</a><a href="补注杜诗_page15.html">15</a><a href="补注杜诗_page16.html">16</a><span class="current-page">17</span><a href="补注杜诗_page18.html">18</a><a href="补注杜诗_page19.html">19</a><a href="补注杜诗_page20.html">20</a><a href="补注杜诗_page21.html">21</a><a href="补注杜诗_page22.html">22</a><span>...</span><a href="补注杜诗_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
