<!DOCTYPE html>
<html>
<head>
    <meta charset="UTF-8">
    <title>庄简集 - 第 17 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>庄简集 - 第 17 页/共 17 页</h1>
    <div class="content">　　宣州广教禅寺实唐裴公故宅黄蘖道塲二公像设存焉气韵森严笔法简古予守郡日命工摹得之顾私家不能严净适通公律师访予五松山一见若有防契因请留寘鐡磬堂或曰静凝学徒皆宗律教以南山为祖师得无异议乎予曰不然禅律二宗本相因依后学末师妄自分别昔寛禅师谓白乐天曰无上菩提者被于身为律说于口为法得于心为禅应用者三其致一也故如来所説大乗诸经以文殊为问答之首者皆明法身妙慧之门以普贤为问荅之首者皆明妙智之万行诸佛菩萨皆依此二尊者以为师范然后成菩萨之极果处如来之上乗岂有二哉通公志行苦卓识趣超然禅律并行不相留碍其必有得于此矣恐诸衲子尚有疑情对大众前复説偈曰　君看鐡磬堂前像恰似文殊对普贤更着白须裴老子夜深同听祖师禅
　　予作此文通公盖尝刻之石矣字画既不工又镌刻失真师意每怅然予以绍兴乙邜仲春赴官霅川师追饯至上虞临别犹眷眷要予书且砻石以俟仲秋几望其徒仲珣法嗣遣净人持书至平江言师以七月五日示寂坐逝呜呼师虽学律而于少林宗风尤所通解葢已超然神逰八极之外矣无足深悲者适予友人邹徳久相过因道师行业之美相与感叹徳久书实当今第一篆真行各臻其妙庶几师之名托此以不朽也五松居士李某题
　　祭马伏波文
　　维灵当东汉之初遨逰二帝君臣定交立谈之际帝欲征蛮在庭孰先公虽老矣矍铄据鞍纷纷谤伤过若风雨名垂日星照映终古某之心迹唯公可知迁流万里落天一涯孤防涨海寄此一身其卒相之庻防有神尚飨
　　寒食享祀祝文
　　伏以心存梓里每怀霜露之悲身处瘴乡乆濶苹蘩之荐虽闗山之有阻隔念防气则无不之輙竭愚忱躬陈菲奠具位积善在已受禄于天乡党推仁子孙防福恩深顾复虽愈久而不忘报在烝尝岂阨穷而敢怠牲牢肥腯酒馔洁丰顿辔南来恍若音容之如在叩头北望不知涕泪之无从尚飨
　　先兄二十五承事祝文
　　生也不辰死因无后每缘霜露之感难忘手足之情神如有知歆此家馔








　　钦定四库全书
　　庄简集巻十八　　　　　　宋　李光　撰祭文
　　祭江郎中子我文
　　士有隐居求志而志不获就行义达道而道卒不伸嗟嗟子我实惟其人文章气节迈徃絶伦傲睨公侯心慕隐沦跌宕文史若将终身我初识公严濑之滨白鬓红颊藜杖幅巾抵掌笑谈豪气如云愤世嫉邪羣嚣狺狺立言虽多意终在民呜呼哀哉公之志操凛不可夺救防众生甚于饥渇不知公者见谓强聒数对便朝词直意豁人谓才防公岂迂阔呜呼哀哉公在奉祠我处田里诗文徃来曽不我鄙期公对牀放浪山水岂谓奄忽赍志永已呜呼哀哉人之处世不过百年生死轮囬情感爱纒孰如子我去住萧然神防八极心徧大千呜呼哀哉我守永嘉携孥南奔道过鴈山岿然孤坟懐想清标精爽如存我欲有言呌号莫闻怳徘徊寓哀一尊呜呼哀哉四海之内孰非弟昆过者必酹奚必子孙呜呼哀哉尚飨
　　祭张龙图柔直文
　　维绍兴八年戊午四月丁已朔二十七日癸未具位李某谨以清酌庶羞之奠昭告于亡友防州府君龙图张公柔直之灵呜呼哀哉天之生材夫岂偶然或负其器业可为世用而卒于不试或已试不尽而中道夭阏者古人皆归之天嗟嗟柔直忠信孝友虽武夫悍卒皆知其贤曷丰其徳而啬以年呜呼哀哉我初识子倾盖握手惟其纯诚持以悠久故虽蛮貊可行虎豹可驯麋鹿可友其临民驭众虽教条不设而民之爱之如父如母嗟嗟世人厌常好竒任数设诈谓人莫知谓民可罔谓君可欺孰如柔直胷怀坦夷貎如其心燥湿莫移呜呼柔直早厠英躔中遭放逐既跌复振晚剖符竹蔼时休声如汉龚遂化被犷俗弄兵潢池卖刀买犊子之云亡邦失良牧如晋羊祜郡民巷哭行者望碑堕泪濡目呜呼哀哉我来江西实总甲兵入境之初书来欢迎孰谓奄忽遂隔幽明双亲在堂二孤惸惸我亦老矣朋旧凋零寓词千里有泪如倾呜呼哀哉尚飨
　　祭胡公文
　　维绍兴八年歳次戊午七月庚申朔二十六日乙酉具位李某谨以清酌庶羞之奠敢昭告于故徽猷阁直学士给事胡公之灵惟昔仲尼生于衰周志不得伸褒善贬恶困于获麟中遭禁锢微词久堙晚学末师莫覩其真天生硕儒迈徃絶伦强壮潜心白首知津发明纲领芟夷荆榛我为诸生识公成均道与世违众说日新衡山之阳寂寞之滨皷吹六籍若将终身晚遇圣主尧舜是陈入侍经筵献替咨询排斥异端诛击乱臣据经守正羣嚣狺狺一斤不复竟至沈沦泰山其頽无复斯人呜呼哀哉嗟我与公迹踈心亲我出公入有如参辰琅然书词诲言谆谆公既有子付以斯文死生旦暮曽何足云缄词千里寓哀一尊呜呼哀哉尚飨
　　祭孙昌文
　　维绍兴十六年歳次丙寅九月戊辰朔初八日乙亥具位李某今遣虞候陈武以酒食之奠致祭于故吏进义尉副孙昌之灵惟丁未之初汝方事予实二十年武林之变犬狼豺虎戈矛满前奔逃伏昼夜拥防脱予馋涎予之得罪台舆皂散如云烟汝独万里梯山航海从予南迁呜呼哀哉岂谓汝之一病药石非效竟至沉绵汝之生也能自刻励抄经坐禅今其死也必不冺黙沦堕九泉死生出没败坏相续理之常然予所恨者日冀勿药从予北遄今其永诀不可柰何必归之天呜呼哀哉荼毘归骨予敢忘汝属纩之言聊致薄奠防其有知享吾意焉
　　墓记
　　莫叔达墓记
　　建中靖国元年辛已予妹适余姚莫叔达越崇寜三年甲申十月二十二日以疾卒即其年十二月二十一日葬于县之双雁乡干溪之原是时予在国学每以不及见为终身恨大观四年庚寅遽闻叔达以六月二十八日卒予又窃禄河东自甲申距今七年而君夫妇相继不幸吁可伤哉况予与君为姻契盖有不可解于心者其生也既不得数与君逰其死也又不得临尸而一祭此重为可伤也叔达家世儒者少孤而立天性和易居家遇人与待交逰初终一心不为防昵厚薄故其死也亲故无有怨议既无愧于生死矣方吾妹之凶君始过冠遂无复有继室意平居蕴借有萧洒出尘之趣故其死也脱然如有所之复何愧于夭夀邪享年二十八讳彦逵叔达其字也曾祖政祖偕父易皆隐徳弗耀以明年政和改元三月三十日合葬于吾妹之域从先卜也生一子歳周而殇先瘗其母之侧予闻君讣得其死之详故其葬也述此以见其伤君之情且以纪其歳月云将仕郎晋州岳阳县尉兼主簿专切教阅保甲管勾学士李某书
　　杜府君墓志铭
　　杜氏故京兆人五世祖辇唐末习开元礼以本科出身仕至太子少保赠太师五季之乱南渡至防稽乐其风土因居焉正献祁国公以直道相昭陵清节照映一世于君为伯祖曽大父防不仕祖父式右朝议大夫父调宣徳郎娶莫氏遂为余姚人生七男子悉使从师友皆崭然有立君即第五子讳缜字伯玉宣徳君既捐舘舍生理益落君方少年能自刻厉读书昼夜不息应郷举又试于开封崇寜中朝廷以舍选取士君亦入乡校虽累占优等卒皆不售及既有子则慨然曰吾平生苦志而不偶者命也则尽以其所学授其子师旦师旦又能克成其志力学有闻负笈逰上庠一时名士多舘致之遂中绍兴二年进士第盖将大君之门使君姓名益显虽师旦之贤亦君善教之功也结庐近郊得江山之胜浮沉闾井间有以自娱客至未尝不饮一枰之上不知日之既夕也乡邻有缓急叩能随力赈贷师旦荣归君喜甚为文戒之畧皆忠信孝友立身行已之大节当以祁公为法可谓知所训矣绍兴七年四月二十三日卒于家享年五十有九以其年十一月甲辰葬于山隂县迎恩乡苦竹小坞之原从先茔娶莫氏生三子长即师旦今为从政郎新授饶之余干令次师望举进士次师奭早卒女二人长适韩师尧次适乡贡进士顾大陆翰林学士临之孙气节学问凛然有祖风君之将葬师旦从予求铭数矣然不止益勤义不可辞于是叙次其平生而系之以铭铭曰　杜自祁公正直匪躬其源既深其流则丰君生孔艰稽古不逢教子雪耻将大厥宗小坞之原水逺山崇从先人居永閟幽宫
　　左承议郎吴君墓志铭
　　君姓吴氏讳升字潜道明之鄞人曽祖徳祖泽皆隐徳不耀父渭以君登朝累赠宣教郎君九歳而孤母守志鞠养稍长告以汝父长者尝拊汝当为儒君因发愤读书画夜不息遂博通经史下笔为文简而有法元丰间朝廷以经术取士君两预乡荐大观已丑遂中进士第释褐授廸功郎主宣之泾县簿摄水阳镇郡太守累称其贤而未荐也或曰盍求之君曰彼知我而不能荐我为下寮不求为可知二者胥失也考满丞温之乐清禆赞县政而弥缝其失政有大不便者君力争不能得则叹曰予不负丞令长其可负百姓乎水阳濒大江素有水患君去才旬日水輙大至去乐清未几巨盗窃发焚掠殆尽官吏多遇害君慨然顾谓妻子曰造物于我厚矣始吾读书姑成先志尔今年逾六十二子相继登科吾尚何求哉因挂其冠得左宣教郎致仕以归遇渊圣皇帝及今天子登寳位转左承议郎赐五品服叙封妻史氏为孺人孺人有淑徳孝顺勤俭能以礼法自持夫妇白首相待如宾子孙侍侧雍雍如也人皆荣之先君十年卒诸子卜明年庚申正月丁酉奉君之柩合葬于四明之梅防从治命也君任真自得遇人无贵贱贫富一以诚当官任职未尝择所向盖无入而不自得也予与秉彛实太学同舍生尝至其家见君颀然而长髪鬓垂白貌温而气清方精力强壮内怀止足之计不待及期而浩浩然勇退虽古高人胜事何以加之所居环堵竹树萧然家事有无一不以介意晚益萧散诸子卜居择胜得小溪之芝山君欣然从之浮沈里巷间芒鞋野服间从方外之士遇兴輙徃一枰之上忘怀得失不知歳月之老也喜怒哀乐祸福利害之端了无足以动其心者享年八十有五未尝有疾一夕奄然而逝庄周所谓不刻意而高不导引而夀者君几是欤生五男长曰秉仁四上礼部次秉彛左廸功郎枢宻院计议官次秉礼先君卒次秉智举进士未第次秉信左宣教郎诸王宫大小教授二女皆嫁为士人妻始君少时方力学有道士叩门自言斋醮之夕奏章帝所见金字榜曰龄显裕天锡吴升其説虽幻怪不经然退考君平生简易真率而得数之多子孙之盛若非偶然者秉彛一日与其弟秉信累然衰绖踵门泣而言曰先君潜徳退节仕不防其禄举世无知者且持左奉议郎主管台州崇道观高所为行状请铭于予因附以所闻而为铭曰芝山峩峩水泠泠中有隐者逃其名少时力学通羣经老不释卷博且精平生所修胷中诚持身接物心和平忘怀得失寄一枰遗弃轩冕浮云轻自然夀考身康寜何必辛苦栖岩扄叩门道士心通灵飞神杳眇游青防羽衣翩仙朝帝庭琅函金字标龄临行一念超凡情脱然视身如邮亭子孙蕃衍天可凭积善衮衮生公卿刻诗同藏播芳馨深固葱欝真佳城
　　胡府君墓志铭
　　吾友胡浚明讳宗汲世为越之余姚人自其叔祖父穆始以进士起家仕至屯田员外郎子孙遂以儒为业曽祖谅赠大理寺丞祖俨父尚能皆隐居不仕君自为儿时有成人之撡其父目为老子比长刻意问学手未尝释巻夜引睡则以首叩柱其自强如是为文清古不蹈袭前人一语少年预乡荐益自信不疑翺翔两学几十年会朝廷以舍选取士移其籍以归久之复不利即所居筑室买书以教子聚宗族乡党子弟不问踈昵讲说经史责课程皆耸然知化君性至孝虽饮食起居未尝忘亲治居第首严祖庙不以便燕私之适堂室奥址规模与世俗异登其门者皆恍然自失奉养至俭薄田庐所入仅足糊口而遇人急难极力拯救虽焦首濡足不悔也乡邻仰以丧葬婚嫁与病而医药者甚众以是生理益落君为之不少变盖急义乐施出于天资或以为过君行之愈力尝曰吾损已以益人虽过于义庸何伤已酉冬敌犯明越恶少相煽而起几徧山谷君挺身谕止之士族避地窜逃颠沛君与之周旋调防恩若骨肉真可以托死生者乡人争讼多就评曲直君每折以理法皆洒然而返不以干有司闻人一善若已有之或少有过差必正色诘诮虽其尊属惮若严父师惟恐君之闻也方士有以竒药爊黄金术授君忽梦若有告者曰君欲为盗乎既寤亟取焚之每小疾必梦僧伽处方服之輙愈所居湖山并海百井皆盐梦人指其处凿之得甘泉皆君诚意所格也建炎改元今上皇帝登寳位凡五上礼部例皆推恩宗人强起之授房州文学调潭州浏阳县丞改廸功郎有知君者荐诸朝监严州比较务讥察出入吏不能欺郡遣官季防君輙囚服待罪众亦察其亷介不复问务既清整课亦增羡寻转右修职郎监潭州南岳庙考满转右从政郎既而授饶之徳兴丞其在严也郡将尢加礼尝啖以厚利君曰此非所当得拒不受未几为郡者以贿闻至下诏狱坐贬独君无一毫之污众皆叹服某与君虽同里闬崇寜初始识君京师一见气合其后契濶离合不常每见必欢然道故噫君虽穷老而浩然之气不少衰议论益刚决谓富贵功名可以立致不在吾身则在子孙日夜励其子为学而沂复嶷然有立能成君之志魁多士取甲科声名籍甚君喜曰是必大吾门吾志得矣因复丐岳祠从其子宦逰奉养甚适徃来江湖间幅巾萧散怡然自得享年七十以绍兴十年八月癸未卒于其子秀州军事判官沂之舍即日防其柩以归士友皆为流涕明年十二月壬申葬本邑翁家湖之原从新卜也君平生未尝阅佛书死之日沐浴盥栉神识不乱娶莫氏有贤行能通书史凢君所为固有不近人情者夫人能顺适之人尤以为难子男二人长即沂次汾举进士亦有志操葬有期沂衰绖踵门出其友左廸功郎温州州学教授虞仲琳之状求铭于某某知君能详追惟雅好不敢以鄙拙为解因掇拾其大畧如是铭曰　凛志节以希古之人兮既锐而坚谓功名可立致兮耻没世而无传强学疾驱兮人十已千见义必为兮人后已先心亨志遂兮乐只丘园虽屈于一时兮白首迍邅其存而不朽兮嗣子之贤盖造物者不报其人而报其人之天翁湖之滨卜此新阡余庆流芳子孙緜緜
　　靖州通判胡公墓志铭
　　予自藤再迁琼琼守张公仲奭尝为予言通守靖州胡公有交防之雅可人也予恨不识其人无几何庐陵胡邦衡自广东迁珠崖道琼山见予于双泉则其季也防张公亦来二人合谈靖州之美不容口予益以未获见为歉后予再迁儋耳距邦衡不数舍一日邦衡忽书来告靖州兄笃行文雅君子也今不幸即世世之知者盖鲜非公直书恐遂湮没不传敢以铭请予出涕曰哲人云亡尚忍言也耶邦衡请不懈益防遂删取其状叙而铭之公讳份字兼美姓胡氏其先自建康家庐陵曽祖不仕祖谅将仕郎考登臣赠右宣教妣欧阳文忠公族朝散郎粲之女公三歳失母字于李氏姑九歳而宣教郎继室前太夫人之妹儒林郎延夀之女刘丞相沆之外孙公事后母已以孝闻早就外傅能肄宵雅之三长学章句司业李公朴时莅讲席门甚高独与其进艺屡占髙等不喜时文文一出已无剽窃每郡试輙伏场屋标望籍舍法行贡璧水继入上庠阅一星学益进年三十八释褐授临江军刑曹明习三尺法多所平反吏不得舞笔时有以深文贼不辜者钩得其情刑不滥及吏深刻者折其尾毒力职常最其列以妣忧去官服阕迁掾袁州兵曹建炎初官制行改司法继改辞曹摄郡幕得宪台移文取读之则宜春县断牛讼未直也索案一见知其寃盖冨人与贫人子居相直冨人久欲其居不与也其牛偶蹊冨人之门而攘之牛人无敢言久复放之野牛归贫人家冨人反讼之县坐以盗贫人诉于州罪之如县公语吏是不可不直遂归牛贫人一郡称快时给事中李公大有之子同幕以白其父李抵公书不意老年见古循吏方用兵兼机幕郡政一出公画防盗起郡乗城官分隅以守而隅长不时给米士有饥色公怒欲斩以闻其人叩头祈哀得免兼仓民与其僚赋粟卒数十恚言粟红腐手刃噪呼稍稍引避公独开以祸福卒舍兵拜是日微公几殆叛将赵万讧江西地既散老弱系路命左右廪凡无告者访所亲归之人多其义同僚有去官遭掠者亦赒护其行众以为难上即位覃恩晋从政郎罢归久之除衡州教授而宣教公捐舘免丧且数年无仕进意或谓恩未暨亲乃诣阙除教授澧州始至生员才十数既四方来学者辐凑学宫大张一歳诸司章交改左宣教郎郡以训导有方上闻得终成资赐象服左鱼寻除通守靖州转奉议郎初州郡率开边衅公至务在抚摩九谿按堵酋献琛于朝乞为管伴公不可郡犬牙蛮獠储粟寡一被围则乏军兴公经营増其廪入无仓卒忧歳旱盗且萌蘖与郡将斋祷飞山之神雨随车至鄙以不耸渠阳士亡几公招携以礼酋争遣子入学士科对者以内郡礼祖行谿猺向化翕然守条死要不相鱼刼以公善绥抚乞留郡以闻公曰吾忍左坟墓久于此乎转左承议郎代还送者卧辙百余里弗忍去还乡转左朝奉郎请老童顔秀眉偶感疾而终实辛未正月辛丑也享年七十娶彭氏前十六年亡媲徳于公人无退言男四人昌朝昌时苦学早夭昌时尝举进士试礼部昌言昌明能缉父志克肖其为昌言今为右廸功郎澧州石门县主簿一女适右文林郎新授辰州録事参军张瓘前卒孙男四人曅昂暠昱皆志学昂后公二月而死孙女九人长适进士易如璋次适杨忠襄公防子蔚文次适进士张璆易张两孙女亦继卒余在室公为文长于持论在郡庠太学时屡中第一士争脍炙工为诗得风雅体有书解三十巻文集五十巻藏于家绍兴二十二年十二月癸酉葬于吉水县之中鹄乡山塘之原公性寛易躬自厚而责人薄善如自口出于恶焉隐操履纯正虽闇室不欺务以中道训人故号所居堂曰中庸谒入无亲防倒履以迎虽少必肃谈辩终日无一言忤物愠怒不见辞气或夷俟则曰我必无礼呼以缓急无在亡辞俭以幅已祭祀洁丰若节春秋必身先之事亲尽道闺门睦如亲疾药不尝不进在视寒暖帯虽夜不解居丧柴毁过礼加等既葬朔望必哭墓虽疾风迅雷大雨雪不避也妣忌日则设外祖妣享之族有不克祀者春秋享焉从叔父子死养叔母终其身连举三丧费不赀不靳从弟贫不给周之及卒无子为立嗣丧葬计三十万钞于我乎出乡党或误絓宪网冒寒暑求救不得请食不下咽蘓枯弱强有害善穉者必痛抑虽要人居间不聴也处庠序朋友疾夙夜药石弗懈同舍有取已器物者众诘责请庚之谢无所失取者慙公莅政通敏为大吏所知有阙员至兼数职簿领山委日披决至夜分为常大吏或摘语对无一谬持官将身亷清所行无頋忌不妄干进当路多平昔同舍生一不凂汲援至困踬二十余年澹如也廨舍敝葺之则止有请为游观地曰劳人费财以役耳目岂吾志耶尝言不愿宰邑拙于催科毋以贼赏改官惧有寃抑卒不愆于素又尝语犹子公武仕宦惟亷勤和三者阙一不可吾行之二十年未尝有失其大概如此予闻庐陵胡氏世业儒无显者公始起家里人艳其荣进进于学而兄字归美者继取贤科自是弟铨镐连中第而子姓贡礼部相蹑皆公发之惜乎公卒老于州县而不大显于时盖有待云铭曰　襮顺里方气刚以闳盖徳之光爬痒栉垢弱强植穉吏帖民良父父子子家巷术理刑于乡邦谷我后嗣石昭美千稔之藏
　　塔铭
　　律师通公塔铭
　　予出仕逾三十年百谪之余颇欲归依佛乗防生死之説绍兴壬子自建康得罪还里而依止通公律师适退居姜山相望不十里有湖山之胜闲放累年惟师方便自在遂为莲社之交或命篮舆或掉扁舟不知日月之老也师讳惠通字可乆姓王氏防稽新昌人处母胎十有二月而生自防性识明悟志乐空寂父母不能夺礼福圣寺俱实为师年二十二诵经得度即慨然有出世之想由是刻励修行防观秘义以为由定发慧必用毗尼为坛宇遂执业禹迹寺元简律师其后闻钱塘择其律师即防正记主之门人深得南山四出求异之意因杖锡从之服膺累载卒防其业一时学者皆敬畏之有虎子之称其公谢讲乃以所援鐡手炉并防正记以付之又有用晖妙生二师者尝徃返叩请晖公尝曰汝于吾宗必大作佛事矣生公曰汝已成之器尚俯求于我邪自是卷械还乡谢絶世故人罕知者如是十年而道益进名益显知之者益众道俗延住真如静凝明教三道场静凝在余姚上虞两邑之间虽气象雄胜而久茀不理破屋数间僧徒不过三五人师至晨夕讲论如处广厦如临大众檀施闻名争为筑室庐具像设金碧焕然学徒云集率不下千指钟梵之声洋洋如也或利其成办倚权贵人易置它所师不为动卒亦莫能夺太守徐敷言命师为临坛宗主前后若干防翟公汝文治越复欲以僧軄处之师力辞不就大驾驻跸防稽城内名蓝悉屯兵卫师因谢病归老姜山讲解之暇浇花莳竹翛然有物外之趣师虽主戒律而旷达无碍宗説俱通尝云戒律即心也戒生定定生慧欲最上乗而不始于戒律可乎南山有言江南江北求菩提菩提共行不相识若推原佛心从麤入细特顿渐之异耳师于四大部及楞严楞伽法华等经无不该综以至起信唯识诸论传灯宗镜祖原诸録并绵络防统穷其义趣刋正戒业两防章记尤为精详平生无长物衣鉢所余惟赈穷乏疗疾病全活者甚众所蓄惟鐡磬得之耕夫每以自随召众讲习则一鸣之自号鐡磬老人亦以名其堂予观世之律师能以祸福语恐动聋俗或创立新竒改更宗旨变其音声易其服制流俗翕然和之惟师能守其旧説勤苦坚忍无一毫作相睦防窃发师时在静凝领众如故尝题于梵夹有讲钟贼皷咫尺安危之语其后敌犯浙东十余里间皆敌营也师处之晏然且梦神人告以贼退之期不失晷刻绍兴乙夘秋七月大旱师率众祈祷因感微疾即以书告尝所徃来者且谓大众曰吾将归山以是月五日隐几而逝春秋六十八僧腊四十六师于姜山若有縁契一日与长老继椿经行涧谷得院南平地数畆羣山环绕前直峨眉一峰因列植松栢将自为窣堵波予为名其堂曰寂照以是年十二月二十二日门人即因之以葬从遗令也予顷守吴门其徒仲珣俾法嗣状师行业求文以识诸塔予与师逰久知师为详乃为铭曰　我闻如来惟説一乗戒为慧本慧以定兴曰优波离以持律称九代末师互相诋辱各资已见正法颠覆爰及南山絶而复续伟哉通公身律心禅护持禁戒久而弥坚慈受忍摄随分化縁众方纷纭本防源塞登坛誓众会正复出中兴毘尼垂范作则姜池之南牟湖之滨石塔巍巍松柏鳞鳞我作铭诗以诒后人






</div>
    <div class="pagination">
<a href="庄简集_page16.html">上一页</a><span>...</span><a href="庄简集_page12.html">12</a><a href="庄简集_page13.html">13</a><a href="庄简集_page14.html">14</a><a href="庄简集_page15.html">15</a><a href="庄简集_page16.html">16</a><span class="current-page">17</span>
    </div>
    <div class="pagination"><a href="index.html">返回目录</a></div>
</body>
</html>
