<!DOCTYPE html>
<html>
<head>
    <meta charset="UTF-8">
    <title>大复集 - 第 41 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大复集 - 第 41 页/共 42 页</h1>
    <div class="content">　　斩其曲修其直是凭是式惟尔之徳
　　椸铭
　　夙兴夜寐无颠倒我衣无颇无覆无替厥服
　　镜铭
　　尔善尔恶胡隠胡豫已则不明人孰尔据尚鉴兹哉尔心是茹
　　刀铭
　　不贵汝之利而贵汝之裁不贵汝之刚而贵汝之断利惟裁刚惟断
　　砚铭
　　守黒雄尚汝兼之以永年
　　笔铭
　　画不必工惟心之中辞不必华惟意之通
　　枕铭
　　茍无忤于日之所行寤寐尔是宁
　　壶铭
　　直尔躬发尔矢虽不中不逺矣
　　瓶铭
　　厚其入薄其出守而弗失
　　四箴【并序】
　　何子曰好恶者情之发也言行者身之章也穷达者天之命也毁誉者人之施也故情之不正身之不修而不得于天不合乎人君子之病也情正矣身修矣而犹不得于天不合乎人君子何病焉是故合情而全身乐天而知人者圣人也惩乎情无违乎天持乎身无愿乎人者贤人也任情以忘身希天而望人者众人也圣人者吾不能也众人者吾不敢也贤人者吾愿学焉于是着好恶言行穷达毁誉四箴书之座右
　　好恶箴
　　好之无实谓汝曰昵恶之无实谓汝曰嫉知人而为是汝则弗平不知人而为是汝则弗明弗明弗平是为枉其生
　　言行箴
　　能言而失其防者不察其微也能行而失其要者不观诸道也知人之敝而不以自治也者弃也行违其言者悖也以言掩行者盗也汝省其微以至其道邪亦甘于弃入于悖而流于盗邪
　　穷达箴
　　穷则益其志汝则是恶达则损其志汝则是慕虽则汝恶穷孰汝蠲虽则汝慕达孰汝迁毋劳思睊睊惟顺汝道而俟汝天
　　毁誉箴
　　无恶而毁于汝何疚无善而誉于汝何有呜呼汝乎毋以毁誉而丧厥守乎
　　杂言十首
　　北方水之大者惟河故北方之水通曰河南方水之大者惟江故南方之水通曰江滨海之水皆曰海滨湖之水皆曰湖
　　古人奉德则报以佩恩返则报以环恩絶则报以玦佩佩也环还也玦决也
　　鸟栖树鸿则栖于野兽栖野猿则栖于树
　　雉鸡类鹰鹅类鳬鸭类鸡鵞鸭可得常食雉鹰鳬弗可得常食也可得者在家弗可得者在野也
　　经亡而骚作骚亡而赋作赋亡而诗作秦无经汉无骚唐无赋宋无诗
　　器虚则贮之满则扑之木小则培之大则伐之故虚可处满不可处也小可处大不可处也
　　龙蛇之伸于霄汉者以其屈也杞栁之屈为巵匜者以其伸也故君子宁屈以求伸毋伸以致屈
　　谄似恭吝似俭谄则不恭恭则不谄吝则不俭俭则不吝
　　雪则霰风则霾隂则蚁霁则虹故霰则知雪霾则知风蚁则知隂虹则知霁
　　妇人之仁不仁匹夫之勇不勇仁者垂不灭之徳施不报之恩勇者见义必为当防能断




　　大复集巻三十八
　　何先生传
　　何先生者信阳人也名景明字仲黙号大复山人今海内称大复先生云生有异质颖记殊絶八嵗时即能赋诗为文章诸老生见者争传诵称为神童年十二以父仕临洮府驿丞乃随侍临洮临洮守李纪者闻其竒召置门下甚爱重贤之为延师授春秋居顷之即善说春秋归又受尚书长兄景韶所甫数月即以尚书魁河南省试当是时年才十五也诸王公大人争迎致一见车甞数十乗所过人观者如堵既入京师游太学祭酒林公又甚爱重贤之归则诗赠焉于是名盛传海内犹鳯鸣麟出世人惊睹也年十九登壬戌进士授中书舍人是时北地李献吉武功康徳涵鄠杜王敬夫歴下边廷实皆好古文辞先生与论文语合乃一意诵习古文而与献吉又骏发齐名忧愤时事尚节义而鄙荣利并有国士之风焉徃学士为文自六朝以后日益靡靡敝矣国初尚袭元习宣正以来骎骎如宋矣至正间先生与诸君子始一变趋古其文类国防史记诗类汉魏盛唐于是明兴诗文足起千载之衰而何李最为大家今学士家称曰何李或称曰李何屹然为一代山斗云始在中书也自馆阁诸缙绅与四方学士人人愿见先生又愿见先生诗车马填门巷不絶而先生徳性纯明言仪雍雅杯酒谈笑间诗文立就作字复秀防竒劲逈出常格一时声倾都下然顾髙洁不妄交游钱宁欲交驩先生间持古画求先生题先生曰此名画无汚吾题留一年终不与题是时宁赐宗姓最宠贵弄权先生顾奴视逺之会乾清宫灾应诏言便事乃极言边军畨僧义子数事义子者斥钱宁也疏留中不出师御史客死京师权幸廖鹏者赙以棺谓可结缙绅驩也先生曰御史生不茍受奚为受汚地下邪乃约所知共赙金敛之竟却其棺督学关中时会鹏弟鸾镇守关中恃势益横其参随者遇藩臬官不下马诸藩臬佯若不见者后遇先生先生执参随笞系责数之诸参随始人人敛避矣先是逆瑾挠吏部权则移书许太宰引正大义献吉与姜御史诘奏又移书杨太宰直献吉狱少师李西涯疏上乞休会有兵事又援古大臣义为书让之三书皆非身事而抗言尊显语涉时忌议者谓忧国怜才古人莫加也顾独以不能干谒守中书十年不调官然志在经术世务终不言功名事后稍迁提学副使来关中而敎关中士亦以经术世务如其所自志关中士气习文艺葢自是一大变云是时世宁侍先生正学书院先生说五经义与诸家训诂多殊私以为诸训诂不及也古天文地理隂阳律厯家皆能究其指意常言彼有是有不是欲取经训与诸家书删繁折衷成一家言顾三十九而卒志业竟不及就也岂命数然邪抑诗文尽泄神秘固造物所忌邪嗟伤乎伤乎而志状则言先生使滇南不持滇南一物持父母丧不终禫则不酒不琴性不喜华丽不治产禄入尽散亲故临卒时余三十金箧中此固世俗所难在先生犹其细者始先生崛起汝南人即以为班固崔骃陆云王勃之流也夫数子皆幼慧英特才藻雄丽者故人以比先生至先生徳量风节数子又安可并论哉世多言修士少文才人行劣二者葢更相笑也乃先生则独称全才可不谓振古豪杰士邪所着雍大记三十巻何子十二篇诗歌千余首书疏骚赋序记铭賛杂文数百篇盛传当世名可万世不朽矣次子立举癸夘鄊试立子洛文复少俊皆能世其家学乔生曰世称何先生诗至名传四夷不虚也其节行人不尽传何哉及读何子十二篇又叹有王佐才而蚤死不遇悲夫余故述先生行事采其关国体大者令后世有可攷焉关西耀州门生乔世宁譔





　　创建大复何先生祠记
　　赐进士第嘉议大夫协理京营戎政兵部右侍郎前都察院右副都御史奉勅巡抚河南等处地方徳清蔡汝楠撰
　　先生汝南信阳人也信阳故有祠而郡久未祠祠自前守河中王子崇古始王子祠先生也则以固始许公合飨而署曰烈文葢两重云业已妥神立石而嗣守者谓先生不宜与许公并祀则出其主鄊贤祠中而事遂寝葢八年而余以抚治至大梁首询得其事慨然思振举之矣而是时先生孙洛文中省试第一复具言前事方亟施行会汝南守廹上计未报越嵗夏新守徐子中行至复以祠事请曰何先生以文章増重昭代功徳逺矣况明公亟意表章而有司不以时举堕先贤之烈不着后世谓何然先生主已出即入恐不飨不如专祠便既与余意合遂亟允其请已复请余记余又允其请乃跃而驰归徧卜地城中不得竟得平舆侯漆雕氏书院右隙地在天中山南确山东抱汝河西绕而城垣当面若屏翰焉葢天地之中极而河岳之总会也为祠前堂后寝并四楹门垣周缭率如仪经始嘉靖四十一年秋七月望日越八月二十日垂成会余以少司马命廹发而徐子亟走吏请记云余徃读书山中诠论当代名家则独推第李献吉与先生若泰山北斗云然问之交游或与或否惟今守同郡徐子以余言为然则又未尝不愿一至其地瞻拜祠宇为恭敬也岂谓余与徐子同宦斯地而先生之祠竟成于今日也固数也乃卜其祠既不在他所而竟与孔门髙弟并峙千古也又非数哉然余独恠鄙人之言曰文士鲜行乃概天下贤者于是而谓文章不得与节义齿列则又未尝不投翰兴叹也嗟夫是孰知文章之关扵世也固至钜哉上之经纬两仪弥纶三极其次恢展圣谟润色洪业其次悯时政得失主文而谲谏着之册而劝戒昭播之诗而美刺显俾人纪允殖而天常不堕是则文章之为教也故比干剖心箕子不以演畴贬节季路结缨游夏不以文章损誉三仁四科其致一也岂若拘学抱咫尺之义以孤于世者邪明兴百六十余年而文章迄无定体自先生崛起汝南始与关中李献吉发愤词林超览古始乃排斥群疑归之大雅何其雄也即使来哲代兴不无侵轶然其开先基始之功揆之羲和授时神禹治水同一乆逺矣矧平生风节又廪廪较著者哉方先生守中书时犹散曹也而公家之事知无不言亡论抗疏忼慨如应诏极言畨僧义子钱宁数事披鳞蹈镬朝士夺色即如逆瑾挠吏部权则移书让吏部会有兵事而执政乞休则又移书让执政李献吉与御史姜某讦奏也则又移书太宰直献吉矣其感愤时事而扶义俶傥葢素所蓄也夫其平居敢谏若此而临事顾不能仗节如许公为乎何俗士见之晩也顷余会大梁缙绅长老又云先生自幼冲时谦抑温退未尝以才凌人及论国家当否则蹈厉愤发有万人独徃之气由少逮没齿未甞一问家产而人有缓急则又无不各厌其意道弗合者虽隆贵人忍不与见至道艺士即贫贱衰老尤折节下之不倦也夫以彼其才而好修又若此固蔚然醇儒也独柰何以文艺少之哉余又尝读先生新论十二篇上下古今天人之际至备矣假令托以不御之权则何逺不至乃赍志短折而竟以一学掾死有足伤心流涕者然先生功在斯文节在朝着行在乡曲固万世不朽矣而又何恨哉余悲世俗不察其意而猥以词华之士同类而共訾之也故不着其文而独详其行谊大者俾后世得观览焉是年秋中丞安居胡公来代实克成厥终而台察凤翔李公学使归安陈公咸右文敦节先后恊谋于法得备书云先生名景明字仲黙门人称大复先生




　　明故提督学校陜西按察司副使信阳何先生墓碑通议大夫兵部左侍郎新都汪道昆撰
　　当世以作者名家必首何李何则学士所称大复先生何仲黙云徃闻先生将终属诸弟子必李献吉铭吾墓诸弟子不果聚族而私为状为志为铭其后数十年门人乔景叔始为何先生传概举其质行著者载传中又数十年先生有孙洛文守太子中允将修阙事属余为先生碑余从诸后死者尸祝先生顾得逮事为幸即无能为中允役其何敢辞先生家信阳世有秋堇堇母李梦赤日而娠及举而命之曰景明始能言辄彊记六年能声偶八年能文里师谓何氏子童而神逓避席去年十二从父会宁丞信官临洮临洮守召授春秋竒之甚居三年而父谢去贫不能归守帐具祖先生于郊车马毕具既就舍受伯兄景韶尚书寻以尚书籍鄊试第三人年十五耳先生翩翩然丱也业已善诗善书出入则王公大人争迎致之幸一见越三嵗举进士授中书舍人独忧国秉下移力请告寺人瑾惎诸在告者矫诏例免舍人于家瑾诛用大学士李文正公荐起则仍旧秩直内阁侍经筵久之进司封员外郎侍直如故守中书余十载始以副使督学陜西无何病归归六日卒时年三十九先生幼清蚤贵人人且旦暮卿相之卒之年不及彊官不过二千石惜也初献吉崛起北地倡江东厯下二三君子讲业京师先生至大恱之相与道古遂骈肩而进先二三君子鸣其论世则周秦汉魏黄初开元其人则左史屈宋曹刘阮陆李杜都人士所脍炙者宜莫如彭泽宣城昌黎先生宣言古文之法亡于韩诗弱扵陶亡于谢睥睨千古直与左史屈宋曹刘阮陆李杜游世儒率溺旧闻弗入也及得两家所论著者胠箧而拟议之于周秦汉魏黄初开元之间始相顾曰谁谓何李不驯古之人也于是闻者响应莫不倾耳聴之两家逓为桓文执旗鼓号天下矣献吉兢兢尺寸非规矩不由先生志在运斤斵轮务底于化于时主典则者张献吉主神觧者附先生要诸至言各有所当顾其相直若绳墨而相济若和羮即言逆耳而莫逆于心耳视者弗察也今两家并悬书海内海内不啻户说之浸假得终其天年先生化矣即先生以文学显顾其义甚髙初入中书辄上书许襄毅所极言嬖人用事公等务操正义挠其权乾清宫灾甞应诏上封事则又极言义子边军番僧诸不便状疏留中不行闻盗起河南会文正公请老先生谓非大臣义书让之瑾故惮献吉名髙嗛献吉先生书抵文正为献吉地且介康徳涵居其间瑾意平乃解及献吉对江西簿狱且成先生独上杨文襄书直献吉幸臣钱宁冒赐姓目摄诸公卿独以古画求先生诗待命终嵗卒不予中官廖鹏柄事甞赙师御史棺先生醵诸客购他材力却鹏所赙者鹏弟鸾席鹏宠填陜以西诸参随骑遇藩臬大夫无所问先生涂遇骑者辄就马上缚之乃若使滇不纳餽遗居丧不禫不饮歴仕十余年不问家人产死之日囊中仅三十缗即其孝廉足多葢天性也景叔又言先生愽物旁通天文地理隂阳律厯诸家末年将辍修辞务经世为用先生已矣辛巳夏六月不雨至于秋八月及先生卒其日大风雷雨作昼晦防嗟乎嵗在龙蛇泰山梁木阨矣先生言行载名臣録鄊誉载中州人物志其学政载陜西通志其家世则已详墓志中碑不及详碑其大者如此汪道昆曰儒者言皇帝王伯其相推若四时秦终归余汉履端矣由唐宋而迄元季迭相竭而嵗终焉大明开天乃复更始汉文以清静致刑措熈熈然春乎洛阳少年为汉作始未驾而税其如通达国体何孝武表章穴经两司马并起即盛矣美矣伊谁始邪明在孝宗春之府也汉承挟书而得贾董明承十世之敝而得李何先生与贾为徒而中道并天其有不同者防希顾汉沿周而去道近汉之后无文矣唐之中无诗矣两家兴废继絶其为力难即末流谁能不波畴敢登诸千载之上要其功则李何茂矣嘉靖以徃何论建元元封禘而祖之其为司马者非两也而中允起当户其斯为奉冡祀者邪中允有当于不佞之言遂属呉人周天球勒之石














　　皇明名臣言行録
　　何景明字仲黙河南信阳州人八嵗能属文十五举鄊试第三明年会试以文多竒字不第入大学北归祭酒林瀚赋诗赠之治壬戌举进士授中书舍人乙丑奉敬皇帝哀诏下云南逺方君长及中贵人咸赠遗犀象珍贝谢弗受后逆瑾用事上书诸大臣言宜自振立以抑瑾权不用谢病归逾年免官瑾败大学士李东阳荐复授中书舍人直内阁制勅房经筵官其友李梦阳遭江西之讼众多媒蘖其短莫肯为直者景明独上书争之讼得辨乾清宫灾上书陈时政言人事不修天变将复作且诋义子不当蓄宦官不当宠疏留中不下人为之寒心时四方学士咸愿知景明车马填门巷钱宁欲交驩景明持古画求题谢曰此名画不可防汚卒不许师御史客死京邸中人廖鹏赠之棺景明叱却之曰吾友生不茍受岂以死受之哉遂自出金赙之进吏部验封司员外郎仍直内阁陞陜西提学副使政尚严务在崇本起弊士初稍不堪乆而安之正徳辛巳弃官归以疾卒于家所着有何氏集十二论及雍大记常曰文靡于隋韩力振之而古文亡于韩诗弱于陶谢力振之而古诗亡于谢人以为知言治初北地李梦阳首为古文以变宋元之习文称左迁赋尚屈宋诗古体宗汉魏近律法李杜学士大夫翕焉从之其时济南边贡姑苏徐祯卿及景明最有名世称四杰四人才各有所长李天才雄徤徐陶冶精融而景明藻思秀逸皆艺苑之鸿匠也







　　陜西通志
　　何景明字仲黙河南信阳人治戊午举人壬戌进士少以竒童名中年以诗名世时人方之唐李杜焉由中书舍人陞提学副使荘重和粹严毅髙明敎人以徳行道谊为先以秦汉文为法条约精密以敎化为守令首务时知府有不受约束者语之曰君子不以作人为事但与俗吏伍邪其人顿服有同知临盩厔加刑于生员之父生员救之坐以擅入公门罪乃檄而数之曰子救父死且不避乃以不应罪之夫人岂无父邪生员获免究当大比方伯移檄减旧额以节费报之曰国家求贤本意似不如是此胥吏见耳竟不从取生员于书院日与论说六经防意不拘拘于传释甞曰縁泥枝叶而忘寻本根此末学之弊失益逺矣在关中所着有雍大记既去僚友刋其遗稿曰何仲黙集


　　河南通志
　　何景明字仲黙信阳人生有异质治中举进士授中书舍人崇古学抑陋习文体为之一变正徳初逆瑾用事景明谢病归瑾败复职直内阁制勅房会乾清宫灾应诏陈时政语颇激切不报乆之补副使督学关中会疾作弃官归卒年三十九所着有雍大记三十巻何氏集二十六巻行于世









　　中州人物志
　　何景明字仲黙信阳人也生有异质八嵗即能诗年十二以父任临洮驿丞乃随侍临洮临洮守李纪者闻其竒召至门下甚器重为延师授春秋亡何即善说春秋归又受尚书于兄景韶所甫数月即以尚书举乡试第三时年十五也诸王公大人以其少而隽争迎致一见候车日数十乗所过观者如堵明年会试以文多竒字不第入太学卒业归则祭酒林瀚赋诗赠之逾嵗为治十五年举进士授中书舍人与边李辈工古文辞皆相振励而且尚节义鄙荣利并有国士之风焉梦阳又骏发与景明齐名海内操觚之士皆宗尚之称李何云十八年五月景明奉敬皇哀诏下云南云南君长及中贵人咸请题咏比还馈遗犀象珍贝悉谢不受是时逆瑾用事景明移书许进言宜自振立以抑瑾权瑾闻而衔之景明乃谢病归后竟坐免官正徳四年瑾诛李东阳荐复授中书舍人直内阁制勅房经筵官梦阳遭江西之讼众多媒蘖其短势汹汹欲挤防重辟景明又移书杨一清争之始得白五年东阳引疾乞休防有兵事景明又援古大臣义为书让之三书义咸髙语多不录九年正月乾清宫灾景明应诏陈时政乃言人事不修天变将复作且诋义子宦官语颇激切不报是时四方学士咸愿识景明车马填门巷钱宁亦欲交驩景明持古画求题谢曰此名画不可防汚屡请卒不许师御史客死京邸权幸廖鹏者赠之以棺景明叱之曰吾友生不茍受岂以死汚之邪遂自出金赙之十二年进吏部验封司员外郎仍直内阁明年迁陜西提学副使以经术世务敎诸士其规约尚严志在崇本起弊士初稍不堪乆之幡然兴起自是士习文体为之一变云十六年病归卒于家所着雍大记三十巻何子十二篇诗乐府书疏骚赋序记铭賛杂文二十六巻传于世子立徳安府同知孙洛文翰林庶吉士有隽才能世其家学论曰何公有经世之才所歴皆散地未获一展厥蕴甞着十二论以见志于戯古之才士词臣如虞卿王符之类不能致用于时而恒托之论述亦可悲矣

</div>
    <div class="pagination">
<a href="大复集_page40.html">上一页</a><span>...</span><a href="大复集_page36.html">36</a><a href="大复集_page37.html">37</a><a href="大复集_page38.html">38</a><a href="大复集_page39.html">39</a><a href="大复集_page40.html">40</a><span class="current-page">41</span><a href="大复集_page42.html">42</a><a href="大复集_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
