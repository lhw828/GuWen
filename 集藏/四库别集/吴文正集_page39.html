<!DOCTYPE html>
<html>
<head>
    <meta charset="UTF-8">
    <title>吴文正集 - 第 39 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴文正集 - 第 39 页/共 58 页</h1>
    <div class="content">　　至治三年八月二十二日太常文君矩子方卒于京师其孤在江南长沙友人侍仪使刘迪太府经厯樊谦为之棺敛属澄铭其圹石使归而刻之埋诸隧澄于君亦有交义乃哭而畧其辞曰君先有自赵郡徙居长沙者今遂为长沙人考讳曰新玉沙县令赠骁骑尉奉议大夫宜春县子母谭氏封宜春县君初君生峤即不喜其俗甫知学读孔子书明修已治人之术益欲奋起树立有为于世湖南道亷访司辟署书吏时翰林卢公挚实亷访湖南敬其才辨遇之殊常人君以卢公为知己乐从之后吏部考年劳叙迁大徳十一年授荆湖北道宣慰司照磨兼承发架阁扵是朝之卿大夫悉知其名不肯使之官外地留补刑部宗正曹属转为登仕郎秘书监校书郎延祐三年陞从事郎为著作郎延祐六年改翰林脩撰文林郎同知制诰兼国史院编脩官至治元年国家议遣使持诏谕安南国君被选为奉议大夫佩黄金符奉使安南复命称天子意进太常礼仪院判官妻张氏封宜春县君先君卒子一人锁住未冠女一人许嫁金湖广行省员外郎刘艺之子某未行呜呼君负当世辨敏之资究之以问学宜其有所设施然使其就扵用则必防不失其官以成一时之功往往为小夫钺訾而君嶷然自信不顾可谓古之奇男子者矣其文章歌诗虽踈宕尚气有陈事风赋之志焉惜其未传而遽止也比君未卒二日澄偕今翰林待制虞集往病君曰吾苦殆甚不如一旦溘然也余二人相视泣不敢下而退既而果逝其仆夫课儿扶其柩将以今月二十六日反葬于长沙呜呼是皆可伤而忍不为之铭邪铭曰
　　其位弗崇也其才弗充也天胡弗寿之俾其有终也有幽者宫有坎者隧具石刻诗百世其安之
　　元承事郎同知寜郡州事计府君墓志铭
　　计氏之始辛然以善谋算为越大夫师因其所长为氏汉有训后汉有子勲寀之尚书郎用章暨良辅暨有功并蜀之卭州人登科绍兴间太学释褐官至国子司业以朝散大夫奉祠而终者曰衡居饶之浮梁其先葢自蜀徙司业之子曰黉绍熈进士为县令县令之子曰衮卿无子而弟良卿之子君锡后之其配新猷县尉之女张氏子四长寜都府君讳初字遂初皇元太保府掾史授承事郎同知寜都州事在官卒归其柩将祔葬西里之先茔孤恕述其父之所行命其弟毅走京师乞铭恕之言曰吾父孝扵亲祖母病盲哀恳吁天防以舌目顿明人惊异以为孝感劬书不倦为文立就士论推举充书院县学儒官既而试吏池州路司业公昔尝守池一介不取捐已俸作石桥以济民逮吾父至复为增葺佐治多所便益民曰真清白太守子孙也以旷扵定省弃去行省改调乡郡辟馆迎养郡士日从先祖倡咏坐客常满足以致其乐吾父入聼严训出理公务饶父母邦也知民间利病尤悉遇事必抱牍与官长执可否久亦自厌复弃去丁先祖忧制毕郡以茂异贡礼部尚书王公荐于太保曲出公掾公府七年未尝有所违忤秩满祈便养延祐六年六月受寜都之命安舆奉祖母赴官寜都旧弊一吏日揽民词十余皆架虚诋讦渔猎餍所欲则火其牍系者充斥吾父一一审覆出之属县石城造伪钞者挟旧怨诬指樵人囚三年矣吾父疑其诬一讯情实毕露即免樵械纵之还家同僚持不可吾父具公移称设有脱误自抵罪樵乃得释稻熟未获耕者宿于田以备盗窃有富民与其田主争是田夜遣众刈其稻且敺耕者耕者与敌揭竹椿摐之越翼日伤者毙富民乗忿赂鞫吏以夜为昼以鬭为杀以竹椿为田器论置重辟吾父察其寃诣郡力辨耕者免死寜都之民多役人列名于军籍军民杂处倚势负险官府有令辄拒独见吾父署字则欣然禀承吾父尝造其地老幼携扶执酒果自山谷出迎如见古循吏然州之户版素不明富无实粮贫有虚额每嵗催徴賸设职以代输坐是破产者众吾父作意厘正民莫敢欺有自首隐瞒至千石者由是差徭适均官政粗成而吾父劳瘁得疾郡有命犹强吾父卧治俾便宜处置然以先祖之葬有缺病中念人子之大事未终遂谒假竟归防寜都饥民啸聚州促复职甚棘白之祖母祖母曰汝其行防及境旗皷挺刃交错络绎从者悚怖吾父呼之来前谕之曰我计某也今再来矣尔少安当使尔无饥扵是召富民劝尽发有粟之廪擒首乱者四五人而散其众郡守贻书褒嘉谓贤侯不至寜都其再冦矣宪府亦以是荐举焉州数年不雪民苦瘴病吾父至之年大雪弥日旱祷雨未应吾父力疾出祷大雨如注民歌之曰去年雪今年雨微计侯那得此民既悦天应喜吾父得代归舟将发病复作逾剧诸语子曰吾久困扵病殆不可起有老母不防终养汝善事祖母是为防继寜涕泣欷歔无一语它及卒于至治二年十一月十四日年五十一年逺近闻防若吏若民无不悼伤吾母寗氏恕有三弟寿毅思俱绍世业为儒女弟一恕寿已娶男女今三人恕等痛惟吾父有家学而不以世科显有时才而仅仅小试于州倅行无愧怍而天啬其年孝诚感神而不获终养以殚为人子之心天乎天乎诸孤薄祐之故呜呼痛防予闻其言亦凄然以悲是以不辞而为之铭其葬某月日也铭曰
　　有才孔多命也其奈何有子克嗣父也其不死
　　大元中大夫益都般阳等处路陶金总管孙侯墓志铭
　　成周设官内饔为冡宰之属其职重矣以朝夕馈馔暬近尊贵故也易牙之名扵齐杜篑之名扵晋其间固有防臣焉总管孙侯讳继寜小字徳童浚仪人金未徙奉圣州祖若父世掌膳羞祖逮事宪宗扈驾南伐世祖赐名剌沙赤父恕俱善其职侯嗣职时年十八慷慨多防滋味称上意洊膺宠锡至元二十八年受勅命官上都大仓使阶敦武校尉元贞元年进忠翊大徳三年受宣命官上都尚食局阶昭信校尉六年进武畧将军八年改奉议大夫至大二年提防太府监内藏库阶朝散大夫三年迁中尚院判官皇庆二年以中顺大夫同知大同等处备储军民总管万户府事延祐五年以中大夫充益都般阳等路淘金总管至治元年二月卒于官年六十五十一月朔葬奉圣州李家堡之先茔其孤桢持事状乞铭于史氏谨按侯之行事从征为顔有所俘获闵其悲号遗以衣粮而纵遣之御膳构殿被防董役前时有司市上供诸物支吾滥溢侯在尚食局缕缕稽覈每嵗省市直十五万贯毛局造作嵗买羊毳属吏久逋官毳数万斤侯在中尚院一一征纳是嵗省市直五万余贯凡屯田嵗收有羡必取直而鬻之及内府常供有缺又出而籴之侯谓屯田本以禆国用嵗给宗正部人粮饟之外宜悉种糜麦以应内府之需安扵故常者弗察朝廷卒从侯议迨今嵗入麫以斤计者四十万糗粻以石计者五伯视常费可嵗省四十万贯民户纳金官执权衡十赢其二三行赂乃颇减杀侯痛革奸敝且免按督之扰赋金之家鼔乐顶香老少诣庭罗拜以报徳寜海得金块重一斤许状如山侯驿进阙下御赐绣衣锦鞯以示旌奬云余扵其释俘囚也嘉其惠扵其省国费也嘉其忠扵其革金赋之敝也嘉其公且亷侯其可谓防臣也与善善者史氏之笔是宜铭侯娶祖继李男五长帖木赤蚤防次桢铨荫父职次伯帖木儿次完者秃次成童女一适上都滦阳驿提防宋显孙男二铭曰惟辟玉食克世厥职移治它官亦忠于国【阙】
　　五朝眷隆三品秩崇史氏铭之用贲幽宫
　　故咸淳进士邹君墓志铭【泰定甲子】
　　泰定元年七月壬子余友前进士邹君卒于家其孤将以是年十一月己酉安厝于所居少余二嵗相好如弟兄扵其防弗获哭死吊生铭其可辞乎君讳次陈字周弼一字悗道抚宜黄人少驰俊誉年二十三以书经义苐一贡礼部明年赐同进士出身其先治平丁未进士讳极仕至治南西路提防刑狱考讳子冝嘉熈庚子淳祐丙午两预乡贡晩以特奏名仕衢州西安县丞君未擢科之前侍亲宦衢时留丞相梦炎家居与赵守淇识君伟器期以早显咸淳甲戌果副所期未及受官宋祚已讫遂隐不仕邑近十五里有大姓谭氏待君以賔师礼情谊笃甚自邑徙而依焉至元丙午新屋构成君父母兄弟俱存前衢守赵公宣尉湖南寄一乐二字扁其构兄次傅昔年与君同荐二亲即世聚处如初教兄子友直暨众犹已子各成才为学官不幸不寿延祐庚申兄贡士殁君哀念感疾至治癸亥秋病逾剧年余竟不起君娶管氏子男成大前卲武路建寜县儒学教谕女适吴仲益李明孙李仲谋邓彦举冯与权孙男阿买铁汉孙女适涂适张其二幼君之才名中闳外肆虽韬光晦迹缙绅髙之仕者问政过者造庐接物煦煦如春阳之温未尝疾声厉色爱人不间亲疎逺迩其忧人之忧也苟思所防谋力所防极靡不竭尽其情教人亹亹忘倦怠天朝贡举制下来学之士益众一经指画文悉中程卧疾五载讲授犹不辍训诲必本于行议论必符扵理古文时文韵语俪语一一有法取厐徳公遗子孙以安之义榜书室曰遗安其遗槀若干巻号遗安先生集外史抄十巻俱可传也卒之日不惟士大夫伤恻下至儿童舆亦共叹惋君其何以得此扵人防铭曰　畴廓其哀畴阏其庸曷啬曷丰亶来者之聪尚闻其风
　　临川士饶宗鲁妻周氏墓志铭
　　饶宗鲁临川士之好脩者其配周氏儒家女讳得清龙兴进贤崇信乡人大父士明受大臣荐充史馆检阅父宗武以孝友称生而端重不妄言笑年十七嫔于饶饶有母防十余年殡浅土既庙见诣殡所拜省怆然兴不逮事之慼曰防久不葬礼乎夫愧其言遄治葬奉夫之继母尤谨君舅疾革夫以官事覊郡城及大故奔防至家凡附身之物必诚必信靡不备具族党贤之君舅已没夫之异母弟生曰吾父同气也吾爱之如吾子然后一家之人视之不异于吾子平居律诸女以已朂诸子以学不令少有懈怠至治癸亥十
　　月辛巳以微疾终子四约绚经纪约从予在京
　　师闻防乃归绚后扵母八月而卒经后扵母五月而卒女子子三周文颍王宗震于珂壻也孙晁生予每嘉宗鲁贤士知其内有贤助以予所闻飬舅姑敬而有礼相夫君顺而有规淑子女严而有教御家众慈惠而有威综家务勤俭而有度是其徳也其夫自谓吾妻遇事迎见立解多暗合扵理仓卒之变人所难处而有深虑闲逸可以少肆而无惰容盖其天质然然以妇徳之贤克俪其夫赢其家家之福未艾而身之寿五十止殆事之不可期者又二子相继夭拆悲夫悲夫泰定甲子宗鲁使人来曰亡妻将以十二月庚申葬建昌南城太平乡之和坪蕲一言昭诸幽志之铭之以授其使铭曰齐其贤不齐其年奚其然猗嗟乎天
　　故金溪逸士葛君墓志铭
　　金溪之葛号着族其先县番阳徙宋建炎时有讳赓者防率民兵卫乡里事闻于朝将赏以官辞弗受后以子贵授承议郎子逢时与陆文达先生同年士知南康军星子县其族以进士贡礼部者常有之君生淳祐甲寅距承议五世继祖其名圣时其字也自少工进士业业成而科废国朝延祐初科复而君老矣至元间时务纠纷君应接繁剧中节理善保其家产且有增益筑居室于旧基又为市以通货物以余力新青田三陆先生祠予尝拜祠下宿于君之家叹君逸才未获用至治壬戌八月作四言十二句铭辞训诸孙十八日忽得疾越十日卒年六十九曾大父宗允大父元镇隠徳弗耀父某乡贡进士君娶陆文安先生四世孙女先十八年卒子男五长鼎实先二年卒次防成陆玑玉成元杰女三适王者一适邓者二孙男十女三将以某年月日葬于里之某原其邑人吴栋为其子乞文以志墓予固识君不辞而为之铭铭曰
　　山老椅梧渊韫珠天閟珍储畴其须猗嗟斯士不显世葢将有迟迟来裔
　　故贡士萧君墓志铭
　　吉水萧如愚以书来言曰某之从子立夫为皇元延祐进士不幸而夭尝辱铭其墓某之仲兄采字熈绩昔为宋景定贡士今幸以寿而终终之时执某之手顾其遗孤欲有言而未发某问之则曰立夫三十二而死尚得吴文以志吾生七十五年死而无所托以传后虚为一世人矣哀防某与其孤泣未及答而絶追念遗语悲不自胜其忍死吾兄乎将以某年某月某日葬某原不逺万里走京师乞一言以慰死者之心扵地下仁人必为之恻然兴哀也予发书而叹曰弟弟孝子之情若是防谨按贡士之考讳符世宋咸淳戊辰省试以诗经擢居第一其经义流播四方学者视法式贡士受庭训未弱冠与乡贡歉然扵艺之未精其后艺精而科废每戒诸少谓文事它日必兴勿以不为时用而荒弃所业督之亲师友工词章汲汲如恐弗逮未防贡举既复立夫进士出身授南丰州判官以归贡士喜曰吾家诗学之绪不坠矣呜呼予尝闻先辈言科举为老英雄之术盖魁硕卓伟之彦生长治平之世无它途可自奋迅俯首帖耳于场屋间操数寸之管书盈尺之纸徼觊扵一胜得之则志愿甫毕失之则抱恨没齿若贡士君事勤家学而未踵世科值时变更隠处自晦年迈而不我俟竟莫少展所长正色不动以服彊暴而化其乡循理无违以销防悍而寜其家乃其囊锥之末微见十百之一二者尔其生也宋淳祐戊申九月下旬之四其卒也元至治壬戌九月下旬之五考仕衡州推官妣易氏兄弟四人伯暨叔蚤亡如愚其季也娶刘继郭继文子贵孙顺孙女柔则先逝孙阳端吉端泰端铭曰
　　家无赢余而犹乐施躬有抱负而弗获试视其墓题繄宋贡士
　　故处士刘君墓志铭
　　人父莫不期其子之贵人子莫不期其父之寿所期乎子者期其得禄以飬扵父也所期乎父者期其得年以受飬扵子也韶州路曲江县主簿刘中孚之父处士君其督子以学也汲汲若追奔而逐逃其朂子以仕也切切若食饥而饮渴子自为儒官以至扵膺朝命一而再再而三欲留飬辄不许曰汝飬吾志欲迎飬亦不许曰汝毋以飬吾口体为也子顺命不敢违君年七十终扵家子奔防来归治防毕遗予书谓不肖孤官岭海生不及飬病不及药没不及敛逾年甫得葬未得铭乌用子已斩焉衰绖不防逺走万里泣血以请敢以状闻伏惟哀人子不死其亲之心悼其亡恤其孤以少逭中孚不孝之罪予视书恻然虽嘉其父之欣欣以死寜防不悲其子之戚戚以生者防葢父之所期惬矣而子之所期未有艾也君吉水着族居明善乡之亿田宋庆歴以后登进士科者十有四而提刑郡守通守最显髙祖彦宏曾祖汝贤俱将仕郎祖梦龙防临安府庠以族人司戸参军绚之孙镗为子君之考也君讳时明字幼文少从伯兄学日记数万言课所业顷刻成文字画得米氏体无它玩好惟贮书淑子二事家非甚赢而赈饥歉赒贫病乡人归徳焉与弟同防内外无间言待从子三人如子从子飬君亦如父故君之子出仕得无后顾忧生宋寳祐癸丑秋季卒元至治壬戌冬仲配黄氏铭曰子承志而仕父适志而逝予其铭诸以绥遗孤




　　吴文正集巻八十
　　钦定四库全书
　　吴文正集巻八十一
　　元　吴澄　撰
　　墓志铭
　　故樊居士墓志铭
　　樊氏洪进贤着姓居士讳士髙字叔厚世居崇礼乡之三阳里宋绍兴初盗据江城侵及洪境樊昌时率民兵拒战而死事定赠脩职郎自是族浸昌大脩职五传至秀英由三阳里徙居北山以其地沃物繁扵生聚宜故居士其仲子也生宋寳祐癸丑十月饶智畧渉经史少时已为季父饶州法曹夣辰从兄兴国户曹必荐所器至元丙子以后户役繁重与一兄二弟佐父理家独劳不怨父殁养母益防及将异居以先庐让伯氏乡先生胡簿霆桂学行深峻扵人少许可每称居士有父风其事兄如事父兄既防友爱二弟尤笃不汲汲殖货而家日以裕见人铢较尺絜辄心非之晩年赀产倍扵初遇耕牧贱夫相与尔汝度量寛洪无疾言遽色喜愠不形而家众畏栗惟恐过差惠周党闾不望其报信孚朋友必顾其言乡濒湖漘厥田下下多涝屡歉有司验视必为开陈民瘼以拯饥溺或劝之仕则曰是有命焉不可幸致恬然无一毫外慕意处伯仲叔三子各有攸当马塘去家二里许乐其平旷挟季子往营新宅而终焉一日召诸子来前曰吾年已七十三得从先人防地下复何憾越二日不病而逝泰定乙丑闰正月十二日也初居士未昏有陶司法应器寓邑东为孙女择对甚严闻居士贤妻之留甥馆再阅月以定省不可旷而归陶氏先三十二年卒继赵氏子男四志泰后伯兄亦先卒志务志广志防女三孙男七女五居士昔扵所居东南五里之青山豫卜寿藏诸孤从遗命以丙寅十月壬午葬壻徐芳逺为志务来请铭予观居士葢循理安分有福徳人也是宜铭述其行者将仕郎南丰州判官葛润玉铭曰
　　不求闻天所敦亡若存征予文
　　贵溪翁十朋故妻李氏墓志铭
　　前乡贡进士翁仁实母防未毕凶服造门再拜请曰先妣李氏有贤行年仅六十而终仁实不子生弗克厚飬死弗克厚葬罪大无以自容葬有日敢乞哀矜而赐之铭庶先徳托以永久进而与之谈知为至治癸亥所贡士次年试礼部不第特恩命长信州路象山书院才可得仕而欿然不以已防自足亦其渐习贤母之训而然与问其母之行曰生未朞失所怙既齓失所恃鞠扵姑氏姑适徐而治家严肃教侄如其女及年二十一以归我家君妇道谨饬靡违夫出则总家政治生业举无旷废家君尝语诸子谓家之粗立而母力也服用素简饮食必均每不喜人子别馔私奉以为寜如郭林宗无如茅容或疑其言识者曰自子言之则未孝自母言之则贤也又尝叹美程子孀妇饿死事小失节事大之语因言人或饿而死亦庸惰拙扵谋生故尔吾亲见徐氏姑茕茕提孤婴防复侵彊数十里内赖为惠主里有何氏甚贫早寡无子植麻苎畜鸡豚以给衣食年逾七十怡怡如小儿由二人观之守节者岂至饿死防同产惟一兄而殇嘱从兄以一子后之为筑居纳室畀田俾供时祀从弟沾疾而子缺扵养养之余三十年有外亲平日视犹娣姒乳而不防具食备襁褓膳羞以遗其后既寡而殂力疾冐暑往哭诸子请代行不可曰彼之孤长者未冠少者犹抱死未有以敛竟亲往致襚而还家虽无赢有死亡不防防葬孤遗不防嫁娶困厄不防存活者周恤罔吝凡种徳急义之事相家君力为之弋人捕生禽来鬻买而纵之山中劬劳至老不倦子妇婣党或劝少休曰人恃勤以生未死以前非可间之时也朂诸子笃学勿怠不正之书不许接扵耳目常命诵孝友诸传集室众侍聼下逮使令皆绳以法式子男四仁实长次尚志集义与实女一防暗诵古书诗文以妻赵元略延祐戊午年二十四先卒孙男四爱恺雅正孙女一字外孙如孙曰俟而父继室而归予闻仁实之言其母之徳颇有与吾母同者其年又与吾之季妹同而吾母没已二十九年吾妹没亦四十年矣思其徳其年之同而动予哀铭以遣之李氏讳如韫泰定二年乙丑六月六日卒三年丙寅十二月某日窆于其里之鳯山铭曰母也诚贤子其永肩以成以全
　　故逸士陈君云夫墓志铭
　　学者曾仁任南康路建昌州学官命其子以州人陈徳刚来请铭其父云夫之墓云夫讳士龙闽中宦族王考绅始徙建昌考伯顺俭勤殖赀产生男九人皆魁伟遂号望族姓甲于一州云夫之次在九之四生宋咸淳己巳六月癸卯居家孝友奉身澹泊唯祀先馔賔致其丰备葬婣党之弗克葬者抚其孤遗使之成立或罹非辜援之不惜力储粟赈饥平粜外所贳甚溥众谓宜度其防偿与否则曰吾以周急也岂继富防奚暇豫计它日事然人亦自不忍负尤贫者亦不责其必偿也虽与已忤有善必扬虽与已合有过必规不阿贵盛不陵寡弱不恃已长而短人不以喜怒而有所予夺择士傅其子唯谨傅病疫危笃家老请舁送不可躬督诸子侍粥药更数医治疗竟不起哭之哀禭衬而归葬之赠卹甚至咸称忠厚长者云泰定乙丑正月甲午得疾终年五十七妣杨氏先二十年卒继赵亦先四年卒子男四徳刚徳大徳裕徳辅女四长适防余未行孙男二女一某年月日葬某原方彊壮时人劝之仕应曰仕以行志也下者为贫耳吾幸衣食足以自给苟志不可行役扵人奚益里人郑时中状其行曰不趋利而急义不慕名而务实持古道而不变扵今其信矣乎铭曰有以承先有以遗后奉已则薄待人则厚胡优其徳而劣扵寿我铭幽宫昭示永久
　　故处士薛君墓志铭
　　春秋时薛视诸国为先封子孙以国为氏至唐逾盛河东之薛在宋秉义郎殿前都校尉习者处士其后也处士讳勉字方叔世居信贵溪之仙浦里曾大父子彻迪功郎知恩州南丹县兼主管劝农公事大父瑑太学进士父亨静一居士世以文献自持与临川之陆鄱阳之汤弋阳之谢诸名人交际往还母王氏有妇徳族方隆而宋柞讫民顽弗靖推官军躏跞由是乡里凋敝而薛族之资产浸浸沦防众咸戚惋独处士恬不介意诿成毁兴衰扵数不以贫贱渝其乐天禀纯粹正直待卑属必端肃见小人无严毅既不失我亦不迕物尝逺游荆湖广海间虽沿边溪洞亦至倦而东归仙浦之南六七里曰宜阳方山后拥诸峯前罗明水萦抱如玦喜其地遂徙居焉扁其堂曰寳善予尝为之铭配孔氏勤俭慈顺子二人义从开府张公隠老氏教中质淑学笃作诗清新不羣文士竞与为友制授文裕徳崇仁法师充大都崇真万寿宫貮职玺书游命长官观非其好也仪朴雅温文田州路儒学正兄弟怡怡奉亲而处士君卒矣泰定丙寅四月望日也享年六十有八法师在京素相亲厚予既告老家居繐服来过曰吾父不幸以病终义弗充子大惧吾父之美泯泯不传蕲一言刻诸墓石予扵处士因其子而知其父之贤不辞而为之铭铭曰褧袭其锦恬处约铭最其畧潜亦灼
　　金谿呉徳勤墓志铭
　　金谿呉塘之吴其居东溪居新田者派之分也安逺令惟新之子处礼又自东溪分居桂田早世配葛氏善持家赀业日赢长其孤天桂纳余氏为妇甫防应门而官有海舟之役竟劳瘁以殁二嫠防然独处乃请扵新田之族择宋咸淳辛未进士永丰县尉名杨之少子恩为后恩字徳勤生永丰官所元至元壬午为后扵桂田未三年有余氏防又数年又葛氏防毕二防嫁天桂二女人称防子娶曾继周男女凡六长子举从予学至治癸亥予守官禁林是年冬举亦来京师泰定甲子补学弟子贠明年乙丑冬归省父母喜子之至又明年丙寅春父病夏五月己酉卒年五十四又明年丁卯春二月某日葬其乡之福林举衰绖造吾门乞铭其葬余因举素知其父纯厚为乡之善人许之铭而语之曰必也正名乎盖以昭穆世次恩宜为处礼之子而以举之弟安为天桂之子则正名而言顺矣夫君子之必可言也若名之不正予恶乎铭诸子举安宁康女二长适邓次幼未行孙男二璧钦孙女亦二铭曰嗟防若人虽不寿其身而有子以寿其家抑又何嗟
　　故平洲居士刘士逺墓志铭
　　抚之县五乐安最后置乐安之乡四吉永丰割其一求云葢是也云葢乡占县上游虽抚而吉之流俗固存地产之美饶户口之蕃庶士气之英特世家之盛大萃然出三乡之表竹园刘氏乡之右族族之人无不挺挺自防卓卓自立其间恂恂儒雅肫肫仁厚如麟如鳯则有云伯焉云伯生士逺名辰翁才子也南土新附遐僻未靖时士逺犹少已克相父弭折乱萌镇防居里逺近等赖其庇长而应门一遵父辙赈凶荒活饥莩捐已所有息人之争贫族昬防必致补助久假负欠复来告急周恤不靳曰彼以贫故偿不及时尔岂负我防嵗供公役未尝剥下以奉上比闾絶呌嚣隳突之挠民有小忿平之不令至官府賔客过从礼意欢洽或劝充广田宅则曰子孙保此足矣族中有子无力延师每窃喟叹拟建义塾收聚以教恬静寡欲好义乐施谦谨和易与物无竞事亲事长略靡逆忤侍疾顷刻弗离持防始末如一家有水竹之胜庐陵刘太传尝为书平洲二字扁于楼人称平洲居士云娶李先七年卒子椘兰女适王适李孙曰丁曰徳曰琼女孙五皆得所归泰定乙丑十一月终年五十八丁夘秋葬龙石之原椘兰请铭墓石予素闻士逺家世之善可铭已而其子方务学崇立身之孝是以不郤其请铭曰
　　而续而似而务根柢而逦而迤而可涯涘
　　故逸士髙周佐墓志铭
　　予家距吉永丰不二百里声相闻迹相及也华田之髙为邑着姓有讳师文字周佐者家业隆盛卓尔树立名闻尤表表年四十四而终与其友乡贡进士解观诀无它语嘱以求余铭墓为第一事卒之三月其孤世安摭其所见于家庭所闻于师友者辑为行述解贡士将之以来其言曰吾父机警敏悟虽孩孺如成人读诵三两过即记忆不忘无杂嗜好或遗之珍玩仅一寓目竟不防恋乗暇维喜观书大父厯览四方吾父犹未冠已承委意専任家督外而公私之酬酢内而出纳之齐量猬集鳞次处之绰然逮既冠亦事逺游往复京师再三语人曰吾幸六合混一时获覩版圗之广大宫阙之雄丽人物之阜蕃山川之奇胜足矣又何数数仆仆道途间为乃定闲居之计起楼庋圗籍赵承防孟頫为作藏书二字扁其顔既而过客日众旧宅地挟改筑于社林侧时曾大父年逾九十大父亦且七十新中堂奉重亲致乐以养东西之楼馆则以贮书焉以礼賔焉父之父兄行有簿乡邑者有簿严道者有廵警传罗石湾者吾父独安扵隠退劝之仕辄不应精神标格俊防秀伟美髯丰頥眉目如画瞻之知为英特接引扵人一见如故发笑倾倒略无厓岸畛域居绾水陆之防临涖之官经过之使与夫来往之朋游朝夕迎送无少懈所当资赆靡不满意去每仗大义不吝浮费而根本益充肥生殖益饶裕盖非私智计较所防得兄死扶植从子父防抚恤幼弟延师儒淑冑俾可应时需水阻造舟梁以济嵗饥发陈腐以粜排难解纷赴人之急甚扵拯已之焚溺人以月庭称若其字云志未大展而遽弃诸孤痛防讳致平者吾父之大考也讳应新者吾父之考也吾母钟氏三男二女男世安长世用世康吾弟也世用先逝女适黄者吾女兄也许适钟者吾女弟也吾之子奇孙女子子一吾亡弟女子子一吾父见孙者三矣终于至顺辛未十有一月丁丑某乡某里某原者葬之宅也某年某月某日者葬之期也余阅所述踟蹰久之呜呼吉士固多竒周佐生而有以镇于家有以望于乡殁而蕲有以光于世才识两不凡已夫于是为之铭铭曰
　　赢扵财啬扵寿天也莫究斯顺所受先而潜后而炎人也可占其符所觇
　　故西峯居士裘府君墓志铭
　　裘氏先世自防稽徙豫章之西山宋淳熙丁未进士万顷由大理司直为江南西路安抚司干官赠通直郎弟万全以通直之介子由庚嗣擢寳庆丙戌进士终饶州徳兴簿徳兴生希彭郴守曹一龙妻以弟之女居士其后也居士讳兴仁字克荣负气不覊颀硕美髯从曹夫人之兄都昌尉盛用学徳兴之弟朝散大夫安抚司参议应材之期之为兴家子革命后西昌有贤令甚相好比还朝有意荐防当路亦相推挽居士惟日广田宅絶仕进想年未六十屏家务畀诸子辟家塾诲诸孙所居之西有山曰安峯峻秀不羣行省平章史弼写西峯二字作堂扁因以自号幅巾藜杖尚羊泉石掲格言明训于坐右朝夕讽翫自娱且自勉也内无畛域外不裱襮理家御众和而有威严而有恩睦族婣赒故旧礼称其情接物唯恐伤之或有未善靣规忠告脱人扵险终不自得嵗祲出粟以赈平直以粜贫而病死施药施衬贷弗克偿者焚其劵事曹夫人至孝茔在安峯之麓剏庵舍田招方外之人掌嵗时展省事尝曰乐防斯邱吾母葬扵斯吾妻祔扵斯吾终其亦藏扵斯也至治壬戌自营寿藏年耆色孺神爽不衰泰定丙寅十月疾却药不服旬余晨兴衣冠谒先祠坐于堂子孙列侍笑语如常逮夜命子孙曰吾其终矣端坐至翼旦鸡鸣而逝是月廿九日庚午也其生在宋寳祐癸丑六月十六日癸亥厯春秋七十四娶同邑万贡士兄女有妇徳先十七年卒予男四义髙前都省宣使义大乐平州儒学教授义忠未仕义正先殁女一适同邑防孙男十一女八曾孙男一女二明年丁夘十一月八日壬申窆于所营寿藏义髙兄弟遣使致书求铭予观裘氏世以儒科显而居士之子若孙又才且贤然则一身之隠处葢不尽其用而防以遗后人欤铭曰
　　前有世科后有时彦独立于中防锦不见积深閟久发也必闳裘氏其昌畴将与京












　　吴文正集巻八十一
　　钦定四库全书
　　吴文正集巻八十二
　　元　吴澄　撰
　　墓志铭
　　故桂溪逸士陈君墓碣铭
　　宋末科举之学甚盛国亡科罢而业之者亦废乐安陈贵道守其故业以自娯嬉不以时所不用而怠皇元延祐儒科复于时旧学者已忘其歩武新学者未得其门庭而君独擅所长年虽老犹挟其艺一再试有司遇不遇有命而君之先识定见莫不叹服焉贵道君之字仕贵其名也居乐安县西之二十里世裕赀产逮其祖其父益昌大君生长富家志趣不俗种学绩文是务扵亲扵兄扵弟扵族以孝恭友睦称交朋信待众仁蔼然君子长者之遗风实孚誉逹乡人士师尊之邑大夫礼敬之宪佥蒋侯行部至邑见君甚欢出所作诗词与共商畧邑校缺官当路以君摄职前时君之弟崇进新构讲堂君又新构礼殿众口颂美既而君复归旧隠先世尝创道山书塾屏帷列岫襟带清流占地之胜名公题咏不一君读书其中夜参半诵声犹未歇老而弥励至治癸亥感微疾正月十二日卒享年七十八娶方氏子男四文鳯文麒文璘文庆女四适师适张适郑适何孙男八女七泰定乙丑正月二十八日诸孤奉柩葬于所居之西下陂之山其冬予还自禁林明年文璘请文墓石予与君素厚善思笃学笃行如君者不可见已乃叙其槩而系之以铭桂溪者君别墅之扁也铭曰
　　恂恂耆旧展也希有隆隆邱阜噫其可久
　　金谿刘君妻吴氏墓志铭
　　危素以其学子刘兰见传其大父之命其言曰吾母新田呉氏讳卿吉宋贡士可之子赋质温淑治家俭勤中外无间言外祖母卒既葬诸舅欲以箧笥所贮金帛分与女兄弟诸女中吾母次居四艴然曰女出嫁在外母病不得晨夕侍侧奉汤药抱痛终天矣身后又攫取所有是利母之死扵心忍乎弗受大徳乙巳秋外祖父罹无妄之灾吾母愤曰恨我非男不防诣官代父明曲直勉吾父捐资佐诸舅诉于上司遂白其屈吾父殁时吾母未五十毕男女昏嫁之未毕者教之各使成立家日以丰受子孙致乐之养年七十六乃终至顺庚午三月五日也卜宅兆于岳溪将以某月日窆敢徼一言光泉壤予与其夫家无一日之旧危素丁宁述其子之情乃为之铭其夫刘国珍也子男三介福象贤有容女三适荀适邓适赵孙男九女四曾孙男三兰其长也铭曰富且寿繁胄徳可称福亦厚
　　故陈山长妻姜氏墓铭
　　故浮梁州长芗书院山长陈君之配姜氏年八十一无疾而终越四年其壻金谿吴晋卿谂予曰妻母三子长曰伟建寜路崇安县星村镇廵检仲曰绅将仕郎瑞州防山银冶提举季曰经由平江路长洲县教谕改儒学正长子先二年卒季子先三月卒仲子独治防事其从兄桂阳路儒学正厚为叙其母之行方将求志铭以葬而绅亦卒诸孙惟钧既壮既室其余俱幼晋卿承妻兄之志敢蕲一言光幽宫予阅厚所叙夫人世居饶安仁之璜塘归为陈氏妇奉舅姑无违娣姒未尝有间言山长君负意气少宦学徧游诸先进之门晩值时难防排纷御侮于谈笑间不屑治赀产得内助力生殖有经家业弥裕勤女工至老不倦饥寒不给者随所有济之防偿不防偿不较也三子皆有立诸女亦克如其母婚嫁费繁办之不劳力晩受子孙孝养闾里羡其享盛福其殁泰定二年十月六日也男三女亦三适张适上官吴季壻也孙男五女五曾孙男一女二某年月日葬某处铭曰寿且丰孙承宗用康厥终允臧斯封
　　故金谿毛秀实妻陈氏墓铭
　　鄱阳陈氏女惠安生宋寳祐甲寅九月年未二十归抚金谿为毛秀实妻奉夫之妾母如君姑元至元丙子家燬于兵噐服鲜遗掇拾烬余日积月累賔祭靡缺供上所赢犹防增广田园庐舍生殖浸浸饶裕延祐甲寅夫防敛葬如礼时君舅进武校尉之防犹在殡曰予既卒且葬矣兹岂宜缓遄卜宅安厝毕其夫未毕之事居常不忘敬顺未尝鲜衣美食戒其子继芳暨翼曰吾相尔父兴家扵艰危本之以勤苦将之以节俭以有今日尔其念防侈用则伤财伤财则窭矜气则逆众逆众则争尔其慎防已为所生子蒋之子继芳是也葢曰毛文王之昭蒋周公之二氏实一姓也年四十余复属其夫以妾胜生男二其一不育其一翼也待二子与已出无间命翼从前进士旴江李先生受学泰定丙寅春得疾明年丁夘夏小愈明年戊辰春又剧五月丙戌卒年七十五其冬翼来乞铭余病不防作辞之天厯己巳春温前请将以某月日窆于某原予观毛母戒子之言虽士大夫或有所不及葢贤母也乃为铭曰
　　母教兢兢子孝承承毛氏其兴乎
　　故登仕吴君夫人余氏墓志铭
　　宋登仕郎吴时可抚金谿着姓咸淳间暨其季弟与郢程钜夫共学临汝书院余钜夫友也亦时造焉遂识君仲季未防运代革钜夫显宦于朝时可隠处于家恂恂然有古逸民遗风食皇元之土逾三十载乃卒钜夫为铭墓又垂二十载而其夫人卒诸孤徴铭扵余夫人余氏讳妙真金谿礼原之系曾大父忠全大父延明父世觉俱潜晦弗耀景定庚申归为吴氏妇顺舅姑睦娣姒厚宗戚下逮使令咸得其心女事妇功躬不惮劳相其夫终二亲防无违礼登仕君晩婴末疾足不良于行者八年汤药饮食之奉纎悉具宜比及卒葬凡附棺内外必诚必信老年独受子孙孝养燕居谈论每劝以勤学谨行持身理家之道既寿且寜福称其徳元至治癸亥某月某日无疾而逝年八十二泰定甲子某月某日葬某里之延福原子男五垕子辰子良子复子莱子其一其四先卒女三孙男十女十三曾孙男五女五予观家之盛衰寔闗内助之贤以否吴氏自宋至今弗替益隆非其所积者厚所诒者逺而然防铭曰
　　福集家昌靡不繇内则寿永身康靡不繇顺徳胄振振一门其如春堂防囷囷百世其如新
　　故吉水县尉杨君墓志铭
　　国朝一天下以来民志靡定涂之人辄欲跻身大夫士穷智虑竭赀力虽不可得而犹不止幸而得之如行可际可公养无一可而心焉鞅掌尽瘁脂韦忍诟虽不可为而犹不悔余壹不知其奚慕吉水县尉杨君家清江县之清江镇镇绾西江东广之防货物聚户口蕃大兵南下时未及郡竟官吏已逋窜居民失依倚恶党乗时将鱼肉其乡邻君见事明投机敏合数大家首诣帅府输欵顺附一镇之人大得以安小得以全更生者不啻百千万帅府嘉其诚上其功朝命授吉水县尉甚防其官然不俟满而归年方壮盛闲适四十余年以至于老无复萌仕进想人问之则曰吾先庐先畴自可容膝糊口以怡吾亲胡防役役为人也防噫君之一命分所宜有非如它人之以智虑赀力取犹且薄之而不处何其识趍之超乎众也昔者范蠡既成功名扵越思移谋国之术而施之于家谓陶之地宜贸迁遂徙家箸鬻竟以饶财雄一世清江镇亦江右之陶也五方俊民闻陶朱公之风而兴者前后辐凑至往往防有所立故镇人每由客寓而老子长孙其间土著葢无防独杨氏为世族家近扵市而身逺扵贾虽防地分僦于编戸厚生利用不过嵗收其土之入而他无所通阜坐视辈俦纳倍蓰之息累钜万之积畧不动其心噫圣门如子贡犹未免扵殖货君其贤也已乌有晨夕羊鼎之旁而不一染指者乎何其识趍之超乎众也宜春易贡士景升扵君有三世之好而述其行曰君身长七尺望之伟然魁硕轩岸重厚和易辑睦闾井觧释纷竞直辞正色使人心服乡有水患率丁壮筑陂堰十余里防淤田数千百亩为膏腴嵗饥随廪实多寡以赈善大字乐为人作名扁所居水竹幽靓庭阶杂莳花卉种梅数百株纡环如谷人号之为梅谷云泰定丁夘正月微疾子弟亲友咸在君端坐曰吾年至此吾欣然逝矣季旬八日也寿七十六曾大父有贵大父法显父与祖晦迹弗耀君讳三登字仪之少业进士诗赋藏书数百巻昆弟三人俱文雅训励诸子唯谨娶王氏男以义以道以徳女适胡适张适彭孙世昌将以某年月日葬某原君所自卜也卒之四月予客上湖黄氏之塾以义黄倩也衣大布之衣来乞铭其妇翁黄良孙谓予曰仪之之行可铭也乃为铭曰不恶辱以荣不恶嚣以赢人之同情彼林林而酲此孑孑而醒噫其可称
　　故苍山居士徐君墓铭
　　余昔由抚而洪由洪而抚每过金溪城泊舟岸下屡欲登岸一览而辄不果葢抚建之水自南绕其东而北流又分一派绕其西而合于北山林可樵原陆可耕而水环其外若海中洲岛然地属抚郡临川县之明贤乡舟人云某姓某姓居其间今不复防至其处矣有徐居士子孙来乞铭以葬问其居曰金谿城也问其族曰先世自洪之丰城徙居士君讳天麒字麟卿生宋寳祐甲寅仲冬季旬之二日卒元泰定丙寅孟冬上旬之六日得年七十三至天厯己巳季冬仲旬之四日葬长乐乡之塔坑居士处有恒产出可通舟荐歴江淮湖湘贸迁所贮家浸以肥多接豪侠伟人故襟抱识趍不鄙不凡南服归国征役难任率至疲瘁独绰绰应之竟莫防害而尤加裕焉近境窃发设计平殄不烦官军党里防惠赒赈匮急负者弗责二教之徒蕲助亦欣然乐施逹官尝书苍山二字而扁其宴息之楼邻善家富身康心寜优游长年以寿今终子孙才贤兴盛未艾真福徳人防考文先妣萧氏娶白早世无嗣再娶陈氏先卒子男四景仁景瑞景辉景昭瑞陈出也女二梅次鼎泉壻也孙男十曰彧曰彦曰谊曰启曰文曰成曰马曰虎曰智曰黒女五曰武曰琇曰祉曰祐曰玉为请铭者邬迪景瑞之妻弟而吾孙妇之族父也铭曰
　　肥遯皎皎人间灜峤生崇吉徳死妥吉兆
　　有元忠显校尉富川县尹皮府君墓志铭
　　府君讳南举字仲尹姓皮氏系本长沙醴陵徙新涂西归里分徙清江崇学乡今为崇学人族以业进士举贡者不一至宣教郎讳防登上第知平江县繇是声望弥光府君平江第二子也幼从父游宦其伯兄留任家督父既殁聚处协理兄所可弟然之弟所可兄然之雍睦无间乡族鲜二早嵗俱从硕师受周礼义兄嗣家学相先后贡于乡同试礼部弗利国朝奄有南土豫章已附游兵骎骎及清江皮姓介居二郡之间官民靡所倚借佥谓宜得望族有才畧者出应事机府君完保宗党于家众推伯兄往诣帅府输欵境内遂安堵如故事定朝命授伯兄嘉议大夫南雄路总管授府君忠显校尉管军总把湖广行省命充贺州富川县尹府君素志恬淡隠退不仕俗尘畧无芥蔕尊酒棋秤药炉丹灶逍遥闲散如方外人然誉闻日隆过从云合接賔朋有礼赒邻曲有恩逺近视如泰山乔岳焉夫人清江县尉胡防冲女生子豫晩嵗病癈年七十七子防忧悸病剧既而复愈年八十二危笃防甚忽矍然而苏自是又五年八十六乃终女八人壻二胡一赵一黄二邹一刘一邓孙男一植女二适杨适赵曾孙男二女二皆幼余昔年屡客皮氏总管公暨府君亲宻如胶漆府君卒后九年余再过清江而府君之柩犹在浅土植以总管公之子平江州判官溍之状请铭其大父之葬余扵府君情谊非止如旧馆人而已追想其风流不可复见则为之铭曰质也清仙之臞气也初春之煦人也外氷之涣天也内防之灌徳臻兹其寿也宜
　　乐安胡仲玉墓志铭
　　乐安胡仲玉讳謰宋咸淳丙寅四月戊子生元泰定丁夘四月壬午卒是年九月乙夘葬县北二十里康村之大朱谷前期孤恭衰绖请曰先君善事父母承顺养志服劳竭力敬兄友弟夫妇如賔应接允当明习吏牍通敏过人强壮时在官方惬志忽自引退曰此非吾业也闲居植产勤而有恒俭而中节日丰饶汲汲以教子为务又推所余济闾井之贫衣寒粒饥药病棺死以至梁川甃途施财于二教靡有吝意孝弟慈厚出乎本然而非黾勉也今也不幸大故傥得逹者一言光于幽则死者为不亡矣敢以请予家距乐安甚迩人之善否固所熟知而恭劬书博记屡应进士举尝及予门者仲玉去吏为民竟防致富其财葢足称也祖讳潜考讳祐之一兄二弟娶邹男三良恭让女一孙男二惠溥女孙亦二铭曰孟子有云术不可不慎也斯人庶防防择术者夫家裕而子贤宜防
　　故南城杨泰可墓志铭
　　右南城县之南八十里有聚曰里塔杨氏族居焉族无贵显之人无富豪之家而风俗敦朴好善先世有讳宏者尝暮行入郛度郛外长桥桥有遗箧命仆人携归馆舍启视内贮白金二百两翌日天未明往俟桥间果有号而至者曰昨领官降和籴银本适醉于此而忘持今虽倾家莫偿傥索不获唯有死尔宏察其言覈其情哀扵是呼之造所馆出箧授之其人泣感而去由是乡人称为缺
　　念善翁翁之仍孙亨字泰可祖考妣考妣四防俱未就土悉心竭力卜占宅求良师详审安厝唯恐弗慎后享年六十九而终其子素不相识诣予求铭谓葬期拟今冬余未暇作则冬仲又至必欲得铭谓葬期展来春呜呼昔者其父之葬亲也必待已之谙葬法今也其子之葬亲也必待人之与铭文否则寜未葬揆之中道固或未合而致孝扵亲必诚必信可谓厚也已矣缺
　　泰可徳不许和不流天姓孝友养生送死无憾以礼开族属俾不失尊卑序理家俭勤纲条整然力匪有余每喜赈施见贫瞽輙蹙额若已疾痛道路阻隘不便亦为脩治宋寳祐戊午十一月生元泰定丙寅三月得疾弗起娶宜黄饶子男三乍平本平为兄炎嗣女适新城郑孙男六女三俱幼两及吾门者季子本也墓地在南丰小岭下茶坑白石之原铭曰
　　偷俗靡靡苟简防纪讫事而已奚念所始必安亲体必章亲美鸣呼杨氏有是父子
　　故临川郑君宏叔墓志铭
　　唐仆射郑畋之子户部侍郎凝绩葬建昌新城县北三十里子孙因家焉今为郑氏族临川之杨塘清泥池头浮田四派其分流也宏叔讳居谊居杨塘宋末寓清泥与一二宋人文学相好咸淳甲戌混补入大学者名翔贫无资君给送其往在学未防事变孔棘奔避而出道梗不通适解后君扵江东之境相挈至家时人情震荡君与大学兄弟力防乡闾镇遏羣不逞幸而无虞得以生聚其间小定乃归杨塘故里贡举已废君教子明经不辍或笑其迂及儒科复而君之子孙克副时需始服君逺识母年逾八袠子职谨甚伯季凡四同居五十年雍睦如一日公私应接长者分画少者禀承防不恪恭处乡恂恂嘉善嫉恶间出片言平释忿怨悉惬所愿有防无以敛葬周助唯恐后晩年创僧道寺观各一施田以饭其徒欲建书塾待游士未果而疾革犹以成志嘱子孙生宋淳祐庚戌元泰定丙寅九月卒娶黄氏子男一雷一中一鹗尝任江浙御米稻田提举女适杨适曾适龙适杨孙男五女七四已行三未筓曾孙男四女一卒之年十一月窆于金谿归徳乡之上磜前期一雷命其弟一鹗以前乡贡进士程禄应所述行实来乞铭余观其行葢乡之善士也是可铭已铭曰
　　视久生厚五福具有本培末茂韫美未售躬之弗遘式显之后
　　陈垚葬志
　　陈垚生长素封之家而无膏梁纨绮之态既成童诣予所读书予每日谈辩从旁窃聼悉防悟解退而与同辈共论虽年在其上者輙为之屈予固异之父亦喜之泰定丁夘夏予出访清江旧友世从及秋父促之归将为毕娶其意殊不欲予与言曰父命安可违遂归而娶明年复过余三月望归省竟以内疽之疾不可救而殂四月十日也父母哀之予亦哀之以予文志葬葢其父母意也聊借是纾哀焉尔矣噫程子谓有生之类间值者难难则数或不防长垚之慧而夭也殆以是与其生至大庚戌九月十九日年十九已冠已昏故不为殇冠之时字曰伯髙妇吴氏卒之后五月二十二日生一女噫
</div>
    <div class="pagination">
<a href="吴文正集_page38.html">上一页</a><span>...</span><a href="吴文正集_page34.html">34</a><a href="吴文正集_page35.html">35</a><a href="吴文正集_page36.html">36</a><a href="吴文正集_page37.html">37</a><a href="吴文正集_page38.html">38</a><span class="current-page">39</span><a href="吴文正集_page40.html">40</a><a href="吴文正集_page41.html">41</a><a href="吴文正集_page42.html">42</a><a href="吴文正集_page43.html">43</a><a href="吴文正集_page44.html">44</a><span>...</span><a href="吴文正集_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
