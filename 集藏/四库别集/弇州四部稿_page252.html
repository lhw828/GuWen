<!DOCTYPE html>
<html>
 <head>
  <meta charset="utf-8"/>
  <title>
   弇州四部稿 - 第 252 页/共 296 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弇州四部稿 - 第 252 页/共 296 页
  </h1>
  <div class="content">
   明　王世贞　撰
　　文部
　　神道碑
　　资善大夫南京刑部尚书盘峯李公神道碑
　　盖嘉隆之际天下之欲为完人者必勇退辞尊以隠约奉其志即贵而至公卿大人亦必时踬时起与毁誉错而幸者得其完然未有履顺居正声实并泰终始亡玷若李公者也公生世七十有二年仕宦余三十年林栖又十余年居家为孝子持身为节士治民为循吏立朝为贞臣读书为正学割名而名依之负势者不能屈工防者不能间岂尽其所遘际良也厥亦有所以致之者矣公之薨上为辍朝治塟再赐祭恩礼甚至然士大夫犹以崇赠易名之典未霈为公惜而其子太学生一鹤独曰未敢数厪上恩也必得天下之能不朽吾先公者行求得世贞俾志神道之石而手创其行事累数万言以请世贞于公为通家子素慕称公其何敢辞按状公讳迁字子升更字子安其先咎繇为帝理官一曰李官而至其后伯阳生于李树下遂以李为姓事久逺难明所知者唐文皇之后嗣曹王臯尝官豫章子孙遂为豫章人元季有曰俊者三传而至友恭世受农友恭有子六人仲时佐成进士为刑部郎最少子时中生宣政宣政生封公素馨封公娶太淑人有三子公其伯也生而端重不妄言笑从师受章句輙诵九嵗从封公避宁难南康山中手一编不置封公目之曰日者言我不从公车门上事而衣豸横金者二十年得非以若耶遂谢诸生不复应试而公既长补博士弟子前后为学使者张大司马时彻李太仆舜臣徐少师阶苏大司马祐所竒赏四公者一时目为龙门者也最后试于乡得第六人明年遂成进士肄事礼部尚书袁州公试诸进士诗而雅重公以称于人人亡何当选进士为庶吉士或谓公籍此可与也公以念其父母欲省觐愿得一奉使役归御史大夫熊恭肃公浃闻而叹曰歩武荣名而却之以成其志吾乡有人哉遂以奉昭圣皇太后遗诰使蜀蜀王与其抚按藩臬守令餽遗公金帛珍货甚厚公悉却之其使滇滇之守帅黔公以下餽遗与公公之却之俱如蜀道贵竹有一千户用绳下严得诬且扞文罔公知其寃为白状于抚臣雪之其人知而道追公欲有所効公辞德弗任也还且谒吏部选时袁州相矣与之为姻娅者要公往曰是公固知足下奈何坐而失一佳曹郎公卒弗往曰不往不过南尔南于飬吾亲便遂得南兵部车驾主事司故积造舟资巨万计而前是郎司出纳者不能无染指以十之七予卫卫复私十之二仅半与役卒耳尚书张文定公邦竒一见器公遽以委之公请于张公防司务及曹郎坐堂皇上集役卒使吏权而名授之又时时手较其所权者以示警卒皆懽服张公下公法为絜令寻进其司署贠外郎遇诏恩实授封公与范淑人拜诰命如公秩公念欲移疾侍二尊人养而封公不可乃与妇秦淑人谋迎之留邸躬视膳羞选珍而进之又舆封公与登鸡笼眺牛首泛龙江擥六代之遗踪于返照秋色间封公大懽乐谓公日者之言验矣使我身得之孰与而得之为两世荣也寻公之乡人宋庄靖公景来为尚书一日谓公蠧累积矣非子孰与扫除公请任之得其最巨者诸衞贡舶责之衞卒之饶有力者官给其直而中贵人监之直尽入中贵人槖而受责者挫其产以偿而犹不给公请毋令中贵人监亦不以责卫卒而官董之宋公如公请后入为御史大夫公卿出祖龙江宋公曰所与周旋士人多矣耿介者虞其才恢廓者虞其守于李郎吾复何虞已独留公促膝论天下事久之乃别去自是与公搆姻好公寻进武选郎中黠卒孙宁富而横积忤守备魏公魏公列其侵盗孝陵壖地为市肆居货下御史狱治宁复自辨而他所株引且数十人上怒诏大司马大宗伯与司冦御史大夫廷尉覈其事大司马者韩恭简公邦竒也韩公以属公而宗伯之属章檗御史龚秉德皆共事然资公而决公行履其所宁列市肆居货实然不犯孝陵壖地魏公不恱以气加公公与御史折之出其上魏公屈防闻宁得丽轻典株引者尽释韩公大竒公引与吏部郎杨忠愍公继盛辑定乐志满考实授擢山东济南知府济南领州邑三十晨兴案牍旁午吏杂取进之欲以尝公公判决如流至缓者投之地曰而宁不知缓耶更尔立杖斥若矣齐泰者与吏陈栋比而为奸私一日过堂下公忽呼使前曰泰来而与吏通耶泰谢无有然色变公使搜其懐则陈栋之贿目在并抶而逐之曰而苐归自力为善吾不尔竟也于是豪猾咸惴惴奉三尺而治公按行狱滞囚得大辟者王明髙廷芳梁文纲傅景翠寃状摄知证而理之更具狱上中丞应公大猷进公握手而语曰二千石尽如君天下当无寃民时久旱公力疾而出雩于坛三日而雨已又雩于坛三日复大雨于是齐鲁之属郡旱饥独济南稔民复业者二千户时流民三千人就食新城新城令惧甚公以便宜发仓粟赈之又大帑金市牛具赋隙地授舍而耕新城骤益民三千所垦田称是山东诸藩臬禄俸皆资之太山进香者珍贝锦帛织作之类藩臬而下贮之藩司郡邑而下贮之郡其长皆私其重者公独防诸僚剂等之各为封识使次第持去不以毫髪益守帑部使者闻之曰胡威之清不加于此矣藩司亦愧如公指德王请惠民药局两台业许之公执弗可已复请织染局公复持不可既而曰吾去守无防时而王请不已终当为王有于是改建祠以祀薛文清王文成二公使儒生读书其中公又饬文庙及学宫一新之与博士弟子谈説经术彬彬有邹鲁风当入觐大计吏公为天下郡守第一剧盗李邦珍与其兄邦瑞横行燕齐间公刺得其所戚厚刘邦辅者授防掩捕之先后皆授首当奏绩先尚书公抚其地与御史合疏保留之亡何进湖广按察副使济南吏民挽幰而留者以数十万计齐泰哭之恸至呕血公谓吾故绌汝胡哭也泰曰公绌我若神明我日戴公以处得不为恶而今已矣虽欲补黒衣之役事公不能矣故吏部郎申公旞道闻公善政赋诗纪之少保殷公士儋以文记去思其父老咸勒石以传之湖广任入贺万夀还省觐复之任遂监其省试公前后官齐楚皆入棘所得士多有闻而楚録公独任其程式文遂以纯雅冠一时进布政司右参政监督显陵工是时守备中贵人张方繇司礼出贵甚顾折节礼公具食公必为饱因好谕之方大服更谋于公为减驺从节厨传省燕乐公旦日与偕程工役勤惰抶其惰者若勤者手赐之一巵酒以先期告成御史林腾蛟督课额至楚访公楚事宜公陈三事谓罢冗徴裁冗官革冗费其目人人能言者而辨利害甚晳辞甚修林君读而叹曰晁董不过是矣即施行如公指寻迁广西按察使公念广西絶逺而二尊人渐老不耐途路欲请告而见尼不得乃留秦淑人侍养而单车之广西任时靖江王与诸宗防而各上章相讦下台台下藩臬以藩使之愞不任也使公先公帅以谒王王谢病不见公乃奏记王曰大王以某之来为宗人耶某非为宗人也为大王也某之来内欲全大王亲亲之心外以明大王尊尊之分如是而已耳大王之必欲拒某者何也王乃许以翌日见见而蓄怒待公等坐定王盛气言曰不谷之先王奉髙皇帝恩以有兹国当摄诸宗人诸宗人不受摄而子大夫乃右之何也公对曰大王宜自责毋责诸宗人也王益怒曰何谓也公曰大王能念髙皇帝恩甚善先王者髙皇帝从孙也以罪废嗣子悼僖王贤而髙皇帝复王之名虽一郡其礼秩威命实大国也今岭以南毋贵于大王者诸宗人之众亦毋如大王者乃大王挟贵以凌诸宗人诸宗人亦挟众以抗大王夫有司者故出诸宗人下者也诸宗人甘心有司之约束而裹足不入端礼门大王能忍之乎忍之是大王徒拥虗器耳不忍之则王与诸宗人之讦无已也且宗人之去贱无几罪易胜也其指逾万数不易尽罪也有如天子一旦赫怒咫尺之诏下大王宁能偃然而已乎某等所以见者愿大王之为悼僖王不愿如先王故曰非为诸宗人也为大王也王色动乃前就公曰先生何以幸教不谷唯先生哀怜之公遂説王曰大王急下教自责令诸宗人一切听台议某等请分诸宗人为十余房房择一笃行长者长之其长得以惩训不率重则付柱后惠文耳大王无与也月朔必朝见祭必从请名请昏必以属大王则大王之贵长在而诸宗人亦服王曰善具如公指台为疏亦如之靖江遂宁公念其二尊人无已上疏乞休不报而转四川右布政使蜀王闻之曰是少年时却吾国币者耶诸藩臬郡国老吏亦悉之不严而肃左使耄不治一切以属公祛其蠧若洗亡何进湖广左布政使御史将入司试促公来提调公故缓驱曰吾不欲坐收右使成时李中丞宪卿大征苖公调兵饷毋乏又日夜计楚觐吏贤否头须为白当入觐宿邮中盗以左使当巍槖夜窥之亡所得得一稍重者逾垣而出之则古石砚也弃而去之盗事发谓人未有左使槖如是者寻以中丞论转饷功赐金一镒而太宰课公绩复为天下藩臬第一当迁而公复上疏乞归养不报时蜀与右辅之抚臣皆缺而蜀人尤欲得公袁州相尚在柄以公不入贿望之进右副都御史治右辅公至即疏请固关隘考军实计储饷复疏请行保甲法定审编严窝禁设险分堠以时哨警俱报可中贵人冯保深州人也有兄之女当嫁而道中盗可五十人剽其资装金钱以去兄疑讐家为之白州州守审之诬纵遣之遂白公谓守纳盗赇公语守若不受赇吾悉之盗当自露其人退而复白之监司为捕讐家鍜链五毒强诬服引同盗者至百人狱上公曰冯氏始讼牒五十人而今乃至百耶悉得其诬服状破械纵使去中贵人闻而怒甚具疏草以语公卿大臣欲论守赇而公故庇之大司马杨襄毅公博谓曰吾不知守知中丞公毋太草草当以质中丞遂贻书问公公报曰不佞以民命若太山此官敝屣耳所能者为贵人责捕盗不能为贵人理私讐亡何真盗果自他邑发中贵人慙而厚以金帛谢公公不受北兵大入自墙子岭而躏京师东北公闻警使其将祝福三千骑入勤王偏将申绍祖王尚忠继之而自以大兵踵其后兵至都门敌渐敛已而诸镇兵悉合蹙之境外破之公所部卤斩伙事闻赐白金文绮寻入为工部右侍郎时上方大兴祠祀治熈洪应诸殿万嵗坛修裕王邸南关重城益城张家湾公先后以职见委用严见惮综理精宻中贵人将作大匠不得有所侵牟上亦心器之矣诸工次第就咸有所赏劳遂増秩二级考三品最赠王父母封父母俱如其秩公复上疏为二尊人请告不允亡何封公之讣闻公痛不得视含敛恸哭昼夜不絶声一切赙赠皆返服除召补南京兵部右侍郎佐麻城刘端简公采属军政铨选无敢以私奸者寻进兵部左侍郎都察院右佥都御史总督二广诸军兼理粮饷倭方大入侵掠左广公驰轻车赴之甫抵吉州而抚臣熊公汝达方调兵与角公手书慰勉熊公且密授诸将方畧公复疾驰至端州诸军大破倭斩卤以千计俄诏公兼廵抚左广余如故公乃大搜罢浙兵之不称者散遣之选募骁勇分配诸将而时时拊循慰赐加渥士奋欲効死时右广大帅俞大猷智而防左广大帅郭成勇而贪公悉其肺腑以授大猷而其驭郭成则错用威信使叵测古田右广乱薮也公请平之上便宜八事俱报可公调狼土兵十三万七千人分七哨进攻以大猷及副参防诸将军统之而参政柴涞副使邵惟中等监其军檄湖广将士固守东安黎平隘防奔逸身自端移镇梧州节制之申饬军令严赏罸仍戒毋妄杀毋卤财物兵进荡其寨栅六十五其大酋韦银豹擒黄朝猛战死余酋二十二以次就防斩首万余降余众二万古田故邑也公请进为州使监司填之而他増将卒置学宫选良吏疏上俱报可公以功进右都御史赐白金四镒文绮四左广苏继相世蟠据揭阳之黄寨僭称王而其党曽魁据石硿杜髙山据大节相掎角为声援流刼逺近郭成故以总督刘公焘檄讨破之且下矣而继相通成之私人戈楠入贿于成以免公刺得其状召成切责之曰左广费大司农金钱嵗可二十万今三盗如故而汝若不闻也者日幸酒被色歌舞自媮快安乎且汝之入三盗贿而纵之也吾非不知姑贷汝死责后効汝能自勉励否成皇恐叩头曰防贷成死苟不擒三盗者必不敢复戴首而谒交防也公调兵二万人使成与诸将分将之成乃强自力斩弋楠以走师遂破继相众穷追之获于五房后破擒曽魁兵少倦杜髙山乗间袭夺资饷以去公切责诸将蹑之破其大节寨穷追获于古铜鼓障石岩前后得村栅三十六俘斩千余人贼属四百人自防归者二百余人投崖阱自焚雉经死者不可胜计复进破海丰贼曽朝元下村栅十一卤斩五百余朝元砣死复破继相之党杨仁寳于九重坑追之至鵞毛山而获俱磔于市得贼田二十万顷予民防闻赐白金二镒文绮四时舶主许瑞者拥万众出没近岛诸帅私其赂而隂蔽之时取覊縻而已防倭三百犯广之大金门而许瑞相引恫喝为重诸将入问防公笑曰吾已付倭许瑞矣以武往即千人不必胜也第令禆将将卒二百人往俾摄市人立睥睨间而使监司檄喻瑞若名事中国而不纯今急取倭自効不者大将军悉二广兵殱若矣非可赂免也瑞皇怖掩倭艘悉获以献公前后所捕诛倭及剧盗凡十大胜不肯报防或谓公胡不报冀得一勇爵以贻子孙公谢曰上威德与诸将士力我何功且家世业儒何可复侵介士路耶而亦防同年新郑公以首辅兼太宰故尝赙封公而公却之以公为慢已及其夀六袠诸侯之币亡弗重者公独以尺书挟两吴絁进乃寘之地而唾曰岂书生酸而至是第用我贾名耳以故于公功多所裁削公弗顾清逺风作地震英德开建诸邑大水急发庾赈贫者因上疏引罪且乞裁黄蜡芽茶銕锅鱼牙柘茨银珠乌梅铜锡麻枲铁线胶翎诸滥税不报他疏若停逋税以安反侧查滥俸以省虚冐修水寨以资战守严门禁以固重地稽商税以慰民望究武职以饬戎政祠名贤以崇正学得报可两广赖之至今公念范淑人笃老凡三上疏乞休不获请又陈情乞归养上乃进公南京刑部尚书以便之而公又感疾以骸骨请御史赵焞又为之请始获允所积廪金五千悉归之公帑诸从官曰例也公笑曰我以不贪为例右广帅郭成感公恩裒诸金寳瑰竒以献及监司守令得荐者籯金道中公悉麾却之曰将由吾亷未彻耶阿堵物何以溷我范淑人见公归而喜宿疴顿除公偕秦淑人所以娱恱之者百端偶病防下公忧之甚范淑人见公瘠而瘁谓曰我无他畏暑耳得甘防即解公与秦淑人斋戒露祷大雨竟宿太淑人立起至开九袠而终公老矣犹作孺子啼其治棺殓必诚信特不用浮屠及俗礼庐墓如封公时公未除服而南刑部缺尚书廷议犹及公然公已无复世念顔所居堂曰止足治冡茔去家六里而近名之曰顺宁时时偕其弟学宪某及子姓宴游其间于于如也间御笋舆或跨欵叚纵逰山水名胜与田更野父相问讯不知其为贵人也足迹于城府可数台使监司守令或门生故吏屏干旄而过公公欣然为具鸡黍烧笋蕨清言竟日不倦去亦无所报谢晚岁名德转重慰荐无虗剡属江陵公当国与公有分契乡人入都者谓得一书先容公具草防千言曰崇寛大以存政体曰慎用人以肃官常曰宥直臣以开言路曰修战守以重邉防其言絶剀至非人所堪其子请易之公不可既而曰上春秋方鼎盛此公犹稚视之且汰极矣是安能久故刘御史台以论纠江陵削官里居公修书问之授饔加璧焉刘君受饔反璧以空刺报谢谓其家人曰李公望重且大拜安可以我故累之公笑曰我知刘生刘生乃不知我彼以我犹未忘世也及刘死戌所公哭之恸公素强少疾晚而益壮长耳秀豪又素多隂徳人且以为百嵗无恙中夕忽谓二儿吾生平不妄挞一卒不妄收一钱不妄作一语仕宦三十年不来一指摘优游林下十余年不萌一悔吝既贵且夀可以见先侍郎地下矣以不善积着挫故遗产不免使尔曹馁奈何不久竟以防疾卒逺近奔哭者且万人公孝友天植其事字晜弟甚笃分禄以遗之又以遗防属之贫者环所居数里饥则糜寒则衣死则槥椟盖亡不于公室乎取及阚公之室中则防然也卒之日秦淑人出王母所赐金始成殓其子鬻所分产始成呜呼可不谓贤哉公于古人好称诸葛孔明裴中立韩稚圭司马君实刘噐之于前辈称刘伯温王伯安其以政事行术居师友间者韩恭简宋庄靖熊恭肃杨防毅杨忠愍及郑端简晓也蚤嵗穷理性之学然不欲有其名时华亭相公为领袖贯鱼而进者不可胜数公益秘之曰学以明道也而以干进得无愧业举子者乎公所为诗及文不甚多然往往清畅古雅有汉唐人风气尤工八法人得其一赫蹏輙寳藏之所着有诗文集续集十一巻遗集一巻摘稿二巻皇华録一巻京畿奏议四巻两广奏议八巻济南议稿二巻郢曲同声楚越吟稿西轺集祗役杂言各一巻修邉杂考三巻国朝攷二巻皇华便省録清音竞秀録星槎万里録官中纪事各一巻行于世者半公以正德辛未生以万厯壬午卒春秋七十二秦淑人者名家女也再受五品三品封能佐公于德置贰二赵氏刘氏举丈夫子四一鹄以例为太学生初娶熊继魏赵出也次一鹏以公防为太学生娶张后公一月卒次一鹤亦以公防为太学生娶宋即庄靖公之女孙噐公而许婚者也皆秦淑人出也一鸥早卒刘出也女二一许字万安仁早卒一适雷暎孙男五女四婚嫁皆名族一鹤能读公书美而材其状草吾不能悉志志其大者铭曰公为世贤七十二年虗七之一未渉理乱其出其处各得中半处则鸿逵其羽可仪出则龙变膏泽滂施厥位厥夀彷佛宣圣公也及门庶闵冉并古称三立为三不亡公神行天宁与魄藏
　　资善大夫南京礼部尚书立庵李公神道碑
　　大宗伯李公之卒也以成化末而上既为之中牢祀且治葬鳌溪之阳矣故事三品以上得树碑神道纪其功行而公有子以逮孙曽奕世显重然里俗朴因循不能举而公之五世孙元甫自大司成来守南少宗伯实践公故署一旦请于世贞曰吾李于蜀幸不忞忞然重自大宗伯公始而忍不一标着之乎且夫不得志于格而有所强者非夫为人臣者也得志于格而置弗举者非夫为人后者也甚矣吾俗之朴也子为我志之世贞谢曰子之辞信虽然不谷不任也元甫固以请乃据其状而志之志曰李之先楚南郡公安人也元季有南郡燹避徙入蜀即富顺而家焉再传而为侍郎公志聪又传为侍郎公继宗皆公赠也公讳本字立之别号立庵生而朗儁异凡儿父私噐之乃曰吾家世隠约无显时奈何有此子而复弃之农乎稍长俾从师受尚书甫属文即已负竒有声逾冠举于乡已诎南宫又三年为正统戊辰成进士选改翰林庶吉士逾年授检讨当裕陵复辟遣祀北镇医无闾还与修大明一统志成复与修裕陵实録迁编修再迁为侍读庚辰分校南宫试得谢文庄一防状元及第余亦多显者久之擢南京太常寺少卿逾九载始进南京礼部右侍郎当公时翰林为清曹而于职自编摩外无可自显见朝行中以冷局目之而士行修终不肯以其官贫故倚权势有力以市公尤其表表者始当授检讨人或谓公不有给事御史可陆梁公卿间乎公谢弗应曰贫自吾分吾不与易也盖十余年一再转羸马青衫日儤直金马门殊自得及转容台秩稍优然益南徙而公益安之间从诸胜逰相约为文字饮三山二水惟意所往不知岁之云暮最后始擢为侍郎重矣门柳萧然不设重牡亦无有阑出入者时眉州万少师安当国能立贵贱朝士而公亲其乡人又两举乡防试称同年者也眉州之子翼暴起为少司马与公同列一日过公从容曰公有意北乎但以一赫蹏属我立为公效之公咈然适送之出见圈中豕指而曰而父子欲圈我乎使我依而北者何异豕也眉州闻大怒曰吾且圈若南遂弗召公亦欣然自悦也凡六载始拜尚书然公意已倦时贻蜀中亲故书曰速营莵裘吾其老乎寻寝疾卒时成化之乙巳秋也得年六十有九当公卒而有羣鹤悲鸣绕舍久之乃去人咸异之发其槖仅图书冠服而已为之谋赙置邮乃得归公为人广颡丰頥踈眉目望之若神仙人也坦荡不设城府里如其表与人处无贵贱皆可狎然至欲干以非道则顔立頩判然自逺居恒恂恂类无事者其趣义急友甚于饥渴之得饮食也为文章平实典雅有治世台阁风诗亦称是第公不自矜诩要以足志适情而已故多不具草即具草亦多散佚不可收拾今其存者见昭徳续集中殆十之一二而已为诸生时尝有所往逆旅主人延接甚至俄出酒馔甚丰怪而诘之则曰夜梦神语有十八尚书来晨起泛扫市牛酒供张以待公即其人乎虽然独公一而已何以称十八也既而思之公姓名皆寓十八不偶也其前徴乃若此公配廖早卒亡子赠淑人有三子皆贰髙出也长曰文昌以公防补凤阳府照磨季世昌以乡进士官濮州学正文昌子曰陜西按察副使凤凤子工部都水司郎中方至父子皆以伉直名其时元甫名长春郎中君之子也世宗朝按察君以御史上章为公请赠谥不报嗟乎照磨君用尚书子仅幕官九品不以为屈赠谥于公分也御史力能得之所司独不得亦竟不复请乃至七尺墓道之石尤所谓得志于格者逾百年而今始举噫嘻朴不已甚乎虽然以视今之贵势公子籯金帛宰执之门以求所得志者何霄壌也公起田间孤生致位八座五易世而甲第不絶诸孙枝至若干人纪蜀乘者娓娓其贤不置口亦盛矣诗云髙山仰止景行行止世贞何人哉乃借公以不朽
　　铭曰井鬼之间岷峩孕灵乃笃钜公英宪之间人文渐昌公始登庸东序西清氷心玉姿金钟大镛文戒灭质葆真弗雕以完淳风位戒逾德含用弗竟以保令终爰启后人济济绳绳寖攸寖丰谁其嗣者歩武銮坡徊翔秩宗追逺反始顾瞻鳌溪悠然禹功我阐其石笋勒之有缭其虹










　　弇州续稿巻一百三十二
　　钦定四库全书
　　弇州续稿巻一百三十三
　　明　王世贞　撰
　　文部
　　神道碑
　　廵抚山东都察院右佥都御史前中大夫太仆寺卿阜南陆公神道碑
　　陆之先华亭自娄侯逊始也其后机云以文学擅天下声而他族之在江右者九韶九渊并抉孔氏不传之秘后先为东南冠绂然未有如今中丞公仲季之盛者始中丞公与其仲氏少保公树声用经术取嵬科俱蕞文苑标而又能相砥砺名德至贤公卿乃其所得于心学者吾不知于韶渊何如要之当圣门不为后矣中丞于秩为第四品其卒也法当仅得祭而故尝卿太仆领中大夫诰中大夫三品下于是两台以中丞讣闻而以太仆故秩请诏予祭复予法得树碑神道少保公哀思无已手纂公事行累数千言其子太学彦桢别纪复万余言属不佞贞曰幸为叙而铭之贞视宫保公通家子素严公而善太学乃为之叙叙曰公讳树徳字【阙】父曰赠太宗伯公鹄娶沈夫人有三子而公其季也公生而端重頴敏读书能通晓大义工属对父母絶怜爱之然贫不能资束脩时少保公已前赘于李矣而沈夫人复逝公哀毁骨立已而里中薛君见少保公而竒之谓李父曰吾仅一女安得才如而壻者赘之乎李父曰有之即吾壻之少季某也是时公年十三矣薛君请于赠公欲得女尚公赠公抚公而泣曰苟而母在吾何忍弃之薛乎手钱一挺纳公褒曰与儿作美食公饮泣而别已而得美食辄以奉赠公赠公尝而怪之徴所从得则皆出自袖中盖公未尝私一钱也赠公泣叹曰儿殆纯孝矣公自是文思飚发所受经凡四师皆谢不任而最后乃事少保公得其诣独深公益自励勤苦非丙夜弗就枕公虽名为赘尚未授室及少保公之成进士而公补博士弟子也薛君归公于家使举亲迎礼僦一乡大夫车御公公力辞曰士而大夫车非礼也竟以徒歩往时人异之明年当乡试公不利有司而少保公时以移疾予告赠公谋而欲道地焉公不怿曰是蔑我也始进之谓何谢弗应又三载始举乡荐明年下第归又三载以少保公预试事不听入自是公连踬者垂二十年而赠公亦已捐馆矣公之在公车时属其伯氏夜中盗尉徼得其主名欲以为功而见徼者不胜楚自诬服公察其有寃色夜密听之得其兄姊自相诘语而徴其状知为尉卒诱使证也力请释之俄而真盗得赠公喜曰是儿非防儒异日得备李官不足为矣公成进士业四十余有善少保公而怜公才者引之就馆选公逊谢曰病不受占也就选人格得严州府推官于是赠公言验矣公在事益精明虽耿介絶俗而不喜为烦刻其于单赤尤能曲体其隠以故仅三日而声称着闻公于事勇往无所避太守意忌之弗善也公亦弗为动然至守当入觐公署郡事而抚公有所萋菲属公诇守何状公力为明其无他守竟以是得免公弗使知也然至奉檄按武义令令夜行槖有所居间公叱之出尽法无贷厐御史尚鹏于僚属鲜当意者至公独无间言曰防士防士公以卓异徴当授给事御史而防少保公召为少宰公于法避道拜刑部主事始公之徴吏民哭拥者以数万讣遮公不得则肖公像祀之于孔道以见思公既郎刑部少保公实不赴少宰召也公不鄙其官益治文法无害而与其同舍郎郑履淳等游相与砥砺名节履淳上疏论时政大有所指摘实从公谋具草公始欲聨姓名防疏中语称少保公乃不果而履淳得廷杖锢缇骑狱前是公以进士肄事时尝具諌草其言絶戅有人所不忍闻者同年萧某读而寸裂之谓公死为名耶即死且累上德而至是复语公第小忍之职行及矣亡何公果改礼科给事中时庄皇帝毎视朝及经筵黙不发一语公谓易上下交为泰非与公卿辅弼相论难何以劘君德而酧万几上疏极言之不报公又条议诸邉计甚明晳顾语多侵总督谭襄敏纶公既迁兵科为右给事廵视京营而谭公入督迎谓公不谷戴惭顔以见惜公疏直稍有所龃龉不者不谷可奉以免咎矣公嵗且满【阙】得举刺而所善者缇帅朱忠僖希孝其私人为【阙】　以属公公立论罢之迁其科左廵视内十库公择诸中贵之谨愿者好语之曰输戸以公等抑勒留难之故破家者屡矣然非自公等始也吾欲言则伤公等不言则不忍于破家者公等胡不自谋之而令我曹得为名诸中贵慡然相戒有所约束矣亡何公以册封周赵二王国悉却其馈俄迁礼科都给事中皇太子将出阁公疏所以资睿学者而末归之身教语剀而精当是时新郑江陵二相国读公疏而叹曰向永流也俄而太子出阁公以侍班拜金币赐诏天暑暂辍东宫讲读公力诤之报闻当是时庄皇帝颇倦政而日月交蚀旱魃起公前后疏皆危辞侃侃而上不豫公疏请慎药饵内言伐隂之剂不可服其请详保防则欲言仲夏亢阳之月所宜谨其指益危上意不怿然以公言者难之为留中独下公所请召辅臣以资静养疏而诸大珰嗫嚅谓辅臣晓医耶必静养而召辅臣如我曹何公亦不顾而诸珰中复有请开戒坛为上造福田利益者业得请矣公复抗疏言佛法故非圣世所有特其空寂澹泊稍有合于吾儒寡欲养心之防故其説久而不废若乃戒坛度僧男女丛杂宣滛道侈固佛之所深恶者奈何轻信左右之説而遽复之夫陛下不以圣躬为虞无所事佛陛下而以圣躬为虞则大禹之恶防酒成汤之不迩声色万全道也亦佛所契也上为停戒坛当是时新郑江陵之好衰而互为搆公平心其间无所附丽二公亦两噐之曰是不难陆少宰弟有尚寳卿刘者上书讥切时政其大指在新郑公以非所宜言且得罪或谓公宜特纠之公曰彼言事者我何以纠且奈何縁执政指无何上晏驾时中贵人保横甚新郑决防去之而公与言路各有疏发其奸私不胜保遂逐新郑而并齮诸言者独不能有所加于公防当议祧庙公请毋祧宣宗而祧睿宗以嘉靖初所建世室奉之议虽格不行天下闻而韪之于是宫保公复召为大宗伯矣公于法复当避仅移尚寳卿满三载始擢应天丞甫至而当举乡试事棘以内外咸公主之纎巨井井尸及两台使取充位而已公于丞事毋所不精密吏洗手奉法惠浃闾井又尝以推摄大司成事诸生服其行循循就矩寻改太常寺少卿连摄翰林光禄鸿胪篆故事九列若四品持资簿待迁亡满考者而公前后凡七年以中贵人保在事故然公了无所觖望其任职奉公事有禆益非诸公所敢当已进南京太仆卿卿治滁故逰地也公不可第取前辈王文成公建义仓及教授诸生遗意行之而入为太仆卿甫上进今官出抚山东于是中贵人保者业得罪窜矣公益发舒且感上知思有以称塞即驰入境首问民所愉苦示之防一切供张悉罢去与按使者约脯脩不相入车门絶私书僚属相戒为慎公间留客不过酒茗鲑菜而已客偶谓齐优一何拙耶公念必藩司宴有之次日入谒以防言自引咎不已众相顾错愕不敢对而优宴絶矣齐鲁之诘盗者滥公悉集成案覆之而出其寃者又请裁募兵费苏里甲戒苛罸俱得报可东人大悦公素不喜食肉其行部所给奉不过蔬粥一算噐而已棰朴不妄施独于贪墨吏无所纵舍时时一按覈皆以为神明然公体羸而竭精吏事遂病脾防德藩之宫后有白云湖者故民佃也而夺于王业已归民矣而宦者与中贵人之代保者宏有连必欲复之公执不听然益邑欝不得志上疏请告归太宰杨公巍叹曰吾独不能为东人借公须臾耶为上言公之贤而请听之计病痊且必用报可公得请使院俨然一无所赍持至道途之资亦谢絶吏民拥车而号者竟百余里车枳不得行公为之挥涕既归阖门谢客惟与少保公相对谈説道理巍坐竟日间召儿辈侍立颇及防时事诲以修身居乡大要尝一侍少保公行田里中儿争指目曰非两疏也耶公踧踖不敢当曰吾何敢望少傅受吾自以犬马病不任耳公凡三被台荐与少保公鴈行既而预湖广之推则公病矣公为人孝友忠信其事父母独能得其懽死而哭之毁伯氏之食于家非公与少保公弗裕也公之庄爱少保公亚于父其砥节秉行壁立万仭之志畧同然少保公寛颇以辞色假诸子姓而公更侃然以故咸乐就少保公而摄公之严惟公亦自比于程正叔先生以为不如家兄也居官所与逰皆当世豪杰所言皆天下大计所莅处必闾阎利便生平未尝以私于人亦不受人私其于諌忤防及犯权要人者数矣然而竟以其身免歴位融显优逰令终岂非天哉呜呼孟子所谓富贵不能滛贫贱不能移威武不能屈为大丈夫者非耶公病且亟忽谓彦桢曰吾殆不起矣吾欲有所言彦桢强谓公医屈指而俟痊何虑至此也公笑曰医误矣吾屈指而俟尽遂命笔书后命所以戒朂良至素爱抚其一孙一见而遣之曰天君泰然矣无所复挂碍寻少保公来视公起坐举手揖谢曰兄教我育我今又来诀我不得终奉周旋奈何少保公强顔而谓曰若必不至此若兄来视若疾非诀也公曰弟自知之兄不知也且此小事亦何足道少保公泣数行下公独怡然已呼从子璵使卜葬得吉而后止至病亟命彦桢诵所作诗犹为易一尾语既而曰无所事此恬然久之目瞑矣比就殓顔邑如生公春秋六十有六小于少保十三年少保公气殊王名位亦不相及乃其为嘉万间完人一也元配即薛累赠淑人有子一即彦桢以公防入太学有文行娶潘继张薛淑人既前卒继配董累封亦如淑人薛之殁董来为政矣公有所施于妇家必前薛而后董董亦安之且能抚彦桢以成亦前公卒女四适太学生张仲文举人范允谦者薛出也适太学戴士毅冯大顺者董出也孙男三景星殇景鹏聘李景臯聘季墓在某所
　　铭曰有美平原毓于东南载称二龙小或文标大者道显而用弗丰厚积骈光乃有中丞义取兄从史臣争臣各操天权万论所宗公捧白简以叩九阍百辟动容天子曰俞惟尔之言黄屋加崇九列婆娑毋以弁髦而旷庶工载旬载宣以奠齐鲁若草偃风有昊弗仁弗使终恵用疾明农进则表仪退亦模楷威凤逵鸿何天之衢而铩其翮与凡鸟同譬彼防钩其雄丽霄一沈九潨名德弗劘守臣请之上轸帝锡冡云间祀以中牢宗伯司空我铭公碑马鬛之间有光若虹
　　刑部主事累赠通议大夫吏部右侍郎胥峯陆公神道碑
　　不佞贞之起官金陵也得日从今大司冦陆公与防游因习知公家先德而公之父胥峰公与先大司马公同举于辛丑公复与不佞同举丁未亡弟太常懋与公之仲氏故学宪君同举已未则修世讲者三焉而司冦于先德尤亟称胥峯公曰吾先公之为尚书郎也厄于谗中踬既以不谷故获封尚书礼部郎中家居垂三纪及见不谷之为大理卿而后捐馆也乃不谷以大理卿遇诏恩赠公如其官再起以吏部右侍郎最赠公复如其官而不及见矣伤哉以地下之灵获邀恵于故太师徐文贞公志而铭之矣令甲三品京朝官神道当有碑而阙焉无又敢以累吾子不佞敬谢司冦有文贞公文在畴敢毗之司冦曰毋尔扞也其称世讲而习不佞者无如子娴于辞以先公有闻者亦无如子余固逊不获乃谨叙曰陆之先浙嘉兴之平湖人自唐丞相宣公贽以经济亮直重天下其后至宋而为枢密副使旋吉六世孙正博学髙行薄元徳不仕以夀终学者私谥曰靖献先生子应竒应竒子士贤隠徳皆如之士贤子曰宗秀者仁庙时以才徴陛见应对称防上嘉之使就吏部选人不就乃赐白金楮币归归而大出粟麦赈灾上于籍中识其名赐之玺书而旌其门曰尚义传子珪尤好为义举授官廸功郎而子鋹自以文显仕为程乡令有恵政其民思而祀之至今后以子孙贵累赠至右副都御史鋹子淞则益大显举进士累官光禄寺卿有大臣节父子俱祀祠乡贤其赠始如鋹而后如公则公之父也有丈夫子五伯曰工部侍郎赠尚书杰次刑部司务棐次赠精膳员外郎槩次即公而少者南京吏部司务集也公生而頴异八九嵗时屹屹如巨人旣长工属文光禄公竒而爱之逾冠见背公哀毁过礼服除试于学使者以为第一时仲氏以诸生试不时至而学使者欲朴之不受径出学使者大怒捕得将痛棰格而后行汰时已解衣当受罚公伏其上愿代棰格且哭且诉其辞清辨酸楚学使者戄然令公起并以其仲氏免公屡试于乡不利乃读书别墅勅断家事大小无复关我学不成不归矣后学成而以例入大学时司冦年十七耳挟与俱试俱中式而公得第四人士林艳之再上遂成进士髙第授刑部【阙】　司主事即理漕运刑时督漕者御史中丞张性狠躁而公务持平动以典章自矩积不相能中丞自见龁言路夺职而妄意公中之更中公以大察罢归公怡然曰吾未获一伸于宦命也即为徳于乡谁能难我公所为德最先者曰族倡其诸子司冦辈市善田若干畆以赡之为科条曰优老劝防育材助婚助防养疾无弗称给矣宗故有世德祠复市善田若干亩以供春秋粢盛无废祀矣先世诸墓祠在乡郭者复市善田若干亩以预缮缉无告圮矣季子建天心书院合族之少儁者实之复市善田若干亩以资膏油楮墨无惰学矣役于官者复市善田以充其募直无困徭矣公乃曰可以及中外亲矣母王淑人之外家地逺公为之饬周垣植封树使奚奴防之妇父沈翁贤者也殁而其诸子窭甚为经纪其家事俾不颠踣又为置墓田丙舍刻其遗文以传公乃曰可以及吾知故矣友人朱民凖死徙其子自近而命司冦推田舍殖之毛夀官者死贫不能具棺殓悉为之料理且治葬华山人者宁海人也遇于武林契合谷之终身不倦王父程乡公卒于常山逆旅主人与有劳焉公时甫髫又不在也见主人之子若孙必馈防之嵗嵗恒若新公乃曰可以及疎矣有所施予多不问其主名尝舟行过汉塘或言有五棺暴于路者即捐甓而归诸土嵗生辰合诸老人八十以上者宴而出钱帛劳遗之以为恒盖公有四子一司冦光祖二乡进士光裕三学宪光祚四乡进士光宅皆能悉帑以佐公施惟公意之向而公亦能顺性作仪不强其所不足司冦意气慷慨饶天下大计尝从大帅幕讨倭冦出入兵间其握铨与中贵人忤至沦死夺职公不以介意也盖父子间自相为知已若此平湖故无城是时先司马督抚浙公首建议请城城城成而免于倭患人无不德公者公生平无他好独好佳山水司冦之以太常夺职时公与防当湖即其傍创报本塔放鱼矶明心堂悠然亭扁舟往来其间后又于杭之西湖治行窝与客探禹穴访兰亭遗迹穷天台赤城之胜徘徊于桐江钓台想见荘子陵之为人慨然久之乃归筑室于天心院而额之曰赤松入定处盖以赤松子自寓也公虽老顾强无疾一日自西湖返问前额上呼从者曰未也亟命上之自是防露惫色数问大儿至否三日取所制夀服被体端坐而逝当是时司冦甫以大理卿召至真州忽心动驰归犹及呼臯某复躬含殓也公以治十六年癸亥生其卒以万厯三年乙亥得夀七十有三妇曰沈淑人有美行四子者己见前而三学宪出后其弟赠礼部公四乡进士出为吏部司务乡进士沈淑人所钟爱也公割以后司务公公四兄弟皆显贵而独赠公少而溺于水公哭之恸以学宪后之于是赠公亦贵矣今距公殁十三年诸子独司冦在树名迹为股肱重臣而诸孙若干人有以胄子入太学与太学及郡邑博士弟子累累科第当未艾也诸曽孙若干人有弱冠取乡荐者矣余详状志中呜呼陆之世徳逺矣上不敢拟后稷氏我琅琊之在晋宋六季庶防埒之然琅琊以功陆以德公之为德于陆也广施而防取用其实逺其名所以能保世滋大哉
　　铭曰以上士始而以下大夫终人主贤其子俾以上大夫封伯子上卿而叔大夫中父跻九列兄佐司空诸士而称中下者累累不可指穷秩有庳崇厥德则同公秉其衷取俭而报丰太师志之光于幽宫予勒坚珉以标陆宗岂惟陆宗实模楷乎大江之东
　　赠通议大夫刑部左侍郎耿公神道碑
　　余官金陵获从今御史大夫耿公定向逰一日俨然而造余再拜曰不谷愿有请也不谷所以有今日者实惟我王父司冦公力防王父是无不谷也防王父之诲之犹无不谷也日者甲申之召不谷已倦游矣诸弟子谓可无出不谷未之应也而仲氏定理独曰王父忞忞地下未奉一命之旌兄能恝然而已耶不谷以是强出至今官而中间合中丞少司冦之绩而上之天子赠公为左司冦而王母封亦称之制辞褒扬备至于是王父始有闻于世虽然其归魄之所兆域定矣不能有所侈大计独考令甲当有七尺之碑树之神道意者借吾子之一言乎不然何以光昭上之宠灵而发王父之潜徳余唯唯耿公乃言曰王父讳大振字鸣甫耿之先于春秋为国姓至汉而大着封侯将相者以数十计其后子孙散处江黄间元季兵起有均用公者以材武从里中少年防险自保受朝命为镇抚髙皇帝畧定楚地国寳公挈其次子必安从而命长子必顺奉母徙之麻城遂定为麻城人顺子思敬孙洪曽孙世庸成隠德弗耀至公而始治经术补博士弟子有声从弟教授公光者少頴公出其余资之取科目而顾不能自致荣显凡再试不利輙念其父母老谢去以共养笃谨闻寻后先考终公柴瘠逾礼附身附棺纎悉周慎闾党称之始公已壮而父不厌家政公曰吾知为子而已及父没而公有四子亦皆立公分授之政曰吾不任为若曹役也且丈夫安能埋七尺米盐丝枲间日闭户危坐读书凝尘满席湛如也公貌修伟举止俨雅不矜而庄见者肃然衿绅之徒与深谈竟旦暮霏霏若吐芬屑余不得博公一肯色以故交逰渐寡公亦简出外市廛之迹可数也妇李淑人贤而相敦既前卒公遂不再娶御家以礼法诸孙十余人晨朝问所业以不得诮呵为幸顾独爱不谷自襁褓时手之不离抱夕与偕寝甫龀而疹发甚厉侍者皆秽恶之公独置之腹不谷之父封公垂泣请曰疹有毒奈何以肺腑亲之公不听盖移月而不谷愈始辞公腹自是有所受经史及撰著文秇之属耳必狥公口手必歴公目盖十四而遣从帅业粗已就矣及病革犹数谓先封公儿何在毋惊之妨其业也不谷自顾亡足独当公岂公有灵鉴谓不谷当有成耶嗟乎公能审不谷成不能见公成也今者若足以报公又焉谂知公之必有知也悲哉余敬报耿大夫大夫世所尊信以为真儒贤者自叔梁氏之启圣而无繇晳晌松之属皆以子有闻然未有能率祖者今天下以大夫贵知公天下希贤之士以大夫贤知公公所为不朽者岂一司冦而已耶公夀七十有一殁二十年而大显诸孙十余人定理能从大夫于道定力任蜀郡守防如文翁今为闽督学使者铭曰徳弗昭昭自闻孙等彼闻孙亦饶哲昆三命之崇贲于丘樊惟乔有根洪流有源我瞻伊人典刑斯存累赠资政大夫南京礼部尚书随庵杨公神道碑
　　曩余卧弇中时得一再奉南京礼部尚书杨汝大逰而至丁亥之冬余强起佐南兵部而汝大继起长吏部复相继之任其私第仅隔垣可通謦欬于是汝大无夕不相过从谈笑甚适也一日忽严冠服服以素悴其容蒇其币再拜而请曰非此日吾防失吾子非吾子吾防无以慰吾父母地下于是乃复言曰当吾母之见背也不肖孤甫十龄矣又十九年而先公亦见背不肖孤时在公车矣然而未释褐也又十年而孤始以工部员外郎绩获赠公奉直大夫官员外郎如孤而母为安人又十年而孤奏浙江之按察副使绩奉直为中宪官如孤而安人为恭人又十一年而孤奏工部右侍郎绩中宪为通议官如孤而恭人为淑人又五年而孤承乏南京礼部尚书复遇诏恩通议为资政官如孤淑人为夫人凡四锡命而人臣之荣已极然皆不及见矣痛哉不肖生也鄙未知所以光昭先人之令德其改兆时仅一乞故陈宗伯公之志铭而未愉快也今者始闻之令甲秩九卿二品者墓得树华表具威仪而铭其丽牲之石于隧道惟吾子恵之一言没者存者皆不朽余谢不敏不获则谓子之先公其隠德余素知之然当子之宦未达则不能自表于闾井之外而今者子一达而九重之上遂能精言之屡言之天下莫不信其为长者然子尚未已而必欲得余言岂有真信者于其衷而不容已耶余请为子终言之公生而頴异于书无所不闚始而受尚书既受易皆能通其防而于易尤精发为文章川涌霞蒸补博士弟子试輙儁然未尝一露得意色而至试应天輙北其困者数矣而未尝一露失意色家贫不能工施予然至遇人之困阨急难未尝不恻然棘衷也其自居困约则恒坦然尝谓士之处夷险穷达祸福百状我焉能强遇以从我而又焉能役我以狥遇譬之旅人第有随遇而安耳因自号随安子所授经术诸生呼之曰随安先生环堵萧条不蔽风雨为诗歌歌之诸生和之若曽氏之商音中金石诸生咸洒脱有省曰先生殆教我以安也平生一介不苟取有二子而度子大且贵则日训以清白曰勉旃即贵当益自励毋隤我家声盖谓宋大儒山先生时也而所心仪廼娄师德吕防正曰可以养徳亦可以处世于乡党亡所不煦煦独至显贵人輙谨避之曰为恭则太劳不劳则贾祸盖终其身无几防悔尤子大又语太夫人而泪澘澘堕也曰自归我遗安公未尝一日鲜衣甘食遗安公出教授自给一委太夫人以留事太夫人竭力以供舅姑而御臧获以俭勤昧爽先之而作向晦后之而息遗安公虽以贫故不能工施予间有所谓恻然棘衷者太夫人强应之未尝以匮告也盖三十年如一日矣然遗安公犹弃我于公车太夫人则弃我童时安能使我无悲子若之何余告之曰礼女子虽贵不得树碑神道吾为之附志之可也公讳启明字升之夀六十四太夫人朱氏夀仅四十八杨之始即所谓山先生者有子逈逈生航以枢密编修判常州老而居常州之无锡数传为公源者始迁苏之长洲定为长洲人源生琼即公皇考也赠亦南京礼部尚书子大又曰孤不能悉吾祖惟闻公恒语吾安敢望若祖若祖无择言无标行乡里亡论识不识咸推为长者然迹所以长者状不得也呜呼兹所以有子大哉公生子二长曰咸娶邢次即子大名成为一代钜公名臣娶周继吕赠封皆夫人女三适朱佩朱文瑞朱佐皆以母夫人故孙男三大润举应天荐娶陈继华大滋防冑子娶王大濚聘侯俱子大出孙女八其归庠生李柯朱大鹗者咸出适都指挥吴士俊太学唐正已韩与善徐汝良兵部主事申用懋太学生吴瑞徴者皆子大出也墓在吴县之凤皇山
　　铭曰士屈于遇又夺其年所可伸者其天则全为德不名名之曰何以徴伸嗣贵且贤亦有闻孙蝉缓绵延畏垒其居延陵尔阡我诗于碑永永不刋













　　弇州续稿巻一百三十三
　　钦定四库全书
　　弇州续稿巻一百三十四
　　明　王世贞　撰
　　文部
　　神道碑
　　中宪大夫广西提刑按察副使累赠资政大夫都察院右都御史兼兵部右侍郎鼇江呉公神道碑
　　鼇江公者嘉靖间名臣也为广西按察副使而归归五嵗而卒春秋五十有九公卒之十年而其子大司马公子彬成进士又五年而子彬为驾部郎满考制赠公中宪大夫又十四年而子彬以岭西制帅遇诏恩赠公御史中丞其大夫为通议又八年而子彬以岭南大制帅奏绩赠公御史大夫领少司马其大夫为资政又二年不佞贞起佐南枢叨从子彬之后子彬一日右顾而言曰事固不可知以先公之材而贵不过三命以华之不材而乃至七命乃又获以其命命公华也何敢言材盖未防而子彬稽首以请曰日者以葬母夫人故赖上大恩先公之墓容获拜饰矣而隧道之石阙焉未备敢借子之一言以文之不佞谢不文既而曰辱子彬之爱兄弟也于鼇江公犹子也敢辞按状公姓吴氏讳世泽字宗仁鼇江其别号也世为福之连江人其先有施州守赟曙政术数传而为连江簿绳祖嵗侵能发家粟以赈邑人德之是皆在胜国时四传而为司训公寅尝刲股愈母疾当贡而让其次之贫者亡何有沙汰之命则先生亦已贡矣人咸以为义感司训公子玱饶隠德公之父也以公赠为膳部郎再用子彬贵赠如公玱娶赵夫人而举公公生竒頴凝重举止异凡儿稍长日诵千余言属对往往得隽语赠公异而益课厉之读书恒至丙夜犹未已为公车业益工又能以其暇精弧矢之技寻补博士弟子学使者行部往往称公文俾冠其侪已而校肄礼射公又輙命中学使者目而叹曰是子文武才也公以正徳已夘领乡荐至嘉靖癸未而防南宫髙第廷试出身同进士授吉安之庐陵令庐陵岩邑也赋繁而俗嚚或为公难之公曰清慎吾所自有患不勤耳自是出入恒戴星钦钦坐堂皇治牍决谳不以事贻来日邑赋牍成公令上书户名下书粮几何而中断之藏其上之半而第校粮多寡以为轻重役既定而后合之人无知者榜之通衢亡不翕然心服然莫测公之所自得以为神明公于讼狱单辞立剖然往往繇物情防丽法而已不好为文深缭绕苛细庐陵之民爱而服之乙酉沿檄入司棘所取多知名士而隣邑令同年进士王君激长于公公兄事之政取相劘切又同入棘而王君得吉水罗文恭公洪先巻以示公相与叹赏属填榜启封而左使严者职提调于罗之父宪副公有隙阳摘他误欲弃之王君慑不能独持公从傍力诤曰此人当为国噐不可弃也罗既荐而后果状元及第以德学名世遂称公门下士终其身满三载擢南京礼部仪制司主事进精膳司郎中以诏恩实授王君用其舅张相公重在铨曹力推毂公公不怿曰留都吾故乐之不汝借也王君乃为移公南之验封以示意明年公出为严州守公谓严当英景时若商文毅姚文敏二公相继以大魁登宰辅父子兄弟冠冕一世而今胡寥寥也乃首拓黉宫葺号舍别改梵宇为正学书院集诸生之頴俊者居其中而身往课励之业成矣则诲之以躬行又念郡狎于僻险武备弛不饬大辟射地树之亭曰观德而募材官及良家少年躬教之射于是严人始知射明年括苍冦据遂安梓树坞矿近万人公勒习射士往驰之掩得其酋魁而散其胁从一方偃然时五月连雨蛟蜃并起涨水攻郡城不没者三板公昼夜行睥睨间分集小艇于乡落以拯溺者而遂安潦尤甚其令不能有所慰抚饥民数百辈剽掠伊毛二大姓廪汹汹不可制公曰是令激之也首勒停令而与陆司理愚按行剽所劝富室贷粟以赈咸响应恐后公谓司理必至邑而后赈谷聚众亦聚矣聚且酿鬭下令各乡谷即各乡赈之顷刻众散尽公乃徐取其首祸者抵法而已司理余乡前辈也甚材而服公如神君公亦抚之能尽得其材用郡有公家徭为六邑所苦公曰民困极矣奈何复劳之检库得余金四千六百仓得贮谷五万九千余石请之台悉以抵徭已又请于台蠲赋十六六邑讙呼如更生潦之明年复旱公徒歩祷于神雨立防公所为仁政非一而其著者清狴犴之积寃赎纳户之粥子寛失火之令搜驿传之蠧尤为人所称尝出而遇私宰牛者牛逆脱狂触人不可近忽走之公舆前伏而若诉者公正牛主法而归牛于良士使之耕以老士大夫为作异牛歌甘雨謡丁酉公复入司棘所得名士尤多久之擢广西兵偹副使使郡人阗道攀挽不可得遂为勒碑纪遗爱始公得严以严俗朴而民淳喜曰可以藏吾拙矣及公至而水旱荐臻叛者四起人谓公昔喜之谓何然公不动声色而叛宁之严复为严公亦喜曰此拙者之效也广西之迁将有事于安南既抵任则安南请受约束仅以苍梧府江二郡付公居闲无事意有所不怿即拂衣归人以公有文武才不大展为恨公夷然不屑也时时与故参政逰君琏御史王君德温相酧倡为率真防篮笋轻刀惟意所之解天袠葆天倪即百嵗不为过也而竟卒矣公孝友内至念赵夫人之不逮侍也与赠公之不待贵也语及之泪輙浸滛堕矣事继母陈宗二氏皆备志物如所生抚防弟如子已立矣而犹不忍析箸也然外和而内劲其始与计偕邑令推金以赆公心鄙之而不能却俟其行乃归封识如故德温称公无一函入政府无一字入公庭惟与诸君子臾当道城连江而已城成而倭卒至薄之不可下故公殁而邑之士民请于台祀公卿先生社严之士民亦请公祀名宦公娶即陈夫人有贤淑声能佐公于德子一即大司马其字即子彬名曰文华娶即徳温女赠夫人继娶陈封夫人女一适陈瀚孙男三长承照娶游次承熙娶陈次承烈聘林承照以子彬奏三品绩承熙承烈俱以岭南功拜胄子逰太学孙女一适陈一是曽孙男二孙女二俱防公有诗若干巻曰缶鸣集不琢而畅有刘白风于乎子彬之不敢论才于公固孝道然使竟公之诣于中外不勒彛不名熟釡吾不信也夫防刀之授不徴于览而徴于遵三槐之植不发于旦于吾王有之及公父子则更灼灼彪炳矣于是不佞贞之出仅一载余而所谓盗贼水旱者时时蒿目不能不扼腕于今之君子而益致仰于公严州之政不忘故为之
　　铭曰公产何所濵连江欱海浴日成名邦乃托金鼇志竒悰读破万巻射叠双湖以徴儁魁南宫百里出宰苏疲癃陪京礼乐何雍容歩武要津不汝从山郡僻简安吾慵谁呼阳侯鞭毒龙谯门鼓钟波撃撞公操版筑分土功十室捐囷恵贫防剽攘弃戈来称农乃振文教扬武风治平不数前吴公岭右之徭何狞凶望公前茅厥角崩上书倦逰臣欲东飘然长霄恣防鸿欲以不尽遗阿防有子国柱寄元戎金书煌煌碑丽空嗟嗟胡不生鼎钟衮而槐根践厥梦
　　累赠资政大夫南京礼部尚书石溪姜公神道碑
　　万厯十七年南京礼部尚书姜公寳以奏三载绩中道而上疏曰臣幸值昌时忝八座甫获以职事入觐天子之阙廷而年事过衰且抱薖轴之疾不任行敢以骸骨请上重惜尚书之去而念其年至不欲烦以政特加太子少保而命所司予三代诰于是少保之父赠右通政公金加赠资政大夫南京礼部尚书其配孔恭人进封夫人公盖再被玺书矣天子所以褒扬隠德先后甚至少保橅而勒之石且谓世贞故事官至京朝三品例有铭以文其丽牲之石而今者乃有当也敢以累子世贞谢不敏则谓少保子之事先公晚盖弃子二十五年而始得四品又二十年而得二品宜子之不恝然也虽然丈夫生世莫重于人主一言之华衮而先帝之所褒称守礼敦信安贞抱朴孝友身范清白家声今上之继褒则防思坟索养澹丘园且以其淳风髙节比于鲁连薛包昭昭乎日星之揭而子尚可无己乎不然不佞姑任其述可也公字纯甫别号石溪其先四岳裔沦于江左自溧阳徙丹阳为钜姓凡六世皆不仕至大八公昕益拓其业娶于潘有五子而长为公大八公之称尚书与潘之称夫人亦少保赠也公生而明悟有噐识大八公异焉将属以儒起而公为最长子家政夺之大八公既多子用或不时给而又前逝公遂为家督而老母诸弟俯仰皆以属公公竭心力任之赖所娶孔夫人擕帑装颇厚能不私其有十一在室十九在家以是获稍稍支吾而仲弟最能得母夫人意公缘以寛之仲日腴而公日以瘠弗计也孔夫人有子三曰宪曰宷曰寳即少保与宷皆夙慧公日夜课之学曰吾所未及获志于先公者在若曹宷与少保试诸生间甲乙冠故丹阳令来汝贤以文操其柄独心折二子而推重公不使备民礼恒呼之曰姜封君姜封君然公竟不及见少保之贵以卒而宷亦遂不偶公为人恺悌忠信又曽读书通大谊晓筹画既渐老而有令子族指众不能无纷纭公必为之宛曲调解直者防伸之寃者雪之以是咸推服为三老祭酒季弟古田令未之任道卒而遗孤宫在稚积负可千金诸索负者将分其产公谢曰毋以为也即闻之官必不忍鱼肉士大夫之后而饱诸君幸寛其子钱某请任之以田租嵗若干代偿索负者咸服居数嵗负足而宫产亦不废因以成立公尝出宴逰遇浙中一伶察其意不舒间谓曰少年何自堕此行迳伶戄然曰不容已也劝令改业而俾宷教之业成卒为邑知名士凡公所行多称是性至孝虽处约而能养母夫人以优与葬大八公俱以礼公卒之年六十有七而孔夫人尤以贤称盖前公二十有九年卒所举自三子外尚有二女而武进金夫人续之亦为公举二子二女曰寅曰宋五子中独少保取伦魁入读中秘书为史官两督学政三备九列拜南成均祭酒以直道抗悍相罢去寻起长容台歴少宰大司冦以至今官其政术学行为世儒宗名臣诸孙如干人而有士【阙】补胄监士昌为戸部郎中其志行不愧少保子
　　铭曰姜之先四岳后为太公孔则元圣称万世宗夫岂不神明其胄而支庶流播伏于井窦天作之合俾以德俪俾振其趾而中挺喆嗣八坐之崇贲于匹氓闾阎之行天子所扬溯彼渊源厥流必长载曰舟穴沈沈以归凤凰和鸣锵锵奕世其昌
　　武畧将军以都指挥体统行事赠通议大夫南京都察院右副都御史屏岩石公神道碑
　　大中丞石公应岳奏其三品之绩法当赠封皇祖及考而故皆以武功贵考屏岩公珍至指挥佥事以都指挥体统行守御事矣前是中丞为都给事中遇国庆当封公官髙仅授武畧将军至是乃上言近例父武爵卑于子者仅以子品冠武衔非故事且失人臣効忠报亲之指请以臣官官臣祖父报可于是公与其父戅庵公正俱得赠如中丞官盖特恩也中丞既拜命将援礼立七尺丽牲之石于神道而属世贞铭之曰先公之背孤而葬也有志而无碑以不得碑也今者得之矣而更忞忞焉将何以光昭主上之大德而表先公未竟之志吾子其恵之言按状公字国璲屏岩其别号也石之先滁州来安人有显祖者从髙皇帝起兵有功授百户传子源调锦衣卫再调闽之镇海子全始调漳之龙岩所传子戅庵公则公之父也世世守故官戅庵公娶于黄不宜子后始置贰萧而举公戅庵公虽用武事终其身然好习儒家言尝从故布衣陈真晟先生逰其学益邃公虽晚子爱而见课督甚严恒谓悦礼乐敦诗书而将中军者何人哉使若瞠目跳荡五歩不留行亦一夫之技耳于是公感奋力学戅庵公卒公戚易咸备时生母萧前背公矣而嫡母黄尚在孝养靡所不笃公之始袭百户时仅二十耳而老成防慎驭士卒以恩义善骑射晓韬钤之畧御史监司行部独目公曰此儒将也寻有山冦犯龙岩时文武吏皆就台覈独公居守冦之犯以乘虚人情汹汹公励士乗城为备而出竒计获其酋五余悉溃散已奉檄平上杭大王山坝冦寻饶平大盗张琏之众突龙岩以吕公车攻城城土隤公募死士出家镪盛酒食飨之人人殊死战乃解公前后功多然以官卑逺故不録久之从击龙头寨剧冦始与赏居恒叹诧谓生以过庭故习博士家言竟老一兠鍪如先君望何而防中丞少俊朗负大人之志即授以经术凡一试诸生即褒然再试即贡三试即荐于乡四试而成进士入读中秘书为庶吉士改直金华省为给事中再迁都给事中始一称快曰吾可借口地下矣然公亦自以从破罗旁巨冦功进副千户世袭抚按交章荐公良将才遂超拜今官又进武畧号方大振刷有所为而得疾遽卒矣公为人洁防于士卒不私一钱所抚防如赤子卒之日众聚哭于军曰公何自舍我去耶我曹何以终怙性坦洞不设城府推表见里而务出于寛厚邑有黠豪工持人短尝挟公得百金而去及中丞之贵也因所亲叩门请偿公麾之去曰吾自欲与若非若强也今乃欲使我复为若耶其人不得偿局蹐谢去乃人人颂公长者公事嫡母及抚三弱弟蒸蒸雍雍如也公以嘉靖甲申生以万厯已夘卒得夀五十六娶林封安人再封淑人子男四长即中丞娶丘继陈封皆孺人今赠封如林次应崧国子生娶黄次应岐娶翁次应峤聘连诸孙若干人而长者惟磐以公防袭累官福建署都指挥佥事惟砺以中丞防补胄子嗟夫石之欲以儒振者自戅庵公而下至公再世矣卒不能身有之迨中丞而用公教追隆两公长九列而据独坐则岂唯振之殆光絶哉虽然使公不死而竟其究提戈万里策勋旂常又何可量也是宜铭
　　铭曰石之先﨣﨣武伉迨公厥考始以儒将公之将恵慈不私甫命登坛天复妬之及儒之庸不于其躬而于中丞荣褒峻封洋坑之原有光如虹帝纶昭回永贲宫
　　墓碑
　　中奉大夫江西布政使司左布政使天目徐公墓碑
　　徐公讳中行字子与徐所受姓具韩愈所造偃王庙碑中其系凤阳人也洪武中进五公者坐徙江南之长兴遂为长兴人进五生亨六亨六生农隠有子五人而最少者为封刑部公某刑部公以儒行显闾党间娶许安人善女红有子三人而最少者为公公生而頴警十数嵗即能为举子业旁及古文辞十六试于邑邑令黄公光升大竒之谓是儿国噐也寻逰邑庠为诸生亡何举乡荐遂进逰南太学益为古文辞公白晳美姿容眉目如画能食酒工谐笑所周旋亡非贤豪长者以故借借公车间凡十年而成进士授刑部广东司主事公既以文辞有声实而尚书为顾公应祥其外舅行也甚赏异之间谓曰郎所业足自名必欲舍而趋古者则毋若他曹郎李攀龙又谓不佞世贞虽少亦其次也公自是交驩吾两人而同年中若梁有誉宗臣吴国伦咸来相劘切公遂取旧草悉焚之而自是诗非开元而上文非东西京而上毋述矣而防郎杨继盛者上书劾相严论死犹在系公时时槖饘食之间一入相慰语慷慨欷嘘泣数行下杨君谓公毋入入且生得失生得失相严当舍我而与若讐也公不顾而太宰李公黙雅能知公文拟入内阁司两制不果给事御史缺拟以曹郎徙公名在第三复不果而公念父母老上疏乞南曹便养报闻防决江北辟便道归省寻迁员外郎事竣还朝转贵州司郎中时杨君已得死防归公解槖而追赙之相严廼伺诸尝赙杨君者而太宰复中蜚语下法曹当公谳公稍丽轻辟诏不许公恒自念太宰知我我以法报且不可而乃不获以法报我之自谓何然相严则益不怿公矣公寻使论江南狱大小悉以情所全活以数百计事未竣出知汀州府公至而广冦萧五拥万众猝来冦郭外男女争避入城城者阖之有相蹈借死者公亟戒勿阖而身坐闉前引絙别涂俾男循左女循右入第令逺斥堠而已诸县令各受公教饬兵登陴贼不能破行围指挥董珖垒系累男女数百公以一旅解之尽敓其俘归公防贼且走走必繇髙吴道俾武平令徐甫宰伏兵徼破之擒其酋寻推功徐令不自居公又防山海冦无已时而三图当要冲议城之以一通判控治得报可自是冦益解散汀一切治而公入计甫毕而丁封刑部公忧治防以毁瘠闻起补汝宁府其治如汀时伊王负上宠创筑城垣及诸不法事甚伙公当往防勘人窃危公是不易析也公缓颊数语利害王悚听立毁垣及省诸不法大猾中通判何君以法何君义不受逮雉经死而猾踞横自若公为捕致于理汝人快之公两治郡悉能平其赋且格他横赋而其治本经术稍傅比以礼节在汀祠故死事指挥王月糈故孝子丘文岐子在汝筑天中台别立何仲黙祠暇则行学宫课授弟子文谊旌赏其卓然者当京朝大察吏公前以迁后察格不当复察而相严尚在政察及公当左迁士民拥车遮道觞公且哭且絮语浃日不得发始公防东郭河善崩筑隄障之未就而闻报曰吾不敢以不终事也隄成而后辞事其以汀守觐垂发泣谓廵臬曰守尝欲城右郛捍叵测矣凿河以纡两汀水之防而杀其反与射以完城形胜矣而皆绌于力未举即以不职谢汀人而兹愿之未塞也明公其有以喻来者其后杨守世芳城右郛金守立爱凿河皆具如公指以故两郡人思之为立碑而曹司空亨汪司马道昆纪其事公归旦夕奉母许安人怡怡如也有两兄而伯中孚蚤逝子其子咏养而教之仲中和贫推与已田宅中外姻戚恃而举火者恒数十人公性好客客时时满坐所恨惟罍耻馔食取咄嗟办而不问所自来其童干亦喜客之至而娱之冀以得自纾即稍【阙】缀韵语或操一艺者问公衣则衣问公食则食问公所嘘荐则为草荐书或数十函不倦公以是益困而太夫人从容谓公曰汝不念来日耶而不为祖且上英断正臣新柄国不以时白见寃状勉图功名自効而刺促一廛苕水上也公感乃之吏部选甫六日得长芦之转运判官为判官之三月迁瑞州府同知许安人老夀死其讣与除目荐至公奔归恸欲絶念无以报地下因请李攀龙铭其葬而世贞传之时少师徐公与太宰胡公内重公超为山东按察佥事且欲进移公学职防以防闻乃止服除补湖广廵武昌武昌首道也隳案积委充宇公精心剖之立洗陈氏之后曰柯彩凤者负湖为盗舟薮公掩而毙之狱摉其积粟藏镪以赈饥人所活殆万计江南北窘于渡公为立值责渡子毋横索有溺者官且棺瘗之溺而不报则以罪其地人黄鹤楼燬公计以废殿材新之而阙梁栋寻江涨大木随水而下者数防以树楼良称楚人异之积资为云南布政司左参议寒暑毋间行部出则用什伍法练士入则缓带延儒生讲説秇文彬彬矣以贺万夀行悉留其携书数千巻寘公库迁福建按察副使遂为其省右参政有黠而蠧于仓者凡七十家公防得之以轻重受谪自是军食足毋困出纳逾年进按察使三治其省政益习嵗时谳决防平而城西有积水百顷一山踞之公乃捐俸入创亭榭胜处沿堤植桃李轻桡徐进与竂从称觞赋诗闽人指谓使君何必减山荆州哉监省试所得多名士人録文有传者入觐毕迁江西右布政使右使于务简往往髙卧而公独以精勤称寻迁左布政使司领郡至十余所绾三王国子侯而下禄食供亿以千万计而他所请质平亭综覈顷刻百端造请台使宾筵馆饷无虗日公谈笑应之咸叹伏以为神而实中耗矣一日宗室有防者交发其隂私事公思所以保全之不得忽不能语舁归卧正寝中夜卒其宷若右使张公辈跣而救公弗及也中丞刘公行视公贫弗能防乃与张公谋捐帑金治美材殓之而余弟世懋方分部南康惊而奔以一日夜至力为经纪其道路费始得归公之防归也诸王子侯与其竂若属及郡之荐绅大夫缟而几哭其吏士巷哭其耆妇孺拥而野哭道所经守令师生亡弗祀也公之客及交逰满天下闻者亡弗呜咽悲诧曰公奈何死公且无子已而曰公可以死矣即无子有子矣盖谓其德就名树也公孝友敦睦寛然长者其舌有臧而无否轻财好施不为帑藏泛爱亲仁久而弥笃所庄事李攀龙盖不敢以友进者终身矣吾曹若宗臣梁有誉蚤死攀龙髙简少延纳国伦与世贞不耐毋口语而世贞性复脱疎即操觚者思甘心焉而于公靡间言以故得醍醐称一曰国老和而甘且善剂也公于诗格髙而调逸近体宏丽悲壮读之神耸文歩趋古昔所立卓尔有青萝馆集续集若干巻天目山堂前集若干巻青萝馆集则汪司马序之矣公卒以万厯戊寅十月十三日距其生正徳丁丑得夀六十有二配杨安人有二女长适选经歴周文政次适太学生蔡鼎铉举一子而殇所子咏为独子当归后兄乃以咏第三子承孝为殇后承公重嗟哉公始号龙湾更号犬目山人葬在城东之里许髙桥下世贞念无以効公为伐石勒辞而树诸阡以示永永铭曰公生有自出有为也君子豹变其文蔚也殁而有归兹其委蜕也谁欤树碑俾勿替也四海之内皆兄弟也防言之存后天坠也夫人兮自有美系也
　　前工科给事中赠太常寺少卿贞山陆公墓碑
　　陆公者讳粲字子余一字浚明其先汉豫章都尉烈尝为吴令而其人思之及死葬吴之胥屏亭遂留家焉至宋季而有十九朝议者避兵徙长洲之陈湖遂复为长洲人公故家陈湖而时时读书贞山中学者尊称之曰贞山先生当陆之盛防倾邑而族父少保完者故立大功领太宰大司马重于天下公守诸生絶不附依之及少保败而独公皭然乃自以经术秇文为少傅王文恪公所知赏曰是子也成将掩我因出其所撰著属公覈之间有所异同輙志于后曰陆秀才谓我当云云文恪公之卒而公尚未离诸生也公亦不以此自名而其举于应天再举防试皆以春秋冠其经生比对策故辅石文介公珤大竒之防寘第一而公乡中有忌者匿公策他所俟且半而后出之石公大恨曰吾为人所卖公闻之亦不肯名石公客而以选改翰林庶吉士凡七试皆居第一经生慕称之谓王文恪公复出而其谈説古文辞者以公伯仲庐陵眉山公意殊不自怿惟究心经世之学学成当授官首辅杨文襄公试之复拟第一留充史馆议礼诸臣骤贵而张桂尤幸用事至各为密疏以诸吉士皆前相宏私人也于是上惑之俾各出就选人格而公尚以髙第补工科给事中公拜给事中之三日即上疏言京边诸要务因及人才学术国家理乱大防杨公读而叹曰吾向者以文士待陆生几失之贾长沙之俦生家敬舆未论也公益感奋复上时政四事皆时所不易言者月中防凡三上杨公愈欲一当公公愈自引避竟不肯名杨公客寻奉勅清坊廐马公验其非壮者疏请斥市之嵗可省刍粟直数万中贵人不便之为蜚语中公公发其奸因条列牧政十事皆报可诸阉气夺初用京朝官主各省试公首得浙江所收多名士其程义雅驯为天下冠还守故职时庆阳伯之奴张与他人鬭而其人不胜輙杀其母将以诬张法司谳得之且丽大辟矣其人廹则行赂东厰而庆阳伯康陵之外家也大阉窥上心内薄之即疏证张实殴其母死非其子杀欲以动上果下三法司防谳而都御史熊恭肃公等力持前狱上怒为夺熊公官余镌秩有差公抗章谓熊公不当夺官狱不当反厰阉不当狥其辞甚危上怒逮公廷杖之创愈奉职如故张桂时并相挟上眷事欲凌杨公杨公扼腕而已而桂尤鸷寻与张角宠而孽公奋曰决痈者乗其将溃此非时耶夜草疏千余言力陈二相之横以为不蚤去必乱天下其攻桂尤切方属草而鬼啸于庭公叱曰非二氏家鬼耶何自阻我草具亟上之上大感动为罢张桂而特镌桂保傅以示倾听公然犹难辅臣体置公狱将薄儆之而防詹事霍文敏公韬者故与张桂议礼合而以疏辞位为上所重既失党而孤且疑出杨公防遂抗章湼杨公而为张桂鸣不平上乃召张公俾入辅还桂所镌保傅狱成公得重杖谪贵州都匀驿丞而杨公防不韪以行事体变矣当公之疏行辇下大小无不加额颂圣明而目公竒男子至是则俱奄然索矣有泣于都门外者都匀在深山中公裹创以单车至驿不携家惟读书而已所创述一出人争传之以拟故王文成公为迁客冠冕居歳余量移江西永新令永新方若刼而乐讼以讼为生公至首严保甲法什五相诇察奸无所容公钩得舍刼者主名凡数家出不意扑禽之而其最雄者彭震徙党数百千出没隣郡不可究捕公念郡狱有大侠故尝与震好能知其处召谓曰若欲生乎欲生为我防震来因授以方畧使壮士数辈挟之往遂防震又计防舍刼之豪左氏者皆毙于狱讼师积猾横行里中有名为彪为虎者公悉捕执之大者死小者戍其他断孤产辨寃狱一邑惊服以为神明公乃曰害去矣吾可进之教纂曰礼仪式杂他条约数十讲之学宫而后布之士民懽趋若流水他邑视以为师帅台荐娄腾公念太夫人老而相张方在事曰我犹堕彼睚眦宁独寛我上疏拂衣归台使者如失左右手吏民以数万计哭而挽之莫得也相与貌公像其纪思称颂之文至成巻帙公归杜门无事多购异书习读之于刘向所谓七畧者其校讐几徧以至老释方伎黄衣稗官之书无不通晓尤精先朝掌故家言与客谈纚纚若贯珠其披摘精义指踪经畧尤出人意表客亡不怳然自失也公于文本出左氏太史公然不求肖似辞达为诣人始目公以庐陵眉山为不能尽公然要之有互发者其节奏经纬斐然成章则犹西京之辙也诗虽匠心而冷然见古调不欲与俗酧倡是以篇仆差少岂曰邾郐无讥已耶盖尝脔知鼎矣台察监司郡邑守令时时造公请质公一切不为私居间至于闾左利弊国计大小未尝有所避隠也语及忠孝节义娓娓流羡至切齿污浊眉宇壮色犹隠隠于是聼者服公之公而忘其激慰荐之剡积可十百而公絶不通燕中贵人问而当其论糺张桂时中尝訾及分宜氏更分宜贵用事重于二人其修隙又倍之公以故卒不用霍公者颇自悔恨前事尝荐十余贤者而公与焉又使人郑重通殷勤公不许曰天下事佹为若败而何污我也霍公亦不以望公人两贤之公事太夫人孝甚老而失明所以娱悦之者万方晚节稍稍具声伎以共膳饮人或误訾公及太夫人捐馆舍即日开阁散遣之时公且耳顺矣哀毁逾节遂委顿以暨不起病既革顾影叹曰虚有此七尺不以马革裹而朽之牖下也呜呼盖可悲已公为人疎眉目美须骨棱棱起读书视防短然数行俱下于伯氏字而敬其供养孀姊亚于母又为表其节行而传之季采材而不获庸以死公痛之形神为减损与人交有终始善故徐训导元禄则力防之诸生中嵗时防其家又善故史丞缓急未尝以匮辞竟以女归其子然二君皆乡长者陆长史钟张郎中约老而慕公义请以身后托公许之没【阙】　　　存防其子孙毕身无怠公为诸生及
　　仕宦【阙】　　　　王文恪杨文襄二公客然时耿耿不
　　忘【阙】　　　　知已而谓故鸿胪丞钱公贵其童子师也图像【阙】　　时致酒脯焉华学士子潜公同馆友也慕公敬间有所资给公称心而取亦不谢其令永新而尚书尹公台者方籍公车公异之与深语遂为莫逆晚年世贞以童子见公饮之酒曰是非凡儿也迨叨第进士以书上公公降辞报纳良至盖公卒之十年而其子延枝始以彭徴君状乞尹公志其葬又六年而庄皇帝即位诏録故言事者公以尝迁他官格小迕又二载而华公明之台台具以请天子特赠公太常少卿所以褒嘉甚至又二十年而延枝始以墓碑请曰吾父实识君微君文后世谁知有陆太常者余谢曰微余文后世谁不知有陆给事者虽然于谊不可辞公以治甲寅生卒以嘉靖辛亥春秋五十有八父曰如隠居士应賔毋即胡太夫人娶盛氏故右都御史应期女子一即延枝娶毛氏女二长适太常少卿王有壬次适太学生史访即子也孙男二女二所着有春秋镌附注胡传释诗文奏议烟霞山房书尺庚已编若干巻未成者见闻随笔钩抉秘礼史二记注释又若干巻墓在贞山之南黄村
　　辞曰三吴靡靡善脂突公于其间独挺发贬剥百子祢经术丘迁风神固为骨下视修轼时入出褒然公车思郁浡为郎荷櫜备琐闼口嘘长虹贯日月柄臣逡廵魄几夺浮云为纩帝聪窒臣不肤立宁寸裂鬼方遥遥天一髪信心而行瘴为豁永新大豪若距脱爱养单赤佹得活飘然奉身返岩穴焉能为官中屈节飞黄骨腾未秣刷甫驰康庄遂一蹶长离横空翮中铩即羽可仪亦空设煌煌金书下丹阙太常穹碑际云揭呜呼陆公真人杰髙岸可谷名不灭

　　弇州续稿巻一百三十四
　　钦定四库全书
　　弇州续稿巻一百三十五
　　明　王世贞　撰
　　文部
　　墓碑
　　中顺大夫应天府府丞道山凌公墓碑
　　故应天府丞道山公卒于嘉靖之乙夘而于戊午又二十二年而其子太学生祐以故太子赞善罗文恭公洪先之志铭与宗人中丞儒之状而来拜且泣曰惟是先君子忝贰陪京秩第四品年四十三虽夭获为闻人而今墓木拱矣隧左丽牲之石阙焉不文敢以请世贞乃亦泣曰不佞而父友也而父之辱为友者若而人独不佞在且老矣不佞尝读班史至曹氏之为京兆阡也以而父行谊政术彬彬焉奚啻不彼若而忍使独冺冺请题其石京兆阡而系之文其文曰公姓凌氏讳汝志字云鹄道山其别号也凌之先自烈亭侯统始以才节着其后称甲族而支蔓于吾郡及通泰吴兴姑熟间至元而有太乙者兄弟三人居常熟之塘北里再徙于直塘遂为吾太仓人数传而至赠兵部左侍郎缟以孝弟力田闻一子曰石林公昆其封为工部主事赠如缟则皆用少子尚书云翼贵故石林公娶陈淑人而生公公资淑媺六嵗未能语语则晓读书所授輙诵甫长工属文补博士弟子屡试即頴脱公晚出以名髙故里舍儿修酒食郄而搆之当是时御史黄仁山谪为吾州守而给事中王聘来倅俱异公貌而试之曰是子也才且非能为郄者寛其牒以上司理王与龄王君有人伦鉴复试之则益竒之曰国噐也顾尽骂修郄者曰若曹龂龂齿牙子直修忌耳胡但郄也悉抶出之而慰勉公俾复为弟子遂以优等既学宫久之举应天试连举进士授江西之宜春令宜春故贵相里人意公偘偘易忤不者当以谞能见私而公雅自持约畧如常时所行而已一切不见刻深而间能钩吏伏以权为操舍吏恐惴献其悃单赤便之每课绩輙为其省冠而尚书尺一徴以髙第擢刑科给事中贵相心服公材谬相引而有二大臣尝市廷尉絜法以显且名为得贵相意公立劾罢之贵相莫能难也自是公迁工科右兵科左以至戸科为都给事中前后用质谅便习大体重公卿间诸竂有戅见忤者不更事者皆頼公宛曲剂解以免而公益自任发舒必达所不可其在工科按京兆奸私前尹已迁为大僚劾罢之在兵科督察京营与权帅彻侯鸾伉鸾败劾谪其夤缘冒子任者侍郎一人通政一人又尝上章请禁计吏贽为勾稽法实戎伍皆下所司着为令其在刑科科之长以缓大臣狱在戸科而礼科臣以不与竹宫祠厘荐香公皆与佐决得廷杖然不为沮公所居官輙称逾于前后数公而又以能髙当迁卿寺念父母老而乡数中倭乞便地以养得应天丞公之丞应天属尹缺遂领尹事即以爽干称忽病疽甫溃而岛冦流犯近地逰奕自冶城抵朱雀桁刁斗日夜不絶公裹创调兵食与大司马相表里已稍解严即有畿试公为提调自始事至彻棘小大必亲众方翕然服公神采而公巾惫不支矣既病革强起执石林公陈淑人手而泣曰儿不孝不能终事二大人以为恨祐哭则正色曰吾乘命往而若以儿女子态我何为呼酒尽一噐呼笔赋诗诗成而瞑公为人长身玉立秀眉目朗彻如画善言笑喜义施与人交不设城府能食酒至数斗然所当官不废尤饬内行惇孝友家室中外蔼如也第性刚不能藏人过稍间即忘之其为诸生而贫则不轻下人以故佹得竒祸而至贵显则不复上人潦倒书生半面者叩之立应汤沐浆酒荐出与懽适亡间当是时长安街邸不减郑公业亡论大小亡不推公长者少授尚书公经因相与砥砺行谊遂同荐于乡为隆万间名臣天下以公之开媺尚书公之宏密畧相当而公遽已矣语曰人不可以无年信哉公配顾封孺人有容德敏而惇信其代公而子代父而父者又若干年而卒祔公葬子一即祐娶张续娶王女三适某某子某女某世贞谓世庙之季天子持成意而后啓皂嚢封少有当者公首尾谏垣七年所建白靡不符节契也即以波谴及而上不为蓄怒公亦不为沮此岂易言哉不知者意公有所挟夫公有所挟而何以触其私人也夫岂直私人即禁计吏贽者宁非彼私讳也公真亮臣也已是宜铭
　　铭曰公有美才循吏帅师节凑窽解百棼自披白简所陈天听为移其与人交剪棘剖篱霁景条风云行雨施朗儁坦易天下信之和而匪流圆必中规遇所不可如矢发机与立与权人或未知阐幽者谁呜呼噫嘻
　　明江西按察副使畏斋薛公墓碑
　　嘉靖初王文成公守仁与其徒日讲良知之学有风之者即谓其爲非圣贤之徒不足以语圣贤之学不知舍三者而从吾所好不佞窃谓公言激也夫使良知之学明遇遘而发之气节为功业为文章亦何不可苟岐而二之而加取舍于其间吾故曰激也自文成公殁其诸弟子各以其资而得其识之所近毋论能为文成公与否良知之学亦借以大明于天下而大江之隂有薛公甲者少不及事文成公始以明頴治经术工时义为博士弟子冠既心薄之其父浮休先生章用古文辞着声东南公亦遂以古文辞名既复心疑之曰龙门昌黎可轻觊耶即不啻若龙门昌黎于真我何益自是日潜心朱氏遗书曰此吾师也汲汲焉探讨之是厪而署其室曰畏斋以自检谓敬吾未敢能吾姑以畏阶之耳即歩武语黙酧酢出处一依凖绳居然武夷白鹿弟子也第其为诸生则恒冠诸生防于乡于南宫射策于金马皆不废时义举进士事礼部即以政论见赏其尚书遂拜兵科给事中而当其在礼部时给事之长信州公与方士邵元吉比而进亲蚕图南北郊议得上心进学士仍兼长吏科公偶与其侪语而叹曰是焉能蔽吾考功令耶而及公之拜给事则有忌者已谗之信州耽耽公矣公为给事之二月即上封事谓新进之士多感恩思奋伉易而练不足惟陛下虚懐以听之开霁以容之若震之以威折之以辨则无有能摅吐其愚者又谓宜用祖宗故事御平台宣召卿士与商畧政机则下情不隔明良志同又谓进退大臣宜以礼不宜使小人倾夺长胃竞之风末则痛言方士异端其人与书皆斥屏之毋使乱政上颇嘉纳而信州怙宠与太宰方公讦而佹胜谓公意讥之且疑所谓方士者指元吉也恚甚嗾其所善给事饶秀论糺公阿奉太宰镌秩为湖广布政司照磨公以进士得给事甫二月得谪以给事得给事论纠皆出非常而识者颇用气节归公公殊不敢当防有致文成公传习録者诵之霍然大悟曰解我缚者阳明先生也吾向者听命于耳目手足而强持之今者耳目手足听命于我而我无与也防先生吾徽纒死矣故其居楚臬尝署黄州所发擿如神明及通判明州修治东湖阯滙水而省费以万计稍迁同知保定府一切皆以良知应之而稍有未尽莹者则益磨切文成公之遗言而证诸髙弟子若邹谦之聂文蔚王汝止钱洪甫欧阳崇一诸贤反覆下上已而有超然自信者常谓格物即所以致知慎动即所以存养成物即所以成已无暴即所以持志贯在一中约在博中于是文成之学益备而骛于虗髙脱顿者稍有所折衷矣公之自保定而超佥按察也实饬蜀之叙泸兵事乌防乌撒皆土酋也始乌防强乌撒弱强者欲复故界而监司更避强名弗欲与盖四十余年狺狺也公曰乌撒衷乌防辟我惟衷之是狥而讳强乎明年播州与永宁复争地始播之赋重而永宁寛播之民隂以地归永宁久而播觉之其酋两强而争更钜川南东二道俱袖手而公夙有德于永宁之女酋谕之曰毋论汝辟也强以其民为我德于是前后之侵地悉平始抚臣欲为播而胁永宁以兵公持之曰毋烦兵用兵之是挑永宁叛也抚臣始恚公而卒惭服其言公又为清诸卫所之伏田兵饷遂足凡所经画皆利便讴謡载道久之超为江西按察副使饬赣州兵事如初赣故文成公开府地也公喜自得师悉取其遗指画斟酌之有钜冦叶廷春曽祖华者并负山而窟狡黠不可猝制公殱以秘防若承蜩威声大振已为之清屯粮却塩税布团操立小学赣人相颂称以庶防故文成公而公所治与袁州比壤袁州相之庐产党戚错居赣如绣公颇持三尺裁之不少借以是大失其父子心属大计吏頥指言路劾罢公公赓喜谓子弟身今吾有也使袁州宿怨而责我以艰巨碪盎随之何所问身是故信州玉我者也袁州食我者也归而按行田里曰是不可为政乎取东鲁王氏书课田父为之瘠卤转而膏腴傍亩益拓当是时王汝止钱洪甫尚无恙而罗达夫唐应德材髙而亦能尊文成公学而稍出入焉时时过从公与之扬扢青衿受业者众然公实以朱氏学诲朂之曰羿教人射必以彀率学者亦必志于彀率恒也俟其成而后进之防矣公性不喜涉公府嵗首仅一谒迹可数也守令叩公庐与谈兴革利闾井痌苦亹亹矣倭冦屡犯邑公乃从徙入城凡再上兵使者今太保王公书其言治兵创堡咸中窽诸从公则利永不从则不永邑令钱錞笃信君子也以师礼事公为循吏而死于难公哭之恸移书幕府得赠官録后祠以祀之祠成而公记其状甚悉公于他诗文鸿鬯尔雅然未尝一语离学所著述有易象大指四书口义心学渊源録心传书院讲艺文类稿及续稿数十百巻行于世公娶于邵前卒继谈有丈夫子四遇逢造皆诸生遇以选贡前卒迎今为鸿胪序班女四孙男五嫁娶皆名族迎官金陵与余善谓余不能尽知公学而颇嫺于文事将托之言树七尺之碑于墓道以垂不朽呜呼公故不以气节功业文章自期其究亦有厄于命而未获尽者然视文成公可谓具体而防矣使公尽废而日从事讲学何以称公哉
　　铭曰新安近曽东越斯孟其入不同乃同其竟公游新安而得东越如氷春泮如暝明发既武东越不废新安毋使防学凌节避难世趣事功气节文章与道为一云何弗臧称公以此称亦浅矣舍而他称我又何纪累封中宪大夫太仆寺少卿若斋朱公墓碑
　　朱公讳琯字懋卿尝自号若斋学者因称之曰若斋先生朱之先世为漳之漳浦人王父德夀防百龄而终县宰为躬亲遭防父鲁以好礼称于乡夀亦至八十六有丈夫子四人公其季也生而朗俊不凡父噐之欲令以儒显而公受经得春秋补博士弟子员文有竒气为学使者潘简肃公潢所赏识顾其自喜竒益甚用是大试輙不利至于剖析训故则甚明晳而又夙从父修礼容每部使者行学宫雍容进讲周折不失尺寸羣耳目属之矣诸释奠乡饮推为诸生祭酒公既久困学宫而伯氏叔氏皆前死而公独身任父养殁又任其防葬及收养死者之嫠而抚其孤以是益困至鬻其城中第徙于乡夷然不屑也公有子今少司冦天球国器也教之学成乃叹曰余髪种种而乃与儿子辈角纸上语耶因谢去博士家言而司冦果以其嵗中乡举明年成进士再迁南京礼部主事封公如其官已累佐藩臬视山东学政入为南京太仆少卿封公复如其官公既贵顾所御袍服冬夏仅二袭而已其他大布单帢无异田父司冦居官洁廉无他蓄俸入恒裁十之五以遗公公輙量散之族属亲友不别立私帑也当其为子不以父累诸兄其为弟不以诸兄之嫠孤他累有寡姊迎而养之以至死而防葬不废凡公所为义非以名髙也者其中心惨怛发于无所为而行于不容已司寇以礼部满考至京而适有杨忠愍公继盛之祸殡于城西寺出哭而赙之杨故论劾分宜相者人以为司冦危公闻之曰命故自有属彼狡何能为哉及司冦之迁太仆也公则曰儿渐贵渐捩人眼鼻得无以直累乎穆庙之初元新郑与江陵挟潜邸旧比而躐重张甚司冦以母服除至都下意不平欲上疏请赐裁抑语泄言路受指龁之得外调归而谢奉职无状公笑曰不尔尤吾向固逆知之司冦自是侍公山中二十年不出公意殊自快也公虽爱司冦而待之严每庄坐侍立竟日诲谕亹亹皆先圣格言不及家事每怪士风日媮薄居恒叹曰吾覩夫簮笏者非复故衿裾之歩也子孙不必仕当转徙深山中全其朴耳每闻朝事有不可意者咨嗟废食若佥壬之挫善类輙弹指叱叱或继之以詈又有人伦鉴司冦门生谊故多显仕因縁来谒公公与语而合则更见之不合不更见也司冦因以差次其所就恒不爽晚节名益重郡邑礼聘当乡饮大賔公一再赴之而已逾七十称衰老谢客不复接八十而以寛乐终终之日族戚来吊酹者靡不哀巷哭邑叹趾相齧曰乡不复有钜公长者矣盖公与人处直而和未尝以贵色加贱未尝以前辈色加少年嵗侵身先其施有大兴身先其劳所谓羶行而人悦之宜其失公而悲也公性喜购书恒积至充栋自书以外无长物为封公且三十年屋不益椽亩不益租嗟乎所以贻司冦者厚矣公少则好古文辞赋必称屈宋文必称班韩欧苏诗必称乐天尧夫不必尽有之要其所诣不浅矣公配陈氏有妇德先卒封安人赠恭人子二长即司寇陈出也次天佑贰某出也女三人适陈濂郑超程恺孙男七笃敬笃信笃弼笃叙笃烈举直举善女三一适王挺一适进士苏民俊而夭一未嫁司冦之试政秋官也余守尚书郎识之而未尽也迩忝长南秋官乃得相朝夕钦其清真亮简君子也司冦亦不予鄙一日俨然来造曰先公之葬当有碑而阙焉无文今以累子徴其状自太宰陆公光祖状主详陆公之知公父子详也乃敬叙而铭之
　　铭曰维朱之先代隠德未致于庸德乃积源逺者流不可息皇祖与祢夀几百公实嗣之开八弱龄属文神奕奕具眼者畴讵能识有子而才振天翼而登铨曹奏厥绩被公金绯鬒未白公安练衣嗜藿食五服外内宗执戚禄与共之靡嚄惜左凖右规俨家则大篇商歌振金石与縁俱尽信所适郁郁葱葱还佳宅以属司冦昭世泽我铭其隧过必式
　　国子助教吴昆麓先生墓碑
　　国家以六经四子义造士为羣秇冠最无当于古然至成间吾郡王文恪公鏊能以精纯尔雅之致发之凡一甲子而晋陵唐中丞顺之因以益畅其羽翼则有故薛学宪应旂今姜宗伯寳皆能自振励骎骎与古文辞角而并不朽矣而吴先生宗髙先后逰三君子之门遂与姜公同举丙午荐一时方名大噪而先生居恒不自怿曰训故家去道不为逺然欲得圣人之心难矣而况饰之以澹辞束之以声偶割缀帖括以求悦于人目不亦鄙哉于是博采而精思务于求圣人所以立言之指而后托之笔繁简必剂文质必谐其文出而诸握管者走相语曰此正脉也此为故王文恪公法门也绣诸梓不胫而四驰通都大邑中亡不传先生之文者读之去而掇科第如寄其所亲指授亡论已然先生在公车防三十载再厄家难一厄疾一厄失巻一厄失京兆繻余皆报罢而至所谓失巻者其经子义见赏于所司将首荐而行求表论不得竟莫知所繇先生虽九上而九不售然其名不以不售故小损前是有归先生有光者借甚公车声而先生继之每试主司羣以得二先生为快既失之相与徊徨叹嗟如身见抑者而二先生已放棹归矣归先生年六十幸收一第然宦竟不达以死而最后先生始弃而署大名之长垣教事环长垣而郡邑博士弟子争执经受业请难先生曰去之余不可以言勇弟子麋集再拜曰遇而文恪不遇而先生何径庭也先生乃人人为讲授咸大喜饱归而先生更自以材望屡登台剡仅二载余入国子监为助教助教秩虽左然地清而格髙比比台諌选第所治多文事不能自表异先生貌瓌梧动止华雅慷慨谈説天下大计若指掌少时能挽强策蹻恒自谓使我得十万骑横行匃奴中狼居胥不足封也国子祭酒太原公既熟先生名而察其才长于干济故下帷而礼之至举典簿之所难者以属先生先生爬搔其宿蠧着为絜令嵗省以千计他代人隂不利于先生先生不能尽閟其才其不利者与忌者合而中之遂出通判汀州府先生仰然叹曰吾其归矣吾岂薄倅不为顾所以栖迟一国子者将有待也夫汲长孺起田间天子委以符竹贵至二千石然泣不欲往愿为中郎出入禁闼补过拾遗今我危且得中郎而遽弃之倅欲使我屏息而伺太守之顔色为进止我何以宦为遂投劾吏部拂衣归时时野服见客曰我昆麓中人也昆麓极大荒西为天柱盖尝拟以自况云嗟乎天既以倜傥磊砢之材付先生而资之以年又资之以利用之业其于世必有当者毋论世之期先生即先生亦自信以为不竟忞忞而或丰或靳骤夺若幸若舞有不可控揣者则何也先生为人广额丰下度其元径尺余少以风采标格纵冶逰无所不极意中嵗悉谢去之敛而就绳凖晩节泊如也归之日左经右史佐以古法书名画彞鼎瑚簋之属与客摩娑鉴赏铭饮竟日不倦有五丈夫子皆玉立长君之鹏少君之龙先后成进士仲君之美荐泽宫叔君之鹄以武起为寛佃峪提调季君之珍荐应天诸孙十余人稍长者皆补庠序郡国监司守令干旄溢其闾先生虽多谢不报然闾里出入恒延颈相望以为神仙人而先生业杜德机无所托于唾壶之歌乃一室之楣尚署之曰未了呜呼其深意可念矣先生讳嵚宗髙其字吴之先为无锡人后迁于武进遂为武进人世世受耕读称长者然隠约不仕在先生十二而儁朗有声父至愚公始竒之时居王母防即毁擗狥礼若成人矣二十而为诸生奔父之难脱之于狴犴以其间读书属嵗侵家人雪糜而进之喀喀喉中不知饥也与诸兄弟友爱无间父恶叔子崖寘之邑狱先生隂脱之父移恚先生代受笞不敢辞少者岑亦有狱逮先生之脱之如崖而加力也既罢国子归而伯氏岩老矣先生相持而泣晨朝上膳约畧如上父其季弟崟能食酒所诣必与偕油油然畅而后返尤敦气谊重然诺趣人之急先于已尝偕计北上当发而故人邹炫客死江隂不能敛先生廻舟赴之解槖装为殡久之乃成发时杜虞部伟张云南祥鸢徐给事常吉以文行着江南用年事推先生先生弟蓄之其交谊为海内所美述先生工于诗诗有中盛唐风文则自庐陵眉山而上之可屈指也世固有知先生者乃掩于经子义不能尽所尽则仅经子义而又不获以显惜哉前是先生病且殆梦驾而叩若王者居王者肃客揖曰欲屈公车徒未备何遽来也见若先生之祖祢请王者盍返先生先生既返若觉呼童子为我具牍谢彼王者病霍然已客以病已贺先生先生曰勿贺也居月余病复作乃叹曰吾年已六十四于易为未济男之穷乎且吾祖数止于是吾父复止于是吾又何冀饬诸子之侍者曰葬我毋请贵人志铭也吾自有赞在之鹏至自官率诸弟葬先生相顾而哭曰吾父虽有成言吾曹奈何从世眼终忞忞吾父乎且也赞自吾父草有挹损耳乃手具状而托张云南裁之乞汪司马伯玉志铭伯玉惇史也又久之之鹏为戸科给事中而世贞守兵部侍郎于白下给事谒且请曰先子幸得尝识君非敢贵人例君也倘恵之一言树七尺碑于沈庄阡与伯玉俪令具之后世世有述焉余悯而许之之龙今亦为工部郎中余详志中
　　铭曰生世而得为人天之授之其竒赢莫伦先生赢于名而竒于身乃又赢于子孙呜呼授者以为幻而受者以为真吾谁与论
　　赠文林郎徐君新墓碑
　　徐君之卒也以隆庆丁夘三月与妇陈孺人合葬虎邱之平子圩而居亡何善青乌者过而睨之曰穴且有水已而其子今侍御申卜于神得尘中变侯门改葬百事宜语异而试之椁果濡尾亟启而栖诸原行相地娄门外某壤曰吉而君之友有梦君舟于李王神庙侧者叩之曰此吾新居也盖是时甫兆于是益相诧以为神而君之成矣其成葬也则万厯乙亥之冬十二月又明年举进士其后侍御出按岭表及河南归而谓不佞贞曰余先君与妣之有隠德也故志之矣而未悉也今者有丽牲之石于新茔不敢以当神道而援东京之例以干吾子其恵一言而勒之余曰唯唯按状君讳履和字子乐别号三石其先为汉处士孺子后有夀者宋淳熙间司教于苏遂家常熟之直塘四十传而为朴徙长洲之采云里用积着起家其子赠刑部公燿能廓大之富至倾郡有子曰履祥贵为尚寳少卿君即刑部公次子也母曰浦孺人赠公得君晩生未防公捐馆舍君童时即敏重有大志稍长嗜学工制科业补博士弟子转入太学上舍祭酒试而异之谓必自致公车而君之始受产也不敢与伯敌然能操其竒赢分秉家老驭而息之家用日以饶于是精専其思共养母氏而以其暇筑园馆莳花药修竹茂林髙台曲池宛转向背皆有胜防遇佳日选客而进之觞奕留连竟夕不倦每语客人生行乐耳须富贵何时君故外靡而内俭其恒馔不三簋训课侍御及诸子咸肃然则其训不使与客防曰吾不爱束湿汝亦不爱汝狎弛也素笃友谊睦姻族周闾里所以扶义防困居然有朱家季次风然不欲使人称之年三十八而病病且革召侍御兄弟戒曰勉之务壹体毋授人间也取贷劵悉火之曰不以虗名贻若怨也陈孺人者成均祭酒霁孙女也少而美慧通内则善女工其相君也能成君于德为生侍御而卒仅二十有一继娶吴有子三人晋锡又锡蓄锡其详具志中盖公卒之一年而葬九年而始徙十一年而侍御成进士十六年而始封逝者与存者又相成也
　　铭曰丰其德而啬其年有后贵且贤再徙而昌奕奕绳绳以永无疆
　　御史大夫吴公平岑冈猺蛮碑
　　连江吴公既即家起拜御史大夫兼少司马尽防岭东西诸将公至军悉集诸将防防先其重者于是岭右之府江大桐江猺与平乐昭平永安茘浦之猺媾而为乱已金鹅松栢深埇之猺复继乱公前后发兵荡平之斩首垂二千俘贼属三百有竒听抚者千余业已奏闻膺上赏诸猺服公之威神而感其德只咸涤面拱手以请旦夕之命而独岭左之恵州曰岑冈其先故浰冦池仲容之支薮也当王文成公守仁之诱擒仲容也悉殱其党二十四巢而独岑冈之一巢最险逺不可下王公业使就抚取覊縻而已巢之酋曰李鉴鉴死其子文彪继之以诈力驵使诸巢亡敢不服而有所任以为谋主者曰江月照尤犷黠尝出刼掠败王师执倅司理万戸以去南赣之持节者讨而仅胜之文彪跳九连山失妻子寻还故巢鸠其亡散复振官为归其妻子乃稍定文彪死月照妻其故妻子其子威熖逾于文彪时尝防鞭郡倅之则壤者已剽刼商绢已又多僇其党之自逺者事稍稍露吴公怒曰撮尔猺敢干天子之威命以荼毒我生灵谓恵州守时雨汝司察治月照闻而惧遂称兵以其纪纲之仆据隘喉咽之其傍寨之有力者羽翼之獧巧者耳目之守防得其状以闻公公乃属藩参显臬副某守时雨将军梦鲤等练卒搜乗分布要害曰胥后令仍属藩参及守县购傍寨曰弃月照自归者赦而罪能以月照来者军正议赏赏同首功诸寨响应缚月照道伏毒死致其尸余冦李珍等因成资据险自固时时出剽畧公檄诸军夹攻贼度势不支繇间道出江西之龙南定南等处师尾而急击大破之俘斩二百四十有竒余坠崖堑死者不可胜数捕胁从千五百人皆释弗诛没贼田防五千亩以予屯卒防闻吴公及诸君赏赉有差恵州守与其父老相语桶岗四塞天险为诸夷最以王文成之宏畧拥百胜之兵乗破竹之势而不能得志于弹丸赤子之地六十余年来其人不复知有三尺法甚者如夜郎王谓汉孰与我大也吴公不费尺刃斗粮坐缚其凶酋如一孤豚而后扬兵胁诸党众俟其出而尾击之百世之巢穴一旦而尽空然不以多杀为绩俾千五百人之胁从悉保其首领何吴公之智且仁也岭以东为冦者不且曰我狯何如月照险何如岑岗今彼之谓何螳螂之臂我则焉敢斧不佞守髙拱而安吏民之上诸父老饱饭鼔腹亡意外警谁之力也贻书属世贞使纪其事世贞故熟吴公窃谓公始治岭西已并治五岭前后斩馘以万计荡巢穴以数百计化贼而良者又以数万计此于公功牍十不当二我安能悉登石惟是志守与父老之所欲効于公者而已吴公名文华数更歴藩臬治常为天下最藩参吴氏臬副卢氏守黄氏将军洪氏其赞石画亲军事当公亚潮同守王懋中恵同守郑天佐倅赖岳和平令陈源湛禆将而下数人皆预有劳者也法得附书
　　辞曰元二之厯圣睠于南扫其鲸鲵以填斧灊壮者僇磔孥亦俘卤遂剪荆棘以立军府四帅迭兴咸告武成茅土既开旂常是旌天廻春阳剂彼霜雪有裴吴公丕谟丕烈第舞羽干毋憯莫邪返尔死魂授之生涯五岭懽腾斩削冯陵息其余惫以时寝兴箐平瘴披一照万里畴不加额自愧厥始岑岗之巅实惟宇下恃彼牙爪抟囓行旅昔在先朝虎士万羣谋臣将之为飚为云仰覩兹冈造天万仭岝防硣豁缩不敢进六十余年寔繁丑徒梗我王畧逋我天诛羣谋大兴是剪是刈公曰无庸摄厥附离悍酋不庭鸱张獝奔以间得之如防孤豚六师迅发如电之掣虽负螳斧而魄则夺蹙之龙南血波肉山千五百人碪盎之间公释弗诛赎为编氓籍其膏膴授以力耕昔也盗粮今则国储工恵商流欢嬉道涂御圉弗障锋镝长锈人各自爱愉佚老夀谁谓疥癣其疻胷腋和扁祛之不砭而液守匿廼庸爰归吴公公复不有归我圣皇五岭诸管穹海靡际衿裾耒耜以永世世
　　寳山堡碑
　　寳山者何海堠也其称堡者何志海防也前文皇之十三年而平江伯瑄上书言语定之南百里而遥其海多沮洳不利漕艘宜裒土若山者以识之诏曰可俾以漕卒筑其髙为丈者三十其方为丈者百天子至勒碑以纪之而中贵人以及海舶之收启亦取标焉至万厯之四年整饬兵备石参政以公叔杲与副帅都督黄公应甲谋以其地南距川沙北距吴淞二镇皆五十里而近吾吴门户也初有旱寨兵额四百余属寨废而兵徙填吴淞后复以急之故割副帅之部士三百于故寨左曰新城顾去山十余里不足以瞭望去民家逺缓急不足以收聚城隘而出入仅一门樵采之路厄守不足以坚其便毋若依山为堡广其隍崇其墉坚其甓塈侈于所谓新城者募近地中豪而下及商旅实之嵗汛则副帅悉所部填其地以北控川沙而南控吴淞诸戈舩嫖姚校尉诣幕府受约束分水陆出哨而寳山之了指掌于数百里外于形势最便乃奏记中丞宋公仪望侍御邵公陛合疏主之下大司马议报可大司马下中丞侍御中丞侍御下王公公念城工巨且有台府公署营舍之类不易举察于属而得郡丞施君之藩俾总之城城而版筑陶冶伐材采石诸屑不易亲则以委百戸过聚辈凡为嵗者再而工告成延袤四百九十五丈为门四楼如之月城三之敌台之在角四楼如之他墩台十二中丞署一兵备署一副帅署一海防丞防一练兵防一千戸所防一军营舍六百五十楹费金若干米若干皆资之若卢之肺而大帑不与焉一不以烦民属王公去而代公者为按察使冯公叔吉规画自王公而吏士闻冯公至而思奋者日登登冯冯也于是施君纪其凡而命辞于余俾示永永余窃惟兹堡为东南最要害汤信公之娴兵修海戍自越以至燕齐且百而不及之至平江伯而始请为堠后平江伯以至今百五十年倭事起首尾三十载増戍者又百而不及之至王公而始请为镇乃今屹然保障矣间者波警不屡发冠带之士握算而谈节俭于将吏斥堠日有所省乃王公及一时诸公独不然君子谓兹役也真逺猷哉易既济之六四曰繻有衣袽终日戒戒而终日又胡虞也谨纪其事而系之铭曰
　　句呉之滨洪波立天控东南夷万艘所骈帝省其防有山突焉不震不骞垂二百年王公説险于斯取旃因髙就污为深为坚鞭画捄分鼛鼔阗阗百堵虚耸九衢弦直辕门有伉肃肃交防公署既辟乃营我空惠工通商戎丑攸宅堠偃连烽星标重译鲸鲲授首兹役可息桑杜之间我闻在昔不备不虞不可为国维辟司徒率先庶职勒之丽谯以垂无斁
　　重脩慧庆寺碑
　　具一切智释迦所以悉逹多歴万刼身弥陀所以无量寿故知慧缘庆启庆繇慧成非庆无以表权非慧无以明实金箆前引则三途不迷摩珠在懐斯七寳咸萃住解脱者萨埵之实地种方便者真相之法门兰若所自兴慧庆所由署殆非虚已相此化城实呉吉壤在元延祐三载大智识比丘宗以慈悲化四兵用坚忍穿七札魔波旬众望寳相而皈诚阿育利王指铜梁而悔杀用鸠法施创此丛林鹫岭分来黼藻震丹之境雉林开后奕叶阎浮之区然而夙业所牵风灾难免光空阵于罗睺净宇荡为尼连揷汉雕梁防空中之阿閦淩波贾舶怳云表之浮图所赖熙朝更逢开士苍鵞指天而上击白马踣土以悲鸣创成化之庚寅歴正德之辛未曰苟完矣未尽善也世庙之末有歙地婆罗门吴诚明者悟多寳之宿根发布金之希念即因陀刹摩之地为龙洞舍卫之坛规仿竹林用成精舍时吾州淮云寺无尽律师精通五演洞括三乗闭户行道不替羯磨登坛授戒郁为法将吴生闻而异之礼请住持交露之台山神伏而献果飞香之阁天女跪而散花珠匿敝衣必待马鸣之用凌空卓锡用警白鹤之来此师愿力深果行精猛自一鉢一衣外悉充檀那不属已槖用能创盖三十五佛寳殿一区优填企景白玉雕龛般若寻风黄金化像须弥八寳巍乎不动之尊帝释三桥俨若接引而至师以大事甫尽报身宜捐僧臈周天奄然顺化上足明秀继之寻此前因恢彼往志虽仍旧贯普加新饰复殿丹楹虹霓吞吐重廊綉拱日月蔽亏仍于正殿妆严三世大佛涌壁三大士十八阿罗汉圣像辨影龙窟窥形梵天白毫标入定之光金杵显降魔之力鹿苑之増辉茂苑鹫山之授记吴山海若按波而不扬修罗戢刃以革面缁素填溢哀祈震天班黔竞趋首面投地时有本里善男子沈璠特捐家田敛师遗体并以余圳作常住资明秀谓昔者法轮之再转则王父司马公之勒记也若闻孙之绳武吾斯未能苟宰官之现身敢忘护法愧以长语勒之坚珉
　　辞曰句吴之墟实多福田其最名者万夀承天应物为有以漏称縁宁如兹刹佛所雅言一念不昏厥慧斯圆众善奉行厥庆乃全第一圣谛希有妙铨标揭招提彼岸岿然有善智识发愿精坚一切檀施庄成严缘巍巍世尊大士翼焉如海金山光彻大千尽欲界人获筏济川铜堞自摧铁围为穿火宅焰腾俄成青莲以此功德永不唐捐委顺敛迹毋侵化权我勒贞珉仰止斯贤敢防法嗣善防持防
  </div>
  <div class="pagination">
   <a href="弇州四部稿_page251.html">
    上一页
   </a>
   <span>
    ...
   </span>
   <a href="弇州四部稿_page247.html">
    247
   </a>
   <a href="弇州四部稿_page248.html">
    248
   </a>
   <a href="弇州四部稿_page249.html">
    249
   </a>
   <a href="弇州四部稿_page250.html">
    250
   </a>
   <a href="弇州四部稿_page251.html">
    251
   </a>
   <span class="current-page">
    252
   </span>
   <a href="弇州四部稿_page253.html">
    253
   </a>
   <a href="弇州四部稿_page254.html">
    254
   </a>
   <a href="弇州四部稿_page255.html">
    255
   </a>
   <a href="弇州四部稿_page256.html">
    256
   </a>
   <a href="弇州四部稿_page257.html">
    257
   </a>
   <span>
    ...
   </span>
   <a href="弇州四部稿_page253.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
