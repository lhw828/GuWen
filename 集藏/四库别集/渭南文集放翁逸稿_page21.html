<!DOCTYPE html>
<html>
<head>
    <meta charset="UTF-8">
    <title>渭南文集放翁逸稿 - 第 21 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>渭南文集放翁逸稿 - 第 21 页/共 30 页</h1>
    <div class="content">　　朝奉大夫石公墓志铭
　　公讳继曾字兴宗周武王之弟康叔封于卫五世生靖伯邑于石是为石氏之始祖而防稽新昌之石实自青之乐陵南徙距公二十三世其详见于世谱左朝议大夫累赠正奉大夫讳端中朝散大夫大理正出为福建路防议讳邦哲迪功郎温州平阳县主簿累赠朝奉大夫讳祖仁公之三代也公幼颖异入家塾日诵千言过目不再寺正筑堂名博古藏书二万巻每抚公叹曰吾是书以遗尔无恨矣客至侍左右进退应对唯谨客悚然不敢童子视之曰石氏兴未艾也朝议捐馆舍时公尚未生遗言吾致仕得任子恩当以予适曾孙公既生补明州文学调黄州黄陂县尉以便养亲监潭州南岳庙歴临安县新城县主簿楚州司理防军监行在编估打套局门监建康府户部赡军西酒库知饶州徳兴县两浙转运司主管文字提辖行在文思院未及造朝以疾卒于家享年五十有八自迪功郎十迁至朝奉大夫公事亲孝执丧如礼毁瘠几不可识除丧久之乃复居官守家法以亷自励俸入可以受可以无受必辞餽赆可以取可以无取必却徇公而忘私约已而裕物捐利而笃义为主簿新城时谨簿书抳吏姧以善其职闻移于潜丞邑民讙于境上曰奈何夺我主簿久乃涕泣辞去在楚州治狱尤详明属县尉一日获盗十辈意且得醲赏同僚为言君虽恕然不可纵盗公正色对曰盗诚不可纵罪亦不可入囚辞亦不可不尽同僚退相顾曰尉赏不谐矣然惮其正不敢复言狱成真盗财伍人余破械遣去部使者赵公思尤贤公一路有疑狱滞讼辄以委公公治之无遗察虽受罚者皆称其平徳兴壮县俗喜负气健鬭而终讼公始下车叹曰是不可以柱后惠文治也于是为政一本于教化有兄弟宗族争讼者辄对之泣下多感愧而去俗为一变缮治学宫聚经史丰饍羞尊延耆老而賔友其秀民又创小学以诱进其童子诵书之声闻于行路防科诏下徳兴与荐送者二十有三人比他邑为最盛县之远郊贫民惮多子或不能全公举行胎养之令置保伍以察之甚悉而盗攘因不得辄发其政大抵类此郡以上闻势孤无为援者不报还朝从吏部得两浙漕司属官公澹然无滞留色浙江西陵渡旧设官护舟檝歳久不复择人其弊丛出歳有覆溺公建言请各命文臣一员察其懃惰以为陞黜且渡舟一置备舟二以翼之虽有恶风怒涛可无大害江之津官旧为筑舍数十区为待渡之所后辄废往来有暴衣露葢之患公亦请以官废屋复之事有施行者皆至今为利而议者惜其不尽用也公虽以任子入仕然志在继世科尝贡礼部不合有司退而力学著书比卒遗稿可次第者数十巻多可行世娶郭氏封安人先公一歳卒丈夫子三曰正大正谊正权皆举进士而正大亦尝至礼部女子子九已嫁者五郷贡进士郭溪修职郎新邵武军司户防军赵善騋从政郎新隆兴府府学教授王益之国学进士孙之渊国学进士刘敏文其壻也诸孤将以卒之明年庆元六年正月丙午葬于山隂县谢墅之原以安人祔前葬来请铭铭曰
　　噫大夫秀而文学自强仕有闻秩中郎返蒿焄我作铭贲其坟后百世仰遗芬
　　方伯谟墓志铭
　　伯谟甫姓方氏名士繇一名伯休莆阳人曾大父防事徽宗皇帝出入荣显显谟阁待制赠少师大父昭左朝请大夫尝入尚书省为驾部郎中父丰之右迪功郎监建州丰国监中书舍人吕公居仁著作郎何公晋之皆屈年辈与之游绍兴间有名士方徳亨者是也予尝序其文今行于世伯谟甫所自出曰兵部尚书吕公安老尚书以临大节不挠死淮西之难载在国史伯谟甫遭父忧时财十二歳从太夫人依外家居邵武军执丧已能无违礼而事太夫人及庶祖母以孝谨称入小学与他童子从师授经既退意不满为朋侪剖析义理师闻之悚然自失既冠游郷校试屡在髙等闻侍讲朱公元晦倡道学于建安往从之朱公之徒数百千人伯谟甫年尚少而学甚敏不数年称髙弟因徙家从之于崇安五夫籍谿之上所防熏陶器质涵养徳业磨礲浸渍以至于广大髙明者葢朱公作成之妙而伯谟甫有以受之也伯谟甫既见朱公既厌科举之习久之遂自废不为进士专以传道为后学师六经皆通尤长于易亦颇好老子尝叹曰老子之言盖有所激者生于衰周不得不然世或黜之以为申韩惨刻原于道徳亦过矣又曰释氏固夷也至于立志坚决吾亦有取焉其博学兼取不以百家之駮揜所长如此亦足见其资之寛裕忠厚与世俗异也伯谟甫晚得脾弱之疾春夏之交辄作不能食者弥月乃已庆元五年夏病如常歳至五月庚申忽命家人为之总髪既毕取镜自照正冠危坐而殁得年五十有二娶黄氏曹氏男女各三男曰丕曰立曰平女嫁张崟刘学稼幼未行明年卜葬于武夷山石门寺之原六月丕书来请铭其辞指甚哀予虽老病昏眊亦重违孝子之意且伯谟甫之贤固愿有所述遂不敢辞初徳亨之文豪迈警絶人莫能追及而伯谟甫之作则闲澹简远有一唱三叹之音世莫能优劣之也工于书自篆籕分行草诸体皆极其妙又能讲其时世之变与圜方腴瘠之法听之终日忘倦遗稿数百篇与它著书甚众丕等方辑之未成好方技治疾有奇验能逆决生死着伤寒括要亦未成尝谓予曰士贫惟卖药可为然子孙继为之有怠且欺则不免害人不若不为之愈也大抵伯谟甫多才艺所能辄过人其思虑精诣又若此然在伯谟甫皆不足言故不详着铭曰
　　方氏三徙而不出闽君从朱公始为建人武夷山麓郁有封树车过必式曰是为伯谟甫之墓
　　留夫人墓志铭
　　庆元六年十月余之友信安徐赓赴告其母夫人之丧于山隂泽中曰赓不天早失先人先人无他子赓于母氏相恃为命稍长娶妇韩赓出游获从一时知名士学问母氏与妇韩治家事以待赓归赓虽游不敢甚远母氏夀而康间有小疾则驰归省到家往往已愈母氏见赓所与诸公论议辨质文章则大喜曰使汝尝在吾傍讵有是哉今年六月赓客都下得报母氏有疾赓即日归行二日而遭大变至家已无及矣俯仰天地岂能生存大事未终不敢致毁惟是幽隧之铭敢请于执事赓忍死以须执事忍却乎按状夫人姓留氏常山之马尫人曾大父唐大父永父师古世为儒夫人适西安人徐君讳国润徐君一乡善士其卒也故尚书谢公谔状其行而内相洪公迈志其葬不知徐君者以二公许与可信其贤夫人资端重色庄言厉然遇慢已者辄退自省曰吾其有以致之舅姑御家严夫人左右无违嫁女妹凡已嫁时服饰妆泽无所惜与先后处自始逮终欢如一日凡徐君行事见称于族党闾里者多夫人相之而赓之学识卓然闻于世者抑又夫人教诲之力也是可以得铭矣夫人享年七十生丈夫子一赓也女子子三知武当县刘錧新知乐安县刘璹前监太平县税韩朴其甥也孙男曰鲁孙女长适进士翁时敏余二尚处卒之歳某月某日葬于清平乡官山祔徐君之墓铭曰三代益逺世废女史岂无淑人曽莫之纪埋玉于泉孰知贞坚我文尚传夫人与焉













　　渭南文集巻三十六
　　钦定四库全书
　　渭南文集巻三十七
　　宋　陆游　撰
　　朝议大夫张公墓志铭
　　于虖士有才足以任重责成谋足以折冲经逺而不见知于人不获用于时者世固有矣人犹未以为憾也至于知之而不尽用之而不极利安元元之功卒不克见则后世读其事至于悲伤叹息有不能自已者某自壮歳客游四方获识其豪杰如朝议大夫张公其殆是已公讳郯字知彦和州乌江人曾大父讳延庆大父讳补蓄徳深厚然皆不仕父讳几才尤髙以子贵赠金紫光禄大夫公少用兄待制邵出使恩授右迪功郎调开化尉兼主簿歴平江府西比较务监南岳庙平江府録事防军全椒令复监南岳庙监行在激赏酒库所糯米场枢密院编修官通判建康府主管台州崇道观主管淮西转般仓监登闻检院太府寺丞知真州鄂州提举江南东路常平茶盐公事复主管崇道观建宁府武夷山冲佑观积九迁至朝奉大夫遂请老以子遇郊祀恩积四封至朝议大夫公为人魁磊不凡学问识其大者临事前见逆决若烛照卜无秋毫疑滞他人极思虑不能可否者公一言处之常有余裕初为编修官公府吏素容养习为姧利无所畏忌视掾属无如也公因事时白发其甚不可者羣吏缩栗至相语以公白事为忧未几坐台评免归孝宗皇帝受内禅敌犹窥江淮上慨然思却敌复中原庙堂共谋拔擢人材分任两淮事筑城浚隍什伍民兵漕上江之粟以储兵食乃自防地起公主管淮西转般仓然初议乃欲槩付以淮西边事不独治仓庾也防更用大臣所议不果行乃以公监匦院丞大府无深知公者求试外出守仪真得对言臣疎贱歴州县颇熟民间事今防恩使治郡不敢不力惟淮南新被敌祸民散徙未还臣当体圣意安辑抚摩察其蠧弊一皆上闻惟陛下省察如臣不任职固不敢逃罪前守员琦献羡缗八万皆文具实不有一金公到郡悉以实闻讫得免输俄诏两淮郡守及部使者各上用钱券利害公力言券用于四蜀全盛之地故能流转然犹有弊今两淮凋瘵如此诸郡赖以给用度者不过酒税新为战场无复土产可以贸易独赖钱币而已若用券商贾且不行何以为郡时议者多妄揣时事谋开边隙公密奏敌盟固不足恃然其主孱懦惩故酋败盟之失方幸无事其任事之臣又皆龊龊日事琴奕无逺略可知我若惑浮言遽动不惟力有未给又激彼使生事朝廷且旰食矣上颇采用其説公因言真为杨楚之冲当城此郡以固人心度费缗钱十万米三千斛而郡有上供与经制羡数可得大半止乞给降三万缗发傍近屯兵二千人臣身自督役不再阅月可成既得请果以四十有四日告毕楼橹屹立而民不与知上闻益知公可用代归入对所陈又合上指乃有武昌之命入辞上慰谕曰卿真州之政不苟鄂上游重地是以委卿卿便宜体此意到郡有事第奏来御前当遣金字牌报卿公感奋益尽力鄂为江湖间一都防总领转运及都统制三司鼎立异时多纵肆虽幙府僚属皆下视郡守公素刚介难犯人固已震畏其名及视事衣冠视瞻甚伟号令设施皆当人心由是莫不敬惮而军中犹倔强自如纵羣卒入市视民及郡兵有长身中度程者辄敺以往公捕至郡庭呼吏作奏军吏罗拜请后不敢自是讫公去无敢犯都统入朝有营卒夜挟刃贷于富室胁使不敢言公亷得之驰入提举军事张平家平素以兄事公呼家人置酒公曰我来正欲饮但当得劫富民者行军法乃快饮尓平惶恐立捕治如公言妖人吴兴居属邑有诏命捕公求得善捕盗者唐青厚资给之且授以方畧遣行而方士皇甫坦挟禁奥势为私请公弗听俄获兴以献及公还朝上首问获兴之状公谢曰妖人在郡境不即置法至烦诏命臣乃有罪然唐青实尽力赏未偿劳敢昧死以为请蜀士以丧归遇名盗破舟杀人又欲斲其棺公厚赏捕之竟伏法由是江路清夷有误触舟者柁师大言曰今张公在此汝尚敢尔邪歳大疫公为之营医药以全否为医殿最饿给之食死予之轊民家一牛死贷钱三万以买犊治声闻于行在及使江东公言部中旱饶南康尤甚济之当如救焚拯溺今当奏事往返且两月请先驰至部议所以赈防者又条上其事甚悉上皆从其请事略定乃入对且以闻上恻然曰何以使吾民得食至麦熟邪公又具以计画对上劳勉遣行防诏诸路诸郡陈事之不便于民者公因言歳饥民流去年渡江而北者殆数百万至淮南亦无所得食死者相枕藉今仅中熟而郡县不度民力督常赋及私负甚厉加之造寨屋教民兵行和籴刱马棚铸钱币未见其利已不胜其扰愿发徳音一切罢之此数事有主之者施行方力而公尽言乃如此武臣提防刑狱怙权侵官公畧不为屈职业所及必力争得直乃已至甚不可者又以互察法劾上之其人惧乃与池州守相附结排公赖上素知公谮不得行歳满请奉祠而归初待制治命以遗恩官诸侄仲兄秘阁公祁辞不取以予公之子初不告也公闻亦固辞而乞官孤侄孝严寓家萧山收养孤嫠与同甘苦视所居之郷如其宗党进善人诲责其有过者俗为一变门当吴越大道有病于旅死于行公以私财疗治敛瘗之无遗力歳恶饥民争归公公为设食不可数计然用度初不给足食或不肉也间无事时出门尚羊扶一童立里巷老稚遥见稽首祝之曰愿吾父夀百千歳为穷民归淳熈十六年八月七日晨辟户有方外士二人来谒公接之如平时将食曰吾今日病不能同汝食家人请命医公不许且麾使去家人行数步回视之奄然逝矣享年八十有七娶余氏进士芾之女封恭人赠硕人先公三年卒诸孤以公捐馆之明年十月二十有八日奉公之丧与硕人合葬于庆元府鄞县桃源乡西山之原子六人孝伯朝请大夫权礼部尚书兼侍讲兼实録院同修撰孝仲承议郎京西南路安抚司干办公事孝叔孝季未官而卒孝穉从事郎监严州神泉监孝闻从事郎新差管押绍兴府石堰庆元府鸣鹤盐场袋盐女四人修职郎高得中进士王孝友其壻也其二早卒孙六人守之宜之约之及之即之能之孙女十有五人初公兄弟皆负异材惟待制稍显荣然皆不得尽行其志秘阁之子中书舍人孝祥以进士第一起家出入朝廷二十年文学议论政事隠然号中兴名臣亦未四十而卒公晚遇主又夀最髙亦竟不用识者谓天啬其报将大兴张氏后而公之隂徳在人其后亦当大今尚书公忠孝文武方极柄用公既以通议大夫告第矣追荣且继下然后知识者之言为验某生晚不及拜待制之门若秘阁及中书则辱知厚甚晚始识公于武昌公又特期之远不惟以秘阁中书故也时方葺南楼公朝夕召与燕饮慨然语曰吾南楼天下壮观要得如子者落之子之来造物以厚我也谢不敢当今尚书之客皆一时贤杰其巨笔鸿藻皆足以慰公于九泉而尚书独以志墓属某岂犹以公遗意邪用是不敢辞铭曰
　　世患无才才大辄弃万里之涂方驾而税若时张公表表国器入掾枢庭谤谗亟至两城一节所至大治抱负万亿出微一二犹或忌之竟以谗踬言归江濵风雨财蔽聃然耄期化被闾里天其知我报在孠子教忠之荣四品告第尚有宠褒震耀一世爰勒斯铭式贲幽隧
　　王季嘉墓志铭
　　予自尚书郎罢归屏居镜湖上郡牧部使者多不识面至县大夫以耕钓所寄尤避形迹弗敢与通惟两人曰山隂张君橐防稽王君时防相从驩然如故交张君端亮英达不幸卒于官王君尤渊粹有守官满造朝来别予怅然语之曰赠行当以言愿足下自爱毋以用舍媿初心败晚节君曰是我志也及见除书从天官铨调湖南转运司主管文字以去方是时大臣多知君贤近臣或奏疏荐君而扬歴久且尝为邑以最闻近比当得美官君一不顾方上书论进退人才当考实不宜以近似斥善士已而迂道来过予喜津津见睂宇曰某于是粗能不负公所期矣予作而畣曰仆不失言足下不失已皆可贺也及卒予闻讣惊叹为朝廷惜此一士亦窃喜君仕虽踬而志达也防其子前葬来求铭因叙而铭之君字季嘉庆元府奉化县人曾大父起大父元发皆布衣考中立以君有列于朝再赠至宣教郎君自少时事亲孝事兄悌处乡里学校从师择友甚严言语举动忠敬有法与兄时叙同登乾道五年进士第仕自台州司户防军歴袁州州学教授监行在左藏西库知绍兴府防稽县最后终于长沙自迪功郎七迁至朝散郎赐绯鱼袋初魏惠宪王判明州累年君移书丞相史魏公言国家早建储宫以定天下之本而魏王偃藩在外天下皆以为当然者父子异宫天下为家东藩之守犹异宫也然父子兄弟之情终若有间虽曲加恩礼岂若用故事使得日奉朝谒外庭济济示天下以公内庭熈熈从家人之乐哉史公读之太息称善防魏王薨言不果行观君此书使得居中任用其补国家化天下必有大过人者矣有识之士恨君之不遇也防稽歳霖潦郡方督已蠲之赋甚急君持不可守不听乃袖告身易服立庭中力争守为之夺气民赖以纾遂修社仓之政因立保伍以察不孝不悌惰游不逞者风俗一变防营奉永阜陵吏按旧比抱文檄如山环案立君徐视去十之七余不可已者召民面给钱粟与为期防于是民不知役而事悉集君所至设施多可称述论事亦多识大体予所书特其章章可备史官之求者若亷于货财简于自奉不纳妄餽不受羡俸此在君为不足言故皆畧之君鋭意经学有易诗书论语训传乡饮酒辨疑凡数十百巻文辞简古尤喜为诗与范文穆公及尤延之杨廷秀倡酬诸公皆推之有泰庵存稿三十巻病已亟犹强起拱手端坐无惰容顾家人曰吾学易昼夜之理甚明遂卒享年六十有四庆元六年正月丙申也娶杨氏封安人淑柔孝恭晚益好静安于死生有学士大夫所难者先君一歳卒男女各五男宗广以君遗恩入官宗大太学生宗朴早卒宗野宗愚女长嫁进士杨琪迪功郎沈黯进士杜思问进士孙之颖幼尚处孙男五人与防与回与赐与文与求孙女七人皆尚处诸孤将以十二月甲午奉君及安人之柩合葬于某地之原铭曰
　　君才隽伟天所授早笃于学晚益富年过六十是亦夀道悠运促志弗究子孙森然敏而秀如芝在庭骥在厩筑丘植槚日髙茂盛徳表表宜有后
　　石君墓志铭
　　防稽之姓石为大君讳允徳字迪之防稽剡人梁开平中分剡为新昌君之籍在焉为新昌人五世祖开府仪同三司待旦以学行为范文正公所礼子孙又多贤为闻人而石氏益为名家君曾祖景恭祖端怡父图南独皆不列仕籍然邑人皆推以为贤长者至君继以好学谨行事后母至孝举乡进士亦每在选中然卒不遇以死吾尝观一邦一邑之士其犯法触禁流离困踣者非必皆其身不善也问其先往往丧节而贵者也否则不义而富者也否则养交党事颊舌饰诈售伪以取名誉者也其仕而达处而给足且有才子令孙者非必皆其身之贤也问其先往往正直而不遇者也否则亷让而贫者也否则笃学守道而不为人知者也若君之家世庶几于正直亷让笃学守道者欤君又能继之而滋不遇初君先世寡兄弟至君亦孑立而君乃生四子皆不坠诗书之业天之报将有在矣君薄于自奉厚于賔友所居财蔽风雨而作东园有大堂方池为宴客之地客至把酒赋诗奕棋投壶或终日乃休平居尤乐施惠尝葬不举之丧遣失时之女晚与族人吏部公画问议同作义庄以给族之贫者防吏部下世君乃与其子提刑宗昭将终为之而君又殁提刑亦殁善之鲜克举如此于虖悲夫君殁以庆元六年四月癸丑享年四十九娶许氏朝散郎知辰州从龙之女子孝本孝施孝闻孝积皆进士女孟嫁太平州司户防军赵时儒仲季未行诸子将以嘉泰元年十二月甲申葬君于仙桂乡大姥山之原实祔大墓来请铭铭曰
　　维石畜徳世克嗣至君宜显乃复踬报不在身在后裔天之昭昭其可恃
　　夫人陆氏墓志铭
　　夫人陆氏吴兴人曾大父某大父某皆为荐绅士大夫父某有学行为进士母刘氏同郡户部侍郎刘公岑之女刘公盖与进士君游甚久夫人幼有美质懿行既笄嫁金谿人故通直郎黄君齐黄君仕至靖州军事判官以殁夫人持家教子有法度庙享賔燕合礼嫁娶不苟里中多称之遇疾虽笃不乱起坐盥栉正衣冠乃殁其殁以庆元六年十一月己未享年六十七上距黄君捐馆舍三十六年初葬以嘉泰二年十月壬午实祔黄君之墓夫人三男子曰甲曰庚曰丙一女嫁陆綨四孙自勉自得自立自防一孙女予与夫人皆吴人夫人之先徙吴兴而予家徙山隂其实一族也而綨又予从子故其孤以朝奉郎通判江州黄君荣之状来请铭铭曰生苕溪嫁汝水夫善士又有子家方兴孙嶷嶷葬得铭永弗毁
　　程君墓志铭
　　君讳宏济字志仁兵部尚书讳瑀之子尚书乡里世次家有谱墓有碑国史有传君生于宣和六年客有得古劎于武夷山中以献尚书已而君生遂以劒命之幼读书记诵博敏号竒童十二能为诗有老成气绍兴初尚书以给事中劝讲迩英殿敷绎古义开广上听以济中兴之业者甚众君槩闻其説辄叹息不已一夕梦道君皇帝大驾南还且以告尚书尚书悲慨为赋诗他日以示中书舍人傅公崧卿傅公抱负大节常思捐肝脑死国家与尚书尤厚读诗感欷曰忠义出天资非勉强可至吾辈老矣使后生皆如此儿寤寐不忘国事尚何虑雠耻之不雪哉十年以宗祀恩授右承务郎久之不调官或劝之仕皆不从秦丞相桧亦尝以问尚书君尤不谓可凡再为监南岳庙法不许复请乃命以江南西路安抚司属官尚书夀终君哀慕过人除丧监通州金沙盐场秦丞相用事久数起罗织狱士大夫株连被祸者袂相属也亷得尚书所著论语说挝近似语以为讪祸且叵测母夫人忧惧不知所为君侍左右无俄顷舍去且慰解言先人逮事三朝上所眷礼必且防矜宥愿毋戚戚母夫人赖以少安君虽竟坐罢官然母子居家如平日同时得罪莫得与比葢髙宗皇帝终保全之如君所料久之起家为江南西路转运司干办公事时李庄简公光自海南归舟下潇湘而病君曰吾先友也且儿时防公知得一见死不恨亟谒告往迓兼程抵江州则李公至蕲州薨矣君吊祭尽哀歴江南西路提举常平司干办公事遭内艰除丧监建康府货务乾道元年六月丙戌以疾卒年财四十有二官止通直郎明年五月庚申葬于蕃阳县鉴山之原夫人临川黄氏吏部郎季岑之女六男子有功宣教郎故通判秀州有孚朝散郎户部犒赏酒库所主管文字有元进士有徽太学内舍生充国子监小学教谕当赴殿试正奏名有初有大皆进士二女子长适进士鲍庭掞次适黄州黄冈县尉臧诲一孙茝始予自蜀召归出为江南西路常平使者进士程君有章字文若以五字诗为贽卓然有元和遗风予刮目视之自是二十余年间数相见及见于临安程君已入太学更名有徽字晦之才名动一时即君第四子也来属予铭君墓不获以衰病辞铭曰
　　古士奚学惟忠暨孝君虽不试志弼名教中蹈崄囏凛不回挠咨尔后人是则是俲




　　渭南文集巻三十七
　　钦定四库全书
　　渭南文集巻三十八
　　宋　陆游　撰
　　朝奉大夫直秘阁张公墓志铭
　　公讳琯字子律宁州真宁县人其先为邠宁望族世以学行着或居邠或居宁居邠之后故吏部侍郎兼侍读舜民为元祐名臣居宁者则公之大父大中大夫也讳居擢元祐六年进士第元符三年徽宗皇帝嗣位下诏求言太中时为黔州彭水令上疏切直出数百人上而数百人者得其副亦叹以为不可及会蔡京入相取奏疏次第之置奸党上等特防官冲替永不许改官数年遂卒于沈废后以子仕登朝累赠至今官实生朝请大夫通判永州事讳遹则公之考也亦累赠至中奉大夫中奉遭乱南渡从大将岳少保飞为之属身先将士屡与金人鏖战走其名王大将防功进官方慨然以功名自许防朝廷与金和中奉去幙府调知岳州巴陵县有异政乆之佐永州以殁识者谓用不究其才后当有兴者公始以郊祀恩入官调贑州防昌县主簿未防以材选摄事兴国丞信丰令皆阅嵗防昌与梅州比境梅移文捕逃卒卒已亡去廵检司乃发卒围其所亲李杞舍杞雄其乡以为耻诟聚谋乱令托辞委县去以印属公公不为动械廵检卒系狱亲为檄谕杞以祸福杞皇恐听命县頼以无事兴国有婚讼乆不决公察其妇人不类良家一问引服信丰俗悍输赋卒不以时吏亦以此扰之至相率抱崄自固吏计穷即以民拒官为言公曰岂有是哉驰至近村憩僧庐中以善言招其乡之为士者及父老与之酒食从容曰税赋岂可终负然已失时姑使吾得十七借手若何皆踊跃而去更相告即日皆集如约公去而之他乡悉如之旬日归报大守公迈异其能方荐于朝而忌者间之于部使者遂止调潭州右司理参军有老卒夫妇居牙城中白昼为何人所屠而掠其赀卒有义子兵官疑之执送州且以同处之卒及牧羊儿为证既击狱公亲诘之皆词服公察其寃他日取牧羊儿寘壁间引义子者与他重囚杂立庭中出儿问孰为杀老卒者懵无以对乃入白州请掲厚赏募告真盗不阅日获之则卒王青也捕至具伏且得其赀于市库无遗即日释义子去湘乡县械铺卒张德上州以为手刃其叔祖公引至前语之曰兹罪十恶赦宥所不及汝兄与叔祖同居汝暂自外来有何憾而戕之德泣曰囚来省叔祖不得见兄以疾告就视则死而非疾也方愕眎兄与里正及邻人芺谋执诬之且以言胁诱谓决不死今乃知死矣因称寃不已公亟呼其兄与对兄情得语塞遂伏辜他死囚类此得不死者十有七人终不言赏府帅林公栗以直得名临事刚果小人揣知之有榜于州治门言提辖官者为帅谋将称兵林公怒阖门徧呼吏卒验其书一兵典者与榜出一手亲诘不服乃以付佥防苛惨虽至终不服乃属公即佥防鞫问公寛之而谕使以情言且许以不死始具言提辖官横甚为所患苦之状度不可许故出下防为此榜以为不及帅则无以激其怒不知乃陥重辟公问于六局兵人人言同公乃白帅且求寛其罪林公大怒嘻笑必诛之公一日凡十余进力争曰帅所以属某者欲得其情也今得其情而失信则有司自是不复可鞫狱矣争至莫林公亦悟黥岭外而己民有诉一寃死而十年不见理者诉于提防刑狱马公大同马公以属公公阅其狱皆谓震死公独得其死状实以鬬欧非震也公曰辠固有所归然嵗月乆屡更赦令当从末减马公强果自信下吏莫敢与争公独不为屈又有讼者马公直判委公勘某罪公力陈其不可马公皆霁威严如公请识者两善之公毎白事姓名嵗月及事之名数曲折皆成诵在口无一遗者马公始亦疑因强记一条验之牍皆合乃大叹服自谓不逮又调常德府武陵县丞政事益明习摄县及府从事者凡再阅嵗绍熙中武陵大水犯县城不没者三版门不得阖水且入城公时方摄县丞命实土于布囊以窒门俄而水定乃设方略募舟救民且亲载粟户给之泥行露宿无所惮蠲阁赋输一切必以实吏不得一揺手民忘其灾县三里港灌溉甚广乆弗治数遇枯旱公为筑之不愆期讫事因治他陂塘无遗利迨今頼焉以荐者及格改宣教郎知隆兴府奉新县县有营田征赋比他为最薄民竞耕之乆而营田罢以鬻于民履亩税比旧己增俄而复命折粟帛以緍钱其低昻或至十百民皆破家不能输令屡以病告不见听公力请又不听则欲弃官去会帅张公枃来是公言始奏蠲之户千有九十皆若更生杨公万里记其事他兴除利害劝农桑筑陂防兴学校不可胜载所部及府俱以其事论荐于朝而王公大人亦自知公乃命主管官告院进将作监主簿太府寺丞方公在朝子右史舍人翺翔三馆俄擢从班父子相望于班列中客至门见公便坐从容闻国朝故事前辈履行后生所未闻者人人餍足退而见舍人硕大隽杰之资同时进用为国光华史册所载殆无以进焉而公了不以自满方勤其官如仕州县时文思院火告身绫无在者士大夫不以时得告身公时在告院建言援故例便宜以杂华绫纾目前从之药局旧太府积奸至众公曰夜穷极弊原发栉而缕析之都人无贵贱皆得善药方擢寘要官而近比厄于未为郡公亦小疾思彷徉外藩力请去乃知嘉兴府中贵人篮氏殖产于崇德县名田过制而役不及有钟淳者纠之篮迫期去产以规免官吏欲许之公判曰两家物力相去逺甚而篮又白脚必如法乃可一郡称快故人子椉舟方醉纵从者与将官朱樗年忿争交诉于府公察故人子不直治其从者不少贷民张瑨得临安营妓与之归遂欲弃妻出子其兄止之复悖兄兄以告官公为逐妓归临安且以大义开谕之于是瑨为兄弟夫妇父子如初其为政有古循吏风类如此且摘发隠伏照了如神良民虽相与化服而奸豪之防作矣改主管建宁府武夷山冲佑观公怡然命驾去郡人钱公孜乡之老成人尝以书抵其舅娄公机曰张公亷直有守近时鲜及今乃遽去此无他吾乡士民福薄耳归过国门右史方请外乃檥舟北闗需同载而归会右史被命使金国右史将恳奏辞行公不许曰使事不可辞我留此待汝自蓟门囘乃偕去未晩也遂寓钱塘门外张氏园甫再旬右史既渡淮而北公女孙丑老生十嵗得疾丑老慧而孝公甚爱之朝莫亲抚视因亦感疾比其夭家人不敢告而公揣知之曰吾与此孙偕逝矣遂卒享年六十有四上始闻之疾革以子方逺使加直秘阁葢异恩也公自宣教郎七迁至朝奉大夫赐绯鱼袋娶韩氏魏忠献王元孙通直懿胄之女封防人三子嗣真从事郎新新州新兴县尉先公七年卒嗣祖苦学得心疾未能仕其季则朝散大夫侍立修注官兼实録院检讨官国史院编修官资善堂小学教授嗣古也一女适宣教郎新知太平州芜湖县赵汝锷三孙烜煜举进士防未名公资磊落恢疎与人交洞然无城府而默察其贤否邪正无能遯者善则称之不遗余力不善则苦言规之虽愠不恤也初中奉公遭乱去秦生公于襄阳遂卜居宜春公仕宦五十年先畴之外不增一垄比右史奉公防归至无屋可庐其清约如此右史卜以开禧元年八月丙申葬公于袁州宜春县归化乡宜化里大富岭赵家冲之原以王君克勤之状来属某为铭某与舍人同为史官因得从公游义不可以耄疾辞铭曰彭原之张与邠相望邠迁杜城元祐之英彭原绵绵独处不迁至太中公得谴以忠中奉履囏有功兵间传家禾兴益以才称刚不容世方用而踬是生记注麟仪凤翥父子在廷国有典刑子聘于幽公逝不留上闻叹息加钖秘职生谁不终贲耀无穷刻铭隧道百世是告
　　山堂陆先生墓志铭
　　陆氏之遗谱曰汉太中大夫贾生仕为豫章都尉葬于吴胥屏亭始为吴人至晋侍中赠太尉玩生始始生万载万载生子眞子真生恵澈恵澈生闲闲生儿儿生丘公丘公生探探生山仁山仁生之之生元生元生生景融景融后四世曰文公希声仕唐为户部侍郎同中书门下平章事文公生崇崇生徳迁犹居吴遭唐季之乱始从家抚州之金谿徳迁生有程有程生演演生处士讳戬配曰周氏处士生赠宣教郎讳贺配曰孺人饶氏宣教生从政郎讳九思配曰孺人赐冠帔彭氏从政生山堂先生讳焕之字伯章一字伯政生而頴异端重五嵗入家塾坐立语默悉有常度读书自能质问出长者意表与季父象山先生九渊生同年学同时先生不敢以年均狎季父象山则朋友视之磨礲浸灌甚至十三学为进士即有声十六诸父开以大学先生一闻辄穷深造微极其指趣而文章机杼自成一家宿士见之多自贬以为不可及屡贡礼部皆不合学益成文章益竒闵世学多沦于异端尤务自拔出以张吾道意所不可虽名儒显人为时所宗者必力斥之恨力之不足也诸父虽继以进士起家亦不用于时象山晩为朝士陆陆百寮底旋复斥死先生滋信其道之穷葢将退耕于野著书传世而未及也以嘉防三年十月戊子卒年六十有四诸孤以是年十二月乙酉葬先生于某乡之福林娶陈氏鄱阳人有贤行先十八年卒子男三洽濬浃洽笃于养先生出游頼以经理家事无后忧濬游太学有隽才而器度渊粹可喜浃方就学女五项点朱日迈邓文子其壻也皆良士余二尚处先生葬曰迫幽隧之铭未刻既葬二年濬以先生之友晁君百谈之状来请铭某以既尝序先生文章所谓山堂集者而先生多朋游不应并以铭见属因辞焉连三年请益勤乃叙而铭之铭曰
　　陆姓入汉祖好畤兮迨及豫章始南徙兮吴晋至唐世见史兮断自文公三百祀兮传世八九皆可纪兮虽不公卿世为士兮后乃浸大名实伟兮培养既乆产杞梓兮维时伯章继以起兮白首笃学未见止兮攘斥异端正而不诡兮天不少留使耄齿兮伯章之志在其子兮我铭于隧亦以诔兮
　　监丞周公墓志铭
　　公讳必正字子中曾祖讳衎朝奉郎祖讳诜左朝散大夫皆赠太师秦国公曾祖妣郭氏祖妣潘氏李氏张氏俱赠秦国夫人考讳利见左朝请郎赠金紫光禄大夫妣尚氏赠邺郡夫人世居郑州管城县祖秦公通判吉州遇乱不能北归因家焉光禄与弟秦公讳利建皆世以进士擢第公与从父弟丞相益公讳必大成童俱入家塾学行修立俱以世科自期已而益公防名又举慱学宏词如其志公乃不偶始以祖遗泽补将仕郎易廸功郎监潭州南岳庙亦尝贡至礼部乆之调袁州司户叅军适嵗旱盗起分宜尉廵检捕之皆不能获安抚公公茂良闻公至召问计公曰此皆饥民羣聚贷粟以自活耳桀黠为之倡者财一二辈可以计取余必自散龚公乃檄公往捕至则谕以祸福觧散其党而隂募乡豪授之防俾擒致盗首于是盗尽得坐诛者二人而己龚公复委公以荒政当是时自郡至属邑流民坌集公日夜行视凡累月全活钜万诸司共荐于朝孝宗皇帝召对便殿论奏合上指谕以将褒用遂改宣教郎知建昌军南丰县南丰剧邑也公遇事明敏常若有余民柏氏夜被盗并杀守藏奴贼逸去公物色求之果获面诘犹不承搜其家得白金器一箧既至倒奁出之囚闻其声即引服净梵寺有盗夜斩闗入既获公察其非盗挺出之立赏捕真盗僧恨甚以公为故出诉之郡郡方以他事怒公即逮所纵囚系鞠甚峻囚不能自伸并邑吏皆重坐未防获真盗送郡拒不肯治公乃以白诸司虽治犹乆不决御史闻之奏徙大理乃得实如公所言邑赋色目极繁以入偿出不足者犹四万缗率苛征预借苟逭吏责公至一切罢之且以其实言于转运司得稍朘邑頼以苏乡校乆不治公凡可以补弊起仆者一切为之甫满秩诏赴都堂审察除主管官告院进军器监丞防益公参知政事公请外知舒州陛辞所陈又合指命公防民隠修武备辟田莱并究鼔铸利害先是同安宿松两监嵗铸铁钱三十万缗言者以为扰既损其半而监亦遽废亟复会嵗荐饥又命罢铸故临遣及之公至郡乃知地产铁炭民以不售为患而兵工失业亦或转而为盗故当饥嵗尤宜鼔铸以聚民条上便宜诏命复铸且省宿松监入同安公奉行尤有术公私皆便又奏自昔鼔铸未始殽以铅止因议者谓入铅之钱不可为兵始殽铅以铸臣尝亲视之铅之精者为飞烟其滓恶下坠鑪底与铁初不相为用亦尝以入鉊不入铅钱较其坚脆及冶为兵初无异徒使处信两州歳歳挽运谓宜废夹铅之制又奏郡歳输上供缗钱五万八千旧皆倚办于常赋不足则取征之嬴以补之乾道间守臣偶以羡余为民代输租税一年而来者因踵为例防征之羸不能当其半余三万趣办于坊渡二十九所今诸埸旧余铁炭及民所贷钱凡一万五千緍若取以为铸本可歳得三万缗代舒民上供悉罢坊渡之征百世利也事俱施行大修学宫如在南丰时又立文翁庙于学立周将军庙于城南皆舒人也复故隄城北以御溪涨溢民田数千亩复为膏腴因作四桥于北西东门之外其一公自捐俸为之州民号周公桥郡东南有乌石陂分其流旁则为石塘陂乌石之民欲専其利乃壅水使不得行石塘之田歳以旱告公命怀宁令丞视之得实图上于州公按图自以意定水门髙下甫去壅水未尺余得古旧迹与所髙下不少差陂利始均石塘民喜至感泣乃歌曰乌石陂石塘陂流水溅溅有尽时思公无尽时徙知贑州过阙上谕曰闻贑兵悍骄死徙之余今亦无防可勿复补傥尚循故习卿当便宜行事朕将以他郡兵更戍公对守臣古号郡将今结衘云知军州事苟有过臣自当临防应变不敢劳圣虑上喜明日语宰相曰周必正有器识似其弟谓益公也至郡江西副总管钱卓夲起行伍暴人也入境下令诸校将以翼日部肄其子弟选补军额初不以告郡防卓请见公诘其率意力一之且微谕以上防钱惊谢然意不悦乃漏公言于诸校将激使诣郡诉公徐晓之如所以告卓辞指明辩卒皆帖服无敢讙者章贡二水来自郡南夹城东西流皆有浮梁以济而城南独以舟渡溪恶或至覆溺公始作南桥又治道路以石易甓最数百丈兴国县之安陂溉田六十顷水势自上奔突故难筑而易坏坏且五十年公命复之费不及民擢提举江东常平茶盐公事入奏还道玉山县县有徐田陂某渠濒江数决将徙渠则地主不可将徙陂而下则柘陂居下流惧为己害复不可交讼于公公谕徐田民买地凿渠倍雠其直柘陂民遂幡然无靳色不三日渠成溉田三百余顷民大感悦江自陂而下避碍析为两支其一掠县壖而去嵗乆岸溃民居其濵者闻公修渠以利民乃遮道自言公为相水之冲为石隄民欣頼之相与绘公像祠于玉虹桥侧歳时奉牲酒抵今不懈旧法没官之差以畀民耕而归其租于常平及是议臣请鬻田以价充籴本公言如此则常平储愈匮请除新令光宗皇帝从之因并行于诸路池州旧试贡士率寓景徳寺隘不能容士病之会阙守公兼领郡事始作贡院植八桂于门名其门曰擢桂是歳贡士五人而三奏名士以为公之赐言者訹于间言诬玉山之役以为扰罢归主管建宁府武夷山冲佑观上章纳禄不许再命武夷祠而公归志已决告老益力乃许致仕公自江东还阖门屏外事读书赋诗者累年益公少公一歳亦谢事归第相与置酒髙会无少间时人比汉二疏益公薨公哭之恸不复有世间意开禧元年十一月旦感疾不起享年八十一娶向氏文简公五世孙封恭人前公一年卒男二人綖蚤夭纲今为修职郎前潭州醴陵主簿一女适进士胡榆孙男二人颂頴皆将仕郎孙女一人尚防恭人之殁也葬庐陵县膏泽乡金凤山祔大墓之东至是乃以十二月庚申奉公柩合葬焉维公仕自廸功郎积迁至奉直大夫爵管城县开国男服三品公孝友最笃归自龙舒筑第于永和镇聚族共防弟侄蚤世育其孤如己子伯氏宜春守出妾之子世修流落贑境公访得之为治产筑室于永丰葢伯氏志也其处闺门率如此郑人有寓旁近者皆歳馈之刚介有守不以进退累心方家居时前后当国数公多与公有雅故数问公安否公应之泊然益公屡推恩数以貤公亦辞不受善属文尤长于诗孝宗皇帝尝访当代诗人于胡忠简公铨忠简首称公敷文阁直学士程公大昌亦称公文学操行之美晩取庄周息黥补劓之説名其堂曰椉成因以自号有文集三十巻书有古法四方丰碑巨扁多出公笔既葬纲以朝奉大夫新知真州郭君赟之状来求铭某与益公定交五十年且尝遇公于临川适重九日同集拟岘台风度话言尚可想也而女孙又归公之从子纪情好厚矣铭其敢辞铭曰
　　仕不为不逢人不以为通年不为不究人不以为寿有爱在民百世不冺有嶪其丘利尔后之人
　　夫人樊氏墓志铭
　　庐陵隠君子宣溪王英臣之夫人樊氏同郡永新人曾大父佐大父仲文学行皆见推于其里中父才字子明尤以贤着闻敬其里之长老而教其子弟环数县从之决曲直虽所不与亦皆厌服往往内省而徙义为善士矣二男五女独竒夫人以为吾门亦将頼焉及少长女工妇仪未习而能事亲左右无违及笄归英臣君舅南鹏交友倾一世食客塞门君姑不幸早没二长子亦不得年冢妇嫠居悲伤斋居不能与賔祭事亚妇又父母夺志独夫人佐英臣仰事俯育凡祭祀燕享将迎庆吊婚姻之事一皆身任之英臣隠操达识见于杨公廷秀志铭先夫人十五年捐馆舍夫人不以家事累诸子使皆得用其力于学暇则勉以道义名节不独责其仕进起家也及琳以进士防名又尝有列于朝出为大县文章得盛名然后荐绅间愈知英臣及夫人之贤夫人母寿百嵗夫人无一日不遣人问起居珍膳良剂必出其手终身不少怠又请于朝得封卒如子明之言夫人以宣和五年五月某日生以开禧二年十一月甲辰卒享年八十有四卒之明年三月甲申葬于庐陵县膏泽乡山寺冈之原子男四人长即琳也宣教郎新知潭州衡山县次掦杲掦烈掦晖皆进士女二人廸功郎辰州叙浦县主簿张履勉觧进士曾需二女及履皆已卒孙男八人霁之彬之胜之蒙之得之冲之隆之丰之尝试吏部孙女九人壻则廸功郎新道州江华县主簿张渊进士左利见戴元崇曽克寛易应龙彭舜牧刘侃刘治元曾克愿利见克寛亦皆尝贡礼部曾孙女各七人尚防琳予友也遣一介行千七百里持书抵予于山隂泽中以临安府府学教授危君稹之状来求铭予年八十三不敢以老疾辞铭曰
　　女也而行则士耄也而志不惰敏而好修静以寡过持身如畏趋义则果我铭之悲维以代些

　　渭南文集巻三十八
　　钦定四库全书
　　渭南文集巻三十九
　　宋　陆游　撰
　　求志居士彭君墓志铭
　　庐陵太和有士曰彭君惟孝字孝求曾大父述大父琮父汝弼三世皆笃于为善乡人过其门椉车者式放骜者肃忿争者觧去盖古所谓一乡之善士殁而可祭于社者至君不幸甫冠而孤服防致毁族姻忧其不胜防共以大义寛譬之乃少自抑而事母尽子道乡人皆喜曰是称其家子也稍长力于学聚书万余巻号彭氏山房延老师宿士主讲説命子侄执弟子礼惟谨君亦造其席旦莫不懈毎自励曰学而不施于事犹不学也于是赒乡闾之急赴公上之难必行其志乃已乡士当试礼部而以道逺食贫未能驾者君不待其求亟馈之盖非一人其他馆寓客药疾疠藏死字孤多至不可数造梁以济涉甃甓以夷途周其乡百里无不以身任之退无夸辞矜色以人不知为喜识者谓且享天报然举进士辄阨于命乃浮江东游遂诣行在所上书言天下事自丞相以下多称其言议英发将推挽之而卒报闻公即日南归自誓老于故乡筑第闳壮园林台沼为一邦之盛自号求志居士或曰玉峰老人日置酒觞客笑谈不倦间则赋诗多警迈之思以开禧三年五月癸未考终于新第享年七十有三明年嘉定改元正月甲申葬于石陂桌冈之原初君从艮亝平园诚亝三先生游君之卜筑也三先生赋诗属文以表之一日而传天下由是无逺近皆知彭孝求国士也及君之葬将求铭而三先生皆已殁于是诸孤与君之友曾君之谨谋曰然则舍陆渭南将安归乃以曽君之状来请铭君之配倪氏婉嫕有法度先君九年卒丈夫子五一飞前卒一鸣一徳太学生一愚礼部进士一遵皆有学行女子子二周瓌曽炜其壻也孙模果楶榘宷棐桌棨棻槩荣模槩皆继君卒女孙七已嫁者二其壻曰吴克勤李宪周铭曰有蕴不逢以布衣终世叹其穷孝以事亲恵以及人世与其仁冠弁峩峩后从前诃忧媿则多椟书充宇行必稽古孰予敢侮于虖孝求学讲行修言归于丘我作铭诗百世是贻匪君之私
　　吏部郎中苏君墓志铭
　　公讳玭字训直泉州同安人其髙大父翰林侍读学士讳某曾大父观文殿大学士太子太保讳某两世皆赠太师封魏国公大父讳某朝请郎赠金紫光禄大夫考讳某中散大夫赠正议大夫两魏公皆厚德重望仕至公卿登载国史至光禄正议仕虽不甚通显而学术风节皆挺挺为时闻人游公定夫铭光禄墓而正议之铭则韩公无咎作两公皆重许可然于称述犹歉然若不能尽者正议三子公最长而正议之配硕人欧阳氏实兖文忠公之孙公生出既异于人又天资嗜学恂恂孝悌才虽髙而不以骄人处羣众中退然若不能者及遇事奋发切中事机于古有考于后可传而公色辞愈谦下众或不知其出于公也初以叔祖待制致仕恩补将仕郎调右廸功郎严州遂安尉会正议通判平江府正议尝为枢密院计议官同僚胡公铨上书诋斥时相胡公既贬窜正议亦株连去国不调者乆之及来平江适王晌为守揣时相意日窥伺正议正议亷且公无所肆毒既去而正议权府事适中丞常公同卒于海盐公为文歠之语颇及时相晌得之曰此竒货可以逞即为告密之举时相大忿嗾御史劾奏且曰常同师德之友壻且其子玭之妇翁遣玭致祭以库金二千緍赙之虽究得诬状正议犹徙汀州公坐停官及时相死正议起于乆废公亦复官调台州黄岩县主簿台四邑黄岩为大緜地百万亩吏与豪民为市户籍惟出乡有秩手官莫能稽考公日夜防绎吏不得欺虽数十年蠧弊皆洞见贫下始得职徙淮西安抚司书冩机宜文字又以辟书从舅侍郎方公某使金国禆助既多又以其暇系日为书凡山川城邑人情风俗登载详密史官葢有取焉归而知衢州常山县其治抑豪右伸贫弱下令简而信用刑明而寛前日输公上不以时者皆期而至又因定阳一乡民病于役与义役厝置井井有理至今为利它乡人不病者亦置之其虗心裕民如此嵗饥出仓粟振籴不待上命民頼以不死徙徐遣吏市米于吴视常平旧藏悉如其故政既成顾县学乆茀不治乃力葺之进秀民于学以礼延乡老先生为之表倡士亦自知勉励儒风益盛至于桥梁道路廐置委积产蓐医药莫不为之经理而于掩骼殣死长养孩防尤笃后数十年士民追论之犹感涕也召赴都堂审察监行在防货务都茶场公事亲尽孝惟恐毫发不当亲意继遭家难执防毁瘠注血食米不凿盐酪蔬果皆不御终防期如一日朋友规以于礼为过辄痛哭以对规者亦为惨怆至除防乆之容貎犹不能复故通判明州在官二年歴两守政事狱讼不苟合亦不为崖异然有一媺事士民辄哗曰此出于苏公也城东有造船埸晁公以道坐元符上疏锢不许亲民来为船官所著书及文章最多邦人至今言晁朝散公慨然为筑祠立碣致其师尊之意陈忠肃公尝调于明而丰清敏公明人也公又言于郡立二公祠于学宫风励学者其所建类非庸众人所及如此防歳歉常平使者朱公元晦檄公属以一郡荒政客米自海道至者多公请于朱公请发积钱广籴以为后备朱公为闻于朝如其请又建筑定海县崇丘河灌四千顷公为之亲驾不避风雨歴五月而后成还朝除知衡州大臣荐公才可用乃改常州常股肱郡守符葢不轻畀及入对所陈皆当上意且行矣会有间言乃改知防州泰亦名城也公下车已六十殊无倦意祀社稷陟降盥荐恪敬不懈学校释奠器服有不如礼令者一皆正之尽买国子监书以恵诸生王公明叜墓在郡境遣郡僚致奠人士为之兴起既擢为尚书吏部郎分职侍郎西铨吏畏缩不敢肆孤逺微眇悉得自伸誉望日着以绍熙三年五月某甲子遇疾损馆舍享年六十有四寄禄至朝请大夫八月庚申葬于会稽陶山西坞祔正议墓娶常氏封宜人以贤称于族党先公一年卒丈夫子二人溱文林郎新知衢州常山县有志节执防如公防考妣时濓将仕郎女子二人长嫁承直郎常州晋陵县丞徐邦杰次尚处孙男女二人男曰随与其妹皆尚防公家世显于累朝天资頴异读书一过目辄不忘尤长考订异同其于官名地里军制民赋虽甚细微皆能讲画穷尽无所放轶属文有体制笔法简逺其尺牍尤为时所珍爱往往藏去少从张公子韶徐公端立汪公圣锡游皆期之甚逺晩学于朱公元晦尽门人礼元晦亦称其善学初公从父有着魏公谈训者未及成或附益之正议尝以为有可更定者而未及书公卒成之藏之家塾又着魏公年谱一巻累歳乃成识者贵之公既殁之年溱乃以吕君祖俭状来请铭某曾大父太尉隧铭实出魏公而正议之铭则某实书之又少时获独拜正议于床下退而与公相从甚乆山隂之居又俱在城西南相望烟水间扁舟往来交好不薄故为之铭铭曰
　　维相魏公克有全徳菑畬三世是生训直事贤友仁政则宜民晚才为郎志不尽信陶山之腋松栝孔硕峩峩髙丘过者必式
　　陆氏大墓表
　　山隂陆氏大墓九里袁家防曰二评事讳忻配李氏祔是为某之七世祖九评事讳郇配范氏祔是为某之六世祖光禄卿赠太子太保讳昭配福昌县君赠昌国夫人李氏祔是为某之五世祖九评事冡前少右有小冡或以为殇子昌国冡傍又有冡差小或以为其娣不可考也四世祖太傅公始别葬焦坞而元配靖安县君赠崇国夫人吴氏犹祔大墓绍圣九年先大父楚公惧寖逺失传墓上皆立石表自是讵今又九十五年中更兵乱惟太保冢可识余皆迷不知处歳时祭于太保冢前而已淳煕十二年三月或为某言乡民鉏麦得石表草间葢陆氏祖坟亟往视之则二评事冢也幸不毁乃从父老参订不三日尽得之石表皆在封识如新而地多为人冒没闻某至迭相质证于是侵地皆归培冢筑垣辟道蓻木而陆氏大墓皆复其故某老矣羣从有曾孙行其视二评事已十世世益逺则大墓守防或益怠故具书始末于石以告后之人淳熙十五年正月日朝请大夫权知严州军州事某谨书
　　詹朝奉墓表
　　新定遂安县詹氏为郡望族自光禄公讳良臣以死勤事被褒显书其事于国史少保公讳大方纯诚质厚为中兴贤辅熏陶渐渍子孙皆以学行显闻虽未必皆至贵仕而学行渊粹论议坚正师友称其贤乡闾服其化身殁而不冺若故朝奉郎讳靖之字康仲及其子承奉郎讳长民字子齐者是矣某谨按家传及质之乡人所传朝奉公以少保遇郊祀恩补承务郎歴浙东安抚司主管机宜文字监潭州南岳庙婺州金华常州宜兴县丞浙东提举常平司干办公事通判靖州卒于官舍年五十二葬淳安县仁寿乡拜山之阳初将赴金华而代者以私故欲迁延而重于自言既遣吏来迓公始闻之亟出避吏至家人告以适他郡后数月乃往郡委以受输而公所亲有居部内者贫不能及期公亟代之输民闻之莫敢后嵊有筮者徐生尝仓卒系狱无妻孥有田数亩预书券属其友鬻之友鬻而有其直徐生出讼于有司乆不决公诘以数语得其情宜兴到官才再阅月会兄得疾甚笃丐归视疾郡不许乃弃官归郡督还甚厉公卒不可曰宁坐法不忍有负于孝悌也人服其决郡亦卒无以罪浙东茶盐司同僚有嫚公者公置不较及其人遇疾卒妻前死男女皆防稚贫甚敛具归装一切皆出公力又为营其葬及嫁孤女之费无憾而后已公虽闲居无厚积余藏然勇于为义有婚姻不能举及疾病死防之急慨然助之忘其力之不足也所亲郑椿年官于严公以嫌不数见一日椿年卒有子在外名曰似宗而未及以归及卒有致仕恩族子自其乡来衰绖而入将冐取官公力排出之求得似宗卒官之公所为大率类此不可槩举古所谓可以属孤托死者公真其人也公娶王氏封安人赐冠帔后公四年卒子七人长民承奉郎前公三年卒阜民文林郎新宁海军节度推官表民出继公弟徽之仕至从事郎常州无锡县丞卒定民少有疾亦已卒乂民从事郎前楚州司户参军养民仁民未仕女子二人朝请郎前通判湖州曾槃朝散大夫直华文阁前淮南转运副使石宗昭其壻也孙七人强学好学好问好礼好谦好修好信承奉君以少保遗表恩补承务郎迁承奉郎歴监绍兴府都税院镇江府排岸兼拆船公事卒于家享年二十七葬祔世墓之次君所至勤其官在绍兴时府遣官检察所遣者无以为功则肆为侵刻行道为之咨嗟君与争不听即自劾去故时镇江排岸官兼掌总领所逋欠纲运官吏君至阅视凡八九十辈皆饥寒疾病或父死而督其子君慨然为之言皆得挺系以去未防属疾谒告归省郡持不可比得请则疾已笃矣朝奉公见其癯瘠惊问故以实告且曰惧为亲忧故不敢左右闻者皆感欷自是疾遂不可为而君毎见父母辄以有瘳告痛楚则忍不发声惧亲之闻也君从吾友吕祖谦伯恭学伯恭门人数百君以孝谨好学屡见称叹比卒伯恭哀之见于歠辞虽位下而年不遐亦可不冺矣娶冯氏子一人强学初朝奉公之子阜民以父兄遗事属予为墓表且曰愿共为一碑而疑古未有比予谓石元懿公熙载及其子文定公中立实同一碑故相苏魏公所为也是为比后世尚有攷焉庆元某年某月某日中大夫直华文阁致仕山隂县开国男食邑三百户赐紫金鱼袋陆某撰
　　孙君墓表
　　防稽余姚县有士曰孙君名椿年字永叔其先山隂人当仁宗皇帝时有讳沔者仕至枢密副使有忠直名谥威敏威敏之弟曰洞洞生俨始东徙余姚俨生玑玑生绎绎生述君之考也以君贡南省遇庆寿恩补修职郎实始聚书馆士人以善其子弟子弟多自奋于学而君尤知名间游四方从老师宿儒受学尤好左氏春秋班氏汉书司马氏通鉴平居至忘寝食遇其得意时时着説以发明三家奥指多世儒所不及又从长老及有识者讲国家兵兴以来理乱得失之故某事可法某事可戒至于淮江以北极于司并幽蓟山川险要及前代用师餽粮道路所出言之莫不详尽听者忘倦使君得至人主前口论手画极利害是非之实以感悟上听安知不见防用而成功名哉士固有幸不幸未易以成败论也晩预特奏名人皆谓公且遇合乃复以不合有司意入下第时有诏例补岳祠君辞焉然君年未六十识者以为学识如此安知终不合而君不幸死矣君虽终不合以死然居家可纪者多尤笃于孝友兄早死诸孤犹襁负父母哀之君曰某在兄不亡也父母为损哭泣君于是奉嫠嫂抚孤侄尽敬尽爱父母既终视平日加笃立义居法度寛裕而密察可乆不废两院子弟分授诸经择名师遣从学朋游亦谨择以故皆有学行可称姉适里中胡氏夫妇皆早卒君抚孤恩意甚备不幸其孤又早夭君益哀怜之复为立后胡氏之祭繄君力得不絶晩仿范文正公义庄之制赡其族长防亲疎咸有伦序歳以为常有余又以及婣戚故旧无遗力绍熙中歳旱米价日翔君悉发廪贷里人明年稼登籴贱来偿者止受其米如初贷之数有鬻屋庐将防而之四方者君必贷之以钱如鬻屋之数曰所得防何奈何舍乡里而去以此旁近无流徙者县竝海隄防数决在仕者欲泆湖募人耕其中积粟为筑隄费君争不可曰捍海固利矣泆湖则无以灌溉嵗且饥利不补害请出私金率乡里共营之隄可成卒如君言而湖利亦得不废君之所为大槩类此观者可知其磊落不凡矣君享年五十有九以庆元五年二月壬申卒卜以明年十二月甲申葬于龙泉乡澄清之原娶吴氏子四人之宏之亮之望之頴皆有学行之宏之亮尝同试礼部女一人归廸功郎衢州州学教授史弥忠亦知名士既纳铭竁中又来请文以表墓上于虖义修而命窒施丰而报啬维报不忒亦不在亟尚其后人克肖君徳庆元六年十月中大夫直华文阁致仕陆某表
　　何君墓表
　　诗岂易言哉一书之不见一物之不识一理之不穷皆有憾焉同此世也而盛衰异同此人也而壮老殊一巻之诗有淳漓一篇之诗有善病至于一聨一句而有可玩者有可疵者有一读再读至十百读乃见其妙者有初悦可人意熟味之使人不满者大抵诗欲工而工亦非诗之极也鍜炼之乆乃失本指斵削之甚反伤正气虽曰名不可幸得以名求诗又非知诗者纤丽足以移人夸大足以葢众故论乆而后公名乆而后定呜呼囏哉子固不足为知此道者亦致其意乆矣顾毎不敢易于品藻盖彼皆广求约取极数十年之力仅得其所谓自喜者以示人而我乃欲一览而尽其可乎何君名逮字思顺能诗终身不自足而卒卒后予友人曽乐道巩仲至始介思顺之子羡以遗稾属予表墓且言思顺平生欲见予而不果故有斯请予年近九十病卧镜湖上凡以文章来者积架上不能省一日取思顺诗读之不觉起坐太息曰今世岂无从事于此者如思顺葢未易得也不以字害其成句不以句累其全篇超然于世俗毁誉之外予之恨不一见其人甚于其人之愿见予也思顺曽大父讳粹中大父讳汝能父讳松东阳人以嘉泰三年九月十一日卒年五十有一两娶郭氏皆先卒以开禧元年十一月二十日合葬于仁寿乡陂头山之原子一人女长适进士郭槩次尚防开禧二年四月戊寅太中大夫宝谟阁待制致仕山隂县开国子食邑五百户赐紫金鱼袋陆某表
　　孺人王氏墓表
　　孺人王氏名中字正节潍州北海人曾大父讳竞朝议大夫直秘阁大父讳慎修廸功郎赠中奉大夫父讳嵎赠承事郎字季夷负天下才名孺人嫁司马文正公元孙龙图阁待制讳伋之仲子通直郎新权发遣信州军州事遵司马君亦有文学政事称其家登用于朝孺人实相之人谓季夷虽坎不偶以死而三子皆知名士夫人复以贤妇称天所以报善人亦昭昭矣司马君签书宁海军节度判官公事孺人不幸遇疾卒时嘉泰三年二月初二日也得年四十有四司马君来赴告曰亡妇不逮事君姑其事舅及少姑皆尽孝执防中礼而哀有余至除防犹不能自抑司马大族也孺人承上接下肃敬明恕既殁哭之皆哀以开禧二年十二月壬申葬于会稽山隂清北坞之原三子拓防操二女尚防予与待制及季夷少共学情好均兄弟两公又皆娶子中表孙氏则表儒人之墓宜莫如予乃泣而书之太中大夫宝谟阁待制致仕山隂县开国子食邑五百户赐紫金鱼袋陆某书
　　令人王氏圹记
　　于虖令人王氏之墓中大夫山隂陆某妻蜀郡王氏享年七十有一封令人以宋庆元丁已嵗五月甲戍卒七月已酉葬祔君舅少傅君姑鲁国夫人墓之南冈有子子虡乌程丞子龙武康尉子惔子坦子布子聿孙元礼元敏元简元用元雅曽孙阿喜防未名










　　渭南文集巻三十九
　　钦定四库全书
　　渭南文集巻四十
　　宋　陆防　撰
　　祖山主墖铭
　　嘉州天王禅院景伦师有二弟子孟曰绍觉仲曰绍祖伦且老叹曰孰能问法南方以大吾门者乎于是觉请行曰不可使师有恨祖请畱曰老人不可以莫养也觉南游得法居蕲州五祖山而祖左右就养先意承志终身不去伦欲新其庐祖则雨濡日炙出入闾巷累年崇成郁为宝坊伦饮食往来者祖则髙囷大庖床敷洁温凡至者如归焉皆曰伦师可谓有子矣祖既老亦有二弟子曰海慧海澄慧万里走闽中求大藏经以归祖不及待而澄实送终其撰次祖行实以求予铭者慧弟子法琳也是伦师不独有子子又有孙何其盛哉世所谓学士大夫蹈义秉礼终其身者或鲜矣况至四世阅百年而不失者乎予于是有感焉祖姓杨氏字继逺世居龙游殁以乾道四年十月某甲子年七十五葬以五年二月某甲子铭曰
　　峨嵋之麓郁郁方坟维尔有承以弋吾文
　　定法师□铭
　　淳熙四年予自梁益还吴葢西游九年矣耆老凋落朋旧散徒无与晤语而少年学问日新议论锋出亦莫与顾为之戃怳不乐一日有叩户者摄衣迎之则所谓恵定法师也风骨巉巉如太华之立云表议论衮衮如黄河之行地中为予谈诸经辞指精诣往辄破的穷日夜不休子作而曰公生肇一辈人予惧不足以辱公友也防予复出仕又三年廼还屏居镜湖之西略无十日不过予霰雪风雨往往留不去予方以谴斥退亦安于不遇意者相从湖山间有老而师不幸死矣其徒来乞铭师字宁道姓王氏世为绍兴山隂人防歳从钱清保安院子尧道人得度出游四方从道隆师会景崇三师授华严义尽得其説至超然自得出入古今不妄随不苟异三师葢莫能屈也众请住戒珠省院未防弃去时大慧禅师宗杲説法阿育王山师慨然往造其居所闻益广学者宗之起住妙相徙观音复还省院皆萧然小刹羮藜饭豆人不堪其枯槁然著书不少辍若金刚般若经觧法界观图会三归一章庄岳论已盛行于世余在稿者犹数十百篇以淳熙八年十二月二十四日焚香説偈示灭年六十八僧夏四十八九年十二月十八日葬于钱清得法弟子妙定了洪了悦得度弟子了知了端了逹初师着金刚觧成持以示予语之曰昔德山见龙潭言下悟尽焚金刚疏钞公见大慧而归更着此觧与德山孰优师笑不畣岂鲁之善学柳下恵者欤铭曰木叶旁行九译而东维此杂华众经之宗肇自有唐世以名家师如巨舟极其津涯著书至死此亦奚求承其师传以絶为羞我徂吊之遗书满室喟然作铭用媿逢掖
　　良禅师墖铭
</div>
    <div class="pagination">
<a href="渭南文集放翁逸稿_page20.html">上一页</a><span>...</span><a href="渭南文集放翁逸稿_page16.html">16</a><a href="渭南文集放翁逸稿_page17.html">17</a><a href="渭南文集放翁逸稿_page18.html">18</a><a href="渭南文集放翁逸稿_page19.html">19</a><a href="渭南文集放翁逸稿_page20.html">20</a><span class="current-page">21</span><a href="渭南文集放翁逸稿_page22.html">22</a><a href="渭南文集放翁逸稿_page23.html">23</a><a href="渭南文集放翁逸稿_page24.html">24</a><a href="渭南文集放翁逸稿_page25.html">25</a><a href="渭南文集放翁逸稿_page26.html">26</a><span>...</span><a href="渭南文集放翁逸稿_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
