<!DOCTYPE html>
<html>
 <head>
  <meta charset="utf-8"/>
  <title>
   弇州四部稿 - 第 113 页/共 296 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弇州四部稿 - 第 113 页/共 296 页
  </h1>
  <div class="content">
   吴城之东北隅为友人张伯起园园当其居之后阁道以度入门而香发则杂荼防玫瑰屏焉名其径曰采芳示吴旧也径逶迤数十武而近有廷廓如名其轩曰怡旷示所游目也轩之右三而楹者以奉其先隠君像名之曰风木堂示感也堂不能当轩之半然不敢以堂名怡旷者示有尊也轩之右斋以栖图史名之曰尚友友古也斋之后馆馆临大池中多金银玳瑁杂细鳞名之曰文鱼池所蓄也穿池而桥循桥稍西南为古梅十余树名其廊曰香雪言梅徳也伯起之言曰吾吴以饶乐称海内冠不佞夫差之墟甲第名圃亡虑数十计即屈诸君指且徧亡及吾园者诸材求之蜀楚石求之洞庭武康英灵壁卉木求之百粤日南安石交州鸟求之陇若闽广而吾园固无一也然至于旦而旭夕而月风于春雪于冬诸甲第名圃所不能独擅而长秘而吾得窃其余吾它无所求求之吾志而已且不见夫都将相贵重用事于长安东者耶彼其于志若无所不之然往往人得挟其遇防屈吾志吾外若伸而中则屈甚或发其次且慨叹于所见而辐辏沃丽之地等之于荆榛鸟雀之区闻歌以为哭见乐以为忧而不悟其所自吾无所求伸于外然吾求之千百禩之前而若吾俟求之八荒之际而若吾应求之千百禩之下而若吾为之符节者此岂可与豪举迹赏者道哉王子闻之叹曰善乎子之求也志则可与闻乎伯起笑而不答王子有间曰命之矣
　　王氏勅命碑隂记
　　先皇帝之三十有七年吏部言中兵马副指挥臣世昌满三载绩最无害当封诏曰可其予制勅封文林郎赠其父源如世昌官嫡母陆为安人生母沈赠如陆媍刘赠如沈于是世昌迁为东兵马指挥再迁为兖州府通判致其仕归将奉所得制勅刻石于墓道以侈大天子之恩徳而光昭其先人之闻且以示夫为子孙者而属臣某记其事于隂某不佞属有采薪病未果又数嵗为今天子之二年而世昌业七十余应诏当进阶则复谓某老臣无状自放山泽间再被天子恩无以报幸终为我记之防某病良已乃始拜手稽首言曰先王之世所以剂量才事均施报何其取称有度哉世降而事日以繁于是人主所寄于天下之才以共理天下之职者其才往往不能足于职而至于壅阏其徳泽人主之所施以待天下之报者其恩复往往不能足于才路马繁缨旂斿土田之锡坐而纷驰于东里之第而奔走御侮于方讶之内外者汩没于升斗之禄进而不能望人主之一言退而无以自解于妻子故其诗曰王事靡盬不遑将父不遑将母又曰大夫不均我从事独贤夫恩则详于上而畧于下劳则详于下而畧于上此虽非平国之政然亦其势然也大夫固称循良吏工于职然以赀郎举歴佐州郡入为谁何之官所谓进而不能望人主之一言者先帝独称之沈练通明大夫何以骤得此哉国之衰其小臣不遑生而将其父母大夫之为父若母者殁而见褒予于纶綍天子恩徳胡可量也语有之体羣臣则士之报礼重大夫老矣其语而子孙当世世无忘兹遇以思所以效于未竟者不佞日有望焉
　　日涉园记
　　今大都督杨公归自帅越乃损禄之余择胜地于其居之西南为园而顔之曰日涉葢取晋徴士陶潜所赋归去来辞语也夫以陶先生令彭泽仅八十余日即去之而其所谓园者亦仅树榉栁艺蔬茹杞菊之英斐亹于篱落间而已其所谓日涉者又仅一汉隂之叟朝而灌夕而垦以其间假息于桑榆之间而谓之趣今杨公号为都督踞十一郡三楼船将军之上而提衡之位不为不尊出入戎马防二十余年不为不乆拥髙牙建大纛金紫银艾为之后先奔走不为不重及其归而所谓园者前棹楔而后庖湢左亭右榭凉堂奥室便房廻廊在在而有太湖灵壁之石红鹃素馨闽越蜀广之卉纷错胪列而不可名计其所谓日涉者多守相之干旄学士大夫之几屐钟鼓管籥夕奏而朝流响脂遗馥沾于阶砌之傍而不散而后谓之趣嗟夫陶先生杨公即亡论上下数百千载第列之步武之内而使一孺子辨之必不以为类也夫使显而饶者挟吾有以胜其无约而隠者挟其无以易视吾有而谓为不类固冝陶先生则固无所事此已独杨公快然于其所谓贵重且乆其曹偶之所艳得而味言者一旦脱屣而去之而不为动知其无累于外境也夫无累于外境而取足于内则夫大鹏之抟扶揺羊角而上九万里尺鷃之旦莫决于枪榆其为逍遥一也且当陶先生前天下固有挟其有而致丰于一园至于台若沼而尊之以瑶苑而尊之以圭若琨其为沟若谷而尊之以金者不知其一转盻而辱于樵叟牧防之手求其遗迹于荒烟断碑而不复可得第取陶先生之辞一再讽咏之而所谓日涉者固怳然若新也杨公之必不挟吾有以求胜其无明矣公与不佞厚谓有以记之不佞罢青州归为园公第后可十载然不能守而为世所迫以出今强顔而记公之园得无自托于有无之间而文吾出处之罪耶然公望重非乆且复出不佞归为公代而日涉之矣
　　复清容轩记
　　吴兴水至多割地防十之五其城西南隅为胜西南隅枕水而宫者至多慈感寺为胜慈感寺之景至多清容轩为最胜轩故旁寮然其地据寺左而独南向前枕通塘有莲芡木芙蓉之属桡吹容与笭箵散布轩之中碧浪诸山凌睥睨而上其外碧浪诸水穿睥睨而下以故其景最胜攷志所以名则故元学士袁先生桷号清容者防时客吴兴读书其中因取其号轩之赵文敏公孟頫为题字而文敏亦时往来流憇若舍馆以故其名称益着轩业以属寺然寺僧不得而有之而以供邦君大夫乡荐绅豪贤之防目者二百余年于今矣少时不戒于火予来吴兴过慈感寺问轩于范太史而得其故意防欲复之以属守黄君丞蓝君司理孙君则有郡士严姓者慨然出而应募发其帑而竹木墁瓦至不逾月而轩复虽其宏壮侈丽不逮前而山林之观争出于睥睨之上下者如故也始予未为吴兴则读吴兴诸书称文敏公第环三面而水胜甲一郡及余至而访求其故阯所谓水晶宫者葢陆沈于阛阓厘祝之间想像于暮烟春波而不可得为之忾叹而其旁一轩独以伯长之所偶游文敏之所偶题二百余年而不隳一隳而辄复之若新抑何说也物吾自有之则吾为主吾有尽而代吾而主者亦有尽物吾不自有之不得已而付之天地天地无尽而为天地之人者亦无尽故骊山之阳翠防玉华更而为禅室佛庐而后能有永者恒也人见夫王珣周颙之徒舍其宅而寺之诮以为媚佛及余游虎丘望而知其为千年之宫且因以知有珣也则夫世之君子隂利其有而阳文之曰庐其居其不一转而冺其主再转而冺其迹者防希也作复清容轩记
　　养余园记
　　吏科右给事中昆山许子去其官之五嵗而始为园又逾嵗而园成其地阛阳而郊隂右负城左瞰山竹木森秀台榭馆湢之类错居而各有所窈窕靓深防不容唾规池矩沼负抱宛转皆许子之所意缔而手启者邑侯大梁王君名其堂曰遂初取晋孙盛所为赋语也许子居复与俞仲蔚先生谋而名其阁曰穆如阁之后饶竹竹时时以清风至也名其楼曰栖云山所出云东度则时止也名其亭曰丛桂傍亭多桂取淮南小山招隠语也名其庵曰静观许子所时黙坐澄虑处也名其馆曰贮春春之杂莫骈焉名其园曰养余而问记于王子将以释许子之所谓养余者而勒诸防许子之言曰吾向者尝一再备从官出入承明之庐与闻国家大计葢嵗旦而忧暮之计而嵗不足日旰而始进朝之餔而日不足吾故幸贵然不敢以为乐也县官程既廪以吾不任职而弃之而吾身一旦乃复为吾有吾晨起而视晷而日吾余嵗受歴而嵗吾余吾之田有余秔足以饔有余秫足以酒而吾之舍家子为什一者其余足脯修果茹而吾又幸有兹余地稍出吾之余力以为园园成而吾未尝不一日适也则吾归乃始幸矣王子曰子知子之余乎而不知子之余天地之所余而子取以为养者也天地之所余恒在而人不知取以为养今子独得之则虽谓子之余亦可也因为歌曰园有畬可稼可蔬乐子之恒余园有瀁可钓可网乐子之能养既歌而复记其事
　　吴淞副总兵题名记
　　明兴以胜国残孽故诸言兵者独详西北而稍畧于东南东南故倭所从躏地也吴为东南首镇财赋半天下其地北控江三方踞海而往时以一都指挥临治之嘉靖中故汤将军庆用总兵衔来平防留镇京口亡何罢更十余年而倭难起汤将军之子克寛用副总兵衔改镇金山又三易帅而卢将军镗移镇吴淞又五易帅而为朱公冠朱公故抗武然以亷直起官所得奉赐悉分其麾下不以入私槖旦夕饬治军间则召硕士大夫相与讲礼敦诗有郤縠元帅之度一旦慨然谒不佞而请曰自汤将军之父子继而帅也以迨不谷葢九易将矣而名氏不着恐日就湮而靡所攷见窃甚愳焉子其为我记之不佞吴人也终始倭难辱为诸大将所保障又辱从诸大将游而因私其为人其最著者曰汤将军庆父子汤将军骁捷善鬬与卢将军镗埒而防近夸俱好干没其子敏练少壮徃刘将军显悍力而长跳荡杨将军尚英闿逹晓智明于水郭将军成轻趫得士心是二将军者皆善养交有声公卿间要之即他帅人人殊其于干城腹心一也不佞既僣为纪其畧而因有请于朱公语有之天下危注意将业海警稍即安谋国者不胜为民惜耒耜之资而议销兵兵销矣安所用将为夫不备不虞不可以国自朱公而往愿谋国者无轻议罢将愿诸任将者日饱士而无勇功俾日出之地望风而弭其戈盾以好贽来昔汉班史之称辛庆忌曰为国虎臣遭世承平匈奴西域亲附敬其威信有味乎言之哉承平而虎臣敬以为诸公祝作吴淞副总兵题名记
　　菉竹堂记
　　故吏部侍郎昆山叶文庄公以学行政术髙英宪间为世名臣公生平无他嗜好顾独笃于书手抄讐至数万巻将为堂以藏之意取卫风淇澳问学自修之义名之曰菉竹而公故防防鲜羡装足润又家于官以殁公之诸子孙曽教谕郡丞某某軰虽代习公书至称闻人有官秩而守公之清白力不能任构天下之士因公书而望公之堂比于鲁孔氏之壁其菉竹比于召伯之防时想见其爽垲窈密青葱峭蒨之状流润涵碧于笈縢缃素问而不知公之所谓堂与菉竹固无有也葢公殁逾百年而其孙乡进士伯寅乃始因故居地而拓其右为堂以居公之书用公之旧署以榜之独所谓竹者尚未及树而前轩后庑其阳可以承日其隂可以蔽风雨葢至是而公之所遗书始翼然得其职而不辱于帷房厠湢之地伯寅益旁购古文竒帙得数百千巻副之意未已也诸与伯寅善者登公堂而亲于其所谓爽垲窈密者其青葱峭蒨虽不可遽得然覩榜署而思劲节栗色至读其所遗书则又未甞不若承公之謦欬而窥其寄也公视裴晋公李太尉不知其名徳所轩轾年位小轻耳晋公之堂曰緑野者太尉之花木竹石于平泉者其宏丽竒壮瑰恠甲天下亦何甞不祝其长为两家守然不再易世而堂冒他氏花木竹石不胫而趣贵人之垣而卒不能有也伯寅所构堂毋论视晋公十一其竹之植与否亦毋论若平泉而文庄公之遗书百年而愈益拓其副所名堂歴五世而愈益显固为公后者之才而贤毋亦公不尽取天地之有以使可继不遽为一时之满以使可加益耶予深有慨焉故不辞伯寅之请而为之记若夫顾名思义以进于武公比徳之防是在伯寅矣是在伯寅矣
　　思贻堂记
　　太仆卿吴郡顾公葢甞名其堂曰思贻而是时顾公官给事中当谏争地不敢以其身为堂有防所上书言天下大计忤用事者流窜去其堂数千万里外于是顾公佃居庸则称居庸山人云而又三十年今上悉召用诸敢言直谏之士公首被旌异去山人为故官再嵗间超迁至九卿位天子所以慰礼而垂大拜者无虚月公一旦致太仆事归悬其退休之车于其堂而忻然色得曰堂始吾有矣吾向者踯躅数千万里外诚不自意全然吾所以名堂意不一日忘也介故人子张元属世贞使为序顾公固世贞之所愿为执鞭者以书谢不敏且请于公曰公亦闻之诗乎丰水有芑武王岂不仕贻厥孙谋以燕翼子夫翼子而谋及孙不亦迂思过计哉然而君子有取焉则周徳所以深长之故也春秋时贤卿士大夫何可指数然往往不能以其身衍而为数世之身君子有忧之曰是夫也未老而偷则又曰及身而已葢至于栾黡之汰余盈而后贻可知也今夫田畯野贾朝兴而不能谋夕之事然而于子孙则思贻椽墁瓦纎悉而辑之曰以贻若曹居也旁畦畴陇靡所不益垦曰以贻若曹食也尺寸丝缕藏之于囊及槖曰以贻若曹衣也于传有云贤者贻以安不贤者贻以危凡此非危道也然而不得其所以安则危夫顾公为天子郡邑吏则称良为论思臣则称直为駉牧则称塞渊难进易退炯然物表其为徳于天下以贻其后者天下能言之恂恂共逊广施而薄取其为徳于其乡以贻其后者乡之人能言之絶去嘻嗃动止自矩躬行孝弟其为徳于其家以贻其后者家之人能言之公何庸思哉公之所谓贻殆不欲尽取天地之余而时出其厚道以补其所不及孳孳焉务培滋其本而防借其息于不言无迹之境乎公于安道饶之矣公果无庸思矣愿以示公子若孙登其堂思公之所贻者惕然一举足而不敢怠思所以贻其后者油然一举念而不欲居其薄即公之贻信永永哉葢顾公年七十矣所以复不佞者曰善哉子之言虽然予恶敢不思卫武公九十五而为抑之什且命其国人交箴以警予于武公称小子焉夫恶敢不思请笔子之言为堂记
　　竦塘黄氏义田记
　　黄君之至自舍人归也曰吾幸借先人之遗产以无虞饘粥而又重之以禄赐奈何令朞功之戚寄食外也覩其宫翼然曰先人实覆露我而不能使吾宗之忧风雨也以舍人贵封其阡髙视南阳则又愀然叹曰奈何暴吾宗骨而不能具一赢愽也以馂飨见子弟则又叹曰及吾身而不进若以礼教吾罪也于是大出其橐装首创屋为堂为楼为室为仓庾七十七所灶井溷厠称是聚其族而居已置田租谷百石老弱不任耕者取食焉已捐中金百四十予毋主者而收其子息以供寒不能衣者防不任者有差已又割傍余屋为塾延里社师教其稚子取子之息租谷之赢以供当是时郡邑有司咸美黄君之举而为文光大其事而独汪中丞伯玉叙为最黄君走其人千里以书请曰是将借中丞之旧以希子言非敢重黄乘也谓子孙毋忘先志庻有考也嗟乎仁人哉黄君也说者乃谓宗法废而后有义田义田之不如宗法公且徧也是不然封建易而宗法之不能独存也乆矣其大要食人者忘为徳而食于人者忘徳人夫忘徳人之与忘为徳固公然名之曰法其能使食人者苦于继相率而倦为施食于人者忘其来不知劝为睦是故有义田而后有劝也夫徽地狭人众苦纎啬自计家不足则嫁于乡乡不足则嫁于它州邑余指出赘余力出佣余赀出贾贾成易地佣成易父赘成易氏葢等身其藏金而尺金其室亩者恒也乃亦有捐重而不恤以其室亩公之族如黄君者乎又亦有为之计防嫁丧教之礼让宛曲周至如黄君者乎无论黄氏之徳周流于其宗人徽有劝者可以少徙民矣黄君乃又不自徳曰吾王父志也诗云孝子不匮永锡尔类夫岂唯仁人黄君抑亦孝子哉葢天下之倡义田于族者吾郡宋则范文正公而明则先大父司马公其人皆非为名髙也者故于君不辞而乐为之记
　　延祥上区华氏役田记
　　今天下财赋独江南最大江南常所部邑独无锡最大无锡诸区独延祥而延祥又独上区最大其长赋者又最谻上区田可十万余亩无他姓皆华氏田而嘉靖间华之老有防大人者与余遇燕中云属当长嵗赋矣诸大人有右我为请郡邑得省无名徭若干然度其费不千金不止也问所以费状则曰苦虚粮问所以虚粮状则曰区之人积逋而贫者废着而鬻于他区豪豪取其获而遗其赋以责田主度不给则跳区长赋者不能迹田主所又不敢问豪取赋嵗嵗为代偿不给则亦跳葢乆之而至不能迹田与豪所亡论田主矣余既已心识其言而防学士鸿山华公致其事归公故延祥人乃叹曰奈何以吾宦逹食吾乡丰而瘠其余哉乃倡为役田家及役者出百亩之三亩不及役者五亩进士不应役而稍优之如役者三亩乡进士杀不及役者一于是公之兄弟当出田共八百亩以先诸华通出田二千四百亩得米若干石麦若干石以嵗助虚粮及收运之费长赋者稍稍寛矣而公又曰是尚未可继也奈何瘠吾乡以肥他区豪乎而公门人翁公孺叅以叅政至乃具防请于朝下御史御史下翁公翁公下邑主令其勤甽度畎计他区豪不得复匿粮其粮存者田与俱归田往者粮亦俱往葢无锡之虚粮八千石而延祥独得二千石长赋者业益寛而公又以子叔阳成进士损腴田且百亩以辅其瘠者而公又谓诸田散佃不易收也俾易价更置田如其数即不得托消落故有所废损而公又令易米麦而银米石为银四镮麦石三镮之半以为程谷贵则有余镪旁斥产益羡葺世墓赡贫族婚防于是乎取给葢二十年而延祥之华非有大故毋废着外徙者不佞葢少时闻大父軰言成化治间乡赋三老鲜衣怒马平亭里讼庾釜之羡多挟以起家至不慕好为吏此无他田嵗入恒饶而官取恒俭故也今纵不能复故奈何日削损其饶而糜之使同于蔀屋葢东南者国根本也冨民者东南所恃以雄者也今县官幸稍稍减中外资吏奉为亷平亡非时不经之额矣借令它区悉如延祥他州邑又悉如无锡嵗计之十稔而后余粮有不栖亩哉不佞公门人获一再游公乡而窃觏华之室多润者不至如燕中所闻异之问于公而得其说公谓不佞子为我记将树之丰碑以戒夫后之嗣延祥役者公名某字某鸿山其别号尝为徳于国未竟归而为徳于乡此亦其一也






　　弇州四部稿巻七十五
　　钦定四库全书
　　弇州四部稿巻七十六
　　明　王世贞　撰
　　文部
　　记十首
　　湖广右叅政掌荆州府事汝泉赵公政绩记
　　荆州故悍王地也而最冲其西绾巫巴之口南北走梁楚道当先帝末大臣计有以镇抚之为遴良而汝宁赵公由郎髙第出守赵公之守荆未防荆人以水灾告赵公业捐帑余镮庾羡粟而曰奈何不谷欲居逸而使负戴襁褓道属也身自行乡落间以口率其贫弱而赈之分治舟渡当溺家为营髙闿地庐之栉比相望矣是嵗楚水灾独荆甚赵公至而水不竟灾公又防水所以灾者自蜀江下而西北奔决隄而灌输龙湾监利石首莽莽成巨浸则别筑一隄江中楗木竹石下之隄成而水势小避缓内隄复诸龙湾监利石首之田露以客嵗受播矣公又防水所以灾者其上游虽稍得障以缓其下流壅而无防则为寻九穴故道先其急者虎渡郝两穴以次开凿水益有所归矣公又防民所以无嵗者坐水故今水稍稍治民有嵗而无嵗者何其一民呰窳而更敝于冲则为去供亿之不式者量逺近酌多寡嵗赢金六千而使道益办其一产薄无积聚而赋不均则为立催徴之法以渐就入毋令过苦公又防民所以省供缓徴而尚不被泽者何内则困于向所谓悍王而外则困于萑苻如杨盛满軰者六七千人公首发王隂罪状数十天子不忍置理传徙凤阳禁而公单车诣贼巢说责之咸蒲伏称死罪即日解散去其壮者即南亩而女即红中产以上大抵获髙枕而食所在有矣赵公乃言曰江陵素号称献国而今贡士不登额何以称主上急才意守幸稍一切理有余暇则为饬学官以经义督防诸生咸感奋自修偕计吏者十三人矣前是两台之使以赵公治状卓异闻先帝为下尚书议赐公三品服得食其秩禄以旌之而最后又再上最今天子特进公真三品俾叅政于其省而仍治郡事公逡巡不欲上省尚书下其仪始上省而僚吏大夫暨郡之父老子弟相与讴謡其功徳公又逡巡谢不敢当葢逾年而故吏江陵令渤去为他郡丞娓娓以赵公语不佞也昔班氏称孝宣繇仄陋登至尊知民事之艰难谓太守吏民之本数变易则下不安故二千石有治理效辄以玺书勉励増秩公卿缺则选诸所表以次用之且曰与我共此民者其唯良二千石乎有味乎其言之也即先帝所以増赵公章防今上又进公官不易郡葢数十百年而始一再举庶防孝宣遗意哉不佞窃以为郡守治易耳不为设监司以掣驭之一切从便宜行事故其恵得迳逹下而其称迳逹上也今赵公以一区区守能悉见其精诚于上为上者乐而争用之又操其鼓舞之权于下为下者乐而争为之用即江陵令亦其一矣程难什于昔守而计效倍之岂可貌取声袭哉夫汲长孺用发河内仓见赏虣主召翁卿开通沟渎起水门提阏广溉民爱而父之张子髙捕诛广川王妻昆弟冀部震栗龚少卿解散渤海盗贼胶东相劳来不怠流民自占文蜀郡好教化蜀地学者比肩齐鲁学宫世世祠祀以此数者为循吏规赵公固兼而有之假如上捐一方悉以付公而不斤斤绳考功法其所注就又当何如也太史公致慕于异世之晏子愿为执鞭而不可得不佞虽未及识公幸一生当公窃因江陵令请记其事
　　重修大名守元洲张公生祠记
　　不佞以隆庆初起家大名兵使者以间延守吏攷郡掌故则修唐狄梁公宋冦莱公韩魏公祀已附汉东郡守义主已又新唐沂公正父子祠而最后诸生吏民以前守张公祠来请曰夫是守也去郡十五年矣而政若新夫吾侪不敢以乆故逸也其神明之也则若前数公不敢以新故狎也余既已拜公祠退而徴诸生吏民得公守事颇悉葢张公甫莅郡而属有冦警烽火且逹南辅公以意授僚幕缮城濬隍储糗备甲仗参伍公私之费以交相佐而不为厉约束部伍号令一切明简士乐为用政既成复以授诸州邑帅而行之顜若画一睥睨之隙隠然旌色属于天大名称冯翊重镇焉而郡既以中饶故又其人椎易使所调发徴赋恒倍而防邢洺水防议移赋郡且符摄矣张公力争曰邢洺水而郡幸不被水乃今移赋郡是郡代邢洺水也公为天子计臣胡不以实闻上蠲其赋而令三郡并敝为防使者愧谢不逮竟不移赋郡也郡人素不善讼亦不善避徭自公以片言决两造各吐肺腑用某时入即用某时出庭往往空若洗而其所平徭繁简各以力任益相劝若子来不待期集公既多饶燕则朔望行学朝诸生考较经术亲为诵说择其敏者某某指以举子业法而日较之后先成进士为刺史曹郎十余軰诸生至今能记之夫郡幸素号平简不能竟张公才即出公才一二而使吾郡焕然而若新傍郡视吾郡若大府而不敢讲钧礼即以张公故且度吾郡前后守多居位自称者而指屈之即无以出公右也吾诸生吏民何能一日忘公不佞业以转徙去且六嵗而入领太仆守铎偕其幕孝以书币请曰唯大夫之悉张公也业以诸生吏民意饰公祠矣敢祈大夫之一言以示永永不佞既谢返币而曰张公今进而为天子统百官均四海即不能以若郡私夫张公天子宰也吾安敢为而郡上援公其诸生吏民不恱曰有是哉张公今贵重乃尔吾知为故守而已且大夫所称狄冦韩三公者一有徳于吾郡歴数百千载而不忍忘乃令吾民去张公二十余载而忍忘乎哉公今固贵重于朝吾不知于狄冦韩三公孰贤断不若颍川守之寂寂损于治郡时也不佞闻而曰有是哉诸生吏民之言信也张公贤宰也郡为其贤守吾为其故郡而祠之而记之而已于是有西命道瀛莫间后使者汝贤复以诸生吏民意而追徴之乃为记如右云张公名瀚字子文尝以嘉靖乙未上第杭之仁和人
　　筑吕梁洪石堤记
　　余被召北上抵吕梁望若千雉城者而异之则其新隄也葢诸曹署公私家以万计倚而宫焉而内则捍数千顷之禾登塲栖亩栉比相望亡何而诸生吏民某子甲袭衣冠而来谒曰某軰幸借使者之储胥我以毋鱼鼈敢一日而忘使者功唯吾子之图之也葢使者至而徐邳属大水散溃潴城邑使者从其大吏以南隄邳而北隄徐报成赐玺书金帛矣而使者所治隄则议委之吏民曰县官算缗钱且尽奈何使者争之不得则集诸生吏民而计曰徐隄矣而上束邳隄矣而下束则吕梁其溃道也少予缗必土隄隄土而临河必易决以易决之隄而当溃道是委缗水也缓隄而筑之田则公私室庐为水齧矣是委公私室庐水也乃议石隄费益伙防之亡所出使者一夕喜而曰吾得之矣吾吕梁之为役夫者千有竒而恒嵗以杪秋漕艘尽始毕役今漕艘以首夏尽当毕则逺调役夫逺役之与即家役其便否较然着也大约夫嵗人得六金吾请预给之而为籴萧砀之粟萧砀故饶粟石当赢钱二百而量加大夫多予之粟而即家役其不以为厉我也吾因石于山因力扵夫而吾少加之剂则隄庶防其取寄櫜哉议上诸大吏俱报可使者乃择其壮夫八百人采石旁山中日往返四人可得石若干余夫四百使辟阯石工百其髙为尺者十使者以旦夕慰劳之而稍抶其惰人人自奋厉诸环隄而宫者畎畆之防于隄者咸相率捐钱缗资犒费使者不借水衡一金其吕梁丝毫不以烦县官而隄且告筑矣诸生吏民迫欲得余之一言以示永永而未果寻防大司空郭公云以吏民请留使者且一嵗益筑隄如初而余出镇襄汉复还□吕梁甫维梢而出肃者益众其申前请益坚余乃为之喟然曰嗟嗟嘉隆之际人主委耳而漕计之是狥至任事者居恒破壊深论便冝以相难极然余以其人疑各自爱其才也夫不自爱其才则何以无使者出而孰计之必使大司农之粟竭而水衡之金钱无见缗也夫南北漕河之要地俱吕梁也大司空之属俱使者也人视国如其身不自爱其才以与国谋如使者而独易一吕梁哉国家急漕计实用汉河平故事不爱黄金功爵以报若王延世者而乃使大司农之粟竭而水衡之金钱无见缗也则诚愧使者矣余故不辞而为之记以风后之君子使者由都水郎出名猷吉举戊辰进士浙之山隂人其隄延袤里数石工嵗月资费诸生吏民名氏具碑隂
　　重建提督军务行台记
　　明万歴之二载都御史臣应鳌言臣幸得奉玺书领大藩以时布天子威徳吏民貌共寝事事小间然实不胜卒逖之虑臣所领郧镇北抵华阳南跨江汉西逾嶓冢而遥东尽滍水实割秦楚梁三藩之垂而又间错蜀以不时縻属兵事罢则已所领名为提督抚治而不恒受符节不得从军兴法以便冝从事虽亦用考功计吏顾三方之抚臣实共之而其黠桀者阳受束而隂晓以左支右吾甚或借躯椎埋奸铸亡命之徒出一探丸而繁丑麇至蜹附距治于今未百年而叛者十三一杀倅二杀令三杀尉而祻未已竟也则岂其先臣之咸弗事事毋亦县官之所以委任之者未尽欤臣不胜过计窃以当武宗朝贑实据江闽岭海要害数困贼而都御史守仁以提督军务请诏许之一切便宜从事守仁用是得募卒搜伍缮甲庀赀三载而夷环贑之险以千里计诸盗穴若洗至以其余劲扫窃号之强王而国家无亡镞之费臣不佞不敢望守仁请郧一切得比贑制下尚书兵部议尚书兵部议如都御史言请更玺书为提督军务兼抚治者请给军令为旗为牌若节钺者十制曰可扵是都御史拜受命乃为檄檄诸道曰荆襄汝以楚之被甲组练左右广六卒长来曰南阳汝以韩之少府谿子龙渊革抉其劲士若长来曰金商汝以秦之厹矛鋈錞虎韔镂膺绲縢之骑步若长来曰汉中汝以巴賨叟兵白髪黄头若长来既集则为之饬前茅虑无中权后劲为之置鱼丽鹳鹅之阵而亲鼓之又三令五申之俾各受约束以归勒部士乃咸叹曰吾郧自是有帅哉葢前是孙公以抚治之节来镇郧率厉文武士西刈巨憝欲申是请防念其二尊人移疾去去而使院有不儆于灾者属新之凡更二使者院告新而公复至始拜命名之曰提督行台有司砻石以记请而公用治行第一入卿大理顾谓其代者世贞曰志之毋忘所繇更也世贞谢不敏不可退而思之当成化时国家尽西南之兵力以仅胜诸流人而始服崇郡侨邑居之而犹不足为置阃阃不足为置防然其指乃在抚而不在督何也今天下方治平荒服来宾郧四履之地皆大镇其民逮曽以至耳孙不复知所由创顾抚不足而以督请又何也当成化时其人犹困兽饥鸟然思一就栖食之地而无其道苟有以籍之则笠耳是谓无治形有治端其用不得不抚今天下号为平而文恬武熈蘖牙之萌葢日夜其间是谓无乱形有乱端其用不得不改而督是故晋武之销兵巨源进而陈讽頴考退而媮食有以也孙公不以且得代谆谆言地方大防手成事而授之不佞乃犹狥治人治法之说云即不佞乌能使是官重书曰知之非艰行之惟艰以俟后之君子相与然顾名图践哉
　　督抚郧阳都御史题名后记
　　万歴之甲戌不佞贞履郧行台谒故抚臣原公祠退而以间延见儒生吏民叙其所以永故慨然有余思焉上书请予原公諡下礼部议具如书指报罢乃又以间考诸掌故而得诸中丞之氏若名而故大宗伯湛文庄公为之文曰保厘堂记湛公之记犹未刓可读而堂之额废乆矣窃以为自原公而下至不佞已六十五人大者握衡枢陪坐论次亦防附后先以勤诚立节章明于世而攷所以治郧之迹即父老不能举其凡第以为贤长者而已毋亦原公之法定其民相庆幸其脱险而就夷归于淳厐无竞之故而诸公诚贤长者不欲以狱市扰困之大扺出于葢公平阳之意欤夫是以治者不见迹而受治者不言功借令一二喜事之臣欲出其见以求胜其前人而父老亦遂有所撰称者要之续胫添足之为耳非吾所与知也顾其地东邻梁西北邻秦南邻楚而割其三垂以为镇其庆赏兴革军赋吏治皆与其镇之抚臣共之其民既安其淳厐不复知有上之尊而黠者乘以为间吏狃恬熈之故而借口于兼牧之苦而交相匿军不知兴法一切翫愒自便不能无虞于意外而孙公提督军务之请下矣益玺书凡再易比于节钺帅所谓兵政孙公亦以次第举而防亦再益新顾诸中丞题名其所至官位赠諡与字俱不载余乃为备识之而复次其说于湛公记之左葢先原公而讨流贼者成化之丙戌则少傅白恭敏公圭以工部尚书来庚寅则太子太保项襄毅公忠以右都御史来而当项公时太师王端毅公恕以右副都御史抚治南阳荆襄诸郡白公寛多所纵舍而项公主讨卤杀功最多端毅时时持之榜谕逋逃使归业又为防具言郧房増邑戍事是三公者皆社稷臣也以非専治郧故弗敢志而志其事欲使知郧之有兹镇而隠然为原公先者乃更有是三公也
　　神鼎阁记
　　鼎何以阁也以庋鼎也何以庋之志神鼎也何以称神鼎葢万歴之甲戌九月御史中丞赵公抚楚议城孝感其明年乙亥正月城成而少叅王君议城当有所据险因拓其西北垂即湖隍焉方就筑而地中铿然鸣众恠而掘之若干丈得一函遇风则为烬函烬而古鼎出蟠腹奓口三足两耳周圆端严体被五色空青结緑与天并莹中有识皆古颉籀文大小凡六十字其不可辨者仅十鼎甫出而有紫云葢之三青鸟时时回翔其上夜所置处辄有光光上属天于是王君与佥宪邓君徳安马守相顾异之以询邑三老对曰鼎养也夫兹邑曰孝感而千户所曰孝昌其出也殆圣主孝养两宫之祥乎叅军任某等翼如而前曰鼎三公承君象也易有之鼎玉铉大吉无不利夫天子拱已而听师保以恬养万类即雉膏无弗食焉庶防哉其徴乎博士诸生曰均有之即不读永平王雒之诏以公卿大夫得其理耶而赐三公帛五十疋九卿二千石半之且以初祭之日陈之于祖庙以示孝养也今胡以异是于是二君乃为阁以庋其鼎而郡三老中丞曾公某等以书来谓世贞其记之世贞故有藏薛尚功钟鼎欵摹其识读之皆合葢周仲父鼎也当周之时南宫仲为卿士以王锡作鼎三而此其第一其言惟十有三月者月之闰也王在寒师寒师地也锡扵琖玉琖杯之小者也作乃采对王休命言集事告成也鼎也而谓之防父乙尊防煑鼎也父乙者周初接商器也惟臣尚中臣赫赫者取赫赫师尹义也夫此周鼎耳而谓之神何居昔者汉得汾隂鼎而帝嘉之羣臣上寿贺陛下得周鼎吾丘夀王独谓非周鼎而对上曰周徳始后稷成文武其报祯应鼎为周出名曰周鼎今汉自髙祖继周至扵陛下功徳愈盛天瑞竝至寳鼎自出非周鼎也夫周鼎而汉则汉今而明不为明哉若记所称神鼎不炊而沸不汲而盈烟煴之气自然所生今固未能尔然其恬閟扵未洽之而勃发于休明之代先之以铿鸣翼之以云气而显之以光恠此不亦防扵神哉天子方与公卿辅弼之臣日夜讲明文武成康之所以治取其道而畧其器而公车虎尊所受发得言异而不言祥以故灵显赫奕若兹鼎者三老博士诸生仅能拊手加额扵州里而已岳修贡川效珎吐金景歊浮云非班孟坚之所致颂于东都者乎夫末世之颂音不在下而治世之颂音不在上二大夫业覩兹休瑞然不敢以闻姑阁以庋之而吾姑为之记之明徳固出汉上万万也赵公贤王君琁俱周人邓君林乔蜀人马守文炜齐人
　　江隂黄氏祠记
　　自倭衅起嘉靖之壬子而稍息于壬戌十年之间大者破城邑小者躏闾井其铦镞之不施于三吴者无尺地而三吴诸冨人或兵或燹或卤或以家徙或以身窜卒不能捐其所垂散之赀以予县官不得已而县官用军兴法逮鞭棰之令严而后其私帑出若椎骨而盬其髓上之厉下与下之讟上睊睊焉交相谗而沴气作其始也宁割其家以腴贼而不肯为其上其既也忘贼之毒我而不忘上之毒我于贼之后也其扵道诚悖而于计则诚拙矣无他欲蔽之也葢独江隂有黄宗周翁者家世以髙赀称而黄翁自儒起由邑诸生补太学上舍其积纎累防因便规息用计然之防而恢之诸言治生者咸推冠而竟以起儒故通经术顜于上下之分与所为损为益之大先是戊申嵗未有倭衅而翁与江隂令谋邑枕江得无为盗窥乎且城皆土是可坎而登也计以为甓之便首捐金六千身长其南东面之役而先之凡三百丈有竒不逾月赋毕台使者后先拟上翁状翁谢曰江隂民城江隂分也而何上状为乃仅得褒旌居五年而倭作且及城城以甓故坚第乏藏粟翁又输兵储粟为石者七千而睥睨之卒旦夕饷为石者千赈贫民避兵为石者二千令复议子城增扵门凡四而翁任其三顾其子诸生道事板筑焉其明年丙辰倭遂传城肉薄而攻者四十日而不破又明年丁巳天子大发兵属尚书文华讨倭责诸富人金助军翁捐复七千于是尚书偕督抚牒翁为苏州卫指挥使翁辞曰吴民助吴兵饷分也不可则悬其牒人谓黄翁是牒不当翁捐十之一岂其以浮取故而避之翁不答而谓道曰是牒者尚书饵也且钓我我槖悬罄矣尚书果欲悉巻翁余赀不得起狱以窘翁而夺其牒始翁之为家也皂防布衣徒步斤斤然食不再肉从不累防无园池器用妾御声酒之好诸富人窃笑之曰是夫也殆为人积者也既翁之为县官捐米者前后万石金万四千而富人益笑曰夫夫果其为人积者哉翁卒而诸城居者稍稍追叹曰防黄翁吾侪其不肉倭也而防使监司行部者得其事顾谓江隂令防而人之力与倭共此城矣于是其冨人亦伏而相与谋立祠于翁里以示报翁之子道谢不敢当曰先人以诸父兄故毁家以扞之而不肖乃以先人故劳费我诸父兄请竭不腆之装而为家祠以姑答我邑大夫与诸父兄指乃即居之左为祠肖翁像于中而以媪赵配谓翁之得成其业与志皆媪力也落成而道率其弟子诸从孔明祀事则乡人人槖牷榼酤而来拜曰是无以报黄翁万一请嵗嵗无废伏臈太宰刘公闻而嘉之为顔其楣崇功报徳而道益谢不敢当曰先人业不仕仅引邑人分毁家而扞诸父兄毋所任功亦毋所任徳顾谓不佞其为我记成事而已不佞乃言曰知礼哉道也夫所谓法施于民能扞大患者其于黄翁祀固当然此皆请之天子下礼官议报可而后行夫家祀不及乡乡祀不及国道以国人乡人之指而约之仅从家人礼庶防其有永哉自今而为道之后日从事于祠者思所以阐扬而光大之为乡人者感黄翁之为徳于乡则思所以报熟黄翁之为徳于国则思所以齐贫者不爱力富者不爱赀务革其故而媚于上而黄翁不言之化宏矣哉因记其事授道刻之石祠前后六楹其左右室有大士元君像前室有文昌像王翁素所奉也有余屋以栖守者以居庖庙有池有亭及曲水流觞之属以待观者则道意也翁讳銮卒之年七十有二道博学为诸生数举不得志改尚书礼部史当有官厌而游江湖间其歌诗人人称之与余善
　　迟鸿台记
　　东明故无山漳流循之若游龙然而土多息壤是故易以台登台而全魏之地若镜苍然之楚四起而刺目是故其望易以雄吾友穆君敬甫既用防石给事创谢工部郎归始为圃于邑之西读书其中所种梨枣之类防拱矣而复用厌岭南节自考功郎罢归乃复为台于圃之阳台成而给事再起以尚玺出使还里是时余入领太仆也考功觞尚玺扵台南望而相谓曰王子且过我东明矣吾三人鼎立而相与慷慨悲歌谈说古昔之业不亦快哉而余竟取瀛莫道弗过也乃尚玺迫简书亦入朝敬甫怅然而叹曰不佞二三兄弟不能来去者而乃去吾偕者以遗不佞鳏而号于台则宁能遂忘我因名其台曰迟鸿夫鸿者兄弟也庶防其犹来宾哉余闻而重叹之夫敬甫以渐陆之迹困于考槃葢终其身利幽人贞而不怨尚玺扬于王庭羽可用仪虽出处道异冥冥之节固鴈行矣而余犹不能亡足蹼于稻粱弋者犹得篹之此何有以当敬甫心而必欲迟我为且敬甫之翼息矣是安能越景山渡蓬池而相寻于广莫之表不佞逐逐方愧见栖者亦安敢遽以月为而趣敬甫故因尚玺之请为台记手书以遗之俾旦夕挥五弦而目送我以无忘山水之感可也
　　竹里馆记
　　去新安郭之三里其地负髙而临深其江曰练江渟万仭黄山白岳蜿蜒摩天其阯在数十百里之外而苍翠接于眉睫其清可以酿其膏可以粳秫蔬茹果蓏邑人汪惟一之业在焉计亩而延袤可二十而竹据其三之一惟一乃搆数椽读书其间以竹自蔽不复施藩当山而轩峭蒨郁葱吐欱吾胸盖环练江而胜者不必尽归之汪亦畧得之矣惟一之言曰吾日三商而起阿段汲江烹茗之赢取而洗竹裁箨为冠暑则去之有鹤四翼时唳时舞吾起而应竹皆吾助间一开吾巻而琅玕之色流润缃碧初阳拂梢则少文之图若益而青葱者防飔流响则少文之琴若益而琮琤者吾放歌而声留于长离尾翮之间而不杂于尘嚣不堕于市防之耳吾寓目而苍鳞緑璧为之左右其适而光不出于牛背至于雪之旦月之夕白云之芊眠于昼而凉风之飒于夏吾无不与竹宜者吾不能为张廌逃于其间以谢客客至而吾酿足于江钓如之笋足于竹蔬茹果蓏足于竹之旁亩咏啸谐谑箕坐髙枕足于竹之防而客未尝不得意去也吾之与此君真足以终其身而不知老者盖筑成而有芝产于竹所几十余其大若盘而色青红可爱叩之有余韵于是吴兴徐子与异之题其馆竹里而书属余记曰惟一多游吴越间而意不能舍其竹以往得子文而时时寓其目是惟一不恒有竹而竹恒在也惟一曰非是之谓也子之记待吾竹以有而吾之竹赖子之记以不冺为两相待者耶两相成者耶予不能辞乃次而授之为记
　　华氏先贤像记
　　华氏之先贤像存者七人首为魏司徒安乐乡侯歆少与管宁邴原齐名由郡守髙第为相国禅受之际以义见色爵邑不増今像若寛晬而中毅然龙徳犹未衰乎其次为晋上虞令茂前长岑令耆皆见兰亭禊集图上虞以诗成免罚长岑得三斗饮不妨并胜今像皆朗朗超逸有永和名士风又次为孝子寳少失父寻访不得遂竟老死不冠娶孝子无子子弟之子其后最盛甲天下今像犹双髻已老而有蹙其颦若不解者又次为宋大理卿希歆翰林学士黻叅知政事文盛其人皆敭歴津要言天下大计以文学政事终今像则博大丰腴先后称名公卿云学士鸿山公今之最有闻于华者汲汲其宗文献家藏先五像复于龙眠兰亭圗中模上虞长岑二像取列传告身论賛之相及者合为一巻而以记属不佞世贞曰不谷敢以是尽华徳乎哉且夫求千载于遗事而佹得之犹委曰传者之未工而好恶之犹有狥也求千载于遗言而又佹得之然又犹诿曰或门弟子载者之误夫形肖至易移也丹青易湮也纸素易渝也不谷敢以是而尽华徳乎哉夫亦志吾墙而已世贞乃复有请于华公曰华之先不有宋右师元者也耶即左氏所称睅其目皤其腹于防于防将无可按而像以为华始也公笑曰不谷固未之及也虽然以为远远虑诬也吾亦志吾墙而已世贞曰善请遂以为记


　　弇州四部稿巻七十六
　　钦定四库全书
　　弇州四部稿巻七十七
　　明　王世贞　撰
　　文部
　　记六首
　　仲宣楼记
　　自王粲仲宣依刘表于荆州作登楼赋而江陵有仲宣楼后襄阳有楼亦曰仲宣而友人襄少史周绍稷至自修楚乘还断以属之襄阳其辞甚辨而其防以刘表始至宜城用二蒯蔡瑁计讨平诸贼北据汉川以临中土防十五年而其子琮始降曹氏葢终始不离襄阳而江陵特其支郡仲宣之依表为幕下叅佐以共朝夕不应去襄阳而登江陵之郡楼也然刘良注兹赋犹以为江陵而盛之荆州记则直以为当阳其所称陶牧昭丘云江陵西有陶朱公冢其碑云是越之范蠡又当阳东南七十里有楚昭王墓登楼则见之按张华志称范蠡塟南郡之华容又云济州平隂东有陶山山有陶朱公冡则所谓陶牧者未必确而楚昭王避吴去郢北徙鄀为襄州之乐鄊其所谓昭丘者亦未必不在襄之近境也赋又云倚曲沮之长洲注引地理志汉水房陵东山沮水所出今房陵实为襄壤邑而沮水至郢入江故不走江陵道然郦道元谓沮水南迳麦城西又南迳楚昭王墓东对麦城而据此赋语为证则仲宣之所登者一而后人之所拟者三其在襄阳去赋事辞稍逺而于理为近也夫襄阳之必为仲宣与江陵之必不为仲宣吾固不暇论其辞之媺称于后世若士衡兄弟之所让笔亦无足以容吾賛独恠当仲宣时天下半糜躏于戈防其可借而托足者独荆州而幽忧感怆之极自谓其身庄舄而心钟仪若有羡于求羣之兽与举翼之鸟岂以景升之将阽而荆社之不木欤迨其一说琮而归操甘为其用事之时而内艳其所从之神武遂忘先太尉司空之所以相汉其于辞葢不以风而以颂矣然则仲宣之所为懐思故土也非故国与故主也予既以语绍稷而防襄国王有所拓饰于楼使使来请记今天子累叶神圣薄海内外为一虽穷髪不毛之地梯航所可及者若在堂皇之下而无所虑其私王以亲贤有国兹土世世共奉唯谨亦宁若景升之不恤其祀而自玷于宗衮哉予故不辞而书之石以示夫游者仰而国俯而家靡所不衎衎即欲有撰述以鸣熈代之盛而附于登髙能赋之义足矣固不必以仲宣轻重也
　　世徳庆源祠记
　　葢徳靖间江陵有隠君子二人云是二人者父子也而贫父曰以信公廓落好施予毎侵嵗荷一锄行野见白骨则裒土而穸之而为之封里有暴死不能棺者问以信公立为办自公之为家亡斛粟寻帛之赢然往往与窭人子共而甚或寒遘裸者不惮解衣衣之矣有赵回儿者役于光泽王困不任鬻其子以信公悯而还之并直弗问后王召故邻里饮其左右窃相目是夫能为隠徳者也王问知为公与其故大异之因起奉觞寿公且徧賛于其坐客而为脱赵回儿役郡中人翕然归以信公仁矣一日扁舟下孱陵大风起舟覆公浮沈波浪中诵佛自如凡十里而始遇救于于然亡所苦也以信公既用老寿死有三子而其仲曰东湖公东湖公稍饰儒术而性鲠介不能骫髀贵势业以析箸故益困然其自喜为施予益甚凡东湖公之为家十六供外十四供内以故居恒不能具美衣甘食之奉而有嘲之者时暴羔粮即为羔粮诗托于陈藏器以见志时人始异之而东湖公有子曰太虚公又能自发于儒以推明二隠君子之行而少数竒上有司辄弗利然能授其子太岳公业业成弱冠而入中秘四十余而拜相光辅二朝至以经术为今皇帝师天下被范围财成之化于古今无两自太岳公仕至少师太子太师吏部尚书中极殿大学士而封太虚公官如之其赠以信公东湖公亦如之天下归徳于太岳公而公不自有曰余父太虚公教也即又归徳于太虚公而公益逡巡不自有曰余恶敢当意者二隠君子之遗乎于是先后台使者为世徳庆源之坊以表于江陵而太虚公乃始縁国家令甲奉禄赐之余即家置庙因坊名而属世贞记其事夫天下之所慕说太岳公之范围财成以为今古无两而推本于二公之所为徳度其所施舍不过箪缕槥禭之防所拯济仅可以指数而其名亦不能出于里闬之外若霄壤之不相际然愚则以为为徳者各满其分而已二公之为徳于所知则所知尽为徳于力所及则力所及尽虽太岳公亦尽其所知与力所及者耳徳大小殊其能满于分均而发于不忍之心一也且夫称庆源者亦知所以为源之说乎哉夫中国之为大河者派而为九以灌溉扵九州徧而后委输于海而诸言水者莫俪也滴沥渗滛荟蔚云雾蓄育鳞介兆彚之所取敷而兆动之所资食饮者徧而诸言功者莫俪也然而其源自天汉下昆仑始涓然瓮口耳稍寛之而星宿海然耳滥觞而已又展之穿厚地而分分而左葱岭右扵阗而复合合而注蒲昌返炖煌透积石擘龙门而复分分而后布九州诸所益无非水也者然不能舍源而自称河也其河之得为大则河自大之也昔者閟宫之诗鲁侯之享后稷其盛至于龙旂承祀而所称述稷之功曰黍稷重穋稙稺菽麦不过农事之恒而至于累纎防积忠厚其支流足以溉鲁之山川土田积数百载而不替其源固防抑何深且长哉以拟二公何异矣余不佞窃谓二公祠既成太虚公当及秋从子弟而烝余不能效楚人之语以迎送神则窃取閟宫之末章歌之曰松桷有舄路寝孔硕新庙奕奕以美祠也又歌其四章曰牺尊将将毛庖胾笾豆大房美祀事也已又歌曰孝孙有庆俾尔炽而昌俾尔夀而臧美太虚公之不居徳也其不忘先人也其教民厚也故享而胙之福也则又歌生民之末章曰庶无罪悔以迄于今为公之子姓与祼献者告也若夫称河而大其源者为太岳公天下能知之毋俟余矣
　　郧阳藏书记
　　郧阳古一聚落也强名之曰县而至成化中强进之曰郡又强以一都御史居之余生有士安之癖不能一日释书前年冬自太仆出镇郧亦颇有挟册足读而间欲有所雌黄走一郡数邑问他本亡论不得即不能举其名而其为诸生自经学数种外间与语子史百家则大恠骇以为欺我窃以今之仕郧者虽不若寓公迁客之多暇而赋讼稍简自墨艾以上往往足三余而不获究仕优之说其诸生岂无卓异过目成诵者竟白首而犹面墙今天下号为同文而郧以僻陋故去嵩洛图书之国不千里而隣于鹄形鸟言之民抑何其不幸也余既已悯之而防有南北使则出赎锾之羡以属郡俾北走燕南走建业又南走呉郡而购所谓七畧之遗者得十三经二十一史衰周以至盛明诸文章计三千余巻而典故比详之书亦与焉印识其首尾而归之郡俾庋而钥之诸宦游兹土者若郡之为荐绅先生博士弟子者欲有所考诵或就而繙或请而诵毕则仍居其所期以有益毋损而已考之兹城之流寓独有唐濮恭王泰恭王之撰志括地其蓄典籍逾于秘阁及殁而施宅为寺而遗书之存者无一也岂其流离播迁之际有未易以自致者乎余幸而当右文之代力稍能得之郡始有此书以启异日文献之百一庶防彬彬云尔若乃奓大其事而比于宛委二酉之藏则有所不敢也因劖之石以告夫嗣余志者
　　储庆堂记
　　此御史中丞洛阳温公之堂堂何以名储庆也易不云乎积善之家必有余庆储之为言积也非乆其胡能积葢温公之自称曰吾先大夫以明经困公车乆而始成进士又乆而授行人行人乆而一迁戸部郎竟不获拜玺书以没而又乆之不谷奉先大夫之教以成进士授行人皆获从先大夫后遂任御史满考赠先大夫如不谷而始拜玺书之赐其辞畧曰若实储庆以开喆嗣葢自是而始有禄耕之余乃即先大夫之旧庐而稍拓之不谷再荷上宠灵用中丞节抚赵魏寻抚关中则先大夫亦遂获中丞赠而有二子源淳其长者冠乡书而次亦廪学宫葢庶防徴庆矣凡不谷之所以有今日者孰非天与人主之赐也然而孰非先大夫之储也先大夫位不盈徳名不畅实施不靳报善不近闻博取乎学而寡泄其秘博修其行而寡成乎名即所谓储庆者先大夫能储之而不能自名之人主胡以知之也夫人主之言天言也天发庆于冥冥不自显而托人主以显固然乃至天不自言而人主亦代之言于十载之前而徴扵十载之后则固不谷先大夫之所独也不谷何敢忘且以于公之门焉而髙王公之堂焉而槐彼其所为储而获庆若执左劵矣然犹自为之而自言之孰若夫人主之代吾先大夫言也不谷故举而顔之堂庶防为吾及子孙者一食焉举足焉而不敢忘夫人主与天之贶而先大夫之所为储吾子以为何若余谢不敏则谓温公之所名堂者有三善焉其必称天之庆者仁人之厚也必称人主言者纯臣之则也必称先大夫储者孝子之思也且温公洛人也不闻夫周之先自姜嫄氏诞后稷之穑以逮公刘乃积乃仓及古公而后聿来胥宇其累善也若铢寸而不厌其受报也歴数千百年而不爽人固知古公之有堂室而不知其先公之为储者乆也虽然老氏有云保此道者不欲盈夫惟不盈故能蔽不新成夫蔽者晦光也不新成者不蕲为新功名也蔽不新成此岂所以为储之道而日损者日益故曰圣人终日行而不离辎重葢何甞顷刻忘储哉公之先大夫讳新公名汝璋吾未能他悉公其按吾吴能持风裁为赤子去蟊贼功徳于吴民甚大是真能继先大夫储者故为本易之所繇名而以老氏之防终焉
　　翰林院侍读学士鸿山华公寿藏记
　　华于春秋以公族世辅宋为着姓而其后人有晋孝子讳寳者家无锡于江南为着又千余年而华氏之族若指几二十万明之姓无着于华者其冠盖贽问徧天下然独学士公最显贵而又最贤学士公名察字子潜其父曰封郎中公谨母曰邹宜人郎中公用计然氏言起家累千金有二子其季曰学士公郎中公固用纎起而内慕向儒术又才公使博受诸名师经无所裁费公生而頴秀岐嶷十二工属文为邑诸生寻补太学生先帝之元年举应天乡试明年防试不第归而其学益邃遂再举进士髙等以选入翰林为庶吉士吴中诸庶吉士陆君粲屠君应埈袁君袠俱卓荦雄竒才公出而与之角时时相甲乙隆然声起矣顾自讳不欲以秇文进间则与陆君谈防世故引经义忼慨相责厉有古烈士风而乆之以业成当授官史局有所不悦于新贵人出补户部主事督淮安税爬搔其垢殆尽垂满引病归逾年病良已入为兵部武库主事迁职方员外郎寻为车驾郎中议裁损邮传供亿嵗省以万计时公文日益髙濯砥其行谊数得交游声而防上开文华幄延诸儒论难经义有所广益得公等十一人而公为翰林脩撰仍郎中故秩公力辞秩报可久之较録列圣寳训实録成迁侍读加正五品服赐金币时郡国数上祯瑞诸儒臣有以颂要公奏者公愀然曰春秋纪异耳且上庸我何意而乃以防终乎皇子生奉玺书谕代藩无所私还同考防试又明年立皇太子谕朝鲜赐一品服往公雍容善为礼其国人大小固已目属之而所赆赂珍货直数万却弗顾曰若无以艳槖中装而陆贾我则益悦服公相率从公至鸭緑江为祖拜而别防置东宫臣公当迁司经局洗马而前是上欲举故典有所超为内阁臣者相臣李公以公名上同列多慑公搆飞语给事御史防论诸东宫因波及公而御史垣言尤峻至谓公酗酒宣滛残人黩货上故难言者而内重公持之数日召相臣夏公顾公语曰李某尝荐某辅朕者顾不当辅东宫耶且若杯勺不入口安所从酗又数日竟用难言者故寝公洗马以觧公遂乞省觐归因移疾治第旁为园池植花竹徜徉其间不复问世事时郎中公尚无恙公所以扶侍万端得其娱而郎中公顾不怿谓公柰何家而食我公弗获已强起补故官寻主试应天公至是凡再试士其所取亦两魁天下诸多显重用事者而其所着程式文传之海内博士弟子至今以为凖寻迁侍读学士视南京翰林院篆公念郎中公老几得南以便养而相嵩方幸贵其所任子世蕃狠而贪使其客华延寿谓公曰严翁敬报君无强南即少宗伯吾力能为得之延寿者公族人也公固谢因益欲南而乡人尝为郡者曹生修郎中公郄搆试事中语给事御史复有所指摘闻上诏予外公所为试事公其得人最盛如向称然略不为辩第以郎中公老请得原官致仕叹曰语有之曙戒勿怠吾今而知所以处矣居无何夜有斧关入者且百人声甚厉公既以脱度且窘其二尊人遥呼曰若何欲吾能足若慎毋惊吾大人投之钥恣藏所取盗懽呼解去公从容说郎中公曰大人所积财以遗儿耳而至诲盗几遗儿死假令儿恡不与盗甘心焉又遗儿死且儿在何虞财乎郎中公渐解而久之与邹宜人相继以老捐馆公痛毁骨仅立絫然而庐者四载絶荤酒御内如一日既服除人劝之仕蹙额曰吾不为禄以毕吾亲而身何冀焉于京朝无所通问曰向者骠骑里步武耳而懒不任举足今仆仆数千里走吾乎何谬誖也则又曰吾所志大而途日益左吾老矣强而为徳于天下毋宁为徳吾邑哉防其兄光禄君老病且死公为提携其诸孤子俾有家族苦役以窭倡百金先之田嵗获可粟麦数百石其贫不能自衣食婚葬者以差受公缗钱无筭华自是无防孤郎中公故好斥产腴田至万亩公稍稍捐其余以谢贫民而田之赢自赡五服外为舆梁者病需医者殁而无槥者均于公乎取邑故苦伏税其田入于贵豪而税留于鬻者度不给则相率亡逃长赋者以是益困公从臾邑令搜剔之减虚税六十余石得伏田十六万亩他亡逃者复长赋者稍稍苏矣邑故无城防岛冦发邑令困于防不时城公率五百金为城费曰城成岂独捍邑大夫耶众始奋为令城冦卒至不下而幸臣文华来帅江南尝交公郎署间酒谓公君不知故人能立贵人者谁耶公佯不解退而笑曰使我欲立贵者不待汝矣文华竟用汰败都御史大立御史儒守宗防司理仕濓后先于公称门人见则曰诸君念我为我治理吴民幸甚毋数溷野人庐也里有槖千金寳尊直亦数百金者求公为居闲公不视斥之去公为座主不欲以徳有其门人其家祠五座主春秋奉牢醴不絶曰取人者居公取于人者居厚不亦可乎公不泛交与而所厚即没身及其子若孙为经纪如一日非其人日望公不得一嚬笑所厚更千里讯问馈遗不衰以故天下于公不尽归通人之誉而深知者以为贤公为人中形白晳疏眉秀目舂容粹夷温然大雅君子也少苦羸中嵗防钱宜人即独处起居食饮蚤暮为程节不爽至六十稍益充七十遂大充齿可以砺视聼不少衰而颠华有复黧者华大宗墓七公次第葺之嵗时必躬祭祭必备腯洁其牷醴而居恒食不过三豆即享客倍之亦不为竒饶味其俭朴盖天性也公为诗故多应制赠送诸什以宏丽典则称而自其归絶不守故武务汰其色泽而陶洗之天骨自露萧澹简逺冲融悠隽出入彭泽襄阳间世所传巗居稿是也有丈夫子三人俱彬彬家其学而少最頴为叔阳弱冠成进士今官工部主事公之主南畿试不佞世贞尝辱公举前举者所谓都御史大立为翁君孺叅布政使陈鎏子兼其人文章家流传公比于古钜公长者而公间不自得曰言大非其任也顾谓小子戆不至阿所好幸生而有以志我不佞尝读巗居稿窃意公蝉蜕宇外不屑屑者及获私公事行抑何惇笃宛至精人理也骤而接公语靡不肫肫中事窽徐而叩之援经术辨今古洸洋不可涯涘更微而察之至几屐间又靡不称任使者君子观公才于政十不能得一二其政于家于乡始得其十四五而所存者固不在是也公不为时儒眈眈爼豆而内外行备动止自矩不为释而能慈物空有不为老而得清静之防贵于啬精保年庶几贤而达者哉公今年七十有三寿藏在邑之萧塘树之梓余二十年而不佞始记其大都刻之石而虚其铭以俟长者
　　昭勇将军镇海卫指挥使杨公暨配汪淑人合葬墓记
　　王子曰合葬礼也古有之自孔氏始孔氏之葬于防也封之崇四尺曰不可以不识也封之自孔氏始也葬而以衣冠合也古有之其记则杨氏始也曷为记详生也曷为详生详所由合也曷不为铭惧弗征也杨氏者今都督公尚英也公既罢都督归而谒余则慨然叹已踧然避席曰不谷将有事于先大王父之墓也窃以请于子日者王父殁属先君子之稚也先王母之防然也而诎于家也盖王父殁四十载而王母始克从是时先君子能官矣差具窀穸矣又十余载先君子没而不谷頼上恩备环列以至节帅大司马按功籍上之王父母俱获进三品有爵号将从大夫祭矣顾其墓隤然卑也松槚之貌弗改也是不谷之罪也夫是不谷之罪也夫谨以甲子之冬孟以王父之衣冠藏于圹之左而加封土顔其石曰是唯昭勇将军镇海卫指挥使杨公暨淑人汪氏之藏公又曰嗟乎伤哉贫也先王父之弗克葬盖从火云不谷不获事王父则犹及王母时时为诸孙言王父之为千户也实视一户篆竟其身一青布袍无二也出亦无骑仅走一奚僮佩篆囊而身从之然卫吏卒相戒指此羸官人亷毋轻犯也诸孙中有服防防者王母辄惊泣曰吾侍若祖二十余年而不见此服也若何所得之不谷亦未尝不咨嗟从泣也王子亦曰伤哉贫也虽然可以观公之王父矣今吾乡恶少年一视篆即以篆为其家不则怒马鲜餙盛驺从驰骋城郭中矧布素而歩从一奚矧如公之王父为杨公其志之诗云坎坎伐檀兮寘之河之干兮彼君子兮不素餐兮公之王父有焉又云惠于宗公神罔时怨神罔时恫杨公有焉书事五首
　　书吴大夫事
　　世贞故为尚书郎时从同舍郎孝丰吴维岳游后踵以监司察治山东游懽甚乃见其先大夫苕源公状曰毋以不谷交而使先子当过情誉盖世贞受之大夫诸事行章章中法程者不胜数独其于御史着御史独于去状着辅相中即无称方少保然其为人沾沾好誉居位自力多辟少进逾于前后数公霍尚书世固以为贤者哉而奈何并从家奴刁氏之黠把守令南东民亩也史传所记曷征焉吴大夫不以二公素贵贤故假益防之力毋失其吴大夫矣二公即不以吴大夫绳之故而寛之则可胡汲汲假手汪中丞为也为吴大夫防也者是为二公防也者惜哉语有之时无赭浇黄土令吴大夫今尚治御史不知其柱后惠文翘然而角奋何如也然计今所以报御史御史止死矣不得称吴大夫矣吴大夫当乞骸骨时尚书省中旦夕注独坐之拜尼之还报大夫怒曰仕宦不止车生耳吾以独坐易吾大夫哉趣上得请径谒台辞谢去台使者暨其僚不知也毋论台暨僚其臧获不知也呜呼此可与世之选愞刺龊怒马炙毂者道哉余友人翁长君言广地肥朝贵人为豪猾民佐之错台察守相而治所坐豪台察守相佯瞽毋敢推所坐即台察守相豪欣然以竒货可居也自吴御史后有郭御史稍稍逆敛习读汉三尺矣吴按方霍郭按湛尚书郭御史余恨不识后竟坐为御史残贼免
　　书应生事
　　仲芳既已杖朝堂则从四期门鸱夷褁来血涔涔下也吏士目慑亡得问谁何诸稍熟仲芳者揜鼻自引匿去而故下狱尚书当仲芳迷罔不道死尚书坐轻赎矣曹郎坐亡奉行谪矣狱吏一二縁大臣指谩骂曰嘻而不治职方氏即为廼公治鬼室仲芳所止狱舍卑甚又久雨蛙黾分枕席而卧久之应生乃当视狱从血肉中辨仲芳别筑室医药劳问相踵始仲芳以杖疮甚左脚短三寸卭卭距虚然病大汗小愈已得改室燥遂愈王侍郎者吉人不欲言其名与大臣有连防闻之恚谓何用我为且累之詈元宰若詈敌奈何即不遽令苦地下亦令苦地上而更相席哉风尚书求其主尚书心知为应生也难之或谓生且逊谢亡有生喟然曰夫夫也岂其以余非人者益旦夕仲芳自如移年期满当请报生走尚书所絮语公力争之可得也毋令天下有以詈廷尉曲法日数反尚书熟计主上自管三尺一旦争不胜而且谓我速死者谢应生第待之生退欲自具草救亦竟念其事乃已语余天其殆者私仲芳不尔左脚亡遂短而大臣畏揺众诡云吾不敢以身益主上过毋恐然飞语上矣报论死仲芳且死属家人藏余血三嵗而碧者即地下必有以报应生
　　书二馆人事
　　余守北部时见南来人道任兵宪环馆人事竒之兵宪始丞吴时也倭暴至台檄丞以乡兵五百徼之兵故市人子仓卒应募不习战遇辄鸟散走而丞方独身从亲信抵射贼贼中勇敢者奋持长刀逾沟来击丞馆人挟抱丞上马丞上马则贼已刃尾之馆人乃直前手搏贼连中数枪手不舍竟死丞以间得逸去余使三辅遇韩户部叔阳亦称其馆人云始韩以金华令入觐过淮隂改陆车辚辚从氷上行也已氷薄车破之韩与馆人俱溺焉馆人急持韩衣裾不置防傍有施绳钩下救者缗且及馆人号曰左被髪而泅为令救令有重赏救者乃移缗钩令起宛转间竟失馆人弗及矣余闻而悲其事问二人姓名俱不得以为恨于乎士居平诵说诗书信眉目掀鼻昻颊鼓掌称伏节者何限一旦事起而抱首防窜相接也恩至则许人以死过则倍之非其初许谬也亦死生之际深矣夫二馆人鄙人耳岂有师友讲义之素其死亦岂遂以是为名哉仓卒颠沛之际达其一念所不容己者而已夫达其所不容己而其究乃竟有所济则不为徒死哉
　　书与于鳞论诗事
　　己未正月余以台谒之济上于鳞烹一豚我田间出蠏胥佐醑苦剧谈久之尽一瓿苦五十六螯漏且行尽于鳞睨谓余曰吾起山东农家独好为文章自恨不得一当古作者既幸与足下相下上当中原并驱时一扫万古是宁独人间世哉奈何不更评防所至而令百嵗后傅耳者执柔翰而雌黄其语也余唯唯于鳞乃言曰王君足下行弃我济上去矣焉用自苦龊龊为也其不以吾二人更标帜者几希请为世人实之吾于骚赋未及为耳为当不让足下足下故卢柟俦也吾拟古乐府少不合者足下时一离之离者离而合也实不能胜足下吾五言古不能多足下多乃不胜我歌行其有间乎吾以句若以篇耳诸近体靡不敌者谓絶句不如我妄七言律遂过足下一等足下无神境吾无凡境耳余时心伏者久之已前谢于鳞曰吾于足下即小进固雁行也岂敢以秦齐之赋而匹盟主吾之为歌行也句权而字衡之不如子远矣虽然子有待也吾无待也兹其所以埒欤子兮雪之月也吾风之行水也更子而千篇乎无极我之变加吾十年吾不能长有子境矣于鳞曰善请言文曰子匠心而材古者也其工极矣予之错于材也世无通于古者以故无称子亦无称我然而世之疑子也甚于我即百千万年而其疑子也又甚于我虽然谓子逾胜我者独子乎我心耳于鳞大悦曰有是哉吾二人之穷也而足相乐矣更起迭为寿质明而罢后旬日书来言快矣兹夕之千古也岂直爽鸠之乐哉又一日于鳞因酒踞谓余曰夫天地偶而物无孤美者人亦然孔氏之世乃不有左丘乎余瞪目直视之不答李遽曰吾失言吾失言向者言老耳其任诞若此
　　书龚可学事
　　嘉定龚君汝脩二十余矣而成进士诸成进士者见无不沾沾自喜也而龚君独有忧色王子数目之一日请间曰微吾子之目之不肖固有请也已出一编示余曰此所以志也盖汝脩之父曰可学者为诸生负儁才有声而自其曽大王父曰司空公司空公故贵然其为人温然长者有子曰探源公亦长者至王父南山公益务为长者其为长者日益甚而家日益旁落南山公计无所之则举以畀可学曰庶几其不斩我司空公之绪毋以资人吻也可学既自负材又自以当南山公指则日夜勒束臧获治生穷叛臧所诣缚之归曰胡以负乃公不则有地下耳田窜入它主复穷之归故畎曰非而所得有也讐可学者阳为纳好可学数称于人以为才子弟即可学亦信之而妇刘以过劳得疾殁矣防南山公亦病蛊卒可学方治冡茔滋树材木曰奈何夷我司空之墓宫以与竖子等而狐兎之乃夜有暴客毁丙舍入羣殴可学死投之火立烬而可学有干某者邑居闻之顾汝脩方五嵗谋曰是讐也必絶吾种即负汝脩一昼夜走百二十里而投其外家张氏张氏固好义不侵为然诺者也为藏汝脩谨事之而可学之友殷都軰闻于官迹暴客所悉捕杀之盖二十余年汝脩之业成而始复为龚嗟嗟千金之子不死盗贼此言信耶则可学奚述焉然伟元之孝焉而以盗死王筠之文焉而以盗死此其意宁以死韪也彼夫突如其来如而焚如死如弃如者亦遇耳独念自司空而下三世为长者而乃死可学以报何也夫以三世为长者而以可学死可学死而汝脩竟成进士为闻人天固久而定也汝脩必欲得予言而不朽可学夫予言亦乌足以不朽可学汝脩务自勉之而已矣





　　弇州四部稿巻七十七
　　钦定四库全书
　　弇州四部稿卷七十八
　　明　王世贞　撰
　　文部
　　纪行二首
　　适晋纪行
　　隆庆己巳冬余迁山西按察使其明年之二月乞放归田里不许至六月期限已逾防老母病良已始决防治行十九日五鼓乗月出西关同乡诸公及兵叅汤公守冯公卫使马君各有饯徐丈敦复别为席防醉偃息从弟世望舟中亭午抵昆山入辞王令出西关王令来报谒寻许丈从龙拏舟以祖张丈宪臣葛丈纶顾丈章志族孙鸿胪定鼎在焉痛饮至真义始别二十日晨抵阊门入防同年方伯凌君云翼时凌新移疾归问讯北方事颇悉防成子猷之棹入辞郡守李公复别史氏老姑时方有兰溪丈戚雪涕而出未刻出阊门热甚就里人黄生及定鼎饯觅轻舠虎丘纵步生公石千顷云小饮塔下从孙进士周绍具舟从二鼔别醉卧枫桥艎中月满载矣廿一日已抵浒墅李户部荐佳来访故浙属令也暝抵无锡风闻有二士大夫以非义要者解维去之廿二日已抵常州即发廿三日夜半距丹阳七里水浅甚为羣舟所壅廿四日黎明始达暮抵镇江时世望弟与戚友数辈相送依依不忍舍防久暑惫甚当舍舟而陆意畏之乃计以为治装者停小时作金焦游廿五日早与胡守维新防守慷慨持论议斩然谈久之始别呼舟舞逆风破浪而东舷侧数就水兴发不可已亭午抵焦山数子已在僧具蔬食欣然为之一饭少间出所擕酒饮飞觞至数十不醉盖余游兹山者再矣登絶顶谒焦先生祠纵步幽閴探瘗鹤铭读之山之胜防穷至是以暑故絶不复他徃酒行至暮輙大眠度四鼔月出起呼酒之山门小坐时风尚厉松声怒发噌吰飕飗若吼涛涛复怒来击石与相应即不敢称钧天秦王献俘太庙时浴铁三万前后部鼔吹想当尔也缺月松顶姢姢湛湛时复媚人四望连山苍翠出没俄震方启白顾见羣星时失其一月魄亦渐薄久之东南一线深红隐起云物射之皆成五色其受光以逺近为浓淡倐忽万态深红益髙变为黄金数千道芒刺射眼所谓虹旌泽旗缤纷导拥怳忽若有之日灔灔徐上大可围十余丈色正黄揺动若镕金在冶舎弟辈咸大讙谓竒絶浮白无算辰刻命饭毕扬防抵金山顷刻而度候所擕酒未至振步江天阁登妙髙台长啸四望令人有狭宇宙凌天表意酒至改席一小阁剧饮懽甚寻呼巨鼋出食之鼋体兼数席色纯緑如玉可鉴薄暮始复归京口小憇舟所二十七日黎明与诸友别出京口便风扬防抵洲日始出大约如昨而云物光彩半之遂登陆亭午至仪真县遇廵盐李御史学诗于关外遇广东许佥事孚逺于天宁寺复闻朝事一二相与泛澜太息久之仪真城大而居民少缓急不易守出西关时久旱稻禾俱枯槁生意惨悴为之邑邑抵六合县街鼔动矣六合小无城然衢市颇寛整有长桥不甚髙而室其左右亦壮廿八日五鼔早凉发午饭于铺舎日在晡抵滁太仆卿殷公迈来访寻徃谒谢寺前对琅琊诸山而左右清渠被以芙蓉宛然一西湖观也停舆小憇慨想欧阳永叔王伯安之遗风还访邵参议应麟为小酌邵故越中僚也以右叅改左叅于河南亦新例也是夕风大作不甚热廿九日黎明出滁则皆山行矣渡清流关颇峻恶宋艺祖手劔击皇甫晖中脑处晖不乗险守而轻出战自薄危地宿将枭雄目故无艺祖耳所谓售首也已饭大栁驿未饭池河驿街市整肃有一都司驻劄盖要害地也晩抵红心驿是日风大作无烦暑气山始小降为陂陀矣三十日五鼔发无风而凉已抵濠梁驿夫久之始渡淮为庄惠观鱼处褦襶作俗吏风尘间虽非鱼要知我之不如鱼乐矣午后大热申刻抵王庄驿宿民家热稍解初一日早发辰饭固镇驿固镇有河通漕道颇雄饶时南京尚寳孙公鑨以进千秋表先至与谈少顷逊余前孙公先朝所称直臣也午饭大店驿迫暝抵宿州睢阳驿初二日早发隂而凉午饭百善道驿又二十里为河南界矣雨渐作骤巨骤细衣袂为沾湿然以久旱故殊快之盖渡淮而北其地髙多种禾黍豆菽甚穰而雨或时至不若淮南之龟坼也囘首望东南天末颇隂翳不知吾乡如何薄晩抵永城令左思明耀州人也缮城郭通沟洫増邮舎桥道事举而民不告劳庶防乎有为者初三日四鼓发凉甚辰末饭防亭驿午饭石榴古驿薄暮抵归德为商丘驿郡城殊坚丽吾乡章中丞焕所筑也闻章得谤以此令人茫然慨任事之不易守罗君大玘来访时余旧僚李君嵩家居十二年矣询之人尚无恙喜甚即徃访解带小饮李云正月得公报嘱邮吏物色公矣而竟为吏所误非公来防失公相与谈徃事问故旧不胜歔欷李髪虽加白而貌甚腴已出其子言恭见记余在齐日李为言有子元素杨太史字之曰绘工而乞余为序余谓用修戏若耳谓而儿绘工也李黙不自得去乃知改今名矣甚肃而辨能诵余诗至数十首剧饮分韵得阑字夜分别初四日辨色发二十里为旧黄河弥望皆芙蕖居人云东西可五十里初日照映光彩灔灔欲滴不知谢监诗可得当否防风发清芬凉气透鼻摘莲子带露啖之溢齿甘鲜转令人忆江南耳自归徳而西夹道垂栁浓緑交防翛然忘暑逆旅中一佳境也为成阑字韵语并得二章一赠李一赠言恭已饭宁陵县令宗钥来谒未抵睢州守陶梓来谒遂止宿守绛州人余意或故恭介公琰后也问之果尔四鼓发有所避以来阳道黎明大风雨趋旁舎小憇晴乃发百里抵来阳日过表矣又三十里渡黄河宿公舘傍有大禹庙甚宏壮初六日四更发道迂而泞已饭封丘又四十里饭延津又七十里抵新乡县马头湛湛新月欲堕不堕殊不胜情就枕已三更矣新乡亦岩邑也初七日黎明发自新乡而西北禾黍复丰茂已饭获嘉县汉武帝获南越吕嘉以其是日防至遂名今南粤方用兵安得一飞防书使明光动色耶午后抵修武汉髙帝夺张耳韩信兵处也信雄武多智然一为帝诈而夺赵兵再为帝诈而夺齐兵一绐而失国再绐而失族何也信笃于信髙帝谓不我负乃尔然此正所谓天授非人力也是日欲作书家弟且以七夕故止宿初八日五鼔发宁郭驿三十里抵清化镇山西之冶器集焉渡清河田禾益茂嘉树滃郁居人引泉水为长沟以灌有水碓水磨之属未饭万善驿四傍栽白杨萧萧悲风殊益人旅怆乃知少府斋中之不易也自是始入太行亦不甚险恶防夫鱼贯而上久之以为絶顶矣乃复有山障之愈上愈不穷至碗子城为豫并界两山相对数十百丈巨壑陡絶无底中为岭道石梁如玉雪又复数岭囘顾中原惝怳无尽平楚郁郁纷吐苍翠日色与云气争长俄而雨缭数十里中亘其半狂风骤发万窍怒号食顷雨亦随至诵唐人三晋云山皆北向二陵风雨自东来语宛然若画为小憇民居久之以迫暝强发上下峻坂泥滑马足凿落与人趾错先后甚窘抵星轺驿初鼔尽矣是夕凉甚五鼓不成寐初九日黎明冒雨发道有古祠刻石崖表曰孔子回车处按赵杀鸣犊孔子临河而返此去河逺盖傅防语也泥泞益甚未抵泽州饭太行驿道始平得一小舒暝抵樵村驿复小雨夜凉如前夕黎明复冒雨发辰饭髙平午后饭长平驿即秦白起坑赵卒四十万人处也问居人不能指其所第云傍村人锄地尚得铜镞如緑玉按自此而北为长子以至晋阳皆赵地赵既筑甬道秦何以得絶之赵卒四十万人为二万五千骑中断不能并力合而为一又不能选五万精卒击秦絶甬之军即粮垂絶当以死激士心决鬬犹可庻防万一因循至于饥相食十十五五不能军而始出罢士身搏战不亦晩乎且秦王尚自至河内发男子十五以上絶甬而赵王不能发晋阳邯郸未傅者与之角何秦之巧而赵之拙也前后四十五万人命冯亭始之而成之者平原君马服君子耳过长平为丹岭复上下险阻可三十里而稍平暝复小雨抵长子县赵襄子所不欲走地也即险当亦不如晋阳毋论蠒丝也十一日五鼓发防潞安王守宫用来谒少止午饭余吾驿复陟髙岭至数重四望皆山云日映带如万玉雉叠嶂髙低作银海冲涛决排状已黒云从东南至大雨骤降道路防絶臲卼轻舆中下见数足蹒跚旁皆絶壑乃知浮沧海防长江车太行道以危身借快目不易也薄暝渡漳河宿禠亭驿十二日凌晨发午饭沁州又四十里小憇铺舎大雨忽复作转入深谷中两旁皆峭壁中通涧道雨益甚飞瀑争悬崖而下声如轰雷又似苍虬吐须鬛欲搏人车马溅湿涧道水暴发防夫股栗计别取髙岭箭括一门十步九退时时行絶磴间阳壁直上不可扪隂壑数十百丈大约如蜀中左担山而髙下急不可状壁间飞流时时絶道竭力争而度久之抵一铺且暝矣众前白更十五里为西塘河骤涨不易涉也顾视铺室皆已倾无所不受雨而民居仅土穴数家不能容幸雨小霁乃决防弃行李挟其人使佐防束燎而前凡数渡水始抵西塘河河流砰湃噌吰若击数千金钲汹涌冲突目不可正视麾导骑试之马足虽陵兢然不能逾腹因贾防者勇乱流讙呼拥而渡相庆且脱险矣行里许复逶迤攀髙岭其峻陿视前更倍雨复竒作束燎皆灭防夫固众然不能以左右辅舆第号呼防者使自力而已勉上輙前踣下輙后踣跬武虀粉度不可却奋而行又里许道差寛而权店驿火亦至稍稍定抵驿将二鼔矣呼酒自劳且以劳从者察其容皆有泪渍痕因自哂柰何以六尺狥一官也是夕雨不止十三日已刻稍晴防行李亦至乃发两岸皆髙山絶云中为巨涧沿涧水而北泉声益竒崩峡东流为瀑布为帘为怒虬为渇虹者不一盖自是山皆石骨矣第左道尽则渡而右右道尽复渡而左其险视西塘不啻类之凡数十渡气竭兴亦尽矣未至南关驿薄暮宿来逺镇民家二鼔始见月十四日五鼔复防雨已饭盘陀驿山自是尽见平土矣申抵徐沟县近城十里皆行沮洳间十五日四鼔发至城门署邑者始以月食告不及救遂行道沮洳益甚从骑多委顿泥中讙呼之声相属久之始毕渡大抵自万善至盘陀七百余里无非山者其中罅为涧涧旁稍髙为道道稍有羡地则为市舎羡地稍寛而稍阜险则为城邑城邑之所不尽坡陀上下则为田其最下所视中原不啻数百千丈矣徐沟八十里至太原太原四塞天险其南出泽州平定北出代州道皆行万山中独西南抵平阳山以次大辟为康庄耳太原城壮丽甚二十五睥睨輙作一楼神京所不如也莽苍有气槩若赵襄子尒朱荣髙欢李克用俱于此创霸朝唐神尧李庄宗刘髙祖至用以基大业刘继元最后平张孝纯最后下即周世宗宋艺祖之神武尼玛哈之雄强而不能遽得志者亦地利然耳然偏陿而瘠其口无所不绾毂非帝王都防也十六日履任
　　江行纪事
　　余以六月十七日抵京口而楚舟以前一夕至楚舟颇宏丽若浮屋为之一快以明日出江酾酒羊豕飨神毕为具金山别送者登絶顶怅望久之还饮僧寮热甚扣舷呼巨鼋不起问之僧云中兵毒弩死他洲矣盖僧实不胜烦毙之耳予欲修焦山故事至五鼔月与日出没而僧寮秽不可宿客兴已阑乃擕卧具下至舟别送者挂帆发晨抵仪真丞及邮吏出谒夫久之至午乃发风渐防将抵步山山即魏太武所欲度师处也忽大雷雨疾风起江面蓬蓬然防若佛貍铁骑金鼔声晩宿于夹次日多行夹中申刻甫出夹则已东望燕子矶矣度不可复涉苐见连山丛楚千甍万堞出没于烟雾沓霭中徒令人慨想龙蟠虎踞之胜而已薄暮得风始渡抵龙江驿其明日督操中丞董公尧封出防俄而大司冦谢公登之御史大夫傅公頥亦至云业置酒净海寺矣谢同年董在晋为寮寀而傅则抚东土时尝荐余者也趣至寺道旧之外杂以谐谑趣传觞至醉而光禄卿刘公一儒给事王君頥为酒西寮以待矣二君皆楚人也寮后倚大池菱芡贴水潇洒可念酒十余行迫暮乃罢刘公盖盛欲与余谈而未能也其明日张肖甫中丞来肖甫方抚宁国已贻书与余别矣而防避暑还金陵谒侍太夫人得余报轻舟下乍见慰喜久之方解衣大理卿杜公拯来杜公二十年同舎郎也已周通政诗汪太常宗元已又张尚寳崇伦来语少顷皆别去肖甫同杜公独留盖皆有移庖也乃出余酒酒之毋何而刘公复至刘素不善饮余与杜张呼卢浮大白酣噱及二公庖至则皆已醉而刘独袖手坐湛若氷玉自可喜然竟不能有所谈而别遂移舟至上新河宦金陵者乡人及楚人更枉顾迎送不暇是夕宿上新河明日挂席行风防不能大胜水晩泊三山矶太白诗所谓半落青天外者也去金陵仅二舎许耳晨发三山望列洲陆务观记其山草木极茂宻有神祠在其颠至今犹然以险逺故絶无登者自是风益缓湍水益暴所歴慈姥诸矶皆若堞楼坌出江中篙师役夫并力而絙以与水争尺寸之力则益难然仰视峭壁无际竒胜种种逼人眉睫间江北紫翠一抹爽然在几案忘其行旅濡滞耳寻至采石矶谒太白祠遂登峨眉亭望江北中有大洲二连亘十余里云是天界寺赐地也采石旧名牛渚盖江南最险要处韩擒虎曹彬及我髙皇帝俱以此渡江下金陵陆务观谓江面狭非也繇此渡下太平则水陆皆上游而金陵夺气矣王处仲桓元子颇得其意故移镇姑孰以遥控台城而制其命也令张某出谒云郡离采石二十余里陆务观云仅五里余不可晓也是日阻风余忽病病得之啖起麺饼而卧当风稍汗之已进枳术丸二剂一鼔风小顺挂防行二十六日质明病良已早凉舟抵东西梁山二山俱在江中江为三西梁首若昻狮峭峻可畏而下有民居数十颇栉比其尻为洲有榉栁芦苇之利其中江为两山所束下流甚劲风防不能胜行甚缓午后风便过大小竭山矶至芜湖不泊而过所谓枭矶秀削郁茂之状若阿闪国一现耳行三十里野泊复大热江中絶少防而此地骤多小而善嘬为之通夕起坐不寐廿七日早微凉复挂帆行是时江极大而中有洲衡可十余里纵倍之江遂分而二其小洲上有民居树木禾黍相望江南诸山秀丽可挹午后复发寒热乃知其为疟也自是连日虽得风风絶小与水乍胜负过铜陵更一日疟热甚不可支至夜分始解晨疲极小寝起而同舟陈生演辈争诧余谓江南诸山中有四五峰若笏又似莲花揷天而秀者不知何山也问所过地曰阳水矶余黙然心知其为九华矣盖亦以务观记得之夫余能识九华而不及见与陈生辈见之而不知何山同一不遇也望太平烟树晻霭人家出没蜃气中大是李营丘佳畵其明日疟始愈其又明日抵安庆司理刘治出谒盖守以御史试诸生之宁国不在耳放舟隔江为行计回顾城堞若栏槛城中楼观直入云霄得返照为丹雘金碧腾跃注射目不暇接则又李昭道父子笔也少选而羣山隐隐出没遂得句云楼观日将金紫锡江山天辟畵图看盖实际也明日阻风黄石矶矶在江傍水中大不能一室若巨鼋而行舟絶畏之宁庻人之叛也问乡导以矶对恶之立斩对者而毋何遇王师遂败盖北音为王失机也自是日阻风强以百丈上进寸退尺殆类吾生平为之一笑宁庻人竖子耳而欲卒卒效吴濞徒成新建伯名然新建功甚大使稍缓事机有不可言者念平乗青雀喋血波涛中与安庆之守怃然移时忽风小便挂帆薄暮江豚蔽流而下十余里不絶以晨抵雷港驿盖七夕也离家恰一月矣自是复行夹中自采石而上江甚大然中多巨洲有茭芦之利日积为沃野民居鳞次其内夹仅若官河而外江狭处不过一二里太白所谓大语犹可闻者后数千年吾惧其扬尘也晨抵彭泽泊北岸垂杨映带渔罾笭箵比比早稻登积俨若吾江乡也有祠翼然棹楔一新嘉靖中所建以祠小孤神者其称曰碧霞元君又曰小姑之神是不唯讹小孤为小姑又并小姑元君为一也为之一笑忽见西南髙峰揷天秀色夺目问而知其为匡庐也三日内当落我杖屦中矣其诸峰真若儿孙独江北有屹然不肯降者询之人云黄梅五祖山也已遂决防登小孤从者有难色呼舴艋乱流而度小孤在江中央大不能金山三之一而髙倍之亭亭如白玉笋四壁峭上无路舟至其所旁石障南流而下直泻三尺余波浪鼎沸中为旋涡数十极可怖絶壁中有微虩可攀援而登摄衣掖小苍头拾级行数百武且行且喘至神祠而休焉慿栏极眺其东南皆为诸山所蔽虽苍翠可爱目境穷矣独西则揷天之匡庐而稍北则平畴泱漭黄梅山之不肯降者与烟霏相低昻耳或云絶顶可攀縁萝葛上而道险甚足力不能胜乃浮十余大白遂下大抵此山以小舟四周而上睨则所见无能胜者既登之乃平平耳其山皆石骨无土闻其根甚细若莲花茎故自异也抵舟署彭泽令事通判顔某来谒云县非陶公令时旧也彭泽故在湖口西去柴桑不甚逺且欲留余游他山不可乃发自是北风复横作行不能尺寸矣止数里外芦苇中薄暮风转行四十余里复休其明日复阻风大江弥空濶盖不为洲所夺也久之风复转晨过大孤山在鄱阳湖口直一丘耳意当在金焦下风帆弥亘与天不尽当是取南昌道也慨想髙皇帝陈友谅龙战时事为之魂悸牧野七十万昆阳淝水号皆百万然彼乃自败耳长平饥卒败而后坑虽复殷山血川亦不足道吾不知黄帝蚩尤时作何状项羽河北胡陵并此而水陆三耳匡庐五老之胜在眉睫间两腋竒思飞动既抵九江而兵使尚君德恒部使程君拱辰守张君应治来访顷报谒稍与谈匡庐咸唯唯无适为主者而亦防阻风久骤得东北风不能夺舟人意遂发挂帆月色烹鱼佐酒却望匡庐一带步步惜别次日已抵富池驿驯鸦来栖樯飞取食若承蜩可爱少陵诗及务观记盖千载矣而不变此鸦足称楚世家为之一笑江为两山所束不甚广而秀色益逼人翰墨为润薄暮抵蕲州不宿而过时连夕得北风微凉银河珠斗掩映月色与波下上酒酣歌少陵北风擕爽气南斗避文星语觉自神王明日晨过道士洑洑有祠庙鼎焕草树沿路蓊茂而其最险处峭壁直上数百尺波涛若沸幸风驶仅胜之道士洑一名西塞山陆务观谓即张志和词西塞山前白鹭飞地也然所谓桃花流水鳜鱼肥及斜风细雨不须归景象殊不类其北岸遥山纵横人家隐见树色中亦佳境也岂张潜所谓娬媚散花峡耶峡当作洲盖趂句之误耳志和故当于此地渔钓自此江渐束山而狭山亦随小乃至黄州时御史方驻黄而余晨至左叅政郑君云蓥佥事蔡君一槐戢君汝止来访云御史将欲发疏谢谒客郡邑守令而下咸来见不胜烦报谒三君留饭戢君所多谈佛理傍及书畵萧然忘此身之将就笼也凌晨始修谒御史寻辞午饭同年丘侍郎岳丘公以都给事中事世宗疏称防擢二礼部寻当出叅外省遂弃官归秋热不肯解而予复苦河鱼疾饭毕亟发三君为饥赤壁间竹楼雪堂遗迹云俱在府署中亦略存梗槩耳赤壁在黄西南门外城据其半以故所得地益少亭馆刹阁之类复蔽之第土色正赤若硃砂垩丹而堂据其右阜表里皆大江足憇也余擕所有王晋卿烟江叠嶂图而苏长公为手书歌中有语云武昌樊口竒絶处东坡先生游五年距于今为五年者八十矣而墨迹如新三君摩娑久之既赏且慨酒数行擕饮水月亭一大盘石也乃呼小舟方之泛江凌洲渚而渡盖水久涨大江合夹而一极望弥丛栁若芦若藻依然殢人三君顾余而语曰今非七月望乎柰何寂寂令前辈笑人于是纵谈江山形胜是否周曹鏖兵处与苏长公词翰之妙将坛艺苑竒絶争胜然一转盻间而有情者俱尽徒令无情之物以一培塿借而称雄于长林大山间盖不得不托之瞿昙维摩氏家而蔡君时竖偶然难发余机二君亦争自媮快也曰长公固言之第自具宾主耳恐不如也谈谑久稍沃以酒故不能醉抵余舟尽三鼓乃别时月色益明而热不解徙倚久之姑就寝其明日发自是江颇平山亦多断续不复如黄以东矣忽覩竹木筏连数十家妇稚鸡犬相望亦有豆棚蔓之属宛然务观所记也第问之土人如郭景纯江赋葑田之说则无之风忽顺以一日夜逾二驿而上抵青山矶而余莅任期尚逺即矶泊者三日颇料理篇咏之类成帙大抵黄州而下至京口二千余里所见无非山者其山江南北固不絶然恒相让而竒慿两舷纵览得一胜即拟作数语酬之度前所得更胜则欲夺而予彼更前更益胜不唯吾所拟穷而胜亦以日习故亡矣其浩荡缥缈则无如眺海门望鄱阳其山之雄秀峭丽则无如九华匡庐而恠削以小孤冠耳吾因记陆务观以夏六月发临安十月而始入蜀余所经道得务观十之五其月日仅十之二务观一倅耳然所至亡不造谒亦亡不盛供张留连弥日因得纵游江山之胜采竒吊古而余所至自倅而下不敢具主礼守亦他出不在在而亡为主者余不佞不能如务观为世推重然亦见宋之郡邑守令其公厨常溢日以宴客诗酒酬咏为事又其时大江之地与金边堠相接处处称雄镇今天下一家而滨江多为槁壤其民有遗利而官有遗政盖不胜其萧条荒落之状至使名隽开士精庐胜境化为樵牧之区而无可问问之亦无有能对者古与今不相当而相反乃尔亦大可慨也其明日当入武昌因烧烛而为之记
  </div>
  <div class="pagination">
   <a href="弇州四部稿_page112.html">
    上一页
   </a>
   <span>
    ...
   </span>
   <a href="弇州四部稿_page108.html">
    108
   </a>
   <a href="弇州四部稿_page109.html">
    109
   </a>
   <a href="弇州四部稿_page110.html">
    110
   </a>
   <a href="弇州四部稿_page111.html">
    111
   </a>
   <a href="弇州四部稿_page112.html">
    112
   </a>
   <span class="current-page">
    113
   </span>
   <a href="弇州四部稿_page114.html">
    114
   </a>
   <a href="弇州四部稿_page115.html">
    115
   </a>
   <a href="弇州四部稿_page116.html">
    116
   </a>
   <a href="弇州四部稿_page117.html">
    117
   </a>
   <a href="弇州四部稿_page118.html">
    118
   </a>
   <span>
    ...
   </span>
   <a href="弇州四部稿_page114.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
