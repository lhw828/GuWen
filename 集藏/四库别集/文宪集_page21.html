<!DOCTYPE html>
<html>
<head>
    <meta charset="UTF-8">
    <title>文宪集 - 第 21 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文宪集 - 第 21 页/共 29 页</h1>
    <div class="content">　　昔人之言乔木必系于故家者何哉盖故家者非一世之谓其封培也有其素保衞也有其道所以能上千九霄下蔽万牛撼雷风而弗惊沐雨露而常新者也呜呼此亦自承平之时言云尔若夫当戎马缤纷之际无泽不竭无山不童人之屋庐且不能自保其有鬰鬰芊芊岿然而独存者乎盖必无也理之所必无而今或见之者是岂人之所能哉非人之所能则天而已矣中书左司郎中刘君明善居武昌之咸宁其先茔之在崇阳者有松畅茂成林其一最巨者枝柯萦盘势若长蛟角鬛备具而爪距奋张尤为可观者焉当汝颍变作蔓延至武昌愚氓起而应之相与建营结栅山之有木者剪刈无余而崇阳之蟠松岿然独存人过之者皆彷徨叹息指而言曰是蟠松者出于平麓非有絶壑悬崖人迹之所不到也何为能免斧斤之厄乎且其形质与恒松等尔非铸铁以为枝柯也又何为能自全而不损毫髪乎呜呼我知之矣持之以智力者不足以御人事之变感之以庆祥者诚可以俟天命之定刘君武昌故家累世积善之深故天之报施俾其乔木在墟墓间者不异承平时其意若曰善人者天所厚也茍谓天不厚善人盍于蟠松征之亦如是而已矣虽然天将雨而础润潮将生而飚兴家将蕃而林木有辉理之常也今蟠松出于百剪刈之余苍然而弗渝充然而含滋得不为刘君之家盛大之兆乎矧刘君以济世之学厯仕熈朝出持宪节入位郎官声誉翕然动于中外其融显方日进而未己也蟠松之祥又当于是乎征之昔人又有言曰树徳如树木木之成材可资于一时徳之荣身可被于后裔刘君当益务乎徳哉某幸与刘君交于是推原其故作蟠松说
　　人虎说
　　莆田壶山下有路通海贩鬻者由之至正丁未春民衣虎皮煅利铁为爪牙习其奋跃之态絶类乃出伏灌莽中使侦者縁木而视有负囊至者则啸以为信虎跃出扼其吭杀之或脔其肉为噬齧状裂其囊抜物之尤者余封秘如故示人弗疑人竞传壶山下有虎不食人唯吮其血且神之已而民偶出其妇守岩穴闻木上啸声急意必有重货乃蒙皮而搏之妇人质脆柔贩者得与抗妇惧逸去微见其蹠人也归谋诸邻噪逐之抵穴获金帛无算民竟逃去呜呼世之人虎岂独民也哉
　　猿说
　　武平产猨陨毛若金丝闪闪可观猿子尤竒性可驯然不离母母黠不可致猎人以毒傅矢伺母间射之母度不能生洒乳于林饮子洒已气絶猎人取母皮向子鞭之子即悲鸣而下敛手就制每夕必寝皮乃安甚者辄抱皮跳掷而毙嗟夫猿且知有母不爱其死况人也耶
　　章氏三子制字说
　　龙泉章史君有三文夫子孟名存道仲名存诚季名存厚既皆冠矣尝有为其字者而其配名之义有未尽焉三子者以其父命请予为更之予窃自念加冠制字乃大賔之责衰朽之余精神遐漂安能与闻于斯虽然不敢辞也予闻天道付予实有恒则唯正是将本无颇僻君子修之是之谓徳请字存道曰允徳何如人道之务惟在乎诚众善之源随物以形其欲致之必由于明请字存诚曰允明何如地道所贵既厚且大深重弗迁宏博无际无所不负是曰能载请字存厚曰允载何如夫允之为言信也三子者信能察之则无媿于名若字者矣虽然未也学贵能辨辨则不戾视徳为虚而不验之于实徳者其所谓徳非吾之所谓徳求明于寂黙而不着之于民用者其所谓明非吾之所谓明也视载为易足而不本之于厐鸿者其所谓载非吾之所谓载也三子者慎之哉虽然未也辨贵乎行不行犹马之无足隼之无羽也其中廓乎使有容制乎外无使其沛作其欲不逺而复遏絶其未然而其天始全汨焉其若虚肃然其若拘统焉而有枢如此方能入于君子之涂矣三子者朂之哉虽然未也而家自太傅公以来以诗书礼乐衣被于子孙极盛而休其章绂之蝉聨勋业之煇煌溢于史册而播于士大夫之口者先后相属也而父史君尊崇理性之学嗜善如饴厉行如金石而三子者又各有士君子之操或提义旅以镇捍乡邦或摅所蕴以着泽物之仁或酣志书诗以缵其先绪亦既绰有令誉而予犹谆谆为是言者进学之功无已而继志之责不易也必使上不媿天中不媿人下不媿地斯善矣三子者勉之哉虽然未也薛氏有三凤焉才非不髙也而徳则鲜也贾氏有三虎焉位非不荣也而徳则鲜也宋氏有三絶焉才非不多也而徳则鲜也非三子者之所乐闻也三子者之所乐闻其殆圣贤之学乎予之有望于三子者可谓逺也已矣三子者其懋敬之哉其懋敬之哉
　　傅幼学字说
　　四明傅君其名曰行而字曰幼学问其字之说于余余告之曰子学后世之学欤将三代之学也后世之学士有以理财为学者矣有以聴讼为学者矣有以治兵为学者矣有以文章为学者矣有以训诂为学者矣然皆非所谓学也夫辨章析句剔抉细碎若马郑之流训诂之学也研精极深融理放辞若栁刘之类文章之学也贵变务竒奋智鼓勇若孙吴曺操治兵之学也以察为明以刻为公若商鞅韩非聴讼之学也箕敛口税不遗毫厘若桑羊之徒理财之学也是皆得一而遗十或不适于用或用之而不足以致治故君子弗贵焉且夫圣人之所学者大可叅乎天地而小不遗乎事物妙可以赞化机而近不离乎云为其本仁义其具礼乐政治其说存乎经而学之存乎人人皆知学之而不能行之者惑于后世之学故也后世之学譬犹稊稗然艺之易成而获之不可以食食必有霍乱泄呕之疾人恱其易而不顾疾之在后不亦惑乎圣人之道犹粟菽也用之于身则气充而体安用之于家则家裕国用之则治天下用之则四夷格而庻物育而后世未尝大行者或有其人而无其时或遇其时而不能尽其才通患然也幼学材敏而色和志笃而有容庻乎学圣人之道者矣而又生乎今之世其殆将有合乎夫不学道而妄行者无他责也学道而不以行者自贼其心也得乎君而不以斯道事之者欺其上者也是恒人之所不敢为况幼学之名若字出于父师之训者乎幼学盍自勉焉他日佐朝廷有以经术致治者吾知必幼学也夫
　　说凝子
　　凝子密人往来吴越间人问姓名不答迫之以指就案画凝子字人因称之曰凝子云初凝年十三时牧猪东海上有道士佩劒过之授药一丸赤如火吞之即弃猪随道士去涉瞿塘上灔滪入青城山坐白龙洞中洞前大雪髙三四尺凝居之若温时下山敲氷濯足涧中戯折涧竹窍而吹之学凤皇鸣道士闻之咲曰孺子之骇一至此乎未几道士去三神山采药凝欲从不可独处洞一年或三月不食即食不过黄精石芝尝劚芝鬼城下有白虎向南行凝往执其尾跃上虎脊趍一里所舍去反白月射洞底秋风四鸣因思故鄊菊花酒且熟遂还密人见凝眼有碧焰意其已仙而凝弗是也人见凝者辄赠诗运笔如风字或类霆书鬼篆不可识俄道士复至与饮琅琊台上大醉竟同去不知所之道士眉长八九寸双目深髯怒张如防人疑为古仙人云为说者曰齐地自古多方士争言有禁方能神仙而少翁栾大尤善惑虽汉武雄才亦所不免今凝固齐产也岂其山川之灵有以致之欤呜呼使上之人有好凝者其不少翁栾大也寡矣先王之世以左道惑众者必拘杀于司冦必有防哉必有防哉
　　萝山迁居志
　　余世居金华孝善里之潜谿其地在县东七十里禅定院侧溪之东即入义乌境元重纪至元元年乙亥正月十五日授经浦江义门郑氏乆之以其家九叶同居乃愿卜邻焉相地于仁义里孝门桥之上其地直县东三十里有山曰青萝至正六年丙戌十月二十七日于山趾建寝室三楹间缭以周垣前敞小门十年庚寅二月十五日携家自金华来迁掲其扁曰潜谿示不忘本也十四年甲午十二月八日再搆前轩如寝室之数东西荣之属以次告完扁轩曰青萝山房因旧山而志新筑也十八年戊戌六月十八日国兵取浦江遂避入诸暨兵虽定浦江当戎马之冲不可居十九年己亥三月十五日还潜谿故庐越九载始重葺治于是复来迁时国朝吴元年丁未四月一日也惟古人最重迁以坟墓在斯亲戚在斯不敢轻于弃去或去之必出于势之不得已今予岂有他哉特欲薰渐孝弟之风以朂我后人尔然萝山之望潜谿朝发而夕至非若别郡千百里之逺宗属之胥防先茔之展省固未尝废其与弗迁者初何异哉余既来迁偶阅宋嘉定末官给地券所居左右曰宋公园园与予姓同亦似不偶然者岂其数或前定欤予子孙居于此者毋析爨毋为不义毋侵蚀比隣日衣被乎诗书耕则为良农学则为良儒庻几不负予之志也
　　五山水志
　　五山在婺杭越三州境上北距富春南据勾无东接浦阳其山水最号竒峭齐谢卿尝以采药深入其中而宋刁景纯吴处厚亦颇游焉自西坑岭入过遇龙桥北行二十歩始入西潭前横一溪水甚寒履之如氷由溪而前径小潭旁有礁石突起类大瓮斜覆乃扪石而登一失足辄坠又行二里所地稍夷旷怪石四瞰峰峦环列献状其纹萦萦然类神工鬼斧所雕刓者山多猴逰人或恐之撒石乱下如雨又前行半里所泉自石窦中出浏浏作声若琴若笙竽泉西流滙为小洼莹澈征毫髪不隐鯈鱼数尾洋洋往来如行琉璃瓶中见人至潜去洼左大树离立极怪伟倒影入水中如画又前行五千步大石阏道相传有岩角肖鹰喙忽夜大雷雨喙崩下声闻二十里又行三十歩榛篠成林翠光浮映衣袂成碧色山虫崕虺奔绕后先瞬目失所在至此则气象隂幽絶不类人世如升蓬峤坐水晶宫生平烟火气消尽又自山腰縁而前竹箨覆地厚足动辄仆又过十歩许抵小潭小潭上曰西潭流水倾沫成白帘濶可七八尺冉冉下注滑而无声两傍石崖峭立苔蚀藓晕时有水珠毶滴下嵗旱鄊民祷龙于此遇祷水或涌取蜥蜴入瓶盂中持以归多验自遇龙桥至此约可五六里皆蛇盘磬折路行若穷又复轩敞其中胜致难得具记或言潭上有石河从石河至三台塔人迹罕至莫详也寻故路而出斜迤而东过香炉峰峭拔上有石类香炉故名香炉北有峰圆而童名鉢孟峰或曰肖东瓯鴈荡又名雁荡峰由雁荡而南时有白云覆于谷者曰雪峰屹然人立者名玉女峰崭崭势欲柱天者名天柱峰其他诸峰星聨肺附登名图籍者盖七十有二焉复从崕东折度略彴桥趍三学院院唐灵黙禅师道师尝降龙于此遗迹尚存由院北深入又百余歩至东潭上飞瀑可二十丈瀑怒叅倒击崕窽中若运万斛雪从天掷下白光闪闪夺人目睛至潭底辄复逆上有声如辊雷人咲语咫尺不能辨犹闻瓮中声居人云每天风一号四山林木震撼欲折黑云下罩杳不知昏晓嵗多投龙者其多验如西潭复北折而西泝潭之源登响铁岭度紫阆山村人多舎篁苇间有平皋数百亩可耕概傍防石河又行一里所地名石鼔足顿之咚咚鸣越十步至第一潭潭如井睨之正黑投以小石锵若佩环又越十余歩至第二潭圆如锜釡面广而底敞大水驱乱石聚其内迨满复泄去潭下石壁百余尺险不可寘足从其石悬藤坠下至第三潭潭甚深以线缒之下不见底其形方狭而长天向隂常有云气从中起疑有蛟龙潜其下人恒以幽悄为病第四潭咸不敢往或以绹围腰系巨杙俯崕而瞰潭左右皆枫木其形大概如第二潭而广袤倍之侧有晋刘龙子墓相传龙子常钓于潭得骊珠吞之化龙飞去后人为垒石作冢或云龙子之母塟焉世逺不可辨又其下至第五潭即东潭因其水五级故名之为泄云噫造物之委形山水者其竒峭有是哉
　　删乌城志
　　元至正七年冬嘉禾城西有乌数千营巢于地围八尺崇五尺昼夜弗休类有物督迫之者未几大盗弄兵海上红巾继起江淮皆绎骚朝廷遂诏州郡筑城筑城自嘉禾始亦异哉唐贞元中田绪境内乌衔木成城其崇则绪五之二其围则至数里之广所以徳宗有播迁之祸今元亦驯致防亡先儒谓杜宇啼天津桥南方地气先应亦是类欤吴僧本诚着乌城志五百余言余爱其文特删之以附集中本诚字道原以能文名
　　志释寄胡征君仲申
　　华容孝廉与广平文学遇于神明之台孝亷问曰予缔子交已越二纪其貌固狎其志则未之闻也子能为我扬防古今而释之乎文学曰走也不敏长自嵓穴鹤毳编襦土芝缊食动趾踉蹡发辞吃忽挟缃缥去厯都邑见者大噱指为木刻错愕周章无地寄迹独孝廉暖我以温顔前我以重席迪我以三古之芳猷期我以九能之至域拜孝廉之贶厚矣孝防有问敢对以臆寓形霄壤不翅蠛蠓时幻嵗迁电灭鸟空唯极所适其乐则鸿出游大泽才骞气雄鼻尖出火耳后生风金张前驱许史后从牵黄臂苍箙矢韔弓仰落双雕俯搤长熊毛血旁洒尘坌四封入防馆廷实惟供罍尊旁午豆俎衡从肉腴春酎晕移童器周八音律合六同部分立坐筵布西东緑华白台南威紫冲靥辅寄牙瓌质姣容歌防撼尘舞袖翩龙其有事固日新而弗足也窃有志焉孝防能许之乎孝防曰欲败度纵败礼古人所戒子岂宜蹈之愿闻其他文学曰班生投毫令名煌燿终童请缨其齿甚少不有熖熖孰潜其爝非勒铭于燕然必建标于絶徼轩冕以之蝉聨绅笏以之姱嫽卫霍拥軨樊陈执纛公子扫门王孙媚灶霜露系乎吹嘘予夺视其愠笑其锐也若孟劳之出鲁桡其重也如天球之镇周庙天下学士挥汗为雨聨袂成帷莫不仰遗光而企末照其视处环堵厄藜藿击壶而越吟倚柱而吴啸卑卑南阳之耕落落滋泉之钓口心共语影形相吊不亦大有径庭乎孝防曰功髙者身危位隆者名防此众人之所嗜而君子之所慎也文学曰神封灵壤作镇下方防稽衡华沂岱岳常霍及毉闾分布九疆总三条于中区限两界于外邦他若沧涨荡浮青瀚混茫包天裹地循环相通【叶汤】其间怪伟靡可数详天孙岳长水伯渎宗【叶荘】昴宿宝符之贵青鲤之章金箧玉策之探日月珪璧之藏或隐而晦或露而彰走将简徒御戒楼航濯足于咸池晞髪于塼桑豁氛埃于人瑕发忠信于天光苍水之使稷邱之君庻一问之望鼎湖而想遗弓履河洛而思圣勲也孝防曰山川形胜固足以廓子耳目昌子文辞然非至焉子毋徒取则于太史迁也更请大之文学曰去圣逾逺学术纷披控名责实礼度是师上下有叙礼杀异宜苛察缴绕弗失丝厘贵俭兼爱上贤右鬼采椽不斵型簋唯土啬然自奉与孔齐轨权事制宜诡行遁辞移隂转阳入神出竒变化阖辟有目莫窥秉要执本立为经制法无常形事无成势洞究羣情为万物主仪节忒愆峻刑弼之肃如晨霜犯者裂肌伅鞅非到挟之以驰因彼天时以施教令若仪若象测度以定纪纲载明是谓大顺食天所寓邦本所资山泽平地相厥攸宜八政之首着于经彛揣摩国纪宣明帝治或合或兼本末毕具凡有猷为防越宪制若是喧豗泣猋讯雷震撼乎四极充斥乎九垓沨沨乎海水起立而应龙天飞也戋戋乎五兵杂陈而神授握机也芒芒乎旷野万里而列井布棊也是故徧索其说而试之不识可乎孝防曰夫子没而微言絶诸子百氏人人殊未有能一之者也文学曰勘定惟武亦国之程其书漫衍四类是绳隂阳权谋伎巧势形其目胪列繙繙缤缤九宫八门六甲五神军轨兵钤星式雷经金鸡玉狗风角鸟情制器尚精动合神机胄铠罗陈戈防交施渠荅距堙鹜防扶胥象车雀杏行马飞鳬武衡大橹驩耳长芟云火万炬浑脱全驱防全器良其用益张营察六形旂按五方天地定位风云流行龙虎腾趠鸟蛇翼骧正正竒竒巍巍堂堂赫赫赩赩棱棱璜璜以守则固以击则扬或追北于函谷或喋血于太行或徇地于临菑或陷壑于昆阳是亦英雄之壮观也走窃乐之不知饥渇之在已也孝防曰兵者不祥之器圣人不得已而用之子服儒衣谈儒书又焉用尔为文学曰粤厥轩辕游心太初上超鸿沆下入渺弥有窃其余亦神其躯文宾履生师皇马毉玉柱丹砂骑鸣龙师木羊葛由神泉鹿皮折足山图赭衣服闾女丸素书赤斧碧鸡朱璜瘕脱俗质虚心存冲寥迹入佹竒五性既絶九患亦除三阶有严七严无亏身升紫宫位纪琳书隂隆伏骨目炯四规执东象之玉文契九赤之班符御跻虚之龙韈服太极之麟芝入火不爇入水不濡入石不阂入木不拘云卧天行神潜灵飞是盖与天为徒又不特致治于无为也当辟我石室寝我世机服我胎息杀我虫尸洗伐我毛髓销解我肤肌覩铜狄而摩娑约令威而来归不知能成其志否乎孝防曰圣人不师仙使其可为则周孔为之矣文学曰荒荒遗文或伪或真学徒巧辨或正或舛先出者堙从出者存何老生怨尤而异师是嗔藏之名山编简乃完何传授有绪而鱼鲁或残汲冢一啓虫书再覩何怪言放纷而不齐于古纬侯相传内学是尊何列国宝书而尽阅其文僭辞窃义聋俗簧世日新月巧动莫之制衡错摛莹方州部家何立言浩深而莫究津涯始生终通生育及资何其象不一而数皆九为原荧丱冢名性气体何图指佹殊而重摹迭儗触类而言何莫非此沾沾动喙徒见其鄙走将钩其厐鸿掠其纎微悬空明之金鉴俾无遁于妍媸能若是是亦足矣孝防曰此粗近之然滞于传注童习白纷若华蝉死生其间亦奚益哉文学曰孟轲氏殁世乏真儒师师萌庻伥伥奚归孰廓我蒙孰砭我愚羣言孔多契真者谁欲操腐舰以泛其区欲络盲象以驾鼔车纵有智巧宁不殆而呜呼噫一何寥乎九圣之神于昭于天九圣之心存之于文又何昭乎呜呼噫薋葹盈室何有芳荪繁星烂宵孰知朝暾宁不使我怡怡而愮愮乎帝降民衷徳与天一胡不自贵葩藻是溺颠倒首足淆混白黑弃其瓒槃宝厥瓦鬲拊膺自伤泪血交积誓劀俗秽以刬末习驾舂陵以为舟鼓闗洛而为檝张武夷以为颿期洙泗之可涉夙兴夜寐偟偟业业凛然如上帝之在目睫若是何如孝防曰此仆素昔之所究心者也幸与子同之于是执手降台相视而笑笑已继之以歌曰真儒不生世隂隂兮擿植索涂愈幽深兮炯其灵根无古今兮超彼九离浊氛兮攀渊追鶱乘赤麟兮文之兴防负以身兮任重道逺何时而止兮朝斯夕斯相期于没齿乎
　　续志林小引
　　志以林名者何言多也所谓林者豫章防梓檆桂棫榎之属皆在焉通曰林而不别言之何明所志之不一也所志不一其言续者何昔之君子尝掇以名书续之所以继也继则继矣其不同者何一以资多识一以牖民衷所以异也文埀世行逺者彬彬然谐彪彪然炳斯可矣子直而不婉奈何天文之昭也地文之着也人文之烜也我则不敢知今之所书其事核其辞质其理足为天下劝如斯而已矣吾闻古者左史记言右史记事职也故国无小大皆有之子职非史也其躐而僭之何史官失职乆矣国乎史曷若家乎史国私而家公也使天下之人家得史之人庻乎知法戒也奚僭为然则子所书皆善也劝矣如惩何善恶备书史也舍恶録善志也善者劝恶者惩矣曷为而不可也斯志也其言或不能尽徴者何所见异辞所闻异辞所传闻异辞信其信疑其疑可也
　　旌义编引
　　浦江郑氏世居县东二十五里鄊名感徳里曰仁义其逺祖冲素处士绮自宋建炎初至今同居已十世歴二百五十余年守诗书礼乐之教弗坠宋元二史俱载孝义传中然其持守之规前録五十八则六世孙龙湾税课提领太和所建后録七十则续録九十二则七世孙青梿府君钦江浙行省都事铉所补皆已勒碑锓板当时公卿大夫士所遗诗文亦累为麟溪集二十二巻刊示后昆今八世孙太常博士涛复以为三规阅世颇乆其中当有随时变通者乃率三弟泳澳湜白于二兄濂源同加损益而合于一其闻诸父之训曾行而未登载者因増入之总为一百六十八则文辞之属选有系于事实者则録之厘为三巻通名曰旌义编既刻板可模印请言其故于篇端予与源为姻家涛为同门友而泳等又皆执经从余学义不容辞呜呼是编之行其于厚人伦美教化之道诚有益哉
　　非非子县解篇引
　　非非子庐于仙华山下幼不嗜书读鲁论未终篇弃去寻学链金碧九还宝丹斵丹房如方榻中仅容膝而述古仙人辞于四周澄坐其间身如槁木不动或睡睫不能禁辄下榻僵立达旦如斯者七嵗凡堪舆气化之原事物盈亏之数神鬼幽显之秘似不能越其范围又乆之若有物鲠其中芒角森然胶刺肺腑必吐去乃畅于是濡毫著书炳然成文老生宿儒或有所未及而其藻思之奋发若山下出泉涓涓而不断若独茧之抽愈出而不穷既成书自号之曰非非子县解云金华宋濂读而疑之曰子自称为非非孰非之耶以为人之非子耶则子为非而人为是以为子之非人耶则子为是而人为非非者固非而非之者不尤非非耶是故有是则有非无非则无是是其所非非其所是非其是是是其非非是是者固二而非非者果能一耶辟诸髹几焉人以其文墨墨也而不知其质皦皦也皦皦者谓之白如其墨墨者何墨墨者谓之黑如其皦皦者何惟黑惟白惟白惟墨惟白而黑黑非白乎惟黑而白白非黑乎亡白白则黑黑有有黑黑则白白无欲黑白而黑黑宁黑白而白黑也虽然此犹以迹言也吾本为白而黑何加焉吾本无黑而白何形焉是谓白黑忘矣白黑忘而有亡齐矣有无齐而是非泯矣是非泯而非非者絶矣非非者絶则天与人凝而合矣此之谓葆纯此之谓熈神此之谓物防若是者何如非非子咲曰始吾学道物我而我物也继而唯我我在今则吾防我矣我我且不我又何有非非者乎子言良信也濂亦莞尔一咲为系其说于篇端非非子郑姓源名婺浦阳人生贵人家能坚厉入道大夫士服其操行竒劲云
　　赠浩然子叙引
　　交神明有道乎曰有无妄而已矣然则所谓无妄者何也曰其中有物非思虑胶葛之可揺夺也非声利沉酣之可变易也至虚而神与道合真放之无垠収之则存歴代以来恒有其人也今之近于此者其唯吾浩然子乎浩然子与余同姓其名为宗真遂以其称浩然者为之字学道于京城报恩光孝观得灵寳而能知鬼神之情状嗣天师知其贤号为体妙道纯素法师提防观事防朝天宫虚席中书以为言上召见奉天殿命太官赐馔俾之住持时洪武五年秋七月也又明年正月十五仪曺奉常同传防谕之曰凡有事郊社及山川百神当令宗真帅其徒十人前期芳香洁豆笾以俟临事之日仍令宗真被法服与祭浩然子拜命唯谨盖以其精洁而于敬恭神明为宜浩然子由是简在上心屡蒙召对且赐白玉真仙像二十余躯以镇山中龙光赫奕光动林谷采真之士无不欣艶之余尝见浩然子于冶城山风度凝简执谦而有容澹然无所累其心所谓其中有物不为思虑声利之所惑者诚近之此所以遭逢盛际而眷遇有加焉然而忠君亲上臣子之职也浩然子益宜振拔精明倾竭诚慤以颂祷国祚于无疆非特敬恭明神而已诚如是虽身居方外而乃心王室被法服以与朝绅之列非侥幸也实宜也浩然子其尚朂之洪武六年冬十有一月金华宋某序
　　顔率求鼎难
　　秦兴师临周而求九鼎周王患之以告顔率顔率曰大王勿忧也臣请正大义以却其军率乃诣秦君长揖言曰周之与秦势虽若敌国其分则君臣也率闻君伐臣则有之矣自非弑逆未闻以臣伐君也不知君之兴师而涉邦畿也何故天子谨使使臣以问诸左右秦君曰无他意也寡人窃闻九鼎四海之厚宝也诚愿得一观焉然恐周之执事不察敌国之情乃盛陈师卫以备不虞耳寡人人臣也岂敢称乱率曰率意君忘其为人臣也今幸弗忘甚善率尝适蔡蔡人有事其主者其主有龙渊之劒蔡人操刃与防逐而夺之或谏曰此汝主也汝何得乃尔独弗畏不义之名乎蔡人曰吾见龙渊不见主也彼犹不见主故肆行而无忌惮君今知为人臣而兴师求九鼎焉何也君不闻齐晋之事乎齐地方千里带甲数十万天王尝赐太公履东至于海西至于河南至于穆陵北至于无棣五矦九伯皆得専征迨桓公之兴平宋折郑帖服荆楚威行诸侯天下莫强焉尚欵欵以尊周为事未尝敢求九鼎也晋地亦方千里带甲亦数十万掎以太行之髙起以首阳之雄迤以黄河之深靡以大陆之广所谓表里山河之固晋实有之文公籍累世之盛侵曺伐卫大战于城濮而楚师败绩列国畏威无敢不从然犹一曰尊王室二曰尊王室亦不敢求九鼎也今君欲行霸术不思法桓文而乃惟不轨是图率恐诸侯有以议君也且君有不义者三以臣帅兵而刼天子不义一也鼎乃先王重器而敢睥睨之不义二也肆虎狼之威志在邱墟宗庙不义三也六国怨秦之虐日夜共谋洹水之上恨无其名以兴师设知君有尔韩必遣三将军出宜阳赵魏与韩唇齿之邦必注强弓蹠劲弩助之燕虽稍弱势不能以独宁四国合一精兵当不下三百余万齐为山东大国亦必驱其众西向殽函尝见诸侯并起其雄吞之志益暴又必急趍捣武闗君虽有百二之险举六豹而噉一牛不至血肉狼藉不止也率窃为君危之夫鼎者又以昭夫徳也茍无其徳虽得之必亡之昔夏之盛也贡金九牧铸鼎象物百物而为之备使民知神奸用能协于上下以承天休桀有昏徳鼎迁于商商纣暴虐鼎迁于周周徳虽衰天命未改君尚可力求之耶楚荘之强君之所闻也因伐六浑之戎遂来问鼎之重轻王孙满一言却之辄俛首莫敢吐气者岂力有不足哉诚畏负不义之名也君世有功于天王今其所为可不如蛮荆之长乎为吾君计莫若告于众曰寡人不敏昧厥君臣大分帅尔有众欲求鼎于周周之大夫弗以寡人为不谷肫肫然喻之矣寡人虽至愚窃已藏之中心矣尔众宜解甲韬戈从寡人寡人幸至于庙当悔解自罚复告于太史书之以旌寡人之过君能如此则改过不吝之成汤又见于今日也君徳孰加焉秦君闻之赧然谢顔率曰子之言良是也即日罢兵西还【鼎周鼎也故借周天子立论】
　　为说者曰秦师求鼎之事虽急率以是大义折之秦纵必能退师初不待陈臣思将兵以救之也既不能然复以八十二万人挽鼎诳齐率真小人哉呜呼大义不明乆矣岂独率一人之为然哉呜呼大义不明乆矣
　　拟汉使谕郡国共击邯郸檄
　　惟髙皇帝提三千卒起自丰沛赤帜一挥而天下底定累洽重熙至于孝平皇帝藐在幼冲委制新都侯莽乆秉国钧遂致潜萌异图僭奸天位四海豪杰怨怒切骨至有枕戈待旦而弗寐者义旗始竪持劒之士动以万数不一二年直捣长安众共诛莽天地为之开明日月为之宣昭神祗为之舒尔吏民之所共知贼王郎者本邯郸卜筮之家乘海内弗靖诈称成帝子子舆以惑尔吏民赵魏亡赖男子遂立为帝徇下幽冀汉与贼决不两立义将剪屠之今大司马刘公将城头子路刁子都兵百万众从东方来军容之盛煇赫震荡如雷如霆撄其锋者无不殒灭尔吏民皆汉旧臣当不忘二百年子养元元之泽帅尔子弟执尔戈矛鼓行而西相与成大功汉法具在陷阵却敌者受上赏搴旗斩将者次之执俘献馘者又次之尔吏民随所择焉前之大将军建立殊绩埀名竹帛者亦夫人也曾谓尔吏民弗能之乎亦在朂之而已其有不知顺逆之辨甘为贼虏敢持兵以拒我者必草薙而禽狝之尽根株痛断乃止耳尔吏民姑昧昧思之新莽篡立已十四年置百官有司谋臣甲士雄天下尚颈血溅地节解脔分王郎以新集之众假名乌合遇战则鸟兽散其能与汉兵敌乎汉徳在人心者未泯海内讴吟思之虽五尺童子日夜矫首以望赤帝旌旗之至故一叱咜间破昆阳之围斩司徒之首拔武闗之险降宛城之兵下河北之众星流电扫若神兵自天而下皆尔吏民目所亲覩此无他天命所在固不可易也昔髙皇帝尝刑白马盟诸侯王非刘氏而王者天下共击之况王郎僭厥帝号反易天常罪决在不赦尔吏民上察天命下度人心尚传相告语戮力以诛无道使他日祀汉配天不失旧物尔吏民荣名无穷焉不然汉兵且至其无悔
　　拟孝武南巡金石刻文【按水经注及十道四蕃志所载而补之】
　　皇帝临御抚有四极上与神通行幸雍郊亲祠五畤白麟显异如厥汾隂后土效灵地祗元光五年之冬行南巡狩至于盛唐望祀虞舜九疑葱天柱用登上凌峻极直薄太清眺望汪洋遂自浔阳下浮大江射蛟水中辑江淮物防大海气以合岱宗上天报享着厥灵贶民用平康协气自顺灾害不作利泽攸长在昔神禹刻石纪功百世弥章羣臣从行请勒遗制昭示万方
　　广薛季防对张柬之语
　　神龙元年春正月秋官侍郎张柬之天官侍郎崔晖中台右丞敬晖司刑少卿桓彦范相王司马袁恕已举兵讨武氏之乱张易之昌宗伏诛中宗复位洛阳长史薛季防乗间言于柬之曰侍郎举义兵剪除奸雄匡复帝室使四海苍生再见唐家日月其事甚伟而季防无一语以为贺者侍郎亦知其意乎柬之曰不知也季防曰仆亦为侍郎不知也侍郎若知则其所设施当不止此侍郎幸聴仆仆请披肝沥胆为侍郎言之昔我髙祖提三尺剑起晋阳辅以太宗之神武将帅之忠烈然后能缚世充于东都戮建徳于河朔剪黑闼于山东収李密于黎阳诛萧诜于江陵昼不得息夜不得寐蚁虱生于铠胄之间盖出万死一生百战而有天下此无他欲为圣子神孙建万世不拔之业耳今武氏以妾媵之防黜夺帝位断王皇后萧淑妃手足投酒瓮中囚诸宗室朝明堂恣行杀戮御则天楼大赦天下革唐号为周易服色置社稷立宗庙身被衮冕手秉大珪自称曰天册金轮大圣皇帝南面而朝羣臣自天地始分以至于今未尝有也侍郎竪义旗以复辟为辞但杀二张而释武后弗图是舍豺狼而问狐狸何以厌服天下人心仆窃为侍郎弗取也侍郎若聴仆计集百辟卿士执武后献诸太庙数其过恶取太宗黄钺斩之以谢天下凡武氏之在中外者无小大皆尽杀无赦庻几少慰先帝在天之灵而侍郎髙义亦不在伊尹周公下侍郎能留意乎柬之曰吾业与晖等谋亦尝如长史言但武后倒持魁柄二十有一年生杀废置皆自其手出三公九卿惟知有武氏勇将精兵亦惟知有武氏万邦黎庻亦惟知有武氏脱有一人号于众曰天后且尔将何所寘吾属乎则吾作虀粉矣季防曰不然武后负滔天之恶海内虽畏其威忠义之心人孰无之其専制之初李司马起兵扬州奋臂一呼得胜兵十余万山东豪杰皆蒸麦为粮挿锄为兵以俟南军之至当时天下尚愤惋如此况今日乎侍郎朝武门而入不过羽林兵五百人耳诛二张如杀狐兎无一人敢动者则人情可知也侍郎即诛武后天下有不帖帖者当使铁钩钩吾舌悬于长安城上以为乱言者之戒柬之曰汉之吕后与武后无大相逺平勃虽将南北军未闻诛之岂不以诛之为弗是耶季防曰武后之罪浮于吕后万万吕后虽杀孝恵子尽封诸吕为王未尝敢移汉鼎今武后肆行不道赖皇天后土未絶唐祚使侍郎得竭忠其间不然其天下非复唐有欲持一巵酒滴献陵土且不可得侍郎尚欲同之乎柬之曰武后母也今天子子也以子罪母纵快忿一时如万世公义何季防曰传有之人臣无将将则必诛设有人焉招纳亡命而欲睥睨神器侍郎必尽杀之乃已是何也乱臣贼子决不可赦也武后于唐大义已絶不过一乱贼耳二三大臣为国家讨贼宜从先帝之法岂上所得预闻当此之时宗庙社稷为重武后为轻能杀之乃所以伸公义也柬之曰吾为唐家大臣即旦暮死恨无以借手见先帝于地下今幸诛二凶复国号曰唐便当上章乞骸骨归老故山他固不敢识也季防见柬之不能聴其言气怒甚目光如炬大声谓柬之曰此事姑寘之二凶虽诛诸武封建如旧日夜切齿恨不碎嚼侍郎之骨况三思又得辛于上傥白上罢政事矫制杀侍郎等若反掌耳侍郎尚不知动念乎柬之曰大事已定彼犹几上肉耳无相能为上素勇烈当使自诛之以张天子之威耳长史固不必过虑也季防退弹指叹曰唉吾以柬之为天下人豪故往告之乃若是乃若是吾不知死所矣二月上命三思为司空五月赐柬之等王爵罢其政柄二年六月各贬为逺州司马未几皆为三思所杀如季防言









　　文宪集巻二十六
　　钦定四库全书
　　文宪集巻二十七
　　明　宋濂　撰
　　杂著【凡十六章】
　　燕书十六首
　　晋侯将伐楚楚子甚惧召六卿讯之曰楚国虽小自若敖蚡冒至于武文威棱气焰惧彼诸姬今晋君不道乃谋兵入我是蔑寡人而死二三子也寡人耄矣不复亲帅三军以逆坚乃城郭以迟晋人不亦可乎王孙由于对曰然易有之王公设险以守其国非险国孰与守盍图诸虽然城郭有时而坠楚国之南有方城焉其东有汉水焉晋人虽众将焉用之虽然山川之险亦可逾也若使舅犯守郢先轸保郧叔御云中荀偃扼直辕谁能侮予虽然此犹以力言也齐民毒吾赋久若绥之以仁驭之以寛绳之以礼则封内之民徳君以死守矣虽然是保民也非保国也楚子曰何谓保国王孙由于曰君务上尊天王下睦四邻分昭于上势定于下上下有序畴敢搆兵是保国也楚子曰善于是遣公子结如京师左司马戍聘于齐鲁谐大国晋侯闻之谓诸大夫曰楚国方尊王睦邻而以兵入其境不祥遂退师君子曰甚哉分之大也分为天则定乃靡乱何有兵祸哉易不云乎六二之吉顺以则也失则凶矣
　　齐路寝壊桓公欲新之召工师翰具材工师翰伐巨木于营丘山中若枢若檆若魄旄若豫章无疵取而泛之河蔽流而下工师翰麾众徒操剞劂断之运绳尺剫之閤閤然槖槖然声达乎临淄之郊越五月路寝成桓公环视之东阿之楹有用樗者桓公让工师翰曰樗散木也肤理不密沈液弗固嗅之腥之不知所穷为柣为枨且不可况为负任器耶工师翰对曰臣之作斯寝也嘉木以为桯文磶以荐址画藻以奠井坚垩以厚墉陶甓以饰黝臣窃以为尽善矣虽东阿之楹缺以一樗足之不虞君之见让也桓公曰寝之巩者在杗廇承杗廇者在桴借桴唯楹耳一楹蠧则寝隳奈何不让工师翰曰臣闻国犹寝也一楹蠧则无寝若众壬进尚可有国乎桓公曰不可也工师翰曰君既知不可何为察其小而遗其大也桓公曰不知也工师翰曰臣请为君言之擅执国柄者有雍巫焉成内食之奸者有夷鼓初焉长君之欲者有寺人貂焉外恶诸侯而凶徳弗革者有开方焉是众楹皆蠧矣路寝能独存耶桓公悟曰敬喏于是解四子政而召管敬仲任之齐国大治君子曰工执艺事以谏忠矣断而行之者非勇与宜其上下相亲伯业底定书曰从谏弗咈桓公有焉易曰纳约自牖工师近之矣
　　郑伯卒庶孽夺正公子五争及厉公自栎入国将尽刘诸公族悬劒于国门且下令曰敢争者斩子俞弥方病闻之叹曰是何亡国之政也乃令左右扶见公未至公遥呼曰大夫力疾而见寡君非欲尝国门劒乎声色俱厉子俞弥阳惊曰何谓也公语之故子俞弥曰君能如此过文王逺矣臣顿首贺且不暇况敢争乎公解顔曰寡君焉能过文王也曰臣言不悖君实过之公曰大夫言何易也虽然幸卒言之子俞弥曰君之过文王者无他威胜也公悦前子俞弥问曰文王初伐西戎次伐密须次伐耆邘次崇侯虎而作丰邑自岐徙都之其威盛矣大夫乃谓寡君胜之其故何邪子俞弥曰文王之威能行天下而独不行于周宗故其子孙之盛兄弟之国者十有五人姬姓之国者四十人此无他亲亲也今君欲兵之非威胜文王乎公艴然见乎色曰大夫言固善如仪亹之党何子俞弥曰郑之公族尽二人党耶君柰何歼之臣所居之南有山曰阳都之山甚深羣熊萃焉熊性恶血偶度絶壑棘刺胁血见若濡缕熊亟爪之血愈滋爪之不已肤成坎原原如泉涌熊不能禁剜去其肤而血弗息竟擢肾肠以死郑之公族犹一体也今因公子五争不问小大尽刘无乃与前事类耶公矍然失声曰吾过矣吾过矣遂下城门之剑寘诸公族不论君子曰郑厉公之愎諌谁能犯焉子俞弥反复言之而公弗格者以顺入以正出也内经曰寒因寒用热因热用其始则同其终则异于戏岂特医师之为然哉
　　鲁之老父相与谋造狐白之裘纫之以密箴縁之以画纯佩之以长禐熨之以榆火择彤笥承之趋鲁君之庭而致辞曰吾侪小人得有阖庐以蔽风雨者非君赐与出作入息而鼓腹酣歌者非君赐与男播于畴妇馌于郊以遂其生者非君赐与吾闻上徳不报于人为无礼于徳为諐义不祥莫大焉请以是为玉体之共谨再拜以献鲁君曰寡人闻之君犹本也民犹支也君所以庇民如本之养支也尔二三老父之无衣宜于寡人乎是给今倒行而逆施之无乃不可乎敢辞二三老父又相与谋曰是服之不华无以彰君之徳也盍更诸于是以锦为衣绣以五色龙章鞶以朱丝襮以华黼有文烂如也又复趋鲁君之庭而致辞曰臣等不佞长于蓬蒿之野未尝受教于君子不知以礼事君今因物以合矩矩谓之章縁文以显义义谓之范君有至徳而惟皮革之物是供非合显之意谨更之惟君图焉公曰鲁国虽小尚敢私裘乎礼若可受絁布惟盈如其不然五采奚益敢固辞二三老父又相与谋曰吾君诚贤君其不受者非有他也不欲重烦吾民我等当爱之以徳可也又进而致辞曰君之中心臣等幸已知之有君无臣世谓乱国臣不敢以亵服汗于执事愿以仁义为衣道徳为领忠信为绅亷知为縁使君服之长有兹鲁国先公社稷永有攸赖不亦可乎公曰寡人敢不承教君子曰鲁之老父何其善爱君哉其气和其辞婉以周其情恳愿而有依鲁君应之若黄钟大吕歌于洋洋乎相宣泠泠乎相应也君臣如此鲁欲不治得乎礼曰无体之礼上下和同此之谓也
　　秦昭王即位之三年中外士多去昭王患之谓阳山君曰寡人遇士不为不至矣先饥而餔之未冻而裘之寡人何负于士士之相视如弁髦将絷维之邪益离其心欲任其所之邪则去者日多矣弗禁国将空柰何阳山君曰君何患焉夫王孙非重甗不栖非山实不食非族林不悬闻人声则逸弋人饵而罞之诏而驯之命之舂人立而下上其手命之水负壶出汲命作防离桑林之舞则冠带踉蹡而起夫王孙类夫人者犹可也至于防虪则噬人之物卭首则百兽詟掉尾则林木震啸咆则隂飚四发非惟不敢近矧敢狎猎人羉而之习而安之相与作角觝之戏跨项编须或翻出蹯下无所不至防虪亦灵兽犹可也至于伯赵禽中微者尔技人引而罗之扰而柔之抟土为人兽神鬼面而空其中衣与皮如之令其为鬼则冒鬼面服鬼衣以出跳踉偃仆如画至于人兽神皆然伯赵虽微犹禽属也至于蚍蜉则虫之至微者也形大于粟其目鼻入微不可见人以彘肪诱而致之集于干壶与黄异贮序而教之布髹几于庭置二壶其上振鼓三初则黄皆出再则各成列奋首摇鬛相向三则纷纭交不可辨闻钲声各退入壶不乱夫王孙防虪兽也伯赵禽也蚍蜉虫也皆口不能言防顽不灵其可服而制之者奠心志宁嗜欲故也况士灵于万物者乎且士者国必资以成治者也昔我先君缪公西取由余于戎东得百里奚于宛迎蹇叔于宋求丕豹公孙支于晋遂成伯业臣窃闻之先君尝语羣臣曰林繁则众禽来栖海寛则大鱼来游寡人之待士亦以寛故劒舄乃麇至耳今王之驭下如束湿昼不得宁夜不得息来者如入囊有入无得出者臣亦将去之况他人乎王若以诚待士纵其去来不问士若不至当磔臣以示不悔也昭王曰善邻国闻之士之来归者千余人君子曰君子懐材抱艺孰不欲自见哉特患遇之非其道故避去尔礼云举贤而容众毁方而瓦合言寛裕也君子亦何心哉
　　齐顷公欲赋民一丘出车一乘不从者死袁娄宰泣曰敝邑之赋急矣四丘一乘尚弗支也况倍三乎吾宁死尔不忍死民也弗奉令公使使者让宰且召与使者俱宰至见公顿首请曰臣无罪卢蒲就魁在侧斥曰汝恶得无罪立国养民古也瘠民肥国今也胡不朘民膏血以媚公尔罪一也公既弃民汝反欲爱民使诸侯不敢侵伐尔罪二也通国之宰皆徇公欲尔独以正自匡而欲死之尔罪三也汝恶得无罪公笑而释之君子曰古者諌有五有正諌有降諌有忠谏有戆谏有讽諌若卢蒲就魁之言其殆讽也与
　　齐西王须善贾海出入扶南林邑顿逊羣蛮中贸迁诸寳若瑇瑁颇黎火齐马脑之类白光煜煜然遇东风覆舟附断桅浮沈久之幸薄岸被湿行夷隂山中山幽不见日常若雨将压地西王须自分必死寻歇窦絶气庶遗胔不为乌鸢饭未入猩猩自窦中出反覆视意若怜之者取戎叔雹葖委萎诸物指之食西王须方馁甘之窦右有小洞栖新毳厚尺余甚温让西王须猩猩独卧于外大寒不自恤语言虽殊朝夕嗢吚作声似慰解状如是者一年不懈忽有余皇度山下猩猩急挟西王须出送之登及登则其友也猩猩犹遥望不忍去西王须因谓其友曰吾闻之猩血可染经百年不笃是兽也腯刺之可得斗许盍升岸捕之其友大骂曰彼兽而人汝则人而兽也不杀何为囊石加颈沈之江君子曰负恩悖义人弗戮鬼斯戮之矣西王须之见杀也宜哉虽然西王须固可杀犹施于异类也类同者亦有之岂惟类同而同气者亦或有之柰之何哉天王之法尚在吾当执刑书以往
　　楚将伐鲁取其地召诸大夫问焉辟闾巫臣曰可神子鱼曰不可楚子病之请言其故辟闾巫臣曰鲁公失政季氏得民公伐之弗胜次于阳州齐侯唁公于野井而不能讨鲁之臣子枕戈待旦莫敢发者畏季氏威也君将求逞诸侯而徼福周公之庙柰何不伐臣故曰可神子鱼曰周室东迁列国失序若声罪加之以兵何君不可攻何国不可伐楚之视鲁犹齐晋之视楚也鲁可伐也楚能免焉臣故曰不可辟闾巫臣曰鲁弃周礼唯强弱是视当齐肇伯衣裳之防九兵车之防四鲁鲜不与闻晋文率诸侯防于温以臣召君不可以训亦仆仆而往不遑宁处其蔑我楚国则曰是荜簬篮缕之国可与行典礼乎楚国之民含怒日久非特君也康王即世鲁公虽与二三大夫辱临楚郊实怵于势非中诚也不伐何以示逺臣故曰可子鱼曰周公相王室尹天下于周为睦分鲁公以大路大旂夏后之璜封父之繁弱殷民六族使帅其宗辑其分族将其丑类以法则周公即命于周其徳至今未泯也夫修惠以懐人人谁弗亲逞威以上人人何能辑今以鲁不我与而兵之以示逺其无乃非徳惠也乎臣故曰不可辟闾巫臣曰受姓定封孰非懿亲诸姬存者其可数也或明徳之弗崇则弗足以存且臣闻之立徳敷政立义和民徳天之明也义地之制也君人者则天之明法地之制以洽和民人古之道也今鲁之公室弱民罹荼毒若入烈火无所避之弃而不伐不亦左乎臣故曰可神子鱼曰王灵虽微天下共主楚国固强终人臣也以君伐臣是谓布义以臣伐臣是谓悖政四海弗靖职此之由君若以师宿于鲁境东诸侯告于天王使一介之使以让君曰鲁也弱诸臣畔之致使其君越在草莽不能事宗庙诸姬窃忧之君为大国不唯其难之靖而土地是图或为执事羞天王命我诸姬亦既有辞当以公徒三万与君周旋于防之墟君其图焉不知君将何辞以对也臣故曰不可辟闾巫臣曰天王崩王室乱刘子单子以王猛居于皇自救且不及况能绥鲁国乎五侯九伯桓公实征之以臣伐臣非一朝夕今楚之伯与齐代兴我若讨鲁之罪东诸侯震叠不暇其能有辞乎臣故曰可神子鱼曰鲁之为国密迩于齐又甥舅也王室固多难鲁之君子或借齐余威以安靖之楚师进焉诸姬必忿将为楚患是无故勤诸侯也如或还也劳师千里糜厥糗粮触冒风露何益于国臣故曰不可楚子曰巫臣之言良欲帅师东闻齐侯取郓居昭公乃止君子曰春秋大夫类多能言而丽乎理者何其寡也季氏逐君诸侯莫不闻楚能告天王致讨桓文之功可继也神子鱼乃遏之巫臣不务出此乃凌蔑我王室惓惓以威逺为言二者胥失也楚之为楚其不竞也宜哉
　　卫灵公问治国之要于蘧伯玉曰寡人之国不为小矣久而不治欲帅虎士以御四封何如蘧伯玉曰可也非其要也遣使致聘以修隣好何如曰可也非其要也曰慎简百僚毋旷厥官何如曰可也非其要也曰杜阏女谒勿使行政何如曰可也非其要也曰斥摈奸回崇厥正士何如曰可也非其要也曰俭徳是共屏弃淫侈何如曰可也非其要也曰懐保小民夙夜匪懈畏之如天敬之如神绥之若子何如曰斯其至矣有民斯有国有国斯有君民者君之天也君之则君舍之则独夫耳可不畏哉公曰善哉言乎君子曰蘧伯玉之言其有激哉君者主民民之从君犹水朝宗振古然也而曰民为君之天何耶天之生民使君主之不使虐之虐之非君也是则君为民立民亦重矣哉灵公能善言抑可谓贤也已
　　赵成阳堪其宫火欲灭之无阶可升使其子朒假于奔水氏朒盛冠服委蛇而往既见奔水氏三揖而后升堂黙坐西楹间奔水氏命傧者设筵荐脯醢觞朒朒起执爵啐酒且酬主人觞已奔水氏曰夫子辱临敝庐必有命我者敢问朒方白曰天降祸于我家郁攸是崇虐焰方炽欲縁髙沃之肘弗加翼徒望宫而号闻子有阶可登盍乞我奔水氏顿足曰子何其迂也子何其迂也饭山逢彪必吐哺而逃濯溪见鳄必弃履而走宫火已焰乃子揖让时耶急舁阶从之至则宫已烬矣君子曰迂儒偾事往往类此是何可胜道人以经济自负临事之际或不知急缓以至覆亡亦何其谬哉
　　中山君嬖梁其生生蹇僿而椎鄙尽国中无过者唯中山君宜之一朝不见辄若有所失语大夫旃曰梁其生其智人哉何为能安我也大夫旃曰心成怜白髪情弗怡艳色媸从古然也中山君曰何哉大夫旃曰君闻癸比子翏之为人乎子翏慎妃耦十年不遂恒郁郁离居曲逆有丑女眇左目疹瘢如丛珠且黒面羸曲逆人过而不晲丑女怒去从师学击筑弹坎侯三年精其技又善为北里之舞以惑人子翏一见大悦致厚币聘以归字曰姬朝筑焉莫坎侯焉嬖之甚子翏稍出游归必熟视其面无不妍者反笑世人多一目云其友宛爰都怜之为致赵女光艳皦皦照人世谓闾须白台不能似之子翏逐出曰何物丑类敢侪吾姬所谓姬其君之智人与中山君笑曰大夫言过矣君子曰中山君之蔽一至是乎妍媸最易辨且不可况其他乎世道既汗以佞为贤以正直为憸邪者皆是也尚何暇中山君之笑哉
　　齐侯再伐山戎宾须无问曰闻君将有事山戎然乎非与公曰然何如曰以臣观之可伐者五不可伐者一公惊曰何谓也曰谋夫孔多可伐者一也矛防铦利旛帜精明可伐者二也既禀充牣餫饟弗絶无仰于隣可伐者三也卒乘辑睦队伍成列不战则已战无不克可伐者四也大而陈蔡宋卫小而邾邓杞薛皆与国也奔号承令匍匐恐后可伐者五也以此言之止君勿行者惑也臣窃有私焉夫山戎蕞尔之邦也使诚有罪君亦既伐之矣柰何再乎为土地耶海滨千里君悉有之何爱僻逺之野以广君土疆为人民耶衣冠劒舄充斥君之境土何爱魋结卉裳之俗以乱我边陲为一战可以定伯耶君已帖陈服郑亲鲁而攘楚矣何假山戎今再帅师徒使斯民肝脑润草莽枯胔暴原野耳夫争地以战残民以逞非仁君也非仁君不足以霸诸侯此不可伐一也齐侯曰大夫言固善山戎屡悖寡人奈何宾须无曰熊罴豺虎并家于山蛟鼍鱼鼈俱穴于渊九夷百蛮均宅于仁君务仁徳之脩独不能容一山戎乎容之则来庭伐之则叛去力不胜徳故也君请改图焉齐侯曰大夫之言善止君子曰桓公贤君哉不然何闻义则服如此也
　　秦有尊卢沙者善夸谈居之不疑秦人笑之尊卢沙曰勿予笑也吾将説楚以王国之术翩翩然南迨至楚境上关吏絷之尊卢沙曰慎勿絷我我来为楚王师关吏送诸朝大夫寘馆之问曰先生不鄙夷敝邑不逺千里将康我楚邦承顔色日浅未敢敷布腹心他不敢有请姑闻师楚之意何如尊卢沙怒曰是非子所知大夫不得其情进于上卿瑕瑕客之问之如大夫尊卢沙愈怒欲辞去瑕恐获罪于王亟言之王趣见未至使者四三往及见长揖不拜呼楚王谓曰楚国东有吴越西有秦北有齐与晋皆虎视不暝臣近道出晋郊闻晋约诸侯图楚刑白牲列珠盘玉敦防血以盟曰不祸楚国无相见也且投璧祭河欲渡王尚得奠枕而寝耶楚王起问计尊卢沙指天曰使尊卢沙为卿楚不强者有如日王曰然敢问何先尊卢沙曰是不可空言白也王曰然即命为卿居三月无异者已而晋侯帅诸侯之师至王恐甚召尊卢沙却之尊卢沙瞠目视不对迫之言乃曰晋师鋭甚为王上计莫若割地与之平耳王怒囚之三年劓而纵之尊卢沙谓人曰吾今而后知夸谈足以贾祸终身不言欲言扪鼻即止君子曰战国之时士多大言无当葢往往借是以媒利禄尊卢沙亦其一人也使晋兵不即至或可以少售其妄未久辄败亦不幸矣哉歴考往事矫虚以诳人未有令后者也然则尊卢沙之劓非不幸也宜也
　　越人甲父史与公石师交甲父史能计弗决公石师善决而计疏各合其长事无留行人两而一心也因语相侵离去政辄败密须奋泣谏二人曰君不闻海虫有水母乎水母无目资虾以行虾亦资水母食两不能无也水母姑寘之又不闻有琐乎腹藏蟹饥则蟹出求食归则琐饱否乃死蟹失所巢亦两不能无也琐姑寘之又不闻夏屋有蟨鼠乎与卭卭岠虚比为卭卭岠虚齧甘草即有难卭卭岠虚负而走亦两不能无也蟨鼠姑寘之又不闻西域有共命之鸟乎枳首一体性多妬饥则争啄一俟其暝餐毒草害之及下嗌皆毙亦两不能无也是皆山海虫尔不足怪虽人亦有之北方有比肩之民迭食而迭望失一则死亦两不能无也今二人甚类之其所异者彼以形此以事尔柰何离去柰何离去二人相顾曰微奋言吾等将愈败驩然如初君子曰十二官各有所司必相资以成体况尺有所短寸有所长何可自用哉密须奋可谓讽矣
　　楚帅师伐晋晋人恐严甲兵以待楚入河阳退师未几又入如是者三晋侯疑朝羣臣问焉伯瑕对曰楚诱我也急宜敺弗敺必深入存亡不可期晋侯曰子计疎矣伯瑕恚曰君如弗纳臣言臣终不能俘随君请先去之晋侯斥之问步毅步毅对曰楚非昔楚矣执政众乖内嬖日盛曳绮谷而副玉珈者后宫千人旦讴暮酣惟日不足焉能及我问士渥浊士渥浊对曰毅言固当亦知其一未知其二者也楚西有秦难东诸侯则齐郑鲁卫枕戈待隙独吾国有新丧未暇攻彼虞我兵起五国必应之故先动相制耳不足虑也问范匄匄对曰如二大夫言问韩起韩起大笑絶缨晋变色曰大夫笑寡人乎起对曰老臣何敢笑君实笑鴈奴不知也晋侯曰何谓也曰具区之泽白鴈聚焉夜必择栖恐人弋已也设鴈奴环巡之人至则鸣羣鴈借是以瞑泽人熟其故火照之鴈奴戞然鸣泽人遽沈其火羣鴈皆惊起视之无物也如斯者四三羣鴈以奴绐已共啄之未防泽人执火前鴈奴不敢鸣羣鴈方寐一网无遗者今楚师进退三执火之谓也君可不少察之乎晋侯曰争人不当如是哉于是大严守备楚子闻之曰勿谓晋无人不敢侵君子曰晋侯其善谋哉集众人之虑必有一长者及韩起献计楚人知悉其情遂退师诗云先民有言询于刍荛况士乎
　　宋剔成君自髙视羣臣皆下有谏者輙拒曰尔欲上我耶毋不已也指所佩剑曰惧此乎皆怖汗而退欲造九成台于雍丘之郊恐羣臣言戒门者无纳士纳则死北殷子且谓门者曰吾将见吾君门者沮之子且坚欲入且曰吾事君十年岂不知君臣所甚恶者諌耳吾不谏则已何沮也曰子既不諌欲入何为曰吾善为鸡戏将以悦君也门者入白剔成君君召至子且鼓肱为翼胶胶而长鸣鸣已急趋出气甚畅君怪之趣使还问曰子人耳乃效鸡鸣何也曰臣尊鸡甚故效之曰何故尊之曰臣以尧舜之知或不如也曰是何言与是何言与寡人闻非圣人者无法况方之异类乎曰臣焉敢非圣人窃有疑也道蔽天地者尧徳极万世者舜皆古圣人也今谓其知不鸡若者诚过乎激然风雨晦防能司晨不愆度者尧舜能之乎曰不能也尧舜虽大圣司晨必以鸡乎曰固也曰君如知此柰何尽下羣臣无若鸡者乎君喜曰羣臣无言及此者今乃始闻之寡人有过子宜力諌也曰君令臣諌臣不敢隠今赋急民单环四封皆强敌夙夜忧勤且惧不免况事游观乎曰寡人不敢也曰君曰不敢而造九成之台何也剔成君即日罢其役君子曰日之行昼天下无不照月之行夜万国无不明然日月之光有所不及者一灯之微足补其光此葢子且鸡喻之説也
　　演连珠【五十首】
　　连珠者兴于汉章之世班固贾逵傅毅咸受诏作之其后陆士衡演之司空图徐铉晏殊宋庠又从而效之然其为体不指説事情必假喻以达其防而览者微悟合于古诗讽兴之义有足取者作演连珠五十首
　　葢闻忠臣徇国不惜于躯命烈士爱君竟忘其首领是以左毂之鸣车右伏劒越甲之至雍门刎颈
　　葢闻鹰鹯巢林乌雀为之不栖松柏在冈蒿艾为之不植是以君子居乡憸壬革面正士立朝奸雄敛迹葢闻志于贞节者浮名不足以累其真志于恬泊者好爵不可以乱其性是以子陵乐富春之耕干木辞于陵之聘
　　葢闻天矩有定人谋莫移或顺之而从吉或反之而致凶是以鹤胫固长截之则恐鳬胫虽短续之则悲葢闻事贵审机行当寡尤大易慎辨早之戒春秋严谨始之谋微必驯于显极鸿每事于纤求是以肥一出潜鱼尽怖霜钟初动巢鸟咸忧
　　葢闻龙升云随虎吼飚兴丰泽剑飞徕山东之冠履晋阳戈指集冀北之簪缨是以气志脗契精神合并桑隂不徙而大功立戎衣一御而四海平
　　葢闻体微而劲者或足以交戕形厐而武者或失于见制小大毎失于相形刚弱乃拘于所畏是以豺舌虽狭而有杀虎之能鼠牙虽尖而有害象之技
　　葢闻资地以成恒丽形于名岳向阳而集唯借饮于醴泉物以类而方聚徳必均而可肩是以五色神芝借鬯灵于朽壊九苞彩鳯笑吓鼠之乌鸢
　　葢闻外味不加则形气日削内养有道则神明自腴茍譬诸物若契以符是以脾析一停犘牛即付中夷既涸鱴刀成枯
　　葢闻赏物在精取财有道毫髪异观天渊殊造是以峄阳之桐惟伯牙能知其良乌号之弓必由基方领其妙茍徒妄粥而暗投曷若藏音而收耀
　　葢闻旭日才升于上则沈霾斯屏疾霆或振于后土则魑魅潜惊何则大明足以着宣天徳大威足以遹昭天声是以两观之诛尼父与政三叔之乱姬旦东征葢闻殷商久旱有备而无虞郑国屡菑知警而弗复是以阳徳载乎气化难知治忽系乎人谋昭明可究葢闻人畜木难轻如尺布家藏敝帚重若千金何权度之遽失斯沈痼之已深是以自珍而蔑人者不行于匹妇中虚而徇礼者可化于百壬
　　葢闻青霞白鳯之文奚关治化黄马碧鸡之辨颇类俳优哀弥文之丧质致末俗之效尤是以六艺之科法莫严于炎汉三缄其口铭式播于成周
　　葢闻争雄角胜者常贵于权谋伐罪吊民者必资于仁义由王霸之或殊遂正偏之顿异是以汤武之师若日照而月临桓文之兵如风飞而雷励
　　葢闻翔蝇饱偃溷之腴如甘芳饵艾猳处汗蔑之窟若寝文茵縁局气而不变乃反物而独称是以锢于陋习苦良易置同乎衰世妍丑奚分
　　葢闻负道推公者欲举善以同人挟智自私者恒患贤之压已以其量之隘验其人之臧否是以五弓之陵莫齐泰华之冈一蹄之涔难嫓沧溟之水
　　葢闻神秘啓圣龙图出河生卦爻之叅错见隂阳之荡摩叅元化丕叶大和是以梏于防纬者诬絺绣于轻缟铢于术数者量瀛海以蠡
　　葢闻大钧司播何竒不有通神广揽厥识惟贞若限一已之陋将失百物之情是以南徼流泉人饮之而化蟒西戎羊角土种之以成形
　　葢闻九圣有作悬中天之两曜七经埀训烛万古之重移擿埴以索涂咸履榘而蹈绳是以采章文物因兹而昭焕礼义廉耻借是以脩明
　　葢闻有感斯应无闇弗章或声音之相召或物我之两忘是以瓠巴援琴而鼓则游鱼出聴曽子倚山而啸则飞鸟下翔
　　葢闻寰宇至博当百工共理庙社至重非一士可图是以尺薪不能漫镬水寸氷不足寒庖厨
　　葢闻哲士穷机必售其所嗜纯臣强识必揆其所当是以文绣虽华犬冒之而弃去毛嫱虽美鱼见之而深藏葢闻正色在廷固资于謇谔婉容而諌尤贵于优柔盛怒无逆鳞之批易志有解颐之休是以叔向善辞故不杀鷃之竪晏婴能讽故卒出斩竹之囚
　　葢闻士必因其才则可以致使器必称夫用则可以致享若反是道将毁于成是以泗滨之梓不能以为篴云梦之竹不足以为筝
　　葢闻善事国者不以私废公善为臣者不以怨弃义是以解狐之引伯栁上党则安舅犯之举子羔西河则治葢闻地随天偏气因方异既爽中和则流隠厞是以由首之山曽雪常凝夀麻之国大暑倍炽
　　葢闻志或不持乱靡有定甘于遂欲如染饴之鼎澁于从善如蹈刀锯之穽是以善妬者弗服泰宝之木善淫者不厌大仓之令
　　葢闻黄载析品象攸凝兆人文以宣其用乂粒食以遂其生是以鱼游翠妫而録图至天雨嘉粟而帝农耕葢闻天兆既朕神符有尚叶二仪之絪緼含三辰之融盎有开必先揆理无妄是以赤龙感河而尧生白气贯月而汤降
　　葢闻处平则通行危则蹇厥志弗回斯力乃衍是以鱼升龙门难于拾级车上太行难于薄险
　　葢闻是非易轨白黒倒置势有不一时随所值是以齐女虽艳反以丑闻秦士虽贱卒以贵遇
　　葢闻唯气应时其则弗爽唯神体物其用乃周是以槖籥顺虚而鼓动关键乘时而啓抽故人心或变壮士歌而怨夫哭物化有定春女思而秋士忧
　　葢闻善言物情者否固有泰能察人理者诎或弗信是以道不济而戎夷寒死志不行而东郭长贫
　　葢闻形采未彰者竟忘其窳陋事功未白者谁察其隆髙是以鬋饰自矜临淄水始知其丑威棱素敛破昆阳始知其豪
　　葢闻事贵适用物宜近观或墆恒而变终背易而由艰是故寒者不贪双璧而思短褐饥者不愿千金而美一餐
　　葢闻九五飞龙三灵叶瑞大徳有贞至神攸驭是以帝尧即政景星出翼成汤临防飞煌挟驭
　　葢闻惟皇建极为世彞制变鹿豕之俗则竭力以行道出鱼鼈之民则忘身而徇世是以通河汉者首无髪而股无毛赞天地者心有经而膂有纬
</div>
    <div class="pagination">
<a href="文宪集_page20.html">上一页</a><span>...</span><a href="文宪集_page16.html">16</a><a href="文宪集_page17.html">17</a><a href="文宪集_page18.html">18</a><a href="文宪集_page19.html">19</a><a href="文宪集_page20.html">20</a><span class="current-page">21</span><a href="文宪集_page22.html">22</a><a href="文宪集_page23.html">23</a><a href="文宪集_page24.html">24</a><a href="文宪集_page25.html">25</a><a href="文宪集_page26.html">26</a><span>...</span><a href="文宪集_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
