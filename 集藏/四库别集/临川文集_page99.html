<!DOCTYPE html>
<html>
<head>
    <meta charset="UTF-8">
    <title>临川文集 - 第 99 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川文集 - 第 99 页/共 101 页</h1>
    <div class="content">　　博士致仕李君墓志铭
　　成固县杨君墓志铭
　　致仕周公墓志铭
　　张常胜墓志铭
　　王逢原墓志铭
　　呜呼道之不明邪岂特教之不至也士亦有罪焉呜呼道之不行邪岂特化之不至也士亦有罪焉盖无常产而有常心者古之所谓士也士诚有常心以操圣人之説而力行之则道虽不明乎天下必明于已道虽不行于天下必行于妻子内有以明于已外有以行于妻子则其言行必不孤立于天下矣此孔子孟子伯夷柳下惠扬雄之徒所以有功于世也呜呼以予之昏弱不肖固亦士之有罪者而得友焉余友字逢原讳令姓王氏广陵人也始予爱其文章而得其所以言中予爱其节行而得其所以行卒予得其所以言浩浩乎其将防而不穷也得其所以行超超乎其将追而不至也于是慨然叹以为可以任世之重而有功于天下者将在于此余将友之而不得也呜呼今弃予而死矣悲夫逢原左武卫大将军讳奉諲之曾孙大理评事讳珙之孙而郑州管城县主簿讳世伦之子五嵗而孤二十八而卒卒之九十三日嘉祐四年九月丙申葬于常州武进县南乡薛村之原夫人吴氏亦有贤行于是方娠也未知其子之男女铭曰
　　寿胡不多天实尔啬曰天不相胡厚尔徳厚也培之啬也推之乐以不罢不怨以疑呜呼天民将在于兹
　　宋尚书司封郎中孙公墓志铭
　　公讳锡字昌龄曾祖钊祖易从父再荣皆弗仕及公仕赠其父至尚书兵部侍郎公以天圣二年进士起家和州厯阳无为巢二县主簿部使者及两制以御札举者十余人改镇江军节度推官知杭州仁和县籍取凶恶戒以不改必穷极案治而治其余一以仁恕故县人畏爱之以兵部丧去三年乃用举者以集庆军节度掌书记充国子监直讲豫校史记前后汉书南北史脩集韵选苏王宫伴读教导有法宗室召燕饮未尝往居顷之改著作佐郎当罢矣又留为国子监丞讲读七年乃用举者召试集贤校理同知太常礼院判吏部南曹登闻鼓院为开封府推官赐绯鱼坐考鏁防进士举籍中有不中格者两人降监和州清酒务当是时厐宰相为枢宻使荐宜侍讲禁中方召而公以谪去久之防明堂恩召还同判尚书刑部先时主者多持事往决于中书公独视法如何不往戎州人向吉等操兵贾贩恃其众所过不输物税州县捕逐皆散走成都钤辖司奏请不以南郊赦除其罪从之逮捕亲属系狱至更两赦有诣阙诉者刑部详覆官以为特勑遇赦不原者虽数赦犹论如法公独奏释之凡释百二十三人公于议法多如此复为开封府推官当随尹奏事仁宗问大辟几何且以慎刑爱人为戒公因奏开封勑有重于编勑而当改者数事仁宗皆以为然它日问尹以公姓名称之于是贵戚女使有奏谳上薄其罪付公监决曰此人平恕可任也道士赵清贶出入庞宰相家受赇御史以劾庞府治实清贶自为庞不知也清贶坐杖配沙门岛行两日死御史又劾府希宰相指故杖清贶杀之灭口仁宗亦疑乃悉罢知府推判官而以公知太平州初清贶事独判官王砺劾决公不自辨也未几仁宗即寤罢者皆复而以公提防淮南路刑狱在淮南二年所活大辟十三人考课为天下第一所举多善士未尝听人请属还为三司户部判官求知宣州许之特诏秩禄视转运使至则召五县令约以州所下书有不便封还故县得自为政而州无事且满州人诣转运使提防刑狱乞留还又知舒州发常平广惠仓以活陈许颍蔡流人及归计口量逺近给食遣去去者率钱买香焚之府门以祝公至或感泣初提防刑狱恐聚流人为盗又惜常平广惠仓数牒止公不听申以手书又不听佐属皆争曰不可公行之自若比代去州人阖城门留之薄暮与争门乃得出遂以告老致仕于是官至尚书度支郎中散官至朝奉郎勲至上柱国今上即位迁司封赐金紫以熈宁元年正月十二日卒年七十八孙氏世为广陵富姓兵部兄弟五人其季妇有子寡欲分财以义譬解不得乃悉推田宅与诸兄弟脱身携公居建安军扬子故今为真州人诸兄弟后破产而兵部居扬子又卒为富姓为公千里迎师立学舍市书至六七千巻公感励奋激诵习忘寝食年十九举进士开封第二坐同保匿服罢而再举又第一当是时以文学称天下及仕号为忠厚正直终身未尝言利老而贫不以为悔乡人尤归其长者有文集二十巻初娶庄氏早卒又娶裴氏刁氏刁氏封寿安县君亦前死子湜澄泳渊淑湘早卒溱太庙斋郎后公数月死澄楚州寳应主簿洙秘书丞集贤校理渐太庙斋郎女十人一人嫁三人未嫁三人嫁而卒三人未嫁而卒九月十六日葬公扬子县怀民乡北原铭曰于戏孙公有直其道为之少时以济壮老人信公行承趋荐保天顺公徳与公寿考维公有子防事哀祗慰其考思用此铭诗
　　荆湖北路转运判官尚书屯田郎中刘君墓志铭【并序】
　　治平元年五月六日荆湖北路转运判官尚书屯田郎中刘君年五十四以官卒三年卜十月某日葬真州扬子县蜀冈而子洙以武宁章望之状来求铭噫余故人也为序而铭焉序曰君讳牧字先之其先杭州临安县人君曾大父讳彦琛为吴越王将有功刺衢州葬西安于是刘氏又为西安人当太宗时尝求诸有功于呉越者録其后而君大父讳仁祚辞以疾及君父讳知礼又不仕而乡人称为君子后以君故赠官至尚书职方郎中君少则明敏年十六求举进士不中曰有司岂枉我哉乃多买书闭户治之及再举遂为举首起家饶州军事推官与州将争公事为所挤几不免及后将范文正公至君大喜曰此吾师也遂以为师文正公亦数称君勉以学君论议仁恕急人之穷于财物无所顾计凡以慕文正公故也弋阳富人为客所诬将抵死君得实以告文正公未甚信然以君故使吏杂治之居数日富人得不死文正公由此愈知君任以事嵗终将举京官君以让其同官有亲而老者文正公为叹息许之曰吾不可以不成君之善及文正公安抚河东乃始举君可治剧于是君为兖州观察推官又学春秋于孙复与石介为友州旱蝗奏便宜十余事其一事请通登莱盐商至今以为赖改大理寺丞知大名府馆陶县中贵人随契丹使往来多扰县君视遇有理人吏以无所苦先是多盗君用其党推逐有发辄得后遂无为盗者诏集强壮刺其手为义勇多惶怖不知所为欲走君谕以诏意为言利害皆就刺欣然曰刘君不吾欺也留守称其能虽府事往往咨君计防用举者通判广信军以亲老不行通判建州当是时今河阳宰相富公以枢宻副使使河北奏君掌机宜文字保州兵士为乱富公请君抚视君自长垣乗驿至其城下以三日防富公罢出君乃之建州方并属县诸里均其徭役人大喜而遭职方君防以去通判青州又以母夫人防罢又通判庐州朝廷弛茶防以君使江西议均其税盖期年而后反客曰平生闻君敏而敢为今濡滞若此何故也君笑曰是固君之所能易也而我则不能且是役也朝廷岂以为它亦曰爱人而已今不深知其利害而苟简以成之君虽以吾为敏而人必有不胜其弊者及奏事皆听人果便之除广南西路转运判官于是修险阨募丁壮以减戍卒徙仓便输考摄官功次絶其行赇居二年凡利害无所不兴废乃移荆湖北路至逾月卒家贫无以为防自棺椁诸物皆荆南士人为具君娶江氏生五男二女男曰洙沂汶为进士洙以君故试将作监主簿余尚幼初君为范富二公所知一时士大夫争誉其才君亦慨然自以当得意巳而屯邅流落抑没于庸人之中几老矣乃稍出为世用若将有以为也而旣死此爱君者所为恨惜然士之赫赫为世所愿者可睹矣以君始终得防相除亦何负彼之有哉铭曰
　　嗟乎刘君宜寿而显何畜之久而施之浅虽或止之亦或使之唯其有命故止于斯
　　广西转运使李君墓志铭【并序】
　　君讳寛字伯强姓李氏其先陇西人后移光山至君六世祖又移建安今为南昌人者以君大皇考为鼻祖君皇考讳某以太子洗马致仕终尚书虞部郎中其赠官至卫尉卿大皇考讳某以殿中丞致仕其赠官至吏部尚书曾大皇考讳某当五代之乱无爵禄以尚书故赠大理评事君始以世父防守将作监主簿监洪州盐院用嵗课倍得知袁州宜春县改知福州福清县当是时能闻朝廷矣就除通判桂州又通判江州二州皆治遂知吉州请于天子立学以教学者常三百人施方略捕盗贼无众寡逺近必得以至米盐酒防皆为除弊致利移衡州不赴改江州州人曰是尝涖我矣不待至而服未几移润州不赴改信州又不赴改太平州转运使言饶大剧州将不能治而太平不足用君乃换饶州属县恶吏闻且至有弃其官而去至则禁巫医之防民案畜蛊者遂以无事安抚使言治行于江南为第一母夫人终去位三年知防州将行三司请君制置粮草河北一歳减缗钱八十七万由此提防江浙等路铸钱坑冶以卫尉老奏徙治所南昌从之移提防荆湖北刑狱辞不往又请便官以养乃改江西居一月遭卫尉防服除久之尚不忍去墓所诏就起君提防江东刑狱又移京西除广西转运使自侬智髙反宿军邕州岁漕不足乃多治船设赏罚而邕军食以有余所部摄官以三十四员为额待摄常数十百人一员阙皆争赇吏君第其课为三等有阙以次补摄官不赇吏由此始二广使者故不以春夏出防有诏阅邉卒君即出道遇瘴归卒年六十治平二年九月二十三日也初李氏既居江南尚书未老致其事归养其子侍郎以分司归亦未老当侍郎之归卫尉又以从其兄弗仕仍世徳义为南人所慕君既生有美质而积习名教自为儿童侍卫尉侧不惰终日及壮砥砺以材能自显其于吏治精壮果敏机张键闭奸不可知目所指取必得其情状故所在豪人猾吏重手累足以终君去不敢有所触君视遇其属士大夫贤者尤谨所拔举过百人后多知名云夫人胡氏仁和县君子男五人长曰承勉宣州旌徳县令早卒次曰亚夫太庙斋郎曰献夫试将作监主簿曰渭夫试秘书省校书郎曰太平奴方晬而夭女二人长适苏州常熟县主簿余公弼次适大理寺丞田真卿孙男三人君与弟尚书司门郎中定相友爱尤笃遗奏以司门之子简夫闻诏除司门知太平州补简夫郊社斋郎又诏君防所过州发卒护送以明年二月归殡于洪州某月某日葬新建县桃花乡曹山去先墓五里君所自为寿藏也君积散官至朝奉郎职事官至尚书金部郎中勲至护军赐服佩至三品铭曰
　　李姓章浦自君考祖弃闽徂迁望此荆楚君于治人无有党雠部我千里如农一丘薅奸鉏彊以殖善柔均之利泽深莳平耰乃登禄实尚馈春秋君能孝祀君则多子有来无穷其视章水
　　国子博士致仕李君墓志铭
　　朝奉郎国子博士致仕骑都尉赐绯鱼袋广陵李君者讳问字某以数举进士赐同学究出身甞为韶州乐昌无为军庐江二县主簿河中府临晋县令以昭徳军节度推官知邢州平乡县以大理寺丞知苏州吴江衢州江山二县又以太子中舍殿中丞监在京箔埸太平州芜湖县酒税遂告老防今上即位迁博士至明年而卒又明年十二月二十五日葬广陵某乡某里君善为诗当时名人柳开王禹偁称之少贫几不自存有姊氏以田宅弗取也及为吏所在推诚爱人人至不忍有所负以累君去辄遮泣挽留及老矣而弥贫然终不以贫故变节有所取年九十精悍如此及将卒尚读书与家人笑语自若投其书若将寐者遂卒卒时治平元年十一月十一日也李氏故金陵人其后迁髙邮又迁广陵君曾祖讳某祖讳某考讳某以君故赠殿中丞君娶开封浩氏有两男子察山南东道节度推官蚤卒定集庆军节度推官一女嫁杭州新城县令许仲蔚定有文行从余游故与为铭铭曰
　　斩旷平幽宻工相方史诹日于惟君考此室犹其永宁尚终吉
　　朝奉郎守殿中丞前知兴元府成固县杨君墓志铭
　　杨氏自太尉震守节于汉以死而将相名臣之族多出于华隂厯八九百年以至于今不絶为士大夫家而尚能谱太尉之昭穆当五代之乱君曾祖讳某者在吴越因相其王王迁国除于太宗之时而国相之子孙归仕于天子又多贤显尚书刑部郎中讳某者君皇祖也尚书司封郎中讳某者君皇考也杨氏之为江都人者自君皇考始君讳某字公适幼详敏知好文学故我叔祖兴元府君嫁之以其子及长而仕号为能吏所在官治多举者自太庙斋郎更九官而以殿中丞知兴元府成固县事治平元年归得疾于楚州二月二十一日卒年六十五夫人王氏即兴元府君尚书主客郎中讳某之女五男子湜洙治涤浡湜宿州符离县尉余皆进士洙治前死四女子其已嫁者二人太常少卿吕璹试将作监主簿孙綖者君壻也其一人未嫁而前死诸子孙以二年十一月四日葬君江都东兴乡之北原以某甞得侍君而君知之于少时者也故属以铭铭曰
　　赫赫太尉穷于季世华隂之杨终煽而昌艰难徂迁亦相其王王以家朝相随内属有子有姓尚多显服君劢厥绍考终世禄书铭在京兆实初卜
　　都官郎中致仕周公墓志铭
　　尚书都官郎中南康周公卒之明年皇祐五年葬某所子蕴咏使请铭次其语曰公讳某字某其先占蔡之汝阳唐末遇乱于光蕲迁江州之星子镇太平兴国中以镇为县又以为南康军故今为南康人焉曾大父某大父某当李氏时皆以学行为处士家皇考某累赠尚书职方郎中始以进士起至尚书屯田郎中求监池之永丰监遂致仕已而今天子大享明堂恩除都官于家以卒甞令岳之沅江寿之霍丘池之建徳卭之依政河南之洛阳凡五县通判池州守二州曰蓬曰安其治之寛严视事剧易尤惠于池蓬蓬人爱思至为公画像在洛阳明肃太后使中贵人用事者来留守倾身媚附之中人讽公请已独拒之不往故相张士逊荐公说书国学且谕公见执政公固谢之其笃学果行盖有世士夫所难者卒时春秋七十七戒防葬无用浮屠説有文十巻世传之先夫人王氏封仁寿县君二子蕴保信军节度推官咏太庙斋郎铭曰
　　余闻异时宦官之幸虽隆名尊爵有纪于时者往往为之诎焉又观古之士能无折身以市于贵势盖亦少也信公之所守则其贤逺矣我铭公藏不刻其他惟兹之存以劝母邪
　　张常胜墓志铭
　　君湖州乌程县人姓张氏名文刚字常胜好学能文孝友顺祥再举进士不第年二十七熈宁五年九月九日卒以六年二月十日葬于鳯凰山曾祖任祖维赠刑部侍郎父先尚书都官郎中致仕女三人君妻予从父妹也故君从予学铭曰
　　才足以贵而莫之知善足以寿而止于斯呜呼逝矣兮铭以哀之














　　临川文集巻九十七
　　钦定四库全书
　　临川文集巻九十八　　　宋　王安石　撰墓志
　　御史王公墓志铭
　　孔处士墓志铭
　　致仕王君墓志铭
　　员外郎张君墓志铭
　　谢景回墓志铭
　　参军杜君墓志铭
　　金溪吴君墓志铭
　　南京沈公墓志铭
　　吴録事墓志
　　郡公宗辩墓志铭
　　南康侯仲行墓志铭
　　华隂侯仲厖墓志铭
　　祁国公宗述墓志铭
　　将军仲夔墓志铭
　　大将军世仍墓志铭
　　尚书都官员外郎侍御史王公墓碣铭
　　庆厯五年天子以尚书都官员外郎通判荆南府王公为侍御史居一年以入三司为户部判官又一年还之为言事御史顷之奏事殿中疾作归翌日卒其家以不起闻天子悼闵走中人赙之金帛又官其一子先是御史有物故者不赙由公故乃敕有司并赙盖天子之所以録其忠如此自公举进士时已能力学自立以经术游于江淮之南为学者所归至为许州司理参军则以其职与强贵人抗曲直狱疑当死赖以活者至数人再主簿于杭之临安开封之扶沟遂选开封府法曹参军令皆不能出其治尹亦不敢侵其守而荐者以十数歳当迁府推官恶不顺已持其奏不肯书欲诎公请已公故不诎推官度终无可奈何乃卒任公迁秘书省著作佐郎已而覃防迁秘书丞乃出知洪州分宁县入为审刑详议官数以疑似辨上前辄释及佐荆南能以义惮其守错诸不法事尝上书论南方用师讨傜蛮不如抚而降之利先是公在京师天子以灾异诏百官言事公所言有以儆世者其后御史府恶老者在事不能自已以言趣之去位公以谓于老者薄非所以广仁孝于天下且养之非其道使至于无耻而专以法格之滋所以使人薄也乃推三代礼意为养老颂以讽凡公之行已治民及所以论于上者皆出于寛厚诚恕而其言易直以明故其召而为御史也未至而好公者已信其能称职矣同时御史闻一事皆争言塞职其已甞言公未尝继以言曰可悟上意足矣然排党幸为独切其言多同时御史所不能言者每承上闲言人不能无过若以古绳墨治之世殆无全人为国家用者要之忠信而已忠信虽有过尚足用也其大指所存如此呜呼古所谓淑人君子者公于是可以当之矣公旣行内修其大者为世所称至其施于小亦皆敏而尽力顾余不得尽载也然读余之所载则亦槩足以知公矣公讳某字某其先为汉鴈门太守者曰泽泽后十八世雄为唐东都留守封望太原族墓在河南而世宦学不絶为闻姓至唐之将亡雄诸孙颇陵夷始自缺其谱亡不知防传而至护始居福之候官曰本河南人雄之后也护生伸伸生廷简当闽王审知时被署为安逺使有劳烈于其国审知死遂置其官以老安逺二子其季居政娶邑里姚氏女生公自护四世至公始以文行发名追官皇考至袐书丞而以昭徳县太君封其母夫人曾氏赠尚书兵部侍郎会之女封金华县君妇顺母严公所以纪其家盖有助焉生五男子回向固同冏皆为士其文学行义有过絶人者故人莫不知公后世之将大显以蕃而以公之仕不充其志为无憾也公年六十三以既卒之三年葬颍州之某乡某原初公尝过游颍之乐故诸孤御其母家焉而以公于葬至是回之友临川王某追铭墓上实至和二年也铭曰
　　显姓维王出不一宗公先河南实祖于雄来闽四世乃挺以生其来则否其去而亨归忠于君播惠在甿配时前人骏发以升世不载徳孰为荣名谓公有后其岂公卿
　　孔处士墓志铭
　　先生讳旼字宁极睦州桐庐县尉讳询之曾孙赠国子博士讳延滔之孙尚书都官员外郎讳昭亮之子自都官而上至孔子四十五世先生尝欲举进士已而悔曰吾岂有不得已于此邪遂居于汝州之龙兴山而上葬其亲于汝汝人争讼之不可平者不听有司而听先生之一言不羞犯有司之刑而以不得于先生为耻庆厯七年诏求天下行义之士而守臣以先生应诏于是朝廷赐之米帛又勅州县除其杂赋嘉祐三年近臣多言先生有道徳可用而执政度以为不肯屈除守袐书省校书郎致仕四年近臣又多以为言乃召以为国子监直讲先生辞乃除守光禄寺丞致仕五年大臣有请先生为其属县者于是天子以知汝州龙兴县事先生又辞辞未听而六月某日先生终于家年六十七大臣有为之请命者乃特赠太常丞至七年月日弟防葬先生于尧山都官之兆而以夫人李氏祔李氏故大理评事昌符之女生一女嫁为士人妻而先物故先生事父母至孝居防如礼遇人恂恂虽防奴不忍以辞气加焉衣食与田桑有余辄以赒其乡里贷而后不能偿者未尝问也未尝疑人人亦以故不忍欺之而世之传先生者多异学士大夫有知而能言者盖先生孝弟忠信无求于世足以使其乡人畏服之如此而先生未尝为异也先生博学尤喜易未尝著书独大衍一篇传于世考其行治非有得于内其孰能致此耶当汉之东徙髙守节之士而亦以故成俗故当世处士之闻独多于后世乃至于今知名为贤而处者盖亦无有几人岂世之所不尚遂湮没而无闻抑士之趋操亦有待于世邪若先生固不为有待于世而卓然自见于时岂非所谓豪杰之士者哉其可铭也已铭曰
　　有入而不出以身易物有往而不反以私其佚呜呼先生好洁而无尤匪佚之为私维志之求
　　右领军卫将军致仕王君墓志铭
　　君王氏讳乙字次公其望在太原而实家大名之元城不知其始所以徙曽祖讳安当周世宗时为閤门通事舍人祖讳廷温开寳中泰宁军节度副使考讳奉諲右班殿直赠左武卫大将军君尝举进士不中因献其所藏书袐阁而上书言先臣某逮许王于先皇帝有一日之幸臣实其子天子下其问验以为三班借职累迁至内殿崇班閤门祗候淮南东路都廵检使皇祐二年年七十三以右领军卫将军致仕卒于海州而以嘉祐二年葬真州之扬子县某乡某原以后夫人刘氏袝于是先夫人林氏既葬矣君强记博闻刚毅而聦明好读书虽老矣读书未尝少止于穷人贱士苟义所在乐与之为胶漆一欲以不直加我虽严贵人义终不为受也数上书言事皆中世病而用事者多不听听者两言耳又事之小者然当时防其利言楚州可去堰为牐嵗省卒二十一万七千人钱一百三十万米六万八千石又言河隂可以茶盐募入谷而漕之河北为十説以排三司之难三司不能绌其一此当时蒙其利者也宋兴百年大定于太宗至真宗内外富矣内外自是遂务以无为养息天下朝廷所尚贤良进士而将相大臣之世用君方慨然怀古人趋赴功业之意欲起贫贱不势左右而以其辩智当人主众圎独方用非其时卒以不合呜呼甚可悲也然天下不肖多畏恶君以其伉直而幸其龃龉不得意以老独贤者哀之耳君子越石秦州观察判官其次子仁杰为进士女二人嫁进士林度陈州项城主簿宋造余尝为君僚而与其子越石同年进士也铭其葬曰
　　强能吾嬴吾与之为抗嬴者惴惴吾与之为譲卒嬴于强以窒于行维其心之亨以实其声也
　　朝奉郎尚书司封员外郎张君墓志铭
　　朝奉郎尚书司封员外郎知安州军州兼管内劝农事骑都尉赐绯鱼袋借紫张君年五十六以皇祐二年十二月十一日卒以熈宁元年某月某日葬君讳祹字圣休余杭人曾祖曰浩祖曰文寳弗仕考曰延遇仕至左侍禁赠官至左骁骑将军君少孤与其弟祗皆文行知名以布衣教授宗室后中进士第厯宣州宣城县主簿抚州司法参军用举者迁大理寺丞知雅州名山洪州奉新两县监海州货务通判池广两州乃自尚书屯田贠外郎召拜殿中侍御史用磨勘迁侍御史劾奏殿前都指挥使郭承祐恃恩骄嫚论宦官虽髙不当坐侍燕而谪请求者又论不当禁谏官御史风闻言事仁宗皆以为然君之为吏也数决疑狱所至称辨治及是言事又能举其职方是时为御史者拔举多不次君素寛裕静退耻以弹治人得用未几即称疾求出乃知安州州大治防卒人追防车恸哭初骁骑府君监湖州兵遂葬卞山至是君从葬以夫人京兆县君施氏祔施氏生一子稚恭为进士一女适信州司理参军王汶孙大正大成大亨大钧今尚幼君事母孝友其弟甚笃于权势财利能亷吏治尤可纪在广州奏请城之未及筑外郛而召后侬智高反州人赖君所筑活以不卒功为恨铭曰
　　有嘉张君质静寛徐进非所好人用称誉视利在前蹲循弗趋退施一州用智之余嘻其葬矣次有铭书
　　谢景回墓志铭
　　君姓谢氏讳景回字师复以泰宁军节度掌书记讳崇礼者为曾大父以太子賔客陈留公讳涛者为大父而兵部员外郎知制诰阳夏公讳绛者之少子也幼好学有大志聦明卓然不类童子年十九所为文辞已可传载于是得疾不可治以嘉祐四年十二月丙子弃世于汉东人莫不为谢氏哀之诸兄以八年十月乙酉葬君邓州穰县五垄原之兆而临川王某为铭曰
　　攻乎其为良汰乎其为精吾见其质吾闻其声如或毁之用不既于成哀以铭诗亦慰其兄
　　真州司法参军杜君墓志铭
　　真州司法京兆杜涣济叔年三十七以皇祐四年四月辛酉卒子男某尚稺自将以下合货财以葬于北城之野而留其孥以处杜氏世占永宁之博野父询尝厯江宁府司録参军遂葬家焉有子五人济叔最少实庆厯六年进士临川王某铭其葬焉铭曰
　　猗嗟杜氏博野之良有官于南遂宅以藏是生司法以节自强颀而阳阳翼翼而才其生可怀死矣皆伤江之北垣南墓在望奚葬不归卜者曰祥后有子孙既实而昌求藏厥初来考铭章
　　金溪吴君墓志铭
　　君和易罕言外如其中言未尝极人过失至论前世善恶其国家存亡治乱成败所繇甚可听也尝所读书甚众尤好古而学其辞其辞又能尽其议论年四十三四以进士试于有司而卒困于无所就其葬也以皇祐六年某月日抚州之金溪县归徳乡石廪之原在其舍南五里当是时君母夫人既老而子世隆世范皆尚幼三女子其一卒其二未嫁云呜呼以君之有与夫世之贵富而名闻天下者计焉其独歉彼耶然而不得禄以行其意以祭以养以遗其子孙以卒此其士友之所以悲也夫学者将以尽其性尽性而命可知也知命矣于君之不得意其又何悲耶铭曰
　　蕃君名字彦弼氏吴其先自姬出以儒起家世冕黻独成之难幽以折厥铭维甥订君实
　　太常少卿分司南京沈公墓志铭
　　皇祐三年十一月庚申太常少卿分司南京钱塘沈公卒明年子披子括葬公钱塘龙居里先公尚书之兆卜十月甲戌吉与其宗谋铭则书公官寿行世来以请予论次其书曰沈氏自沈子逞以身属社稷书于春秋文学贤劳功名不旷于史而武康之族尤独显于天下至公髙祖始徙去自为钱塘人大王父某当钱氏时匿不仕王父某官咸平端拱闲至大理寺丞父某学行显闻早世无爵位由长子同及公赠兵部尚书公讳周字望之少孤与其兄相踵为进士起家掾汉阳从事高邮用举者入大理为丞监苏州酒知简之平泉县县人铭其政于石遂自封州守佐苏州由苏州为侍御史有以丞相指谒公者不为听居顷之出刺润州又刺泉州其为治取简易讼有可已者辄谕以义使归思之狱以故少泉州旧多盗日暮市门尽闭禁民勿往来公至除其禁而盗亦以止佐开封讼数年不遣者以百数公断治立尽尝代其尹争狱于上大臣为公自绌三司使请铸大钱下其书议议者无敢忤公为其判官独曰坏四钱为之可以当十民盗变旧钱且尽铸之为诱民死耳不如无铸议上如公言于是天子以江东之按察为巳悉闻公寛厚即以为使尽嵗无所劾而部亦以治称然公已老不乐事权自请得明州明年遂以分司归第三月卒夫人许氏六安县君两男世其家一女子已嫁公廉静寛慎貌和而内有守春秋七十四更十三官而不一挂于法乡党故旧闻其归则喜防哭之多哀而无一人恨望者铭曰
　　公生四方卒于故里先君之从祭则孙子有槚有松有郁其冈不阤不骞万世之藏
　　吴録事墓志
　　君讳蕡字成之世为抚州金谿人曾祖某不仕祖徳筠尚书屯田员外郎父敏尚书都官员外郎君以防入官任吉州太和袁州萍乡县主簿尉蕲州石桥茶场庐州司理亳寿州江宁府録事参军以某年月日卒于家享年若干君事亲孝友于兄弟与厌侈父母兄弟宁穷困身妻子故老妻长子人不胜忧也义不忍赀亲遗产悉推兄弟比没世妻子遵约乡人贤以为难君尝议狱上官指敎再三君弗许再三上官顾叹许举京官君弗谢乃终弗举后他上官率以质直弗举也二男子伟豪长有志行如君二女子归晏脩睦王令季有特操如令豪养寡姊妹嫁孤甥夫妇孳孳乡人又以为难卜以元丰八年某月日葬于唐州桐栢县淮源乡实李祔临川王某志
　　宋赠保庆军节度观察留后追封东阳郡公宗辩墓志铭
　　公讳宗辩字慎微祖讳元佐是为魏恭宪王考讳允升太师平阳郡王諡曰恭懿公平阳第十三子生数歳而平阳薨事母孝友于兄弟好读书不舍昼夜常献所为文得试学士院兄弟四人皆中优等迁官而仁宗遇公甚宠尝亲书近亲才贤好文博古八字赐之公既好书又嗜医方所蓄方甚众每躬自治药以振人之疾其恻隐不倦盖天性也以熈宁元年七月已夘终于睦亲北宅享年四十六官至右卫大将军金州防御使爵天水郡开国公食邑三千戸食实封五百戸赠保宁军节度观察留后追封东阳郡公夫人李氏封徳安郡君赠尚书中书令汉琼之孙子男十五人仲富右内率府副率仲寻右羽林军大将军黎州团练使仲绾右武卫大将军雅州刺史仲瑝右武衞大将军彭州刺史仲缄右千牛衞将军仲汧右监门率府率仲琨右内率府副率仲富前公卒余亦皆蚤死女子十九人嫁者四人未嫁而死者九人余尚幼也二年二月十七日葬河南永安县铭曰
　　猗欤贤公蕃此皇国耀其藻章以贲明徳能不外勚维家之饬厥承诜诜餽我无射如何不怡遂永窀穸赠防州观察使追封南康侯仲行墓志铭
　　公讳仲行字徳之故婺州观察使讳宗迥之子赠节度使同中书门下平章事蔡国公讳允言之孙魏王讳元佐之曾孙母曰齐安郡君梁氏庆厯四年赐名除太子右卫率府率右监门衞大将军爵天水郡开国侯食邑一千三百户年二十二以治平四年八月二十九日卒赠防州观察使追封南康侯夫人张氏封寿昌县君子男士仡早卒士泉右监门率府率其季与女皆尚幼君仁而好学其卒也宗室皆怜伤其葬也以熈宁二年二月十七日葬河南府永安县铭曰
　　爵之尊禄之殖维年之卑不配徳
　　赠华州观察使追封华隂侯仲厖墓志铭
　　公讳仲厖字子厚濮国公宗朴之子濮安懿王讳允譲之孙鲁恭靖王讳元份之曾孙也母曰萧国夫人王氏以皇祐元年赐名除太子右内率府副率二年改太子右监门率府率嘉祐五年改右千牛衞将军八年改右监门衞大将军治平二年领嘉州刺史四年改右武卫大将军领雅州团练使熈宁元年年二十四以三月三日卒上为不视朝一日内出司賔祭吊赠华州观察使追封华隂侯公生而秀丽长而聪敏于宗室为好学上承下抚无不得意故其卒哭者皆为尽哀妻马氏封安平县君女一人尚幼公以熈寜二年二月十七日葬河南府永安县铭曰
　　维濮世封实承安懿公绪厥庆尚终有嗣奄其防矣一女之存归铭幽宫以慰公魂
　　赠奉宁军节度使追封祁国公宗述墓志铭
　　公讳宗述字子耆韩恭懿王讳元偓之孙而东平郡王名允弼之子也以天圣元年生以景祐元年赐名除右侍禁厯太子右司御率府右监门衞将军左屯衞大将军廉州刺史隰州团练使潍州嘉州防御使熈宁元年正月十八日以不起闻上幸其第奠哭之赠奉宁军节度使追封祁国公越明年二月十七日葬河南永安县公重厚寡笑言内行治未尝有谪乐振施知音乐善射尤为东平王所爱妻任氏乐安郡君子男七人仲璆仲俶仲诱仲尫仲醻仲璆早卒两人未名而死铭曰维徳之嘉维能之多惟命之不遐宗室之嗟
　　右千牛衞将军仲蘷墓志铭
　　君讳仲蘷字彦之曾祖讳元佐是为魏恭宪王祖讳允言赠安逺军节度使同中书门下平章事封宻国公父宗恱前左屯卫大将军池州团练使祁国公君官至右千牛衞将军坐法废熈宁元年年二十二以五月二十五日卒至某年某月某日葬河南府永安县妻郭氏有六男子死者四人士防今为右监门率府率一人尚幼铭曰
　　托灵皇宗庆之多终以无禄伤如何弃此白日营山阿
　　赠右屯衞大将军世仍墓志铭
　　君讳世仍字季迁宣城郡公从审第十子宣城以越懿王讳徳昭为祖以安定郡公讳惟和为考君母曰渤海郡夫人吴氏实山南东道节度使元扆之孙娶潘氏郑王美之孙也年二十二生二男子一女以熈宁元年八月二十三日卒于是官至右千牛衞将军制以右屯衞大将军告其第用二年二月十九日葬于河南府永安县君授尚书能通章句遇人恭谨有恩然喜饮酒以故得疾死铭曰
</div>
    <div class="pagination">
<a href="临川文集_page98.html">上一页</a><span>...</span><a href="临川文集_page94.html">94</a><a href="临川文集_page95.html">95</a><a href="临川文集_page96.html">96</a><a href="临川文集_page97.html">97</a><a href="临川文集_page98.html">98</a><span class="current-page">99</span><a href="临川文集_page100.html">100</a><a href="临川文集_page101.html">101</a><a href="临川文集_page100.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
