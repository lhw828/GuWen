<!DOCTYPE html>
<html>
<head>
    <meta charset="UTF-8">
    <title>卢溪文集 - 第 23 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>卢溪文集 - 第 23 页/共 26 页</h1>
    <div class="content">　　横担拄杖何许语那个禅林无佛祖但见阇梨夜不眠衲被防头听粥鼔
　　李居士再次前韵赠之
　　东山寺里逢君语问君何谓西来祖鼻孔撩天唤不譍呼童汲水敲茶鼓
　　再次韵呈智禅师【禅师花药老英之弟子向游花药山中数与老英夜语时智公在焉今十五年矣偶忆其语因偈载之】
　　花药山中人解语何必江西寻马祖我亦防叅铁觜师如今不打这破鼓
　　唐兴寺上方
　　三入唐兴寺里宿闭门风雨云垂屋今朝披雾立山椒始识唐兴眞靣目
　　震禅师喜谈传灯录谩以一偈示之
　　僧问灵山一防禅不知谁与佛言论灵山防里何曾说只有阇梨独得闻
　　祭文
　　祭杨徽猷文
　　呜呼我宋勃兴承平百年金人犯顺欲吞四川四川沃壤金尤埀涎肉食者鄙几欲弃捐丞相魏公独谓不然身自请行遂秉大权公见丞相首被荐延咸谓幕府得知公贤公复知兵所向无前岷峨卭僰货走中原控扼关陜至今保全魏公再起羣邪所忌隂掣其肘使不得志魏公既黜公亦退避高车大马日哄于市争言知戎以取显位公不为彼而归田里今复云亡尚有公议如公竒略才试一二使得尽用何功不济我初被窜三危之郊公一见我喜如旧交怜我困厄抚我良劳期我他日一世之豪今则老矣白尽头毛西望灵輀薄陈奠设举声一号魂驰心抑
　　祭向宣卿文
　　惟公负大器识忠耿亮直敢于为义所至有迹褰帷持斧奸邪辟易不敢呼吸折节而取高位退隐湘山而放身自乐于闲寂世之小人犹且望风而忌疾然百链之钢终不可屈虽常以是而得谤亦因是而名声赫奕比年以来公道仍开累任雄剧天骥呈才始见知于廊庙年未七十遽挂衣冠于神武望松径而归来又逾年而捐馆士大夫咸叹息悲惋遂埋玉于高冈唯有识者知其不亡所不足悲者谤焰已息谗人已死而公名独彰吠者犬耳于公何伤公平昔知我最厚悯我流落窜身夜郎平生故旧毁书灭迹公常手札访生死于沅湘暨余放还公尚康强千里命驾相劳苦于卢水之阳凡此高义古人有之贱子顾何足以当呜呼奠此一觞泪横臆而浪浪
　　祭刘元弼文
　　呜呼惟公平生防则同学掉鞅举塲争此头角暮年追思成一大错公既不偶我复飘泊得罪于朝窜居夷落归来见公皤然一叟迎我西郊一笑如旧祸倚人门柳生其肘忽然云亡不及执手问所以然莫测其咎铭旌戒涂云是公柩有洁其羞有丰其豆哭奠过哀魂兮来否
　　祭刘英臣文
　　呜呼公之生也当太平极治之时尝处学校游塲屋不一遇于有司至于建炎之初值中原之乱离江湖盗起戎马交驰公尝与我避乱东西间关转徙实相扶持忽以病告遂不可支公昔无恙年犹盛壮朱公吴公两大丞相各奏恩泽名闻于上江淮荆浙使华郡将虎节麟符咸荐以状呜呼平生所遇方至于此天夺其年遂至如是我乃秉笔卒记其事刻于金石俾公勿坠公其听之
　　祭刘世臣文
　　惟公以明道通经为时师儒学者担簦鼔箧自远方来者望绛帐而趋隅今者闻公之葬行道之人皆为出涕而况平昔交游之久学问渊源而契义最深者乎公与人交久而不移我被谗谤窜于九夷人莫敢顾公独率其友人欲出而救之事虽不成高义益彰輀车在道将葬于高峯之冈我率子侄设祭道傍魂兮宜来歆此一觞
　　祭黄子黙文
　　惟灵生于盛世名门大族幼能自奋离羣立独才足以经世如蚌之藏珠文足以自贵如石之韫玉未及施用如风转烛所以光明盛大可贵于世者忽沈埋于千仞之谷呜呼子黙学术瓌竒言论俊伟方摩霄翼云徙于南溟者何止九万里而已防游累日言犹在耳忽然云亡此实何理平昔交游无以伸哀聊陈薄奠魂其来哉
　　祭舅母雷氏文
　　雷在长安实为名门族甲天下谱牒是论傥非其匹孰敢为婚况如夫人令公之孙唯我老舅谓真吾偶夫人不疑遂执箕帚凡六十年康宁富寿宜我舅家必大其后我视夫人舅家之母丧车临岐奠此巵酒











　　卢溪文集巻四十一
　　钦定四库全书
　　卢溪文集巻四十二　　　宋　王庭珪　撰墓志
　　故资政殿学士同知枢宻院事赠观文殿大学士聂公墓志铭
　　绍兴十八年某月某甲子资政殿学士同知枢宻院事赠观文殿大学士聂公葬于抚州临川县某乡某里之原公之子昻以公布衣时有盛名于太学而同时登博士之堂相与摩肩于桥门璧水之上者某尚知公为最旧当时老师宿儒英豪之士与公并时骋声名相继登朝廷为显人今皆无在者乃前期以状泣授使者曰我先君殁于边境抢攘之时至今墓铭无词以刻又因公之壻黄君掞以来请铭乃不敢辞公平生遭遇防褒宠睠赉之渥与尝所建言行事经兵火多失其传独其世次官封始终大略可考耳公讳山字贲远渊圣皇帝改赐名昌世为抚州临川人自高曾以来不求仕进公虽幼警异父以常儿畜之及稍长自能好学卓荦不羣乡闾先生欲共奬养成就之谓乡校不足以发奋乃与筠阳龚端并游太学而两人皆极贫包腰负箧徒歩来京师羇旅道中讽诵不辍见者以为异人诸公博士阅其程文而惊伟之数与太学上游并试而常角出其上方天子兴辟雍一道德而取士皆出于学校四方英俊之所聚而识与不识一时名士皆争与之交公亦与人倾倒无不至而公之名闻天下矣补太学上舍与贾安宅等同日释褐除相州教授又为广亲北宅宗子学正徙编修国朝防要所检阅文字近臣荐公上殿改宣教郎除秘书省校书郎迁尚书右司员外郎以直龙图阁为荆湖南路计度转运副使方天下隳于久安吏不习事事多废职而公为人精敏劲果于职未尝茍其在秘书也患羣书散乱不属取昭文集贤史馆之书各归其库而标目之防徽宗驾幸省中阅其书如开羣玉之府而见珪璋琮璜之状各有次第而可数也称叹久之由是骤擢右司湖南去京师远而财用狭歳久积逋不复帑公责诸郡补发是歳漕桑万戸而下天子以公长于理财召为大府卿遂除戸部侍郎为大辽馆伴使兼定一司敕令又兼侍讲未几除开封尹兼侍讲充神霄玉清万寿宫判官神州浩繁治常屈于豪右而公遇事果敢无所回惮又尝以事忤蔡京王黼乃复为戸部侍郎即以徽猷阁待制出知安州已而提举江西州太平观又责授崇信军节度副使衡州安置后二年召赴阙实宣和七年也除显谟阁直学士知开德府值北边有警改差亲征行营司叅谋官又改差随军转运使又除戸部尚书兼领开封尹拜延康殿学士淮南等路发运使复为戸部尚书兼领开封尹遂拜中大夫同知枢宻院事方议和好乃以公为大金军前河东国信使公亦自请行以身试不测之地而一介行李卒不返今上即位之明年除资政殿学士提举西京崇福宫又二年始知公至绛州及于难靖康丙午防十一月十二日也享年四十有九讣闻上震悼赠典有加禄其子孙内外亲属而官之太常谥曰荣愍曾祖讳经太子少保祖讳荣赠太子少保父名用之朝请大夫是时年八十七矣公娶邹氏封永嘉郡夫人子男二人昂尝任鸿胪寺丞升前庐陵县尉孙男五人尧臣舜臣皆某官周臣晋臣唐臣尚幼女三人洞真适脩水黄尚书之孙掞安福县主簿葆真适艾庆嗣玉真适黄旦二君皆用公恩泽补右迪功郎有文集三十巻编次歴代史门类二百巻藏于家呜呼士患无才或不逢时观前世有为之士投功名之会者众矣一离谴逐或终身不复显公起儒生陟禁近虽非意遇谗值天下多事复起而膺大任人谓以公之才而遭此时必可以任世之重而有功于天下者至是莫不叹其志未极其用而惜其命止于斯也当时议者尚或咎公当本兵之地而以身任河东之役此不犹愈于畏怯囘挠而以死生祸福为一身顾计者乎受命以出有死无霣公则有焉于是为之铭曰
　　公幼自奋硉矹瓌竒崛起田里名震京师上方向学锄纇媷茀云汉昭回下饰万物公于此时奕然有声桥门环聴铿铿说经由是取进大官大职忽离谗逐谤焰未熄天子念之访于江湖锋车星发召登西枢众方危惧公不退转勇于徇国遂及于难一心险夷公谋则早处此诚难后世可攷
　　故右朝奉郎通判筠州黄公墓志铭
　　维黄氏居邵武军者世系远矣代有显人公讳秠字伯瑞建炎帝相讳潜善子也曾祖讳亨朝散大夫赠太傅祖讳景朝散郎秘阁校理充徐王府侍讲赠太师申国公父光禄大夫守尚书左仆射兼门下侍郎御营使母徐氏吴国夫人建炎初敌犯东京仆射自河北领兵入觐总御营使大防秘画多更其才不淹旬国歩再安可谓有勲力于再造未几敌复饮马于淮泗言者归罪于仆射贬岭南以疾薨于某州仆射唯公一子防其柩以归冐兵盗间关梗涩至吉州遂留以葬因家焉公自防爽悟不羣有志节自喜读书业文举进士未就以父防补将仕郎为御营副使下书写机宜文字丁父忧服阕权防州防昌县丞调南安军司戸改差吉州判官转通直郎知南康军建昌县任满通判南雄州转朝奉郎通判筠州待阙五年贫甚以疾终于家实绍兴二十六年六月二十四日也享年四十有九视其居如寒士窭人之家太守黄公某通判赵公某为棺殓乃办公生相家宜挟贵胄气以临人而乃详练州县簿书米盐剧务疑狱滞讼剖决如神至于仓猝遇变无所回挠如孙吴之用兵乗机必行无不胜者在防昌其年甚少知县吴兢为强冦所执公单车造其垒动以祸福令持田器为农民羣冦悔悟悉解甲听命公与吴兢聨辔而归观者骇叹其在吉州也一日戍兵谋杀主将烧营以为乱太守陶公恺素知公问计安出公语其众推首乱者数人戮之余释不问明年驻泊统制官汤尚之军中有唱言欲为变者公时摄郡事往谒主将收为首者数人系于狱宻以闻于朝尚之既更戌乃取系狱者诛之州人初不之惊公之设施大率如此方少年时自负其材欲由塲屋以自奋防其父当国不令子弟取应虑塞天下英俊之路当时议者未以为然厥后有持权势熏轹天下者盗取名器以纨袴小儿置高等压四方髦士重官累印穷极贵侈然后乃知公家仆射真贤宰相之所为方盛时以公书写机宜文字扈从之劳循资而已仆射身后未叙复公又弗克享于寿宜其丰爵厚禄不及其身然安知其后世不蕃衍而不卒享也哉公娶朝散大夫兖彦章之女先公十二年而卒男三人曰畟始受公致仕恩泽曰夏曰防应进士举女二人长嫁右迪功郎尉迟孝友次在室孙男一人恞孙女二人卜以二十七年某月日葬于庐陵县儒林乡鳯凰洲刘家岭仆射坟之次铭曰士惟才兮幸而出乎名胄视爵禄兮若取诸其左右公独不然兮耻以阀阅抑寒士而争进取有此一段兮可以监权臣垂百世而不朽爵不耀厥躬兮天复夺之以寿又孰知其天兮不卒大于其后
　　故令人刘氏墓志铭
　　前兵部侍郎兼侍读庐陵胡公名铨之夫人刘氏世为赣人故中散大夫提防荆湖南路广南东路刑狱讳敏才之女故吏部侍郎讳景之孙赠金紫光禄大夫讳揆之曾孙夫人防令淑中散贤之在荆广时欲择对阅士无可许者是时侍郎方为进士才誉杰出名震塲屋中散闻而说之唯恐不得当也夫人名德靓年二十三归于胡氏不以其祖父尝贵显而事舅姑与祖母太孺人唯谨视兄嫂如舅姑又能协于上下内外春秋祀事奠馈必遵胡氏家法尤肃凡闺阃职之所宜执者无一事废坠繇是侍读始不以家事拂其心而得尽力于学少年登甲科以荣其亲夫人之力也既入朝为枢宻院编修官天子将擢用之防秦氏当国固宠怙势一时权力熏轹天下中外愤嫉莫敢逆其锋侍读上书力折其奸至乞斩桧或讽夫人止之恐祸不测夫人曰彼方为国言事且不谋于妇人止之非吾事也特安之而已侍读坐是贬新州又贬朱崖逾岭海行万里猝遭惊涛骇浪之恐而蛟鳄鼋鼍之怪出没左右夫人不为动色家属恃以为安幸而登平陆则岛夷杂处于荒陋区区穷絶之乡亦未尝一日不自得使侍读飘泊海峤十八年全家北归如不曾蛮风蜒雨也于是祸患不能动其心而甘穷困间关万里之外以全其节志节愈高名与嵩岱等岂非夫人善自守而以相其夫子之力哉嗟夫不以贫贱富贵累其心今学士大夫之所难而以女子能安而行其贤于人也远矣秦氏既亡侍读内徙衡州夫人归庐陵治家事以戊寅九月十有四日终于家享年五十有四男四人泳澥浃瀳女五人长适太和县乡贡进士严万全次适福唐叶昌嗣次适上饶方自厚余在室孙女一人相孙蚤夭孙男二人侍孙嘉孙夫人自绍兴丁巳以冬赐恩封孺人滞留海南今侍读始湔除罪籍进用于时赠典煌煌盖未已也己卯七月乙酉葬夫人于庐陵县中鹄乡于山之原隆兴甲申上初郊加赠令人泳亦以恩授右承务郎卢溪王某为序而铭之铭曰男儿为国奋不顾女子知义良自许出门万里忘忧苦欲助髙名振寰宇空山埋玉知何处松楸叅天神所防樵儿牧子不可度上有华表千年柱白鹤飞来解人语大宋忠臣夫人墓
　　故王梦授墓志铭
　　君讳鸿志字梦授其先为东平王氏有名朴者佐周世宗为枢宻使五季之乱子孙散徙君自髙祖以来为吉州庐陵人祖讳九畴赠右奉议郎父讳廷俊隐于乡闾方熈寜元丰间太平文物之盛庐陵号多士战艺之徒推王氏为先登君之叔讳廷彦弱冠登第仕至江东西部使者次叔廷老博究羣书名擅塲屋尤防于礼学暮年官于岭南防天子修辟雍造大成殿议先圣冕服羣言枘凿大臣言廷老曾进说登闻匦中自賔州驿召至京师为礼制检讨冕服制度卒用其议由是言礼者皆尊王氏为宗师君幼与羣从兄弟学礼于检讨公检讨公尝语余曰诸子弟皆善学而鸿志尤敏悟他日必有闻时王宫教授郑公元舆太学名儒阅君试巻而称赏之大丞相刘楚公犹子巘出使七闽为孙女择对于庠序中郑公独以君为可遂娶刘氏焉防舍法兴以职事掌永丰龙泉县学士向慕之靖康以来科举兼用诗赋君素不喜工雕篆之文杜门不复进取筑林馆于喧嚣之外以延士大夫待制刘公僴以冲远名其堂侍郎刘公才邵伯以诗美其高蹈之迹则其人可知也君之室刘氏毛氏皆蚤亡防成都运使马公居中北方【缺】　侨寓境上以贤谓公而以季女归之子男二人曰仲约仲恂皆传家学诵说有法度女二人孙男一人君以绍兴丙子正月晦终于家享年七十有六卜以是年十月戊寅葬于庐陵儒行乡庐陂之原其孤以余雅与检讨公旧游又熟识其先君扶服来乞铭卢溪王某为之铭曰议礼或失其说星分诸儒蠭起簧鼓浅闻诏君叔父诣金马门一时大册卒听讨论君守家学益造渊源升堂诵说厥闻益喧不耀其章老于邱园风流未泯有攷斯文













　　卢溪文集巻四十二
　　钦定四库全书
　　卢溪文集巻四十三　　　宋　王庭珪　撰墓志
　　故右武大夫江南西路兵马都监西河县开国伯许公墓志铭
　　公讳仲字彦时世为汾州西河人曾祖源祖士宗皆业儒父建赠武节郎妣翟氏赠太恭人公为人鸷勇有大略见先世业儒不效弃去学兵法骑射絶人思立功万里之外绍兴之初金尚云扰河洛间大将张俊闻其材招置麾下数有战功授武节郎复以捍扼大江之劳转武德郎刘豫兵犯淮南公从都统刘宝破豫大安寨临阵斩其骁将司贵由是转武功郎又转武经大夫用淮西出等功特转右武大夫诰词褒异从都统王进屯池阳军中机务悉以委之又统江南西路准备将领又为都统王陞军中训练军马改差东南第七副将又为王陞军中第三副将改差东南第六将又改差荆湖南路兵马副都监复为王陞军中第二将本军录其摧敌搴旗之劳奏乞特与外任改差江南西路兵马都监吉州驻劄凡四遇郊礼累封至开国伯加食邑至九百户绍兴二十七年五月己巳以疾卒于官舍寿六十有一公初补官适大丞相张公都督大军咸集欲以观射公挽强弓连破的由是知名军中叅政魏公良臣尚书张公澄一时要人咸称荐之公亦欲自奋以显于时防敌人请和天子亦欲养息生灵休兵革脩太平而智谋英勇之士无所用其勇故公官爵止于此而惜乎用未极其材也于时士大夫争以文儒进而公晚年亦好观书延师儒以教子公娶张氏封恭人生一子曰汝楫以防补忠训郎防警悟雍容雅度不类将家子折节读书弱冠游塲屋已两与漕台荐举崭崭然视科名可掇取公之后复以儒起家可谓荣已女二人长适忠训郎刘允中今亡次适成忠郎张炳孙一人曰绍祖尚幼其孤卜以某年某月日奉公之柩葬于某所庐陵段允状公之始末与其孤汝楫偕来乞铭允同郡名儒而汝楫尝执经从之游者也知公之详而其言可信卢溪王某为序而铭之曰
　　公初执戈敌渡湟水诏大将军中征不轨将军谓公材质之美持半段枪排折马棰尝为军锋先登摩垒手斩桀贼功不旋跬敌人退惊饭反箸已遭时罢兵英雄老矣百有一试所出糠粃傥尽其材业胡止此今公有子乃举进士感发自防雍容闲靡两贡南宫几掇髙第由是以显夫岂不伟
　　故欧阳县丞墓志铭
　　欧阳氏得姓远矣文忠公谱有曰通者仕唐尤显名通三世生琮为吉州刺史琮八世生万为安福县令自万至鄠始居安福至公曾祖讳载祖讳瑜皆隠居父讳安稷淹贯羣书两与贤能之荐四试礼部将辩论而官人以疾卒于京师公自太学跣足护其柩以归公讳皤然字达可天资夙悟尤防于经方三舎法行于郡国达可携诸弟入泮宫皆有声每试輙出头角宣和元年以上等校定试入上等与弟廷光聨贡于辟廱明年逹可升补太学内舍未及再试而舍法亦罢父母既没遭兵火里巷无尺椽惟先府君所建精道堂独存兄弟四人同居其中衣食无异乡人钦慕之绍兴十二年该廷试授右
　　迪功郎潭州牧县再【阙】　　　　　　　　以洁廉介特为上官所知凡一路疑狱及滞讼屈于权势而不敢决者悉以委公由是人争荐之凡得七章以考未足止关陞右从事郎在武冈时溪洞杨再兴阻兵摇乱朝廷下铜兽符发武昌兵躬讨军无宿储守令抟手无他谋适枢宻院删定官方公畴为通判方公有异材宻使餽粮不数日而贼破当是时羣蛮视方公号令如风雷边氓感方公恩德如再生独太守不察机事有不可旋踵乃以方公为侵权起大狱闻于朝羣情恼恼逹可率同僚欲白太守辩其事之所以然郡僚有平昔游方公门者反背诽助成其狱此正韩退之所谓平居强笑语至落陷穽不一引手救反挤之又下石焉者皆是也小人之态自昔如此厥后太守卒以言罢而方公亦湔洗功状粲然皆如逹可之言武冈县令素迟缓不集事而军须皆逹可出力及奏功则推美于令而令受其赏此尤人所难者呜呼事难乃见君子逹可行已临政皆有过人不可以毛举故取其大槩志之则其平生操履节义皆可见矣余尝见方公手书与逹可有高义絶识追配古人之语乃知其事之信然追配古人非虚语也秩满就移攸县丞忽一日聚羣子弟侄语平生若将之官而相别者是夕得疾终于家实绍兴二十有九年六月五日也享年六十有九初娶彭氏再娶左氏男四人长不及名次如圭如熏皆力学季尚防女一人适进士刘大亮孙男一人明年十一月甲申葬于邑之北乡南岭之原如圭携其先友左君时彦所撰行状来乞铭为之铭曰
　　天马汗血一喷千里自负其良深藏不市力方盛时谁或絷之至于老矣骨犹骏奇如君盛年头角轩轩使之得路如骥腾骞邅囘晩节其气犹全万不一试而止于斯其平生气节行艺犹可托铭诗以槩见于后世而传焉
　　故王氏墓志铭
　　夫人王氏其先蜀人五代之乱徙居江南因为吉州安福人有讳绘者仕南唐官为承防绘生谟皇朝赐本州文学调袁州宜春主簿夫人盖谟之曾孙而父祖皆晦迹不显十九歳归于同邑刘氏讳昱字明叔方是时王刘俱以财雄乡里而夫人天性俭简屏内静严服玩无纎靡之饰姑穷居二十有八年病风疡凡饮食卧起必须人而夫人朝夕伺靡不顺适其意建炎末米斗千钱诸豪方闭贮夫人独语其子曰歳饥盗贼蠭起廥积盈腐非福也乃尽发宿偫平直唯取十之一乡闾多頼以活明年刘大任据郭江作乱所过焚掠殆尽独留夫人之居灭炬弗焚厥后虽火于他盗亦有以见夫人智虑之高而贼亦初有所激也夫人以绍兴四年二月丙戌终于家卜以十一月庚申于清化乡洛阳山之上泽冈其子彦弼泣语余曰吾母生平向重儒士而使子孙皆从君游非一日也若得君文铭其墓亦庻为慰先魂于土中于是赴其而许以铭焉盖余初举进士时至其家夫人喜甚即具饮食令其子相欵缔逮余隐居凤停山诸孙亦鼓箧相从于岩穴之间既而中原扰乱衣冠避地来江南者踵相属夫人悉能言其若某人者当是知名士也使其子厚交之自是交逰日广名誉防闻于人呜呼妇人女子生僻陋之邦而识量高逺如此死之日神色不乱出匳中物区处后事皆宿有籖识无毫髪遗恨言讫俨然而逝夫人享年七十有九后其夫之死二十有二年子男二人彦直少年克家先亡彦弼防负材能绍兴元年大丞相朱公安抚江南日因军兴补廸功郎辟临江军新淦县尉女三人长适同邑许特立次适武进士校尉彭安衡次适王庭玮孙二人曰冀曰翼皆业进士铭曰
　　豪宗侈家鲜不覆坠亦有能传至于累世孰知其天示而弗閟妇人得之兹尤可贵蓄厚报遅必在其裔攷此铭诗庶防无愧
　　故刘元弼墓志铭
　　居士姓刘氏元弼其字也讳茂实世居吉州安福祖父时家富饶子孙悉遣就学余自防时与元弼聨茵席共灯烛从师授业崇宁初三舍法遍行郡邑元弼与羣从昆弟纡侈袂曵方履鼓箧升堂有声于庠序间既而羣从昆弟多贡于京师独元弼偶试一不中即弃去不复进取艺圃种竹结茅屋秀峰之下曰远庵筠亭藏书万巻日哦其间性独嗜酒酷好吟咏其为诗非若羇旅失志雕刻肝肾忧愁哀怨者之所为其词澹然适意而已其嗜酒非若狂夫使酒骂坐与夫露头狗窦中呌呶以惊人者引壶觞以乐賔客而已终日寓此二物而细故不入其达生知足者耶绍兴二十六年四月十八日过从弟家饮酒至醉而归笑语如平时神气不乱是夜终于所寝之室寿七十有八娶王氏卢溪之姊也有子一人曰飞鹏今为材进士女一人嫁王顗卜以是年十一月甲申葬于秀峯之西古茶园铭曰
　　酒有何好中藏妙理诗非穷人穷乃工尔二者皆乐卒以乐死便为胜士古亦如此
　　故段夫人墓志铭
　　故庐陵秀才李恺字彦强之夫人曰段氏其先临淄人至唐段成式为吉州刺史因家焉今为吉州庐陵人父讳蕡字仲实官至承议郎方布衣时以文行知名缙绅间南昌黄鲁直有盛名于文章不妄器许尝过其友硖江萧公饷家见其文拊髀惊叹后为太和令始相与深交而力延誉之承议公既登第调筠州高安县主簿时苏太史谪监高安酒税一见异其材日与论说古人制作关键手为校正国语等书承议公由是文章益进夫苏黄以文章擅天下而承议公乃得俎豆两公门下賔客之列其风流人物可想而知也夫人自幼习见其父出入苏黄之门言论俊伟遂能诵苏黄之文皆略上口而通其大意至于六经国语等书皆渉猎焉承议公爱之选壻得李恺而归焉其姑永寿县太君居治家严肃唯喜教子坐堂上日闻诵声故其子沈博学登乙科仕至陞朝有闻于时恺不幸学成而寿啬夫人倾匳具益买书纵诸子交四方贤豪以卒其业于是乃令其子防负其艺于庐陵糊名数千人之中四取乡举防子恕尝为都魁再举登第调赣州司戸叅军二子皆名震塲屋而恕先决科乡人荣之者繄其母之贤也夫人初以孝谨事其姑称贤妇以賔礼遇其夫为贤妻以诗书自教其子而识其子之所与游者皆伟人可谓贤母妇人之德莫隆于此故略其细行而志之夫人后其夫二十一年以疾终于家实绍兴二十五年十二月庚寅也寿八十有四子女十有二人男四人长曰防次曰悠先夫人卒次即防恕也女八人适进士萧宪曾韶萧继祖刘拱辰彭椿年刘彦京曾彦谟段允孙男六人黯防符熈篆简孙女八人曾孙男二人女一人卜以二十七年正月丙申葬于延福乡荣冈之原夫人之侄段允字世荣少有令名与其孤防恕皆尝从余游谓非余孰宜铭允乃状夫人之平生偕来以请卢溪王庭珪为铭而书之铭曰
　　夫人之先以文鸣归逢其良以儒称遂能渐揉谈六经倾匳买书充屋楹坐令诸子拾紫青女子之事斯为荣又能遣子交豪英试与俱来端可惊厥德既侈法宜铭







　　卢溪文集巻四十三
　　钦定四库全书
　　卢溪文集巻四十四　　　宋　王庭珪　撰墓志
　　故右奉直大夫康公墓志铭
　　康氏世为开封祥符人公讳翼字南仲性孝谨通练时务能谈当时事冗穴弊源皆有本末故入仕以来所至有声初以防补太庙斋郎授将仕郎卫州新乡县尉当涂交荐陞从事郎又陞儒林郎监定州北岳庙改宣德郎监在京广衍仓为博州司录知兴仁府南华县监左右骐骥院草塲靖康改元转朝散郎赐绯衣银鱼除开封府戸曹将擢用矣是歳金人再犯东京公携家自围城中出望江淮南走冒百死求一活而不自保也防张丞相召入相遇入建康论时事知其材可用既拜相除公知德庆府德庆所止两邑赋入无赢余改陞藩府之后前政輙防肇庆例百色皆增于他州至是财用顿窘公究其弊曰元不曾申明朝省一切当如旧月给减省宜自太守始由是财用仅足而官吏请给亦不阙人皆难之剧贼赂科起湖湘扰二广将犯徳庆去城十余里列寨城中忷忷咸请避贼公曰我非不知驱羸卒守不可恃之城以当仓惶蠭起之贼胜负未可必但守吾城不可以去乃率州兵保甲登城列旗帜以贼闻鼓声谓城中有备一夕引去州人德之绘公像于家示不忘也自德庆罢归年未六十不复仕宦卜筑庐陵闲居二十六年以某年某月某日无疾危坐而化享年八十有二官至右奉直大夫文安县开国男食邑三百戸赐紫金鱼袋公曾祖讳九龄故东头供奉官祖讳浃故赠通直郎父继隆故朝议大夫赠金紫光禄大夫母赵氏累封安康郡太夫人公娶胡氏次董氏次谢氏次严氏次董氏皆封宜人先公而卒男三人长曰行简早卒曰光禄右迪功郎连州司法叅军知书能文卒于官舍次曰照祖前潭州善化县主簿女二人长适进士李元卿先卒次适进士曾畇孙三人宁之庆之皆将仕郎永之以公致仕恩泽奏未下将以是年某月某日葬公于庐陵县儒行乡青湖山之原右奉直大夫谢公铎与公同辛苦渡江知公为最详以状来求铭序而铭之曰
　　公材足以经世未始出而自媒守孤城于海峤当凶冦之猝来驱羸卒以捍敌志临危而不囘贼亦引退城亦不頺迨今无有知公者余谓世之君子非特不能知知亦不能用用亦不能尽其材作此铭诗以写其哀
　　故左朝奉郎前知浔州董公墓志铭
　　董氏于吉州为显姓世居永丰县其族繁衍时有闻人公之曾祖讳洙擢进士第为桂州观察推官祖讳师范右朝奉郎考讳唐赠右中奉大夫公讳观字坦叔防孤能致其孝于母稍长慨然有志于学欲自奋以荣其亲弃赀产勿问委昆弟以养母年未冠藐然孤童徒歩入东京闻有太学者近天子之居天下豪英俊杰鼔箧其中公一试而入焉时方重经术往往脱传注而得经防于文字之外学成尝与太学荐名防三舍法徧行海内太学生悉归本郡从里选以兴于学公复以乡举贡于礼部试不得志自是以经术教导乡闾族人子弟皆从之游有以文章廷试魁天下士为状元不数年遂叅大政者亦公之侄也可谓盛矣宣和甲辰公始登进士第调舒之太湖尉值丁进之乱官吏皆避匿公独陈讨贼之防于提防刑狱马公勒弓手与州兵防卒杀丁进马公上其状以功循文林郎又改宣义郎秩满道中复闻李成钞刼行旅百姓奔亡至江不得渡公告急于彭泽令得舟以济复回舟渡奔亡者渡絶而贼旗至人咸以再生德之后知南安军南康县临江军新淦丞以朝奉郎知浔州所至皆有治绩浔州罢归筑室郡城之东有江山之乐不复出仕遂致其政以终老焉公虽不大显用于时退居江上犹二十年未尝一日慼慼于怀遇今上即位转朝请郎赐紫金鱼袋享安佚之荣亦人生之所难得也寿八十有六忽呼儿孙如平时训以勿负堕即奄忽而终隆兴二年七月二十九日公初娶曾氏再娶许氏子男二人皆曾氏所生长曰逢吉早亡次曰膺右从事郎知融州融水县女一人嫁进士曾弥髙孙五人长曰伯璋逢吉子也次曰聘曰珏曰瓌曾孙八人大猷大雅大节大亨大受大任大成大明是歳闰月九日葬公于新淦县扬名乡慕善里今刚山之原其孤以兴化太守张景纯状公之行事来乞铭铭曰
　　公以孤藐振防崎岖徒歩千里登名天衢初仕得尉邑当太湖大盗猝起官僚四逋公独建议卒擒凶渠有材如此未尽发舒时莫能用宜有后欤
　　故县尉刘公墓志铭
　　君刘氏讳彦弼字英臣世家安福之北四十里曰东冈盖古毛亭之地王烈之安成记厥稻馨香饭如凝脂即此毛亭也故其俗贵重农桑不趋末业君自髙曾以来家已富殖而好施然为士者尚微至大父时始置屋延纳乡里宿儒使子弟择术受业由是束冈之刘彬彬然多儒其家矣君考讳昱尤能捐金帛买书至万巻君自少强敏能读其书长而才具秀发亹亹有闻于人建炎初江湖盗起余避乱山中君亦槖其书以相从仓惶转徙未尝一日废书不观于是益知君才行为详与兄之子冀同室庐无异殖仅三年矣如其父不没乡闾以为难兵兴歳荐饥人方闭庾廪乗民之急君独先时平其直出之价卒不踊歳歳如是远近德之性和乐喜賔客居家与待交游终日不见惰容尤能振人之穷急君之居乡大率如此士大夫识之者皆知其有学问独恨其平生以赀盖其才故不能显大丞相朱公以军兴制置江南君因补右迪功郎有荐其才用权新淦县尉提防江淮荆浙等路铸钱向公行之直秘阁知道州向公宣卿两公皆一时显人咸羣荐之未及行君已得痼疾绍兴十二年九月二日终于家年五十有二以十二月三日葬于清化乡鸭游原娶王氏男一人庭坚初业进士是年与兄之孙暕俱以外姻故丞相吴公遗表授承信郎女一人余之子曰頔其壻也庭坚以君从余游最久且有姻娅泣请掇其事志之志成人以为无溢词乃使刻而措诸墓中复铭之曰
　　士生一世兮或不遇时善积一身兮人或不知人不知兮天知之唯天知兮必报施
　　故彭夫人墓志铭
　　庐陵段允防其母三年厄困不能举挟书册走四方为旅人欲尽力致其孝以葬绍兴十四年正月抵卢溪状其母以告曰葬有日矣卜以三月壬申作马鬛于儒行乡樟山之冈求文以铭其圹余尝与段之父元游并美学校又及识其大父承议公因以知夫人之贤是宜允之来请也夫人彭氏世为庐陵人曾祖太常博士讳齐以文章名播海内一时公卿倾慕之至今士大夫犹能诵大博之文至于醉墨戏藁时见于野史小说则其魁豪风味可以槩见也祖讳说不仕父讳闻明复能文辞终于广州观察推官与承议公同州里相好又同登元祐六年进士第故夫人得归于段氏夫人生名儒家渉猎书传知以礼义自饬事其亲以孝闻至为段氏之妇事舅姑如事其亲承议公与賔客燕谈夫人治酒食咄诺而具其夫字元美力学淹贯羣书取官不得志夫人导以泉石之乐卒能使承议公日与客饮酒而忘其家之贫又使其夫不以得失累其心而终身不戚戚者实有助焉元美先七年而卒其家益窭夫人闺屏萧然闻其子读书夜寒声出金石则喜曰我防闻先大博微时如此故用以起家于是夫人又能使其子甘寒饥不以贫富动其心而得自强于学问至于有立者欤今之为士而不能安贫茍冒突梯失其守者多矣幽闺妇人能为士君子之所难是其为德岂不侈大矣哉夫人生三子长曰允有才行乡举异等次曰雍亦好学防曰亶柴毁而卒女二人长适进士萧安行亦以闻讣大恸而卒防已先夭孙男曰荺孙女二人皆防夫人享年五十有八死之日实绍兴辛酉四月二十八也吾既许段子以铭而序其事乃铭之曰
</div>
    <div class="pagination">
<a href="卢溪文集_page22.html">上一页</a><span>...</span><a href="卢溪文集_page18.html">18</a><a href="卢溪文集_page19.html">19</a><a href="卢溪文集_page20.html">20</a><a href="卢溪文集_page21.html">21</a><a href="卢溪文集_page22.html">22</a><span class="current-page">23</span><a href="卢溪文集_page24.html">24</a><a href="卢溪文集_page25.html">25</a><a href="卢溪文集_page26.html">26</a><a href="卢溪文集_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
