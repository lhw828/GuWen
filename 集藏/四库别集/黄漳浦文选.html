<!DOCTYPE html>
<html>
 <head>
  <meta charset="utf-8"/>
  <title>
   黄漳浦文选 - 第 1 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   黄漳浦文选 - 第 1 页/共 5 页
  </h1>
  <div class="content">
   黄漳浦文选 明 黄道周 撰  


　　●黄漳浦文选卷一
　　救钱龙锡疏（凡三章）
　　拟汰冗滥清宿蠹以足军需疏
　　辩仁义功利疏（崇祯四年六月上）
　　放门陈事疏
　　放门回奏疏
　　拟论杨嗣昌不居两丧疏
　　慎喜怒以回天疏
　　求言省刑疏
　　三罪四耻七不如疏
　　救郑鄤疏
　　请告疏
　　让贤疏
　　补牍陈言疏
　　遵旨回奏疏
　　遵旨再奏疏
　　退寻仁清之旨疏
　　论杨嗣昌疏
　　论陈新甲疏
　　乞休疏（崇祯十一年八月）
　　狱中悔罪自明疏
　　狱中乞恩疏
　　感恩疏（崇祯十四年十二月）
　　往戍辞朝疏
　　免戍辞职疏
　　乞赦解学龙、叶廷秀疏
　　墓下乞致仕疏
　　时务疏
　　狱中自明揭
　　·救钱龙锡疏（凡三章）
　　洪思曰：上烈帝也。子在史馆任编摩既九载，至崇祯庚午冬，以神宗实录成得迁宫允，赐宴礼都，而旧辅钱龙锡亦尝为国史总裁，适以此时非罪下狱，言念恻然。子归，累久不寐，语馆中曰：『吾侪微劳，当此荣施，累辅何辜，独以此时拲梏锒铛，抢首狱吏，举朝无敢出一言者』！疏入，上怒甚，以诋毁曲庇，几坐重典。待命三十有八日，章凡三上，乃得薄谴调官，而累辅不死矣。既五月，以祷雨出狱，戍定海卫。
　　右春坊右中允臣黄道周昧死谨奏：臣尸素多惭，感恩滋媿。执笔九载，未效纤尘。猥以编摩，分光桂海，臣退而感泣，思人臣致身，自一命而上，皆有微劳足塞瘝旷，而臣独无有。又流览古人，凡一代主臣，必有二三謇谔照耀中外，而今诸臣亦皆无有。是臣所慨然兴叹也！旧史称台省诸臣，自刘瑾摧折而后，不敢言事者一十四年。然而大礼议起，百僚廷争，不避鼎镬，虽人无灼见，而梗攀概顿挫，各自可观，未有一往莫违，大小收声，共托默容至于今日者也。臣素泥古，初出山不知世上经权何似，不知群臣值明主媕阿何故。窃观比来逮系旧辅钱龙锡，拲梏锒铛，对薄法庭，抢首狱吏，群臣相视，哑无一言，此自书传以来所未经见也。上古不具论，秦汉而下，宰相有犯，坐请室不过数日，自非大逆，或裁或原，人主未尝不为引痛也，今累辅所坐循常疏率，为罪督攀缘耳。督臣受剑制阃外，忘君忘亲，偾事误国，虽磔裂莫赎；阁臣坐纶扉，遥度边事，不知能否成败，浪浪叩头，比于鬼薪城旦奚加乎？
　　先是辅臣高拱尝以边功得荫锦衣，坚辞不受，曰：『吾身未尝至疆场，而受上赏，即一旦有败，何所逃诛』？臣疑其言，以为不忠。由今而观，未谬于先见也。凡边场事最难言，胜负相倚，一彼一此，今阁臣以边事坐诛，后之阁臣，心顾眄踌躇，不敢任边事。又令边臣得以瑕罅卸阁臣，后之边臣有事，必摭阁臣只语单词为质。则是纶扉之内，割边墙为殊域也。自古宰相，生值明时，无大故而伏斧鑕者，唯汉刘屈氂及先朝夏言耳。汉武帝决意空汉南，心疑丞相坠北伐之师，故一旦破法而戮屈氂。世宗决意弃河套，心疑开衅挠玄修之事，故一旦破法而诛夏言。今东疆之图，未有定算；恢复之计，上下持疑，未有一男子据鞍而斫骑墙之案者，独断然决意于一累辅。累辅既无敛碁引杯之致，廷臣又无蹴刍齿马之嫌，遂使三台灰溺于贯城，斗柄销光于危法。每见衣冠相语以目，不曰安敢言，则曰那得归，天下人心衰飒如此，谁复挺脊梁担安攘之略者乎？为治无多端，大要不可使外轻内、下慢上、贱破贵。今巷议谬悠，谓杀累辅为毛文龙报仇。朝廷自为神人摅愤，何曾计一罪弁，然物情既如此，则边将必骄。边将志骄，则阁臣权绌。故杀一阁臣为毛文龙报仇犹可，为刘兴治树帜则不可。借一阁臣为边臣今日亦前车则可，为政府异日开后阱则不可。且自陛下御极以来，辅臣负重谴者九人矣。一代之间，宁有几宰辅？而三年每降愈下至此。当尧舜盛时，岳牧举鲧，贻祸滔天，浮沉九载，能无事蹟往来；放殛之余，未闻岳牧系累，烦皋陶之听也。人臣事主，自以尧舜为师。秦汉而下，有何足法？陛下即欲整齐群臣，敷求言功，不过仿虞廷故事，令诸廷臣各陈时政，考询屡省，因而澄之，何材不服？即欲威柄独运，操纵海宇，但乘辑瑞之期，云日在望，纲举条贯，别贵贱，辩重轻，亲涣德音，俄顷释滞，嘉与更始，使天下噩然诵如天之仁，神不杀之武，何必囹圄愤盈，孤卿骈首，令四■〈尸外二内〉传者谓天朝狱吏甚贵、士绅甚贱乎？
　　今天下渐多事，人心渐散，彼此愿望，胥怨一方。臣闭户半生，独立无徒，于万物无所畔羡。臣而不言，谁当言者？臣于累辅，未有半刺之投，一揖之雅，然度其人中人耳，杀之不足明威，而徒有损于国。且今寇贼未殄，东江方骜，决无内诵毛帅以外鼓刘帅之理。傥天下遂无才臣，不揣请以铅刀刜□□之□。傥累辅罪犹可赎，臣请辍清华、历疆场、视要害，约束东江，收拾辽广，誓得一当，横原草以为累辅减十一之死。臣非不惜身家，不爱通显，诚不忍当圣明之世，抱头容默，与萤草同腐，使后世鲠士笑清时无人。
　　洪思曰：倪文正公元璐言：『今人多畏祸，重其身家』。黄子将抗疏时，闻者皆为危栗。而黄子独以为唯我皇可以忠言，慨然叫阍。而则疏上，果奉严旨切责曰：『钱龙锡罪案，累旨甚明，与毛文龙无涉，如何辄称代为报仇？本朝不设宰相，疏内援引不伦。至弃河套，挠玄修，岂臣子所宜言？都一一回话来』。乃复上遵旨回话疏云：
　　臣于十三日具疏，十八奉旨诘问。臣捧读惊绝，且感且泣。臣簪笔非久，命与时违，三年庐墓，六载出山，实草野不识讳忌。又拘牵文义，每诵古人主明、臣直之说，幸逢圣主，慨诸臣萎苶无敢吐昌言为国家任事者，使当宁忧劳，大僚戮辱，中夜篝灯，起而手疏，不谋于朋友妻子，遂疏率至此。重荷覆载，未即抵辜，得自引咎，臣又何言。臣至愚昧，亦知朝廷本意为神人摅愤，未常计一罪弁，但驭将之法，不可阴骄其心，恐后帅藉口前帅，则斧钺之用不灵。亦知祖宗初制，重防专擅，罢设丞相之官，但阁臣之任，自与边臣夐别，恐边臣藉口阁臣，则帷幄之猷不壮。故因边计而引东江，因东江而及毛帅；因阁臣而引汉事，因汉事而及夏言。因念古之宰相，无遥制之实，而皆收遥制之功；今之阁臣，无宰相之名，而尝受宰相之祸。有此两意滞于胸中，匆卒属笔，约略汉臣邓公所告景帝之言，依稀唐臣德裕所救杨相之事，语意不明，遂至失伦，了不自觉。臣区区此心，但谓国体宜尊，边计宜慎，士气摧颓，当稍稍以仁礼祓濯之，缓急需材，亦使人人奋励，破拘孪，冒险阻，不宜掩口抱头，全躯苟禄而已，非敢跃冶沽批鳞之名也。
　　洪思曰：回奏二疏，复奉严旨切责曰：『黄道周前疏以追论罪辅为毛文龙报仇，必有所见。至妄议河套玄修种种诞肆，奉旨诘问，如何不详答，仍以遁词支饰？宜将前疏本意并回奏未尽事情，一一明白回话来』！乃复上遵旨回话疏云：
　　臣前十八日奉旨诘问，臣已贴黄条对引罪。前疏所称道路谬悠，边臣藉口，此实有心者所共虑，非必臣孤愚之独见也。至河套玄修事，前旨已云：『岂臣子宜言』，臣亦不敢复言，以干重戾，然实谨默不敢一语支蔓，以渎天听。二十七日，又奉旨诘问，臣惶恐陨越，几不能属笔，然既容臣尽言，臣不敢不尽。臣思明主可以忠言，有道必多危行。人臣致身，明白洞达，下不负所学，上不负尧舜。如有诡词谀语，支吾左右，不独斧钺在悬，则衾影何以自对？臣计今岁秋前，奔走闽越上下万余里，不悉累辅罪案先后，但以前月二十六日得与实录恩赐宴礼部，而累辅适以此时下请室。臣私语：『吾辈微劳，受此荣施，累辅亦尝为总裁，不获帷盖』。言之恻然，归不成寐。意陛下圣明，初无杀累辅之心，而廷臣谳狱，已有杀累辅之法。恐累辅一旦庾死狱中，后世不察，谓圣主有杀辅臣名，遂以十三日谢恩，篝灯沥血。此臣具疏之由始也。
　　臣两疏本意已尽，唯多匆遽，事情未尽，则诚有之。臣思前代之杀辅臣，皆非嘉事。自征和以至嘉靖，千六百年仅一再见。武帝以英玮之姿，决意边功，动如雷霆，不三十年而呼韩稽乎。世宗以元穆之识，决意宁民，动侔造化，亦不二十年而□□怀音。故当时虽有芟夷，无损德业。今震叠初敷，拯壮伊始，养兵多年，物力已罄，谋臣顾瞻，未有一决，徒杀一阁臣，无益边计，而殊亏大体、伤人心。臣自以幸处尧舜之朝，不忍数见诛殛之事，因感曾铣之累夏言，伤崇焕之累龙锡，怦怔于心，是臣回奏中所已尽而有未尽之事也。臣又观古威顺之朝，其大小臣工已有爱股肱、重心膂之意，故静则时闻法言，动则共收茂实。昔晋人不杀林父，而士会以为再克；楚人不宥得臣，而文公喜其再败。今□□以一□□抵间蹂躏，陛下赫然为诛督臣、系卿贰、斥郎曹已当矣，而纶扉亦且不免，百僚相顾容头过身，无复左儒禽息贯高朱生之谊，即国家缓急，何所赖此完躯苟禄为者？臣故不自量，欲历疆场，观要害，誓一当横原草藉钟鼓之灵，为词林雪耻，为累辅减罪。是臣回奏中所已尽而有未尽之情也。
　　臣书生，最懦弱，名位不能动人，然实诵法古昔，不敢随众贸声名于市。忆去秋在山中传邸报，见罪督斩帅事，众咸快心，臣独抚膺，谓关门之祸始于此矣。未几时而□警遂至。及奔驰至浙江，闻撤回诸道兵，臣惊愕以为如此，□那得退。未几时而滦永俱陷。当时诸臣无一人言者。及事后，乃呶呶言之。臣怪诸臣摩揣智长，坐照智短，事后之谬巧，乃不如事前之愚拙。诗曰：『维迩言是听，维迩言是争』；此志士仁人所为于邑也！陛下钦明，博通今古，曾见有平居媕阿无亮直之节，而一旦匡襄能奏底定之业者乎？天下未尝无才，大率牵情面、避文网、恋身家者十九，畏折辱者十七，稍以仁礼祓濯、道义感激之，心骨既完，眉宇自见。今东疆之事，诸臣所嚅嚅不敢出口者，不过两言耳。不讨则必归于战，不战则必归于款。故维讨可以制战，维战可以制款。讨无成谋。则款无死法。今诸臣又云：『复辽阳则难为守，守辽阳则难为饟』。夫守辽阳而难在七百里之外，不愈于守蓟门而难在五尺之内；饟辽阳而难在登旅之海，不愈于饟蓟门而难在通津之郊乎？汉室迩边甚者亦六、七百里，今榆永直走四百里而近三韩箕尾之墟，太宗受命岁德所在，安可当昌明之期踰纪不复？臣始为庶常时，辽渖陷未二年，臣实为因辽复辽之说，而中涓未静，外患姑存。去今十年，辽人已散，辽土已失。更复数年，壮者已老，老者已雕，河东稚叟无复识其皈章者矣。而国家议论之臣，犹未有决。故决三年之力可以集百年之功，持十年之计不可成一日之事。老子曰：『以道辅人主者不言兵，善用莫若果』。易曰：『果行育德』。袁崇焕以七阅月之精神，仅杀一毛文龙，而欲以五年不动之期，坐□□□。今人以终年之计画欲杀一钱龙锡，而又欲以十年不动之算坐收封疆，是臣所慨然，思决于一奋也。臣读书不能精熟，粗知大义，不敢以危言高论动主听，亦不敢以饰说支辞干物议，区区寸心，但为国体、边计、士气、人心留此一段实话。涓埃微尘不能玄感，臣死有余愧，然臣之本意事情，已具尽于此。谨一一明白回奏，不胜惶恐之至！
　　洪思曰：回奏三疏，复奉严旨切责曰：『黄道周初疏狂肆，妄议祖德，曲庇罪辅，屡旨诘问，皆不实奏，一昧诞词支饰，本当重处，姑从轻降三级调用』。危哉！钱华亭之狱，群小扬言曰：『袁崇焕谋逆，钱龙锡通逆』，其意必欲杀之，且图遍织东林诸君子。及黄子疏三上，而周延儒意始回，大璫如王坤者亦颇心冤之，故得减辟为戍。吁！亦危矣，思陵初诸璫，凡朝廷大举措，心引其机，以待其自发，多为阴移而不觉。故凡攻东林者必默结焉，使日夕阴以朋党之名中于上，盖自史■〈范上土下〉之攻龙锡始也。吾闻诸先子征士公言：『龙锡硜而谨，韩爌和而厚。逆案初仅列四、五十人，不欲广。上怒数次，必令广，且令列内廷同恶者。乃以外廷不知对。上曰：「岂不知？畏任怨耳」！一日，召龙锡与韩爌入，出一黄袱示之曰：「中皆红本，璫党尽于此，宜一一案罪，无漏也」！又以此三尺法非阁臣所宜司对。上益怒，乃令三法司同定，所列始广，殊数百，一人不敢遗。盖此案烈帝实自为之，非龙锡意也。但攻东林者非此不足以激诸璫共挤龙锡耳』。世之论者皆谓当时延儒实心敬黄子甚，故黄子疏三上而龙锡生。
　　·拟汰冗滥清宿蠹以足军需疏
　　洪思曰：子庶常时作，忧中官元干没也。增兵益饷而国日以贫弱，蠹在内也。
　　臣闻善为国者，有十年之算而后议三年之功，议三年之功则必余十年之算。今之为国者，计绌于朝夕，议悬于岁朔，兴师则如涉海，治赋则如煮金，汨没沦胥，茫无畔岸，是诚天下臣子之所共痛也！
　　臣观天下未尝不富，兵力未尝不充，诸臣任事之意未尝不笃。然而源始不清，末流相仿，汰一冗一冗旋生，去一蠹一蠹随伏，物力已穷搜索不已。故今天下以为贫国之患，臣独以为富国之患。天下之患以为国不见富，臣之患以为国不见贫。夫人主不见贫国，朝夕而征之；卿大夫士不见贫国，朝夕而食之；将帅李伍不见贫国，朝夕而益之；则天下之亡必自富国者始矣。臣观故牒，天下岁入绌四百万，出几倍之。相沿以来，六、七十年矣。补续相移，不见大匮。神宗中年，宁夏、朝鲜、播州之师通费一千三百余万，大婚、大工又费千万。既二千余万矣，天下百姓未尽加派，大小臣工未尽夺糈，而三征以平，大典亦举，久者不过六、七年，近者踰时而毕。今东征之举不过三年，前后帑金沛发亦已千万，进无一步之获，养无一士之报，而天下百姓已尽加派，大小臣工已尽夺糈，犹且益之，填壑不已。此其故不甚难知也。
　　方万历初载，自穆宗以来，一意节俭，内储上供果饵器皿绢素之类，一切裁减。于是省直承风，岁运之数，诡冒干没一百八十七类，旦夕清革。又有察相继之，留意综核，洞于边疆之务，是以天下少给，暨三十年补苴易理。今天下已承大弊之后，外臣狎于刀锥，内臣竭于钻笮，奸猾纵横，妄意一幸。又有不识大体之臣，以为干戈可以大讲，百姓可以再索。人不问丑正，地不问易险，聚兵而弄之，以为狼食者之唱。于是天下显然，以为左藏可以计覆，太阿可以词谲，盐、铁、酒椎可以复议，鼓铸征输可以不绌。中外蚩蚩，维兵是利。监门厮养击柝之徒，皆有增兵益饷之思，而天下冗滥奸蠹，益不复可止矣。
　　臣观蓟镇初额，主客之饷不过数万，既而七十三万，又既而百二十四万。方其数万，兵不加弱；其百二十四万，兵不加疆。今又益张两协之卒至二十万，月饷二十三万。司农之臣引旧额而绳之，则曰数年以来，新饷之额益二百万，加纳之数又百余万，此三百余万皆以为辽也。夫谁为此者，搜膏血而焦原沃之乎？故曰天下之患，非见贫之患，而见富之患；天下之乱，非若不足之患，而若有余之患也。中官见富，而织造服用、铺壁库收食料之属一切不省，又益之衣甲火药犒赏燎原之数以阴长其爪牙；朝官见富，而冗吏奸胥舆皁走从宴御竿牍之数一切不省，又益之亲戚姻娅琐琐膴仕以白望其声利；边官见富，而游客骄丁尸班丐籍巫师鬼卒之数一切不省，又益之朽顿破冒、弃有用于无用、以自丧其军实。故此三者，则皆自见富而始也。其所以见富，则自加派而始也。
　　饷有加派，而旧饷不复；兵有加派，而旧兵不复；田有加派，而旧田不复；边有加派，而旧边不复。诗曰：『原田每每，舍其旧而新是谋』。团营中外十二万众，散为工役，隶于私门，无所用之，而常岁食粮八、九十万。直隶卫所锦衣后军屯田四万八千七百余顷，侵冒占据，无所用之，而常外税苗地，内竞草场。三辅五十万户，口四百万，椎埋无赖者亿数，无所用之，而常召募五方之兵。辽东兵额九万，岁饷六十七万，赏赉东人十余万，地失而额存，无所用之，而常于百四十万之外奏数十万，而无所复出。臣观关门内外四、五十里，聚十三万元之兵，月费一、二十万，筹度次且，不出三年，天下膏血从此竭矣。而转输催科波涌之间，犹有未定说。臣观古今英主立国，良将立功，皆存于敬慎之小心，明决之定算，行师衽席，制敌于樽俎之上，而增赋益兵之说不与焉。会昌之末，杂赋极少，犹九百二十二万，熙宁岁入五千六十余万，其兵皆八十三万，然而国日以削，境日以蹙。故赋多则蠹生，兵多则盗出。堆赋如堆肉，上恶而下不可食。聚兵如聚蠹，不毒人则毒其身。故今天下之事，臣一言而决耳，曰陛下节俭则天下皆俭。开门之事，臣两言而决耳，曰决弃辽阳则不用益兵，决不弃辽阳则未可尽散新饷。决弃辽阳，则兵宜屯于关上，止复蓟镇之额三万守关、六万乘塞，精汰而慎用之，十年待动则已多；决不弃辽阳，则兵宜屯于广宁，止复辽蓟之额九万营堑、三万屯田、五万待于关内，蓄积新饷俟一千万，三年待动，亦不为少。今天下之臣，皆知广宁之不可弃，而常为姑违以避万一之祸；皆知辽阳之未可复，而常为虚声以幸万一之福；皆知关门之不可孤守、海岛之不可虚恃，而常为守关门、恃海岛以塞一时之议；皆知水西不破则东方必不靖，东方不靖则水西必复起，而决不敢少纾东顾以了西事，决不敢急了西事以专东顾；皆知兵加则兵愈懦，饷加则饷愈不至，而决不敢停新饷以作内政，决不敢因旧额以寄军令。五说茫茫，未有定议，相视次且，而天下滋弊。臣恐岁月之外，万一叵测，外势蹙而内备益广，虽谷量天下之财帛，不复可继矣。令所在士马亦渐以稽核，鼓铸征输亦渐以见利，诡托破冒者亦渐以正法，裁抑澄汰之疏亦无日不御。然而白简一动，则称逃、称叛、称死、称弃者在在而然，持筹之士相顾而不敢出一语。故曰食冗之耗小，识冗之耗大：物蠹之祸小，谋蠹之祸大。天下之患，诚不独一东方，西竭天下以殉之，此真计者之未察也。
　　臣愿陛下及今之时，与二三元老力考典章，罢可已之役，省不切之费，急取两定言天下之五议。乃躬自节俭以先天下，使天下晓然知陛下端本塞源，有为百世之计。然后弛诸禁篽，广兴屯利，以简练责之边臣，以营田责之郡帅，以团操还之五营，以召募还之屯丁子弟。然后申不赦之令，着画一之法，悬三年之期，与天下将士磨砺，百姓更始。毋循旦夕苴袽之谈，称兵称饷，使龌龊小人皆有觊觎枢柄、盘据左藏之心。则内蠹去，外冗自清。臣保百年磐石无事也。唯亟留意焉。
　　·辩仁义功利疏（崇祯四年六月上）
　　原任右春坊右中允今降三级调用臣黄道周谨奏为孤臣去国不惜一身、善人舍命不惜一言、敬发未死之人心、裨交修之实政事：臣闻正志者不辞用晦，有道者不乐辨言。人臣降辱则苟忍而去，然非所论于主德休明、侧身修行之日也。臣蚤岁学道，二十七始就青衿，强仕通籍，于人物所无怨憎，亦不知人间辨难攻击的是何语。由今而观，风教摧颓，流俗邪鄙，虽孔李生于今日，不得不与孟荀司辨也。臣观仁义者天地之权衡、万物之纲纪也。孔孟衰而仁义之谈绝。唐太宗听魏征之言，力行十年，而后知其有效。汉武帝告汲黯曰：『朕欲行仁义之道，而不知其端』。至宋程氏父子，乃力持其说，以为义利之间，帝王所立志而治天下。今又五百年，闾巷小儿习为餖飣，缙绅大人口皆羞言之。每见士大夫垂殁，必有一部文集，除举业套外，有通本无仁义两字者。臣至浙闱，以治天下必先立志发论。见士子皆未有谈仁义者，乃私引古今，折衷孔孟，归本仁义，以治志气。其大指以为行仁义者，即不谈功利可以收功利之实；谈功利者，即不丑仁义亦已灭仁义之教。又推广之，以为仁义修而成德礼，尧、舜、周、孔皆由此出，朝廷得之以为朝廷，边疆得之以为边疆。仁义废而尚刑名，非、斯、桑、孔皆从此出，水旱因之以为水旱，盗贼因之以为盗贼。论策虽殊，其一指也。夫仁义、志气、政刑、德礼，此皆天下易解之言；尧、舜、禹、汤、周、孔、孟、程，此非天下难解之姓字也。而达官显人引为怪说，至云通篇无一语可解者。夫使载籍所陈，贤哲所道，止此数字，已自不解。即今士大夫所解者，当为何事乎？孟子曰：『不以舜之所以事尧事君，贼其君君者也；不以尧之所以治民治民，贼其民者也』。残贼之道无它，不谈仁义、苟利其身而已。
　　今上有尧舜之君，而下无仁义之臣。机智相尚，谗谄相先，恶直丑正，实蕃有徒。颠倒贞佞，以愚黔首。陛下英明，静观独悟。斋祷以来，数月之间，禹、汤、周、宣亘古难行之事，陛下皆备行之矣，而诸臣未肯坦心正言以告陛下者。以为振衰起弊必在督责，督责之道必先去危论之士。上未必有此意而下竞行之，大臣未必有此意而小臣竞行之。陛下所为威福，群下借以行其爱憎。陛下所为刑赏，群下借以行其喜怒。今虽暂睹清明，而邪正是非去取之间未有定论，人才学术未有正向。一宿宵人起而讧之，而盈廷之爚乱犹故矣。
　　臣观天下衰弊生于人才，原于学术，决不在簿书刀笔之际。士慕古、喜行仁义，则慷慨之士出，致身而效忠者多。士趋时、喜营爵禄，则猥鄙之士出，致身而效忠者少。今诸臣皆曰：『我能为君筦财赋』。然自数年以前，加赋未倍，事例未积，驿递未清，优免未扣，薪马未除，边亦此边，饷亦此饷。今加赋已倍，事例已积，驿递已清，优免尽扣，薪马尽除，边亦此边，饷亦此饷。而什伍庚癸，又疏于曩时。语其甚者，将帅之藏皆满矣，而陛下之帑如脱。是诸臣之尚功利者，竟不能为陛下筦财赋也。诸臣皆曰：『我能为君立威令』。然自数年以前，圜土时旷，犴狴未满，疑者不尽入，出者不尽戍，贵贱轻重间有差比，人心犹是，风俗犹是。今圜土无旷，犴狴已满，疑者尽入，出者尽戍，贵贱轻重不得差比，人心亦犹是，风俗亦犹是。而顽钝蒙蔽，又甚于曩时。语其甚者，细人之睚眦皆报矣，而陛下之忧愤未释。是诸臣之尚刑名者，竟不能为陛下立威令也。故天下之强弱视于人材，人材之邪正视于学术，学术之真伪视于义利。为利而言之则谓之伪言，为义而言之则谓之正言。为利而行之则谓之伪行，为义而行之则谓之正行。杀身而利于人谓之仁，杀人而利于身谓之不仁。害己而利于人谓之义，害人而利于已谓之不义。陛下试以此量天下之人材，程天下之学术，而邪正是非灿然见矣。天下人材学术，培养甚难，摧折甚易。养一贤者，即文绣十年、雕镂十年，不成一贤者。欲养一不肖，但啗之以美官，怵之以鞭楚，不终食已为不肖矣。
　　方臣初上疏时，称为毛文龙报仇及世宗弃河套诛夏言事，不过误读汉书，见邓公告景帝云：『七国未平先诛晁错，是为七国报仇也』。又误读唐书，见李德裕告武宗云：『先帝德宗心疑刘晏动摇，杀之非罪，至为两河之所藉口』。当时不谓之妄言谤黩，故率尔用之。及至回话，偶忆它事生死棼心，而应对无据。令当时直举二事，陛下亦未必疑臣薄臣。故为仁而不精，为义而不熟，是臣之罪也。为主司而谈仁义，非臣之罪也。守志而不宏，养气而不浩，是臣之罪也。为文章而本志气，非臣之罪也。臣所媿者，独谈仁义而杂功利，本志气而近刑名。策东江之必骄，议辽渖之必复，为异于诸儒之谈耳。然臣既以此荷薄谴，而诸臣必欲搜其瑕疵，摘其细垢，张大穷诘之，以至于杂比条例而后已，非逢陛下仁圣忧勤，释钱龙锡、易应昌等于狱中，则臣之发盎盎、睹白日已为远矣。臣少读书，不知物事。比读邸报，知边疆之有逆案，科场之有情节，两事推敲，必终年不已。臣不幸两蹈其机，实臣之命。然臣自矢，不以此坠其所学。使臣避祸害而变所学，即可掇通显，亦终无以报陛下。使臣变所学而掇通显，即可立勳名，亦无以对天下后世。臣前为编修仅踰年，注籍纂史已十余月，侍经筵仅一日，忤璫而去。今为中允仅一宿，狂言自废，履历浅鲜，不敢冒乞特恩。唯臣赤贫，携家七千里，旅食已尽，早归一月，免荷负，得完骸骨，近父母丘墓。臣扶病草疏奏闻。
　　——以上见原书卷一。
　　·放门陈事疏（崇祯五年二月）
　　原任右春坊右中允听降调今患病臣黄道周谨奏为遵例请旨放行事：本月十二日臣病，接邸报，见吏部覆臣患病疏，奉圣旨：是。臣力疾中庭，叩头谢恩，即当束装携妻孥行矣。忆臣自庚午正月闻敌薄都城，携家万里，间关北上；今又正月，闻寇迫东省，携家万里，间关南旋。往还冒难，首尾三年，在朝班不上三十日，食俸米四石五斗。罪过山积，幸余骸骨，无可复言。然臣观志行之士，如郭泰、马周，并皆不过四十八，臣行及之矣。恐一旦溘然无一语可报陛下者，幸及臣残喘，冒昧吐之。
　　臣自少学易，以天道为准，以诗、春秋推其运候，上下载籍二千四百年，考其治乱，百不失一。臣所学本于周孔，无一毫穿凿。其法以春秋元年己未为始，加五十有五，得周幽王甲子。其明年十月辛卯朔日食。以是上下中分二千一百六十年，内损十四，得洪武元年戊申，为大明资始。戊申距今二百六十四年，以干屯需师别之三卦五爻，丁卯大雪入师之上六，是陛下御极之元年，正当师上六。其辞曰：『大君有命，开国承家，小人勿用』。自有易辞告诫人事，未有深切明着若此者也。凡易一卦直六十七年一百五日，一爻直十一年七十七日有奇，今历十分之四矣。陛下恭默，深明天道。尝寤寐以思贤才，而贤才卒不可遽得；惩毖以绝小人，而小人卒不可遽绝。方陛下开承之始，外清逆党，内扫权璫，天下翕然想望泰平。曾未四年，而士庶离心，寇攘四起，天下骚然，不复乐生。虽深识远虑之士，岂虞变动至此乎？臣观陛下开承，应大君之实，而小人柄用，怀干命之心。在陛下以大君之哲，可制小人而有余；在小人以干命之才，可中大君所不觉。自臣入都来，所见诸大臣，举无远猷，动成苛细。治朝著者以督责为要谈，治边疆者以姑息为上策。序仁义道德，则以为不经。谈刀笔簿书，则以为知务。片言可折，则藤葛终年；一语相违，则株连四起。使陛下长驾远驭之意，积渐而入科条之中。臣子悃愊靖献之思，抑郁而消文网之内。迹其所为，既不足服小人之心；度其末流，终必承小人之败。支吾辗转，苟据目前。瑕衅既成，则诞欺立见。即如经岁，□去遵永已七、八月，而叙收复者以为千古奇功。又如近者，贼破山东已六、七县，而护叛帅者以为不犯秋毫。即此二事，而远迩情形概可见矣。凡外廷诸臣所敢于欺诳陛下者，必不在于拘挛守文之士，在于权力谬巧之人。内廷诸臣所敢于欺诳陛下者，必不在于锥刀泉布之微，在于阿柄神丛之大。惟陛下超然省览，思地中有水之象，知民情之所繇通；体刚中而应三文，知师功之所繇立。因以旁稽载籍，自汉唐以来，所用在师中而致治者几何人？用在师中而致乱者几何人？因以仰质圣贤，自孔孟所称对君子而砭小人者几何事？就小人而砭小人者几何事？自古迄今，决无吹毛数睫可成远大之猷，敛怨树威可奏雍熙之业者。臣至愚劣，自抱病已前，每云：东江辽人，不蚤料理，必成极乱。又云；帷幄诸臣，不懃远略，必有近忧。今岛众垂乱，山左倾危，扼吭拊背，已坠□□之机；疑抚疑剿，犹循秦晋之智。经月上下，求一抚臣几不可得。盈庭四顾，无一成谋。臣思曹濮愚民，可以静镇；通泰盐徒，必不可不收。津保近防，可以酌往；淮济声援，必不可不联。以静厝济西之民，则易动之方可定；以动鼓兖东之众，则震邻之力易专。移颍上之镇出于徐州，则宿迁之上流可断；简蓟密之师益于宁锦，则□□之西击可支。急理岛上之民而不藉其援，则岛上登莱之势分；还塞胶莱之险而速致其师，则青州扬兖之情合。详此数者，一意扑灭，立限数月，可省数年之功。如复迁延，抚剿不决，咙喉之间，不容有河曲之事矣。凡小人见事，智恒短于事前，言恒长于事后。不救凌城，而谓凌城之必不可筑；不理岛民，而谓岛民之必不可用。兵愤于久顿，则谓乱生于有兵；饷糜于漏卮，则谓功消于无饷。乱视荧听，以至极怀不可复挽。臣观今日道化未宏，用师之毒势不可已。昔有夏胤征，仲尼所录，向戍去兵，丘明非之。今陛下之意在于干城腹心，群臣之图在于偷安避患，上下相畸，不遂于成。臣愚，以谓正功之道在乎定命，乱邦之诫止乎小人。小人用，即无戎狄亦足以致乱；小人不用，即有干戈亦足以致理。从古有酿乱致乱之人，必无有讨乱致乱之事。隋、梁、晋、宋事不足称，殷武、周宣功在自立。臣又阅旧史，正德七年，岁在壬申，刘、赵诸贼，唱乱霸州，浸淫四省。于时边陲无事，枢揆协心，小丑猖狂，徒自覆没。以周易推之，在需之井，利用恒无咎。今强寇剥肤，我龟不告，絮花一落，转盼高秋。陛下及今廷励群臣，面谘群策，发扬鼓舞，犹恐不足以起天下之材，致天下之用；而闻警以来，未尝召对，灾下朝房，不复修省，遂使素服负带之虚文，亦成日消月靡之实事。臣恐有师中小人、漫言干命、以养乱坠功者。小人之言售，则大君之柄失；大君之柄失，则丈人长子皆无以正其律矣。易曰：『大君有命，以正功也；小人勿用，必乱邦也』。功得其正，则虽乱必治；功失其正，则虽治必乱。况无报功之心徒怀不正之意，乱何以除？治何以立？国家养士二百七十年，材官蹶张，皆荷异数，左右投之，心力相资，何所不可。而一切消磨，久靡成顽，敌至而不忧，灾至而不惧，恐非大君所命开国承家之意也。凡人主之学，一以天道为师，则万物之情可照。人主断事，一以圣贤为法，则天下之材具服。自二年以来，以察去蔽而蔽愈多，以刑树威而威愈殚，是亦反申商以归周孔，捐苛细而振紘纲之秋也。唯陛下超然深思易象阴阳当否之际，何者谓之丈人？何者谓之弟子？何者谓之长子？何者谓之小人？用之而乱朝着则去之，勿以朝着为尝。用之而乱边疆则去之，勿以边疆为戏。因以定命正功，安内攘外，不过数年，而三锡之勳可成，无疆之休毕至矣。臣考自丁卯大雪，至戊寅春分，凡十一年七十七日，皆在师上六，勿用之防，诚不可已。书曰：『无疆惟休，亦无疆惟恤』。臣膏盲已久，痼疾又新，不能冒矢石以报陛下，又不忍溘然终闭一室而死，诚不自恤，吐此一言，即瞑目无愧，非敢穿凿传会，以渎圣明，为天下万世之所讥笑。臣病久，援笔气绝，乞陛下念臣垂往之言，并乞遵例着该门放行。臣不胜感激之至！
　　·放门回奏疏
　　原任右春坊右中允听降调今患病臣黄道周谨奏为遵旨明切具奏事：臣以本月二十四日具疏放门，二十七日奉圣旨：『着该门放行。本内葛藤株连，所指何事？收盐徒等项，立限数月，作何料理？目今师中堪用的知有何人？通着黄道周明切奏来』！臣捧读感泣，不图今日陛下犹念臣之言。臣思天下明切之言，随试辄放者，莫若用君子、去小人。使用君子、去小人而犹不效，则无贵明切者矣。臣生愚迂，不能为明切之论。然观迩年以来，诸臣所目营心计，无一实为朝廷者。其用人行事，不过曰推求报复而已。自庚午春月以来，盛谈边疆，实非为陛下之边疆，不过为逆党而翻边疆，使诸芟锄逆党者无端而陷边疆之内。至于边疆之要塞利害，进退趣舍，实无一言及之。自辛未春月而后，盛言科场，实非为陛下之科场，不过为仇隙而翻科场，使诸素无仇隙者无端而陷科场之内。至于科场之源流清浊，屈折难易，实无一言及之。止此两阱葛藤株连其绪余，以为参罚催科比较物件，毛末腾沸而本领具废。此宋人不过一看详条例之司，而诸臣倚之当匡襄之务。臣观古之圣贤，其所经营不过两事；曰外攘□□，曰内迸小人。□□不共，则大臣一心以忧□□；小人不退，则大臣一心以忧小人。今独以此二忧遗之陛下，而大臣夷然自处于催科比较之末。用事而事失，则曰事不可为：用人而人失，则曰人不足用。夫行事用人，此密勿之威柄，宜定于陛下之衷，研于大臣之虑，不宜使疏逖粪土者谈之。疏逖粪土谈密勿之事，必从祸身，为天下所笑。然而臣固迂愚，臣所欲收盐徒防徐口、实津保、联淮济、辑岛民、厚宁锦、静济西之众、动兖东之师者，臣非谓登州岛民能翔千里溯汶济而上也。臣观登州地形，陡出海外，舟师四游，与风南北。自石镇而北，东风稍南，舟出沙门者可趣滦河，递西至于直沽。自艾山而南，东风稍北，舟入过沙者可趣海舟，递南至于淮口。上下四、五百里，信宿可至。今贼已破黄县，征粮福山装理舟舰，此其势非安坐者。又今二月，东风已发，岛□倭寇，处处可勾。使诸贼为□□用，势必未肯；然借□□之势，上下分驰，舟楫车骑，声息相资，则边疆之事去矣。臣计登州诸县，强半斥卤，粮可资主，不足资客。收岛众则其食不支，不收岛众则其巢穴不固，势必重兵自守，分党四掠，西疑青兖之防，南掠徐淮之道。自胶莱以西，崎岖川壑间数百里，臣不惧青州矿徒能越胶河以应乱卒，诚惧淮上盐徒能呼蒙羽以应舟师。如莱青重兵不急搏贼，则通泰淮海自成邻壑。今度于淮上造船，必百日乃备；往还文移，又当百日。但命淮抚便宜募商，计直散引，收合盐徒，练为一军，不俟训讨，自成劲卒。得战舰数十艘，可以上捣登贼北出之虚，下收江淮防漕之实，内销桀鷔之心，外翦枭獍之势。加使数月以后，岛师麇至，索食江淮，□□西窥，分防滦永，急而图南，难为力矣。今度诸岛未与贼合，兵食尚脆，不能西断胶水，雄据一州。使青莱东兖二十余县褰裳奋衽，六、七万人晨夕可得，立限数月，焚舟破釜，犹可扑灭。更一、两月，虽有重师，徒资纵壑。俟其扬去，沿海上下，在在堪虑。今必江淮有兵而后贼无退舍，令其船掳无用而后此汛易防。如使津保之间征召或虚，则盐沧之民匆皇易动。万一登贼举帆北出，宁锦一带八、九空城付一巡抚，岛民□丁在在可应，遵蓟督臣鞭长难及，此为猛兽投其空饵也。且此贼前来，狎知虚实，不救凌河，必有汛凌河之心，不护关门，必有经关门之意。盛夏南风，高秋□马，□贼若合，则我势自分。臣非谓登岛乱卒能寻故道，舍汶济别出津通之间也。凡车骑之用在东北，舟楫之用在东南，关岛上下，挟其两长，则中国之枝穷于双短。是臣所欲立限数月，责青莱之众灭登黄之贼者也。
　　自昔乱贼纵横、不两月破贼者，独贝州王则耳。然其时犹遣一相臣、副一宣抚，然后收六十日之功。今登贼之势大于王则，诸臣之智短于明镐，而欲以夷犹剿抚，徐观其败，臣见其难矣。天下之大，何患无材？陛下诚奋然振励，毕诸策力，中外相资，以庙算成之，何材不奋？臣素不交游，于中外人材，实未周知。然以臣所学载籍睹记：直亮刚方，必为君子，脂韦荏苒，必为小人；仁闵宽宏，必为君子，鸩鸷狡险，必为小人；乐善闻过，必为君子，好谗悦佞，必为小人；难进易退，必为君子，竞荣图宠，必为小人；非道不繇，必为君子，他途借进，必为小人。持此五者，衡量天下，十不失一。宋儒有言：『边帅之材即不可得，当于缙绅廉干有识中求之』。又云：『直言敢谏之士，即仗节死义之臣』。人臣至死义，已无足观，何况偷生，遂成□□之事！臣观万历末年，林下诸臣如邹元标、赵南星等二十余人，废弃二十年，酿成门户之祸。今又无故取诸缙绅，稍有意识者举网投阱，即缓急何所得半士之资？凡绝饵而去者必非鱛鱼，恋机而来者必非骏马。以利禄养士，则所豢者必市利之臣；以箠楚驱人，则就驱者必驽骀之骨。今诸臣之才具心术，陛下备知之矣。知其为小人，而又以小人骄之，则小人之焰益张。知其为君子，而又以小人参之，则君子之功不立。诗曰：『彼疏斯稗，胡不自替？维今之人，不尚有旧』。天下总此人材，不在廊序，必在林薮。臣所常知识者，有和州马如蛟、公安毛羽健、闻喜任赞化，皆倜傥有气骨，则皆蒙谴去矣。所习闻者，青涧惠世扬、吉水李邦华，百链余刚，名满天下，臣又未尝领其丰采；鄢陵梁廷栋，胆决机警，年力方新，自当需为异日之用。其在仕籍者，有新建徐良彦为南大理卿，豫章曾樱为福建参政，金华朱大典为天津兵备、绍兴陆梦龙为藩司起复，武进邹嘉生为陕西参藩，皆卓荦骏伟，使当一面，必有可观。凡天下人材，视于君相；事业成就，视于庙谟。今帷幄之上未有定谋，阃外诸臣徒循故习，师久而逃，逃久而叛，势有必趋，非法所禁。陛下必欲振作人材，当敦尚风节，表章仁义，勿使猥琐小人挫辱文章廉隅之士。昔太祖品骘人材，以执古而不知变者为最下品，盖指诸庸碌学究而已，非谓崇尚圣贤规模先正之士也。今风俗久颓，恶直丑正，人材饰貌，亦不易知。易之初泰曰：『拔茅连茹，其初否』；亦曰拔茅连茹，其辨之于初者同，其辨之于终者异。人事不齐，而否泰变象，是臣所欲陛下详审定于师中者也。昔苏轼临行，欲陛辞不得，乃上书言『极泰之世，小民皆得上通，极否之世，近世不能自达』。臣今值尧舜之朝，虽乞枯骸，犹荷明问，臣死且不朽。至于愚迂不能明切，如好丑定于肌肤，不可复易。谨昧死具奏，唯陛下少垂察焉！
　　·拟论杨嗣昌不居两丧疏（崇祯十年闰四月）
　　右春坊右中允兼翰林院编修臣黄道周谨奏为空言无补、不得不言、报效殊难、不敢不报、自揣迂愚、再祈赐玦、以扶名教、以醒人心事：臣生值明时，事明主，勉强自奋，屡蒙宽宥。凡以疏昧之故，应死不死，应黜不黜，曲被生全者再四矣。臣无言责，又非好言者。然有一事，臣不言则终无言者。且以亢旱修省，陛下诱臣以言。臣今日不言，异日言之，必悔晚无及。是以不恤祸患，再矢敬慎，冒昧言之。如大司马杨嗣昌夺情秉枢、条议溢地均输事是也。臣孤陋阒守，阅邸报常后时，不知其条议何状。然观古格士匡时致主者，皆有根节，纤毫不爽，然后能济大艰、胜大任，为天地神明之所鉴格。方土木时，北塞多虞，先臣于谦、罗亨信实始夺情，克诘戎兵。嗣后边臣间循故事，然皆凿凶门，出阃外，本末钩连，势非获已。迨神祖时，大婚未举，俺答初附，张居正仅夺数月之情，以观典礼，至使天下交讥，名实俱丧，神祖终薄其人，身死乃录。今天下贤才尚多，人心未泯，独以积媮之余，委辔莫驭，是非易淆，赏罚不傚，每有艰钜，彼此推卸，以致盗贼纵横，下苦百姓，上烦明主。令有二、三大臣洞悉本计，内修礼乐，外明征伐，收人心，鼓士气，制节谨度，以持其后，成康之治，犹或可致也。而幸幸功名者，乘间斗捷，以礼义廉耻皆不足以为治。使礼义廉耻果不足为治，则伊吕周孔废于前世矣。臣观陛下法古敦庸，深明本治，以崔呈秀之夺情据位，而首膏萧斧，即袁崇焕之夺情阃外，而亦不免诛夷，是陛下之明察，与天地神祗之鉴观昭着如此也。古之圣人以为忠信可学，至孝难尽，故以廉耻相劝，不以要道律人。然如魏阙之下，司马之堂，政教所出，何可紊也？臣素顽钝，不能多识，然记先臣翁万达以夺情至部，降左司马，不踰年罢归；杨博以嘉靖丙寅丁忧，戊辰复起总督，且禫矣，犹蹙然恐以衰墨莅事，为戎□所笑。今枢臣新居两丧，不在疆场，偃自拟于杨、张之间。天下即无才，何遂唐突至此乎？陛下以至德化人，防维犯乱，间有磊荦之士，偶生细故，如陈寿之丸药、阮孚之追婢，皆幽摈不敢别白，奈何使栾栾负棘者坐弄王鈇、磨厉天下耶？天下虽大，其噏呼在一人之心气。陛下之心敬则天下皆敬，静则天下皆静；陛下之气和则天下皆和，平则天下皆平；虽有九六灾眚、水旱盗贼，可以力行善政，付一、二贤达匡襄消灭之。陛下执要运仁，力行于上，岂必使四海精神尽顿于兵饷之下乎？
　　臣闻枢臣条上兵饷为溢地均输之说，派兵十二万，饷二百八十万，欲俟兵齐饷齐，始展区画。天下望枢臣如旱望雨，望灭贼如水灭火，必俟兵齐饷齐，谁则不能？且是溢地所出，其能几何？加派之后复有均输，敲扑之余间有那借，势必数年不齐，则是枢臣不欲灭此朝食也。凡贼之所以不灭，为不得要领，屡抚屡纵，将骄于上，卒翫于下，委蛇迁延，时譁时起，以兵单饷绌为词耳，非果尝试挫弱不复也。往岁秦中措兵十二万，饷百二十万，展限数月，然卒不效者，任事之臣少，推卸之谋多，乍抚乍剿，两无所就也。诚使当时赏罚甚明，要害甚得，前后遮伏，审势逆折之，潼关之外可以不惊。而诸臣动称地广径多，厄塞易漏，非用众不可，故诸臣皆自救败，非为功于陛下者也。又去岁□迫三辅，匆卒召东南兵每省数千，行粮安家各费十余万，行不踰阈而一纸罢之。令其时道将决计踰江，分路豫楚，合诸士兵邀击逸贼，虽万数千，有十余万之势。夫以帝王行师于中原之内，州县比栉，龙蛇起陆，而云必王翦、白起衔尾于道者，此大无算近于风浪也。今豫楚江淮因垒已久，三省赤籍少不下十万，馈饷数年，主客正支，宜有定数。又岛饷新撤，江广之运可省三、四十万石，登莱俭险促节之地，不宜久宿大师。但使分岛并楚，以靖中原，练要握奇以绥东土，取辽饷之绪余，绽秦豫之单虚，挹彼注兹，犹所谓天下之全救天下之全也，安在其为半乎？臣观古今三代之季，皆有繁征，摇动人土，卒用不靖。我朝二百七十年累洽重熙，虽有寇攘洊惊，而天下晏如者，以士民跕足尚有余地，饶乏相依。它如间架、陌除、榷酤、度牒、贸鬻之类，缙绅耻谈，以至铜铁银冶无甚巨害，君子犹引义争之；是以相维安于磐石也。信如溢地均输之说行于江南，刁民猾胥搤腕语难，闤闠相煽，铤险逃虚，又宁可靖乎？且为权计，以辨一年，一年之外，大兵未练，大赋未集，大勳未就，大难未殄，水旱间出，草木变更，眄眄之众，何所消之？反裘负薪，荷刃向内，备见于此矣。夫以七百万之新饷尽为关协，以八、九载之威神殚于内操，权于其间，犹未有一二日之间暇，十数万之赢余，以需应不时，补苴罅漏，而欲借一年之计，使苍生破釜以应，寄炊中泽，长嗷而观布网，臣虽至愚，知其未可也。今四方亢旱，支河枯龟，永平之间，骨肉相噉，瀛海孔道，摽掠成群，区区江南，民力已竭。陛下必欲以灭贼，兵不必多，饷不必倍，但选诸直言敢谏之臣及诸胆识强敏者，持绣斧，监诸道军，因粮于省，因兵于郡，因将于士，因赏于贼，间选十数制科，开兵冲敌，州县令其自举能者授之，贼平一年即报雄职，天下翕然思奋其长，寇攘奸宄，闻风拊心，何必撑苍生之骨以御虓虎乎？至于灾旱之故，积于骄阳，愤盈不交，坎离失治。臣见比年贤人在野，忧郁殊多；如詹尔选，吴执御、金光宸等，皆慷慨特达，不惮批鳞，分其余才，可以料虎，而长滞岩穴，亦乖和气。又迩闻内操不间冬夏，上混雷霆，下竦社土。方今荧惑与日同行，会于鹑首，三辰皆火，火政不修，则蕴隆不退。陛下诚当清狱之时，沛然肆眚，起废籍，停内操，以蓄阳光，以养阴节。火政既清，则雨泽必降。人心不郁，则协气旁流，是即解泽之良方，玄感之邃理也。陛下既以言督诸臣，想诸臣必有言及此者。维是礼义廉耻，百世之云雷，非直一时之膏雨。天下悠悠，习为细故，生心害事，变非一端。即如溢地均输，便有熙宁、元丰均田、手实之祸。臣知之不言，言之不尽，异日言之，虽悔无及。臣为此疏，已经十日，六、七焚草，然终不敢自欺以欺陛下。诚以提醒人心，扶植名教，亦是词林职业。幸逢圣主恳恻求言，不敢括囊以沽安贞之誉，即以是贾祸，臣亦有几微报称，槁死无悔。为此奏闻。 
　　·慎喜怒以回天疏（崇祯十年六月）
　　右春坊右中允兼翰林院编修臣黄道周谨奏为赐环已久、图报无从、昧心不可事君、建言又非得已、自揣此生无以报国、甘从显黜、以谢素餐事：臣坐狂瞽，自废五年，不图殊恩，又逢再造。去岁秋尽，惊闻□警，匍甸入都，万里载途，经冬始到。自谓七尺残躯，已非臣有，顶踵可效，不敢自存。然自元正见朝以来，依阿淟涊，遂历春夏。出无一语可报圣明，入无一言可对衾影。还顾往年自请使鲜、经理东江之事，俱成呓梦，凄然泪下。缅观自古忠尽之臣，竭力致身，有怀必尽，未有自欺其心以欺其君、顽钝不肖如臣今日者。臣自度血气已衰，学问不进，刹疚威惕，事事创心，怔忡之余，遂成痼疾。正拟呼吁乞身，自投沟壑，而雨泽未降，云汉其勤。方陛下宵旰殷忧之时，群臣修省惕厉之日，臣无知，安敢自绝？然观边圉洊惊，寇攘式内，廉耻道衰，人心尽丧，非有独立不愳、有霣无贰之臣，必无以酒发肃心，湔除暮气。而诸臣过自惩艾，苟免朝夕，无敢为陛下昌明其说者。勿论其他，即如近者中外斋宿，为百姓拜命，冀一沛泽，以成麦秋，即释滞囚，断庶狱，绘监门之图，徇烹桑之请，犹未足以上叶玄载，下慰苍生，而五日之内系两尚书，衿绅咋愕，道路呜邑，未闻有一臣敬申一疏者，又安望其勘乱除凶、蠲冤解网、赞浩荡之恩、成霖雨之业乎？以陛下宽仁，优容言路，犹且如此，盖自三百载、十三宗以来，未有士气不扬、随风茅靡至于今日者矣。臣观天下灾祥系人主之喜怒，人主喜怒系天下之安危。古之圣人，喜气行于臣邻，则臣邻兴作；怒气行于边鄙，则边鄙廓清。诗曰：『君子如祉，乱庶遄已；君子如怒，乱庶遄沮』。君子之喜怒皆以拨乱，故争于其大，不争于其细。今大犹不争，细故是竞。朝无一可喜之臣，则臣无一可喜之事；边无一敢怒之气，则乱终无一遄沮之日。威顺反施，贵贱倒治，是以奸昏互炽，叛逆蜂起，四方溃决，渐不可收，亢阳之极，至为旱灾。而大小臣工犹结舌不语，使陛下焦劳于上，百姓展转于下，而诸臣括囊其间，稍有人心，宜不至此也。臣非言官，默不违道，然受特恩，起自草莽，虽不以言自居，天下犹以言责臣。近有韩愈阳城之嘲，远有孟轲蚳之讽，自顾惕然，无以自容。其一、二高识之土，犹以臣前者开政府诿卸之端，后者坚词林缄默之路，负恩藏拙，远媿古人。臣何知言，知有臣之心而已。臣自欺其心，则何以事陛下？惟立赐罢黜，以激素餐之耻，以发感恩之衷，以垂有怀不尽之戒。臣击坏荷荣，没齿无怨。
　　·求言省刑疏（崇祯十年六月）
　　右春坊右中允兼翰林院编修臣黄道周谨奏为万里孤臣危病只身报效既难，称职不易，拊心多惭、仰祈一去事：臣冒昧不知进止，于前月二十八日具奏乞休，奉圣旨：『词臣职业，最为难副。勿欺所宜自矢，建白不在空言。黄道周以清望起用，正当深念时艰，矢图报称。至朝廷每有处分，原系臣子欺蒙自取。若不悉其事情本末，概从感愤，循名似美，责实何居』！臣不胜感激。自计此生应死不死，应黜不黜，曲荷生全者再四矣。旁皇弥月，欲求一靖献不可得，凡怀疏欲上中止者三，非独谓言非其职，亦深知建言之难也。郁郁昏病，沉眩二十余日。时科臣陈昌文与臣同病，竟死，令臣当日死，则亦死矣，纵有忠言，谁为白者？臣迂蒙寡特，于中外大计无所复知，所恳恳欲以空言明报者，诚以天下神器，为之有道，簿书刀笔非所绳削天下之具也。古之圣人，设为礼乐以治方内，设为征伐以治方外。礼乐不足以治其内，始有缧绁缨氂缠于君子。征伐不足以治其外，始有揭竿裂帛纵于小人。周宣王中主耳，自文王至于宣王亦二百六十年而后中兴。宣王感旱魃而修行，是为云汉之诗。其诗曰：『王曰何辜』。今之人言宣王侧身闵下之至也。感玁狁蛮荆而修政，是为六月江汉之诗。其诗曰：『王猷允塞，王心载宁』。言宣王忧思谋略之远也。宣王内以至仁忧其臣庶，外以至明至武奠其封疆，是以吉甫、召虎之伦，皆以儒生躬赞大业，享有太平者四十六年。今陛下则皆见之行事矣。而天下大势未可顿回，人心未可顿收，寇攘未可顿服，所当深惟其道讲求其故，考证诗书以巩其后。龌龊琐人，安足共图大计乎？古之圣人，爱人以立体，知人以致用。其所知者不过数人，其所爱者及亿万人。知之道无它，亦曰能爱人安民而已。共工、伯鲧，身亮天工，使水土不治，人民不安，虽神明之胄，不保幽羽之戮。今陛下宽仁宏宥，盖有身任重寄七八载罔效、尚拥权籍自若者。夫以风动之时，人心淳固，龙蛇作孽，不足以乱天下，故宽假以九载之绩。今生民涂炭，朝不及夕，一夫晨呼，百臂齐奔，而东西悠息若此，是有道仁人所倚席而废箸也。臣观陛下每值天诫，辄避殿省躬，率先群下，此自古圣主所未尝有。而股肱心膂竟未有得当以报陛下。间有阴阳灾眚兵戈之害，则率云是郡邑无状所致。郡邑州县犹之坌土，所应不过百数十里之内，何足以广召祲氛？汉萧望之以御史大夫欲应天变，上犹薄之，何况州县承流象指者？凡天下风化转移，阴阳若否，皆视当宁之心气。当宁之心敬则天下皆敬，静则天下皆静；当宁之气和则天下皆和，平则天下皆平；当宁之心气既以敬静和平，而天下犹有不敬静和平者，则二、三元老当刻责自厉，奈何使草土臣庶市其怒色乎？积渐以来，国无是非，人无杜直，郡邑长官苟且了事，诚可愤痛，然其视听一系于上。上急催科则下急贿赂，上乐锲核则下乐巉险，上喜告讦则下喜无赖。今天下巉险、无赖之徒群聚京师，鸟声兽声白昼相呼，缙绅俛首屏息以伺动定，皆曰是有由来。孤危之臣重足而立，幸逢陛下好生，下诏求言，省刑清狱，如清执学臣俾复原官，中外鼓动，此辈稍稍敛戢。然方求言而建言者辄斥，方清狱而下狱者旋闻。臣思自古政治之道，唯此二端。清狱之端出于恻隐，恻隐为仁，引而充之，仁一人即可仁天下。小民虽有纳沟之痛，缙绅讵多雉离之嗟？求言之端出于是非，是非为智，引而充之，知一事即可知万事。君子讵有畸偏之谈，小人岂有虚公之论？今陛下仁智端竟甚明，而大臣引伸扩充不力。昔太祖在干戈控攘之中，尚日与刘、宋、章、叶讲仁义，究道德，以为战胜之术。今公卿即多暇，而□□东□，流寇西沸，江淮之间，不合如砺。虽张仲、山甫处此，未遑舍六月而歌清风，奈何与市井细民，申勃谿之谈、修睚眦之报乎？臣自少迄今五十年，孤踪塞兑，不言人过；然私诵圣贤之言，以为清忠易许，仁孝难知，故有至道以责至人，忠恕以恕僚友。陛下慈孝即风动海宇，岂必令二十年前闾巷养骄，无触乳之犊？陛下敦睦即雍孚上下，岂必令二十年前缙绅衿棘，无倾轧之嫌？且以时事如此，人心如此，辅臣虽甚贤甚良、甚清甚疆，宁保天下四海无一蹴刍齿马之事？目下伏暑将徂，凛秋且至，最要者在安庆厉师，措饷立限，务扫英霍襄邓之贼，勿以若抚若剿诿之道谋。最急者在宁锦训练六师三军，豫为截伏捣坚之策，勿以若弃若存，复成瓦注。最便者在因士气方朝，开兵冲州县，另为选举，但约贼平许以雄职，勿以掣签分地，长其幸心。最切者在起废籍批鳞强项之臣，使为秦豫襄庐诸道监军，但约贼平授之节钺，勿以别户分畦，销其壮志。又最不可缓者，应诏直言之臣，被讦无证之士，悉以一面解其烦冤。行此五事，使天下凄风苦雨尽为祥云，寸短尺长毕成大虑，诸臣之诟谇可以不解自融，朝延之刑威可以渐措不用，然后以上歌采薇，下诵天保，讲律度，明礼乐，与周宣、殷武媲美无穷。臣虽长往，没齿无怨。又臣自未病前，观五月朔夕荧惑与日同在鹑首参火之分，三辰皆火也。又以朔夕合伏，宜修平火政，稍节威光，使火不为厉。明春荧惑在于大火，徘徊氐房心尾之墟，宜慎火器，逖毖戎务。汉臣盖勳曰：『寇在于外而内陈兵黩则不武』。陛下洞烛历理，深明天道，握要以御四方，求仁而苏百族，樽俎之内，胜算自饶，何必使举朝精神弊弊于兵饷刑狱之下乎？臣草野受殊恩，无可报称，又被病滨死，思一罄所怀，非敢一言感愤，轻谈时事，惟陛下悯其孤危，惓惓冒昧，乞赐生还，冀遂首丘。臣无任感激之至。
　　·三罪四耻七不如疏（崇祯十年六月）
　　右春坊右中允兼翰林院编修今陞左春坊左谕德兼翰林院侍讲管司经局事臣黄道周谨奏：为高厚难酬、素瘝多愧、敢辞新恩、以安愚分、乞从休致、以保余生事：臣胃气虚败，既经月余，神思昏溃，变为怔忡。自伤福薄，不耐好官。兼以学疏，未能练性，遂委顿至此，夫复何言！前月二十九日，惊闻圣恩，陞臣今职。本月初三日，部覆奉圣旨：『是』，臣即当趋朝叩头谢恩，而下■〈疒带〉之后，步履虚尫，迁延复阅旬日。臣思臣家世寒俭，赋禀迂愚，量腹度形，日虞满概，幸以余灰，得睹圣政，释清执之臣，解蕴隆之泽，即行歌击壤，已有余荣。又北陆已迈，长至方来，皇太子行当以履端出阁瞻依之下，坊局最亲，臣何忍言去？然臣自计出山以来，有三罪、四耻、七不如，谊不敢以迂愚庸劣，玷于清班。
　　所谓三罪者：臣先时六、七年，见朝廷赏罚信必，新饷充赢，人心方奋，毅然以辽渖为必可复，流寇为必可扫，因边治边，因腹治腹，扼要刻期，为效非远。比揆诸边腹，事久势殊，人情顽钝，皆谓要不可扼，限不可立，惴惴姑息，濡■〈衤如〉不暇。臣遂怵然不敢言征伐，一似臣前日为大言以欺天子者，是臣罪一。又臣自草土，恭承环命，天下遂欣欣想望汇征，毅然以仁义为必有效，申商为必可废，众正盈廷，则奸邪自远。比观中外，众尚诡随，人习告讦，下犯上，贱犯贵，不肖犯贤。臣遂怵然不敢言礼乐，一似臣前日为卮言以欺天下者。是臣罪二。又臣初见明诏，敦尚孝悌，贵廉贞，颁孝经小学于黉序，贻书乡里，以谓士大夫即不能师法圣贤，宜念纲常，持名教，以富贵功名为第三、四义。比见诸缙绅皆毁柙踰闲，挂衰服入都门，攘臂吹尘，以冠裳为货，与市井争行。臣遂结口，怵然不敢言名节，一似臣前日为危言以欺乡里者。是臣罪三。此三者，皆臣蓄缩自废以负陛下者也。
　　所谓四耻者：臣前后出山，咸有天幸。两值云汉求言，两值京辅□退，未有一事一行以蔽初志。在辛未求言，则以慝引候旨，欲陈而辍者三。在今岁求言，则以清狱方行，欲陈而辍者再。在庚午□退，则以携家载道，落节于浙闱；在去冬□退，则以单骑息肩，溷荣于房考。皆始于危言，终于持禄，始于危行，终于养交。此四者，皆臣偷安自弛，不顾名实以负陛下者也。
　　又臣记汉臣梅福之言，以为四海之广，人民之众，能言者类固多，然求其儁杰，指陈时政，言成文章，施合时务者，亦不能几人。臣庸劣最无比数，不敢上方古人，正如今日诸臣，品行高峻，卓出伦表，则臣不如刘宗周；至性奇情，不媿纯孝，则臣不如倪元璐；湛心大虑，远猷深计，有经世之器，则臣不如魏呈润；直言敢谏，贞心绝俗，则臣不如詹尔选、吴执御；雅尚高致，博学多通，足备顾问，则臣不如华亭茂才陈继儒、龙谿孝廉张爕。乃至圜土之下累絷诸臣，朴心醇行，臣犹不如李汝灿、傅朝佑；文章意气，轗轲拓落，臣犹不如钱谦益、郑鄤。而诸臣或在草野，或坠渊壑，臣独以庸劣余灰重依日月，犹不惭恧，如食斯饫。臣以顽冥无耻重负我陛下者也。
　　陛下即以寒冷谅臣，然臣自谅，人臣之清贞，犹女子之自守，女子既字，苟无婉容懿色以康其姑嫜，谐其妯娌，又不能紝织馈爨以给其家人，即闭户自守，安用之？臣以庸劣，自号迂愚，谓天下皆径，不得不迂，天下皆智，不得不愚。陛下方以寒冷谅臣，臣犹得言去；令不以寒冷谅臣，树党沽名，百过横生，臣又岂得言去哉？孟子曰：『位卑而言高，罪也。立朝而道不行，耻也』臣无可行之道，陛下又屡采臣之言，当抱骨图报。但以迂愚，又负此三罪、四耻、七不如者，骤得一官，战栗无以自立。闻人批鳞请缨，则惶汗欲死。今又病甚，言语迷惑，不识进退。惟陛下矜怜，宽其狂易，许辞臣职，以原官休致。臣歌咏圣恩，永永无极。臣自前疏奉旨后，有再疏谢陈，皆值病中辍迟久，不敢频渎，惟前五月二十二日齎疏告病，会遣役亦病不得上，今冒昧合并，以明不欺，以效芹曝，惟圣慈矜宥。
　　·救郑鄤疏（崇祯十年六月）
　　右春坊右中允兼翰林院编修今陞左春坊左谕德兼翰林院侍读管司经局事臣黄道周谨奏：臣于前六月十三日力疾具本辞职，内称臣有三罪、四耻、七不如，揣分自安，不敢以负乘致寇。又并附旧疏，粗陈道法治御之略，非敢有一言干冒，希荣以殉流俗、挠国是也。席藁引辜，旁皇二旬，至二十九日惊闻圣旨：『礼乐征伐名节，是朝廷治御夷夏、扶植纲常最大关键。黄道周职在词林，不图报称，一味偏拗好名。这所奏并旧牍附陈，语多含吐，且颠倒是非，甚至蔑伦杖母、名教罪人，犹云不如，是何肺肠？着回将话来』！臣惶恐万死。臣处明时，滥清班，雍客缄默，可觊后福，虽穷愚极迂，岂不知守口之乐？所不得不如此者，以六载赐环，万里赴难，不忍忞忞以苟偷自结。必不得已，亦摅片言以报陛下耳。臣觐□□□□既二十年，流寇弥漫又七八载，百姓疮痍，横死相藉，臣私意以日中之市无游谈，踰险之车无袖手，大小臣工宜悉捐其私虑以急公家，舍其细竞以图大计，即甚无能，宜推分引身，以崇让敦厚少补万一。如爵禄是竞，毛举鸷击，高自封树以误苍生，诚非所望于今日也。臣才具不踰中人，年过始衰，即欲奋其蛙颐以偿马骨，而四顾了然，不觉心冷，以视举朝诸臣，无一不十倍臣者。顾影问形，每况愈下，又何怪乎？古人为侍从不半载，章疏至百上，臣赐环七阅月，仅补两牍，尚吃吃不能自畅。以臣遭明时，事圣主，仰受殊恩，尚阉蠖如此，令与诸臣并道后先，其不能追及，何啻倍蓰哉？臣前见科臣章正宸疏有云：『诸臣或迂疏矫特，自洁其身，亦不过护一官耳』。臣为此负愧，至终日不食。近见科臣冯元飙疏云：『诸臣皆蓄缩便安，无裹革请缨之义』。臣亦为负愧，累夕不寐。二臣皆知臣者，非为臣发，然使臣闻之，如呼寐使醒。臣又病起，孑然鼠泣，是以决计欲自效而去，非敢与大臣判其出处，盈廷争其是非也。
　　至如郑鄤者，天启二年与臣同为庶常。鄤与文震孟先后抗疏。臣以迎母，且至三疏三焚，郑鄤尝以为怯。臣至今愧之。乙丑，臣奉母归养，舟过毗陵，鄤母吴孺人送臣母出境，未尝以为不孝。今又十三年，距鄤发科时已二十六、七载，时地辽邈，何由追剖其事？但时捉笔，不能明白，辄想郑鄤以为不如，真不如耳。宋臣韩琦在中书，每见章疏谈人隐过，辄以手掩之，仁宗尝称为忠。唐臣颜真卿尝纠李何忌不孝，但云酒失诟谇，犹云此非盛事。今乡党聚谈，好摘人暧昧以为笑乐。四方讹棍，好造不根，詗赫攫钱。风俗薄恶，犯乱所生，挽之在上，不可不早也。臣百不如人，不孝、不廉、不文、不武，已见臣六年前之旧疏，今虽终日克治，了无所得。何敢复望古人？幸遇皇上仁覆闵下，有鞀铎刍荛之思，是以载骨生肉，敢图尼言只字之报。如臣自量废弃岩穴，即狗马不如，何况累臣而上？臣少受诗，观仲尼以神听而定二雅，在伐木则曰：『神之听之，终和在平』；在小明则曰：『好是正直，神之听之』。天下未有不正直而能和平，不忠厚和平而能受福者也。朝廷必欲扶植纲常，治御夷夏，自当取其显着，略其微暧，收顺而讨逆，严大而略细，以至仁为本，以明武为用，勿使巉险小人得射形影，而弄威福。唐臣李绦有言：『人主听言甚易，人臣进言甚难。方其怀疏欲上，已十失四、五，至于上前，十不得二、三』。臣亦六、七誊疏，仅再达上前。虽笔性迂庸，亦耻为摘发。前后含吐，不能明白，则诚有之。至于是非，天下万世悬久自定，岂臣片言只字所能颠倒？且如臣原疏以为文章意气，轗轲拓落，则臣不如钱谦益、郑鄤。钱谦益为臣前辈，与辅臣辨难，俱在上前，其由来亦久，臣不及知。郑鄤攻魏忠贤，救文震孟，避难入山，臣所亲见，虽学问不同，而文章意气大略可观。古今人士以文章意气损坏福业者多矣，臣以是分规，亦以是自纠，非敢为累臣文过也。古人亦言：『辅臣职业视天下安危。天下安，虽訾辅臣，不以为损；天下危，虽颂辅臣，不以为贵。臣生平未尝訾人，未尝颂人，但愧此生无一如人，自克自艾，不敢滥玷清班，自膺显授而已。臣揣分疏贱，不敢呼吁皇上俯恤犬马，然恃有赐环之恩，在词林十六载，未尝言禄，幸乞骸骨，得遂首丘，自甘没齿，惟陛下少垂察焉。为此具本回话，亲齎奏闻。
　　·请告疏（崇祯十年十月）
　　左春坊左谕德兼翰林院侍讲掌司经局事臣黄道周谨奏：为微臣揣分难容、恳乞休致、以终赐环之恩、自甘罢黜、以厉廉耻之路事：臣不才，穷愚极陋。自壬申废籍而后，负畚荷耝，永矢久矣，忽逢特恩，复离陇亩。譬之盲人，一旦开眸，得睹日月，千愿俱足，不知其他。去岁九月闻辽警，投袂入都，于今一半。见四方未靖，寇攘鸱张，每对诗书皆有巾帼之色，况藉此梯荣！凡臣此心，路人知之，其不敢与鵷序争翔，亦已明矣。夏秋以来，自度不效四疏，蹢躅缪有狂言，幸蒙陛下垂观过之仁，推放麑之义，使臣得偷阴视息。私念诸累臣建言负慝者，方在圜棘与囚伍齐食，以臣视之，菀枯之分，何啻千里乎？顷逢盛典，以青宫出阁，豫选从官，臣又幸未离坊局，将事木天日月之傍，鸾鹄凫雁，俱有光辉，臣安得过自菲薄？十月二十旬，忽传有同官项煜、编修杨廷麟推让臣事，中外喧传。臣闻之惊叹，以谓今边圉多事，苍生涂炭，二、三词臣，身不跨鞍，射不穿札，何若自相推重，以启疑端？且以启明方旦，景庆徘徊，日驭正中，阴邪退伏，载车张弧之谈，固无罣纯臣之胸臆也。臣一生孤立，无竞无营，但以学不纯师，穷理未尽，为孝不遂，抱忠多惭。项煜、杨廷麟二臣知臣之美，不知臣之恶；知臣之性，不知臣之命。至于罪过稠多，应诛不诛，应黜不黜，感深报浅，动成愆尤，惟臣自知之耳。臣生于穷檐，藜藿不饱，迨为冰官，禄养难备，前后庐墓凡八九载，驯兔不遶而豺虎洊惊，紫芝不荣而逢蒿日长，天下之摇心易落，未有如臣者。臣抱大疾，负大惭，即欲勉自祓濯，强附青云，而志气既枯，形神不属，必不能奋发以报陛下。惟念大典盛事，曲宥群生，推赐环之恩，容臣辞职，广廉耻之路，遂其初衣。臣一身孑然，襆被自将，以爵禄还朝廷，以清议还天下，以骨肉还丘墓，以名教事业还圣主良臣，臣伏草莽，仰祝光华，生生世世，图报无极。臣不胜哀恳之至！
　　——以上见原书卷二。
　　·让贤疏（崇祯十年十二月）
　　左春坊左谕德兼翰林院侍讲掌司经局事臣黄道周谨奏为报职未能、闻陞滋惧、敬摅繇衷之情、以明辞让之实事：臣自前月朔日奉命纂辑各种经书，臣旁皇四顾已十余日，草疏再焚，欲辞不敢，诚以生值钦明，得闻稽古，事难再遘，明不易逢，遂冒昧遵旨请益。同官咸以开局未遑，微劳易了，欲以数月，覃精毕之。今既四十余日，未有端绪，营缮查照，亦未有回咨，臣始悔前言过矣。臣前疏恍惚粗举经典中诸大篇，未及周礼，疑其繁碎不便讲贯。及闻选试之日，圣主亲发经题三物宾兴，实出周礼中，臣大惭负，谓管窥蠡测，无当高深，一至于此也。今方从坊局诸臣讲究洪范、月令、缁衣、儒行四篇，缮写未能成帙。十三日在班行，微闻有推陞少詹管理玉牒之事，退即具疏欲辞，未脱稿已闻旨下。臣起溺灰，膺荣遇，所恳恳欲辞者，非为要誉好名，拂时俗之情，存乖方之性也，臣实有心不能自昧。臣自出山以来，期捐七尺，决顶踵以报陛下。必不可得，亦当有昌言显行，裨益涓埃而去。决非为改衣换带来也。今既一载，容头过身，再值求言，寂无一语，不曰愿为良臣，则曰我无言责，臣之学术不绍，亦概可知矣。凡业少易成，官崇难副，臣世寒素，作五品词臣，位望已极。墙高基下，行道所嗟。重以积諐，何能不覆？况今赤气未消，苍生未靖，宵旰未宁，世道未泰，圣主之干惕方申，小臣之修省未竟，遽以此时叨窃清华，显则有以退为进之讥，微则有无常为邪之戒，大则有既负且乘之羞，小则有以讼受服之耻，是臣所终日怦怔问之衾影也。记曰：『君子不以大言受小禄，不以小言受大禄』；臣之言未一当也，而禄则再受矣。宫詹荣僚，玉牒重务，决非草野单劣之所能堪。即以岁终例举资深词臣，臣所推服，则有右庶子蒋德璟博雅闳通，资稍前臣而才远出臣上；左谕德谢德溥冲和澹裕，资稍后臣而望又在臣前。二臣皆不激不随，旁通时务，敛声归实！默契道原，使之树表宫端，必当羽仪之任。如臣者，但守原职，料理经书，俟其咫成，纵之岩壑，自谓过矣。臣生无一长，但明于自量，又欲稍自节福，以图报异日。乞因部覆未上，改授蒋德璟、谢德溥二臣，使臣楗户稍完职业。臣非敢为矫饰，实不敢以求退得进，干天下之清议，负圣主之盛心。为此具本亲齎奏闻。
　　崇祯十年十二月十五日奉圣旨：『黄道周陞职，既有明旨，不必固辞，该部知道』。
　　·补牍陈言疏（崇祯十一年二月）
　　经筵日讲官詹事府少詹事兼翰林院侍读学士臣黄道周谨奏为敷陈不尽、条对未明、敢再补牍、以悉愚衷、以宣圣德事：臣生当盛世五十年，在词林十七载，未尝一近细旃，亲聆天语。昨幸从经筵之后，得逢召对，冒昧陈言，臣实创睹，喜愳交迸，神情飞越，不悉所怀，仰荷圣慈覆其荒陋，凡臣所言而未明，明而未达者，容臣一二再剖，以识遭逢。臣初随班，承清问人才，挨次条答。臣言人才如树木，须养之数十年，始充一日之用。近来礼乐未修，教养未备，人才远不及古，又经霜雪摧残之后，元气未复，须十分培养，勿折其萌芽。譬如养火，亦要惜薪，然后光气完全，发得透亮。我朝人才，当世宗时稍稍摧折，然或朝行谴逐，暮即追还，是以人才鼓舞不倦。臣之区区，伏候圣裁。及既复班，又承出班奏事之旨，臣冒昧越次言：立朝之才存乎心术，治边之才存乎形势。皇上先年斋居数月，措饷百余万，立限西讨，而流贼不灭者，以诸督抚皆未讲于形势要害，浪言剿抚，随贼团走耳。事既不效，则谓饷不足。其实新旧凑饷约千二百万，可养四十万之师。今宁锦三协未有十六万之师，似不劳别为搜求，以供剿贼之用也。臣又言：东疆之形势存乎宁锦，西土之形势存乎夔峡。宁锦诚得大师八九万实图□□之策，□虽□□，犹护本巢，必不敢西过宣大，东窥榆关。夔峡若得一贤道臣，东连荆襄，北通房竹，则楚贼必不得西旋，蜀贼必不得东下。臣又言：事欲大创，劳欲永逸。先年禁旅之出宜为三军推毂，告庙而行，则实大声宏，凯旋较易。今以爪牙一军，听于总理，似有未宜。又言：张任学为巡按则制人，为总兵则制于人，皆词意未明。欣闻天语，以边饷有多寡之不同，张任学为担当之激厉，臣不胜感奋。又言：近日诸臣治流贼者，大意在抚。凡抚贼之法，须令斩捕自赎。得渠魁者与一裨将，得小酋者与一队主，使行间自效。或先其一股，使探诸股。要领所在，因而肢解之。还收其众，统以元戎，使就屯牧，以实塞下。不宜泛泛以收为名，以留为实。倘复无策，令择散地，一入郧阳山中，终为中原腹心之疾也。载承天语，示以剿抚原自兼行，操纵自有妙用，臣感愧无言。然臣意以忧□甚于忧寇，故末又言：宁锦练大师八、九万，终是要着。盖□□不惊，则流贼渐必自灭。以宁锦治□□，以郧襄治流寇，以郡县之粮治郡县之兵，诚不烦别为征召而足耳。臣骤瞻黼扆，神胆未定，音义未清，如大师、夔峡、斩捕等语，皆上烦顾问，又或出明旨之所已颁，战栗之下，何繇毕达？然臣迂愚，实以近者蜀报未闻，□尘欲煽，不得不舍诚正之本谈，图匡攘之标务。至于帝王隆理，先内后外，先本后末，诚得人才毕收，人心毕奋，一举一措，天下咸服，虽指顾之下，悬□□于□□，佩流寇以牛犊，未为不可也。臣又从班末，闻皇上微采黄景昉之言，有垂察清正老成郑三俊之心。及召问余煌讲章，似尚存旧讲姚希孟之语。涓涓仁泽，渐决江河。臣以余生，亲见尧舜，无复一言一事可佐纤尘，则亦无用读书为矣。惟念旧辅文震孟，一生蹇直，半途捐弃，不及延睹今日之盛，言念戚然。臣惩艾已深，扪舌日久，岂敢重干严旨，肯蹈私交？然私计天下人才，生如郑三俊，没如文震孟、姚希孟，求之影似，未可多得。幸逢霁光，缪开瞽说。维皇上仁覆群生，栽培庶物，念钱谷易求，人才难得。钱谷一散，可以还收；人才一折，不可遂复。皇上诚爱士，莫如爱已成之士；诚理财，莫如理有式之财。当此众涣之时，稍宏孚萃之旨，使廉夫立士有以自振，亦收拾人心、消灭□寇之一大机也。为此具本，亲齎奏闻。
　　崇祯十一年二月二十三日奉圣旨：『黄道周这补奏亦未明切。且召对原谕郑三俊作弊当处，姚希孟改折难行，谬称垂察、存旧，妄自更改。至云影似，未可多得，尤属率附偏私。着自行回话，该部知道』。
　　·遵旨回奏疏（崇祯十一年三月）
　　经筵日讲官詹事府少詹事兼翰林院侍读学士臣黄道周谨奏为遵旨回奏、恳恩宥罪事：臣以前十二日从事经筵，亲睹圣主问察之懃，诸臣敢言之盛，以为自虞廷而后，逢此旷典。而条答不明，仰烦天听，私自懊悔，谓学术疏陋，辜负此生，是以终夜篝灯，侵晨陈列。但粗明语意而止，末遑写吁咈之谟，参记注之路也。昨二十三日，惊捧明旨：『这补奏亦未明切。且召对原谕郑三俊作弊当处，姚希孟改折难行，谬称垂察、存旧，妄自更改。至云影似未可多得，尤属率附偏私。着自行回奏，该部知道』。臣惶怖欲死。臣最迂愚，骤依尺五云雷之下，聋聩滋多。区区寸心，以辟门延访，千古美谈。且天语初宣，原为求贤而发。推求贤之意，以保惜老成，存念旧学，知圣主所必有之心，盛世所必行之事。故谬曰「垂察」，曰「存旧」，犹睹日光而思照被，仰云汉以慕膏雨，非有改更转换其间也。臣记当日对毕，二三史官恍惚天言转相访问，或云容人作弊，或云恃清作弊，或云蹔折漕粮、如何行得，或云漕粮改折一年、行得行不得，阁笔久之。今闻明旨昭回，则聋聩俱启矣。臣误以阐扬天语为记注之事，推广德意为奏对之法，简率自白，负罪何辞，然臣实无所更改其间。古云：『溢喜之言过于仁，溢怒之言更于义』。臣逢非望，不虞有溢喜之言，亦以宣扬主德，非有他也。隋臣有牛宏者，被命宣旨，至阶下不能举其一辞，还叩头曰：『臣已忘却』，左右皆愳，天子反嘉其质直。宋臣程颢在经筵讲毕，上叹天下乏才。程颢进曰：『陛下奈何轻天下士』？举朝动色，上反拱手曰：『朕岂有此』？臣初逢殊恩，出于枯朽，至诚格主既不及程颢，而朴野迷谬甚于牛宏，是臣所抚膺而惭歉也。缔思当日，圣主初意在于求言。及诸臣进言，归于厘弊。求贤者人主之大德，厘弊者人臣之寸心。以臣区区，则谓敢谏之外必无人才，诚正之外必无学术，知言之外必无治法，生为人臣，遭逢圣主，遇是非邪正之会，不敢一动其舌，安望折冲万里之外乎？太祖尝谓侍臣曰：『人主欲得贤兴治，必使天下之情幽隐毕达』。又云：『人才不绝于世，世患无知人之人耳』。臣孤生离群，不知天下人才多少，不知天下情隐何似。然当波靡之时，诡随成风，廉耻道丧，求有冲淡耿介如郑三俊辈，实亦未易。盖诸臣虽才具不同，归于洁己。洁己之臣虽不能厘弊，而弊窦尚浅。不洁己之臣虽终日厘弊，弊窦愈深矣。今陛下辟门宣召群臣，释放郑三俊，长安士庶，欢声雷动。微陛下垂察，亦不至此。且以七载讲章，尚经圣虑，其存而察之，则仁主之明也，其察而存之，则明主之仁也。臣愧不能赓扬，敢不仰诵圣德？向使臣不从诸臣之后，不闻讲臣之言，必不敢谬措一辞。既从诸臣之后，而默默自安，则是臣欺幽独以欺大廷，欺此心以欺陛下也。臣自受命纂述以来，心血既枯，精神损失，虽感激时艰，思一报效，而事未熟尝，诸多崖略，所以奏内未能明切。至于牵附偏私，臣之克治亦已久矣，伏冀圣明再垂察焉。
　　·遵旨再奏疏（崇祯十一年三月）
　　经筵讲官詹事府少詹事兼翰林院侍读学士臣黄道周谨奏为遵旨再奏事：臣于前月二十五日奉旨回奏，至本月朔日再奉圣旨：『这回奏语多支饰，殊非对奏之体。黄道周着再回将话来，该部知道』。臣前辜未除，后愆复积，生逢圣主，不能质直自将，学求事君，又蹈迂疏之失。惶遽之下，追寻前草，已自尽焚，不能复忆。惟忆述前代经筵及当日讲论处失体甚多，援笔莫措。既而紬绎高厚，宽覆蛸蛲，因思臣子自靖献而外，负慝何穷，天地自风霆之余，垂教无量。又思人生学问，得之师友者为多，毕世工夫，受之气质者难变。臣孑然一身，举无师友之助，率尔奏对，祗存气质之谈。离群索居，为日已久，复圭扪舌，命驷何追？况以纂述未就，心血焦枯，又当席藁之余，餐寝俱废。外多杞恤则横草撄心，内耻懦贪则抽簪多负，以至精神恍惚，语次不伦。仰藉圣主洞烛群情，屡保全于奏疏之表。向如诸臣寻行按墨，岂敢容于尧舜之朝？昔魏征在帷幄十七载，奏疏数十万言，未尝有一言忤旨，亦未能比绩皋夔；真德秀立朝仅一月，条陈一百余事，未尝有一言纰漏，亦未能差肩王魏。臣在词林十七载，已同魏征之年，立朝十四月，已踰德秀之数，章未十上，语乏万言，而迷谬频仍，瑕罅山积，遂使陛下好问好察之诚，徒成微臣伤易伤烦之实，尚欲以仰赞高深，希踪往哲，良亦难矣。方今直道尚在禁林，儒臣多讲幄，臣自揣草野之资，经非法物，衾影之下既难自容，仅束身席藁以待褫斥。倘念听睹方新，纂述未就，宽假数月，养其余辜，是臣望外再造之恩，臣又负罪深重，未敢自必。为此具本，亲齎奏闻。
　　·退寻仁清之旨疏（崇祯十一年七月七日）
　　经筵日讲官詹事府少詹事协理府事兼翰林院侍读学士臣黄道周谨奏为恭闻性道、仰附见知、敬扬天语之精微、以开世儒之聋聩事：臣闻下士而享要道，踰于太牢；褐夫而被至言，荣于文绣。臣少而恨不得登洙泗之堂，老而幸得睹勳华之泽。自前月十八日召对以来，臣欣然会心，冰解冻释，谓自精一垂训而后，古今儒臣未有与领奥妙如臣今日者也。臣是日从诸臣后覆陈数言，略举天人之义，粗引清明之旨，初无所中于要会，裨于治化，至烦陛下特达开谕，以谓清任和之清乃学者造道之基，知仁勇之仁乃圣贤完德之局。臣退而服膺，寻绎此谕，饥为忘餐，疲为忘寝。盖自古帝王与诸臣上下议论，文皇之力行仁义，仁宗之心存敬恕，未有洞彻简尽一至于此者也。又自诸贤论道以来，始基造诣，各有其方。先儒之言正、言修，近儒之言良、言静，自孔门而外，未有得其次序、究其始卒、若圣谕所云者。臣自揣穷愚，得天者浅，或粗得其入门，不知其究竟，或谬窥其堂奥，已忘其入门，至今日乃获披云日而睹富美，有以诉上古之传，有以开来世之学，有以造就天下之人才，有以匡维宇宙之治化，臣自是足矣。臣当日即宜有所扬言，犹恐人谓臣畜之不深，扬之太早，今既踰旬矣，臣思古今学者皆可以为圣贤，所患造道不力于树基，古今圣贤皆可以为尧舜，所患成德不收其完局。造道之始不本于清，虽言修、言正、言良、言静，终有曲谨之蔽、槁寂之非。完德之终不归于仁，虽言智、言勇、言武、言明，终有权谋之非、霸术之蔽。夫使人主有霸术权谋之心，人臣有曲谨槁寂之事，则天下之治者必归于乱，乱者必不可治，泰者必归于否，否者必不可泰，而挽回匡持之说皆已矣。陛下今日妙启道心，选言显示，于烂兵漫饷之中吐此精神荒屯散铸之外宣兹肯綮，欲使天下后世之为臣者，皆以清为本。清则其性情清，学问亦清，好恶清，赏罚亦清，衡监清，流品亦清，伦叙清，纪纲亦清；因而清之，四方之流氛浊尘、寇攘奸宄无不清者。清则何物可傲，何非可遂，恐其归于曲谨枯寂而已。而陛下又策励之，使其当任则任，当和则和。则是天下竟无有不任事、不和衷之清也。必使天下后世之为君者皆以仁为归。仁则其生赏仁，杀夺亦仁，容保师锡仁，流迸放黜亦仁；因而仁之，四方之汤火涂炭、愁叹■〈亻离〉、无不可仁者。仁则何功不集，何利不薄，恐其杂伯小康、不诣于纯王而已。陛下又策励之，使其合勇于智，合明于武，则是天下竟无有无智名、无勇功之仁也。所以然者，清为天之淑气，君宜专受之，而分以与臣，臣又澄彻焉以佐天明之用。陛下宜患为臣者之不清，不患为臣者徒清而无所补于君。仁为天之本心，众所分受之，而独以与君，君又翕聚焉以立天明之体。陛下但虑为君者之未仁，不虑为君者徒仁，而反无以御其臣。子思子为仲尼血孙，一生以诚明为本。诚出于清，仁出于诚。诚立则明生，体清则仁立。是皆上天之精神，即为圣人之妙用。陛下既以洞达精微，举而行之，以正人心，以汰邪说，以鋻别人才，以澄清天下，何难之有？仲尼之论陈文子，清而未仁，恶其不能强谏，养乱洁身。至于夷齐，仲尼所谓仁者，孟子直以清当之。是则圣贤所仁，天下可知矣。无诚之士，挟其权术以浊乱天下，栩栩见多，自圣人听之，何足以当糠秕？孟子曰：『不以舜之所以事尧事君，不敬其君者也；不以尧之所以治民治民，贼其民者也。尧舜之君极于钦明，尧舜之臣极于寅清；惟明与清，天下归仁』。臣既亲闻尧舜之言，亲睹尧舜之心，尚不敢有以言弼直只成吁咈之谟，则又何贵于寤寐羹墙、守先待后者乎？宋臣李纲曰：『天下之理，诚与明、疑与暗二者而已。诚则明，明则愈诚；自诚明而推之，可进于尧舜。疑则暗，暗则愈疑；自疑暗而推之，其患有不可胜言者』。如李纲则可谓知道也。今天下尚可治，人心尚可收，人才尚可求。以陛下之清明，宣昭道化，本至诚以御天下，择贤才以成功业，疆勉力行，大则三年，小则期月，升平可致也。诸杂霸权谋，用之一时，非久辄败，何所当于道化而收之。至于诸臣淑气已分，圣学末备，或有偏至之人，偏行之论，不妨包荒以熙帝德，诚无取于逊心莫违、不求诸道而已也。臣禀气衰薄，僦居湫溢，冒暑执笔，不间朝夕，遂成血■〈疒带〉，已六、七日，恐遽奄忽，不能以面稽至道，阐释精微。犹忆召对所陈，卑不足录，倘附记注，使后世史籍得睹圣主学问之精，以及微臣闻知之实，臣死且不朽。惟是臣前两月感念时事，呕血陨心凡四、五疏，皆阸于时会，不能自达，以至郁郁几不欲生。倘遂奄然，则臣报主之路尽矣。臣起再生，谊不同于诸臣，见国家有不可已之谈，不可无之论，臣今日不言，使后世人言之，臣死有余耻。幸逢明主，可与忠言，遂拣前三疏并附实封，使愚直之孤忠，从仁清之末简。臣矢此心，实无一毫偏激。惟病至孑身，四顾垂涕，愿偷余息，歌诵玄风。乞从草野，与逢掖老儒阐明圣诲，使后世来学紬绎无穷，虽文绣太牢，实自谓过之。为此力疾具疏，遣役代齎以闻。
　　·论杨嗣昌疏（崇祯十一年七月七日）
　　经筵日讲官詹事府少詹事协理府事兼翰林院侍读学士臣黄道周谨奏为名位事轻、纲常事重、乞杜祸乱之源、以崇仁孝之化事：臣观古今治蹟，其典章法度虽受于先王，谊不敢改。至于事穷理极，亦时通变以尽其神。惟纲常所系，为臣教忠，为子教孝，垂宪万世，本于民彝，不可易也。礼：『三年之丧，君命不过其门。兵革凿凶门出，戎右不旋于士大夫』。宋时武弁如田况、岳飞皆累乞终制。皇太祖以刘基、宋濂帷幄之任，特听其奔丧。嗣后虽有夺情，终违物论。嘉靖中年，以北事孔棘，起杨博于宣大，还翁万达于本兵，然其时杨博且禫矣。又以夙历移近云中，翁万达以尚书降左侍郎，栖迟不十日，墨衣视事，无宗心非之，卒罢间以去。盖自是非终丧不称起复也。张居正以不守制损其勳名。是后七十年，士夫守法，边鄙亦无事。天启末年，袁崇焕冒起于右屯，崔呈秀腼颜于枢府，身膏斧鑕，贻唾西市，去今几何时，而士夫又蒙面丧心，营推营复。嗟乎！天下无无父之子，亦无不子之臣。卫开方不省其亲，管仲至比之豭狗。李定不丁继母忧，宋世共指为人枭。今遂有不持两服，坐司马堂如杨嗣昌者！臣前三月在经筵见其吉服应召，疑已终制，今乃未然。自嗣昌秉枢，亦垂两年矣。不知其何时居丧，何人推毂，而颠越至此？自有嗣昌，而海内之无行蒙垢贻祸其亲者，皆掷块投杖，思攘节钺之柄。嗟乎！人心之丧，亦遂至此乎！陛下克己省躬，以礼乐忠孝治天下。遇有小小灾眚，辄减膳撤乐，素服避殿，以励群臣。所以然者，陛下为天之子也；天有违行，三辰不辑，犹之父母温清不宁，则人子为之引痛，不栉不沐，不食不寝，以俟父母之平复。陛下之减膳撤乐，素服斋居，所以教孝也。又况于为人臣者？其家父母不幸委弃，而俨衣冠、拥舆从，飞扬喑叱，抗颜僚友之前，此岂人理之所应有也乎？今宣大督臣卢象升父殡载途，不视含殓，搥心饮血，以俟奔丧，而廷臣动推阔远难移之人以缓其事。臣见邸钞，象陞所请附近抚臣权摄其事，于理可通，今又忽有并推在籍守制之旨。夫使守制者可推，则是闻丧者，可以不去也。闻丧者可以不去，则是为子者可以不父，为臣者可以不子也。陛下以日月拂经，星辰凌犯，煇气违和，尚下诏求言，引躬克治，明示天下以君臣父子皆受于天，礼乐政刑之所从出，毫不可替。而人臣以哀毁不祥之身，决裂驰骤，彼此相煽，以玷陛下仁孝之治，干天地纲纪之常，是不宜使天下四夷闻见之也。天下人材固自不乏，疆场中外尚可料理，即使人材甚乏，疆场甚迫，当旁求中外，诚信不贰心之臣而用之，奈何使不忠，不孝者连苞引孽，种其不祥以秽天下乎？治天下之道无它，不过正纲纪、审法度、汰浊扬清、举直错枉，当于民心而已。民心当则天心悦，天心悦则阴阳调、风雨时，虽有寇贼之警，如豺虎逸于原出，田父乘墉而射之矣。即不得已相其要害，端方注之，使忠臣孝子鼓厉四方，众志可城也。诸忘君亲、营富贵、射生刺飞者，岂有毫末利于朝廷而建官以饵之耶？凡人遗其亲不必利于君，坏于家必无成于国。语云：『千人所指，无病而死』。杨嗣昌在事可二年，张网溢地之谈，款市乐天之说，才智备睹矣。更起一不祥之人与之表里，指凫指鳦，说梦描风，犹狼狈之兽倚肩俱走，无从施其鞭策，又何益于负重乎？陛下事事欲卓越今古，又以经学范围缙绅，家庭小小勃谿，尚以法治之，而冒丧斁伦诸臣独谓无禁，臣虽至愚，窃以谓不可也。臣于此事曾三具疏，皆以遂事中止，抱愧于心。近见明旨已数日，而封駮未闻，诚恐有不祥之人，勾连欲起，转盼之间复遂成事，则言之苦晚，悔之无及。臣为万世惜此纲常，为圣明惜此治化，至于一身进退有何足存？如使此世果有此事，臣实无颜以述经书，乞先赐罢黜微臣，以为隐忍苟偷之戒。具本亲齎奏闻。
　　·论陈新甲疏（崇祯十一年七月七日）
　　经筵日讲官詹事府少詹事协理府事兼翰林院侍读学士臣黄道周谨奏为纲常事重、躯命事轻、愿捐草土之躯命、扶盛世之纲常事：臣于数日前阅邸报，见推宣大督臣，有并推在籍守制之旨。陛下忧边至急，求才甚殷，廷臣不任驱使，破格及于凶人，臣窃痛之。然度必有寡廉鲜耻、喜荣利忘君亲者钻刺营竞，以成苞櫱之固，然后陛下得而知之，廷臣得而举之。及本月二十八日晚，乃知有会推陈新甲之事。臣不知新甲为何如人，然闻其丁艰犹未终制，又闻其走邪径、托捷足。天下即甚无才，亦未宜移借至此也。臣观古儒臣专阃自效，能任宏钜垂竹帛者，率皆本道德，敦行谊，根柢甚茂，而后枝叶生焉。三代而下，如赵充国、皇甫嵩、羊佑、杜预、裴行俭、高仁厚、韩琦、范仲淹辈，皆卓然自竖，纤毫不苟，然其所成就，犹未造于古吉甫、张仲之流。今边圉久偷，□□方盛，才士尽于敛身，通人乐为缄默，圣主焦劳，十年于此，未有发筴而应者。卒不得已，欲举不祥之人拂拭而试之，以观其成功，责其后效，犹使无根之树，发干抽芽，臣虽迂愚，万万以为不可也。凡论人才，观其所难，则知其所易。自有载籍以来，品诸人才，批龙鳞之难难于履虎尾，冒斧钻之难难于冒锋镝。今诸负气节直言敢谏之臣，既半弃不录矣，而欲使诸软美容悦者叩头折枝，以建非常之功，垂不世之业，又岂可得乎？臣观□曰宁锦，所探□□，终未越边；而宣云警报，辄云九营十营，衣青蟒者无数。且如宣云议赏明插，未有实情，而中枢首谋，辄云义州马市可权畀以款边。中外譸张，几易鹿马之形；表里吠声，尽假丛神之意。陛下三思，诸臣岂复为国定远猷谋实效者乎？而空破非常之格，以奉不祥之人，而诸臣嘈嘈，又方以白圭、韩雍、马文升、张瓒诸贤以为口实。诸贤生当孔棘之时，羽檄交驰，势不得拔足而去。今陛下明武，洞瞩中外，虽帷幄诸臣动禀成算，仰承之不暇，何所赖诸叩头折枝软美容悦者洗濯其不祥而用之乎？
　　传曰：『天子守在四夷』。又曰：『王者有征无战』。诚使礼乐攸明，举错各当，忠谠在朝，贪佞在野，以此守则何不固？以此征则何不服？今终日怕贼而画地言守，未尝见□而画纸言战，乍言战，乍言守，守者亦是，战者亦是；至于古王者所征所守之道，则未有一是也。而况于波靡下此者乎？古王者重其爵禄。今之爵禄既可以虚致，则功名亦可以伪饰。凡仗节钺、拥蟒玉、挠掴载道者，以欺田里自耀而已。与其轻爵禄而言破格，毋宁重爵禄而杜幸门；与其轻破格以饰功名，毋实慎幸门以饰道德。古亦多有忠臣、孝子无济于匡攘之用者，然决未有不忠、不孝而可进于功名道德之门者也。今天下亦多人才，而渐习已久，气骨太细，其智者畏言祸难，其仁者喜谈精微。臣则以为祸难自天，应得祸难，即诗书诵读之中亦有祸难；精微自性，已得精微，即干戈矢石之下亦自精微。陛下敬天勤民，日慎一日，辟门运掌，以厝天下，天下苍生，立出汤火。边圉诸臣，阴受其福，而不自知，罪显摭其功微，诸臣亦谁不能者。即使天下无才，臣愿荷戈以撑宣云之塞。凡东疆要会，在宁锦而不在于宣云。陵寝周防，在宣云而不在于锦义。古之患在西边，则轻宁锦而重宣云。今之患在东边，则疏宣云而密宁锦。敌避其所重而中其所疏，则宣云之被患必数矣。诚使宁锦与宣云合心，敌出而捣其虚，敌归而截其后，则宣云之间正所以致□而取之也。今东疆新饷，自二十年来已七百余万，而宣云兵额视嘉靖时不十分之五。诚酌新饷十分之二以济宣云，总宣云分抚之力以断宁兴，探三卫之腹心，折□□之右臂。及今为之，虽独石可以不营，开平可以不筑，但得数年之内，贵人不掣其肘，廷臣不开其隙，天寿草木有太华之色也。臣虽懦孱，然自二十岁躬耕，手足胼胝，以养二人。四十余削籍，徒步荷担，一、二千里不解扉屦。今虽踰五十，然非有妻子之奉、婢仆之累。所纂数卷书，已移月可毕。笔札干楯，均为报恩，何殊之有？天下即无人，臣愿解清华以执锁钥，何必使被棘负涂者祓不祥以玷皇化哉？方今荧惑渐次箕尾，是为燕分；八九月交当南斗口，是虽有道，儒者之所不谈，然思患豫防，圣人之所垂戒。新甲闻报，崎岖秦蜀，发表束装，度须百日，又六、七十日载道赴宣，巳垂半载，蜀雪可消，边草已绿。卢象升空以茕茕归说之身，待其迟迟援琴之道；盈廷发谋，良所谓乞河神而濡突火也。臣荷恩再生，穷经垂老，幸持笔橐，俟一日占毕细旃之前，奚忍遽自菲薄？然思古人经术尽为纲常，圣贤治道祗归名教。使纲常不立，则古人安攘皆可马上不事诗书。况今天下驿骚，人情泮涣，非常之业，决不在乱常之人。诚不忍以陛下仁孝垂成之治，为诸臣权宜之所亏辱。语曰：『奔车无仲尼，覆舟无伯夷』。臣虽不才，受皇上殊恩，犹将安辔奔车之间，振衣覆舟之下，惟陛下垂察焉。臣无任激切之至。为此具疏。
  </div>
  <div class="pagination">
   <span class="current-page">
    1
   </span>
   <a href="黄漳浦文选_page2.html">
    2
   </a>
   <a href="黄漳浦文选_page3.html">
    3
   </a>
   <a href="黄漳浦文选_page4.html">
    4
   </a>
   <a href="黄漳浦文选_page5.html">
    5
   </a>
   <a href="黄漳浦文选_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
