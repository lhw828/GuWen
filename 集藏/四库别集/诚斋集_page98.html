<!DOCTYPE html>
<html>
<head>
    <meta charset="UTF-8">
    <title>诚斋集 - 第 98 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诚斋集 - 第 98 页/共 120 页</h1>
    <div class="content">　　对曰怪弥冥更伯强乃阳和顺调度恵气出行时届时缩何有处乡
　　弥犹弥也更去声怪而弥怪冥而更冥弥怪与更冥合此伯强之所以生也和气既调则恵气行矣故伯强縁疠气而届恵气以疠气而缩者也恵气以和顺而届伯强縁和顺而缩者也莫非一气也又乌有伯强居处之乡
　　问曰何阖而晦何开而明角宿未旦曜灵安藏
　　角东方星也曜灵日也
　　对曰明焉非辟晦焉非藏孰旦孰幽缪躔于经苍龙之寓而廷彼角亢
　　旦之明不得不明非有所开而明夕之幽不得不幽非有所藏而幽谓之有经躔者传者之缪也彼日之出于苍龙之东特寓焉耳岂真以角亢之宿为日之廷者耶故激其词曰苍龙之寓而廷彼角亢乎廷犹太微三光之廷
　　问曰不任汨鸿师何以尚之佥答何忧何不课而行之鸱曳衔鮌何听焉顺欲成功帝何刑焉永遏在羽山夫何三年不施伯禹愎鮌夫何以变化纂就前绪遂成考功何续初防业而厥谋不同洪泉极深何以窴【音田】之地方九则何以坟之应龙何画河海何歴鮌何所营禹何所成
　　王逸云汨沼也鸿鸿水也师众也尧放鮌于羽山飞鸟虫曳衔鮌而食之三年不施谓不舍其罪也鮌很愎而生禹禹何以变鮌之愎洪水之渊泉极深禹何以填塞坟分也九土禹何以能分别禹沼水时有神龙以尾画导水径焉万里曰汨谓乱不任汨鸿者谓鮌之才不能任治水之事故于鸿水反汨乱奔溃而益甚也书曰鮌堙洪水汨陈其五行王逸东汉人时古文尚书未出故误尔
　　对曰惟鮌譊譊【音铙】邻圣而孽恒师厖防乃尚其圮后惟帅之难矉頞使试盗堙息壤招【音翘】帝震怒赋刑在下而投弃于羽方陟元子以功定地胡离厥考而鸱肆喙气孽宜害而嗣续得圣污涂而蕖夫固不可以类胘躬躄步桥楯勚踣厥十有三载乃葢考丑宜仪形九畴受是寳昏成厥孽昭生于徳惟氏之继夫孰谋之式行鸿下隤厥丘乃降焉填絶渊然后夷于土从民之宜乃九于野坟厥贡艺而有上中下胡圣为不足反谋龙智畚锸究勤而欺画厥尾
　　鮌很愎而譊譊故近尧舜之圣而其孽不移师言推之尚之葢众人之防而不知其圮族故也后惟师之难帅疑当作师谓尧难于违众不得已深矉蹙頞而使试焉鮌乃盗堙上帝之息壤以招上帝之震怒故刑而弃之于羽山尧于是升其子禹以嗣其功以鮌之孽而生禹之圣此如污泥之生芙蓉岂以类云乎哉鮌之昏禹之昭何害于姒氏之继岂有所谓厥谋之不同哉行鸿水而下倾之此所以降丘宅土也初无所谓窴洪泉之説也从民之宜而分九土此本于禹之圣而勤也初无所谓龙尾画之说也为此说者皆欺者为之也左氏传国武子好尽言以招人过所谓招帝震怒与此招同柳子息壤记云昔之异书有记洪水滔天鮌窃帝之息壤以堙洪水帝乃令祝融杀鮌于羽郊
　　问曰康回冯怒地何故以东南倾
　　冯怒见左传冯犹盛满也冯怒者盛怒也王逸云康回共工名也共工与颛顼争为帝不得怒而触不周之山天维絶地柱折故东南倾
　　对曰圜焘廓大厥立不植地之东南亦已西北彼回小子胡颠陨尔力夫谁骇汝为此而以慁天极
　　圜焘天也天谓屈原曰天之廓大者亦立于虚而无所植则地之立岂有植乎地之东南倾亦犹吾之西北倾也己者天自谓也是地之东南倾莫知其然而然也岂康回小子之力所能触而折絶乎谁为是说以骇汝而汝以此说慁扰天听也陆贾传云毋久慁汝为
　　问曰九河何错川谷何洿【音户】东流不溢孰知其故洿深也
　　对曰州错富媪爰定于趾躁川静谷形有髙庳【音髀】东穷归墟又环西盈脉穴土区而浊浊清清坟垆燥防渗渇而升充融有余泄漏复行器运浟浟又何溢为
　　水涸者地脉之收水流者地脉之行燥则收衍则流人见其常显流而穷于东也不知其已隂渗而环于西也人之气血降而不升则人死矣水者天地之气血也东而不西流而不收则天地有不死乎然则水之穴于土区也如运行于一器之内浟浟焉尔积而不运则溢也运而不积则又何溢为哉富媪后土神也前汉书礼乐志云媪神宴娭趾下也归墟海也浟浟水流貌
　　问曰东西南北其修孰多
　　修长也
　　对曰东西南北其极无方夫何澒洞而课校修长【澒音胡孔切】
　　问曰南北顺防其衍防何
　　防音妥狭长也衍广也
　　对曰茫忽不准孰衍孰穷
　　问昆仑县圃其尻安在
　　昆仑山在西北其颠曰县圃县圃上通于天凥古居字
　　对曰积髙于干昆仑攸居蓬首虎齿爰穴爰都
　　干西北也是昆仑居之方也蓬首虎齿西王母也西王母居于昆仑
　　问曰増城九重其髙防里
　　淮南子昆仑之山其髙万五千里
　　对曰増城之里万有五千
　　五又作三未详
　　问曰四方之门其谁从焉西北辟啓何气通焉
　　天地四方之门
　　对曰清温燠寒迭出于时时之丕革由是而门辟啓以通兹气之元
　　春夏秋冬气之出者即四方之门也
　　问曰日安不到烛龙何照
　　王逸曰天之西北有幽冥无日之国有龙衔烛而照之
　　对曰修龙口燎爰北其首九隂极冥厥朔以炳
　　口燎谓衔烛也
　　问曰羲和之未若华何光
　　羲和日御也若华若木也
　　对曰惟若之华禀羲以耀
　　若木之光华受日而后光也
　　问曰何所冬暖何所夏寒
　　对曰狂山凝凝冰于北至爰有炎洲司寒不得以试凝音嶷北有冰山故夏寒南有炎洲故冬暖
　　问曰焉有石林何兽能言
　　石山无木猩猩能言
　　对曰石胡不林往视西极兽言嘐嘐人名是达
　　西极有不木之山
　　问曰焉有虬龙负熊以游
　　王逸云角曰龙无曰虬有无角之龙负熊兽以游
　　对曰有虬蜲蛇不角不鳞嬉夫熊相待以神
　　言有此二物相须而为神怪也
　　问曰雄虺九首儵忽焉在
　　王逸云虺虵也倏忽电光也
　　对曰南有怪虺罗首以噬倏忽之居帝南北海
　　庄子南方之帝曰倏北方之帝曰忽王逸以为电非也
　　问曰何所不死长人何守
　　王逸云括地象曰有不死之国长人防风氏又长狄也
　　对曰员丘之国身民后死封嵎之守其横九里
　　防风氏身长九里
　　问曰靡蓱九衢枲华安凥
　　王逸云蓱水草而生于九衢之路枲麻也
　　对曰有蓱九岐厥圗以诡浮山孰产赤华伊枲
　　旧注山海经多言其岐五衢又云四衢衢岐也王逸以为生九衢中恐谬又浮山有草焉其叶如麻赤华即枲华也华即花字
　　问曰灵蛇吞象厥大何如
　　山海经南方有灵蛇吞象三年然后出其骨
　　对曰巴蛇腹象足觌厥大三嵗遗骨其修已号
　　足见其大称其长也号称也
　　问曰黑水趾三危安在
　　趾三危皆山名黑水出昆仑
　　对曰黑水滛滛穷于不姜趾则北三危则南
　　不姜未详葢地名也
　　问曰延年不死寿何所止
　　仙也
　　对曰仙者幽幽寿焉孰慕短长不齐咸各有止胡纷华澷汗而僭谓不死
　　名生而实死也
　　问曰鲮鱼何所鬿堆焉处【鲮音陵鬿音祈】
　　王逸云鲮鱼鲮鲤也四足出南方鬿堆竒兽也
　　对曰鲮鱼人貌迩列姑射鬿雀峙北号惟人是食旧注山海经鲮鱼在海中近列姑射山堆当为雀鬿雀在北号山如鸡虎爪食人王逸误注
　　问曰羿焉彃日乌焉解羽【羿音羿彃音毕】
　　淮南子尧时十日并出尧令羿射中九日日中九乌皆死堕其羽翼
　　对曰焉有十日其火百物羿宜炭赫厥体胡庸以枝屈大泽千里羣鸟是解
　　旧注山海经大泽千里羣鸟之所解问作乌字当为鸟后人不知因配上句改为乌
　　问曰禹之力献功降省下土四方焉得彼嵞山女而通之于台桑闵妃匹合厥身是继胡维嗜不同味而快鼂饱啓代益作后卒然离蠥何啓维忧而能拘是达皆归射蘜而无害厥躬何后益作革而禹播降啓棘宾商九辩九歌何勤子屠母而死分竟地【嵞音涂鼂音朝】
　　鼂早也与朝同离遭也蠥音孽忧也台桑地名也拘隔也射行也蘜音鞠穷也谓有扈氏之所行皆穷恶也棘陈也宾列也商宫商也九辩九歌啓所作乐也屠剥也王逸云禹剥母背而生其母之身分散竟地【朱熹曰啓棘宾商当作啓梦宾天如秦穆公赵简子梦上宾于钧天九奏万舞也古篆书梦字似棘天字似商】
　　对曰禹惩于续嵞妇亟合胈离厥肤三门以不眡呱呱之不防而孰圗厥味卒燥中野民攸宇【一作字】攸暨彼呱克臧俾姒作夏献后益于帝谆谆以不命复为叟耆曷戚曷孽呱勤于徳民以乳活扈仇厥正帝授柄以挞凶穷圣庸夫孰克害益革民艰咸粲厥粒惟禹授以土爰稼万亿违溺践垍休居以康食姑不失圣天【一本无圣天】胡往不道啓达厥声堪舆以呻辨同容之叙帝以嫔禹母产圣何疈厥旅彼滛言乱噣聪聝以不处
　　禹惩创于无嗣故亟娶于涂山尔岂以欲哉彼股无胈而不恤也三过门而不视也眡即眎字启呱呱而不伤也而孰圗于世味之欲哉惟禹之用心如此故卒能援天下之湿而置之于燥字天下之民而置之于安暨犹塈也暨者安也彼呱克臧者呱谓啓也啓能为善故使姒氏为夏国而不使伯益得以代夏国且禹之荐益于天非不至也而天谆谆命之不归于益者以啓之克臧故也益虽不受命然不失为夏之老臣益又何戚于已何孽于夏哉啓既受命而勤于徳故民得以乳活也且啓之徳正有扈氏不正也以不正而雠正天之所以授啓以征伐之柄以挞之也凶之必穷圣之必功天之理也孰能害圣哉庸功也且夫伯益革民之艰食而使之粒食虽益之功也授天下以平土而得以稼出天下于既溺而践履于坚土彼息天下之居而康裕天下之食者实禹之功也垍者坚土也食者食廪之食也禹之圣如此而啓又且不失禹之圣则天命胡往而不导之哉姑者且也道者导也啓达厥声堪舆以呻谓啓能作九辩九歌以达乐之声而天地之间莫不歌唫之也呻者唫也辨同容之叙帝以嫔者何也容者和也大乐与天地同和啓之九辩九歌能分别其与天地同和始终先后之序则啓之乐大矣故能与天之和相易而易地皆和也与天之和相嫓配而无不齐也者易也嫔者配也帝者天也禹母产圣何疈厥旅言禹母之产禹也初无副剥母背之怪诗曰不坼不副副与疈同音逼拍切旅者背也旅与膂同谓禹生之怪者滛瞽之言出于妄乱者之口而已聪者割耳而不听此语也噣音昼口也聝耳也聪聝犹曰洗耳云
　　问曰帝降夷羿革孽夏民胡羿射夫河伯而妻彼雒嫔冯珧利决圭豨是射何献蒸肉之膏而后帝不若浞娶纯狐妻爰谋何羿之射革而交吞揆之
　　帝降夷羿革孽夏民者言天降后羿以簒夏革命而为夏民之孽也胡射夫河伯而妻彼雒嫔者河伯化为白龙羿何射眇其左目也羿又梦与雒水神宓妃交冯珧利决封豨是射者冯恃也珧弓名也音姚封豨神兽也言不徳惟恃其弓以射神兽为田猎之娱也何献蒸肉之膏而后帝不若者言无徳以事天献封豨之膏以祭天故帝不顺不享也浞娶纯狐妻爰谋者羿之相寒浞娶于纯狐氏女惑爱之遂与浞谋杀羿也何羿之射革而交吞揆之者言羿以射革命宜其强也何为寒浞辈交起而吞灭之
　　对曰夷羿滔滛割更后相夫孰作厥孽而诬帝以降震皜厥鳞集矢于皖肆叫帝不谌失位滋嫚有洛之嫮焉妻于狡夸夫【一作失】快杀鼎豨以虑饱馨膏腴帝叛徳恣力胡肥台舌喉而滥厥福寒防妇谋后夷卒戕荒弃于野俾奸民是臧举土作仇徒怙身弧
　　虞人之箴曰在帝夷羿冐于原兽羿既滔滛荒怠割絶夏后相而更代之此羿之自作孽也奈何诬以为天降之乎震皜厥鳞集矢于皖者言河伯化为白龙其鳞皜皜不深居而妄出自取矢之集其目也皖者明星也谓龙之目如星之明也左传云集矢于其目肆叫帝不谌失位滋嫚者言河伯为羿所射上诉天帝乞帝杀羿而帝不允葢诉之不诚故帝责河伯曰汝深守则羿何从而犯也河伯失水之位而妄出宜乎遭羿之嫚侮也有洛之嫮焉妻于狡嫮美也言洛妃之美焉肻妻于羿之凶狡也夸夫快杀鼎豨以虑饱者言羿自矜其以杀为快故射封豨为鼎实以自饱也馨膏腴帝叛徳恣力胡肥台舌喉而滥厥福者谓羿以豨膏腴之香而祭天帝无徳而恃力故帝不享之帝若曰何肥甘我舌喉以僭滥求福也台音怡我也寒防妇谋后夷卒戕荒弃于野俾奸民是臧者言寒浞伯明氏防子弟也而夷羿以奸民为善人信其防而相之宜浞与其妇谋羿归自田杀而烹之弃骨于野者以奸民为臧之故也举土作仇徒怙身弧者举率土与羿为仇而羿不之知方且徒恃其身之力与弧矢之能而已恃身而不恃民恃艺而不恃徳此其亡也
　　问曰阻穷西征岩何越焉化为黄熊巫何活焉咸播秬黍莆雚是营何由并投而鮌疾修盈
　　阻穷西征岩何越焉者言尧放鮌于险阻穷荒之地使之西行而度越岩险也化为黄熊巫何活焉者言化而为黄熊入于羽渊虽有巫医不能活也熊音奴来切三足鼈也见国语咸播秬黍莆雚是营者言禹能平水土使民得播黒黍于莆雚棘茨之地变芜为田也何由并投而鮌疾修盈者由用也投弃也言何用禹而弃鮌耶岂以鮌疾恶修长而贯盈耶
　　对曰鮌殛羽岩化黄而渊子宜播殖穉于丘于川维莞维蒲维菰维芦丕彻以圗民以讙以都尧酷厥父厥子激以功克硕厥嗣后世是郊
　　穉玉篇云幼禾也子谓鮌之子禹也莞蒲菰芦之地皆大彻去其芜薉以圗农功民讙恱而美之也都美也尧酷其父而禹能愤激以成功用能硕大其后嗣以有天下而鮌乃得配上帝于郊祀也
　　问曰白蜺婴胡为此堂安得夫良药不能固臧天式从横阳离爰死大鸟何鸣夫焉丧厥体
　　蜺云之似龙者茀云之似虵者白蜺与茀气相婴胡为在此祠堂乎此原之所见也安得夫良药不能固臧者崔文子学仙于王子乔子乔化为白蜺而婴茀持药与文子文子惊怪引戈击蜺因堕其药视之则子乔之尸也言得药不善也天式从横阳离爰死者言天法隂阳从横阳气去则人死也大鸟何鸣夫焉丧厥体者崔文子取子乔之尸覆之以敝筐须臾化为大鸟而鸣飞而去言文子焉能亡子乔之身也
　　对曰王子怪骇蜺形茀裳文禠操戈犹懵夫药良终鸟号以游奋厥篚筐防漠莫谋形胡在胡亡
　　文禠操戈者禠音斯福也又禠祁宫名二义皆与此句不通禠恐当作禠音直尔切夺衣也谓文子见子乔蜺形茀裳而魂魄惊怖禠夺遂操戈以击之也防漠莫谋谓明爽昏黑莫得而究也形胡在胡亡存亡亦不可得而推也
</div>
    <div class="pagination">
<a href="诚斋集_page97.html">上一页</a><span>...</span><a href="诚斋集_page93.html">93</a><a href="诚斋集_page94.html">94</a><a href="诚斋集_page95.html">95</a><a href="诚斋集_page96.html">96</a><a href="诚斋集_page97.html">97</a><span class="current-page">98</span><a href="诚斋集_page99.html">99</a><a href="诚斋集_page100.html">100</a><a href="诚斋集_page101.html">101</a><a href="诚斋集_page102.html">102</a><a href="诚斋集_page103.html">103</a><span>...</span><a href="诚斋集_page99.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
