<!DOCTYPE html>
<html>
<head>
    <meta charset="UTF-8">
    <title>傅与砺诗文集 - 第 1 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>傅与砺诗文集 - 第 1 页/共 21 页</h1>
    <div class="content">　　钦定四库全书　　　　　集部五
　　傅与砺诗文集　　　　　别集类五【元】
　　提要
　　臣等谨案傅与砺诗文集二十卷元傅若金撰若金字汝砺改字与砺江西新喻人幼力学为同郡范梈所知得其诗法虞集宋褧以异材荐之台省馆阁交称无异辞佐使安南归除广州文学教授所着诗集有南征稿使还新稿牛铎音等编范虞诸人皆尝为之序至正间其弟若川彚锓之名曰清江集至明洪武中又刻其文集十一卷附録一卷今诗文总为一编不知何时所并若金当元极盛之时亲承宿老指授故其诗极有轨度而文亦和平雅正无棘吻蛰舌之音虽不能雄视词坛然亦可以劘诸家之垒矣乾隆四十六年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀














　　傅与砺诗集原序
　　孔子曰诗可以兴可以观可以羣可以怨朱氏释曰兴者感发志意观者考见得失羣者和而不流怨者怨而不怒四者之事不同而其序宜有先后盖见他日论诗礼乐则首曰兴于诗诗者志之所之以其志感人之志者孰不足以有所感发哉然则兴者岂非居先乎感人之道莫尚乎声音入焉寂然冺然忽而歆起震奋动荡沦浃入之深而化之敏者斯其效曷从而至哉古人云声音之道与政通夫声者合天地之大气轧乎物而生焉人声之为言又其妙者则其因于一时盛衰之运发乎情性之正而形见乎辞者可觇已故曰治世之音安以乐其政和乱世之音怨以怒其政乖亡国之音哀以思其民困正得失动天地感鬼神莫近于诗夫诗道岂不博大哉要其归主于咏歌感动而已斯义也司马太史尝闻之矣其言曰三百篇孔子皆歌之以合韶武雅颂之音夫既合之则当时存什一而去千百必其不合者也深矣哉声音之于政也圣人盖取之矣新喻傅汝砺妙年工诗自古今体五七言皆厪厪焉力追古人有唯恐不及意间示余以所着编曰牛铎音者读之连日不厌闻其音而乐焉以为诚识所尚者因揭孔子之言诗徴以师说遂演绎以告之天厯二年四月一日范梈书于百丈山房
　　自至元建极大德承化天下文士乗兴运迪往哲稍知复古至于诗去故常絶模拟髙风逺韵纯而不杂朔南所共推而无异论者盖得江西范德机焉德机没后又得其乡傅与砺焉德机盛矣余每读与砺诗风格不殊神情俱诣如复见德机也然德机七言歌行胜与砺五言古律胜余亦在伯仲之间而德机得盛名时年已过与砺使与砺及德机之年不知又当何如也天下文章莫难于诗刘防孟尝序余族兄以直诗其言曰诗欲离欲近夫欲离欲近如水中月如镜中花谓之真不可谓之非真亦不可谓之真即不可索谓之非真无复真者惟德机与砺知之及此言之及此得之及此故余倾倒于二君焉而德机已矣余无能为矣庻几犹有若与砺者他日足为学诗者之依归也傅君初字汝砺余以天下同其姓字者众也而易之曰与砺且以与与汝声相近而便于改称也元统三年七月辛巳朔揭徯斯序诗之为学盛于汉魏者三曹七子至于诸谢侪矣唐人诸体之作与代终始而李杜为正宗子美论太白比之隂常侍庾开府鲍参军极其风流之所至賛咏之意逺矣浅浅者未足以知子美之所以为言也崔颢人品非雅驯太白见其黄鹤之篇自以为不可及至金陵而后彷佛焉其髙懐慕尚如此谁谓其恃才傲物者乎求诸子美之所自谓盛称文选而逺师苏李咏歌之不足者王右丞孟浩然而所与者岑参髙适实相羽翼后之学杜者多矣有能旁求其所以自致自得者乎是以前宋之盛亦有所不逮矣国初中州袭赵礼部元裕之之遗风宗尚眉山之体至涿郡卢公稍变其法始以诗名东南宋季衰陋之气亦已销尽大德中文章軰出赫然鸣其治平集所与游者亦众而贫寒相望发明斯事者则浦城杨仲江右范德机其人也杨之合作呉兴赵公最先知之而德机之髙古神妙诸君子未有不许之者也其后马伯庸中丞用意深刻思致髙逺亦自成一家观者无间言而进士萨天锡者最长于情流丽清婉作者皆爱之而与前之诸公先后沦逝识者然后知其不可复得也德机之里人傅君与蛎始以布衣至京师数日之间词章传诵名胜之士无不倒屣而迎之以为上客台省馆阁以文名者称之无异辞岂非以其风韵足以及于予所道诸君也哉予去国十年与砺自交趾使还以家贫亲老授南海文学以归嗟夫上林千树岂无一枝以栖朝阳之羽哉而一官岭海之不厌何也前数年诸公相知者多散出于外今明良一廷无所忌讳清涧之蒲海湾之水不足以久烦吟咏也必矣书其别后稿如此迟其北还则沉郁顿挫从容温厚有可起予者何幸于余生亲见之哉作傅君与砺使还新稿序至正辛巳六月朔虞集伯生序













　　傅与砺诗集原序
　　钦定四库全书
　　傅与砺诗集卷一　　　　元　傅若金　撰杂著
　　清安堂赋为思南李经歴作
　　夫何兹堂之静佳谿谷缭以窈深泉歴除而细响树交户而緐隂世溷浊其汶汶咸役体而劳心爱顺时以息飬况显敞而开襟羌怡寂以御烦谅君子之所庐感人生之长勤寒暑迭而相驱靡徇逸而非害孰忘患而恒舒虽燕乐其何伤将不见之是图庶依仁以自止洁吾秽而休居
　　敬业斋铭
　　惟兹生人均厥受命莫贵惟德莫尊惟性惟性如何万善斯全君子于学思罔或愆惟德如何有积乃大君子于学思罔或懈诗书六艺进退洒扫近思弗遗上逹有道夙兴夜寐惟一乃心毋终食弗念毋闇室弗临毋若彼教奕鸿鹄是惑譬兹服田力乃有得圣或罔念亦之于狂孰曰予玩而圣之望敬之敬之逺实迩是基有节髙山君子之仪
　　楚辞
　　楚渔父渡伍胥辞劔图歌
　　江有阻兮路有岐时将迫兮来何迟子弗渡兮我心悲既渡子兮我何以劔为吁嗟行兮子毋我疑
　　黄鹄歌为刘母王氏作
　　黄鹄孤飞兮伤其匹俦生则同巢兮防处何求死宁敢爱兮孰将其雏山则有木兮隰有泉流翾飞何知兮惟饱以娯虽既羽翼兮将母来休毋诒母辱兮无使心忧
　　寄题袁氏具庆堂
　　髙堂兮巍巍华采衣兮芳菲瞻父母兮夀岂兄弟翕兮孔【一作永】懐出则仕兮自公入则飬兮于堂之中昊天兮福尔锡眉寿兮未巳夫人兮自有美子曰子归兮将父与母
　　松涧引【并叙】
　　松涧引者为林氏子晋作也晋父信卿本中山人客游衡阳乐其土遂居焉信卿死晋复筑室其居之偏题曰松涧志其师之言也晋读书善鼓琴元统初过家上冡因北至京师无何思其所居即慨然别故旧而去为作琴操三叠以赠之
　　涧之水兮泠泠上有松兮郁青青嗟衡之居兮吾所宁胡淹留兮于帝京
　　涧之水兮扬清波上有松兮被女萝我啸兮我歌胡不归兮歳蹉跎
　　涧之水兮石楚楚上有松兮以风以雨筑吾居兮其下谁将归兮来吾与处
　　归来三曲送李建中
　　月皎皎兮河汉长黄鹄在天兮招我以翺翔天气凉兮夜未央援鸣琴兮托宫商商声作兮风摵摵归来兮天路杳不可以终极
　　月皎皎兮夜既寒白露下兮衣裳单南风一去兮何时还援鸣琴兮曲再弹曲再弹兮天地为秋归来兮清都之上不可以久留
　　月皎皎兮寒风作猿啾啾兮怨鸣鹤常恐秋遂为冬兮羣物以萧索援鸣琴兮忽不乐忽不乐兮思吾土归来兮山中之人不可以无父
　　芳草辞为杜若洲作
　　乗吾舟兮沅湘揽芳草兮朝行缤众美兮在予懐灵氛氛【一作芬】兮不能忘进予舟兮极浦将谁思兮逺者采杜【此下或有若字】兮葺蘅杂之兮宿莽羌姣服兮夷犹抚予带兮宜脩榝何充兮佩帏荃何化兮为茅沅何为兮汤汤湘何为兮浩浩满庭兮艾萧众纷进兮谓予不好望洞庭兮楚之野路漫漫兮夕愁予思君子兮孰后来结芳菲兮吾谁与
　　芝草歌
　　元化顺兮日月昌至和蒸兮地发祥煜灵草兮贲斋房云缤缤兮流玉英五色烂兮昭文章何所征兮德芬芳爰作歌兮着勿忘我君子兮思永臧
　　三言
　　滋之水奉题蘓氏滋溪书堂
　　滋之水濬且长流安极沛洋洋　滋之涘德所履缤芬芳萃厥美　滋之水澹而文丰乃积淑后昆　腾声诗播金石逾千祀永昭德
　　右四章章四句
　　五杂组
　　五杂组机上丝往复还城中儿不获已生别离　五杂组园中花往复还将雏鸦不获已贫去家
　　右二章章六句
　　四言
　　吉月美君子有徳以夀也正月二十日夀掲学士
　　吉月之正日既阳止君子之生辰亦昌止天锡之德孔茂且植允善弗易君子之福　其善伊何如芬如芳如芬如芳于前人勿忘其福伊何如山如冈眉寿以康时君子之庆　庆维云矣亦施于天华之蕴矣亦被于人君子有言有斐其文允也令人德音振振　徳音振振民之正矣百禄既臻神之聴矣饮我春酒寿考是承彼厦之安于木之凭曰有君子时邦家之兴
　　右四章三章章八句一章章十句
　　东臯诗题长沙易君美存耕卷
　　瞻彼东臯每每其田孰其甸之维古之人　其田每每其稼緜緜日月以治厥有丰年　维田弗治维莠生之维心弗制维欲倾之　我思古人有播斯获子孙其承庻茂厥徳
　　右四章章四句



　　傅与砺诗集卷一
　　钦定四库全书
　　傅与蛎诗集卷二　　　　元　傅若金　撰五言古诗
　　杂诗五首
　　夭夭园中桃郁郁松上枝春阳发新荣贞脆谁能知一朝繁霜坠百卉各已萎青青乃自保不为时所移向非厄嵗寒何以别竒姿
　　植兰弥九畹种菊被三径幽芳固殊姿馨德良可竝搴兰以为佩餐菊以资命睠言理芜秽恒使枝叶净芜秽苦易侵枝叶苦不盛岂无桃与李贵此谐野性
　　穷巷有畸人夙夜勤古道敝衣适至骭疏食恒不饱歌声若金石顔色终嵗好岂无当世念所趋恶佻巧美玉不足珍懐义以为宝
　　闲夜坐中庭素月流我懐鸣琴发思俗音难与谐微飔经前楹余响正裴囘欲歌南风曲听者良已希愿言荐清庙复感鳯来仪
　　异人言种石可以致双璧千金受秘辛苦乃有获温其比君子韫椟良爱惜青蝇易为污恒恐伤厥德连城不愿售思以置君侧终嵗无与言持之将安适
　　从军行
　　征夫逺从军徒旅无时还炎晖薄五岭脩蛇横道间朝食未遑饱夕寝焉能安驾舟渉广川驱马登崇山生别已不惜矧畏道路艰岂不懐室家王事有急难生当同富贵没当同忧患
　　少年行
　　长衢【一作衍】若平川轻车驰流波上有都人子明肌艳朝霞芳尘扬逺风白日耀舞罗少年轻薄儿调笑相经过狎坐酌美酒日莫酣且歌千金罄一笑豪右焉能加时俗夸朱顔美女恱春华春革岂不好迟暮当如何
　　经采石
　　未明发芜湖终饭次采石大江天同泻巨浪山与敌松寒苍虬姿厓古老铁色其傍有仙冡云是李太白生为长庚精没与大块息因思开元中出入蒙帝泽御羮白瑶杯宫砚青玉滴恩荣日深重意气何赫奕酣歌泰华小豪饮渤澥窄颇闻宫中怒遂有天上谪殷乱微子行楚昏屈平斥嗟哉唐家帝同姓逝安适何年为兹逰千载但故迹骑鲸信缥缈捉月讵昏惑得非厌尘羇无乃达寄客翻然委之去富贵何足惜杜陵平生友梦寐频见忆白骨焉所求青山亦岑寂相去嗟已逺令人心悲塞举酒欲酹之帆去招不得
　　晚憩
　　朝济黄河流莫驰长路尘路长无时已河险难具陈髙歌激层霄缅懐古之人刳木以为舟斵木以为轮自非制作圣何以通万民飘飘逺逰子勿用叹苦辛
　　杂诗四首
　　皎皎素明月娟娟含令姿浮云遽起灭圆景遂参差山川莽囘互天地亦相疑焉知防昧中明洁终不移望有恒运清光宁久亏
　　寸隙尘所投片言害所藏行徒恶蹶马岂复惜其良荣辱具自致否通亦靡常脩正未蒙福为邪欲何望天道岂逺人抚心徒自伤
</div>
    <div class="pagination">
<span class="current-page">1</span><a href="傅与砺诗文集_page2.html">2</a><a href="傅与砺诗文集_page3.html">3</a><a href="傅与砺诗文集_page4.html">4</a><a href="傅与砺诗文集_page5.html">5</a><a href="傅与砺诗文集_page6.html">6</a><span>...</span><a href="傅与砺诗文集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
