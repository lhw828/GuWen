<!DOCTYPE html>
<html>
<head>
    <meta charset="UTF-8">
    <title>陆放翁全集剑南诗稿渭南文集 - 第 41 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陆放翁全集剑南诗稿渭南文集 - 第 41 页/共 361 页</h1>
    <div class="content">生犹几出，回首付乾坤。
山中观残菊追怀眉山师伯浑
空山菊花瘦如棘，倾倒满地枝三尺。阴风冷雨不相贷，烂草苍苔共狼藉。人虽委弃渠
自香，讵必泛酒登华堂。君不见仁人志士穷死眉山阳，空使后世传文章。
自云门之陶山肩舆者失道行乱山中
有茅舍小塘极幽邃求见主人不可意其隐者也
陂池幽处有茅堂，井臼萧条草树荒。小鸭怯波时聚散，病蔬伤蠹半青黄。童儿冲雨收
鱼网，婢子闻钟上佛香。我亦暮年思屏迹，数椽何计得连墙。
冬夜听雨戏作二首
少年交友尽豪英，妙理时时得细评。老去同参惟夜雨，焚香卧听画檐声。
又
绕檐点滴如琴筑，支枕幽斋听始奇。忆在锦城歌吹海，七年夜雨不曾知。
适闽
春残犹看少城花，雪里来尝北苑茶。未恨光阴疾驹隙，但惊世界等河沙。功名塞外心
空壮，诗酒樽前发已华。官柳弄黄梅放白，不堪倦马又天涯。
欲行雨未止
幽幔依灯影，空阶送雨声。暂归仍客路，投老倍乡情。眼涩书难读，心摇梦易惊。病
多常怕醉，酒尽却思倾。
比作陈下瓜麴酿成奇绝属病疡不敢取醉小啜而已
翠蔓扶疏采撷忙，麴生系出古淮阳。蹋成明月团团白，酿作新鹅淡淡黄。醅瓮秋凄惊
凛冽，糟床夜注爱淋浪。西斋幽事新成谱，首为高人著此方。
大雨中离三山宿天章寺
苦雨催寒不肯晴，晚来余势更纵横。云如山坏长空黑，风似潮回万木倾。要借关河供
远眼，不辞泥淖困初程。解衣一笑僧窗下，几两青鞋了此生。
早饭干溪盖干吉故居也
剑外归来席未温，南征浩荡信乾坤。峰回内史曾游地，竹暗仙人旧隐村。白发孤翁钅且
麦垄，茜裙小妇闯篱门。行行莫动乡关念，身似流槎岂有根。
赠枫桥化城院老僧
老宿禅房里，深居罢送迎。炉红豆萁火，糁白芋魁羹。毳衲年年补，纱灯夜夜明。门
前霜半寸，笑我事晨征。
双桥道中寒甚
裂面霜风快似镰，重重裘衤夸晚仍添。梅当官道香撩客，山逼篮舆翠入帘。男子坐为衣
食役，年光常向道途淹。古来共说还家乐，岂独全躯畏楚钳。
行牌头奴寨之间皆建炎末避贼所经也
今朝霜薄风气和，霁色满野行人多。沙平水浅木叶下，摇檝渡口生微波。建炎避兵奔
窜地，谁料白首重经过。四十余年万事改，惟有青嶂高嵯峨。安得西国葡萄酒，满酌南海
鹦鹉螺。侑以吴松长丝之玉鲙，送以邯郸皓齿之清歌。向来丧乱汝所记，大地凛凛忧干戈。
偶然不死到老大，为底苦惜朱颜酡。
早发奴寨
暖彻衣篝蜡炬明，邻鸡喔喔促残更。丈夫虽有四方志，客子终悲千里行。月落龙蛇蟠
木影，山空风雨起滩声。上车莫恨晨霜冷，又得脩途一日晴。
题绣川驿
绣川池阁记曾游，落日栏边特地愁。白首即今行万里，淡烟依旧送孤舟。归心久负鲈
鱼鲙，春色初回杜若洲。会买一蓑来钓雨，凭谁先为谢沙鸥。
夜行宿湖头寺
卧载篮舆黄叶村，疏钟杳杳隔谿闻。清霜十里伴微月，断雁半行穿乱云。去国不堪心
破碎，平戎空有胆轮囷。泗滨乐石应如旧，谁勒中原第一勋。
衢州道中作
耿耿孤忠不自胜，南来清梦绕觚棱。驿门上马千峰雪，寺壁题诗一砚冰。疾病时时须
药物，衰迟处处少交朋。无情最恨寒沙雁，不为愁人说杜陵。
过灵石三峰二首
奇峰迎马骇衰翁，蜀岭吴山一洗空。拔地青苍五千仞，劳渠蟠屈小诗中。
又
晓日曈日龙雪未残，三峰杰立插云间。老夫合是征西将，胸次先收一华山。
宿仙霞岭下
吾生真是一枯蓬，行偏人间路未穷。暂听朝鸡双阙下，又骑羸马万山中。重裘不敌晨
霜力，老木争号夜谷风。切勿重寻散关梦，朱颜改尽壮图空。
道中病疡久不饮酒至鱼梁小酌因赋长句
我行浦城道，小疾屏杯酌。癣疥何足言，亦复妨作乐。此身会当坏，百岁均电雹。胡
为过自惜，惫卧困针烙。未尝脍口佥喁，况敢烹郭索。今朝寓空驿，窗户寒寂寞。悠然忽自
笑，顿解贪爱缚。红烛映绿樽，奇哉万金药。
宿鱼梁驿五鼓起行有感二首
忆从南郑客成都，身健官闲一事无。分骑霜天伐狐兔，张灯雪夜掷枭卢。百忧忽堕新
衰境，一笑难推旧酒徒。投宿鱼梁溪绕屋，五更听雨拥篝炉。
又
少时谈舌坐生风，管葛奇才自许同。闭户著书千古计，变名学剑十年功。酒醒顿觉狂
堪笑，睡起方知梦本空。它日故人能忆我，葛仙矶畔觅渔翁。
梦藤驿二首
倦马投孤驿，一峰青压门。萧条秋浦路，荒陋夜郎村。地瘴霜常薄，林深日易昏。百
年常作客，排闷近清樽。
又
又入千山去，真成万里行。履霜常早驾，秉炬或宵征。古驿怪藤合，荒陂群雁鸣。客
中常少睡，归梦若为成。
梅花绝句十首
空谷佳人洛浦仙，洗妆真态更婵娟。广平莫倚心如铁，撩起清愁又破禅。
又
月中疏影雪中香，只为无言更断肠。曾与诗翁定花品，一丘一壑过姚黄。
又
折得梅花愧满颜，文书堆案正如山。输君一觉翛然梦，长在清泉白石间。
又
濯锦江边忆旧游，缠头百万醉青楼。如今莫索梅花笑，古驿灯前各自愁。
又
蜀王小苑旧池台，江北江南万树梅。只怪朝来歌吹闹，园官已报五分开。
又
湖上梅花手自移，小桥风月最相宜。主人岁岁常为客，莫怪幽香怨不知。
又
吾州古梅旧得名，云蒸雨渍绿苔生。一枝只好僧窗看，莫售千金入凤城。
又
探春岁岁在天涯，醉里题诗字半斜。今日溪头还小饮，冷官不禁看梅花。
又
池馆登临雪半消，梅花与我两无聊。青羊宫里应如旧，肠断春风万里桥。
又
今年真负此花时，醉帽何曾插一枝。渐老情怀多作恶，不堪还作送梅诗。
诗集卷十一一百五十四首
对酒
识字记姓名，击剑一人敌。孙吴相斫书，了解亦何益。不如黄金罍，潋潋春波碧。欣
然对之笑，未饮愁已释。白头生黑丝，苍颜桃李色。金丹空九转，正恐无此力。朝饮绩五
斗，暮饮髡一石。寄谢采芝翁，无为老青壁。
遣兴
西州落魄九年余，濯锦江头已结庐。谁遣径归朝凤阙，不令小住奉鱼书。尘埃眯目诗
</div>
    <div class="pagination">
<a href="陆放翁全集剑南诗稿渭南文集_page40.html">上一页</a><span>...</span><a href="陆放翁全集剑南诗稿渭南文集_page36.html">36</a><a href="陆放翁全集剑南诗稿渭南文集_page37.html">37</a><a href="陆放翁全集剑南诗稿渭南文集_page38.html">38</a><a href="陆放翁全集剑南诗稿渭南文集_page39.html">39</a><a href="陆放翁全集剑南诗稿渭南文集_page40.html">40</a><span class="current-page">41</span><a href="陆放翁全集剑南诗稿渭南文集_page42.html">42</a><a href="陆放翁全集剑南诗稿渭南文集_page43.html">43</a><a href="陆放翁全集剑南诗稿渭南文集_page44.html">44</a><a href="陆放翁全集剑南诗稿渭南文集_page45.html">45</a><a href="陆放翁全集剑南诗稿渭南文集_page46.html">46</a><span>...</span><a href="陆放翁全集剑南诗稿渭南文集_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
