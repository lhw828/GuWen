<!DOCTYPE html>
<html>
 <head>
  <meta charset="utf-8"/>
  <title>
   东里集 - 第 54 页/共 87 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   东里集 - 第 54 页/共 87 页
  </h1>
  <div class="content">
   简金谕徳却冠宾礼币
　　恭以维其吉矣肇称冠子之仪非曰能之猥受戒宾之命庆三加之具举辱双币之宠颁成章灿烂于云霞兼味骈蕃于笾豆存羊爱礼固知明逹之心反璧受飡已拜宠厚之意斯惟中恳尚冀俯从
　　简问广徳州官访王静学塟所
　　翰林院修撰王叔英先生洪武三十五年六月二十七日晚卒于广徳州就塟于彼未知在寺中在观中住但闻临卒时嘱所下处姓潘师兄为塟之近祠山上下今烦询问其墓
　　与杨仲举手简
　　【阙】诗将献存诚然营中诸子无有知其家者今姑送仲举兄处邓兄送来过便连下本逹之不则仆朔日自来送也别后次日观蒋家新坟得暑疾虽服药少减至今纒腹痛无半时寜息也苦欝可量而犹与人作三诗亦勉强自排耳
　　蔡兄闻已迁馆数日又风雨不止计彼此皆岑寂矣如何城中况味亦不外此承教欧苏书简启沃甚多惜不得心绪一熟读为欠耳谨用归璧敝东问生麝求分少许作药用贾直就纳去如欲自用则不敢固必也更告索和诗来消遣客虑不吝不吝
　　今日蔡兄相过知无暇不曾同来却甚悬渴前日托惟宪去説拈炷之事如何垂教为幸昨防罗舎亦同此意计必彻听矣今送书法二册来并官歴一本倘见长老便乞分付
　　存诚索书破题盖不事此者将十年徤忘之余又比来连无雅怀强记数道塞白耳老兄有暇不嫌亦录一本如何二兄托在知己更欲记忆数道书奉缅思复有不可者其説具于简首虽然鄙俚腐陋之言终不敢为知已隐也老兄固不待赘但乞属邓兄閟之不令贻笑于人至叩至叩别后计二兄皆有新作有便无惜附教承寄杜诗愚得及先世遗翰皆拜赐矣佳作尤明白雅正惜乎无好怀抱详悉读也姑留此俟有闲日时也后有便却用归璧明日晴雨不可必但晴则欲去蒋宅就转谢君瑀盖近日又承枉访也而旧路不复得记忆老兄有暇能垂引否有暇即早食后在蒋宅専如雨姑止待别日也即欲执手相共行寻尺许而阻絶艰得若此况其他哉临楮益增耿耿
　　易上经诗传童防须知俱纳上再求假下经易对防旧时四书破题数道舛谬为甚亦望发来改正更望发白鹿纸三张来暇日欲出求表帖如何出时还得景中兄一接引为幸
　　别后吉语洊至遂弭杞人之忧且又放意作江湖数时诗客也风雅翼望发来便装补注烦转逹存诚乞赋清隐诗一二日送巻子来
　　两日受佣为人垦辟荒地计老兄亦同此困力也便欲一见相劳苦而司闉戒严如限蓬弱夫时景俱若此异乡孤处情当柰何今専人取卧铺及衣靴及要白纸四幅去二蒋处并假诗传二册来对防均望付下旦晚易义四书义有作不惜垂教何时晚暇能见过当作一诉曲至望至望
　　夜来望火势如不大相逺者左右曾无渉惊否火发端在甚处度罹祸者必多存诚诸兄家皆安好如何昨日荷枉顾被酒不遂听教惶恐惶恐托景中兄钞书闻多事无暇也望转造掷回常笔就乞赐两枝幸不怪其无厌也钞再望付五伯与来人为买纸之用暇日在冀成兄处相待访君瑀当能来否
　　连日汨汨苦他务昨晚方得手钞王大尹文字方见説理性甚精为文又甚有法度反覆数四如啜好茗愈久味愈出也覉孤闷闷不觉豁然何时晤对相与共乐诵之幸在此处遭遇一哲匠如此而匆匆又将东西散去竟不获一闻防矩绳墨之万一岂造化者果于弃吾軰于蚩蚩昏塞之地而不复使之开明耶念此又重惘然比来见公启昆玉否去期如何黎子诚动定必相闻两日甚念之千万批示袁湖官送鱼就以转奉客中诚无所用也出城且未有期

　　东里续集巻四十七
　　钦定四库全书
　　东里续集巻四十八　　　明　杨士竒　撰録
　　先世遗事録
　　士竒少侍先生长者数闻说先待制事虽一言一行在碑志传述所不必録而后世子孙所宜知者皆谨记之得数条名先世遗事録而从祖父兄之行未有为之传述者敬撮所知之槩附于下方
　　先待制公八九嵗学于山东王氏王氏之长者爱之遇之輙有所问一日于门外沼上散步公自门内见而避之长者执其手问曰人从门内闪公应声对云公向水边防时其家有客闻公所对叹赏不已客方作暮春诗遂属公和和其寒字一聨云数声啼鸟千山晓一片飞花满地寒名誉遂起公初赴乡试时与郡四十八人偕行南昌有术者视人所书字论休咎多竒中四十九人各书其名求决捷否四十八人者皆无取独视公所书曰必捷众问所以然曰日下有京师之行矣已而果中余皆被黜公未仕时馆授贑东山谢氏延祐初诏行科举公将起应诏馆人止之曰此科宋老师宿儒多在且闻江西十郡以名上者防二千人而额数仅取二十二盍姑迟之公笑而不应馆人母戒之曰吾观先生言动皆贵人相不可尼遂厚赆以行馆人亲送至郡城登舟道经江东石固王庙请于公曰此神灵感吾为先生求决前程得籖不答所问其末句云白马渡江秋日暮虎头城里看嵯峨是秋公中乡试眀年春登第授防昌州判过家遣人豫报馆人八月之官至赣城晚出建春门馆人乘白马来候过浮桥邂逅焉遂同还城中宿嵯峨寺始悟江东王籖所云而信事出于前定也海桑陈先生少从公防尝问曰外人率议公为政太执着公曰爲政自须执着但当于道理人情见得明白方可公以四品朝官服金紫退休于家然极贫诸孙率出教授以助嵗计而犹不足里中有致政家居者其官位在公下而赀产充溢买田跨数县颇爲识者所议有村民常往还二家者问曰公官髙而贫某官卑而富何也公曰天道公平贵者减富富者减贵忠厚不矜如此公致仕家居时爵位在州里爲第一其故人门生位通显南北往还过太和礼公之庐者日继踵州郡尤隆敬礼然公谦虚未尝以此加于宗族乡党接族姻必谨其分不逾洽比邻曲时节往还防劳无间贵贱贫富俯尽其意必周少时所尝狎嬉者虽贱遇之如故或时相共记忆往事谈噱以爲乐后生俊秀有志于学极力奨进之终日诲之不倦洪武中刘槎翁先生以尚书致政归一如此尝语士竒曰吾少及见汝家吟先生致仕居乡里故吾今所行不敢以异也伯祖安吾府君少孤嶷然有立志旦出治生事暮归力于学问愈久愈励遂以儒术发身而家益饶裕伯祖观山府君苦志博学以春秋教授乡里清脩笃行人敬惮之従伯彦初孝友忠信而天资絶出好学不倦词藻赡丽其前軰皆推重焉从叔子实倜傥负气义有治材洪武初袁州守辟从事赞画多所裨益郡人爱之季父子超为人表里一致安贫守义不妄取予喜爲诗文工大字名其所居斋曰蠧书云从兄伯威待制公曽孙公卒逾月始生实嫡长天资温厚孝友根于其性从兄仲殷质直肮脏寡交防家贫自力于衣食于兄弟宗姻愉愉然能相防也
　　慈训録
　　余生嵗余父丧頼先母夫人教育用克知其先世而务于学然少时甚贫养恒不给迨仕有禄先夫人弃背矣伤痛深钜如何可言凡童幼所受慈教未尝忘也今余七十有四待尽朝夕恐死即先训泯没故述其槩为慈训録以示子孙使知吾起孤贫以克不坠其先者有所自也先母夫人陈氏讳元贞字开年十六归先公二十九先公没洪武戊寅六月十三日先夫人没春秋六十永乐中赠宜人洪熈进夫人常言吾幼从父兄学又日闻兄弟相讲论故吾于书粗知大义云余五嵗先夫人教之读书日必令识五六字有程先夫人于孝经大学语孟皆能诵说古今事多记览其好恶公正余七八嵗颇有知恒告以先世事曰汝无父当谨识勿忘余尝得先祖先考片文只字归先夫人识之曰此手笔也必为整齐珍袭曰汝不识祖父见此即见祖父矣宜宝重之余从心吾先生读书僧寺间与僧童之同学者至家先夫人怒曰寡妇之子乃与僧同侣乎取杖将笞之跽谢不敢复乃免又尝偕同学市儿至家先夫人怒形于色曰汝习堕下流使人指防曰此儿无父又无好母汝独不思乎余或晩出必戒之速归盖先夫人于家毎日将夕前后门戸皆亲视扄钥毕然后入室以息常诲余曰吾为女子时亲见祖母倪夫人治家如此况吾今寡居乎余尝夜读先夫人从旁训之曰吾初归汝家见汝父昼夜不辍者四书诸经余力则玩子史汝今宜专事经传未可泛阅枉费日力又曰读书必究义理义理不通虽熟何用又屡饬之曰汝幼孤幸有母汝若不学即我不能母汝不能子矣又尝励余曰汝父孝行上通神眀惜年不永如天不絶善人汝必将有立若早不务学何以承借余毎自外归必问今日亲近谁欤闻侍正人君子则喜或庸常人即曰此何益于汝曷若闭门读书自有益也又训余曰近正人君子如行晴天暖日之下自然心目光眀四体融畅近庸人俗夫譬如行风埃昏雾中非但无所见且有霑污矣余少时井汲杵臼之事皆亲执事竟輙读书先夫人目之喜且教之曰人居世未必长贫贱亦未必长富贵但贫贱入富贵非读书未昜得也先夫人毎教余力学熟记精究余尝著论辨议古人先夫人览之曰谚恒言未学行不可学走汝违此戒岂不闻读书未到康成地不敢言谭议汉儒汝今见得古人防分敢肆妄诞立取其槁火之曰且去积学尝问曽祖事曰吾及见欧阳圭斋作墓碑兵乱此文失之吾独记其铭诗遂口授余令笔之凡二百五十字后得元文校之不一字误又口授先祖考诗数十首令笔之曰吾尝见汝父手録故能识之自是因之以传余尝问髙祖既追封郡伯曽祖墓碑何以不书先夫人曰吾初归杨氏见墓碑即以此质于胡夫人夫人曰待制公没逾年郡伯之命始下碑葢作于命下之先故也余尝问祖母事曰孺子所当知汝父本严夫人生为胡夫人子两夫人相亲爱虽同产姊妹或不及严夫人孀居资薄凡汝父授徒所得胡夫人必多送严夫人所曰姒寡居也有一味之甘两夫人必共之胡夫人治家礼法秩秩诸侄及妇敬之如严师戴之如慈母又曰汝父同居兄弟六人极相爱敬吾妯娌六人相亲睦亦然时亲族中皆不及汝兄弟后来能继承亦见不忝尝口授三代考妣忌日使笔之曰汝父及是日必祭故吾能悉之今杨氏先世忌日兵后有録实先夫人所授也凡先世事诸叔及兄不能悉者皆质诸先夫人云嵗遇先忌日贫不能具祭必命焚香祗拜献蔬食曰礼不能备诚可格不可阙也余少虽贫未尝敢于人校利或推以逊人先夫人闻之喜谕之曰汝初生术者语汝父曰儿后当食禄即其言验尤应推利及人又尝饬余曰自我归汝家耳闻目见杨氏仕者皆以儒术进皆秉防洁从来无以赃败者虽家贫而誉好汝曹勿坠也余尝问伯叔诸姑中孰其貌肖吾父先夫人曰莫甚肖于陈氏姑汝父长姑二年容色语笑悉类孝敬仁厚亦类汝拜姑即拜父矣余或久不见姑輙命诣焉曰汝不识父其又可疏一日陈仲述见过先夫人顾余曰我犹及侍陈氏老姑即渠祖母待制公五男一女老姑最长公没后杨氏一门内外敬事老姑如母惟其教之听莫敢违其备盛徳族姻无与并者今其子孙独盛信知有徳者必有后于外家独与孔硕舅罗孺人最厚尝语余曰陈氏此一軰女徳无能企之盖孝敬徳备其福亦当独厚汝但识吾言后罗孺人享禄养至八十终亲戚有为掾曹佣书致裕者素重余而悯余贫一日遣其妻请于先夫人欲偕余就佣月可得白金三两先夫人谢之曰贫儒家常事岂可使穉子役志于此以忝祖宗其妻惭而退先夫人励余曰人以此待汝何可不自卓立舅氏之子爲吏先夫人戒余曰汝其絶之行见其败无防果然毎谕余曰为吏者壊心术故当逺也惟先夫人平居随事示教皆有至理今余耄惛不能悉记此特録其十三四以前所闻之槩呜呼痛哉
　　赐居録
　　永乐七年以疾在告储君遣内侍赐医药内侍还唘其所居庳陋湫隘髙广不逾防他日谕某曰曷不择髙眀者更之对曰臣居是八年既安之且臣家口称是无庸更也曰必爲尔更之逾月赐宅于东华门之外楼居十楹皆新缮洽闿爽防深既拜赐矣窃问诸隣比故谁所居曰起卫卒五家以成此宅然则今五家者何向指其旁五家曰并于此矣叹曰岂当以一人故而令十家无所容白其事于储君请辞宅不听曰臣为宫臣所愿殿下得四海心岂当以臣失十家之心且臣受此宅将必有臣幸求易宅者是臣作俑矣固辞乃听复旧众既服其约而后之求易宅者皆得罪乃始惭悔
　　北京纪行録
　　永乐十二年八月三十日晚百戸鹿荣赍勅至九月初一日尚书蹇公右坊黄学士宗豫司经金正字公素及余皆觧职初二日鹿百戸宗豫北行初三日令防差百戸商寛送蹇公公素及余三人初四日晴凌晨出江东门登舟济川卫杨经歴【蹇姻家】留小酌致赆午过江东驿晩过龙江夜宿青山觜【未至仪真三十里】初五日晴早至仪真过晩过扬州夜半过邵伯初六日早晴天眀至髙邮午过界首便风雷雨遽霁夜过宝应县初七日晴早至淮安午过清江牐度淮夜宿清河县初八日晴午后至桃源县蹇公病请医托驿丞附口信回南京晚得宗豫报在对岸有管送者不得相即相望怅然夜宿桃源初九日晴便风早过古城驿午过宿迁县蹇公请医夜过宿迁三十里宿初十日早隂便风早过直河始买鲜鱼午防雨晩至邳州蹇公请医夜宿邳州雨不止【沂河至此合流】十一日早防雨午过新安驿未十里大风雨不可行遂止夜晴十二日晴食后至吕梁【即房村驿】过洪夜至徐州月眀遂过洪十三日晴午后过夹沟晚遇马指挥寄家书十四日晴早至沛县刘教谕仲镡来防并馈牲醴因托附书回南京午后过沙河驿闻宗豫是日早先过十五日晴过鲁桥驿十六日晴早至济寜蹇公请医午过牐夜宿土沟十七日晴午过开河驿蹇公始勿药邀余及公素登岸步行顾望山川清丽原田旷衍庐舍逺近林木遮映欝然可爱便共逦迤行十余里乃还舟公欣然命具酒馔盖自过维扬輙病废饮惟日戒觞豆馔余两人而卧督劝之或时强起则与余对奕数枰已复就枕至是商百户亦来四人相与痛饮极量而罢夜至安山驿行在差散骑舎人刘福赍勑命尚书蹇义回南京先至驿中蹇公赴驿受命是夜族祖东平郡守季琛入舟见问十八日晴早族祖以其僚及学正王某等皆来防且致赆午余与公素附载庐陵水东人舟北行蹇公品分酒米诸物送余两人族祖置酒舟中饮罢遂别诸公离安山三十里夜宿十九日晴便风早至章秋【其南五里济寜水与黄河支流合】食后过荆门驿午至东昌夜宿青阳驿廿日晴早至临清食后过牐入卫河便风午过渡口驿晚过武城县夜宿甲马营廿一日晴午过固城晚宿徳州廿二日晴凌晨过枽园驿便风午过连窝驿午后过东光县晚过新桥驿十里宿廿三日隂早过砖河驿十里许阻风午发至长芦夜宿防雨廿四日早防雨鸡鸣过兴济早过莘县食后晴过流河驿晚过静海县夜宿杨栁青驿廿五日晴早至直沽买鲜鱼商百戸馈大蟹八十枚食后防宗豫煑鱼蟹共酌遂与宗豫公素步至引儿湾会刘泰员外柯景林主事邀余三人登舟煑茶食蟹余与宗豫双陆公素赋诗夜至杨村驿余舟不至三人皆宿刘柯舟中廿六日晴早与宗豫刘柯别防乡人李子俊邀余及公素商百户草酌食后余舟至遂发杨村夜过蔡村二十里宿廿七日晴午至河西务余与商百戸先五里步行访务耕防宗庆遂同酌遣人候公素不至舟縁北岸径去适遇邑人周资善托附口信报家兄酌罢务耕宗庆送余十里登舟夜过河西三十里宿廿八日晴早过王家店五里舟人以事阻晚始发夜宿扳罾口廿九日晴早至萧家林数日来河路屈曲舟中困卧闷闷食后便自萧家林徒步向和合驿中道阻水褰裳涉苇荻中泥潦没膝逾里所始得平地皂髙谦从旁窃叹动不若静余甚愧之亭午至和合驿饮商百户舟中午后余舟至遂发三十日晴亭午至张家湾买车閠十月初一日晴防前工部员外郎厉肃主事王宗学始得车午发至花园店夜宿初二日晴食后至文明门入城赴鸿胪寺报名初三日晴早入见余奉恩防释免公素送锦衣卫是日午上御棕殿召臣士奇至榻前天顔穆霁圣训谆恳臣士奇恭谢稽首时礼部尚书吕震翰林学士胡广侍讲杨荣金幼孜皆在晩遂同退余赴鸿胪寺报名翰林诸公来防初四日晴早入谢恩六部都察院大理寺通政司及十二道监察御史交章劾奏余罪宜正国典不可以独宥被收十月廿五日锦衣卫都指挥纪纲传奉恩防释免复职还南京赴鸿胪寺报名廿六日晴早谢恩是日翰林中书监学及同乡诸公皆来防午赴鸿胪寺报名廿七日晴早陛辞退翰林中书监学及同乡诸公来别食后勉仁用之行俭振舒送至文明门外学防追送十里遂与王邦彦司直张伯原刘允恭两司諌同行晚宿花园店廿八日晴早至张家湾买舟食后暴风不止河氷合遂舍舟遣从者复入城买脚力十一月初一日晴暴风稍止初二日晴是日冬至余四人望阙行告天祝夀礼退饮主人所抵暮从者以脚力至初三日晴食后唘行夜宿花园店初四日早过彰义门午过卢沟桥夜宿长阳铺【未至良郷县十里】初五日晴鸡鸣过良乡早食琉璃河食后同王司直张司諌饮于前长清县丞张忠家【王旧同官】遂防湖广佥宪王霖饮罢与王佥宪同行晚至涿州城北道傍读欧阳圭斋所制歴代名贤碑遂同王司直张司諌饮王佥宪所夜宿涿州初六日晴午后至新城县遇前御史马楫邀余四人饮其家夜宿新城初七日晴晚至雄县赵令来访【王同乡】馈酒肴刍豆初八日晴早发雄县出城南道【阙】阻水舟行廿里始得陆午过莫州夜宿任丘县初九日晴过任丘廿里遇河间守王宗海遣从者送余四人赴河间就邸舎时闻戒故也晚至河间王之子馈牲酒刍豆李驿丞亦馈酒馔遂留同饮初十日晴晚至献县十一日晴鸡鸣过单家桥晚至阜城县十二日晴午至景州遇春坊故吏刘政及前大理评事周礼买酒酌余四人继防前给事中李琦进士吕文质李买酒邀余四人及吕酌其家酌罢送吕还景福屯因指示余周亚夫塜及董庄【仲舒居防】是夜刘政留伴余宿十三日晴刘政送余行五里始别午至徳州遇隆平侯沐都指挥驰驿还南京托附家书夜宿徳州十四日晴早王司直先由陆路赴济寜午与张刘二司諌附载桐庐人舟同载者光防寺録事陈逊新兴知县廖康祐桐庐县丞黎是夜风雪宿舟中十五日隂南风午发徳州行三十里宿十六日晴早过固城驿廿里遇举人防厚连智畧闻家中消息十七日晴早过甲马营驿晚过武城县廿里宿十八日晴食后过渡口驿晚至临清县十九日晴早过牐防行敏不遇食后发临清夜宿清阳驿【自徳州至此皆南风】廿日晴食后过东昌陈耘御史来防便风遂发未至荆门廿里宿廿一日晴食后过荆门驿遇故人邓杰初徒步送余十里别晚过章秋三十里宿廿二日晴凌晨过安山驿夜宿开河驿廿三日晴晚至济寜过牐遂宿【自荆门驿至此皆南风】廿四日晴晚北风王司直不至留书学中遂发济寜未至鲁桥驿十里宿廿五日晴南风早过鲁桥夜宿沙河驿廿六日晴早过沛县未至夹沟三十里夜宿廿七日晴早食过夹沟夜宿徐州廿八日晴早髙驿丞来访馈牲醴薪炭食后过洪夜宿吕梁廿九日晴午过洪南风行二十余里夜宿三十日晴早食过新安驿南风行二十余里夜宿十二月初一日晴早食过邳州沂河流澌盛下晚闻曽本清舟北行追之不及夜宿宿迁县【自鲁桥至此皆南风】初二日四更北风盛寒早河冻斮氷行至古城九重滩胶浅遂宿是日晴初三日晴河冻益坚晚稍解行五里至崔镇夜宿黎县丞先陆行至桃源初四日晴氷坚午遂舍舟买脚力陆行十里夜宿初五日晴早食至桃源县前给事中谢朝锡孝感知县袁仲海庐陵罗用素皆来防遣从者赴县告阻冻文书晚饮谢所县丞簿来访庐陵李学秀才在对江亦来防具说小儿动静初六日晴早饮袁仲海所防浙江宪佥刘濬食后发桃源晚至清河县是夜与廖知县陈録事别初七日晴早附淮安人舟遂发清河晚至淮安初八日晴早附载宿迁人舟遣从者入城招刘彦达教授及之纪侄来防午发淮安未至宝应二十里夜宿是夜微雨初九日晴便风早过宝应县晩过界首驿夜过髙邮遂过邵伯夜半至扬州初十日晴便风早防御史张翼给事中李颎始知王司直于宿迁陆路先行遂发扬州亭午至仪真过附载镇江人舟夜过龙江夜半至江东驿十一日晴早入城赴鸿胪寺报名
　　西廵扈从纪行録
　　宣德庚戌十月初九日上亲率六师廵边扈从之臣命公侯伯都督皆行文臣少师蹇义少傅杨士竒杨荣太子少保金幼孜礼部尚书胡濙工部尚书吴中吏部侍郎郑诚戸部侍郎吴玺兵部侍郎柴车刑部侍郎施礼都察院副都御史贾谅太常寺卿杨溥姚友直大理寺卿徐初通政司叅议刘芾光禄寺卿郝郁鸿胪寺卿杨善各率其属行以士竒老疾特命肩舆从行是日早扈从官皆先出德胜门赴玉河营候驾午后驾至驻跸玉河初十日杨少金少保杨太常及余四更先发赴龙虎台候驾晚驻跸龙虎台上召义士竒荣防孜溥顾问旣退复召士竒谕曰前路陿隘车骑胶葛难行今遣长随内使防卿行士竒叩首谢退抵暮长随内使黄汜奉防以校尉二人来一路皆三人者防行往还頼以无虞十一日昧爽度居庸闗闗之内凡四十里未刻已度晚驻跸岔道赐百官酒馔十二日驻跸岔道赐义士竒荣幼孜溥酒馔复勑光禄赐五人羊酒十三日驻跸岔道观猎晩赐英国公张辅成国公朱勇忠勇王金忠清平侯吴成新建伯李玉奉化伯滕定尚书蹇义杨士竒杨荣金幼孜胡濙吴中太常卿杨溥酒馔十四日车驾发岔道杨少傅金少保杨太常及余先行五鼓过榆林辰刻过懐来城西五里驻营十五日早过上墓过沙城晚驻营雷家站凡车驾所经闗内闗外皆丰稔是晚上顾羣臣言之甚喜遂赐酒馔既而召士竒荣加恩命十六日过鸡鸣山辰刻过鹞儿岭与金少保杨太常入廵检司在桑干河上又防廵检所居土屋三间髙不逾防广如之四旁秽恶司前滩声虓吼滩侧铺舍名响水而榛荆防宻因思坦行兄平生文学过人直气浩然不可屈下徒以病乞身谪死于此为之低徊黯然流涕二公皆坦行故人亦恻怆兴叹而出是日驻营义河未至宣府十里所宣府总兵都督谭广迎谒上褒赉甚厚晚鼐员外送棃甚佳柴侍郎送三力助肩舆十七日赐将士绵衣袴鞋车驾西出洗马岭命荣濙中玺车溥善及钦天监太医院官扈从余皆留宣府余与金少保姚太常寓弥陀寺蹇郑诸公寓卫官之家弥陀者元丞相安童创建已毁近嵗总兵谭都督复作之住持蓟州人待客甚恭是晚饮姚公所夜余邀二公饮十八日早谭都督来访盖城中诸官皆送驾至前营始回万全都司马都指挥以三卫官皆来见午同金姚二公回访谭公留饮晚陆英来见郑侍郎招饮十九日谭公招诸公饮礼甚厚二十日早谭公以寺住持求重脩弥陀寺记许之而却其礼币是日作重脩弥陀寺记懐来张都指挥来见晚谭都督来报车驾明日还至宣府东二十里驻营遂促装二十一日早余同金少保姚太常出宣府城至营杨少傅杨太常先至辰刻驾至晚召荣士竒顾问遂赐二人天鵞二十二日驻跸雷家站是日天明度鸡鸣山与金公同观山下永寜寺碑寺已毁故址亦不复见碑文欧阳圭斋奉勑譔巙巙学士书字画皆全文云唐太宗尝驻跸于此山下闻鸡鸣因以名山云二十三日过懐来东五里驻跸晚□雪盖自车驾啓行至归皆和缓无风如中土八九月宣府菊花粲然可观其城中人云十月天气如此前所未有至是始觉稍寒夜有防从官前留宣府者明日皆先度闗惟杨士竒及扈従赴洗马岭者随驾二十四日早杨少傅金少保杨太常及余天明至岔道是日驻跸岔道晚有防从官皆先度闗余遂同金少保先行昏暝度闗既度咫尺不辨物色遂迷道二鼓始达新店从者皆困惫寄宿民家五鼓同金公起行三十里至玉河天明与金公相失辰刻车驾至余趋避道傍众中上遥见遣范太监驰马赐劳问且命从容归余望驾叩头毕遂行未刻入安定门遇康中正训导见报妻子已至张家湾及报家兄安好甚慰意晚至家













　　东里续集巻四十八
　　钦定四库全书
　　东里续集巻四十九　　　眀　杨士竒　撰録
　　南归纪行録上
　　正綂四年二月初九日进奏本陈乞致事初十日经筵讲读毕讲官皆退上召臣士竒还谕曰何不勉尽辅导而求致事士竒叩首言非敢求闲但老疾不能任事上曰虽老未可言致事朕知卿久不到乡里今命卿归省坟墓事毕速来朕日望卿士竒叩首谢上命司礼监官选一诚实内使送归士竒复叩首谢是日范太监传圣防命兵部縁途给行廪水路给驿船逓运船陆路给驿马运载车从者皆给行粮脚力徃复并给十一日早谢恩十五日范太监以钦差送行内使阮澹来相见约十八日防通州同院诸公宴饯十六日经筵侍讲读毕上召士竒赐玺书白金防币表里米酒厨料牲腊咸备上谕士竒曰省墓毕即来毋久恋乡土士竒敬唯叩首退十七日早具本谢恩公侯六部豫约祖饯朝阳门外恳辞再三乃止十八日早奉天门陛辞上复谕速来士竒敬唯叩首退光防寺奉防赐酒飰经筵诸公不得饯送遂别延年学士偕同院诸公及乡邑亲交送出朝阳门建安公遣乃子锡携酒送至东岳庙送至通州者梁叔车叔庄龙士郁孟嘉甥徳敷侄升侄秫子及隣比数人时北风甚盛送者不堪余亦困未至通州五里都指挥刘斌来迓【南京故人】午至通津驿两卫州官学师生皆来见遂登舟叔车五人小酌舟中皆辞归升秫及家人邻比留舟中送前子谟以其子颖附舟归午阮内使来防小酌后家人及行李皆登马船余与阮各乘驿船先行既至金菱湾廹暮马船不至余两人驻之盖马船阁浅通津驿前也是日晴北风十九日余与阮仍驻金菱湾马船不至盖氷冻初解流沙横溃舟行未有常道也是日晴家人及隣比送者皆归【其早日有左右抱珥相对】廿日早隂马船始至金菱湾既出湾又频阁浅午遣办事吏归作寄二杨先生别寄诗诸学士晚始至张家湾盖自通州至此沿河阁浅人力所济皆刘都指挥及两卫指挥赵玉杨青逓运所官张聪之助聪吾旧办事吏拨二逓运船分载行李晩防雪遂霁赵指挥率人送往和合驿是夜宿李二寺廿一日早隂行十余里遇庐陵刘英寺丞畧谭乡郡事见惠鵞二翼食后遇李安御史微雪遂霁过漷县过和合驿防曽防唘见惠长诗共小酌遂别驿丞南昌象牙潭人送炭夜至河西驿宿是日晴虽十余胶浅亦未若通州迤下之难澁也廿二日刘斌都指挥遣公差回南京一空马船助载行李盖虑吾前途水浅难行也余遂却逓运船縁途但于逓运所索夫以助操舟然吾家行李甚少阮内使遂徙居之以省驿舟倒换之烦既发食后过通济河维舟登望新渠隄防坚厚河得其性舟楫之便施于久远劳省而功固徘徊嘉叹阮太监之绩而伤往年有司茍且徒劳之弊也傍有祠祀河神主祠道士曹守渊出庐陵水东真常观延余入坐庭中有两钜轴孟勤定之赠曹主祠之文又自笑吾此行不及曹也适风便不待茶遽起曹固挽留不得强恵牲酒以乡郡故受之午后至杨村驿驿丞余存中江西余千人惠鱼二尾荅之蜜煎福饼遂留升秫及四从者其家俾眀旦归北京又作书寄二杨先生及蒋院判遂行晚过桃花口引儿湾及丁字沽夜宿直沽是日晴廿三日早发直沽食后过杨青驿索逓运夫过午不得盖驿官惽懦不识字悉为下人所蔽申刻始得十数老穉即发过独流遇一驿舟列仗甚严类都司官状宻访之乃一行人私窃薄之夜二鼓至静海县奉新驿知县邢端来见颇儒雅欲访岳给事以夜不果是日晴南风廿四日早食后便风过流河驿廖颖感冐风寒发热用姜豉汤不觧晚用十味香苏散已刻转南风甚驶不可行蹔停驿前午发过青县过青口真定诸郡水従此出防贵州道马御史淮安归作书寄抑庵叔粲及升秫子又作书谢延年求乐惠诗抵暮至兴济县干寜驿既行县令丞及学师生追及求见停舟见之畧询民事令荅云民间甚静帖无科扰嵗复大熟皆戴朝廷之赐嘉其言有礼遂别中夜至沧州阮内使往逓运所索夫已有预备盖官得人也是日晴南风暮始息卄五日早至砖河驿午后过新桥驿遇四川潘行人潘尝本院读书见惠川椒遂寄书升秫前遇郑文实乃弟来迎兄防详语之故见恵柑荔麻姑夜半过连窝驿是日南风廖頴病愈廿六日早过连窝驿五里康干刘铉追至相见早食后过良店驿行十里大风败柁停舟修柁午后始行晚至徳州安徳驿两卫州官学师生皆候见驿前石城刘通百户及故泰和丞陈轮侄为卫经厯皆求见廿七日早过故城县梁家荘驿遇南京施尚书见惠酒同步语一里许知南京诸公动定遂寄书康甥晚过甲马营驿是日南风廿八日早四鼓过武城驿天明过渡口驿午至临清县清源驿县驿闸官皆来见运粮凤阳曲指挥东昌周指挥来见学师生来见谢训导者安城人毓敬所举问汪检讨云已归鄞矣厉思温县丞自刑部郎中左迁扵此监収钞御史【马湖府人辛丑进士】及戸部郎中皆来见山东髙都指挥来见惠羊酒却之县送薪炭晚过二闸甚安穏闻此中多乡邑人皆未见又闻有假吾家名目于此欺人者知吾将至前数日遁矣留书张驿丞寄叔济张祥符人也中夜过魏家湾青杨驿是日南风甚驶廿九日早四鼓过李家浅闸早食至东昌崇武驿过闸两卫及聊城县官县学师生来见刘知府来见刘已得代未行县送薪炭县学训导安成吴庸惠鹅及棃却鹅遂行前驿丞丘诚父子追二里所来见丘吾同邑故人惠羊酒却羊留诗别诚诚送前五里乃别南风益甚不可行停至晚行廿里过李海务闸又十余里过周家店闸又十余里过七级二闸又十余里过阿城二闸夜已深矣是日南风不息閠二月初一日早四鼓过荆门二闸行十余里过章秋又三十里过金线闸逓运所又廿五里天明至安山驿州官学官来见知州傅霖吾故人惠双鸡双鱼却鸡留诗别之吾家新旧皂六人皆州民驰走五里追及送鱼及防刷遇南京胡信御史寄家书及时荐诗晚至开河驿驿丞恵小蜡烛二对过闸是日南风初二日早四鼓至济寜南城驿过闸袁文华宪副及卫州官皆来余以病皆不见诸公送下程皆却之礼部顾主事自广东回来见亦以病却遂行早食后遇刘汝弼布政杨【阙】昭宪使仅一见以舟聚多行速不及交语约前途再防余先行午过仲家浅闸自济寜至此凡度十闸午过师家荘闸又五里至鲁桥河岸崩塌防见古人所葬石棺甚多为水所齧暴露倾壊其初固欲爲坚久计岂知凡天地间有形之物无不壊之理顾有远久之殊耳用志以着警云抵暮至谷亭驿就宿是日南风初三日早过谷亭闸遇山东清军郑御史台州人冀成之友亦儒雅遇汝弼见过早饭清话时杨仲昭在后相失既别汝弼遇陈士希太守本深太守余判府士希见惠海腊笋葅三君见过果酌而别遂同过沙河闸晚至沛县携导升歌风防读新旧二碑余作诗悼顔伯玮夜至沽头宿是日南风甚盛汝弼士希皆言贺敬廉正公勤平恕明法律有大体谩志之初四日昧爽度沽头上闸早食后度下闸阻雨午后始行过谢沟闸暮过皮沟闸与余判府同过不及聚谈余舟至夹沟驿北三里许阻浅【名黄家浅】遂宿是日雨午特甚盖过闸始扵临清止于皮沟云先夕食士希所恵海腊至晚泄十余行服枳术丸数贴稍缓服香砂和中汤二贴乃止志以戒馋初五日早仍阻浅不能行阮内使复诣皮沟放闸水午得水发黄家浅过夹沟驿驿丞石嵩武定州人颇防通黄家浅难澁不减金菱湾甚得此驿人力之助行三十里至耿山又阻浅夜分至徐州是日防雨北风盖自通州至此始得北风云初六日早孙升郎中来见遣人助过洪孙奉命提督徐州洪事防能得民心上下交誉之孙惠鸡及蔬薪却鸡前行遇张鸣玉防政相望举手一笑风驶不及交谈遂别已刻吕梁过洪提督洪事徐少卿来见遇张嘉防度洪至房村驿阮内使畧驻午后行晚至新安驿又行十五里至新安逓运所宿是日晴北风初七日四鼓唘行五鼓至邳州下邳驿卫及州官来见知州郭珏河南新安县人由监生除将一考甚有贤誉卫皆遣人前督浅铺夫至直河州又遣夫百人送船甚得其助盖自此迤南浅澁处多矣亭午过直河驿遇河南道广昌陈御史自凤阳还寄口音报康甥平安晚至宿迁钟吾驿县官学师生来见县惠蔬羊酒悉却之吉安孙知事此县人自朝觐回初至家来迓惠羊酒却之县遣一吏督浅铺夫送赴桃源行廿里暮遂宿是日晴南风初八日早行廿里郭诚贠外过舟见访郭提督河道自仪真至吕梁初未相见河上官民皆誉之谓其防公刚正处事有条理但颇性急是日坐谈颇乆所论皆当北京通州人也过古城驿王瑜都督遣人来迓将至崔镇吉安荣衢经歴此镇人丁毋忧家居闻余至出五里见候遂舣舟造其毋灵筵致礼盖荣在吉能持防正非众所及也既别荣遣子弟棹舟送礼至桃源却之午后过桃源驿信圭携杨俊来迓遂同舟行颇闻乡邑事至三汊浅信圭先归余舟滞浅难进是日晴南风初九日五鼓至清河遂过青口驿信圭追送余赴山阳同舟度淮罗文振出清江浦见迓亦同舟行过五闸至西湖两人指示余常盈仓及湖中十里长隄为公私往来之便二人又言比年淮溢郡城内外官府军民庐舍俱渰独仓址髙水不及余叹平江之功因访及其素所行李罗皆言老成有谋虑诚难得如众皆欲开白塔河平江初坚执不从众遂造谤蔑之飞语逹北京平江不敢止既开卒无利有害其他之功尚多但不应兼守淮安而为小人所罔行事往往不纯耳二人又言廵按来此者惟彭百錬不动声色能以礼制之不敢肆后之继百錬者率软愞无为反为所欺及李叙至初以大臣礼待之彼用左右邪言不礼叙及叙振起风纪肃然人皆畏服平江始敛而不肆遂隂设计绐李徳太监诬奏叙罪去之徳后颇知亦悔之盖平江于漕运功甚有但所存心不皆端也余复问淮安自彭守外有司之贤者曰杨陈二同知袁推官耿运同皆难得杨出自御史才更优所言悉符前日郭贠外之论盖一路管河道者孙郎中郭贠外上下称之无间言云王瑜复遣子见迓于清江浦遣之先归瑜时以病家居也彭守以僚属及学师生来见见毕皆令先归王孟安乃子麟为训导于此甚为彭守所重盖能持已脩职也余见加奨励之午停舟西湖觜托文振市布席回泰和用廿两文振见惠食物王都督力疾出相见淮隂驿时疾已瘳尚欠将息亦惠食物谢作其考碑文为受其半始闻马汤二公被召之详彭守复来送余遂别王彭李罗发舟是日晴无风初十日鸡鸣至宝应县安平驿驿例不支廪米口粮县官来见以怯风却之已刻过界首驿无驿丞不及倒闗亦例不支廪米口粮午过髙邮湖午后至州盂城驿未至驿五里董璘修撰拏舟载酒殽来迓余病泄初愈辞酒殽坐语移时因询州官曰韩守石首人防清爱民谢州判亦好徐侍郎尝考谢平常州五百人保留特命复职而停徐禄半嵗董又言卫指挥使张海得军民之心已而卫州官学师生皆来见识张与韩张可三十余亦爽恺韩惇实儒者望而知其有恺悌之风学正临江人亦好吏科车给事致事居家来见坐语颇久始知其为人平实盖虽同朝平日不数相接也扬州李太守遣人见迓即戒之归余舟亦发二鼓至邵伯驿亦例不支廪米遂过闸是日晴便风十一日早四鼓过扬州广陵驿闻李守率属昨日见驿中抵暮始归驿丞乞少留俟入报守余不可遂行风便天明至仪真驿乡人郭永韶为逓运所官之防侄闻余归来迓先夕至此至是同郭来见防言与恂如同来恂如闻戸部办事官言叔重船来日晚始至此镇江有一公事甚急今早疾驰往彼了落约明早五鼓复至此相也谢运同来见卫与县官及学师生来见遇广西防政邹鋭考满赴北京余南京故人见惠茶广西副使陈辉湖广防政吴存衡守邹良朝觐归皆来防午扬州宗人友文通判追至相见惠酒及双鹤受酒却鹤友文欲遣人驰报恂如余止之延之小酌遂别候潮至晚始度永韶极力周旋既度遇叶汝梅刘大本徒步送余舟数里知其陞石城知县既别风便防乗余驿船先发赴龙潭驿余乘马船径赴龙江驿是日晴十二日早四鼓度江过观音山防驿船亦至旋复相失天明至通江桥防已先在食后同上龙江驿入金川门诣谒孝陵至太学前遇叔缙光世来迓遂同行又遇敏徳与言又遇都尉总兵及宗载良玉府部诸公皆至皆欲同出朝阳门皆谢却之总兵遣一指挥先路时显亦至余与叔缙光世时显四人同行至孝陵卫步至陵门外五拜叩头毕已午四人同至翰林院都尉总兵五府六部太常大理通政堂上监学府县诸官皆已先集守备刘罗唐三太监亦至乡郡仕南京者偕至都尉总兵具酒殽院后堂酌三杯皆出宗载延知已数人共作午饭闻黄少保疾稍差未出遂往问之与光世良玉同行黄公闻余来甚喜强衣冠出迓执余手以义见责曰今岂公治私时耶已而见其二子裁三四嵗余戯之曰公亦曷尝不治私黄及陈徐皆大笑黄又握余手曰不见谷永论宗室事乎余应曰某不学无术人也然未尝不内愧遂出酒强余饮一杯时已晚遂出便道过谢都尉及守备太监罗唐强余酒皆两杯最后过总兵复强数杯时已暝陈徐皆挽余归宿余以未谒先师遂就陈宿陈复出酒却之命其子焚香取琴弹数引余时已困防侄在侍光世亦连榻皆就枕既觉余语光世朋友有责善之义请闻余过光世曰先生是非太明白小人可尽絶之耶且一人之言未可辄信须审察之余谢曰老兄吾师也敬知过矣请改之是日晴十三日早谒先师退就彛伦堂与学官寒暄后即出过防侄见诸孙宗载敏徳与言叔缙良玉皆来见送余就光世早饭后同出东江门道遇赵都尉下马数语即别便道过蒋主敬不遇见其弟道中托龙司务买人事扇问何頥索药既出江东门守备刘罗唐袁四大监皆出见送既别至江东驿都尉总兵府部诸司堂上皆先至见送乡郡仕南京者亦集何頥送药龙防市扇皆二遂别诸公良玉侍郎蹔留爲拨换马船且携酒酌阮及余晚始发舟仰善之防送余前行夜过大胜驿是日晴初闻麓川之师十四日早大东风过和尚港午至采石驿候济川卫马船夫口粮文书未至盖先晚行急约至此之是晚风不止同仰善之防宿采石买鱼夜酌余作诗赠之十五日风雨建阳卫指挥来见惠鱼酒却之刷巻御史涪州人亦来防方缄诗寄自道自道偕其僚及当涂令张嵓来见府县惠鱼酒皆却之已而留自道就余舟同善仰之防酌别马船夫口粮文书竟不至遂作二杨先生书论麓川事及家书托仰善求良玉转寄北京余乘西北风遂行四十里至东梁山宿是日雨夜晴十六日早晴发东梁山过七矶过月子河亭午过芜湖过焦矶至鲁港驿午后过螃蠏矶三山矶微雨北风望荻港诸山连延秀防胸次豁然晚过繁昌县望灵山雄秀苍然接荻港诸山可爱抵暮过板子矶过荻港驿行三十里至金沙洲夜深风驶遂宿是日北风微雨十七日早微雨发金沙洲便风过老防夹食后过铜陵县亭午晴过大通驿舟中望九华山午过梅根晚过池口驿暝过乌沙夹宿是日便风十八日早四鼓发乌沙夹昧爽至李杨河驿天明过长风沙夹食后至安庆同安驿余往拜青阳先生墓荒山沙石之墟凡五墓中为先生前之左右各二墓问土人云皆先生一家所葬也墓外建表盖李果御史新作王璜太守以僚属来见遂托王寄书桐城与士正卫指挥朱礼等亦来朱前府军卫带刀官余与府卫言忠宣公墓系国家祀典守臣宜以时修葺不可怠忽众唯唯遂问太朴先生之后得其曽孙名山者时为学诸生召与之见询其祖考及家盖惟毋在其曽祖诗文亦有存者约録见遗余遂行夜至雷港遇李果御史谈论皆有理既别行四十里至望江县急水沟宿是日晴无风十九日早南风发急水沟天明过杨湾午过小孤山过彭泽县龙城驿过径港暮至炭市湾南风甚驶雷雨遂宿廿日天明发炭市湾亭午至湖口县彭蠡驿晚过鞋山女儿港大雷雨遂停泊是日南风廿一日早防雨南风甚盛午稍息始发舟午后过澄灵湖晚至南康府匡庐驿往吊正安送赙重作挽诗知府翟溥福见迓其资笃实郡人甚誉之托寄诗卢邦臣遂行夜二鼓抵株矶宿廿二日天明发株矶便风食后至呉城驿午过昌驿山晚至樵舍驿二鼓至南浦驿宿是日便风廿三日早四鼓都指挥汤节自袁州召还亦至遂同入城朝王王先召余入俯接甚厚赐坐与语久之赐酒馔命两仪賔见待就叩首辞出【阙】赵侍郎御史三司堂上知府皆出南浦驿见余遂趋各司谢之索片纸书名而出萧仲敬来见遂同往访若思中道邂逅盖闻余至来访遂同诣南浦驿若思出赠诗及酒馔就驿中酌余与侍郎御史三司诸公别若思送余前行时已亭午北风甚驶赵侍郎焦布政汤都指挥张琦佥宪皆棹小舟送余行十余里风势益甚不可行遂止余与若思父子同马船行四十里始别以余驿舟送之归未刻过市汊驿晚未至丰城廿里风愈驶江絶行舟遂引避小汊是日焦遣承差李惩防送廿四日天明风息发舟食后至丰城县劎江驿孙贞先生携酒见迓胡轸宪副任礼郎中偕至共酌孙酒而别晚过清江镇暝至临江清江驿徐敬太守来访徐甚安徤色腴泽胜往昔数倍索梅花轩记余诺之惠新茗府县官及学师生皆来见是日雨夜宿清江驿廿五日早遣李惩归遂发舟午后过新淦金川驿行三十里县官遣吏追送羊酒却之舟至仁和上市已暝遂宿是日南风廿六日早行亭午至玉峡驿十里至暮膳停舟登金少保墓防雨泥淖縁峻蹑险数人侧足牵掖而上至墓余困惫不支坐久稍定山髙壁立如削大江逼齧山趾墓前仅容寻尺陡隘可畏谒讫余升墓而望左絶无山但见江流滔滔东下时傍近有两人从余升一姓郭墓地主也一进士蒋庆之弟貌甚肖兄余问何以葬此两人云乡人皆知此不可葬其子弟信俗巫之言谓此地啸天狮子形子孙当大贵虽众言不可其家不见信也余问巫今安在曰塟此地后知逹官皆怒之已挈家逺窜矣遂下山过所建享堂堂之前惟建安公所作碑文刻石颇整然门无扄钥藓壁尘戸樵防牧子杂处其中无所顾忌又问有守者否曰素无盖其子弟皆置此于度外但金夫人或半月或十日一遣人逻视逻者虽至亦无可奈何也余闻之低徊黯塞遂与两人别入舟备书其语将寄示金之子使图改卜焉渐晚余舟行十余里望黄金江口乱流泝钓鱼防泝新市夜至新店阻浅遂宿是日南风防雨廿七日天明发新店食后过富口过坛观前渡江泝槎滩至白沙驿余乘驿舟先行晚至吉水过觧学士家时鸣鹤祯期祯亮邹循先渡江来县官学师生皆来于江浒既至觧氏雨见祯亮二子皆可人李徳言致事家居亦来防遂出道过鸣鹤新居颇清雅其子作生员亦秀余登舟拟前过晃庵县学生欧阳宁以恭之子胡登有初之子送余时马船已得风便先行余与二生及二从登驿舟夜二鼔始至防滩追及马船而宿是日晴暮雨北风廿八日早雨北风舟人以数日困南风促行且雨不止又闻晃庵之子迁新居去江尚逺不果诣遂托胡登寄书其子约东行之日诣也早食后至吉安城下府所诸公两学师生皆见迓江浒余入郡学谒先师次谒忠节祠赴螺川驿登舟遂行便风午过东昌暮至泰和华石潭廵检司稷偕诸侄及宾畿父子者皆至盖余先有书戒其无出县境也遂宿是日雨北风廿九日早晴令导及家人及来迓者皆就舟归余登岸鹓稷从余诣螺湖虾蟇湖金鸡湖盘古山石人庵前谒始祖考妣曽祖考妣祖考妣考妣墓家人负晟暠出十里来迓下枧冈县人老壮填溢郊郭衢巷见迓至不得行晚始抵家谒先祠















　　东里续集巻四十九
　　钦定四库全书
　　东里续集巻五十　　　　明　杨士竒　撰録
　　展墓録
　　士竒今年七十有五仕于朝三十有九年遂奏乞致事上不允然念其自入仕来未尝一请告至乡里特赐玺书俾归展墓而丁宁戒之早还共职毋久恋乡土祗奉恩命以二月十八日陛辞闰二月廿八日暮舟至县东华石潭子侄迎候者皆至时积雨连旬廿九日早晴登岸鹓稷随行首过四十三都白竹拜勅封谭罗两孺人合塟墓旧有石表【守坟者萧亥】遂诣四十四都下螺湖荷山谒曽祖妣农郡君严夫人墓次谒继曽祖妣髙夫人墓二墓相比郡君居左【守坟者张康受】前行一里所诣金盘原谒曽祖考待制府君墓即其左稍后谒思贻兄墓【守墓者曽佑】前诣四十七都虾蟇湖谒先妣陈夫人墓【蟠龙形】种子墓在左之下诣金鸡湖谒曽伯祖会可府君墓次谒伯祖公辰府君伯祖妣严孺人墓二墓相并孺人居右诣盘古山大洲谒先祖金洲府君祖妣胡夫人合塟墓诣上洲谒先考府君墓亡侄之宜墓在先考之左二百步自曽祖考妣祖考妣考妣皆新建石表【自金鸡湖盘古山上洲大洲虾蟇湖守墓皆李受生】晟暠二孙来迓俱诣四十六都枧冈后三里许官路之东石人庵前谒始祖允素府君墓【金盆形】凡三墓葢两夫人祔左右庵者始祖之香火院门有石人故名然经兵燹皆燬惟名存耳【守坟谢舜】吾宗守吾尝袝塟其先在始祖墓域外之左午后入县至家谒祠堂眀日三月朔复雨初三日晴诣故西昌站前谒存心府君墓谱称十一郎【守坟刘隆生】胡朝阳兄弟携酒迎于路诣金洞唐家寨谒五世祖妣顾孺人墓【狮子啸天形】新建石表山下谒子文伯墓【守坟者刘从政】近有盗塟祖妣墓前后者三十余穴及有作室于上者皆庐陵泰和两县民即日遣人诣官诉理过萧长史兄家留饮诣龙门道邉坳背谒致卿府君墓诣企中谒髙祖妣农郡君黄氏墓谒南卿府君墓在郡君之右逺数十步【守坟者罗记名】诣东山下谒曽伯祖圣可府君墓【守坟李大眼】经老鸦塘谒孔硕舅母罗孺人墓经楮原谒亡妻严夫人墓【守坟毛胜生】晚归复雨十一日晴诣佑坑谒敬之祖妣曽孺人墓【五龙戱珠形又名蜘蛛坠网形守坟梁】谒外祖母曽孺人墓【金尺形】谒子文伯母萧孺人墓归过髙盈巷谒陈氏姑合塟墓【姑夫维石】归复雨十三日晴祭先祠分胙宗姻十四日复雨十五日晴诣四十四都李家塘下谒安吾伯祖母罗孺人墓谒伯祖望之主簿墓彦初伯墓诣山东鄱官头谒伯祖安吾教谕墓诣马尾山谒彦中伯益民司仓伯墓二墓相并司仓居右诣蒋家山谒叔祖公与府君墓【守坟者刘邦爱孙】从茶山寺后入下总坑谒圣可曽伯祖妣墓【虎形】前行三里循陈孔髙屋西谒徳寛府君合塟墓【守坟者萧安防】归复雨十七日晴度梁家潭诣十都寜村鹁鸠冈之左谒伯祖观山府君墓【将军抱战鼓形守坟侄壻丁傅岩】过萧氏表姊时年八十二病方瘥诣三十八都荷山口铁斧脑下谒叔球府君墓【交椅形】次谒叔祖平洲府君合塟墓墓与相并而居右葢府君无嗣廖氏姑爱其亲而不眀尊卑之序故塟于此余既拜谕子侄将来必改厝使没者有灵庶防获安也【守坟者罗元受周黒】遂过余侍讲过侄庸安侄庸安是日早卒盖病数月为一恸而出过仲询弟过刘仲兼留晩食大雨遂归廿二日诣五十五都野貍坑谒先师陈海桑先生墓【冲天凤形】胡如麒邀于路龙叔昭携酒见迓皆不留径归廿三日诣西郭大庙前谒陈主一先生外祖静得先生母舅孔奂先生三墓廿四日诣六十四都梅塘杨家山谒十世祖强仲府君墓故石表尚存切墓之左右皆有侵塟其左族侄之望右萧鹏举先生之望仲子褒闻余来先二日迁去其遗骨为水蚁蚀三之二棺蚀殆尽盖不孝之应也遂命从者实褒所迁空穴实既登先墓之上十余步又见侵塟一墓盖之望合塟其母与妻亦责褒改塟时鹏举乃侄季广季哲来候托之嘱孟防迁厝【鹏举长子】改建新石表【守坟罗眀宗】过安平寺晩食寺故强仲府君香火院也归途雨作到家二鼓矣廿五日遣人赍书孟防请迁厝廿六日托周侯车面咨孟防及赍书季广廿八日诣四十七都铁矶戴家步谒三世祖妣合塟墓【五马渡江形】其左右两墓皆先世所祔者【守坟者孔祖子】谒毕防雨遂诣吉水谒始祖虞部府君墓既登舟雨大作廿九日舟次白沙晴稷就舟中具祭物余乘肩舆白沙李孟箎导先行十二三里过杨家荘荘中尚多杨氏子孙颇贫薄寡学术闻余至多来防从行又二里许至上径问族人子孙尚有居此者否众云无之又云四延之后惟泰和一有人余徙无闻遂指示余允素府君居室田园遗址皆存又曰里人知泰和有后故至今无敢侵据者余闻之俛黙太息而已遂趋南岭访巽溪长史盖相别十五年今八十有四病不能出初闻余归即遣孙来问当何日展墓得遂一见且有欲言余故径诣也既至入见卧内两孙扶掖坐语首举始祖之墓为族人所侵事言之再四强留午饭余以未谒墓即辞出族人多相随谒墓下稷已具祭物先至谒祭毕前诣旷家塘谒延安府君墓【虎形】泝源以为嗣吉水谱以为延安时族人亦曰嗣嗣当是与虞部墓隔田段相对忠襄夫人墓在其前左畔始祖墓不甚大不若嗣府君墓甃石甚整规模颇壮忠襄夫人墓亦整是日族人偕谒墓者巽溪子民献及三孙衍攸恭攸习攸益恭允平仲体静贞宪其昱并同行李仲箎及坟之隣胡拱极雷彦勗李巫正夫正脩【守坟者刘友温】皆分之胙又遣胙分送湴塘思恵绍庆顺庆竒成竒永汝茂叔谨丕成但以东行廹不及诣湴塘遂询求侵塟者盖族人抟霄之子尚脩盗塟其父母于始祖之左切近而相并族人交口忿怨告余曰巽溪杨氏之尊老屡责令迁厝如罔闻知我辈诚无力也今幸公来奈何一视而委去乎余谢曰不敢然窃思之族尊及众口忿怨彼皆不顾必非可以言语化者且吾行期廹宁能从容俟之耶时侄孙翽从行遂命翽诉之白沙廵检司余是日登舟归至东昌过欧阳子白淘金过表侄刘諌廵检既受翽诉眀日躬往墓所召族人及尚脩及坟隣毕至讯之具对如翽词尚脩俛伏不敢吐片语廵宰笞辱之即日迁厝且脩筑始祖墓四月朔日也初二日余至家闻子佩防言孟防先三日迁厝其父矣亦闻水蚁之患不减之望褒亦迁其祖母及母合塟之墓盖水蚁亦作矣初四日白沙廵检司遣报尚脩已迁厝时金洞盗葬者皆唘迁所作室亦撤毁防赦悉免罪初五日余谒祖墓于五十二都金牛岭初六日诣四十八都新山谒母舅孔硕先生墓于是杨氏先墓所知者及先夫人至亲之墓皆已徧谒先墓所不能知者盖不幸更世变故老长无传莫究所在亦百数十年矣非独今也今之所幸知者实多思贻兄究防之功子孙岂可忽忘哉士竒仕于朝不获展谒者四十年今幸防恩展省又不获循序造诣盖先茔散处逺迩长山深谷非一所也士竒居家仅四旬而阻雨不可山行之日过半归朝之期益廹故但取便道易于毕事若龙泉万安两邑逺祖之塟不能赴者则命子侄代焉初九日诣始祖三代祖考妣墓辞初十日登告先祠十一日唘行遂次第为展墓録
　　先墓碑石璞録
　　此北京城之西五华山中昆珸石也用九千缗市之虽南方石材易于攻刻而不若北方之坚确缜宻也尝闻泷冈阡表碑亦出北方云
　　南归纪行録下
　　四月初九日诣始祖考妣曽祖考妣祖考妣考妣墓辞初十日祭告先祠毕与亲故县官学官别十一日早雨县官学官亲故耆老壮少僧道皆相送江浒县官舟送十里子侄送前午晴过淘金驿晩至螺川驿张琦佥宪来迓舟已出驿数里相遇遂同赴驿中府县官所官两学师生皆出相见王孟坚佥宪将暝乃至盖是日考试两学生严也与孟坚坐语良久欲延余入城同宿予以亲戚送者皆别不果是夜防雨陈太守置酒驿中饯阮及余酒半予辞登舟与亲戚及诸侄别太守惠予选诗及苏书遂宿螺川驿前十二日早雨将发赵新侍郎自南昌来欲见过适此邂逅舟中坐语少顷恵与麻姑城中诸公复出见送遂别舟发至大洲冒雨过晃庵家观新作祠堂及居髙眀防深且所得居地甚宏敞近居园田作业亦茂良快予意盖晃庵仲子永肃之能也永肃先日他出迎送客者永肃之子及陈济也济冒雨送余登舟途中再三勉之务学立身予午至白沙驿舟中写戒诸侄帖子午后新市再登吾家先代犀牛下海之地因谕稷等曰吾幼闻之宗老前辈言吾宗允素府君自吉水徙西昌厯五世至七世承事府君皆单传承事府君虑西昌后嗣之防故不忘吉水而遂预营此地为归蔵之所其后子孙蕃盛自宋元至洪武中展省不絶近四五十年来前辈凋谢殆尽后辈究知者少致有此大抵逺塟当切戒也因谕稷经理吾遂行晚至玉峡驿汝敬侍郎于此见六日矣相见懽甚娓娓言近事皆当理欵坐颇乆廹暝遂别遣鹓稷归渠皆欲送至南昌吾以诸孙在不许既别父子皆不怿吾舟亦行夜二鼓至金川驿是日雨十三日早四鼓至临江清江驿逓运夫久不得延至已刻府官学官来见朱得太守诉两司官不礼待之盖两司衔其妄言尹镗宪副皂事亦朱所自取也余得逓运夫即行朱太守复来别时雨止江泛甚午过劎江驿未刻过市汊驿申至南浦驿三司官皆出相见附诗托焦公寄汝敬十四日早入城朝王欵接良厚坐语颇久云近见时勉知其正人又云近见会试録王直文髙非后篇所及赐酒馔扇墨予辞出阮内使已先行三司留予甚坚力辞乃免若思约之乆乃至恵果酒仁及附书二杨匆匆舟中立语遂别已亭午矣焦公仍遣李惩防送午至樵舎驿防阮遂同行晚至吴城驿中夜至匡庐驿是日防雨颇得南风十五日早四鼓遣李惩归予发舟天眀至彭蠡驿午过龙城驿过小姑晚至雷港见驿丞知吴吉二太监南行夜一更至安庆官民讙呶懔懔迓太监盖所遣一指挥先至需责百出王子玉太守良有忧色具言安庆去嵗灾伤朝廷已免租税民窭甚两日有闻多逃逸矣予慰勉子玉不足多虑此二监吾知之皆慈善有供给不备处可以诚告无过忧也再以严士正书托寄桐城而行夜雨不止十六日早食后至李阳河驿闻吴太监五更已行矣予行五里望江中白蜡山入乌沙夹将至池口时吉太监船乘北风中流径上风驶不得相见午至池口驿知府叶恩来见浙东人盖送二监行因蹔息驿中未归闻余至遂入舟相见极诉吴从人有阮姓者贪恶盖叶亦遭杖矣然吴实不知吴后吉至首询百姓安否见有司怡然不一语及他事又言吴从有郭姓者循良一无所索大非阮比又言吉甚好号令严眀秋毫无犯恩因言民情数事皆有理颇不直时廵按者恩留所作诗文数首请教大畧观之要是有志之士也既别予过青溪口阻北风遂宿是日雨十七日早雨北风未止食后稍缓发青溪口亭午至大通驿午后过铜陵县暮过繁昌县得南风夜至鲁港驿过芜湖十八日昧爽转北风舟行已刻至采石闻恂如侍郎已过建阳卫指挥来见极言尹自道张嵓皆良有司所备供给车马人夫粮刍悉有余而从行指挥千戸不得所欲尹张皆遭其辱言既忿切不已予为温词慰遣之亭午过大胜驿午至江东驿南风大作入中新河避之予时疾作遣人入城何頥防需药及兵部易舟召之防仰善未刻都尉总兵六部五府太常大理太学京府堂上皆出相见江东门与言携酒馔最后至郷郡亲故皆至皆即别惟仰善之防留宿舟中阮内史午后入城约眀日出予舟移泊石城门是日晴十九日昧爽予徙小马船守备四太监出相见就别刘见恵酒米府部诸司皆复至惟都尉以闻黔国兄讣不出犹遣人见报予以病不及趋吊总兵惠予笺何頥送药至城中出见者益众遂别诸公亭午移舟逓运所阮叚纉陈仲旦刘寛追至送秫书予留书托仰善寄鹓稷午后阮不至予移舟出龙江驿送予至驿者良玉及其属四司及仰善之防徳敷就予舟小酌良玉置酒驿中周軏御史送康甥升秫信及新刻玉机防义至韩旸御史来见惠诗皆同饮驿中仰善三人晩饭后先归将暝与良玉周韩别暝阮始至遂发舟是夜小南风廿日早四鼓至仪真下时吴敏徳赐致事归至上邂逅露坐上清论至眀未尽所懐公差御史运官卫官邑官学师生皆来既见即别予邀敏徳早饭赠之双絺送下入舟皆有依依不舍之意遂别见主善乃侄属报平安其伯予将发舟士宏偕其同舟数人来见皆未度予遂先行午至扬之广陵驿严运使来见言塩商事颇不当卫府县官及学师生皆来见即行晚至召伯驿夜半过髙邮盂城驿是日晴南风廿一日早食后过界首驿午至宝应安平驿得南风晩未至淮安五里王瑜都督彭守两卫官见迓彭守言习嘉言丁忧已过罗文振乃侄偕施珇来见珇之子槃新选殿元珇极言此文振教爱之力时文振有疾数日故未出予托其侄市茶及绵布既别王彭诸公予舟至淮隂驿文振力疾出见所市茶布皆至且恵予酒瑜恵鲜蔬鱼酒遂与诸公别王遣田千戸防送时淮安自郡贰以下皆出捕蝗予舟既发遇彭勗御史同舟谈论颇久别后遂前行是日晴南风廿二日五鼓度淮过清口驿至清河天未眀予往访信圭将至县邂逅其父子来迓其丞簿皆为廵按御史以迎候不及责罚致病予入信圭舍即出信圭及子同入予舟见送食后过三汊浅舟中对信圭父子始知乡事之详盖予在家未久宾客日冗应接无暇不及与人细论也所喜者自淮至此夏麦甚盛信圭云淮安所属州县皆然庶防十分虽今颇缺雨然将刈麦甚不宜雨也午至桃源驿令佐来见皆云捕蝗初归大槩闻淮安境内蝗初生未盛官督捕早已尽矣遂与信圭父子别县益助夫令云自此迤北河水澁难行也既行一里凡数阁浅夜二鼓始至古城驿宿是日北风作书托信圭转寄泰和廿三日早四鼓发古城前过陆家墩河水甚浅十步九滞者连延四十余里穷一日之力舟人疲极暝至宿迁钟吾驿添拨一逓运船博浅王士华主事广东归见过坐谈少顷极言贺敬难得遂托先寄书升秫夜孟辨乃侄来见同宿钟吾驿前是日防雨廿四日早四鼓写书付孟辨乃侄寄稷吾遂行雨作葢淮北久不雨田谷未下种宿迁方祷也予行廿余里又连滞浅但不若陆墩之甚闻吴政侍郎过不及见夜至邳州下邳驿宿是日宿邳雨皆足廿五日晴早发下邳已刻至新安逓运所都指挥汤节见迓言徐州至此昨日雨皆足济宁虽有蝗然初生官督捕畧尽盖余所厯淮安至此皆然别汤后午后过新安驿遇江西冯镇都指挥行十五里过双沟冯遣人助送舟抵暮至徐州彭城驿夜过小洪宿管洪郎中孙升浙江督运都指挥萧华来见萧南京旧识是日北风廿六日昧爽过洪孙萧复来萧助人力及恵茶管仓两内使来访恵鵞酒舟人损柁停泊修理食后行午至耿山午后至夹沟驿驿丞言黄家浅无水盖吾归时尝困于此田千戸遂往前闸放水吾舟移至浅处候之暝水始至二鼓过皮沟闸宿盖闻自此迤北河道浅澁皆可畏也是日晴廿七日天眀发舟亭午过谢沟闸大同王御史公差在此来见就予舟同行十数里别过谢沟遇程富少卿归展省畧谈北京近事闻夏以平丁内艰归已过不及见至晚过沽头上下二闸夜过金沟一更至沛县宿是日晴廿八日光禄署官王文新除徐抚民州判在沛来见言捕蝗已尽但缺雨又言此向北一路皆缺雨时沛河亦浅难行索逓运夫仅得数穉小盖官不得人也吾遂行十余里过张家浅午过板闸午后过沙河驿遇徳賛徳玉兄弟见梁氏三子恩宪懋吉安张千戸助人度浅过孟阳泊闸徳賛恵鼈过八里闸暝过谷亭闸停候上闸水葢久不雨河浅甚每度一闸必得上闸水至乃可行而闸一泄即涸矣是日晴南风自度闸虽连日便风苦阁浅不得力廿九日四鼓南阳闸水至发舟天眀度南阳闸前屡胶浅盖自过沛虽河道视金沟迤南稍舒然毎闸犹十数阻浅食后过枣林闸亭午至鲁桥驿过闸见稽驿丞言黄汝申近况葢到任未久亲出捕蝗在司与钟副使一心为喜之过师家荘闸防金华刘实通判言柯唘晖新政惬众望三司不复如旧日之混浊矣又言郡县多洗濯持亷操惟方岳尚有不满人意者闻武防议亦好又闻陈景茂尽出其家所蓄籴谷千廿石赈济自是家益罄矣盖去年金华旱甚故也郡亦尝以旱奏户部谓无廵抚侍郎奏不与蠲租盖子清防行甚端惟无所及民耳午过仲家浅闸午后过新闸又过新店闸晚过石佛闸防廵按陈御史韩袁两宪副皆以捕蝗在济宁托易轻便舟前行盖闻前途水甚澁也将暝过赵村闸宣州卫指挥李忠运饟归助人力过浅忠极言寜国袁守才徳非他人可及有讪之者皆小人也忠又自诵其投赠袁守诗汝申见过舟中语颇久既别过城下闸至南城驿宿防王驸马往荆州公干王士华复见过盖亦滞浅不能先行也重附书升秫杨方中来见知二杨先生近况济寜卫州官皆来见是日晴三十日早得济宁卫王礼指挥闲舟赵指挥陈亮知州皆遣人为畧整顿泛扫遂迁南京拨来马船前难行遂留济宁将其半船夫前行暝过长沟是日晴五月初一日早至开河驿过闸午遇郑文实丧舟至予过柩前致礼且吊其家子垕出拜予之双絺勉之归学其弟灿嘱为致谢六部诸公黄振宗致事归与郑并舟相见遂别午后过安山驿东平傅知州见候河浒恵防菇言今嵗州境麦倍収无蝗极言山东佥宪杨闰有操执眀大体不可犯别后过金线闸逓运所萧防柔之徒来求附舟过沙湾浅抵暮至荆门驿遇李贞太守匆匆遂别过二闸夜过阿城二闸七级二闸是日晴初二日四鼓过周家店闸过李海务闸天眀至东昌崇武驿府卫官学师生来见遂过闸遇郭瑾即行亭午至青阳驿土人言旱甚麦百石种者无一石収盖东昌犹可此迤北则益甚矣遇昼锦坊温计生之子寄诗与诸孙午过梁家乡板闸晚至临清县清源驿问其县人三月不雨矣麦不収与清阳同过二闸时各官皆祷雨斋宿扵外市禁屠宰闻将四旬矣麦无颗粒之获秋田干坼不可耕农民块坐于家无所为闻之恻然将暝县及卫官闻予至来见皆送予三里盖河浅舟聚不得前进也袁伟之子来见问之云在县学中读书遂令县及学官遣之归盖其有母在家无侍养者是日晴初三日天眀过渡口驿旱同临清亭午防雨遽止午后过甲马营驿夜二鼓至梁家荘驿初四日早食过徳州安徳驿问驿夫新麦云多者収三分之二少者半収然自三月不雨秋种皆槁矣亭午过梁店驿驿丞旧翰林院办事吏极言久旱颗麦无収且知徳州驿夫所言半収者在言者之一乡他乡不皆然也过梁店数里问麦亦有云収三之一者但苦旱则皆然也晚过连窝驿甚旱无麦是日晴初五日五鼓过新桥驿行三四里南风甚驶不可行食后始发舟风便午过砖河驿驿丞言旱甚无麦此月初一日颇得雨谷田亦未得济然南去三十里外皆无涓滴午后过沧州州官来见言初三日畧得雨不能苏旱麦収逺近不齐或二分或三分无及四分者谷苗皆焦稿不见生意晩过兴济县干宁驿县官来见极言旱麦无颗粒之収谷苗皆风飘去矣又闻之道路云陕西亦旱然未得的説方一更过流河驿是日南风【其晚日上有半圆晕色黄】初六日早北风未至静海五里雨骤作船中如注衣通体皆淋漓不胜舟中人行李皆湿坐立悉无避防然皆无戚容者盖久旱望雨人同情也岳给事携二子见访言数月不雨矣今日始得津津有喜色且言麦全不収谷亦不及济但荞麦薥秫及豆之类可望耳又言邢端为令于此能爱民有权度已而邢及驿丞至所言喜雨与岳同予问民事曰追马一事初甚苦防赦静海一邑所免将及二千匹朝廷大恩也岳又窃语予百姓至今有包纳逃民逋税者予问盍不奏曰有司初因令廹皆预申作起觧之数后无所征恐虚申得罪遂不敢言也予曰虚申罪亦在赦前盍不以实情自陈众无语皆退予问县及驿索芦蓆盖济宁所易舟虽轻甚敝是日早为雨所困也亭午过独流【此防出芦蓆】遇张御史南上得康甥书遂托张附书稷及刘仲兼过新口遇刘良中书丁父忧归过余舟数语即别过杨青驿不得逓运夫留甚久晚始行夜宿直沽是日雨北风初七日早遣定住谭皂先归报家卫官来见助人力挽舟盖闻北河水涨颇急也土人亦云久旱麦及谷苗皆无至昨日始得雨也亭午过杨村驿见余丞所云雨同直沽但麦差可耳舟行遇吾家西华陈皂畧语家事自此途中复屡胶浅不敢夜行暝宿防村是日晴南风初八日早发防村防雨食止亭午过河西驿驿丞廵检逓运官来见云虽久少雨近数日屡得麦颇収四五六分七八分不等耳秋种亦不妨予复登通济河祠祠中方建禳火醮遂出曹守渊追至舟中拜乞诗走笔书一絶句亦酬昔者牲酒之贶问民事所言皆同晚至和合驿问民事同杨村麦下田半収髙田旱无収张珏郭智来夜宿和合驿是日午隂晩晴南风初九日天眀发和合驿张珏郭智先归午后至张家湾上马头河水澁不能进遂止遣人赍闗文诣通州官司索车及夫升携家人来接二杨先生遣人携酒殽见是日晴初十日刘斌都指挥及卫官来访卫及州送脚力车遂遣升防以家人行李先归土人云此地虽旱地下湿麦有収秋谷亦好余困湿热不敢登陆遂停舟俟早发秫以诸邻来接萧仲南之婿沈宻以其子宗来见宗时授徒河上晩宗惠鱼酌别田千户仍宿上马头是日晴十一日早同阮内史舍舟登陆天眀过通州阮先归余至大王荘建安公遣子锡携酒来迓二王钱曽四学士见候东岳庙诸老邻皆至凤岐曰恭求乐见迓朝阳门外予入城遂诣鸿胪报名晚宿朝房雨凉十二日入见奉天门上召至榻前天顔恱霁慰谕再三咨及民事悉以所见闻对命光禄赐酒食复命中官赐羊酒既南京进鲥鱼适至复命中官赐鲥鱼五尾加赐酒予退至家














　　东里续集巻五十
　　钦定四库全书
　　东里续集巻五十一　　　明　杨士竒　撰家书
　　奉思贻兄书
　　夏中乡人来闻尊体纳福胜常良慰逺懐见相侄説家信报有防守之荐闻之喜极吾兄居闲惓惓不忘国家数十年长育全成之恩今虽髙年而康健不衰正宜奋励一出见诸设施以上不负圣天子下不负平昔蕴蓄之实刚直之气也岂不増光祖考而荣被后人哉不胜翘俟翘俟邑中水后人事如何新徙居只过桥数十步而近诸儿想荷顾盼然不敢言谢者以为义之所在不可喋喋为世俗语言以取凟耳近闻亲到万安取逃民复业此诚仁厚之心夫能归之又能安之庶防终惠也片楮草草乞尊照
　　鹓以兄防及其妻子想皆到家老兄老嫂暮年罹此苦痛何以堪防在于叔侄中情尚尔何况父母要亦命矣伏惟勉自节抑毋徒过损以副吾宗砥柱之望不知卜塟何处及何时因便乞示及鹓行时便欲为作埋铭付之属情恸不能执笔早晚发人取家小就令带囬也此儿平生节用守悭止为买书之计死之日更无长物惟存此数巻而已幸戒诸小为之爱防非但致之之难其志诚亦可伤也小弟前年妄意作族谱图刻板鹓必欲将归已付之矣万乞严切戒止不可印出族人闻之必有私求于诸小者诸小茍图适其私情必窃印与之而不令尊兄知之千万戒饬更烦尊兄斟酌如不必存则就毁之为便也曽嘱付鹓眀春家小来时或栗或鹓一人同来冬间遣回非徒欲教之比年衰病特甚想见骨肉切于饥渴惟未审尊意何如耳伏乞鉴念
　　久别毎一思念不能为情春和想同尊嫂纳福胜常小弟頼庇在客茍安他无足道者闻长侄权厝屋后塟地尚未定鄙意只合袝祖茔但髙燥向止得利足矣其他不必深计早了得亦是一事欲为之作一埋铭每执笔輙伤心而止然今颇闲暇不久当成就寄来今发人搬取家小望防一穏当船附撘来留小仆夫妇守屋烦早暮提督照管屋内一应物件及爱防林堑盖此非一二十年长养不得成不可听人擅取一枝一叶去也诸侄中欲令一人来此早晩得暇教之不审尊意如何幸自裁度然计其在乡里亦未必有益也族谱图乞戒饬诸儿不可私印与人至叩至叩罗麻城匆廹不曽另奉书千万致意敝居托在左右乞垂照为荷廖亲家考满来例当往北京听选须办彼中行李也防间乞拜意奕孙目疾如何须早求人疗治不可因循也
　　士竒再拜除夕先一日始収尊兄九月内书喻相塟期在十一月且促墓志小弟得书甚懊恨即连夜作此文切恐已塟则不及纳圹中也今附稾去万一未塟烦孟旦作楷书刻之已塟则存之示后人耳此文盖屡举笔輙心悲而罢故因循迄今虽一时草率成之然其平生前之可嘉后之可悯国家之恩老兄之志大畧皆具矣常念吾兄弟身后此事则有此侄乃今此侄以累吾辈老人不能使人不悲也又思此侄存时相聚一处则未尝三日不见见未尝不乐或相隔千里外亦未尝数月不寄书相劳问今虽有侄在千里外或嵗余或累嵗未尝寄一书相何可得哉何可得哉寄书夲有何益但于道理人情所不当无者小弟去冬来凡五六寄书不审皆达否去秋有一家书及钞买绵子寄天符庙前车姓人归其后书与物皆为所匿不得薄俗如此可叹岂诸侄皆尝寄书而亦为人所匿耶老兄当知之矣诸孙今有防人奕今嵗可教读书否奂良佳亢宗当是此二儿幸甚爱防之闻陈考聪眀淳实专读书不饮酒将来必长进惜吾侄不见之也常怪诸侄学问不及其父兄近闻其酒量皆过于父兄乃知人各有所长也新正人事匆冗又属治行无暇不及别写书惟尊照幸幸
　　新嵗伏审尊体纳福深慰思慕小弟此月十八日钦防上恩陞除翰林学士兼左春坊左谕徳儒者之荣至于极品顾其愚陋何以得此诚由祖考之垂庆老兄之教诲以克膺此遭遇然上恩深厚无能补报惟时赐教督以励其不逮耳栗侄必馆授如旧稷子读书烦令用意教之今嵗甲首之役乞与安长老言之一切买办照众例纳钞幸免管都勾追之事盖家僮无状虑其取怨于乡人故也行俭可以安意教授矣时能见过一督视豚犬子否幸拜意烦令诸侄録司仓伯诗文来立俟此事不过一日工夫可了而累附书求之不得此吾家子姓之贤否可以槩见矣奈何数辱书知尊兄尊嫂皆纳福又辱逺致徳禽慰喜交集此间自闰月来举家皆病甚至无执炊者三月十四日严氏妇产一男子而母子皆病至今服药不效盖自到京来其屯蹇未有甚此两年者亦惟听之于命也家事极感尊兄纲维主张近闻小仆买车事小人之无状幸甚不必与较也小弟居官食禄今二十年君恩之重鲜与比伦常夙夜自愧材学浅陋不能补报万分之一惟有一心清慎奉法循理庶防少免忝辱之讥耳宗戚乡防有见过者亦未尝不恳劝告为善毋为不善以膺享太平之福泽此小弟平生之心平生之言也近闻宪司及官府到县数数有以吾家名干求觧事者未审尊兄曽闻之否度亦未必尽闻或云顽惰之仆亦为人所诱曽到林公前矣此事未必尊兄不闻也有便千及示下为望大抵人家有徳义者可恃有显要者不可恃目前如元塘之钱学堂之萧皆恃家有显官傲然为非而不顾致不测之祸岂非殷鉴幸尊兄以此广教戒之也小弟自去秋来病日益加目日益昏一子又懒惰不学心常郁悒不舒每受一事转盼不复记忆盖老病忧闷如此也临楮不觉乞尊照不具久不奉书七月末有种子之殇自此恸闷不已旧疾顿加公退后不复拈弄纸墨也此儿因在隔壁曽本清家读书为其家不肖恶子以毒力戱弄之致疾时其母病不及与之治疗两月后积为气块及请医治又皆误认为虫积用药近八十日不效而愈甚又别请医然后知其为伤损所致非是虫积而已用药不得遂灼艾已遂灼死生死虽有命然此不能不归咎人事也此儿甚淳笃虽幼屹然有巨人志不肯处污下听受教训服膺不忘孜孜贪读书务上以此甚期望之且小弟素常痛惟先谕徳公生父生母一脉中絶故闻此儿初生即昭告祖考以承其祀庶续本房一脉今毎念此事岂能使人不痛恨也此固小弟不徳所致夫复何言一长者愚惰毕汚不肯向学对之但増人懊恼耳日来况味如此但觉自己气脉转索然何时一见话此中曲吾家后来门戸吾满意望奕奂冝及今早留意也家乘已达否因便乞示下更乞戒栗鹓宝蔵之遇亲戚及斯文友朋眀信忠厚者可以一观不可泛泛示人也尤戒之不可借人盖薄俗可畏也云亭已到家未渠行时有病今如何乞示下此甥虽质鲁读书不前然为人淳实本分所为皆当理鄙意甚念之也片楮草草不多布
　　康甥来承赐教帖所以敦勉之意谨服膺不敢忘彭昻归曽奉寄画像必已彻达家乘已久完但欲自作一序未有工夫及作一匣盛之漆未了故不得奉去城外舍下无人切烦垂照栗鹓今嵗教学否艮被累在江西不知何时得觧脱渠平生不肯务学今作生员又如此虚过嵗月可惜可惜鹓寄信来索小四书今附一本归诸孙读书如何稷子资质顽钝加之懒惰无比小弟病体又有公务常无暇其在此一年记书写字皆不如在家时逺甚亦付之无可奈何之域矣奕奂可以此为戒也奕闻议山东王宅婚不知是谁房下还是老姑婆之后否然闻王宅今为人皆本分可相处大抵今后诸孙议婚只须求老实本分人家不可论贫富凡穷秀才穷庒家但有徳行便是好人可与为亲惟衙司中人则不可他日渐染来壊小儿子心术也且吾家先世祖父皆未尝有与衙司中人为婚姻者盖亦是此意也片楮草草乞尊照不悉不悉
　　冬寒往来者具道履况纳福深慰下懐小弟处各頼庇茍安但家人多病幼儿数口隔逺旦暮在念无好懐抱耳亡妻未有塟地甚感老兄及建平弟彦实用心之至何以报徳也楮园之地极蒙德刚兄弟厚意然此欲以奉厝先父却待小弟归整理亡妻必用别图此在老兄一主张于祖坟傍近附塟为足更不烦渎也今欲令稷来谢恩就携一男二女皆来而附载百錬徳遵之舟亦烦老兄主张也诸儿来后新妇数口在家无得力人烦老兄老嫂时时一见过垂照也
　　久不奉书惶恐惶恐栗来承教帖知老兄老嫂皆纳福兼承嘉贶感慰交并小弟虽旦暮勉强支吾而体力益衰视听益损旧病日加重惟以君恩深厚不敢图便其私也濠下祖业稍稍复旧皆頼老兄之庇然祠堂家之所重迨今未复寝食不宁已有书与稷及有附物令急复之亦有书与复环之子具道所由兹事须得老兄主张不可以缓然亦须令涣得所而后迁庶防以尽敦睦宗族之义叔粲叔车回小弟已有成説托之矣惟老兄裁之初欲留栗就北监冀得早晩切磋之渠必欲南行盖茍且頺堕积习成性甚可叹也渠既如此诸孙之学又不审如何老兄固髙年然此事不宜置度外也稷秫尤望教督之不踈外之如祠堂已复望遣稷送其母来片楮草草乞尊照不具
　　久不奉书盖公务所縻而晚退又目昏不能作字故尔因循然慕恋之私未尝忘康进士来具审尊兄尊嫂皆纳福慰莞无涯诸侄生意津津可喜但未审学问如何稷在家烦教训之使不入小人之伍千万千万秋冬史事毕必请告侍教不逺惟冀若时善调以副所仰不具公绪行曽奉书计必达比闻尊兄尊嫂皆纳福殊慰逺懐初闻奂生子大为之喜昨又闻奂妇丧又为之恼懐见家人説此妇恭逊和柔甚能事长仁者不夀伤哉伤哉今法度清眀吾家子弟宜依本分治生理公门不可干求小民不可凌虐惟老兄幸教督之耳小孙处乞发落诸侄照管进士皆拨观政凖在礼部孟勤崇本兵部晅汤刑部序在工部皆安好小弟所欲言者前书备矣兹不赘凟伏望留意稷姑留在此未便遣归并报知之欲公绪到家后即行望以鄙意道之也三月二十四日晚灯下草草书奉
　　久阙奉书不胜懐仰比悉尊起防纳福甚慰甚慰小弟近扈从廵边厯渔洋出塞数百里往复一月頼庇平善但天恩深重补报无能夙夜为愧耳诸侄学问长进如何奕奂如何闻旅一子极笃实五月失之甚为悼惜吾宗近来好学者絶不闻有人大是可念而豚犬子不肖比为羣不逞所诱又是可忧也烦老兄力为主张杜絶其往来惟尊照不具
　　与宾畿弟书【十一首】
  </div>
  <div class="pagination">
   <a href="东里集_page53.html">
    上一页
   </a>
   <span>
    ...
   </span>
   <a href="东里集_page49.html">
    49
   </a>
   <a href="东里集_page50.html">
    50
   </a>
   <a href="东里集_page51.html">
    51
   </a>
   <a href="东里集_page52.html">
    52
   </a>
   <a href="东里集_page53.html">
    53
   </a>
   <span class="current-page">
    54
   </span>
   <a href="东里集_page55.html">
    55
   </a>
   <a href="东里集_page56.html">
    56
   </a>
   <a href="东里集_page57.html">
    57
   </a>
   <a href="东里集_page58.html">
    58
   </a>
   <a href="东里集_page59.html">
    59
   </a>
   <span>
    ...
   </span>
   <a href="东里集_page55.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
