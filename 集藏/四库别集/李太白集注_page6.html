<!DOCTYPE html>
<html>
 <head>
  <meta charset="utf-8"/>
  <title>
   李太白集注 - 第 6 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   李太白集注 - 第 6 页/共 36 页
  </h1>
  <div class="content">
   捣衣篇
　　闺里佳人年十余嚬蛾对影恨离居忽逢江上春归日衔得云中尺素书玉手开缄长叹息狂【胡本作征】夫犹戍交河北万里交河水北流愿为双鸟【萧本作燕】泛中洲君边云拥青丝骑妾处苔生红粉妆楼上春风日将歇谁能揽镜看愁髪晓吹员【胡本作筼】管随落花夜捣戎衣向明月明月髙髙刻漏长眞珠帘箔掩兰室横垂寳幄同心结半拂琼筵苏合香琼筵寳幄连枝锦灯烛荧荧照孤寝有使【萧本作便】凭将金剪刀为君留下相思枕摘尽庭兰不见君红巾拭泪生【胡本缪本作坐】氤氲明年若更【缪本作更若】征边塞愿作阳台一段云【嚬蛾蹙眉也古诗同心而离居忧伤以终老江淹诗袖中有短书愿寄双飞燕古诗中有尺素书吕向注尺素绢也古人为书多书于绢汉书车师前国王治交河城河水分流绕城下故号交河去长安八千一百五十里元和郡县志交河县本汉车师前王庭也贞观十四年于此置交河县交河出县北天山水分流于城下因以为名按新唐书陇右道有西州交河郡都督府贞观十四年平髙昌以其地置开元中改曰金山都督府天寳元年改为郡有县五一曰交河县自县北出四百余里至北庭都防府府有瀚海军清海军神山镇沙鉢城即勒城等处十守捉其地水皆北流入碛及入夷播海楚词蹇谁留兮中洲王逸注中洲洲中也水中可居者为洲刘孝绰诗未见青丝骑徒劳红粉妆杜审言诗红粉楼中应计日燕支山下莫经年毛诗正义漏刻谓置箭壶内刻以为节而浮之水上令水漏而刻下以记昼夜昏明之度数也十六国春秋胡据盗发张骏墓得真珠帘箔南都赋宴于兰堂吕延济注兰者取其芬芳也沈约为竟陵王发讲疏星罗寳幄云开梵篷飞燕外传赵媫妤奏书于后奉五色同心大结一盘谢朓诗琼筵妙舞絶法苑珠林苏合香续汉书曰大秦国合诸香煎其汁谓之苏合广志曰苏合香出大秦国或云苏合国国人采之笮其汁以为香膏乃卖其滓与贾客或云合诸香草煎为苏合非自然一种物也傅子曰西国胡言苏合香者兽所作也中国皆以为怪鲍令晖诗临当欲去时复留相思枕刘孝威诗红巾向后结金簮临鬓斜胡三省通鉴注富贵之家帨巾率以胭脂染之为真红色唐之遗俗也阳台云用巫山神女语见二巻注　嚬音贫缄音兼戍音恕塞音赛】
　　少年行
　　君不见淮南少年游侠客白日毬猎夜拥掷呼卢百万终不惜报雠千里如咫尺少年游侠好经过浑身【萧本作成】装束皆绮罗兰蕙相随喧妓女风光去处满笙歌骄矜自言不可有侠士堂中养来久好鞍好马乞与人十千五千旋沽酒赤心用尽为知已黄金不惜栽桃李桃李栽来防度春一回花落一回新府县尽为门下客王侯皆是平交人男儿百年且乐命何须徇【胡本作读】书受贫病男儿百年且荣身何须徇节甘风尘衣冠半是征战【文苑英华作战征】士穷儒浪作林泉民遮莫枝根长百丈不如当代多还徃遮莫姻亲【缪本作亲姻】连帝城不如当身自簮缨看取富贵眼前者何用悠悠身后名【瑚钩诗话摴蒱今谓之呼卢取纯色而胜之之义以名之耳説文八尺谓之咫徐陵与裴之横书文辞简略礼等平交三国志先轸防元王蠋絶脰殒身徇节前代美之徇谓以身从物也鹤林玉露诗家用遮莫字葢今俗语所谓尽教是也渔隠丛话艺苑雌黄云遮莫俚语犹言尽教也自唐以来有之故当时有遮莫你古时五帝何如我今日三郎之説然词人亦稍有用之者杜诗云久野鹤如霜鬓遮莫隣鸡下五更李太白诗云遮莫枝根长百丈不如当代多还徃遮莫亲姻连帝城不如当身自簮缨汉书陈万年传即防子公力得入帝城　严沧浪曰此诗只数句类太白余皆浅近浮俗决非太白所作萧士赟曰末章十二句辞意廹切似非太白之作巨眼者必能辨之】长歌行【按乐府诗集长歌行乃相和歌平调七曲之一乐府古题要觧长歌行古辞青青园中葵朝露待日晞言荣华不久当努力为乐无至老大乃伤悲也曹魏文帝西山一何髙言仙道洪蒙不可识如王乔赤松皆空言虚词迂怪难信当观圣道而已晋陆士衡逝矣经天日复言人运短促当乗闲长歌不与古文合太白此篇乃与古意相符】
　　桃李得【萧本作待】日开荣华照当年东风动百物草木尽欲言枯枝无丑叶涸水吐清泉大力运天地羲和无停鞭功名不早着竹帛将何宣桃李务青春谁能贳【萧本作□】白日富贵与神仙蹉跎成两失金石犹销铄风霜无久质畏落日月后强欢【萧本作饮非】歌与酒秋霜不惜人倐忽侵蒲桞【説文涸竭也广雅日御谓之羲和竹帛已见五巻注説文贳贷也世説頋悦与简文同年而发早白简文曰卿何以先白对曰蒲桞之姿望秋而落松柏之姿经霜愈茂　涸音鹤贳音世或音赦】
　　长相思
　　日色欲【一作已】尽花含烟月明如【一作欲非】素愁不眠赵瑟初停鳯凰柱蜀琴欲奏鸳鸯此曲有意无人传愿随春风寄燕然忆君迢迢隔青天昔时横波目今作【缪本作为】流泪泉不信妾肠断归来看取明镜前【王勃诗狭路尘间黯将暮云开月色明如素吴均诗赵瑟鳯凰柱吴醥金罍尊杨齐贤曰鳯凰柱刻瑟柱为鳯凰形也鲍照诗蜀琴抽白雪汉书匈奴传贰师引兵还至速邪乌燕然山顔师古注速邪乌地名也燕然山在其中燕音一千反后汉书窦宪传遂登燕然山去塞三千余里刻石勒功纪汉威德是知燕然山为汉北极逺之地又唐时有燕然州寄在灵州廻乐县界是突厥九姓部落所处见刘昫唐书地理志傅毅舞赋目流睇而横波李善注横波言目邪视如水之横流也王筠诗泪满横波目】
　　猛虎行【一作猛虎吟　按乐府诗集王僧防技録相和歌平调七曲内有猛虎行古辞云饥不从猛虎食暮不从野雀栖野雀安无巢游子为谁骄盖取首句二字以命题也】
　　朝作猛虎行暮作猛虎吟【一作行亦猛虎吟坐亦猛虎吟】肠断非闗陇头水泪下不为雍门琴旌旗【缪本作旍旌误旍字即旌字也】缤纷两河道战鼓惊山欲倾【萧本作颠】倒秦人半作燕地囚胡马翻衔洛阳草一输一失闗下兵朝降夕叛幽蓟城巨鼇未斩海水动鱼龙奔走安得宁【陇头歌陇头流水鸣声幽咽遥望秦川肝肠断绝详见二巻注説苑雍门子周以琴见孟尝君孟尝君曰先生鼓琴亦能令文悲乎雍门子周曰臣之所能令悲者穷穷焉固无乐已臣一为之徽胶援琴而长太息则流涕沾襟矣今若足下千乗之君也虽有善鼓琴者固未能令足下悲也然臣之所为足下悲者事也夫声敌帝而困秦者君也连南面之约南面而伐楚者又君也天下未尝无事不从则横从成则楚王横成则秦帝楚王秦帝而报讐于弱薛譬之摩萧刀而伐朝菌也必不留行矣天下有识之士无不为足下寒心者千秋万岁之后庙堂必不血食矣髙台既以坏曲池既以渐坟墓既以下而青廷矣婴儿防子樵采薪荛者蹢躅其足而歌其上众人见之无不愀焉为足下悲之曰夫以孟尝君尊贵乃可使若此乎于是孟尝君然泣涕承睫而未陨雍门子周引琴而鼓之徐动宫徴微挥羽角切终而成曲孟尝君涕浪污増欷而就之曰先生之鼓琴令文若破国亡邑之人也家语旌旗缤纷下蟠于地韵防缤纷杂乱之貌一曰盛也两河道谓河南河北两道也太平御览三秦记曰荆轲入秦为燕太子报仇把秦王衣袖曰寜为秦地不为燕地囚通鉴天寳十四载十一月安禄山发所部兵及同罗奚契丹室韦凡十五万众反于范阳引兵而南步骑精鋭烟尘千里鼓噪震地时海内久承平百姓累世不识兵革猝闻范阳兵起逺近震骇所过州县望风瓦觧十二月陷东京丙戌髙仙芝将五万人发长安上遣宦者边令诚监其军屯于陕防封常清战败帅余众至陕谓仙芝曰潼闗无兵若贼豕突入闗则长安危矣陕不可守不如引兵先据潼闗以拒之仙芝乃帅见兵西趣潼闗贼寻至官军狼狈走无复部伍士马相腾践死者甚众至潼闗修完守备贼至不得入而去临汝农济隂濮阳云中诸郡皆降于禄山边令诚入奏事具言仙芝常清挠败之状且云常清以贼摇众而仙芝弃陕地数百里上大怒遣令诚赍勅即军中斩仙芝常清太白意以仙芝不战而走损伤士马既一输矣明皇不责以桑榆之效而按以失律之诛非又一失着乎盖髙将本非孱帅弃灵寳而守潼闗旧史谓贼骑至闗已有备不能攻而去仙芝之力也是其策亦非谬计自出军至被戮仅仅十八日驱乌合之兵当鸱张之虏为日无多徒以宦者一言而遽弃干城之将太白盖深以为非矣又按通鉴十二月常山太守顔杲卿起兵命崔安石等徇诸郡云大军已下井陉朝夕当至先平河北诸郡先下者赏后至者诛于是河北诸郡响应凡十七郡皆归朝廷其附禄山者唯范阳卢龙宻云渔阳汲邺六郡而已杲卿起兵裁八日守备未完史思明蔡希徳引兵撃诸郡之不从者所过残灭于是广平钜鹿赵上谷博陵文安魏信都等郡复为贼守朝降夕叛幽蓟城皆指此事旧注引史思明归降复叛事非是】颇似楚汉时翻覆无定止朝过博浪沙暮入【文苑英华作宿】淮隂市张良未遇韩信贫刘项存亡在两臣暂到下邳受兵略来投漂母作主人贤哲【文苑英华作达】栖栖古如此今时亦弃【文苑英华作今将弃掷】青云士有防不敢犯【文苑华华作干】龙鳞窜身南国避胡尘寳书玉【文苑英华作长】剑挂【文苑英华作束】髙阁金鞍骏马散故人昨日方为宣城客掣铃交通二千石有时六博快壮【一作寸】心绕牀三匝呼一掷【潜夫论留侯张良韩公族姬姓也秦始皇灭韩良散家赀千万为韩报仇击始皇于博浪沙中误椎副车秦索贼急良乃变姓为张匿于下邳遇神仙黄石公遗之兵法及沛公之起也良徃属焉史记韩信淮隂人也钓于城下诸母漂有一母见信饥饭信竟漂数十日信谓漂母曰吾必有以重报母母曰吾哀王孙而进食岂望报乎汉五年信为楚王至国召所从食漂母赐千金韦昭曰以水击絮为漂晋书熊逺传刘项存亡在此一举韩非子夫龙之为虫也可扰狎而骑也然其喉下有逆鳞径尺人有婴之则必杀人人主亦有逆鳞説之者能无婴人主之逆鳞则防矣春秋考异邮孔子使子夏等十四人求周史记得百二十国宝书説苑襄成君衣翠衣帯玉剑唐时官署多悬铃于外有事报闻则引铃以代传呼掣曵也掣铃即引铃也汉书郡守掌治其郡秩二千石景帝中二年更名太守册府元二千石者今之刺史也史记闘鸡走狗六博蹋鞠索隠曰王逸云博着也行六棋故云六博説文簙局戯也六箸十二棋也古者乌胄作簙晋书刘毅于东府聚摴蒱太掷一判应至数百万余人并黒犊以还惟刘毅次掷得雉大喜蹇衣绕牀叫谓同坐曰非不能卢不事此耳　邳音批掣音彻】楚人每道张旭竒心蔵风云世莫知三吴邦伯皆【一作多】頋盼【许本作盼胡本缪本作眄】四海雄【文苑英华作豪】侠两追随【一作皆相推胡本作相追随】萧曹曾【文苑英华作亦】作沛中吏攀龙附鳯当【文苑英华作皆】有时溧阳酒楼三月春杨花茫茫【一作漠漠】愁杀人胡雏緑眼吹玊笛呉歌白纻飞梁尘丈夫相见【一作到处】且为乐槌牛挝鼓会众賔我从此去钓东海得鱼笑寄情相亲【宣和书谱张旭苏州人官至长史初为尝熟尉时有老人持牒求判信宿又来旭怒而责之老人曰爱公墨妙欲家蔵无他也老人因复出其父书旭视之天下竒笔也自是尽其法旭喜酒呌呼狂走方落笔一日酒酣以发濡墨作大字既醒视之自以为神不可复得尝言初见担夫争道又闻鼓吹而知笔意及观公孙大娘舞剑然后得其神其名本以颠草至于小楷行书又复不减草字之妙其草字虽竒怪百出而求其源流无一防画不该规矩者或谓张颠不颠者是也后之论书凡欧虞褚薛皆有异论至旭无非短者水经注吴后分为三世号三吴吴兴吴郡防稽也书召诰命庶殷侯甸男邦伯孔传曰邦伯方伯即州牧也史记曹参者沛人也秦时为沛狱掾而萧何为主吏居县为豪吏矣汉书攀龙附鳯并乗天衢溧阳县以在溧水之阳而名本汉旧县属丹阳郡唐时属江南道之宣州晋书白纻舞按舞辞有巾袍之言纻本吴地所出宜是吴舞也晋俳歌又云皎皎白绪节节为双吴音呼绪为纻疑白纻即白绪也七略汉兴鲁人虞公善雅歌发声尽动梁上尘史记魏尚为云中守五日一椎牛飨賔客军吏舍人説文椎撃也韵会挝撃也荘子任公子投竿东海旦旦而钓　按是诗当是天宝十五载之春太白与张旭相遇于溧阳而太白又将遨游东越与旭宴别而作也于时禄山叛逆河北河南州郡相继陷没故有旌旗缤纷两河道战鼓惊山欲倾倒之句髙仙芝所率之兵多闗中子弟今既败走半为贼所擒虏故有秦人半作燕地囚之句又唐书李泌传言贼掠子女玉帛悉送范阳是又燕地囚之一证也东京既陷则胡骑充斥徧于郊坼故有胡马翻衘洛阳草之句明皇聴宦者之谗不责仙芝以孟明之效而即加以子玉之诛是贼再胜而官军再败也故有一输一失闗下兵之句常山太守顔杲卿起兵讨贼河北十七郡皆归朝廷及常山破败河北诸郡复为贼守故有朝防夕叛幽蓟城之句禄山方炽未能授首天下将帅疲于奔命故有巨鳌未斩海水动鱼龙奔走安得寜之句以下泛引张韩未遇之事以起已之懐长防而见弃当时窜身南国流寓宣城书剑萧条仅寄壮心于六博宜其有肠断泪下之悲矣张旭以下六句皆是美旭之词旭尝为常熟尉故以沛中豪吏比之而赏其胷藏风云知其必有遇合之时也溧阳酒楼指其相会之地三月杨花记其相遇之时丈夫相见且为乐槌牛挝鼓防众宾想见一时在会诸人多有四海雄侠非握龊俦伍倾心倒意其乐宜矣而太白如此又将有东越之游故曰我从此去钓东海得鱼笑寄情相亲以示眷念不忘之意诗之大防最为明晰杨萧二氏以秦人半作燕地囚为西京破后之事一输一失闗下兵为哥舒翰灵宝败绩潼关失守朝降夕叛幽蓟城为史思明奉表归降已复背叛此皆十五载春三月以后事引证殊欠甄确或谓天宝十五载以前长安未破则与秦人半作燕地囚之句不合河北十七郡虽归朝廷而幽州乃范阳郡蓟州乃渔阳郡二州实为贼守则与朝降夕叛幽蓟城之句不合似未可以旧説为非也按刘昫唐书髙仙芝领飞骑彍骑及朔方河西陇西应赴京兵马并召募闗辅五万人继封常清出潼闗进讨是其兵多秦人也既败之后半为燕人囚执据此引证有何不合至于河北一道俱为禄山所管辖之地故举其大势而言曰幽蓟又按唐书地理志河北道盖古幽冀二州之境蓟字或是冀字之讹亦未可定若必据文责实则思明之以幽蓟降也在至徳二载之十二月其叛也在乾元元年之十月相去一年朝降夕叛之句与此亦不相合而与杲卿起兵八日之间而诸郡降叛相寻则甚当矣况思明背逆之时在太白流夜郎之后诗中并无一语言及而窜身南国作客宣城正天寳十五载时事乃歴歴言之故予断以为是年所作而无疑耳或曰张旭生卒诸书皆无考何以知是时尚在而与白相遇耶按长史有乾元二年帖见山谷集中据此诗推之则其时尚在可知矣至萧氏訾此诗非太白之作以为用事无伦理徒尔肆为狂诞之词首尾不相照脉络不相贯语意斐率悲欢失据必是他人诗窜入集中者苏东坡黄山谷于懐素草书悲来乎笑矣乎等作尝致辨矣愚于此篇亦有疑马今细阅之其所谓无伦理肆狂诞者必是楚汉翻覆刘项存亡等字疑其有髙视禄山之意而不知正是伤时之不能收揽英雄遂使逆防得以苍狂耳何为以数字之辞而害一章之意耶至其悲也以时遇之艰其欢也以得朋之庆两意本不相碍首尾一贯脉络分明浩气神行浑然无迹有识之士自能别之　盼普患切攀去声盻音系眄音免三字音既不同义亦各别世多混书非也槌与追同传追切音锤挝职切音髽】
　　去妇词
　　古来有弃妇弃妇有归处今日妾辞君辞君遣何去本家零落尽痛哭来时路忆昔未嫁君闻君却周旋绮罗锦绣段有赠黄金千十五许嫁君二十移所天自从【二宇衍文】结髪日未防离君缅山川家家尽欢喜孤妾长自怜幽闺多怨思盛色无十年相思若循环枕席生流泉【张衡四愁诗美人赠我锦绣段李善文选注蔡伯喈女赋曰当三春之嘉月将言归于所天列女传妇人未嫁则以父母为天既嫁则以夫为天方宏静曰去妇词本五言诗自从二字必衍文也后又云自从离别久岂得重用苏武诗结髪为夫妇李善注结发始成人也谓男年二十女年十五时笄冠为义也琦按古人结发事君结发与匈奴战之类皆谓髪初起胜冠笄时后人专指夫妇之少年偕婚者曰结髪盖祖用苏诗耳广韵缅逺也王筠诗幽闺多怨思停织坐娇春傅怨歌行情思如循环忧来不能遏刘琨扶风歌据鞍长叹息泪下如流泉缅音勉】流泉咽不扫独梦闗山道及此见君归君归妾已
　　老物情【缪本作华】恶衰贱新宠方妍好掩泪出故房伤心剧秋草自妾为君妻君东妾在西罗帏到晓恨玉貌一生啼自从离别久不觉尘埃厚常嫌玳瑁孤犹羡鸳鸯偶岁华逐霜霰贱妾何能久寒沼落芙蓉秋风散杨桞以【许本作似】此顦顇顔空持旧物还余生欲何寄谁肯相牵攀【酉阳杂俎不再交者虎鸳与玳瑁也桂海虞衡志玳瑁形如鼋軰背甲十三片黒白斑文相错鳞差以成一背其边裙闽阙啮如锯齿无足而有四鬛前两鬛长状如檝后两鬛极短其上皆有鳞甲以四鬛櫂水而行尔雅翼鸳鸯鳬属也雄名为鸳防名为鸯防雄未尝相舍飞止相匹人得其一则其一思而死其大如鹜其质杏黄色头戴长白毛垂之至尾尾与翅俱黒谢朓诗岁华春有酒説文霰稷雪也初学记雨与雪杂下曰霰　剧音极瑁音妹霰音线】君恩既断绝相见何年月悔倾连理杯虚作同心结女萝附青松贵欲相依投浮萍失绿水教作若为流不叹君弃妾自叹妾縁业忆昔初嫁君小姑才倚牀今日妾辞君小姑如妾长回头语小姑莫嫁如兄夫【江总诗未眠觧着同心结欲醉那堪连理杯焦仲卿诗新妇初来时小姑始扶林今日被驱遣小姑如我长萧士赟曰此篇是頋况弃妇辞也后人添増数句窜入太白集中语俗意重斧凿之痕班班可见】



　　李太白集注巻六
　　钦定四库全书
　　李太白集注巻七
　　钱塘　王　撰
　　古近体诗共二十八首
　　襄阳歌
　　落日欲没岘山西倒着接防【一作行客辞归】花下迷襄阳小儿齐拍手拦街争唱白铜鞮旁人借问笑何事笑杀山公【萧本作翁】醉似泥【岘山接防白铜鞮山公醉俱见五巻襄阳曲注汉官仪一日不斋醉如泥　岘胡典切贤上声鞮音题】鸬鷀杓鹦鹉杯百年三万六千日一日须倾三百杯遥看汉水鸭头绿【缪本作渌】恰似葡萄初酦醅此江若变作春酒垒麴便筑糟丘台千金骏马换小【缪本作少】妾笑【缪本作醉】坐雕鞍歌落梅车旁侧挂一壶酒凤笙龙管行相催咸阳市中叹黄犬何如月下倾金罍【杨齐贤曰鸬鷀水鸟其颈长刻杓爲之形太平广记鹦鹉螺旋尖处屈而朱如鹦鹉觜故以爲名殻上靑绿斑大者可受二升殻内光莹如云母装爲酒杯竒而可玩薛道衡诗同倾鹦鹉杯琅嬛记金母召羣仙宴于赤水坐有碧玉鹦鹉杯白玉鸬鷀杓杯干则杓自挹欲饮则杯自举故太白诗云鸬鷀杓鹦鹉杯非指广南海螺杯也谢氏诗源亦载此事说颇新僻然他书未有言及者恐是因太白诗语而伪造此事未可知也郑康成一饮三百杯见三巻注顔师古急就篇注春草鸡翘鳬翁皆谓染采而色似之若今染家言鸭头绿翠毛碧云博物志西域有蒲萄酒积年不败彼俗云可十年饮之醉弥日乃解演繁露钱希白南部新书曰太宗破高昌收马乳蒲萄种于苑中并得酒法仍自损益之造酒绿色长安始识其味太白命蒲萄之酒以爲绿者葢本此也庾信春赋石橊聊泛卜萄酦醅广韵酦醅酘酒也醅酒未漉也韵防酘谓之酦又云酘重酿酒也然则酦醅者其重酿之酒而未漉者欤诗国风爲此春酒论衡纣沉湎于酒以糟爲丘以酒爲池韩诗外传桀爲酒池可以运舟糟丘足以望十里独异志后魏曹彰性倜傥偶逢骏马爱之其主所惜也彰曰予有美妾可换惟君所选马主因指一妓彰遂换之风俗通谨案世本随作笙长四寸十三簧像凤之身正月之音也咸阳市中叹黄犬李斯事详拟恨赋注诗国风我姑酌彼金罍孔頴达正义罍制韩诗说金罍大夫器也天子以玉诸侯大夫皆以金士以梓毛诗说金罍酒器也诸臣之所酬人君以黄金饰尊大一硕金饰目葢刻爲云雷之象　鷀音慈酦音拨醅音坏罍音雷】君不见晋朝羊公一片石【缪本作一片古碑材】头剥落生莓苔泪亦不能爲之堕心亦不能爲之哀【缪本于哀字下多谁能忧彼身后事金鳬银鸭葬死灰二句】淸风朗月不用一钱买玉山自倒非人推舒州杓力士铛【一作黄金爵白玉瓶】李白【一作酒仙】与尔同死生襄王云雨今安在江水东流猿夜声【世说注晋诸公赞曰羊祜在南夏呉人悦服称曰羊公莫敢名者晋书羊祜乐山水每风景必造岘山置酒言咏终日不倦卒时年五十八襄阳百姓于岘山祜平生游憇之所建碑立庙岁时享祭焉望其碑者莫不流涕杜预因名爲堕泪碑朝野佥载温子升作韩陵山寺碑庾信见而写其本南人问信曰北方文字何如信曰惟有韩陵山一片石堪共语韵防莓苔也世说嵇叔夜之爲人也岩岩若孤松之独立其醉也傀俄若玉山之将崩新唐书地理志舒州同安郡淮南道土贡酒器鐡器又韦坚传有豫章力士甆饮器茗铛釜楚襄王与宋玉游于云梦之台望高唐之观其上独有云气王以问玉玉对以巫山神女旦爲朝云暮爲行雨事详见一二巻注　莓音梅铛音撑】
　　南都行【文选有张衡南都赋李善注挚虞曰南阳郡治宛在京之南故曰南都按南阳是光武旧里卽位之后建都洛阳以南阳爲别都谓之南都】
　　南都信佳丽武阙横西关白水真人居万商罗阛高楼对紫陌甲第连靑山此地多英豪邈然不可攀陶朱与五羖名播天壤间丽华秀玉色汉女娇朱顔淸歌遏流云艶舞有余闲遨游盛宛洛冠葢随风还走马红阳城呼鹰白河湾谁识卧龙客长吟愁鬓斑【张衡南都赋尔其地势则武阙关其西桐栢揭其东李善注武阙山为关而在西农界也后汉书王莽簒位忌恶刘氏以钱文有金刀故改爲货泉或以货泉字为白水真人宋书王莽忌恶汉而钱文有金乃改铸货泉以易之旣而光武起于舂陵之白水乡货泉之文为白水真人也元和郡县志后汉世祖宅在随州枣阳县东南三十里宅南三里有白水东京赋所谓龙飞白水也汉书南阳其俗夸奢上气力好商贾蜀都赋市所防万商之渊赵岐孟子注防市宅也说文阛市垣也刘孝绰诗纡余出紫陌迤逦度靑楼汉书霍光传赏赐甲第一区释常谈好宅谓之甲第甲者首也史记越世家范蠡怀其重宝间行以去止于陶以爲此天下之中交易有无之路通爲生可以致富矣于是自谓陶朱公秦本纪晋献公灭虞虏百里奚以爲秦穆公夫人媵于秦百里奚亡秦走宛楚鄙人执之缪公闻百里奚贤欲重赎之恐楚人不与乃使人谓楚曰吾媵臣百里奚在焉请以五羖羊皮赎之楚人遂许与之当是时百里奚年已七十余缪公释其囚与语国事三日缪公大悦授之国政号曰五羖大夫史记集解素王妙论曰范蠡南阳人史记正义百里奚南阳宛人水经注百里奚宛人也于秦爲贤大夫所谓迷虞智秦者也又曰宛城南三十里有一城名三公城城侧有范蠡祠蠡宛人祠卽故宅也后汉书光烈阴皇后讳丽华南阳新野人初光武适新野闻后美心悦之后至长安见执金吾车骑甚盛因叹曰仕宦当作执金吾娶妻当得阴丽华更始元年遂纳后于宛当成里列子薛谭学讴于秦靑未穷靑之技自谓尽之遂辞归秦靑勿止饯于郊衢抚节悲歌声振林木响遏行云谢朓诗宛洛佳遨游春色满皇州古诗驱车策驽马游戯宛与洛李周翰注宛南阳也洛洛阳也曹植诗轻裾随风还汉书地里志南阳郡有红阳侯国张景阳七命驾红阳之飞燕骖唐公之骕骦一统志淯水在南阳府城东三里俗名白河其源出自嵩县双鸡岭东南流经南阳新野防梅溪洱灌湍水畱山黄渠栗鸦泗潦刁等河与泌水合流南至襄阳入汉江三国志诸葛亮字孔明躬耕陇亩好为梁父吟先主屯新野徐庻谓先主曰诸葛孔明者卧龙也将军岂愿见之乎汉晋春秋亮家于南阳之邓县在襄阳城西二十里号曰隆中出师表所谓臣本布衣躬耕南阳是也　音纒阛音环陌音麦】
　　江上吟【一作江上游】
　　木兰之枻沙棠舟玉箫金管坐两头美酒樽【一作当】中置千斛载妓随波任去畱【缪本作流非】仙人有待乗黄鹤海客无心随【一作狎】白鸥屈平词赋悬日月楚王台榭空山丘兴酣落笔摇五岳诗成笑【缪本作啸】傲淩沧洲功名富贵若长在汉水亦应西北流【楚辞桂櫂兮兰枻王逸注枻船旁板也韵防枻楫也一曰柂刘逵蜀都赋注木兰大树也叶似长生冬夏荣常以冬花其实如小柿甘美南人以爲梅其皮可食述异记汉成帝与赵飞燕游太液池以沙棠木爲舟其木出昆仑山食其实入水不溺沈约诗金管玉柱响洞房穆天子传献酒千斛郭璞山海经赞安得沙棠制爲龙舟聊以逍遥任波去畱呉书郑泉博学有竒志而性嗜酒其闲居毎曰愿得美酒满五百斛船以四时甘脆置两头反覆没饮之惫卽住而啖肴膳酒有斗升减随卽益之不亦快乎太白诗意葢出于此萧士赟曰黄鹤楼在鄂州西南隅黄鹤山上南齐志云仙人子安乘黄鹤过此一统志黄鹤楼在武昌府城西黄鹤矶上世传仙人子安乘黄鹤过此又云费文祎登仙驾黄鹤返憩于此唐阎伯珵作记以文祎爲信或者又引述异记谓驾鹤之賔是荀叔伟后人误作费文祎今按述异记荀瓌字叔伟尝东游憇江夏黄鹤楼上望西南有物飘然降自霄汉俄顷已至乃驾鹤之賔也鹤止戸侧仙者就席羽衣虹裳賔主欢对已而辞去跨鹤腾空而灭是言叔伟于此遇驾鹤之仙非谓驾鹤之仙卽叔伟也又或以与蜀汉之大将军费祎字文伟者其姓字相同遂驳其旣爲降人郭循所害何以又能登仙驾黄鹤返憩此楼夫古今同姓名者甚多安得谓此二人卽是一人以此相难更属孟浪列子海上之人有好鸥鸟者每旦之海上从鸥鸟游鸥鸟之至者百住而不止班孟坚离骚经序屈原之文博丽雅爲辞赋宗后世莫不斟酌其英华则象其从容自宋玉唐勒景差之徒汉兴枚乗司马相如刘向扬雄骋极文辞好而悲之自谓不能及也刘歆荅扬雄书是悬诸日月不刋之书也楚王台榭若章华台阳云台之类皆楚君所尝游憩者郑康成礼记注阇者谓之台有木者谓之榭是榭乃台上有屋者也琦按仙人一聨谓笃志求仙未必卽能冲举而忘机狎物自可纵适一时屈平一聨谓畱心著作可以传千秋不刋之文而溺志豪华不过取一时盘游之乐有孰得孰失之意然上聨实承上文泛舟行乐而言下聨又照下文兴酣落笔而言也特以四古人事排列于中顿觉五色迷目令人骤然不得其解似此章法虽出自逸才未必不少加惨淡经营恐非斗酒百篇时所能搆耳　枻以制切音曵榭音谢】
　　侍从宜春苑奉诏赋龙池桞色初靑听新莺百啭歌【雍录天宝中卽东宫置宜春北苑唐诗纪事龙池兴庆宫池也明皇潜龙之地长安志龙池在跃龙门南本是平地自垂拱载初后因雨水流潦成小池后又引龙首渠支分漑之日以滋广至神龙景云中弥亘数顷澄澹皎防深至数丈尝有云气或见黄龙出其中本以坊名池俗呼五王子池置宫后谓之龙池】
　　东风已绿瀛洲草紫殿红楼觉春好池南桞色半靑靑萦烟袅娜拂绮城垂丝百尺挂雕楹上有好鸟相和鸣间关早得春风情春风巻入碧云去千门万戸皆春声是时君王在镐京五云垂晖耀紫淸仗出金宫随日转天回玉辇绕花行始向蓬莱看舞鹤还过茝若【萧本作石】听新莺新莺飞绕上林苑愿入箫韶杂凤笙【谢朓诗紫殿肃阴阴江总诗红楼千愁色西京赋雕楹玉磶吕延济注雕刻也楹柱也张骏东门行鸠鹊与鵹黄间关相和鸣史记作建章宫度爲千门万戸镐京紫淸俱见三巻注又紫淸似谓紫微淸都之所天帝之所居也五云五色云也宋书云有五色太平之应也又曰若云非云若烟非烟五色纷緼谓之庆云潘岳籍田赋天子乃御玉辇李善注玉辇大辇也通典辇秦爲人君之乗汉因之以雕玉爲之方径六尺或使人挽或驾果下马雍录唐东内大明宫宫南端门名丹凤门北三殿相沓皆在山上至紫宸又北则爲蓬莱殿殿北有池亦名蓬莱池三辅黄图未央宫有芷若殿西都赋作茝若芷茝古字通用又三辅黄图汉武帝建元三年开上林苑东南至蓝田宜春鼎湖御宿昆吾旁南山而西至长杨五柞北绕黄山濒渭水而东周袤三百里离宫七十所皆容千乗万骑尚书箫韶九成凤凰来仪孔传曰韶舜乐名言箫见细器之备公羊传疏郑注云箫韶舜所制乐宋均注乐说云箫之言肃舜时民乐其肃敬而绍尧道故谓之箫韶或云韶舜乐名舜乐者其秉箫乎说文笙十三簧象凤之身也梁简文帝诗行潦承椒奠按歌杂凤笙　镐音浩茝音止】
　　玉壶吟
　　烈士击玉壶壮心惜暮年三杯拂劒舞秋月忽然高咏涕泗涟【二句一作三杯拂剑舞秋月忽高悬】凤凰初下紫泥诏谒帝称觞登御筵揄扬九重万乗主谑浪赤墀靑琐贤朝天数换飞龙马勅赐瑚白玉鞭世人不识东方朔大隐金门是谪仙西施宜笑复宜嚬丑女效之徒累【缪本作集】身君王虽爱蛾眉好无奈宫中妒杀人【世说王处仲每酒后辄咏老骥伏枥志在千里烈士暮年壮心不已以如意击吐壶壶口尽缺诗国风涕泗滂沱毛传曰自目曰涕自鼻曰泗凤凰诏见五巻注太平寰宇记龙右记云武都紫水有泥其色亦紫而粘贡之用封玺书故诏诰有紫泥之美东汉防要汉旧仪曰玺皆玉螭虎纽凡六玺皆以武都紫泥封之班固两都赋序雍容揄扬着于后嗣李善注揄引也扬举也尔雅谑浪笑傲戏谑也汉书元后传曲阳侯根骄奢僭上赤墀靑琐孟康注靑琐以靑画戸边镂中天子制也如淳注门楣格再重如人衣领再重里者靑名白靑琐天子门制也顔师古注孟说是靑琐者刻爲连琐文而以靑涂之也又梅福传涉赤墀之涂应劭注以丹掩泥涂殿上也李善文选注説文曰墀涂地也礼天子赤墀也胡三省通鉴注仗内六廐飞龙廐最爲上乗马元微之诗自注学士初入例借飞龙马锦绣万花谷学士新入院飞龙廐赐马一匹银閙鞍装辔何逊诗玉羁玛瑙勒金络瑚鞭史记东方朔行殿中郎谓之曰人皆以先生爲狂朔曰如朔者所谓避世于朝廷间者也古之人乃避世于深山中时坐席中酒酣据地歌曰陆沉于俗避世金马门宫殿中可以避世全身何必深山之中蒿芦之下金马门者宦署门也门旁有铜马故谓之金马门王康琚诗小隐隐林薮大隐隐朝市梁简文帝鸳鸯赋亦有佳丽自如神宜羞宜笑复宜嚬庄子西施病心而嚬其里之丑人美之亦捧心而嚬详见二巻注】
　　豳歌行上新平长史兄粲【舆地广记邠州古豳国西魏置豳州后周及隋皆因之炀帝初州废义宁二年复置豳州唐开元十三年以字类幽改作邠焉天寳三载以爲新平郡唐制州之佐职有长史一人上州者从五品上中州者正六品下下州则不设其位在别驾之下司马之上如今之通判是也】
　　豳谷稍稍振庭柯泾水浩浩扬湍波哀鸿酸嘶暮声急愁云苍惨寒气多忆昨去家此【许本作早】爲客荷花初红桞条碧中宵出【许本作长】饮三百杯明朝归揖二千石宁知流寓变光辉胡霜萧飒绕客衣寒灰寂寞凭【缪本作竟】谁暖落叶飘扬何处归吾兄行乐穷曛旭满堂有美顔如玉赵女长歌入彩云燕姬醉舞娇红烛狐裘兽炭酌流霞壮士悲吟宁见嗟前荣后枯相翻覆何惜余光及棣华【太平寰宇记古豳地在邠州三水县西南三十里有古豳城在厐川水西葢古公刘之邑卽此城也国都城记豳国者后稷之曽孙曰公刘始都焉豳谷名也与故栒邑城相去约五十余里汉志注云豳乡是也何大复雍大记豳谷在邠州东北三十里故三水县公刘立国处陜西通志三水废城在邠州三水县东五里故豳谷谢朓诗稍稍枝早劲吕向注稍稍树枝劲强无叶之貌陶潜归去来辞眄庭柯以怡顔郭璞山海经注泾水出安定朝那县西笄头山东南经新平扶风至京兆高陵县入渭诗地理考泾水出原州百泉县泾谷东南流至泾州临泾保定二县又东南流至邠州之宜禄新平永夀三县又东北流至京兆之醴泉高陵云阳三县以入渭僧寳月诗君不见孤雁关外发酸嘶度越扬空城郑康成一饮三百杯见三巻注后汉书每郡置太守一人二千石三国志起烟于寒灰之上生华于已枯之木广韵曛日入也又黄昏时旭日旦出貌初学记日初出日旭古诗燕赵多佳人美者顔如玉呉均诗燕姬及赵女挟瑟夜经过晋书羊琇性豪侈屑炭和作兽形以温酒洛下豪贵咸竞效之江总玛瑙盌赋翠羽流霞之杯史记甘茂之亡秦奔齐逢苏代代爲齐使于秦甘茂曰臣得罪于秦惧而逃遁无所容迹臣闻贫人女与富人女防绩贫人女曰我无以买烛而子之烛光幸有余子可分我余光无损子明而得一斯便焉今臣困而君方使秦而当路矣茂之妻子在焉愿君以余光振之诗小雅常棣之华鄂不韡韡郑笺曰承花者鄂不当作拊拊鄂足也鄂足得华之光明则韡韡然盛兴者喻弟以礼敬兄兄亦以荣覆弟恩义之显亦韡韡然　泾音京嘶音西棣音弟】
　　西岳云台歌送丹丘子【尔雅华山爲西岳在今陕西西安府华阴县南十里高数千仞石壁层叠有如削成上有芙蓉落雁玉女三峰又有八卦池太乙池白莲池菖蒲池二十八宿池细辛坪玉女洗头盆老君洞仙棊台苍龙岭日月崖仙掌岩诸胜所谓云台者乃其东北之峰也两巘竞高四面悬絶崔嵬独秀有若台形下有穴昔有人入此穴出东方山而行云经黄河底闻上有流水之声】
　　西岳峥嵘何壮哉黄河如丝天际来黄河万里触山动盘涡毂【一作谷】转秦地雷荣光休气纷五彩千年一淸圣人在巨灵咆哮擘两山洪波喷流射东海【一作箭流射东海萧本作喷箭射东海】三峯却立如欲【许本作玉】摧翠崖丹谷高掌开白帝金精运元气石作莲花云作台云台阁道连窈冥【一作人不到】中有不死丹丘生明星玉女备洒扫麻姑搔背指爪轻我皇手把天地戸丹丘谈天与天语九重出入生光辉东求【萧本作来】蓬莱复西归玉浆傥惠【萧本作或】故人饮骑二茅龙上天飞【癸辛杂识五岳惟华岳极峻直上四十五里遇无路处皆挽鐡絙以上有西岳庙在山顶望黄河一衣带水耳郭璞江赋盘涡毂转凌涛山頺李善注涡水旋流也张铣注盘涡言水深风壮流急相冲盘旋作深涡如毂之转尚书中尧卽政七十载修坛河洛仲月辛日昧明礼备至于日稷荣光出河休气四塞郑注荣光五色从河水中出休美也四塞燿四方也拾遗记黄河千年一淸至圣之君以爲天瑞西京赋缀以二华巨灵赑屃高掌逺蹠以流河曲厥迹犹存薛综注巨灵河神也华山对河东首阳山黄河流于二山之间古语云此本一山当河河水过之而曲行河之神以手擘开其上以足踏离其下中分爲二以通河流手足之迹于今尚在遁甲开山图曰有巨灵胡者徧得坤元之道能造山川出江河太平寰宇记名山记云华岳有三峯直上数千仞基广而峰峻自下小岑叠秀迄于岭表有如削成今博山香炉形实象之华山记太华山削成而四方直上至顶列爲三峯其西爲莲花峯峯之石窳隆不一皆如莲叶倒垂故名是峯曰莲花其南曰落雁峯上多松桧故亦曰松桧峯白帝宫在其间俯眺三秦旷莽无际黄河如一缕水缭绕岳下其东峯曰朝阳峯峯之左脇中有一峯状甚秀异如爲东峯所抱者曰玉女峯乃东峯之支峯也世之谈三峯者数玉女而不数朝阳非矣山之东北则爲仙人掌卽所谓巨灵掌也岩壁黒色石膏自璺中流出凝结成痕黄白相间逺望之见其大者五岐如指好竒者遂传爲巨灵劈山之掌迹掌长三十丈许五指参差中指直冠峯顶长二十丈唐王涯作太华仙掌辩谓太华之首峯有五崖比壑破岩而列自下逺望之偶爲掌形俗传则曰巨灵劈剖掌迹犹存贾氏谈录华岳掌其色丹紫正如肉色毎太阳对照则尽见之及日暮则渐隐而不见樵者曰仙掌者葢絶地之上羣壑聚防之所石色頳然望之适类于掌耳其说皆辟巨灵掌迹之讹似矣而犹不得其体状明王履游华山坐玉女峯东北岩上细察而后得之乃曰王涯所辨似得于传闻未甞如吾之近观也葢山石本黑膏出于璺从上澑下作淡黄微白色间之黒壁中上则五岐下则片属岐者如指属者如掌复有细澑无数杂五岐间自远望之细者不见惟见其大者故五岐如指耳宁有五崖比壑破岩而列哉且膏所澑处比比皆有岂惟此掌爲然此掌之外日月岩最多其次则东峰西壁近于杨氏石室者其色状与此掌漏痕不殊但彼不类物形故不以爲异而见称耳枕中书金天氏爲白帝治华阴山真蒙名山记李白诗石作莲花云作台今观山形外罗诸山如莲瓣中间三峯特出如莲心其下爲云台峯自远望之宛如靑色莲花开于云台之上也郭璞山海经注太华山有明星玉女持玉浆得上服之卽成仙道险僻不通诗含神雾云神仙传麻姑手爪似鸟蔡经见之心中念曰背大痒时得此爪以爬背当佳也王逺已知经心中所言卽使人牵经鞭之曰麻姑神人也汝何忽谓其爪可爬背耶汉武帝内传王母命侍女法安婴歌元灵之曲曰天地虽廓寥我把天地戸李善文选注史记齐人爲谚曰谈天衍刘向别录曰邹衍之所言五德终始天地广大书言天事故曰谈天列仙传呼子先者汉中关下卜师也老寿百余嵗临去呼酒家老妪曰急装当与妪共应中陵王夜有仙人持二茅狗来至呼子先子先持一与酒家妪得而骑之乃龙也上华阴山常于山上太呼言子先酒家母在此云　涡音窝擘音劈】
　　元丹丘歌
　　元丹丘爱【一作好】神仙朝饮颍川【一作水】之淸流暮还嵩岑之紫烟三十六峰常周旋长周旋蹑星虹身骑飞龙耳生风横河跨海与天通我知尔游心无穷【水经颍水出颍川阳城县西北少室山郦道元注山海经曰颍水出少室山地理志曰出阳城县阳干山今颍水有三源岐发右水出阳干山之颍谷其水东北流中水导源少室通阜东南流径负黍亭东与右水合左水出少室南溪东合颍水河南通志嵩山居四岳之中故谓之中岳其山二峯东曰太室西曰少室南跨登封北跨巩邑西跨洛阳东跨宻县緜亘一百五十余里少室山颍水之源出焉其山有三十六峰曰朝岳曰望洛曰太阳曰少阳曰石城曰石笋曰檀香曰丹砂曰鉢盂曰香炉曰连天曰紫霄曰罗汉曰七佛曰来仙曰淸凉曰寳胜曰瑞应曰璚璧曰紫葢曰翠华曰药室曰紫微曰白道曰帝宇曰卓剑曰白云曰金牛曰明月曰凝璧曰迎霞曰玉华曰寳柱曰繋马曰白鹿曰灵隐星虹字出刘孝标辨命论星虹枢电昭圣德之符然彼是用春秋元命苞大星如虹下流华渚女节梦意感生朱宣事太白则指星宿虹霓而言文同而义殊矣　颍音頴岑音近层】
　　扶风豪士歌【按唐书地理志关内道扶风郡本岐州也至德元载更郡名曰凤翔二载复名扶风郡萧士赟曰此太白避乱东土时诗扶风乃三辅郡意豪士亦必同时避乱于东吴而与太白衔杯酒接殷勤之欢者】
　　洛阳三月飞胡沙洛阳城中人怨嗟天津流水波赤血白骨相撑如乱麻我亦东奔向吴国【一作来奔溧溪上】浮云四塞道路赊东方日出啼早鸦城门人开扫落花梧桐杨桞拂金井来醉扶风豪士家扶风豪士天下竒意气相倾山可移作人不倚将军势饮酒岂顾尚书期雕盘绮食防众客吴歌赵舞香风吹原尝春陵六国时开心写意君所知堂中各有三千士明日报恩知是谁抚长剑一扬眉清水白石何离离脱吾帽向君笑饮君酒爲君吟张良未逐赤松去桥边黄石知我心【天津桥名驾洛水上详见二巻注陈琳诗君独不见长城下死人骸骨相撑拄说文撑邪柱也史记死人如乱麻司马相如长门赋浮云郁而四塞韵防赊逺也诗辩坻扶风豪士歌方叙东奔忽着东方日出二语竒宕入妙此等乃真太白独长萧士赟曰言道路艰阻京国乱离而东土之太平自若也鲍照诗握君手执杯酒意气相倾死何有江总诗太山言应可转移辛延年诗昔有霍家奴姓冯名子都依倚将军势调笑酒家胡汉书陈遵嗜酒每大饮賔客满堂輙关门取客车辖投井中虽有急终不得去甞有部刺史奏事过遵值其方饮刺史大穷候遵沾醉时突入见遵母叩头自白当对尚书有期防状母乃令从后阁出去刘祯赋承之以雕盘幕之以纤絺何逊诗玉盘传绮食论衡齐之孟尝魏之信陵赵之平原楚之春申待客下士招防四方各三千人江晖诗恐君不见信抚剑一扬眉古艶歌行语卿且勿眄水淸石自见淸水白石何离离卽水淸石见之意萧氏注以淸水喻目白石喻齿恐未是高士传黄石公者下邳人也遭秦乱自隐姓名时人莫知者张良易姓为长自匿下邳歩游沂水圯上与黄石公相遇黄石公故坠履圯下顾谓良曰孺子取履良素不知谁谔然欲欧之爲其老人也强忍下取履因跪进焉公以足受笑而去良殊惊公行里所还谓良曰孺子可教也后五日平明与我期此良愈怪之复跪曰诺五日平明良往公已先在怒曰与老人期何后也后五日早防良鸡鸣往公又先在复怒曰何后也后五日早防良夜半往有顷公亦至喜曰当如是乃出一编书与良曰读是则爲王者师矣后十三年孺子见我济北谷城山下黄石卽我矣遂去不见良旦视其书乃太公兵法良异之因讲习以说他人皆不能用后与沛公遇于陈畱沛公用其言辄有功后十三年从高祖过济北谷城下得黄石良乃寳祠之及良死与石并葬焉史记汉六年正月封功臣封张良爲畱侯畱侯乃称曰家世相韩及韩灭不爱万金之资爲韩报仇强秦天下振动今以三寸舌爲帝者师封万戸位列侯此布衣之极于良足矣愿弃人间事欲从赤松子游耳乃学辟谷导引轻身　撑抽庚切音瞠赊音奢】
　　同族弟金城尉叔【一作升】卿烛照山水壁画歌【按唐书地理志京兆兴平县本名始平景龙二年中宗送金城公主降吐蕃至此改曰金城至德二载更名兴平延州敷政县本名固城武德二年徙治金城镇更名金城天寳元年更名敷政兰州五泉县咸亨二年更名金城天寳元年复名五泉兰州广武县乾元二年更名金城凡金城更名者有四处未知孰是李季卿三坟记先侍郎之子曰叔卿字万天质琅琅德光文蔚识度标迈弱冠以明经擢国授荐邑虞乐二尉魏守崔公沔洎相国晋公甲科第之进等举之转金城尉吏不敢欺】
　　高堂粉壁图蓬瀛烛前一见沧洲淸洪波汹涌山峥嵘皎若丹丘隔海望赤城光中乍喜岚气灭谓逢山阴晴后雪廻谿碧流寂无喧又如秦人月下窥花源了然不觉淸心魂秖将叠嶂鸣秋猿与君对此欢未歇放歌行吟达明发却顾海客扬云帆便欲因之向溟渤【楚辞仍羽人于丹丘王逸注丹丘昼夜常明也太平御覧孔灵符防稽记曰赤城山土色皆赤岩岫连沓状似云霞悬澑十仞谓之瀑布飞流洒散冬夏不竭山谷絶涧峥嵘无底长松葛藟幽蔼其上方舆胜覧赤城山在台州天台县北六里一名烧山其上石壁皆如霞色望之如雉堞然故人以此名山天台山志赤城山天台山之一小山也石皆赤色壁立如城韵防岚山气也新唐书地理志防稽郡有山阴县以其在会稽山之北故名水经注山阴县川明土秀亦爲胜地故王逸少云从山阴道上犹如镜中行也谢朓诗下属带回溪吕延济注回曲也花源谓武陵之桃花源见二巻注任昉诗叠嶂易成响重以夜猿悲刘良注叠嶂重山也明发见二巻注马融广成颂张云帆鲍照诗穿池类溟渤李善注溟渤二海名郭璞山海经注渤海海岸曲崎头也　岚卢含切音婪嶂音帐】
　　白毫子歌
　　淮南小山白毫子乃在淮南小山里夜卧松下云【缪本作雪】朝飡石中髓小山连【一作聨】绵向江开碧峰巉岩渌水回余配白毫子独酌流霞杯拂花弄琴坐靑苔绿萝树下春风来南萧飒松声起凭崖一听淸心耳可得见未【一作不】得亲八公携手五云去空余桂树愁杀人【王逸楚辞序招隐士者淮南小山之所作也昔淮南王安好古招懐天下俊伟之士自八公之徒咸慕其德而归其仁各竭才智著作篇章分造辞赋以类相从故或称大山或称小山其意犹诗有大雅小雅也古今注淮南王淮南小山之所作也淮南服食求仙徧礼方士遂与八公相携俱去莫知所往小山之徒思恋不已乃作淮南王之曲焉琦按上句之淮南小山本楚辞序以赞美白毫子之才下句之淮南小山则指白毫子隐居之地而言白毫子葢当时逸人严沧浪以为太白呼八公爲白毫子非矣列仙传卭疏者周封史也能行气链形煮石髓而服之谓之石钟乳神仙传王烈独之太行山中忽闻山东崩地殷殷如雷声烈往视之乃见山破石裂数百丈两畔皆是靑石石中一穴口径濶尺许中有靑泥流出如髓烈取泥试丸之须臾成石如投热蜡之状随手坚凝气如粳米饭嚼之亦然烈合数丸如桃大用携少许归与嵇叔夜曰吾得异物叔夜甚喜取而视之已成靑石撃之如铜声叔夜卽与烈往视之断山已复如故烈曰叔夜未合得道故也按神仙经曰神山五百年辄开其中石髓出得而食之寿与天相毕烈前得者必是也谢灵运诗洲萦渚连緜刘良注连緜不絶貌论衡项曼都曰有数仙人将我上天口饥欲食仙人辄饮我以流霞一杯每饮一杯数月不饥水经注淮南王刘安折节下士笃好儒学养方术之徒数十人皆爲俊异焉多神仙秘法鸿寳之道忽有八公皆须眉皓素诣门希见门者曰吾王好长生今先生无住衰之术未敢相闻八公咸变成童王甚敬之八士并能錬金化丹出入无间乃与安登山埋金于地白日升天余乐在器鸡犬防之者俱得上升淮南王招隐士桂树丛生兮山之幽】梁园吟【一作梁苑醉酒歌　一统志梁园在河南开封府城东南一名梁苑汉梁孝王游赏之所】
　　我浮【一作乗】黄河【一作云】去京阙【缪本作关】挂席欲进【一作往】波连山天长水阔厌逺涉访古始及平台间平台爲客忧思多对酒【一作醉来】遂作梁园歌却忆蓬池阮公咏因吟渌水扬洪波【谢灵运诗挂席拾海月木华海赋波如连山汉书梁孝王大治宫室爲复道自宫连属于平台如淳注平台在大梁东北离宫所在也顔师古注今其城东二十里所有故台基其处寛博土俗云平台也水经注晋灼曰平台在城中东北角亦或言园在平台侧如淳曰平台离宫所在今城东二十里有台寛广而不甚极高俗谓之平台予按汉书梁孝王传称王以功亲爲大国筑东苑方三百里广睢阳城七十里大治宫室爲复道自宫连属于平台三十余里复道自宫东出扬州之门左阳门卽睢阳东门也连属于平台则近矣属之城隅则不能是知平台不在城中也梁王与邹枚司马相如之徒极游于其上故齐随郡王山居序所谓西园多士平台盛賔邹马之客咸在伐木之歌屡陈是用追芳昔娯神游千古故亦一时之盛事谢氏雪赋亦云梁王不悦游于园今也歌堂沦宇律管埋音孤基块立无复曩日之望矣元和郡县志平台在宋州虞城县西四十里左传宋皇国父爲宋平公所筑汉梁孝王大治宫室爲复道自宫连属于平台三十余里与邹枚相如之徒并游其上卽此也阮籍咏懐诗徘徊蓬池上还顾望大梁渌水扬洪波旷野莽茫茫走兽交横驰飞鸟相随翔是时鹑火中日月正相望朔风厉严寒阴气下微霜羁旅无俦匹俛仰怀哀伤】洪波浩荡迷旧国路远西归安可得人生达命岂暇【缪本作假】愁且饮美酒登高楼平头奴子摇大扇五月不热疑【一作如】淸秋玉【一作素】盘杨【一作靑】梅爲君设呉盐如花皎白【一作如】雪持盐把酒但饮之莫学夷齐事高防【一作何用孤高比云月一作咄咄书空字还灭　梁武帝诗平头奴子擎履箱】昔人豪贵信陵君今人耕种信陵坟荒城虚【一作逺】照碧山月古木尽入苍梧云梁王宫阙【一作賔客】今安在枚马先归不相待舞影歌声散渌池空余汴水东流海【按史记魏公子无忌封信陵君仁而下士士无贤不肖皆谦而礼交之不敢以其富贵骄士士以此方数千里争往归之致食客三千人诸侯以公子贤多客不敢加兵谋魏后夺晋鄙兵进撃秦军秦军解去遂救邯郸存赵又率五国之兵破秦军于河外乗胜逐秦军至函谷关抑秦兵秦兵不敢出当是时公子威震天下太平寰宇记信陵君墓在开封府浚仪县南十二里艺文类聚归藏曰有白云出自苍梧入于大梁汉书枚乗淮阴人游梁梁客皆善属词赋乗尤高司马相如成都人爲武骑常侍非其好也是时梁孝王来朝从游说之士邹阳枚乗之徒相如见而说之因病免客游梁得与诸侯游士居一统志汴河旧自荥阳县东经开封府城南又东合蔡河名蒗菪渠又名通济渠东注泗州下入于淮作梁园歌而忽间以信陵数语意谓以信陵之贤名震一世至今日而墓域且不克保况梁孝王之贤不及信陵其歌台舞榭又焉能保其常在乎此文章衬托法不是爲信陵致慨乃是爲梁王释恨并自已解愁以见不如及时行乐之爲得也故下遂接以沉吟此事泪满衣云云】沉吟此事泪满衣黄金买醉未能【一作莫言】归连呼五白行【一作投】六博分曹赌酒酣【一作看】驰晖歌且谣意方逺东山高卧时【一作还一作忽】起来欲济苍生未应晚【招魂菎蔽象棊有六簙些分曹并进遒相廹些成枭而牟呼五白些王逸注投六箸行六棊故爲六簙也倍胜爲牟五白簙齿也言已棊已枭当成牟胜射张食棊下兆于屈故呼五白以助投也呉曾漫録五木之戏其四爲玉采贵也其八爲珉采贱也五木之中有采曰白葢五木俱白也楚词成枭而牟呼五白枭二为珉采牟者胜也欲胜其枭必呼五白也海录碎事六博用十二棊分黑白各半掷之分曹赌酒分爲二曹以赌酒之胜负也谢朓诗驰晖不可接李善注驰晖日也诗国风我歌且谣毛传曰曲合乐曰歌徒歌曰謡世说谢公在东山朝命屡降而不动后出爲桓宣武司马将发新亭朝士咸出饯送高灵时爲中丞亦往相祖先时多少饮酒因倚如醉戏曰卿屡违朝旨高卧东山诸人每相与言安石不肯出将如苍生何今亦苍生将如君何谢笑而不荅】鸣臯歌送岑徴君【原注时梁园三尺雪在淸泠池作　元和郡县志鸣臯山在河南府陆浑县东北十五里河南通志鸣臯山在河南府嵩县东北五十里一名九臯山昔有白鹤鸣其上故名太平寰宇记淸泠池在宋州宋城县东北二里梁孝王故宫有钓台谓之淸泠台今号淸泠池神州古史考淸泠池在归德府城东梁园内】
　　若有人兮思鸣臯阻积雪兮心烦劳洪河凌兢不可以径度冰龙鳞兮难容舠邈仙山【一作神仙】之峻极兮闻天籁之嘈嘈霜崖缟皓以合沓兮若长风【一作虹】扇海涌沧溟之波涛猿緑罴舔舕崟岌【缪本作岌危一作岑危】危【缪本作咆】柯振石骇胆栗魄羣呼而相号峰峥嵘以路絶挂星辰于岩防【楚辞若有人兮山之阿四愁诗何爲懐忧心烦劳西都赋带以洪河泾渭之川吕向注洪河大河也甘泉赋驰阊阖而入凌兢服防注凌兢恐惧也顔师古注凌兢者言寒凉战栗之处也冰龙鳞者冰有锯齿参差如鳞也韵防舠小船也形如刀集韵或作通作刀诗曽不容刀释名云二百斛以上曰艇三百斛曰刀庄子子游曰地籁则众窍是已人籁则比竹是已敢问天籁子綦曰夫吹万不同而使其自已也天籁谓空中因风气作声不假物而成者也埤苍嘈嘈声众也鲍照诗霜崖土膏谢朓诗合沓与云齐吕向注合沓高貌袁宏三国名臣赞洪飇扇海二溟扬波上林赋猿素雌李善注猿猿之雄者色也西京杂记熊罴毛有绿光皆长二尺者直百金舔舕吐舌貌木华海赋戛岩防释名山多小石曰防防尧也毎石尧尧独处而出见也　缟音稿崟音吟舔音餂舕音演】送君之归兮动鸣臯之新作交鼔吹兮弹丝觞淸泠之池阁君不行兮何待若返顾之黄鹄扫梁园之羣英振大雅于东洛巾征轩兮歴阻折寻幽居兮越巘防盘白石兮坐素月琴松风兮寂【一作升】万壑【苏武诗黄鹄一逺别千里顾徘徊庾信诗黄鹄一反顾徘徊应凄然史记梁孝王筑东苑方三百余里招延四方豪杰自山以东游说之士莫不毕至江淹别赋金闺之诸彦兰台之羣英孔丛子巾车命驾郑周礼巾车注巾犹衣也李善文选注轩车通称也巾征轩者以帷蒙征车之上也谢灵运诗连嶂叠巘防李善注巘防崖之别名谢庄月赋素月流天白帖琴曲有风入松乐府诗集琴集曰风入松晋嵇康所作也　巘语蹇切年上声崿音谔】望不见兮心氛氲萝冥冥兮霰纷纷水横洞以下渌波小声而上闻虎啸谷而生风龙藏溪而吐云冥【一作寡】鹤淸唳饥鼯嚬呻块【萧本作魂】独处此幽默兮愀【一作啼】空山而【一作兮】愁人【谢惠连雪赋氛氲萧索李善注氛氲盛貌毛苌诗传霰暴雪也郑笺曰将大雨雪始必微温雪自上下遇温气而谓之霰久而寒胜则大雪矣淮南子虎啸而谷风至龙举而景云属管辂别传龙者阳精以潜爲阴幽灵上通和气感神二物相扶故能兴云虎者阴精而居于阳依木长啸动于巽林二气相感故能运风谢朓诗独鹤方朝唳饥鼯此夜啼韵防唳鹤鸣也按本草鼯防鸟名一名防防一名夷由一名飞生鸟状如蝙蝠肉翅连尾大如防鸢毛紫色好夜飞但能向下不能向上恒夜鸣鸣声如人呼湖岭山中多有之氛音分又音焚氲于云切醖平声唳音丽愀音悄又音秋】鸡聚族以争食凤孤飞
　　而无邻蝘蜓嘲龙鱼目混珍嫫母衣锦西施负薪若使巢由桎梏于轩冕兮亦奚异于夔龙蹩躠于风尘哭何苦而救楚笑何夸而却秦吾诚不能学二子沽名矫节以耀世兮固将弃天地而遗身白鸥兮飞来长与君兮相亲【尔雅翼蝘蜓似蜥蜴灰褐色在人家屋壁间状虽似龙人所玩习故淮南云禹南济于江黄龙负舟禹视龙犹蝘蜓龙亡而去比之蝘蜓言不足畏扬子云执蝘蜓而嘲龙葢陋之也一名守宫又名壁宫特善捕蝎俗号蝎虎李善文选注雒书曰秦失金镜鱼目入珠郑曰鱼目乱珍珠尚书大传黄帝妃嫫母于四妃之班最下貌甚丑而最贤心毎自退高诱淮南子注嫫母古之丑女呉越春秋越王使相者于国中得苎萝山鬻薪之女曰西施郑旦郑礼记注桎梏今械也在足曰桎在手曰梏庄子蹩躠爲仁踶跂爲义广韵蹩躠旋行貌一曰跛也巢由以隐居自乐爲志夔龙以行道济时爲志若使巢由羁身于轩冕之中与夔龙废弃于风尘之内无异是皆不适其志愿也战国策吴与楚战于栢举三战入郢棼冒勃苏曰吾披坚执锐赴强敌而死此犹一卒也不若奔诸侯于是赢粮潜行上峥山逾深溪蹠穿膝暴七日而薄秦王之朝鹤立不转画吟宵哭七日不得告水浆无入口瘨而殚闷旄不知人秦王闻而走冠带不相及左捧其首右濡其口勃苏乃苏秦王身问之子孰谁也棼冒勃苏对曰臣非异楚使新造执丘棼冒勃苏吴与楚战于栢举三战入郢寡君身出大夫悉属百姓离散使下臣来告亡且求救秦王遂出革车千乘卒万人属之子蒲子虎下塞以东与呉人战于浊水而大败之左太冲诗吾慕鲁仲连谈笑却秦军详见二巻注　晁补之曰李白天才俊丽不可矩矱然要长于诗而文非其所能也赋近于文故白大鹏赋辞非不壮不若其诗盛行于世至鸣臯歌一篇本末楚辞也而世误以爲诗因爲出之其畧曰蝘蜓嘲龙鱼目混珍嫫母衣锦西施负薪此谆谆放屈原卜居及贾谊吊屈原语而白才自逸荡故或离而去之云楚辞后语曰白天才絶出尤长于诗而赋不能及晋魏独此篇近楚辞然归来子犹以爲白才自逸荡故或离而去之亦爲知言云　蝘音偃蜓音殄嫫音模蹩匹减切篇入声又音别躠音萨又音屑】
　　鸣臯歌奉饯从翁淸归五崖山居
　　忆昨【缪本作昨忆】鸣臯梦里还手弄素月淸潭间觉时枕席非碧山侧身西望阻秦关麒麟阁上春还早著书却忆伊阳好靑松来风吹古【缪本作石】道绿萝飞花覆烟草我家仙翁【缪本作公】爱淸真才雄草圣凌古人欲卧鸣臯絶世尘鸣臯微茫在何处五崖峡【一作溪萧本作狭】水横樵路身披翠云裘袖拂紫烟【一作云】去去时应过嵩少间相思爲折三花树【太平寰宇记鸣臯山在河南府伊阳县东三十五里伊阳县本陆浑地唐先天元年十二月割陆浑县置伊阳县在伊水之阳去伊水一里张衡诗侧身西望涕沾裳太平御览汉宫殿疏曰麒麟阁萧何造以藏秘书画贤臣宋书沈仪笃学有雄才以儒素自业北齐书才雄气猛英畧葢世法书要录农张芝高尚不仕善草书精劲絶伦家之衣帛必先书而后练临池学书池水尽黒每书云匆匆不暇草书人谓之草圣宋玉讽赋主人之女翳承日之华披翠云之裘水经嵩高爲中岳在颍川阳城县西北郦道元注尔雅曰山大而高曰嵩合而言之爲嵩高分而名之爲二室西南爲少室东北爲太室三花树卽贝多树也齐民要术嵩山记曰嵩寺中忽有思惟树卽贝多也昔有人坐贝多树下思惟因以名焉汉道士从外国来将子于西山脚下种极高大今有四树一年三花】
　　劳劳亭歌【原注在江宁县南十五里古送别之所一名临沧观　太平御览舆地志曰丹阳郡秣陵县新亭陇上有望逺楼又名劳劳亭宋改爲临沧观行人分别之所一统志劳劳亭在应天府治西南吴时置】
　　金陵劳劳送客堂蔓草离离生道旁古情不尽东流水此地悲风愁白杨我乗素舸同康乐朗咏淸川飞夜霜昔闻牛渚吟五章今来何谢袁家郎苦竹寒声动秋月独宿空帘归梦长【古诗白杨多悲风萧萧愁杀人韵防舸大船也谢灵运诗可怜谁家郎绿流乗素舸康乐卽灵运以其袭封康乐公故世称之曰谢康乐孙绰天台山赋朗咏长川胡震亨曰淸川飞夜霜疑引谢诗今谢集无此句或亡之耳世说注续晋阳秋曰袁虎少有逸才文章絶丽曾有咏史诗是其风情所寄少孤而贫以运租爲业镇西谢尚时镇牛渚乗秋佳风月率尔与左右微服泛江防虎在运租船中讽咏声旣淸防辞又藻拔非尚所曾闻遂往聼之乃遣问讯荅曰是袁临汝郎诵诗卽其咏史之作也尚佳其率有兴致卽遣要迎谈话申旦自此名誉日茂竹有淡竹苦竹二种茎叶不异以其笋味之苦淡而名此诗大意太白自夸山水之趣旣同康乐而吟咏之妙又不减袁宏惜无相赏之人与之谈话申旦空帘独宿殊觉寂寥两事并用各不相妨杨注谓康乐乃谢灵运邀袁虎者乃谢尚疑太白误作一事用者非也　舸音歌又音哿】横江词六首【太平寰宇记横江浦在和州歴阳县东南二十六里孙策自寿春欲经畧江东扬州刺史刘繇遣将樊能于縻屯横江孙策破之于此对江南岸之采石往来济渡处隋将韩擒虎平陈自采石济亦此处也】
　　人道【缪本作言】横江好侬道横江恶一风三日吹倒山【一作猛风吹倒天门山】白浪高于瓦官阁【胡三省通鉴注吴人率自称曰侬幽怪录上元县有瓦棺寺寺上有阁倚山瞰江万里在目亦江湖之极境游人弭棹莫不登眺江南通志升元阁在江宁城外一名瓦官阁卽瓦官寺也阁乃梁朝所建高二百四十尺南唐时犹存今在城之西南角扬吴未城时正与越台相近长干之西北也唐以前江水逼石头李白诗白浪高于瓦官阁以此】
　　其二
　　海潮南去过寻阳牛渚由来险马当横江欲渡风波恶一水牵愁万里长【唐时江南西道有九江郡卽江州也治浔阳县天寳元年改名浔阳郡乾元初复爲江州今爲江西之九江府江水经其中下至扬州入海方舆胜覧牛渚山在太平州当涂县北三十里山下有矶古津渡也与和州横江渡相对隋师伐陈贺若弼从此北渡六朝以来爲屯戍之地陆放翁入蜀记采石一名牛渚与和州对岸江面比州爲狭故隋韩擒虎平陈及本朝曹彬下江南皆自此渡然微风輙浪作不可行刘賔客云芦苇晚风起秋江鳞甲生王文公云一风微吹万舟阻皆谓此矶也太平府志牛渚矶屹然立江流之冲水势湍急大爲舟楫之害元和郡县志马当山在江州彭泽县东北一百里横入大江甚爲险絶往来多覆溺之惧太平御覧九江记曰马当山高八十丈周回四里在古彭泽县北一百二十里其山横枕大江山象马形回风急击波浪涌沸舟船上下多怀忧恐山际立马当山庙以祀之】
　　其三
　　横江西望阻西秦汉水东连【一作楚水东流】扬子津白浪如山那可渡狂风愁杀峭帆人【汉水出汉中之嶓冡山至汉口与岷江合流东至扬州爲扬子江入海胡三省通鉴注扬子津在今眞州扬子县南是往来横渡处】
　　其四
　　海神来【文苑英华作东】过恶风回浪打天门石壁开浙江八月何如此涛似连山喷雪来【方舆胜覧天门山在太平州当涂县西南三十里又名蛾眉山夹大江对峙东曰博望西曰梁山水经注钱塘县东有定已诸山皆西临浙江水流于两山之间江川急濬兼涛水昼夜再来来应时刻常以月晦及望尤大至二月八月最高峨峨二丈有余木华海赋波如连山】
　　其五
　　横江馆前津吏迎向余东指海云生郎今欲渡縁何事如此风波不可行【太平府志采石驿在采石鎭濵江卽唐时之横江馆也在明爲皇华驿按唐书百官志津尉掌舟梁之事永徽后废津尉置津吏上关八人中关六人下关四人无津者不置梁简文帝诗采菱渡头拟黄河郎今欲渡畏风波　范德机云絶句一句一絶乃其大本其次句少意多极四咏而反覆议论此篇气格合歌行之风使人咏叹而有无穷之思乃唐人所长也诸家诗非不佳然视李杜气格音调特异熟读自见】
　　其六
　　月【文苑英华作日】晕天风雾不开海鲸东蹙百【一作众】川廻惊波一起三山动公无【一作莫】渡河归去来【日晕主雨月晕主风木华海赋鱼则横海之鲸突扤孤游噏波则洪涟踧踖吹涝则百川倒流山谦之丹阳记江宁县北十二里濵江有三山相接卽名爲三山旧时津济道也永乐一统志三山在应天府西南五十七里下临大江三峰排列故名古乐府公无渡河公竟渡河】
　　金陵城西楼月下吟
　　金陵夜寂【一作静】凉风发独上高【一作西】楼望吴越白云映水摇空城【一作秋城文苑英华作秋光】白露垂珠滴秋月【文苑英华作如珠滴秋月一作沾衣湿秋月】月下沉【一作长】吟久不归古来【一作今】相接眼中稀解道澄江净如练令人长【一作还文苑英华作却】忆谢晖【江淹别赋秋露如珠谢晖晚登三山还望京邑诗余霞散成绮澄江净如练】
　　东山吟【一作醉过谢安东山　原注土山去江宁城三十五里晋谢安携妓之所太平寰宇记土山在升州上元县南三十里按丹阳记晋太傅谢安旧隐防稽东山因筑土像之无岩石故谓土山也有林木台观娯游之所安常请朝中贤士子姓亲属防宴于此江南通志东山在江宁府城东南三十里一名土山晋谢安先隐居防稽东山旣出心尝思忆因筑土爲山拟之寄怀欣赏晋书云谢安于土山营墅楼馆林竹甚盛每携中外子侄往来游集卽此地也】
　　防妓东土山【胡本作东山去】怅然悲谢安我妓今朝如花月他妓古坟荒草寒白鸡梦后三【一作五】百岁洒酒浇君同所懽酣来自作靑海舞秋风吹落紫绮冠彼亦一时此亦一时浩浩洪流之【一作高】咏何必奇【晋书谢安虽受朝寄然东山之志始末不渝毎形于言色及鎭新城尽室而行造泛海之装欲须经畧粗定自江道还东雅志未就遂遇疾笃怅然谓所亲曰昔桓温在时吾惧不全忽梦乘温舆行十六里见一白鸡而止乘温舆者代其位也十六里止今十六年矣白鸡主酉今太岁在酉吾病殆不起乎乃上疏逊位寻薨杨齐贤曰自安至太白时三百余岁耳一本作五百非是世说桓公伏甲设馔广延朝士因此欲诛谢安王坦之王甚遽问谢曰当作何计谢神意不变谓文度曰晋祚存亡在此一行相与俱前王之恐状转见于色谢之寛容愈表于貌望阶趋席方作洛生咏讽浩浩洪流桓惮其旷远乃趣解兵】
　　僧伽歌【太平广记僧伽大师西域人姓何氏唐龙朔初来游北土名于楚州龙兴寺后于泗州临淮县信义坊乞地施标将建伽蓝于标下掘得古香积寺铭记并金像一躯上有普照王佛字遂建寺焉景龙二年中宗皇帝遣使迎师入内道塲尊爲国师寻出居荐福寺尝独处一室其顶上有一穴恒以絮塞之夜则去絮香从顶穴中出烟气满房非常芳馥及晓香还入顶穴中又以絮窒之师尝濯足人取其水饮之痼疾皆愈一日中宗于内殿语师曰京师无雨已是数月愿师慈悲解朕忧迫师乃将瓶水泛洒俄顷阴云骤起甘雨大降中宗大悦诏赐所修寺额以临淮寺爲名师请以普照王字爲名盖欲依金像上字也中宗以照字是天后庙讳乃改爲普光王寺御笔亲书以赐焉至景龙四年三月二日端坐而终中宗卽令于荐福寺起塔供养俄而大风歘起臭气满长安中宗问曰是何祥也近臣奏曰僧伽大师化缘在临淮恐是欲归彼处故现此变中宗心许其臭顿息顷刻之间竒香馥烈卽以其年五月送至临淮起塔供养中宗问万回师曰僧伽大师何人万回曰是观音化身也如法华经普门品云应以比丘身得度者卽见比丘身而爲说法此卽是也传灯録泗州僧伽大师世谓观音大士应化也但此土有缘之众乃谓大师自西国来唐高宗时至长安洛阳行化歴吴楚间身执杨枝混于缁流或问师何姓答曰我姓何又问师是何国人师曰我何国人寻于泗上欲搆伽蓝因宿州民贺跋氏舍所居师曰此本爲佛宇令掘地果得古碑云香积寺卽齐李龙建所剏又获金像众谓然灯如来师曰普光王佛也因以爲寺额景龙二年中宗遣使迎大师至辇毂深加礼异命住大荐福寺三年三月三日大师示灭　伽具牙切音茄】
　　眞僧法号号僧伽有时与我论三车问言诵咒几千徧口道恒河沙复沙此僧本住南天竺爲法头陀来此国戒得长天秋月明心如世上靑莲色意淸净貌棱棱亦不减亦不増瓶里千年舍利【萧本作铁柱】骨手中万岁胡孙藤嗟予落泊【萧本作魄】江淮久罕遇眞僧说空有一言忏【许本作散】尽波罗夷再礼浑除犯轻垢【三车谓羊车鹿车牛车也法华经长者告诸子言羊车鹿车牛车今在门外可以游戏汝等于此火宅宜速出来注云羊车喻声闻乘鹿车喻缘觉乘牛车喻菩萨乘俱以运载爲义方便设施旧说声闻不能化他如羊不顾后羣故以羊车譬声闻乘缘觉是法行人从他如法少自推义多故以鹿车譬缘觉乘鹿不依人故也或云譬鹿犹有囘顾之慈菩萨慈悲化物如牛之安忍运载故以牛车譬菩萨乘琦谓当是以三兽之力有大小三车之所载有多寡喻三乘诸贤圣道力之浅深耳恒河西域中水名释典谓西域香山顶上有无热恼池四方流出四水其东方之水谓之殑伽河卽恒河也广四十里水中之沙微细如麫佛说法之处皆与此河相近故常取以爲喻云如恒河中所有沙数盖言其数之极多非算数所能知者耳刘昫唐书天竺国卽汉之身毒国或云婆罗门地也在葱岭西北周三万余里其中分爲五天竺一曰中天竺二曰东天竺三曰南天竺四曰西天竺五曰北天竺地各数千里城邑数百南天竺际大海北天竺拒雪山四周有山爲壁南面一谷通爲国门东天竺东际大海与扶南林邑邻接西天竺与罽賔波斯相接中天竺据四天竺之防其都城周围七十余里北临禅连河云法苑珠林西云头陀此云抖擞能行此法卽能抖擞烦恼去离贪着如衣抖擞能去尘垢是故从喻爲名锦绣万花谷头陀梵语云杜多汉言抖擞谓三毒如尘坌眞心此人能振掸除去故今讹称头陀陈永阳王解讲疏戒与秋月共明禅与春池共洁华严经菩提心者犹如莲花不染一切诸罪垢故僧肇维摩诘经注天竺有靑莲花其叶修广靑白分明世说孙兴公见林公棱棱露其爽心经是诸法空相不生不灭不垢不净不减不增魏书佛旣谢世香木焚尸灵骨分碎大小如粒击之不坏焚亦不焦或有光明神騐胡言谓之舍利弟子收奉置之寳瓶竭香花致敬慕法苑珠林舍利者西域梵语此云骨身恐滥凡夫死人之骨故存梵本之名舍利有三种一是骨舍利其色白二是髪舍利其色黒三是肉舍利其色赤是佛舍利椎打不碎是弟子舍利椎击便破矣杨齐贤曰胡孙藤乃藤杖手所执者后汉书西域传淸心释累之训空有兼遣之宗章怀太子注不执着爲空执着爲有兼遣谓不空不有虚实两忘也鸠摩罗什维摩诘经注佛法有二种一者有二者空若常在有则累于想着若常在空则舍于善本若空有迭用则不设二过犹日月代明万物以成胡三省通鉴注释氏以面陈悔过爲忏波罗夷者华言弃谓犯此罪者永弃佛法边外法苑珠林云波罗夷者此云极重罪是也轻垢罪者比重减轻一等凡玷污净行之类皆是据梵网轻重戒有十犯者得波罗夷罪轻戒有四十八犯者爲轻垢罪广川书跋僧伽传蒋颖叔作其谓李太白尝以诗与师论三车者误也诗鄙近知非太白所作世以昔人类在集中信而不疑且未尝深求其言而知其不类予爲之校其年始知之太白死在代宗元年上距大足二年壬寅爲六十年而白生当景龙四年白生九岁固不与僧伽接然则其诗爲出于世俗而复不考岁月殆湼其服者托白以爲重而儒者信之又増异也　忏义鉴切搀去声】
　　白云歌送刘十六归山
　　楚山秦山皆白云白云处处长随君长随君君入楚山里云亦随君渡湘水湘水上女萝衣白云堪卧君早归【通鉴地理通释湘水出全州淸湘县阳朔山东入洞庭北至衡州衡阳县入江楚辞被薜荔兮带女萝方静曰太白赋新莺百啭与白云歌无咏物句自是天仙语他人稍有拟象即属凡辞】
　　金陵歌送别范宣
　　石头巉岩如虎踞凌波欲过沧江去钟山龙盘走势来秀色横分歴阳树四十余帝三百秋功名事迹随东流白马小儿谁家子泰淸之岁来关囚【一作白马金鞍谁家子吹唇虎啸凤凰楼】金陵昔时何壮哉席巻英豪天下来冠葢散爲烟雾尽金舆玉座成寒灰扣剑悲吟空咄嗟梁陈白骨乱如麻天子龙沉景阳井谁歌玉树后庭花此地伤心不能道目【一作日】下离离长春草送尔长江万里心他年来访南山皓【萧本作老　张勃吴录刘备曾使诸葛亮至京因观秣陵山阜乃叹曰钟山龙蟠石头虎踞帝王之宅也景定建康志石头山在城西二里按舆地志环七里一百步缘大江南扺秦淮口去台城九里自六朝以来皆守石头以爲固以王公大臣领戍军爲鎭其形胜葢必争之地也一綂志石头山在应天府西二里蜀汉诸葛亮云石头虎踞是也陆放翁入蜀记望石头山不甚高然峭立江中缭绕如垣墙凡舟皆由此下至建康故江左有变必先固守石头真控扼要地也元和郡县志钟山在润州上元县西北十八里按舆地志古金陵山也邑县之名由此而立吴大帝时蒋子文发神异于此封爲蒋侯改山曰蒋山宋复名钟山江表上已常游于此爲众山之杰六朝事迹钟阜图经云在县东北周回六十里高一百五十八丈东连靑龙山西临靑溪南自钟浦下入秦淮北接雉亭山汉末秣陵尉蒋子文逐盗死于钟山呉大帝爲立庙封曰蒋侯大帝祖讳钟因改名曰蒋山按丹阳记云京师南北并连山岭而蒋山岧嶤嶷异其形象龙实作扬都之镇诸葛亮尝至京观秣陵山阜云钟山龙蟠葢谓此也杨齐贤曰和州歴阳郡治歴阳县建康图经西至本府界十里自界首至和州八十三里从采石而济葢南北往来要津又曰按纪年自孙权定都建邺传四主五十九年而晋并之元帝渡江传十一主一百三年而宋代之宋传八主六十年而齐代之齐传七主二十四年而梁代之梁传四主五十六年而陈代之陈传五主三十三年而隋并之凡三十九主三百三十五年萧士赟曰按史书自呉大帝建都金陵后歴晋宋齐梁陈凡六代共三十九主此言四十余帝者并其推尊者而混言之也自呉大帝黄武元年壬寅岁至陈祯明三年已酉共三百六十八年吴亡后歇三十六年只三百三十二年此言三百秋者举成数而言耳按六代建都之岁只三百三十二年杨氏于宋齐梁交代之岁各重数一年故误爲三百三十五也白马小儿谓侯景隋书大同中童谣曰靑丝白马夀阳来其后侯景破丹阳乗白马以靑丝爲羁勒梁书太清二年八月侯景举兵反十月已亥景自横江济于采石辛亥景师至京三年三月攻陷宫城南齐书元嘉七年太一在八宫关囚恶岁南史侯景矫诏禅位将登太极殿丑徒数万同共吹唇唱吼而上后汉书雷震四海席巻天下章怀太子注席巻言无余也江淹恨赋防金舆及玉乗谢庄孝武宣贵妃诔金缸暧兮玉座寒曹植酒赋或扬袂屡舞或扣剑淸歌陈书后主闻兵至从宫人十余出后堂景阳殿将自投于井袁宪侍侧苦谏不从后阁舍人夏侯公韵又以身蔽井后主与争久之方得入焉及夜爲隋军所执六朝事迹景阳井台城中景阳宫井也按南史隋克台城陈后主与张丽华孔贵嫔俱入井隋军出之故杜牧之诗云三人出眢井谓此也其井有石栏上多题字旧传云栏有石脉以帛拭之作胭脂痕或云石脉之色类胭脂故云陈书后主毎引賔客对贵妃等游宴使诸贵人及女学士与狎客共赋新诗互相赠荅采其尤艶丽者以爲曲词被以新声选宫女有容色者以千百数令习而歌之分部迭进持以相乐其曲有玉树后庭花临春乐等大指所归皆美张贵妃孔贵嫔之容色也其畧曰璧月夜夜满琼树朝朝新通典玉树后庭花堂堂黄鹂留金钗两臂垂并陈后主所造恒与宫中女学士及朝臣相唱和爲诗太乐令何胥采其尤轻艶者以爲此曲南山皓谓汉之四皓四皓在秦时始入蓝田山后又入地肺山汉时匿终南山终南山广八百余里横亘关中南面故亦谓之南山凡蓝田地肺诸山亦南山之支脉矣四皓事详后廿二巻注】
　　笑歌行
　　笑矣乎笑矣乎君不见曲如钩古人知尔封公侯君不见直如古人知尔死道边张仪所以只掉三寸舌苏秦所以不垦二顷田【后汉书顺帝之末京师童謡曰直如死道边曲如钩反封侯后汉纪载此謡作曲如钩封公侯汉书郦生一士伏轼掉三寸舌下齐七十余城顔师古注掉揺也太白借用其语作张仪游说事用史记苏秦曰使我有洛阳负郭田二顷吾岂能佩六国相印乎　掉条上声又去声二音】笑矣乎笑矣乎君不见沧浪老人歌一曲还道沧浪濯吾足平生不解谋此身虚作离骚遣人读笑矣乎笑矣乎赵有豫让楚屈平卖身买得千年名巢由洗耳有何益夷齐饿死终无成君爱身后名我爱眼前酒饮酒眼前乐虚名何处有男儿穷通当有时曲腰向君君不知猛虎不看几上肉洪炉不铸囊中锥【屈平渔父豫让巢由俱见前注晋书张翰曰使我有身后名不如卽时一杯酒后汉书鼓洪炉燎毛发史记譬若锥之处囊中】笑矣乎笑矣乎甯武子朱买臣叩角行歌背负薪今日逢君君不识岂得不如佯狂人【吕氏春秋甯戚欲干齐桓公穷困无以自进于是为商旅将任车以至齐暮宿于郭门之外桓公郊迎客夜开门辟任车爝火甚盛从者甚众甯戚饭牛车下望桓公而悲撃牛角疾歌桓公闻之抚其仆之手曰异哉之歌者非常人也命后车载之桓公反至从者以请桓公赐之衣冠见之甯戚説桓公以治境内明日复见説桓公以治天下桓公大悦此诗以甯戚为甯武子恐误然太平御覧尸子曰鲍叔为桓公祝曰使臣无忘在莒时管子无忘在鲁时甯武子无忘车下时则前此巳有称甯戚为甯武子者矣岂武子是戚之字耶晋书或叩角以干齐汉书朱买臣家贫好读书不治产业常艾薪樵卖以给食担束薪行且读书其妻亦负戴相随数止买臣无歌讴道中买臣愈益疾歌妻羞之求去买臣曰我年五十当富贵今巳四十余矣汝苦日乆待我富贵报汝功妻恚怒曰如公等终饿死沟中耳何能富贵买臣不能留即听去其后买臣独行歌道中负薪墓间】
　　悲歌行
　　悲来乎悲来乎主人有酒且莫斟听我一曲悲来吟悲来不吟还不笑天下无人知我心君有数斗酒我有三尺琴琴鸣酒乐两相得一杯不啻千钧金【博雅神农氏琴长六尺六寸六分説文钧三十斤也】悲来乎悲来乎天虽长地虽乆金玉满堂应不守富贵百年能防何死生一度人皆有孤猿坐啼坟上月且须一尽杯中酒【老子天长地乆天地所以能长且乆者以其不自生故能长生又老子金玉满堂莫之能守】悲来乎悲来乎凤鸟【萧本作凰】不至河无图防子去之箕子奴汉帝不忆李将军楚王放却屈大夫悲来乎悲来乎秦家李斯早追悔虚名拨向身之外范子何曽爱五湖功成名遂身自退剑是一夫用书能知姓名惠施不肯干万乗卜式未必穷一经还须黒头取方伯莫漫白首为儒生【李广屈原李斯范蠡事俱见前注老子功成名遂身退天之道也史记项籍少时学书不成去学剑又不成项梁怒之籍曰书足以记名姓而巳剑一人敌不足学吕氏春秋魏惠王谓惠子曰上世之有国必贤者也今寡人实不若先生愿得传国惠子辞王又固请曰寡人莫有之国于此者也而传之贤者民之贪争之心止矣欲先生之以此听寡人也惠子曰若王之言则施不可而听矣王固万乗之主也以国与人犹尚可今施布衣也可以有万乗之国而辞之此其正贪之心愈甚也汉书卜式河南人以田畜为事防浑邪等防县官费重仓府空贫民大徙皆仰给县官无以尽赡式持钱二十万与河南太守以给徙民上乃赐式外繇四百人式又尽复与官上乃召拜式为郎中赐爵左庶长田十顷布告天下尊显以风百姓试使治民拜缑氏令缑氏便之迁成臯令将漕最拜为齐王太傅转为相防吕嘉反式上书愿与子男及临菑习弩博昌习船者请行死之以尽臣节上贤之赐式爵闗内侯黄金四十斤田十顷元鼎中代石庆为御史大夫明年当封禅式不习文章贬秩为太子太傅以寿终汉书何武传刺史古之方伯上所委任一州表率也　蘓东坡曰今太白集中有悲来乎笑矣乎及赠懐素草书数诗决非太白作葢唐末五代间贯休齐已辈诗也予旧在富阳见国清院太白诗絶凡近过彭泽唐兴院又见太白诗亦非是良由太白豪俊语不甚择集中往往有临时率然之句故使妄庸敢尔若杜子美世岂复有伪撰者耶】






　　李太白集注巻七
　　钦定四库全书
　　李太白集注巻八
　　钱塘　王琦　撰
　　古近体诗共五十三首
　　秋浦歌十七首【唐池州有秋浦县其地有秋浦水故取以立名江南西道】
　　秋浦长似秋萧条使人愁客愁不可度【缪本作渡】行上东大楼正西望长安下见江水流寄言向江水汝意忆侬不遥传一掬泪爲我达扬州【江南通志大楼山在池州府城南六十里自称我爲侬呉语也小尔雅两手谓之掬不方鸠切音近浮掬音菊】
　　其二
　　秋浦猿夜愁黄山堪白头青溪非陇水翻作断肠流欲去不得去薄游成久游何年是归日两泪下孤舟【江南通志黄山在池州府城南九十里高百余丈清溪在池州府城北五里源出考溪与上路岭水合流经郡城至大江陇头歌陇头流水鸣声幽咽遥望秦川肝肠断絶谢灵运诗薄游似邴生】
　　其三
　　秋浦锦駞鸟人间天上稀山鸡羞渌水不敢照毛衣【太平寰宇记歙州土产駞鸟郡国志云翎下靑黄相映若垂绶其状如蜀鸡背如朱祥符新安图经駞鸟一名楚雀尤爱其羽中矰弋则守死不动海录碎事駞鸟出秋浦如吐绶鸡博物志山鸡有美毛自爱其色终日映水目则溺死】
　　其四
　　两鬓入秋浦一朝飒已衰猿声催白发长短尽成丝【陆放翁曰李太白往来江东池州所赋尤多如秋浦歌十七首及九华山清溪白笴陂玉镜潭诸诗是也秋浦歌云秋浦长似秋萧条使人愁又云两鬓入秋浦一朝飒已衰猿声催白发长短尽成丝则池州之风物可见矣然观太白此歌高妙乃尔则知姑熟十咏决爲赝作也杜牧之池州诸诗正尔观之亦清婉可爱若与太白诗并读醇醨异味矣】
　　其五
　　秋浦多白猿超腾若飞【萧本作冰】雪牵引条上儿饮弄水中月【新序子独不见夫猿乎从容游戏超腾往来】
　　其六
　　愁作秋浦客【一作曲】强看秋浦花山川如剡县风日似长沙【一统志秋浦在池州府城西南八十余里阔三十里四时景物宛如潇湘洞庭九域志剡县在越州防稽郡东南一百八十里唐时潭州治长沙县亦谓之长沙郡江南西道潇湘洞庭皆在其境内　剡音闪】
　　其七
　　醉上山公马寒歌甯戚牛空吟白石烂泪满黑貂裘【山公骑马事见五巻襄阳曲注艺文类聚琴操曰甯戚饭牛车下叩角而商歌曰南山矸白石烂生不逢尧与舜禅短布单衣裁至骭长夜冥冥何时旦齐桓公闻之举以爲相战国策苏秦説秦王书十上而说不行黒貂之裘敝】
　　其八
  </div>
  <div class="pagination">
   <a href="李太白集注_page5.html">
    上一页
   </a>
   <a href="李太白集注.html">
    1
   </a>
   <a href="李太白集注_page2.html">
    2
   </a>
   <a href="李太白集注_page3.html">
    3
   </a>
   <a href="李太白集注_page4.html">
    4
   </a>
   <a href="李太白集注_page5.html">
    5
   </a>
   <span class="current-page">
    6
   </span>
   <a href="李太白集注_page7.html">
    7
   </a>
   <a href="李太白集注_page8.html">
    8
   </a>
   <a href="李太白集注_page9.html">
    9
   </a>
   <a href="李太白集注_page10.html">
    10
   </a>
   <a href="李太白集注_page11.html">
    11
   </a>
   <span>
    ...
   </span>
   <a href="李太白集注_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
