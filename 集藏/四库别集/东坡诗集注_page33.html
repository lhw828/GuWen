<!DOCTYPE html>
<html>
<head>
    <meta charset="UTF-8">
    <title>东坡诗集注 - 第 33 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东坡诗集注 - 第 33 页/共 49 页</h1>
    <div class="content">　　戏足栁公权聨句【并引】
　　宋玉对楚王此独大王之雄风也庻人安得而共之讥楚王知已而不知人也柳公权小子与文宗聫句有美而无箴故为足成其篇
　　人皆苦炎热我爱夏日长薰风自南来殿阁生微凉一为居所移苦乐永相忘愿言均此施清隂分四方
　　泗州过仓中刘景文老兄戏赠一絶
　　既聚伏波米还数魏舒筹应笑苏夫子侥幸得湖州
　　戏题巫山县用杜子美韵
　　巴俗深留客吴侬但忆归直知难共语不是故相违东县闻铜臭江陵换裌衣丁宁巫峡雨慎莫暗朝晖数日前梦人示余一巻文字大略若谕马者用吃蹶两字梦中甚赏之觉而忘其余戏作数语足之
　　天骥虽老举鞭脱逸交驰蚁封步中衡石防睨驽骀丰肉灭节徐行方轨动辄吃蹶天资相絶未易致诘刘监仓家煎米粉作饼子余云为甚酥潘邠老家造逡巡酒余饮之莫作醋错着水来否后数日余携家饮郊外因作小诗戏刘公求之
　　野饮花间百物无杖头惟挂一葫芦巳倾潘子错着水更覔君家为甚酥
　　嘲子由
　　堆几尽埃简攻之如蠧虫谁知圣人意不在古书中万州太守髙公宿约游岑公洞而夜雨连明戏赠二小诗
　　肩舆欲到岑公洞正怯冲泥旁险行定是岑公閟清境春江一夜雨连明
　　蓬窻髙枕雨如渑恰似糟牀压酒声令日岑公不能饮吾侪犹健可频频
　　西山戏题武昌王居士【并引】
　　予往在武昌西山九曲亭上有题一句鸿横号黄槲岘九曲亭即吴王岘山一山皆槲叶其防即元结陂湖也荷花极盛因为对云皓鹤下浴红荷湖坐客皆笑同请赋此诗
　　江干髙居坚闗扄犍耕躬稼角挂经篙竿系舸菰茭隔笳鼔过军鸡狗惊解襟顾景各箕踞击劒赓歌防举觥荆笄供脍愧扰聒干锅更戛甘羮
　　戏和正甫一字韵
　　故居劒阁隔锦官柑果姜蕨交荆菅竒孤甘挂汲古绠侥觊敢揭钩金竿已归耕稼供藁桔公贵干蛊髙巾冠改更句格各蹇吃姑因狡狯加间闗【王方平谓麻姑云姑固少年吾老矣不复作此狡狯变化也】
　　成伯家宴造坐无由辄欲效颦而酒已尽入夜不欲烦扰戏作小诗求数酌而巳
　　道士令严难继和僧伽帽小却空囘隔篱不唤邻翁饮抱瓮须防吏部来【道士令悦神乐中所谓离而复合者杜诗云肯与邻翁相对饮隔篱呼取尽余杯】
　　和子由次王巩韵如囊之句可为一噱
　　平生未省为人忙贫贱安闲气味长粗免趋时头似葆稍能忍事腹如囊简书见迫身今老尊酒闻呼口一昻欲挹天河聊自洗尘埃满面鬓眉黄















　　东坡诗集注巻二十一
　　钦定四库全书
　　东坡诗集注巻二十二
　　宋　王十朋　撰
　　时序
　　新年五首【岩老绍圣三年先生年六十一在惠州即古白鹤基始营新居故有结茆来此住之句】
　　晓雨暗人日【厚荆楚嵗时记正月七日谓之人日以隂晴卜丰耗】春愁连上元水生挑菜渚【次公世説范宣后园桃菓伤指】烟湿落梅村小市人归尽孤舟鹤踏翻犹堪慰寂寞渔火乱黄昏
　　北渚集羣鹭新年何所之尽归乔木寺分占结巢枝生物防有役【次公江淹杂拟诗问君亦何为百年防有役】谋生各及时何当禁毕弋【厚庄子毕弋之智多则鸟乱扵上矣】看引雪衣儿
　　海国空自暖春山无限清冰谿纷瘴雨雪菌到江城更待轻雷发先催冻笋生丰湖有藤菜似可敌莼羹【厚先生尝言丰湖有燕脂藤味滑美大类莼】
　　小邑浮桥外青山石岸东茶枪烧后有【师顾渚山记团黄茶有一枪两旗之号】麦浪水前空万户不禁酒三年真识翁结茆来此住【厚戎昱诗结茅同楚客卜筑汉江边】嵗晚有无同
　　荔子几时熟花头今已繁揉春先拣树买夏欲论园居士常携客参军许叩门明年更有味懐抱带诸孙
　　和子由除夜元日省宿致斋三首
　　江湖流落岂闗天禁省相望亦偶然等是新年未相见此身应坐不归田【次公张平子有归田赋】
　　白髪苍顔五十三家人遥遣试春衫朝回两袖天香满【师杜诗朝罢香烟携满袖】头上银幡笑阿咸【次公阿咸杜位也甫从子甫于位宅守嵗诗守嵗阿咸家银幡元日所赐者】
　　当年踏月走东风坐看春闱鏁醉翁【师欧阳永叔自号醉翁】白发门生几人在却将新句调儿童
　　次韵秦少游王仲至元日立春三首
　　省事天公厌两回新年春日并相催慇勤更下山隂雪要与梅花作伴来【厚退之雪间梅诗先期迎献嵗更伴占兹辰】
　　巳卯佳辰夀阿同【子由小字同叔元日已卯渠本命也】愿渠无过亦无功明年春日江湖上回首觚棱一梦中【次公文选班固西都赋上觚棱而拂金爵注觚棱帝阙之角也子仁杜牧之诗觚棱拂斗极回首上迟迟四朝三十载似梦复非宜】
　　词锋唯作楚骚寒徳意还同汉诏寛【縯后汉侯霸传每春下寛大之诏奉四时之令皆霸所建也】好遣秦郎供帖子尽驱春色入毫端【立春翰林学士供诗帖子】
　　元日过丹阳明日立春寄鲁元翰
　　堆盘红缕细茵陈【次公元日作五辛盘】巧与椒花两鬬新【縯晋刘臻妻陈氏元日献椒花颂】竹马异时宁信老【厚白乐天诗一见竹马戏每思童騃时】土牛明日莫辞春【縯月令出土牛以送寒气】西湖弄水犹应早北寺观灯欲及辰【尧卿北寺在润州上元最盛】白发苍顔谁肯记晓来频嚏为何人【次公诗愿言则】
　　次韵曽仲锡元日见寄【定州作】
　　萧索东风两鬓华年年幡胜翦宫花【厚荆楚嵗时记正月七日为人日镂金薄为人以贴屏风亦戴之头鬓又造华胜相遗】愁闻塞曲吹芦管【厚后汉蔡琰云胡人卷芦叶吹之以作乐谓之胡笳】喜见春盘得蓼芽【子仁杜甫立春诗春日春盘细生菜】吾国旧供云泽米【定武斋酒用苏州米】君家新致雪坑茶【近得曽坑茶】燕南异事真堪记三寸黄柑擘永嘉【次公永嘉温州也出柑】
　　除夜大雪留潍州元日早晴遂行中途雪复作
　　除夜雪相留元日晴相送东风吹宿酒瘦马兀残梦葱昽晓光开旋转余花弄下马成野酌佳哉谁与共须臾晩云合乱洒无缺空鹅毛垂马騣自怪骑白凤【次公北梦琐言曹唐游仙诗玉诏新除沈侍郎便分茅土领东方不知今夜游何处侍从皆骑白凤凰尧卿白乐天春雪诗大似落鹅毛宻如飘玉屑】三年东方旱逃户连欹栋老农释耒叹泪入饥肠痛春雪虽云晚春麦犹可种敢怨行役劳助尔歌饭罋【援山东人埋肉于饭下而食之谓之饭罋】
　　元日次韵张先子野见和七夕寄莘老之作
　　得句牛女夕【縯七月七月牛女二星当防守夜者见天汉中奕奕白气光耀五色以此为徴也】转头参尾中【厚月令孟春之月昏参中旦尾中】青春先入睡白发不遗穷酒社我为敌诗坛子有功【縯杜牧赠赵虾诗今代风骚将谁登李杜坛】缩头先夏鼈【见玉川子月蚀诗北方寒被蛇缚藏头入殻如入狱又云寒夏鼈一种味且当以其肉充臛】实腹鄙秋虫【次公罗隠蜘蛛赋序蜘蛛秋虫也致身罗网间】莫唱裙垂緑【次公永叔词舞余裙带绿双垂】无人脸断红【次公元稹莺莺序其脸防红而已】旧交懐贺老【縯李白忆贺监诗嵇山无贺老】新进谢终童【厚终军传军年十八选为博士弟子后为谏议大夫死时年二十余世谓之终童】袍鹘双双瑞腰犀一一通【尧祖汉西域传赞曰明珠通犀之珍注通犀中央色白通两头】小蛮知在否【縯白乐天诗杨栁小蛮腰】试问嗫嚅翁【次公李林宗字直木尝谓乐天为嗫嚅翁】
　　立春日小集戏李端叔
　　白发已十载青春无一堪不惊新嵗换聊与故人谈牛健民声喜鸦娇雪意酣【厚杜牧之诗鸦娇村羃羃】霏微不到地和暖要宜蚕嵗月斜川似【次公陶集有游斜川诗自序云辛丑嵗三月五日天气澄和风物闲美与二三邻曲同游斜川】风流曲水慙【厚晋武帝问三日曲水之义尚书束晳曰周公初成洛邑因流水以泛酒又秦昭王三日上已置酒河曲有金人捧水心之劒乃因其处立曲水祠二汉相沿皆为盛集】行吟老燕代坐睡梦江潭丞掾颇哀援【縯后汉马援为陇西太守宾客故人日满其门诸曹时白外事援辄曰此亟掾之事何足相烦颇哀老子使得遨游】歌呼谁怕参【援西汉曹参为相国相舍后园近吏舍吏日饮歌呼参游园闻吏醉乃反取酒张坐饮大歌呼与相和】衰懐久灰槁【缟庄子身若槁木心如死灰】习气尚馋贪白啖本河朔红消真劒南【次公白啖荔枝名也红消梨名也尧祖一本作熊白来河北猪红削剑南】辛盘得青韭【次公故事立春日作五辛盘】腊酒是黄柑【次公黄柑以酿酒乃洞庭春色也】归卧灯残帐醒闻叶打庵须烦李居士重説后三三【厚宗门统要无着和尚游五台到山下遇一老僧问曰此间佛法如何住持僧曰凡圣同居龙蛇混杂无着曰多少众老僧曰前三三后三三无着和尚罔测】
　　次韵刘景文路分上元
　　华灯閟艰嵗冷月挂空府三吴重时节九陌自歌舞云从月几望【子仁周易月几望】遂至一百五【縯荆楚嵗时记曰去冬节一百五日即有疾风甚雨谓之寒食】嘉辰可屈指乐事相继武今宵扫云阵极目静天宇嬉游各忘归阗咽顷未覩飞毬互明灭激水相吞吐老去反儿童归来尚铙鼓【师梁曹景宗应诏分韵赋诗得竞病字即援笔立成云去时儿女悲归来笳鼓竞借问行路人何如霍去病】新年暗消雪旧嵗添丝缕【师自冬至后日添一线】何时九江城【恵安浔阳记云其山九叠江亦九派故郡号九江】相对两渔父【予旧欲卜居庐山景文近买宅江州】
　　次韵杨褒早春
　　穷巷凄凉苦未和君家庭院得春多不辞瘦马骑冲雪来聴佳人唱踏莎【士昭世传曲有踏莎行】破恨径须烦麴糵【次公退之诗髙士例须怜麴糵】増年谁复怨羲娥【次公退之诗掎摭星象遗羲娥】良辰乐事古难并【縯谢灵运良辰乐事赏心美景四者难并】白发青衫我亦歌【尧祖卢秉诗青衫白髪病参军】细雨郊园聊种菜冷官门户可张罗【厚汉翟公罢廷尉门外可设雀罗】放朝三日君恩重睡美不知身在何
　　上元侍饮楼上三首呈同列
　　澹月疎星绕建章【厚前汉武帝时柏梁灾于是作建章宫度为千门万户宫在未央西长安城外】仙风吹下御炉香侍臣鹄立通明殿【淳翊圣保徳传云张守真朝玉皇大殿覩其扁曰通明不晓其防因焚香告曰通明之谊切所未喻敢祈真教真君曰上帝上升金殿殿之光明照于帝身身之光明照于金殿光明通彻故为通明殿】一朶红云捧玊皇【次公翼圣传载玉帝坐处常有红云拥之虽真仙亦不得见其面也】
　　薄雪初消野未耕卖薪买酒看升平【父续仙传许宣平传云尝负薪以卖挂一壶每醉吟曰负薪朝出卖沽酒日西归】吾君勤俭倡优拙【厚史记秦昭王谓范雎曰吾闻之楚之铁剑利而倡优拙】自是丰年有笑声
　　老病行穿万马羣九衢人散月纷纷归来一防残灯在犹有传柑遗细君【侍燕楼上则贵戚争以黄柑遗近臣谓之传柑縯前汉东方朔伏日诏赐从官肉朔独拔剑割肉大官奏之朔曰归遗细君又何仁也】
　　上元夜【恵州作】
　　前年侍玉辇端门万枝灯【次公端门宣徳门也元夕皇帝登端门以宴羣臣】璧月挂罘罳珠星缀觚棱【次公前汉天文志日月如合璧五星如连珠又前汉文帝七年六月未央宫东阙罘罳灾】去年中山府老病亦宵兴牙旗穿夜市铁马响春冰【次公中山府定州也牙旗府帅之旗铁马是定州有之】今年江海上云房寄山僧亦复举膏火松间见层层散防桄榔林林疎月鬅鬙【次公桄榔木广南皆有之其株彻顶而后有叶鬅鬙覆下也】使君置酒罢箫鼔转松陵狂生来索酒【贾道人也】一举辄数升浩歌出门去我亦归瞢腾
　　上元夜过赴儋守召独坐有感【戊寅嵗儋州作】
　　使君置酒莫相违守舎何妨独掩扉静看月牕盘蜥蜴【厚尔雅蜥蜴蝘蜓守宫也在草曰蜥蜴在壁曰蝘蜓】卧闻风幔落蛜蝛【次公诗蛜蝛在室子仁杜诗风幔不依楼】灯花结尽吾犹梦香篆残时汝欲归搔首凄凉十年事传柑归遗满朝衣
　　追和戊寅嵗上元
　　春鸿社燕巧相违【厚淮南子燕春分而来鴈春分而去燕秋分而北鴈秋分而南】白鹤峯头白版扉【次公白鹤峯在恵州白乐天诗书扉扄白版】石建方欣洗牏厠【縯前汉石建为郎中令事亲孝敬毎五日洗沐归谒亲入子舍切问侍者取亲中裙厠牏身自澣洗】姜厐不解叹蟏蝛【次公后汉广汉姜诗妻厐氏事姑至孝东山诗蛜蝛在室蟏蛸在户】一龛京口嗟春梦万炬钱塘忆夜归【次公京口润州也钱塘杭州也】合浦卖珠无复有当年笑我泣牛衣【縯前汉王章尝疾病无被卧牛衣中与妻诀泣涕其妻呵怒之曰仲卿京师尊贵在朝廷人谁逾仲卿者今疾病困厄不自激昂乃反泣涕何鄙也后章官厯京兆欲上封事妻止之曰独不念牛衣中泣时邱章果上书下狱死妻子徙合浦以采珠致产百万次公先生尝自跋云戊寅上元在儋耳过子夜出予独守舍作违字韵今庚辰上元已再朞矣家在恵州白鹤峯下过子不眷妇子从余此来其妇亦笃孝怅然感之故和前篇有石建姜厐之句又复悼懐同安君末章故复有牛衣之句悲君亡而喜子存也书以示过看余面勿复感懐】
　　上元夜游絶句
　　午夜胧胧淡月黄梦回犹有暗尘香纵横满地霜槐影寂寞莲灯半在亡
　　春日
　　鸣鸠乳燕寂无声【次公杜诗鸣鸠乳燕青春深】日射西牕泼眼明午醉醒来无一事【次公陈后主诗午醉醒来晚】只将春睡赏春晴
　　春夜
　　春宵一刻值千金花有清香月有隂歌管楼台声细细秋千院落夜沈沈
　　癸丑春分后雪
　　雪入春分省见稀半开桃杏不胜威应慙落地梅花识却作漫天栁絮飞【厚退之晚春诗杨花榆荚无才思惟解漫天作雪飞次公谢安与谢道韫咏雪道韫云未若桞絮因风起】不分东君専节物故将新巧发隂机【次公退之雪诗弄隂机】从今造物尤难料更暖须留御腊衣
　　寒食日得李公择三絶次韵
　　从来苏李得名双【次公前汉苏武李陵能诗谓之苏李唐苏味道里人李峤俱以文章显时号苏李乂苏晋李峤知制诰时号苏李又苏颋李乂对掌文诰明皇谓颋曰前朝有李峤苏味道今有卿及李乂亦世不乏人】只恐全齐笑陋邦【次公李公择知齐州故云】诗似悬河供不办【縯郭象传王衍每云聴象语如悬河防水注而不竭】故欺张籍陇头泷【厚退之诗君乃昆仑渠籍乃陇头泷】
　　簿书鼛鼔不知春【次公周礼以鼛鼔鼔役事】佳句相呼赖故人【子仁谢灵运每于篇章对恵连辄得佳句】寒食徳公方上冡归来谁主复谁宾巡城已困尘埃眯【次公庄子播糠眯目则天地四方易位师杜诗尘土污人眼易眯】执扑仍遭虮虱缘【次公左氏华元为植巡城礼司空执扑】欲脱布衫携素手【次公选诗盈盈楼上女织织出素手】试开病眼防黄连【来诗谓仆布衫督役】
　　和子由寒食
　　寒食今年二月晦树林深翠已生烟绕城骏马谁能借到处名园意尽便但挂酒壶那计盏偶题诗句不须编忽闻啼鵙惊羇旅江上何人治废田【次公诗七月鸣鵙】
　　寒食夜
　　漏声透入碧牕纱人静秋千影半斜沈麝不烧金鸭冷淡云笼月照梨花
　　寒食雨二首
　　自我来黄州已过三寒食年年欲惜春春去不容惜今年又苦雨两月秋萧瑟【子仁宋玉云悲哉秋之为气也萧瑟兮草木摇落而变衰】卧闻海棠花泥污胭脂雪【任杜诗林花着雨胭脂落】暗中偷负去夜半真有力【縯庄子藏山于泽藏舟于壑谓之固矣然夜半有力者负之而走昩者不知也】何殊病少年疾起头已白
　　春江欲入户雨势来不已小屋如渔舟蒙蒙水云里空庖煮寒菜破灶烧湿苇那知是寒食但见乌衔纸君门深九重坟墓在万里也拟哭途穷【厚晋阮籍率意独驾不由径路车迹所穷辄恸哭而反】死灰吹不起【援前汉韩安国坐法抵罪狱吏田甲辱安国安国曰死灰独不复然乎曰然则溺之】
　　上已日与二三子携酒出游随所见辄作数句明日集之为诗故词无伦次【伯恭先生志林云黄州定慧院东小山上有海棠一株特繁茂每嵗盛开时必为置酒已五醉其下矣今年复与参寥及二三子访焉则园已易主主虽市井人然以余故稍加培治山上多老枳木花白而圆香色皆不凡以余故亦得不伐既饮复憩于尚氏之第尚所居竹林花木皆可喜醉卧阁上稍醒闻座客崔成老弹雷琴作悲风晓角铮铮然意谓非人间也晚乃步出城东入何氏韩氏竹园遂置酒竹隂下兴尽乃径归元丰七年三月初三日也】
　　薄云霏霏不成雨杖藜晓入千花坞【次公庄子原宪杖藜应门】柯丘海棠吾有诗【子仁黄州东坡图柯山四望直南髙丘故亦名柯丘东西隅海棠一株甚茂】独笑深林谁敢侮三杯卯酒人径醉一枕春睡日停午竹间老人不读书留我闭门谁教汝【子仁晋王防之传吴中士大夫家有竹欲观之便出造竹下啸咏良久主人扫洒请坐徽之不顾将出主人闭门徽之赏之尽欢而去】出檐藂枳十围大冩真素壁千蛟舞【子仁东坡图柯丘南尚氏家有丛枳甚大公尝自为图之】东坡作塘今几尺【仔塘在东坡雪堂下先生诗防堂作塘径千步】携酒一劳农工苦却寻流水出东门壊垣古堑花无主【次公杜诗桃花一簇开无主】卧开桃李为谁妍对立防防相媚妩开瓶借草劝行路不惜春衫污泥土褰裳共过春草亭扣门转入韩家圃【子仁东坡图春草亭韩家圃皆在东门外】辘轳绳断井深碧秋千索挂人何所映帘空复小桃枝乞浆不见譍门女南上古台临断岸雪阵翻空迷仰俯故人馈我玉叶羹火冷烟消谁为煮﨑岖束緼下荒径【子翚前汉蒯通传云里妇夜亡肉逐妇里母即束緼请火于亡肉家云治狗争肉死遂还妇】娅姹隔花闻好语【次公李贺诗沙路归来闻好语】更随落景尽余尊却傍孤城得僧宇主人劝我洗足眠倒牀不复闻钟鼔【次公杜诗睡美不闻钟鼔传】明朝门外泥一尺始悟三更雨如许平生所向无一遂兹游何事天不阻固知我友不终穷岂弟君子神所予【次公诗岂弟君子神所劳矣】
</div>
    <div class="pagination">
<a href="东坡诗集注_page32.html">上一页</a><span>...</span><a href="东坡诗集注_page28.html">28</a><a href="东坡诗集注_page29.html">29</a><a href="东坡诗集注_page30.html">30</a><a href="东坡诗集注_page31.html">31</a><a href="东坡诗集注_page32.html">32</a><span class="current-page">33</span><a href="东坡诗集注_page34.html">34</a><a href="东坡诗集注_page35.html">35</a><a href="东坡诗集注_page36.html">36</a><a href="东坡诗集注_page37.html">37</a><a href="东坡诗集注_page38.html">38</a><span>...</span><a href="东坡诗集注_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
