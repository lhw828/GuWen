<!DOCTYPE html>
<html>
<head>
    <meta charset="UTF-8">
    <title>集千家注杜工部诗集 - 第 10 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>集千家注杜工部诗集 - 第 10 页/共 29 页</h1>
    <div class="content">　　草堂堑西无树林非子谁复见幽心饱闻桤木三年大【公自注蜀人以桤为薪二年可烧】与致溪边十亩隂【子美自是遭杨子琳之乱又之蜀之绵之梓未尝得桤用也○严有翼艺苑雌黄云东坡次介甫韵诗所竹穿花破緑苔小诗端为覔桤栽又送戴防赴玉局观诗芋魁径尺谁能尽桤木三年巳足烧又后山诗三顷良田不难买三年桤木行可槱桤字遍寻字书无之询之蜀人则相传以为邱宜切及按介甫絶句以桤字为韵与移字同押则知邱宜切为是也老杜有覔桤木栽诗饱闻桤木三年大与致溪邉十畞隂注蜀人以桤为薪三年可烧又堂成诗桤林碍日吟风叶笼竹和烟滴露梢注桤木名不材可充薪而已惟蜀地最宜种】
　　凭韦少府班覔松树子栽【鹤曰后有涪江泛舟送韦班诗韦当是为涪江尉】
　　落落出羣非榉栁青青不朽岂杨梅欲存老葢千年意为覔霜根数寸栽【梦弼曰抱朴子有天陵偃盖之松酉阳杂俎世传松千嵗方顶平偃盖】
　　又于韦处乞大邑瓷盌【公自注大邑在临卭】
　　大邑烧瓷轻且坚扣如哀玉锦城传君家白盌胜霜雪急送茅斋也可怜
　　早起【上元二年成都作】
　　春来常早起幽事颇相关帖石防隤岸开林出逺山一邱藏曲折缓歩有跻攀童仆来城市缾中得酒还【赵曰汉书班固书曰夫严子若栖迟于一邱天下不昜其乐】
　　琴台【梦弼曰按十道志成都有琴台即相如与文君贳酒处又成都记琴台在浣花溪之北梁萧藻镇蜀增建楼台以备游观元武伐蜀下营于此掘得大罂二十余口葢所以响琴也隋蜀王秀更増五台并旧台为六焉】
　　茂陵多病后尚爱卓文君酒肆人间世琴台日暮云【长卿懐抱俯仰见之】野花留寳靥蔓草见罗裙归凤求凰意寥寥不复闻【洙曰司马相如字长卿成都人有消渴病事武帝为郎后病免家居茂陵初相如尝过临卭临卭富人卓王孙为具召相如及临卭令酒酣临卭令前奏琴曰窃闻长卿好之愿以自娯时卓王孙有女文君新寡好音相如以琴心挑之文君夜奔相如与驰归成都家徒四壁立文君不乐谓长卿第俱如临卭従昆弟假贷犹足以为生相如乃与俱之临卭尽卖车骑置酒舍令文君当垆相如亲涤器于市中郑曰靥益渉切颊辅也修可曰徐陵玉台新咏载相如琴歌曰凤兮凤兮归故乡遨游四海求其凰时未通兮无所将何悟今日登斯堂有艶淑女在此芳室迩従遐愁我肠何縁交颈为鸳鸯又歌曰凰兮凰兮从我栖得托字尾求为妃交情通体心相怡中夜相从知者谁双羽俱起翔髙飞无感我心使予悲】
　　漫成二首
　　野日荒荒白春流泯泯清【两语皆伤心而荒荒尤警泯泯畧称○泯言其无声也】渚蒲随地有村径逐门成【无要语而尽邻曲横斜之态一家作一迳入】只作披衣惯【却是暗用庄子披衣注又不晓】常从漉酒生眼边无俗物多病也身轻【雪浪斋日记古人下连绵字不虚发如老杜野日荒荒白江流泯泯清退之云月吐冏冏皆造防入妙洙曰陶潜以葛巾漉酒王直方诗话老杜云眼邉无俗物多病也身轻乐天亦有眼前无俗物身外即僧居之句然不为人所称也】
　　江臯已仲春花下复清晨仰面贪看鸟回头错应人【偶然语偶然道之耳】读书难字过【真率有味】对酒满壶频近识峨嵋老【公自注东山隠者】知余懒是真【洙曰楚词朝驰予马兮江皐师曰臯缓也江岸其土性缓故云江臯石曰峩嵋山在蜀】
　　客至【公自注喜崔明府相过】
　　舍南舍北皆春水但见羣鸥日日来【又是一体】花径不曾縁客扫蓬门今始为君开盘餐市逺无兼味樽酒家贫只旧醅肯与邻翁相对饮隔篱呼取尽余杯
　　江畔独步寻花七絶句
　　江上被花恼不彻无处告诉只顚狂走覔南邻爱酒伴【公自注斛斯融吾酒徒】经旬出饮独空牀【每诵数过可歌可舞能使老人复少○洙曰按集有闻斛斯六官未归诗云老罢休无頼归来省醉眠即斛斯融也】
　　稠花乱蘂裹江滨行走欹危实怕春【怕春语激】诗酒尚堪驱使在未须料理白头人
　　江深竹静两三家多事红花映白花报荅春光知有处应须美酒送生涯
　　东望少城花满烟百花髙楼更可怜谁能载酒开金盏唤取佳人舞绣筵【豪直是豪放直是放今人爱借情事开口亦难○洙曰梁益记云少城张仪所筑苍舒曰左太冲蜀都赋亚以少城接乎其西注云少城小城也】
　　黄师塔前江水东春光懒困倚微风桃花一簇开无主可爱深红爱浅红【放翁曾用此句格似以可字作敢字背字看极是】
　　黄四娘家花满蹊千朶万朶压枝低留连戯蝶时时舞自在娇莺恰恰啼【骀荡称情○政是子美借四娘耳岂无似此无此英气○苕溪胡元任曰齐鲁大臣二人而史失其名黄四娘者独何人哉因托此诗以得不朽世间幸不幸类如此】
　　不是爱花即欲死只恐花尽老相催繁枝容易纷纷落嫩蘂商量细细开
　　春水生二絶
　　二月六夜春水生门前小滩浑欲平鸬鷀鸂防莫漫喜吾与汝曹俱眼明
　　一夜水髙二尺强数日不可更禁当南市津头有船卖无钱即买系篱傍【此八九絶皆放荡自然足洗凡陋何必竹枝乐府哉】
　　春夜喜雨
　　好雨知时节当春乃发生随风濳入夜润物细无声【有善歌诗者以此为相业亦有味乎其言之至也造次敷露与雨露之所濡甘苦齐结实两句同真有徳者气象】野径云俱黒江船火独明晓看红湿处花重锦官城
　　遣意二首
　　啭枝黄鸟近泛渚白鸥轻一径野花落孤村春水生衰年催酿黍细雨更移橙【自然知是好语酿黍移橙不无防检幽兴亦称】渐喜交游絶【怨调】幽居不用名
　　檐影微微落津流脉脉斜野船明细火宿鴈起圆沙云掩初月香传小树花邻人有美酒稚子也能賖【放翁以也字作夜音最得村意】
　　春水
　　三月桃花浪江流复旧痕朝来没沙尾碧色动柴门接缕垂芳饵连筒灌小园已添无数鸟【添无数谓一春生成也最是乐意】争浴故相喧【赵曰韩诗溱与洧方涣涣兮注谓三月桃花水下时也希曰汉沟洫志来春桃花水盛顔师古注曰月令仲春之月始雨水桃始华葢桃方华时既有雨水川谷氷泮众流猥集波澜盛长故谓之桃花水赵曰古诗寄语故林无数鸟】
　　江亭
　　坦腹江亭暖长吟野望时水流心不竞云在意俱迟【闻言闲语非吃不能道】寂寂春将晩欣欣物自私【更无私自好自私又好实一意也人自以为我私则无私矣最是相意】故林归未得排闷强裁诗【张子韶曰陶渊明云云无心而出岫鸟倦飞而知还杜子美云水流心不竞云在意俱迟若渊明与子美相易其语则识者徃徃以谓子美不及渊明矣观其云云无心鸟倦飞则可知其本意至于水流而心不竞云在而意俱迟则与物初无间断气更混沦难轻议也】
　　徐步
　　整履步青芜荒庭日欲晡芹泥随鷰觜花蘂上蜂须把酒从衣湿吟诗信杖扶敢论才见忌实有醉如愚
　　寒日
　　寒日江村路风花髙下飞【欧公意常近此】汀烟轻冉冉竹日净晖晖田父要皆去邻家问不违地偏相识尽鸡犬亦忘归
　　石镜【洙曰成都记武都山精化为女子蜀王开明纳为妃无几物故王哀之取武都山土筑为塜葢地数畞以石镜表其门】
　　蜀王将此镜送死置空山防寞怜香骨提携近玉顔众妃无复叹千骑亦虚还独有伤心石埋轮月宇间
　　少年行二首
　　莫笑田家老瓦盆自从盛酒长儿孙倾银注玉惊人眼共醉终同卧竹根
　　巢鷰养雏浑去尽江花结子也无多黄衫年少来宜数不见堂前东逝波【此少年行四句耳然极动荡为劝甚逺○赵曰黄衫想唐人贵游之服也鹤曰唐髙祖武徳间勅庶人服防絁布其色通用黄】
　　戯作花卿歌【梦弼曰花卿名敬定劒南节度崔光逺之末将也时梓州副使段子璋反东川节度李奂败走于是光逺率敬定讨之子璋既诛敬定恃功大掠肃宗闻之怒由是不见擢用公作花卿歌盖痛惜之也鹤曰按史上元二年四月壬午段子璋反】
　　成都猛将有花卿学语小儿知姓名用如快鹘风火生见贼唯多身始轻绵州副使着柘黄我卿扫除即日平子璋髑髅血模糊手提掷还崔大夫【麄言鄙语调笑入神】李侯重有此节度人道我卿絶世无既称絶世无天子何不唤取守京都【苍舒曰南史曹景宗谓所亲曰昔在乡里骑快马如龙与年少辈数十骑拓弓作礔礰声放箭如饿鸱呌平泽中逐麞数肋射之渇饮其血饥食其肉甜如甘露浆觉耳后生风鼻尖出火此乐使人忘死不知老之将至鹤曰按旧史东川节度治梓州管緜劒荣遂等州此云緜州副史者盖是时子璋适治緜州也洙曰着柘黄言其僣乗舆服色也梦弼曰李侯谓奂也子璋反奂败走及花卿诛子璋奂得归本镇故云重有此节度也重平声山谷曰子美作花卿歌雄壮激昻读之想见其人也杨明叔为予言花卿塜在丹棱之东馆镇至今有英气血食其乡见封为忠应公】
　　髙柟【郑曰柟那切木名俗作楠】
　　柟树色防防江边一葢青近根开药圃接叶制茅亭落景隂犹合微风韵可听寻常絶醉困卧此片时醒【洙曰蜀志先主舍东南角篱上有桑树遥望见童童如小车盖】
　　恶树
　　独绕虚斋径常持小斧柯幽隂成颇杂恶木剪还多枸杞固吾有鸡栖奈汝何方知不材者生长谩婆娑【赵曰恶木不蔽障故枸杞可遂其生但翦去木枝以妨鸡栖耳庄子此木以不材得终其天年】
　　戯为六絶
　　庾信文章老更成凌云健笔意纵横今人嗤防流传赋不觉前贤畏后生
　　杨王卢骆当时体轻薄为文哂未休尔曹身与名俱灭不废江河万古流
　　纵使卢王操翰墨劣于汉魏近风骚龙文虎脊皆君驭厯块过都见尔曹
　　才力应难跨数公凡今谁是出羣雄或看翡翠兰苕上未掣鲸鱼碧海中
　　不薄今人爱古人清词丽句必为邻窃攀屈宋宜方驾恐与齐梁作后尘
　　末及前贤更勿疑递相祖述复先谁别裁伪体亲风雅转益多师是汝师【语意甚悲正是有所激发托于庾信与后来作者如杨王卢骆亦岂易及哉尔曹轻薄不见称数第三诗又只借卢王反复言之以为纵使不及汉魏风骚毕竞皆异材也尔曹自负不浅然过都歴块乃可见耳所以极形容前辈之未易贬也注谓卢王为尔曹是全失先后语意故又曰才力应难跨数公数公谓上所指也翡翠兰苕极絶巧之态我不是薄他他自谓可方屈宋却恐更堕数公后耳其不及则防防不及矣然不放他人出已上则更自谓与三百篇相近不知愈合师前人也○洙曰周书庾信字子山有盛才文章绮丽为世人所尚谓之庾体作哀江南赋尤见称焉唐武后初杨烱王勃卢照邻骆賔王以文词齐名海内呼为杨王卢骆号为四杰汉魏两汉及曹魏也过都过古禾切屈宋屈原宋玉也齐梁诗体格轻丽议者以文之失始齐梁也】




　　集千家注杜工部诗集巻七
　　钦定四库全书
　　集千家注杜工部诗集巻八
　　寄杜位【公自注位京中有宅近西曲江诗尾有述】
　　近闻寛法离新州想见归懐尚百忧逐客虽皆万里去悲君已是十年流干戈况复尘随眼鬓髪还应雪满头玉垒题书心绪乱何时更得曲江游【梦弼曰新州属广南道公之侄杜位贬新州时朝廷寛其罪移之于近郡按集有杜位宅守嵗诗当是明年位即被谪故云巳是十年流也洙曰玉垒蜀之坊名赵曰玉垒在蜀州青城县公时自城都过青城因寄此诗梦弼曰曲江在长安为胜游之地杜位有宅近焉】
　　送裴五赴东川
　　故人亦流落髙义动乾坤何日通燕塞相看老蜀门东行应暂别北望若销魂凛凛悲秋意非君谁与论
　　送韩十四江东省觐
　　兵戈不见老莱衣叹息人间万事非我已无家寻弟妹君今何处访庭闱黄牛峡静滩声转白马江寒树影稀此别应须各努力故乡犹恐未同归【此子美自谓深悲极怨○洙曰荆州西陵峡中有黄牛山江陵县有白马州鹤曰白马江黄牛峡皆出峡之所经也】
　　逄唐兴刘主簿弟【鹤曰遂州唐兴县也属劔南道按唐志莫台道遂四州皆有唐兴县令详此诗当是遂州唐兴虽天寳初已改为蓬溪乃因其旧名耳】
　　分手开元末连年絶尺书江山且相见戎马未安居劔外官人冷关中驿骑踈轻舟下呉防主簿意何如【洙曰劔外谓蜀也关中谓长安也希曰地理志呉亦江东之一都防也】
　　和裴迪登新津寺寄王侍郎【公自注王时为蜀牧鹤曰蜀州有新津县则新津寺必在蜀州梦弼曰王侍郎乃王维之弟缙也维有别业在辋川裴迪从之游辋川荆林迪从缙来蜀缙守蜀州盖在髙适之后】
　　何恨倚山木吟诗秋叶黄蝉声集古寺【自然】鸟影度寒塘风物悲游子登临忆侍郎【官人侍郎皆故用俗故不俗】老夫贪佛日随意宿僧房【梦弼曰古话贪佛不贪僧田曰金光明经佛曰大悲灭一切闇】
　　敬简王明府【鹤曰王明府当时遂州唐兴县宰王潜也前有逄唐兴刘主簿弟诗此殆因刘而简之公又尝为王作唐兴县客馆记同是年作也】
　　叶县郎官宰周南太史公神仙才有数流落意无穷病思偏秣鹰秋怕苦笼看君用髙义耻与万人同【他人用众人字○洙曰后汉王乔为叶令有神术或曰即古仙人王子乔也明帝云郎官上应列宿出宰百里前汉司马迁传是嵗天子始建汉家之封而太史公留滞周南不得与从事】
　　重简王明府
　　甲子西南异冬来只薄寒江云何夜静蜀雨几时干行李须相问穷愁岂有寛君听鸿鴈响恐致稻梁难【梦弼曰甲子记时节也西南为蜀地也洙曰楚词泥汚后土兮何时干左传注行李行人也】
　　因崔五侍御寄髙彭州适一絶
　　百年巳过半秋至转饥寒为问彭州牧何时救急难闻斛斯六官未归【鹤曰斛斯六名融按公江畔寻花诗有自注云斛斯融吾酒徒者是也】
　　故人南郡去去索作碑钱本卖文为活翻令室倒悬荆扉深蔓草土锉冷踈烟老罢休无頼归来省醉眠【郑曰锉粗卧切鹤曰蜀人以釡为锉王褒土锉无烟是也】
　　徐卿二子歌【鹤曰公在成都时徐知道为西川兵马使今题云徐卿无乃是知道也】
　　君不见徐卿二子生絶竒感应吉梦相追随孔子释氏亲抱送并是天上麒麟儿大儿九龄色清澈秋水为神玉为骨小儿五嵗气食牛满堂賔客皆回头吾知徐公百不忧积善衮衮生公侯丈夫生儿有如此二雏者名位岂肯卑微休【洙曰徐陵年数嵗家贫携见寳志上人志以手摩顶曰天上石麒麟也尸子虎豹之驹虽未成文已有食牛之气】
　　赠花卿【鹤曰花卿即敬定也】
　　锦城丝管日纷纷半入江风半入云此曲秪应天上有人间能得几回闻【赵曰古歌辞载林钟官水调入破第二云锦庭丝管晓纷纷半入灵山半入云此曲多应天上有人间能得几回闻】
　　百忧集行【鹤曰王筠行路难云百忧俱集断人肠】
　　忆年十五心尚孩健如黄犊走复来庭前八月梨枣熟一日上树能千回即今倐忽巳五十坐卧只多少行立强将笑语供主人悲见生涯百忧集入门依旧四壁空老妻覩我顔色同痴儿未知父子礼呌怒索饭啼门东【鹤曰公生于壬子至是年恰五十山谷曰即今倐忽已五十旧本云只今年才五六十此语似方六七十如五六十也鹤曰主人指成都尹也按公以乾元二年冬至成都时裴冀公为尹次年三月李若幽代是年二月崔光逺代光逺寻以讨段子璋军大掠乃罢以髙适摄冬严武至此云主人又当是指崔李也漫叟诗话云呌怒索饭啼门东又云用激壮士肝説者谓庖厨之门在东肝主怒非偶就韵也可谓至论】
　　石犀行【洙曰华阳国志秦孝文王以李冰为蜀守冰作石犀五头以厌水怪鹤曰按是年秋八月霖雨不止灌口水损户口公故有是诗】
　　君不见秦时蜀太守刻石立作三犀牛自古虽有厌胜法天生江水向东流蜀人矜夸一千载泛溢不近张仪楼今年灌口损户口此事或恐为神羞终借隄防出众力髙拥木石当清秋先王作法皆正道诡怪何得参人谋嗟尔三犀不经济缺讹只与长川逝但见元气常调和自免波涛恣雕瘵安得壮士提天纲再平水土犀奔茫【洙曰石犀五今云三犀牛未详梦弼曰公止言三犀岂据所见乎按郦道元水经所载后转犀牛二头在府中一头在市桥二头沉之深渊水又自前堰上分穿羊摩江灌口西于玉女房下自涉邮作三石人立水中与江神要水竭不至足盛不没肩迄今防福厌胜字见汉书厌壹渉切洙曰成都记及图经所载秦张仪筑少城于大城西城屡壊不能立忽有一周旋巫依行廵筑遂得立于是又作楼以定南北楼髙一百尺至今传云张仪楼梦弼曰寰宇记彭州有灌口镇镇西有玉女祠祠西有李氷庙孙季昭曰杜公诗或以安得二字为结句盖切有望于天下后世者不浅也茅屋为秋风所破歌曰安得广厦千万间大庇天下寒士俱欢顔洗兵马云安得壮士挽天河浄洗甲兵长不用石犀行云安得壮士提天纲再平水土犀奔茫石笋行云安得壮士掷天外使人不疑见本根凡此皆合不尽之意】
　　江涨
　　江发蛮夷涨山添雨雪流大声吹地转【吹字难下】髙浪蹴天浮鱼鼈为人得蛟龙不自谋轻帆好去便吾道付沧洲【洙曰蜀水之源皆出夷地鹤曰蜀山髙而隂长年雪不消故今云江涨而有雨雪流也】
　　朝雨
　　凉气晓萧萧江云乱眼飘风鸳藏近渚雨燕集深条黄绮终辞汉巢由不见尧草堂樽酒在幸得过清朝【洙曰秦四皓夏黄公绮里季入汉朝既定太子位遂辞归隠于商山梦弼曰逸士传巢父闻许由之为尧所让也曰汝何不隠汝形藏汝光由怅然不自得乃遇清冷之水洗其耳】
　　晩晴
　　村晩惊风度庭幽过雨霑夕阳薫细草江色映踈帘书乱谁能帙杯干自可添时闻有余论未怪老夫潜【梦符曰后汉王符着潜夫论】
　　病柏
　　有柏生崇冈童童状车盖偃蹙龙虎姿主当风云防神明依正直故老多再拜岂知千年根中路顔色壊出非不得地蟠据亦髙大嵗寒忽无凭日夜柯叶改丹凤领九雏哀鸣翔其外鸱鸮志意满养子穿穴内客从何郷来竚立乆吁怪静求元精理浩荡难倚頼【十朋曰蜀志先主舍东南角篱上有桑树髙丈余遥望童童如小车盖洙曰建康实録凤将九雏再见于丰城众鸟从之苏曰东海何承天除著作年巳迈诸佐郎并年少荀伯呼为妳母承天云卿当云凤凰将九子妳母何言耶赵曰元精字出后汉书元精所生王之佐臣】
　　病橘
　　羣橘少生意虽多亦奚为惜哉结实少酸澁如棠梨剖之尽蠧虫采掇爽其宜纷然不适口岂止存其皮萧萧半死叶未忍别故枝冬霜雪积况乃回风吹尝闻蓬莱殿罗列潇湘姿此物嵗不稔玉食失光辉冦盗尚凭陵当君减膳时汝病是天意吾愁罪有司忆昔南海使奔腾献荔枝百马死山谷到今耆旧悲【梦弼曰昔汉武帝防羣臣于蓬莱殿罗列潇湘之橘以为珍果潇湘有橘田有橘洲每嵗入贡也希曰书惟辟玉食又汉书注玉食谓美食如玉也洙曰天子彻乐减膳示自责也吾愁罪有司愁一作谂田曰汉和帝时南海献龙眼茘枝十里一置五里一堠奔驣险阻死者继路唐羌为临武长上书言状和帝罢之洙曰唐书贵妃嗜荔枝必欲生致之乃置骑传送走数千里其味未变巳至于京师也脩可曰唐之时乃涪州贡荔枝今公言南海者盖借汉时事以讥也】
　　枯防
　　蜀门多防榈髙者十八九其皮割剥甚虽众亦易朽徒布如云叶青青嵗寒后交横集斧斤凋丧先蒲栁伤时苦军乏一物官尽取嗟尔江汉人生成复何有有同枯防木使我沉叹乆死者即已休生者何自守啾啾黄雀啅侧见寒蓬走念尔形影干摧残没藜莠【洙曰蜀人取防皮以充用当军兴诛求尤急郑曰取此茍切啅竹角切字又作啄】
</div>
    <div class="pagination">
<a href="集千家注杜工部诗集_page9.html">上一页</a><span>...</span><a href="集千家注杜工部诗集_page5.html">5</a><a href="集千家注杜工部诗集_page6.html">6</a><a href="集千家注杜工部诗集_page7.html">7</a><a href="集千家注杜工部诗集_page8.html">8</a><a href="集千家注杜工部诗集_page9.html">9</a><span class="current-page">10</span><a href="集千家注杜工部诗集_page11.html">11</a><a href="集千家注杜工部诗集_page12.html">12</a><a href="集千家注杜工部诗集_page13.html">13</a><a href="集千家注杜工部诗集_page14.html">14</a><a href="集千家注杜工部诗集_page15.html">15</a><span>...</span><a href="集千家注杜工部诗集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
