<!DOCTYPE html>
<html>
<head>
    <meta charset="UTF-8">
    <title>倪文贞集 - 第 7 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>倪文贞集 - 第 7 页/共 21 页</h1>
    <div class="content">　　倪子曰余尝有言不备龙德不可以成妇仪以其不可见过不可见才驯其气若婴儿而当其履艰遘危则又必责之壮男子难为之事故曰妇无百行者非通论也若李母杨夫人者岂可不谓之犹龙乎
　　刘烈女传
　　刘烈女者钱塘人也居江之浒年十九字诸生吴嘉谏未归其父元辅旧常将五百人御倭海上中罢家贫所居浅隘与少年张阿官隣阿官故逋荡窥女貎都狂发夜跃上楼穴窻入逼女女大呼贼踉跄脱走元辅惊起禽阿官絷而髠焉未及旦阿官兄子养忠知之遽纠党斩门谋夺阿官且鸣金号于众曰元辅实以女伥而又穽之女闻之拊膺长号曰天乎辱人至此当是时女父母专外御不能中顾及事解散登楼见女投缳奔救巳气絶乃以闻于郡有讼枭曰丁玉兰者为阿官谋贿元辅金当谳元辅顾诉女承汚若为奸露然者时郡守河南刘公有廉明声顾念即如父言囚无死法然心固疑之乃故轩其狱而隂使人四出物色数日尽得女洁烈及元辅受金状复请之台使者檄同从事北海刘公杂治之一讯吐实于是阿官等悉论如法阖郡噪呼有为之謡曰两刘哲一刘烈江河海流合江河海者指女及两公所居地而言先是女死之三日嘉谏往吊时六月溽暑女面色如生嘉谏又以法騐女眉寔处子乃拊尸大恸女眼中忽迸血激注嘉谏面缕缕如含喷然嘉谏手拭之乃已而丁玉兰者一日白昼忽见女立其庭自搏叩头立死一时惊异以为神明云
　　旧史氏曰女不幸着烈犹臣不幸着忠也石击则火出性激则气腾性气相搏则生灵怪天地之性循常喜安而当其变生气作则跃为雷电播为风涛其固然耳今夫高防伊周非必奇而苌宏着其碧血伍胥驰其素车皇英姜姒不諡灵妃而曹女没而戴尸李娥烹而涌铁此非为圣魄闷然杰魂狡狯由夫循常者神静婴变而气翔也故曰多所见少所怪使儒者闭门枯坐读古人书见苌伍李曹之事必将心疑以为荒诞今观于钱塘刘女者则岂不然乎










　　倪文贞集巻十四
　　钦定四库全书
　　倪文贞集巻十五
　　明　倪元璐　撰
　　记　防
　　成乐轩记
　　制于翰林院置馆锤镕庶士简耆硕为之师其防室则师弟子退而求之之地也有轩轩然疏寮同牖命曰成乐葢圣人之言曰成于乐乐育者徴德焉故名之也予惟今世之士以小技进于廷天子于其治人之材未尝有所试之也然即不疑而授之任外者民社之大内者钱谷刑名之重即听其自埏自埴未尝为立师以导之也庶常吉士则天子所选隽焉以为此其英多而秀出者然又使为经生而立师以导之若是乎天子之于羣士以通材待之而于其所选隽者顾以童子老生畜之则何也嗟乎此天子之意之所以异也夫天子以一节之长畜羣士而以成材待其所选隽者则已明矣何以言之夫一节之士在于鼓其鋭以致其用故其所鼓吹于世有若咿者有若吼者有若噭嗃者剑鸣石裂霆布风号可以为声而不可以为乐声者于六律之和各执其一体而不能以相为故宣慈布闿之官宫之属也饬法振纪之官商之属也命生敎聚之官角之属也经洪纬纎之官徴之属也辨物审器之官羽之属也独宫独商独角独徴独羽不可以成音一节之士不可以相天下相天下者其大在于平天下之情达万物之和而其微至于格穆清之几转元化之籥而其妙极于不自知金石以动丝竹以行匏宣瓦赞革木节之八者叅剂发响此非鼓鋭者之所能为而一节之效长巳也防曰于予搏石拊石百兽率舞庶尹允谐舞百兽而谐庶尹者乐之能而相天下者之成也且夫古人之为学也十年而学幼仪十三而学乐诵诗舞勺成童而舞象二十而学礼惇行孝弟三十而博学无方孙友视志春诵夏弦秋学礼冬读书其为学之科条如是其详且备也而至语大学之成则必俟之兴诗立礼之后故曰非得乎道者不可与言乐也今夫方广之地寻丈之宫握鬯者宠焉秉铎者式焉横经者禀焉登其堂天语琅如离文戞石钟鼓之灵也入其室靣耳互发玉石相攻管弦之和也进而奋踔经纶在手元气在胸兽舞鳯仪之容也退而圗维不负君不负师不负吾学广大清明之象也乐之为观盛哉材于是乎成也巳轩成于某之岁董其事某命之者某追而记之者某
　　郡侯王公筑塘通江生祠碑记
　　上虞之为国以江海为外惧而内亲湖湖曰夏葢方广百里溉田一十四万有奇挹拍溪江而归墟于海往江繇白堰屈曲二十五里弭节塘角自狩其郊未尝过湖而问自顷居民规便抏弓取弦使水奔怒激射防走而啮上陈之塘上陈塘者湖江之所表限也时则名田千计奄化为江自是以来塘岁一决至崇祯九年秋九月潮乘飓威吼决叶家埭塘以尺计三百有六十沸洲连山逆行羣飞海湖疑战沟防移夺庐墓徙宫于冯夷桑田归魂于沧海自虞注姚至于甬东凡淹没成禾千万邑人大号其时上下眙无能治之者治之则益甚于是毘陵王公以南祠部郎来守越州余季父封侍御晋源公仲兄侍御三兰方与众踦闾赍咨闻之大喜至足跃几上曰虞不沼矣吾闻王公节警而思深节警则能决谋思深则无坠计乃率七区之众跣吁王公王公应声顔变投袂起曰事有大于此者乎下令亟筑塘既循众愿计区徴输又请之台使者发乡社谷如干济之资用无绌遂以其年十一月筑新塘明年正月筑备塘塘成邑人皆贺王公曰不然夫以御防治垣而宿防垣外垣之命犹寄于防也不如逐防使无睨吾垣者而垣安今江不归而睨湖其势不吞湖不止也乃又下令求江故道所谓塘角者躬乘樏橇履波蹴涛审端究归尽得要领而虑糇糒之不供为出岁俸什五曰倡输者于是乎致材石简斤锸募丁徒立长督治金鼓饬条贯信罸赏十千维耦如云如风心串力屯争水犹鹿排壅决塞循腠趋肯神人灵恊漓然应谋自四月甲寅至于五月壬午江通万情奔悦敬告厥成王公意未慊顾命更筑上陈众罔测亦勿敢违益功致坚谨治如敎又相湖要害江海咽喉如干所疏者益碛靡者益视防之軰讥为葸谋居亡何龙躩于江大风揭石高岸四隤木围五尺以上者悉防而塘无恙众乃愈神王公当此之时疆隧阡塍可得而辨耒耜谷芨可得而求农讴于野妇笑于室蹙者踊病者起于是其父老以为宜如制称有功德于民则祀之其地而其士之髦者乞余为之记余于是作而叹曰嗟乎天下事曷有任之不成者哉以其诚则必得之以其计数则必得之诚者天人所际计数者神明之归也虽以申韩挟术计桑挟权自其为之必有其诚虽以姬公持礼孔子持道苟无其计与数亦何繇治天下乎昔者禹受命治水不敢曰有知三过不入子呱不字面目股胫着其勤愿不敢曰有不知顺用疏瀹逆用排决淮涡桐柏致其神灵禹以圣人之才而不贵无劳之功以圣人之德而不贵无术之道是故禹者万世之水师也西门豹则之以治邺河李冰则之以治岷江王公则之以治娥葢之水夫水浮天而载地守地之贞行天之化故其人知贞知化则皆知治之也当王公之始事告之棘则棘告之忧则忧告之发号则发号告之出粟则出粟跦跦粥粥惟狥众欲及其终事准权握机占防察逺流思周变神明无端人谋谋咸有所不逮矣故曰惧以终始其要无咎西门豹之治邺河也始于投巫终于凿十二渠李冰之治岷江也始于立三石人三石牛终于分三十六江王公之治娥葢也始于为德于湖终于为德于江投巫者使民不怒河凿十二渠者使河不自怒立三石人三石牛者欲以力制江分三十六江者使江自制力为德于湖者使湖不畏江为德于江者使江不夷而为湖莫不本诸至诚益以计数近取诸心逺师神禹故夫西门豹李冰王公此三君者天下之治才也繇王公之道以治兵用众不出一年中原之防可荡然而人有不能者悲夫巧者贯杨拙者失墙洪水之难谋冝必甚于盗贼王公为其难而天下不能为其易岂不痛哉王公名期升毘陵之义兴人举崇祯辛未进士美姿容须眉华悦其为人无欲有气治其民慈健并行民受牒入对者无问绌信皆翔舞而出頴川南阳之流欤虽防兹功亦当祀也祠枕上陈而望塘角东去虞城三十里西距会稽境二十里先是富顺汤公绍恩守越建三江闸利越百世越人祠之三江其祠翼然孤跱百余年至今而偶云
　　三做堂记【堂为大司农署额】
　　崇祯十六年癸未岁五月十二日上面谘臣元璐司计经画臣璐奏陈三说一曰实做一曰大做一曰正做实做者期与枢部通盘合算先凖饷以权兵因凖兵以权饷被防之地饷多亏折败军之垒兵亦销亡彼此相权则数清用足而浮冐之弊剔所谓实做也上曰枢臣冯元颷户兵合一之说正是此意臣璐又奏大做者小生小节无益于数求一举即可得数十百万又必为利于国无害于民者悉心讲求以图有济此所谓大做也上曰总是生财大道四言尽之臣璐又奏正做者以皇上尧舜之君而责治平之道于司农又选择儒臣讲官为之凡所设施岂可出于掊敛权宜之陋策臣必将以仁义为根本礼乐为权衡苟政有厉民者臣必为民请命凡皇上所命蠲必蠲命赈必赈昔年加勦练诸饷可裁者必裁臣必不敢以时诎强争总奉皇上安民一言以大昭圣学于天下于以副皇上宵旰之忧勤而毕臣鞠躬尽瘁之素志上曰卿此言甚是真根本之谋圣贤之道钦此经筵日讲官户部尚书兼翰林院学士臣倪元璐恭记并书
　　董元宰宗伯书山隂令王念生勑命册子防
　　夫雨露竭澍而浆百昌之能云霞极姿以赞穹元之色故征和九防端蒸都尉之闾太学五经光发中郎之篆何则瑟瓒黄流取殊荣之相报明珠华椟亦圣言之所资也有番君之匹亦召父之流禀其孤清唳絶华亭之鹤出为腾踔啼遏会稽之鸡画界蝗迁行车禽拥刘元明之第一徐圣通之无双不其然乎属以虞瞳逺瞩察姑臧之絶踪汉诏华飞役许燕之大手十行星烂条廉署能三命风申旌庭策阃如纶之致可得而观焉夫物防甚则锦承人衔深者丝绣于是乃使钟索之彦起而拏骞顔柳之英致其奔抉观其体凌拨镫法极悬慓慓如临邺下凌云之牓飘飘欲举綘州碧落之碑斯则唐宗之所以醻妙于缾盘魏后之所为躭佳于壁帐也垂于览者其道无方可识皇谟并资吏范大则天球之贵小亦墨池之娱则知七寳合成月姊之宫有为璞凿五方转换天王之目随在摩珠呵以佩刀誓于淮水惊其神物渡延浦而龙翔考尔世珍对岐山而虎拜云尔
　　姜凤阿宗伯制词防
　　凤阿先生正学严节修能稔功昔在留京先子所畏既五十年风道弥章如制所称非有溢说观乎天文愈知地纪星野相昭则有然者起喜之心敬应之道功言之致名实之归循兹浑噩可得而求焉记曰王言如丝其出如纶王言如纶其出如綍此言以其防词着其大义也
　　周巢轩太史褒册防
　　敬诵天章斯知圣学也天子方表崇孝经兴励庸德得一士笃行至以刲股救亲闻者如获龙马天球矣高皇帝之令民孝割股者有司勿以闻以为其事犹或可为而好名者将争骛之若如封史之务为极难以为其孝者其始不回等于騃竪其终获济有若神明即有甚善疑人者岂可以比干刳心宏演抉脏为是殉名负气好事而然制所称讵非睿识乎且夫封史无他求捄吾亲而已然而天下儒者喧之以为其世瑞其子史公秘之以为其家珍孝之敎忠子之学父断有元会致于精防又非徒奉先捧檄之情桓荣陈庭之义事非众着理絶名言维帝知之当通梦赉也
　　王季重观察严封公墓铭防【封公子名起恒】
　　严先生之人王先生之文会稽竹箭东南之美也严多行义以富王先生之材王极致精以寿严先生之命天之所配岂得离乎若乃必得其文则几欲操刀必传其人则不以索米斯又可明姻娅之极义孝子之永怀矣故曰越有三仁焉
　　仲兄三兰学使射书防后
　　夫射以考艺而观德焉戴礼详其法周官悉其仪易云弧矢之利以威天下葢由来逺矣高皇御极之二年诏天下府州县立学校即以礼乐射御书数设科分敎三年旋定射仪二十五年复诏习射于射圃煌煌圣谟偃武而不废武如此爰迨承平上者正裳笏坐堂皇雍容礼乐次者猎经史握铅吐藻鼓吹休明六弓之设五射之辨八矢之调委庋高阁鲜有过而问者主上神武拊髀而思颇牧因可台臣奏徧诏海宇习射祖制湮而复举樽爼折冲于是焉在甚盛典也仲兄三兰文武兼姿衔命视学丰镐课较之余时进诸长吏及博士弟子咨诹方畧筹策绥靖日夕怀射虎射蛟之志而尤惓切于新令之遵因采古今名将射要射病等言编次成书付剞劂氏孟子不云乎工者不废绳墨射者不废彀率是编固彀率之助也虽然兵法无过孙吴穰苴淮隂诸家今其书具在学者有能窥其防否骠敎之而不受马服子读之而偾军其成败判天壤然则书又何可泥也射伎也而道存焉语云巧者不过习者之门神而明之存乎其人愿多士交相朂于简牍之外以上报当宁则是编即筌蹄弃之而予兄弟与有荣矣




　　倪文贞集巻十五
　　钦定四库全书
　　倪文贞集巻十六
　　明　倪元璐　撰
　　题引
　　题元祐党碑
　　此碑自靖国五年毁碎遂稀传本今获见之犹钦寳箓矣当毁碑时蔡京厉声曰碑可毁名不可灭也嗟乎乌知后人之欲不毁之更甚于京乎诸贤自洓水眉山数十公外凡二百余人史无传者不赖此碑何由知其姓名哉故知择福之道莫大乎与君子同祸小人之谋无往不福君子也石工安民乞免著名今披此籍觉诸贤位中赫然有安民在
　　题杨维节艺
　　文字一番开山即为世人首过以其人皆学之久而成蹊后贤变法便复声禁厉诛谓不得复为某氏之学故豫章之务为竒文者不一日而奔走天下不十年而几受坑焚今维节此文余谓其开山之功倍于前人而过决无有自余所见前人之享大名者虽甚孤竒毕竟以光锋诲盗今维节之竒乃在神性虽盗狐白裘手岂能负之趋乎即使后有慧业能为之者亦何可指神性为某氏之蹊如其不能虽更百年维节犹孤行也往见维节文狂喜题颂如维节所自叙云然大都以丰城剑辱之耳今既六七年余言始騐雷令自天生将张司空亦可得而优孟欤
　　题曹秋水艺
　　里中与侪辈平虚数其士如秋水行谊便是陈太丘其文逺攀震泽近骖会稽以仆论之正可兄事疑秋水不许也不悟因缘辱之两庑不疑升阶刘巴发忸眉山入室庐陵敛容固不诬矣且夫考德辨行未有不以文章者自秋水领解来四五年间文章一事飞澜惊沙而秋水我法自贵宁不得珠不欲中诱则其人岂不可知哉古之立大品致大功者皆由静定此二字符比于麟篆入葱肆必飞去秋水慎之仕途弥多诱商丘虽得珠无解惷愚况未必得珠且将失商丘乎
　　为林浴司臬作图并题
　　林浴使君者道器之总轮法葩所归鞬也治越三年而有千年之誉然间者使君方贱阳鱎而尊隐豹余亦且亲虎溪而疏龙门如木孔虫不知天日亦借雨露居然以肥既移岁星观乎桐柱姊子徐生允臧等攀辕自崖郑重惜别临岐之训兴叹山麋赏及临池而咨袜坼于是一年矣徐生惧乎徙远日堕揭笈而从为有光风不忧瘴雨因征蝇防取塞前谋余不能辞道在戏谑耳昔周茂叔辞张载曰平生不识画固哉周子也周子不知画所从来由于龙马周子承不识画亦肯承不识河洛乎是故画有理而余不能知其所微通者丘壑云烟而已
　　题徐师一孝廉近业
　　燕公论富嘉谟之文浓云蔚兴震霆俱发诚可畏也施之于廊庙则骇阎朝隐文靓妆服赵舞燕歌观者忘倦施之于风雅则讥斯言形物可谓已至然使軯訇之音托于钟鼓则亦不骇矣天人之容正以环佩则亦无讥矣今世之文皆以迂救仄以怒救迂以厉救蠕以嫣救厉而吾友师一氏犹然笑之师一氏以为其救若此不如无救也其所以自治其文章者骨起肉随色敷体立豪不役魄妍非弄姿升云雷于阙廷荐歌舞于名物嘉谟谓之健卒朝隐呼曰妇人凡儒者丈夫之为文章则必如此矣非其人之静凝澹远谁能为之者乎
　　题张肯仲艺
　　闱中以五策识张子士既第固且经世即偶为文亦皆为经世设也取士之法上观三年下观百世瞳光所注大都什九射其方来耳今张子特以其举子业自崖挛挛夫由张子之道以敎天下举子之为文使必为其专气足理奔才而不叛者既以功已必能福人是亦安可没哉张子未遽服官余告之曰即一岁居无所事事必益治其文章柳子曰感恩报国惟有文章非曰国华也道之可以起智造力无如是器良者苟致专积久为之忠孝悉出岂特力智乎张子问余为是经世文耶抑举业也余曰无不可
　　为潘安祖题文衡山先生画巻
　　先生楷书为国朝第一画如其书遒疎严贵由工人物亦绘家楷圣也此巻体切诸家各能得其神理要于我法自见为可贵尚安祖投余索题且半年余爱之故不应命比于投辖冀得久周旋耳今将别去不得不归既别安祖又归此巻旦夕情怀正如中酒因叹今人之致定不如古人今欲为禠带卧观则能之为扳舷欲堕则遂不敢何也
　　题曹方城靖海一筹
　　马棱为虞诩曰君儒者当谟谋庙堂乃在朝歌吾甚危之斯言诚不识诩亦岂为能知儒者乎凡为儒者必明吏术明吏术则必办贼尹铎但自任不为茧丝耳不知其能灭智伯墙铜屋矢妙通其数年前前人神明之事此非几幸适然为之者也天啓崇祯之间置一曹方城于闽同而闽同大治海防作而不害纶扇韎韦迭御堂皇筹之五年勦抚俱効今读其言画地聚米应镞投捩守距环脱动口钤符夫以韩白在坛留泌居幄即多秘计要其凿然如斯而巳自是遂以召入禁中计天下大事连奏劾大将之否不律者人虽危之益贵其识皆曰使其秉枢坐筹杀天下贼当尽今且以谴去投之瘴乡嗟乎今天子之治豪杰有如汉高颠倒之而后尽其用岂可以一端见乎吾固尝怀二策未之敢献其一曰今天下之贼皆庸才奈无杀贼之人其二曰今天下之才皆胜贼奈无任才之法扑贼久不灭与其责将不如责吏用尹铎一策也激才久不出与其求功不如求过赦魏尚又一策也
　　题王懋远孝廉近艺
　　与王予安孝廉石交三世前三年始相谋同巷居篱壁连互既邻切晨夕深欢素心而顾心严是父子奥学强才自此亦不复能有酣呌李雅百万买邻僧珍顔延之胡床隔篱一听张镜之谭顿失豪举余于二王兼斯二者懋逺之文精湛如廼公而别有昌华骞其气采假以其文章为之书法而曰献不如羲此真外人岂得知也懋远今岁才及终军弃繻而羣越之名彦老宿拱手而让之牛耳者已八九年怪天下有才蚤慧如此以懋远视余未止上下牀其摧鸾姿游燕宇者谦谦也抑不可不服余知巳毎小战射其名必第一或得第二今秋以意决之必第二又得第九人人瞳光大都不相逺必如曼倩发谜亦正难耳然余甚贵其人静凝使持天下事不必不如廼公健决也以其文章之力恣其情才处承明之庐正堪作赋追乎汉人必及枚左使懋远不作赋七发三都竟当单行也
　　题徐汉官孝廉近艺
　　汉官徐子之文之可尚者以其气静而体安静使气灵安使体变主其静安而天下之锋力才态皆可磁引燧呼而出之也故以徐子之文置之金轝玉马之侧愈见华处之土鼓陶匏之间愈见质是则天下之华质无有能过乎其文者此由其读书多也徐子读书日夕与秦汉人卧起杂賔即是徐庾下令逐客元白欧曾亦在逐中矣其宗多名卿钜儒有所取友揭笈太平之山问竒独往子独往子者吾同门友一我仪部投簪石隐自矜为林下一人者也以彼之孤神岸节取而为之文章乌得不有其磊落英多者乎诸子或问以徐子任天下事其将济乎曰必济何以知之曰其骨强骨强则志立志立则材聚也
　　评徐止吉时文
　　徐三甥之为文长云吉刻峭季谦吉道凝而仲止吉特以明华澹逺执其中权兄弟自相师而情操互出如此故人谓徐氏多才足致柳凤也然大战或失吾有三说益之长甥欲车毂转宜治以脂季甥欲纵玩鹤飞宜养成其翅而仲甥欲书法精宜使入木三分苟静气专志求之皆可得耳仲甥勉之并以吾言告二子
　　题何立夫程墨大雅
　　吾门士何立夫者艺垆之崇帘才机之精缕其意欲以举业治世王鈇治文以为锱基让时衣裳取嫁虽有屠龙不如摩乌矣夫今世之才极于巷战巷战者之所为骑危涉淼意亦凌噩道既出于青蝇吊客后世子云之谋顾其心所射乃在三年三年不得不泣则叹此为执弹招鸟手悖其情立夫曰吾何可以不正之哉刻程墨大雅
　　题徐云吉诗草
　　鸟鸣有取于钩辀格磔剑舞独贵其浑脱浏漓凡天下之好音在抝危器能欢物固有之诗亦宜然矣吾甥云吉天才独高初未尝为诗才一为之便追作者爱其声好而幽仄难寻当其锋怒则姿华愈美此百篇者吾无一字王融谓其甥孝绰曰天下文章无我当归阿士今天下之诗虑夫有我而又归云吉也
　　题素盟社刻
　　士各治社相尚为文章此即文运之升以为道取相胜不极才穷量则不止也越多文社而吾门士王子毓英竒自命别以其声气集同人之有才者凡十数士键镂钻贯俄成浩编迹其所持大都以异制凡以尊制异是其气正可以其社霸矣其曰素盟此言其愿笃道同也然更愿诸子循此志气务为经制又进之为道德经制之胜文章道德之抗经制是犹孙田上驷之逐下驷康段西市之压东市也若夫文人相攻自古已然魏文帝曰傅毅班固伯仲之闻耳而抒论侵讥是固不足治也
　　题史生复之游草
　　马季长贵郑生吾贵史子史子者其人骤交不热久交不寒其学事古不愚事今不謟其文正视不诡仄视不平其遇小战不退大战不进从吾游三年吾不敢处之两庑吾使诸子从之亦三年承唾俱进一日忽感吴立夫之言慨然曰眼中不见天下名山即胸吞万巻安能脱儿女气耶遂欲仗剑出游直趋大江而北临发来别刻其文十余篇求敎余无言纳其奚囊史子问曰何谓也余曰以子好游语子游
　　题李苍峤近艺
　　李子之在吾门恭诚静凝严着其骨吾虽甚亲之亦必引为畏友其文特矜体持才贱同贵独凡时所最骛则必弃之其所取者时彦皆以为不及也观此即其所居身用物者可知巳吾固尝语人文章制时不过二法无或悮取无或悮弃弃人羣骛譬诸鬭师悬拳伺虚承后者胜取人未争有如奕者让路趋利得先者雄天下之道一弃一取一后一先而已
　　题卓左车集
　　根天极人钻宗贯德上有盘庚下至眉山而止其情与法无不取之今世肤言求解老妪奥学矜负牛蛇二氏至死不相往来然不知世间牛蛇老妪必知老妪所通牛蛇必伏特非白香山诸贤可办古今二才子长左车耳
　　题朱宗逺画册
　　宗逺所仿诸家人不可及者葢有四傅以性灵傅笔墨以绳尺傅才力以学问傅意思以道理傅兴会凡画不性灵不法不绳尺不创不学问不空不道理不怪此皆以其小离为其大合世非宗逺谁可语斯凡宗逺之为人与其诗文皆如此不独画也
　　题节孝祝母褒册
　　夫地德曰贞女艰着节昔者共姜矢死则有栢舟之诗巴妇秉常是表怀清之筑然而秾华显卫丰货雄秦不知青宫贵匹欲改何庭岂有丹穴素封更谋西宿故虽晶志非必竒能富贵之资易为名道若乃缟綦致淡簧翿变哀席石岸然今惟祝母祝母者治闺之砥绳持世以笄縰迹其遭遘有甚共巴卓厥我仪实惟寒士惨斯在疚方丁妙年当其祸泛舟河乐移琴鼓天桥夜坼云翼晨摧生民至艰茶毒极苦华杞善崩城之恸鲁陶凄离鹄之歌怨影怼空衣徽食棘虽礼夜不哭而天昼为昬徒以藐诸未亡而已既乃收魂约痛署孝承严虽畜不卒我即其父虽庭无立我即其师鸡黍絶甘用激捧檄熊丸炼苦诚冀庭乌相彼枲麻以兴操绩之敎守其环堵而有徙舍之功是使龙文腾其虎气观夫文学鬰为名儒陟彼屺兮毋也天只既年六十声闻于天遂有王言如丝星若镜字褒纪季号亢宣文闾巷聚嗟以为盛事当斯际也不其康哉嗟乎天下名行堕于须眉皆以肉飞不知骨立即为情尽讵有义存宜死而幸生则无伦纪宜生而幸死则无功能所以王魏之贤亦皆易主张陆之烈亦不存孤若夫同穴之慕笃于匪躬握手之言严于顾命茹荼之义烈于吞毡鞫子之谋懋于定策衣冠灵尽道在妇人宜尊太君谓之圣善也于是里士社朋华文绮论霆訇云荟埙引箎随杂以笙镛寿诸金石当在昔者致极悲凄不意今兹以为欢斯知雍门曼声适催泪睫清征哀曲反召翔禽圣人以致遂之业谓之荣华先王取幽怨之音被诸弦管有以也夫有以也夫
　　题女史素心画为陈赤城给谏
　　意山而山意水而水亦似云行亦似雨起别有天地非必画理女娲以前想当然尔坡公有言不在形似管夫人云倒好嬉子吮毫之徒未有明此是何健妇胆男儿伟画亦有史女亦有士乐彼素心隔帏有咫秣马秣驹江之永矣
　　议建全浙会馆册引
　　夫百人之聚亦有丛台小国之儒能谋稷下况依宸辇最号雄藩而蛮触分蜗参辰别宿冠葢之气散若星氛车马之踪隔于河汉维旅既为燕宇鹄游如肓伥伥时或鹊巢鸠借龙袭非穴廼亡其光鹿奔离羣而伎其足致两已之戾黼黻甚三物以诅埙箎惟十一郡志意不咸亦二百年衣冠之责也今乗圣作适际朋来议辟广塲聿兴共宇傍天尺五几延牛女于太乙之庭缩地三千畧彷枌榆为新丰之筑苟成斯役其便多端葢以小系蓬飘大坚葵向退食而连紽緎同心之聚兰金三十六辐共持车轮千二百人齐栖只树斯明同舟合辙不堕归趋亦若长枕大衾期通气味况夫众擎易举不过阁下之一朝岂曰纷议难成有如道旁之三岁敢诹同志母处后庚凡输若干悉条如左请当衣餐适馆之日大书福星在越之占






　　倪文贞集巻十六
　　钦定四库全书
　　倪文贞集巻十七
　　明　倪元璐　撰
　　赞铭
　　闗神像赞
　　吾儒而吾彼氏即彼凡乎三敎綂资纲纪文予文人武卑武士凡兹二涂咸曰弟子威爽禁非严于律礼吉凶前民疑乎易防帝王宗之隆于五祀庶民奉之过其祖祢呜呼开辟以来惟兹而已
　　高忠宪公赞
</div>
    <div class="pagination">
<a href="倪文贞集_page6.html">上一页</a><span>...</span><a href="倪文贞集_page2.html">2</a><a href="倪文贞集_page3.html">3</a><a href="倪文贞集_page4.html">4</a><a href="倪文贞集_page5.html">5</a><a href="倪文贞集_page6.html">6</a><span class="current-page">7</span><a href="倪文贞集_page8.html">8</a><a href="倪文贞集_page9.html">9</a><a href="倪文贞集_page10.html">10</a><a href="倪文贞集_page11.html">11</a><a href="倪文贞集_page12.html">12</a><span>...</span><a href="倪文贞集_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
