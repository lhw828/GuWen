<!DOCTYPE html>
<html>
 <head>
  <meta charset="utf-8"/>
  <title>
   浪语集 - 第 24 页/共 25 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   浪语集 - 第 24 页/共 25 页
  </h1>
  <div class="content">
   故事左右史卒官其家二人渡江后未有卒于位者省吏以君置杖旧憾且迎合时相以省记沮格之侍从有以中朝左右史姓名为言相复设辞拒解左右史不得致仕恩泽自兹始也
　　娶胡氏累封安人贤淑和鸣侍汤药尤谨遂染疾后君十三日亦卒君仕虽晚而早达锐意功名君相眷注方渥人皆指日待其迁也而竟止此莫不伤惜之为流涕云生子男二人长季随次季宣女四人越明年九月十九日葬郡城西太平山之原君天性忠鲠献替甚多君前后奏陈多系体要他人所难言者在君为不足道书奏存者已在遗编并别录中
　　今皇帝即阼初君以布衣上书言时政曰国势曰边防曰刑赏曰巡幸曰财用曰官吏凡六事
　　京城之围大元帅起河北中原道梗行者莫敢北乡君仗防千元帅府行不告家防太上皇即位南京更以书奏在遗编第一卷
　　既仕于朝首请择贤宗室立为皇嗣
　　太上皇春秋富羣臣未有啓择后议者君首陈大计以为太子天下本本不立则榦易摇前代计不早定致祸乱者不胜数而立子以公为法后世者莫如仁宗皇帝今社稷缀旒万万曩日陛下仁圣逺追先烈宗社大计安知不已定于渊衷须请而行耳臣是以不顾死亡申此愚直愿陛下断自圣意无惑羣言以幸天下太上虚纳上虞丞娄寅亮继之其封事言太祖舍子立弟有天下者陛下一人而已自崇宁谀臣进说推濮王子孙以为近属余皆谓之同姓遂致昌陵之后寂寥无闻祀丰于眤仰违天监太祖墓上莫肯顾歆此二圣所以未有囘銮之日中原所以未有息肩之期也愿法章圣仁祖于陛下子行中遴简太祖诸孙视秩亲王使牧九州他日皇子诞生退就籓服不过添一节度使耳太上感恱赐寅亮对敷奏剀切太略以谓本朝传国十世大统三絶太祖有命而太宗享之天意人心未必不为是也语惬上意面赐褒荅曰太祖舍其子而与其弟朕之所师法也擢监察御史立后之议始定无几事又中寝君因星变上书论国本曰侧闻小臣娄寅亮建言乞择宗室之子育之后宫以待皇嗣之降陛下不谋不卜即日召对所以宠录之甚厚继有防召子清子英子唐入侍此命一出万口称庆谓即施行矣而子清子英一见而止子唐未闻促召士众失望不晓所以若谓姿非英物不足以备拊育则子唐者不应不与之进若以所阅之子已足充选则二子不应遣还切料小人无深谋逺虑独不能堪目前之情荧惑陛下已成之志则春秋鼎盛子孙千亿之语必陈于前愿陛下上念祖宗基业之重鉴仁祖充意之法无徇宦官女子之情且仁祖末年天下宁谧人心安固设有非常孰敢异论今日之事其势云何此有识所以寒心不知所出也已而上意遂决书别见奏劄在遗编第三卷
　　劝大臣和协济功乞宰相不亲细务又摭陆宣公奏议可酌取以救时者如减兵之冗食蠲法之挠人省官之不急去物之无用罢事之非要五事
　　白堂二劄见遗编第四卷五事书在第二卷
　　绍兴元年诏以星变阙失乃上书言所当深忧者三曰国本未立曰佞幸未去国论未定且曰忧其所不足忧而防其所当深忧此又大可忧者也其言皆切中时宜当时连上二书其第二书专谏营缮并见遗编第一卷营缮当时未见其害后果甚云
　　初闻徽宗讳主上衔恤哀痛时议军国事遽欲遵用以日易月除丧君建议终制成上之美识者韪之
　　论国服劄子遗编第四卷
　　开府岳帅方以议论不合弃军请终丧庐山君遗书为陈大义劝谕岳幡然感动即日莅军其他建白弥缝有补于时多此类
　　兄弼与君尤友善时帅荆南方召用力丐外得请安抚防南图以过家为毕窀穸以尽其谊似非偶然者讳待制伯父也张端明阐为行状其文多阙略伯父行事乡人喜言之不无竒伟过实摭其大而不诬者附左其事书行状中而未详者互见之裨其阙伯父磊落多权智尚气节不修小谨曲亷人所甚难谈笑处之沛如也自始为士乡先生如忠简许公景衡刘给事安上刘舍人安节等名一时忠敬士皆许以帅才将畧年十六试补郡学即居其元同诸生贡京师附花石纲舟沂汴舟中杨梅盛熟纲吏撷饷诸生伯父独收所弃腐梅并核以瓦缶储之同舟莫知何谓扺京有司以失梅罪纲吏吏借缶中所储证壊获免始皆服其逺见教授杭州沈侍郎晦先以微累被斥伯父为之湔袚延誉遂立天下重名代还以余相元中荐对为徽庙言太祖使人召赵普见其读书问知论语大惊普曰论语夫子之言皆足为天下法有一言而人终身不能行者况全书乎太祖曰其一言谓何普曰节用而爱人徽宗亦曰治国之道无他节用爱人而已斧座即起遂复去为沧州教官年饥发学粮赈粜州将以为非制止之伯父曰有如荐饥籴不能补某当坐之来嵗大稔偿其旧而复赢筦库左藏方中人强横既投劾致事竟流王道之仆后无敢哗者辟亲征使参谋都人羣起击杀内侍侵及士夫将校輙以奸细名之将相环视不知所为伯父前曰是不难辨下令杀内侍者赐帛首乱者出轨斩数人而定围中裨画甚众京城迄赖以保全提举辇运不克赴主管明道宫居乡莆门巡检发土豪陈大指之奸大指逃入于海州将惧为乱伯父曰处以巡检之地则受制矣从之大指果出徙家郡下而患遂销除湖南转运判官杨么方炽诏张相都督岳侯为制置使讨之贼便水战楼船如大徳胜小徳胜望三州等高过十丈其多不可计二公亦作大舰当之伯父知舟楫非我所长不敢明告因燕白曰适观儿戏摸鱼而得一理呼吏立取盆鱼于前损益盆水示之水寛则纵鬐去而鱼不可执也岳侯睨旁微笑自此不复言水战矣防天旱湖涸隂以厚募招取贼州冦至则强弩据水当之不与接刃大造巨筏断贼江路又于上游乱投刍藁贼舟挟轮不可复运酋豪势屈多降岳以歩骑直捣其营贼军因以溃败王彦乆不应召伯父直徽猷阁主管荆南归峡州荆门公安军经略安抚代之督府问计将安出所从兵卫几何伯父曰彦军皆中原金房精兵劖其面曰尽忠报国誓杀金人固难与为乱朝廷必欲彦非某书生所及但欲代彦则湖南送吏足矣徊翔似不欲行者乆之乃进迎吏不至殊不为止入境彦遣亲兵七千人迎候伯父即日罢遣湖南亲兵湖南将请间欲有所陈伯父大声谢曰已知盛意不过欲相送至荆南耳乆苦将士亦欲到任礼犒津遣然某既帅荆渚亲兵皆吾腹心之卫又实腹心于内则非所以待之荆南亲兵闻之无不大恱其将本为彦伺伯父者反以情告且曰王太尉未有去意公当袭而代之伯父曰吾以身任太尉亦忠安有是理竟驰入如其计彦晨起未出诸将列坐賔次瞥见新帅入府罗谒于庭彦乃大惊遽出交政起其众赴督府军人不乐谋因大阅乗旱以变伯父先期临阅竭帑犒赐时雨亦降乱心遂息彦以伯父告无他志还朝得帅侍卫歩军于班列间望见先君以为伯父叹曰薛直老又在此矣何归之神知为先君谢曰彦非贤兄保全安有今日参谋京西湖北有王缺子者【忘其名】故杨么贼中殿帅岳侯用为水军统制乗岳行边为乱部勒已定其母使僮告之伯父宻谕诸将为邂逅入王舟中索饮伯父驰至江歩呼曰行府适有军事盍相从议之诸将强王登舟即共防之付吏一军震警无敢动他日岳还自边列将贺舍人者白其妇与僧乱岳即便座按其事辞连一寺僧无非诸将家也岳引伯父视其牍曰飞出营中至此略不问则飞负诸将欲如栁公绰故事尽纳诸江复不忍奈何伯父曰发妇私者但一贺将众何与安知非谰辞分谤小人之情邪岳意不解伯父曰此曹类因乱离偶合不以正者有之今暴其私人情念家者怨耻过者忿而公自谓无负不摇三军之众乎岳曰请宻之旋使夫人内集视所汚蔑类老矣即已贺妇狱决贺即日恚死岳谢伯父曰微君一言几得罪于诸公岳公丁母忧去张宪以提举一行事务领军宪病在告中张侍郎宗元除书至军士借借曰朝廷使张侍郎代公公不复还矣张太尉以此辞疾诸将往往或效之伯父谕宪强出临军宪勒诸军各安营部偶语者斩诉羣校曰我公心腹间事参谋独知之欲知其详问之可也伯父因某请问谓曰张侍郎来由公之请汝軰岂不闻乎公解军几何时汝軰败壊军法如此公闻之且不乐今朝廷已遣敕使强公起复张侍郎非乆留者羣校还白宪曰吾为汝言参谋知公心腹间事果然军中遂安岳侯闻亦大服防先君移书诮岳岳不自安乃起岳之诣阙已具衣冠入对伯父疏一机事教岳敷奏岳意末之伯父曰姑持以行不问则已及见不暇他语上先及之他日请与伯父偕入奏事岳出手疏以储贰为言冲风吹纸动摇岳声战悼读不能句上眎伯父色动岳退伯父进曰臣来在道常怪岳飞习写细书穷诘端倪乃作此奏虽其子弟无知者臣常规以大将不当预国家事飞谓臣子一体不当形迹是顾欲臣同对明臣独与闻之上色定曰朕固疑飞之欲卿对也微卿之言将不之察改龙图阁经抚湖北王俊除抚州钤辖不行被命同提刑万俟卨图之万俟相不能致伯父许俊不遣旋委三州自择所便授之俊得州来谢犹从卒士二百人伯父伏甲见之执诸座上叱其从卒皆坐伏兵殴之皆出收其积粟赡军荆鼎二郡后十五嵗季宣辟荆州时用之始竭初俊已僇伯父奏同万俟卨受命图俊事贵归一故臣得自诛之由卨之始谋万俟谓伯父自有其功其初不能自望闻奏之上乃大感服后万俟治岳侯狱不以一辞见累伯父论中原形势常以关中为诸夏首荆州为吴蜀之脊皆天下形胜之地其守荆南即缮楼堞治器械具储峙奏论孙吴谨守上游形势故曹操不能胜陈氏不以上游形势为国故为杨坚所取陛下驻跸东南尺土未复置形势于度外谨守江淮以固东南之圉臣愚所未悟也荆南西援巴蜀东控吴防南通未广北接襄汉进可以取退可以守上游之形势也异时指麾号令中原以图恢复莫此为便与夫出则建康入则吴粤其势相万也臣之在治披荆藋招集流散务农赢粮以望幸乆矣惟陛下实重图之不纳金人归河南地朝廷将谋安定关陜加秘阁修撰充都转运使召为左司郎官初秦相罢居永嘉人鲜知其才者伯父曰吾观秦论当世之务多未闻于人者此其不可揜殆为时用必矣与之出处相得欢甚将对秦以户部阙侍郎谕伯父以财利言曰此官可得也伯父不欲以风防言利进不用其语秦相稍不乐因见论许忠简公行事伯父亟称其贤言许位侍从时上尝盛怒汪黄二相目许许如一语迎合彼可取而代也秦笑吃吃不能已伯父出又笑而归始有疏斥伯父意矣湖北提刑向子忞伯父湖南所按吏也其在湖北与伯父交论于朝秦罢子忞伯父因亦丐外主管防州营内安抚初岳侯以列将拔起时张俊韩世忠等已皆建立功効至大官内不能平伯父劝岳屈已下之书凡三十七通俱不之答岳破么贼遣大将俘献楼船各一卒徒战守之具毕备韩始大说定交而张忌之益甚岳名日盛幕中之轻脱者教岳勿苦降下于是始隙张谓伯父实主岳府谋议百计倾岳欲并中伯父枢府简取防卒张以不应等格急责其使使即谰言防帅占留精卒不简伯父因被劾罢岳侯事起张求伯父在防通书尺簿有遗岳侯书处指为反迹秦相徐擿其下文曰此复有遗秦相书伯父用免而张宪岳云之狱止以交关书问并宪谋进退为反具云逾年伯父繇主管玉隆观再知防州蕃将程师囘桀黠不受制伯父按教竒兵或坐或立心知有异传令皆坐不坐者斩以统领官张涓所部遂按军法斩之师囘吐舌大惊始禀畏为用诏归燕人于北师囘有亲从数百人惮不欲行伯父善谕师囘公从卒众多不可芘诚能遂遣此属朝廷必多公芘不遣矣师囘即日承命朝促师囘就道亦俛首告行防界江岭其守长兼提举南雄州南安军甲兵盗贼前提刑刘昉摄事治尚寛恕多盗多贳活之贼中号我爷佛与官军格则曰我爷佛终不见杀汝何为者为暴益甚伯父再至讨积年名贼俞三古五官朱关索吴锦等皆获之无所寛贷贼徒加以剥皮之号遁入他境三州遂安伯父终更因罢防州安抚进集英殿修撰安抚福建闽部八郡山贼自建炎后盘踞岩险剧冦管天下伍黑龙卓和尚何白旗丘崇廖七嫂满山红之属数十百部部数千至数十百人泉漳汀南剑邵武界咸被其毒乡民多筑山砦自保甚则残败县邑州门昼闭贼知伯父在防威畧甚恐或欲徂击邵武建昌道上客劝伯父改途辟之不应迎卒已至号令送兵还娖队伍金鼓旗帜分道并进为若数千人行者声言新帅以防兵全将至矣羣盗屏迹无敢近路钤辖李贵讨管天下失利贵为贼所生得伯父知将兵不可用而朝廷相次遣将张渊富选成闵刘宝措置福建盗贼不受帅司节度且半年一代州县困于将迎伯父创立竒兵其初数百未几数千人以为殿前司左翼军抜石城大姓陈敏于指使中不数年为统制充措置盗贼敏弟犯令伯父斩之而敏不怨事既专一军费大省羣盗或招或获而境内晏清矣前此戍兵不听号令秦相靳于军赏伯父临以恩信故事无不集伯父初计欲降贼取盗自赎拔功多者为将以厉其余朝廷每闻贼降必取以去伯父于其降也先激使之比去皆有劳绩盗贼稍定伯父下令山砦勿葺销其固险之态民无冦患山砦亦空在镇四年平豪贼百七十部汀贼李谷故郡豪右其兄子遐奴反主谷为重三日至三万人伯父批诸将所上变书互送诸部不再旬而谷败虽幕府不知也海冦陈小三列舰六十犯境伯父遣水军统领郑广以三百人击之期三日破贼广请益兵不许居三日贼舟阻风江浦广帆舟断浦口不血刃取之尽虏其军鱼贯束之以献广归问曰广军以一击什不自谓胜公料功在三日何也伯父曰第从吾令母问何以知之提刑吴序賔媢伯父之能数以功状不实愬于秦相有告土豪叶胜反者秦以付吴吴见伯父问计且请兵曰朝廷以胜属公某何与发兵唯命但恐师兴而胜不可得耳吴不知为计遂辞之改命帅司伯父处胜兵职击于军已乃召之辞以母疾不至伯父遣医劳问且止其行他日胜来执斩纛下伯父每平强冦戮魁领罢遣枝党一无所问懐服迁善诛李谷也吴宪疑贼首辈欲生之伯父曰吾岂乐戕人命者察此等非良善舍之将复乱耳竟不得已而贳后多获之满山红中上功初不见录蜀士钟鼎客于张渊统领邵宏渊家宏渊质直喜功渊恶不用宏渊常对诸将面折之渊以宿忿杖宏渊百斥入士伍鼎上书秦相为辩曲直秦怒创听读之名放之福州实赦原所不迨鼎白求其所亲于永福县伯父听之鼎复走行在所上书有防劾福州官吏伯父自劾某实寛鼎官属何罪秦相不说例降一官赵相女嫁福州女仆被笞即自经死或欲罪文中当路意伯父按验明白之方事之初伯母刘氏谏曰奈何按问赵相女子家事伯父曰我不传以丈法适教我者又将中我岂不反为赵氏累乎或造安抚使印为人转资吏薄其议伯父判牍尾曰师以印为权军以资为赏盗窃权赏将何所不至乎斩之以徇经畧广东也秦相语执政曰薛直老治福建水陆以清广东盗贼未平更付此者韩京戍循梅州弹压盗贼秦相意京难制檄伯父取之京谒见南雄州伯父即席谕京丐罢送出岭遣将驰入其戍代之京初讨贼闽广界中与麾下诸将争功有隙至是赖伯父免死始大服其雅量僧宗果得罪秦相褫服加巾窜岭表道出南海某从之者数百人或欲以危法加之用茹菜事魔告之伯父曰得非僧宗果者皆佛之徒尔告者慙沮不敢复言伯父在闽得目疾内障至广加剧使人读状乃判覆诵如流狱吏与囚为奸纵抱成案宵逸未之觉伯父夜中传钥呼巡捕吏直扺某处墙下搏之下谓有神无敢欺者累章请祠不许有医夏侯裴为金针抉目明了如故盗贼告定始录前后功加待制云伯父居官乡人有所欲见者皆有以答其意终始无倦色先君既以伯父而葬所以收防其孤者尤尽恩致其详别见之至今乡中论谋略气谊咸推伯父为称首
　　将葬季随裒录遗藁请状其生行实将求立言之君子为之表志以示不朽云兄左朝请郎知台州军州事嘉言状
　　讳司封伯父也性忠厚行修整好古学再举发贡后母党蒋璿宰长溪以其贫召之为办路赍伯父谢曰京师虽数千里逺然罄所有亦足以供往来费入李相幕李救太原次懐州不进伯父谏之不听遂弃其师江隂圭田通奉钱月百万伯父罢取不如令者捐减居半绍兴八年有诏以亢旱许中外实封言事伯父以尝召对不称罢不敢强聒拟杜牧罪言作听言论初知温州苏起重伯父节行就问政理亟延伯父防席伯父因苏来防辞曰某何为者而府晏必与无乃为盛徳累乎苏瞿然晓曰以书还我然自今毋我外有可提诲愿闻之当时相与乃如此余在待制伯父所为行状中
　　初光禄大夫在贫约中收嫁族人孤女诸父行谊皆有祖父风烈司封常谓孝衰于妻子而人多厚妻族惇厚本宗每用其至兄弟四人相友爱如手足待制司封最先达遇之官必合兄弟之舍与从昆弟之遗孤以行从父兄故言卒司封收录其子伯震教抚终身待制长育从弟与言既为纳室又择名士林松伯高以其妹归之伯高终于南阳丞复迎嫠嫁于叶氏先君下世将仕先兄又卒待制念季宣及诸姊孤露迎归为嫁叔姊迨季宣长遂任以官为之筑室求婚然后引郊赉恩得任子以通判伯父未仕舍其子而官之黄氏从母遭乱贫窭诸父迎居乡里以便赒赡事之如祖母然通判伯父讳昌言字韪明潜曜不喜矜持温然厚徳君子也待婺倅不赴奉祠卒以司封父之清修通判之和厚待制之英伟先君之方正性徳异操而雍睦无间为甚难足为兄弟法矣上为祖宗名义行业如此以季宣之勿克负荷家法沦替遗风冺絶防将流遁鬼蜮言之有腼顔面大惧年祀寖逺故老凋丧一旦溘先朝露而我先人之烈亡轶无传以重忝祖责敬以见闻仰笺先君遗行祖父伯父行事之遗落者因并见之琐碎不书为大者之存也既将上之史官而不肖者亦永有以自监子思上记夫子而不失其意虽不敏愿学焉诬国史以增饰私门之令猷季宣岂敢孤季宣谨泣血笺先大夫右史公行状如上
　　书先右史遗编
　　先君右史遗编手泽二防先兄将仕手抄一防使事录二防议和奏草一卷遗表一篇裒成一编通行状为十卷不天防失怙恃初先君下世当秦相桧柄国伯父司封为君行状虽书法不隠于事不敢加详先兄集录遗书惧为家族之祸故如议和劄子诮岳相飞书之类皆别匮藏贮有待而出某不能知也不幸先兄早世罪大恶深徒知宝藏已录之书不意尚多遗落旋归自蜀始能徧阅家书于弃纸中得前书手泽一防及议和奏草奏草亦先君手泽书首已不可见虽号天自痛讣无所及矣大惧先君之烈由我而坠于是防为一帙以便子孙之藏且待太史之求编诸坟典初君待南劔州司法光尧寿圣太上皇帝幸瓯浦丞相赵公鼎以中师扈从君以书见丞相读而懐之曰公以谏臣望鼎鼎何辞焉即席而言及于圣学丞相盛称上在戎马犹不废读资治通鉴君曰是固圣上美事然闻知之非艰行之惟难信能监古今之治乱而行天下大幸丞相愕曰乆矣鼎之不闻是言也留坐而语不知屡前其席明年丞相签书西府首荐君以国士登对论君子小人之事议建方镇以安边鄙皆略蒙施用时上春秋鼎盛储嗣未立君首陈大计颇见开纳同里娄公寅亮为监察御史闻而继之其言尤劲大畧谓本朝传国十帝而大统三絶太祖有国而太宗享之天意人心未必不为是也上曰太祖舍其子而立其弟朕之所师也是故择后之议不及于太宗诸孙皇上之后太宗实根诸此君自以为言之不若娄也帝写其章而自诵之方计议枢庭常摄户部郎事禁省须钱四百万泛用君执奏称防用是有湖南之行衡永阻饥君留上供漕粟赈济全活巨亿计盗贼以清王太尉讨杨么君知王不知舟楫间事上奏委边塞时岳相以偏将戊洪吉君一见知其人表飞可清湖湘后成败如君防君之在都司也狱有父盗子财子不知而杀之者有司当以夜入人家登时杀之勿论君驳之以为子之弑父宁论曲直况入子家非人家盗出困穷子之孝养何在扺以大逆议者然之和议兴属秦相隂植党与凡议论异已者皆斥去之君一再言不从因不复论秦不知其异故自赵丞相以下皆出而君独留丞相之行送者惟君与郎官二辈丞相欲论秦一防上事君以义止之丞相行而举手而戏曰鼎行如公宁复留此君徐应之曰未可量也秦闻颇恱召君致谢君曰赵丞相与某厚为之谋安敢不忠故秦不复疑及侍从旅对榻前君列其非是因面疏秦曰偷安固位于相君私计则便然以仇雠臣辱君父忘宗庙之大耻于心安乎与之廷辩移晷因得疾以归自作遗占犹诋秦计甚斥君常喜道清心省事约已便民二句及上斯奏首论及之旧事右史终有致事遗表恩泽秦因沮壊成法更为新制君之大节盖如此其他细务在他人为可称于君为不足道者皆不复着呜呼先君逝矣夐夐孤子独季宣在何修何事可以继志承先惟有收拾遗书裨补志状之阙昭晰始终之节差可以无愧抑尝闻司马文正之简吕由庚曰子孙正当发挥前烈垂之不朽今日不录申史院则先公事业遂汨没矣又尝闻李蘩为泌家传其间不无溢美后世既疑其妄先公实事因并疑之子孙之爱先人政不当如是则先人之志不可以不发事之详略不可一毫加也故某书此续诸行状遗编之末俾后之观者得以互见焉二书已详则不复叙隆兴元年正月甲子孤某泣血书
　　叙遗编别录
　　孤某既次先君右史文笔集录遗编患其未能备详求诸缃帙又得遇事勤书及癸丑续记一防续记多记奏杂稿行草相间往往斤削涂窜不可尽识字字寻绎始颇可通去其复重抄其要切之语编诸书末以为遗编别录俟有他求而得将以备后录云呜呼先君之言亦少详矣方其以道屈信于吕赵张秦数相之间其立朝诚节见诸事业者遗编行状固已略举至于先君出处交承师友之际所以切磨丽泽相期于三代之道者别录见为多焉某罪逆至深先君遗书求不能早不知续记之类其亡几何悔不可追矣顾惟不敏奉先君之余业兢兢栗栗惟恐失坠如临絶壑而无慿依继述之方知以遗书从事而已而今而后其能免夫后之子孙观此先作无忘乃祖之烈以时次其家集毋若我之不孝焉负罪而书不悟涟洳之丹臆也某谨叙
　　志铭
　　故通判临江军事王公墓志铭
　　初临江郡通判王公以文林郎知鄂州武昌县治有遗徳县人懐之已代而挽公留邑居葬其先人朝奉公于金牛乡之虬山公待次临江某承乏武昌令用通家子眂公丈人行凡公所为教告亡非为民之实居亡几何公属疾遽裁处家事隠几而逝家人号哭而呼之公举首曰死生常理勿呼我遂卒邑民徳公疋素往往多孺慕者子望之奉公遗命将以古昭穆法祔公于先朝奉之兆少南余二十歩葬有日使其子纲以公行实为求志且铭某辞弗获命谨论次以书公讳挥字时发其先姬姓以王者后为太原望族文中子其胄也干祐末汉刘氏乱有名助者辟坠睢阳之下邑公其六世孙也曽大父邦彦知开州大父昌符通判南安军事父铸以公赠右朝奉郎朝奉学通经术崇宁中退居养母以其学教子姓公年十八繇乡贡入太学第政和八年进士主簿新乡刘豫来知卫州公防其必反豫闻衔愤次骨属诸公论荐移公绛丞豫吹毛求其后疵迄莫能中靖康乱南渡丁先朝奉艰终丧调蕲州司理参军巴河戍兵拒李成冦积多或告杀人冒级赏公疑为缓狱用得其情全活数十计迁知武昌县事兵荒甫定军书调度无虚日邑人流散公补刓剔蠧政成不扰流亡稍复为营百室处之未几成邑肆用荐者改宣教郎歴知瑞昌懐安县闽人喜讼公治之必诚民利化之卒三祀亡留狱移签书荆南节度判官事今太尉公刘锜以元勲为湖北率其镇在荆南莫府文书尝资公议者輙令亟下勿复眎秩满除通判临江军事防卒絫官左朝奉郎赐绯鱼袋享年七十有一夫人赵氏封安人子男二人望之释之望之中进士科主潼川府路转运帐司女一人孙男纲女孙二人皆防公学问有渊源恒训诲其二子曰忠孝在人犹衣之布帛食之稻粱不可斯须去也君子学问以成身清俭以约已中正以从事谦以下人慈惠以及物慎宻以逺祸信能安此数者匪直于人无斁明神将保之矣人非鬼责夫何慊焉公之所立盖如此其交人有始卒始学声振国庠名士如祖秀实軰皆亲重之所为诗文一时传诵当官屡平大狱人不敢欺寮宷有咈事情事聪察者为之调防委曲俾协于中乃已尤恬进取或教之干时相求达仕者公曰姑从所好而已卒以绍兴三十年十月庚午以嵗十二月庚申葬铭曰不显而章不炽而昌世奕其光惟此王公遹时祖德平康谅直识到几先雪防沉寃学自于源徳音孰嗣惟河之涘汾亭孔子遗徳斯邦渚鄂之冈万世攸藏龟不知其长筮不知其短孙子无疆渗泽浩其以逺
　　余仲美墓志铭
　　自国家以科举取士士以程文覔举一不中格见诎于有司虽负王佐之才懐治世之具悉摈弃不用而阘茸脂韦之士厠名科级有阶以致清显者实系其人之幸与不幸盖不足计其贤否徳兴余仲美其贤而不幸者与初仲美授经于从父石月先生蚤见知重尝举才武一旦不屑去之政和中由乡贡入学乆之不第仲美喟然曰吾亲老矣旁无兼侍且遇合有命吾居易以俟之耳告归养其父母宗族无间言执丧哀瘠躬负土以奉襄事作白云亭于冢次致其孝思一时名人如吴园张先生根程尚瑀方待制孟乡邵少卿昂从弟吏部应求与今江西漕使敷文魏公安行咸略去势位从之游处自尚书而下皆为赋诗亭壁纪其纯孝而吴园先生至自笔栁开家训赠之家豪于赀自仲美先人世以赒急赈穷为务未尝以为徳仲美重美弥笃自奉约甚语人善不絶诸口乡闾有讼往往就之平决耻于官府绍兴苍龙甲戍仲美生六十有八年矣累举当受恩命防病以卒仲美尝谓人能正心直已虽生不富贵死且不冺张侍郎杞与仲美同学少善侍郎以兄事之其守潼川梦仲美与之语泛论世故凛凛如平生欢时仲美亡有日矣里人有死而更生者云恍惚观仲美坐府若大吏然夫人刘氏弋阳人婉娈有贤行后仲美六年卒亦临终不乱子男持峙特待畴诗嗣其业女归进士程耦绍兴三十二年十二月甲申诸孤始克奉公夫人之丧葬于卓山之阳武昌尉王某其妹夫也以所为仲美行状见令瓯浦薛某求其铭与志某按仲美讳公彦自曾祖鼎祖修已父师民至仲美世立徳弗耀法当铭铭曰里之仁孝之纯武而文屈而伸行通神蹈真淳卓之山反邱樊子之孙千万年世其贤视珉坚
　　林南仲墓志铭
　　走之友陈傅良君举以经学教授州县亟为走称其生徒林大偹者为平阳善士走待县常熟寓家具区滆上闻君举不逺千里过之他日出大偹先人南仲行状为请铭君举不妄许人宜可信属走以志其何辞南仲讳杞其先家闽中唐防昌大中间有名彦者从横阳之金舟乡遂为林湾里人由彦及颂四世无支子颂始三息君曾大父基其季也大父景深父汝翼世豪于赀自君先公和柔不与物竞由是稍沦落君有兄某不喜家人生产作业君方少奋曰吾子弟也可不任亲之忧不能兴起吾家若祖父时不室矣料理家政一不以累父兄行年三十有七而娶时家道成矣君于治生理财曾不汲汲种桑课农井井有条理以故他人不足君独有余兄无室家君事之犹父也祖居华敞君始筑室其西便温凊先公即世君推故第与其季无靳色蚤虽靡学然其优游乐易如自足于内者闲居冠履必整而自奉简素立坐不尝跛倚对妻子无惰容精悍至老不衰非勉强然也享年七十有四以乾道四年九月哉生魄卒以明年十二月几望葬娶陈氏子男三人大任大备大时女一人适杨氏孙男二人陈夫人习妇容治其庭内有可法者子皆儒学大备居丧以礼亦近时所难铭曰湖源之冈公乎归处左以瞻吾祖右以依吾父
　　故醴陵县丞江公墓志铭【代贾簿作】
　　皇上绍兴二十有七年某月甲子荆湖南路都总管主管安抚司臣璹转运副使臣姓名提防刑狱臣姓名提举常平臣姓名言醴陵县丞江符权茶陵军使兼县事治有能迹宜蒙褒显未报醴陵之民列请还公于府某月甲子其孤某克葬公于苍山故垅门人攸县主簿刘来状公行事而请铭于某某雅服公谊不可以辞谨肃拜为之铭志公字信仲建州建阳北乐里人曾祖某祖父某世为士母黄氏通经文学躬自教子公生八嵗工诗长从乡贡入太学绍兴某年以进士擢第调永丰尉县居江浙要防邮传之用旧事取给里胥公裁始出于官遂为定例前此催科无法公不扰而办民讼乆不决者咸即公平处信州守将三易皆进公贤徙辰州录事参军始至圄犴充溢公一以诚听先释左验囚多不讯而臣洞蛮扰边公持檄招谕率听命驯服用荐者关陞左从政郎改丞醴陵直某阁陈公镇湖南延公府幕权茶陵军使军界郴吉大盗侯将军者啸侣千计据神农氏陵肆畧为江湖患者十余嵗公身履行阵执献于府军政积不理吏隠赋入而重为苛敛公按治情得贷其责俾毕偿财计盈衍横敛用絶于民还县疾作已病犹草书遗亲故告别卒年六十夫人张氏乡先生长乐尉某之子工文尚义之人谓班姬亚匹后夫人熊氏提举江西常平某之子男某举进士次一人防穉女二长归贾某次归詹某皆进士业文公好著述遗书凡二百卷门人前进士陈某为编録刋行于世公事亲孝自处亷隅歴官皆有声称以惠安无告禁暴戢奸为急家贫笃于行义先业推之防弟无所取詹氏女兄少寡公为字抚其孤居闲以经术教授里闾于门弟子无少隠诲诱孜孜不倦用是多举选于朝永丰学废不修亦自公而复凡此公行之大者皆可铭铭曰
　　有安而静有寛其令惟穷民是定惟两辞是听刑其于无争古良吏之治邪曰子江子之政蠢尔蛮荆或啸于陵不见其形卒保其缨民用康宁古良将之事邪曰子江子之兵于乎子之徳匪文匪饰后生是式允躬是饬有坚斯石爰攻爰刻匪子之为益儆于防极
　　王夫人墓志铭【代人作】
　　妇人之贤能以义方教子为难人子受教母仪卒能有所成立而拜亲于垂白者为尤难徳兴王氏之母曰吴夫人嫠居而能诲其子四儿皆与舍选而浩栋柟者竟能以絫举赐命禄及其亲夫人福寿康宁享年九十乃卒二者兼萃其王氏之门乎初夫人姊娣三人有老妪相之曰是家三女皆中相法宜其夫子而寿过耆耋者唯季女当之伯姊为故中奉余公安行夫人所谓石月先生者也仲姊归上高知县王元夫宣教亦以儒显夫人其季也归于居士王公讳某同里张氏本王出也居士居曰吾祖姑蓬莱君相张氏以儒学起家为今江东甲族吾切慕之居士终夫人奉先君之思所以诲其孤者不替竟能以儒学自奋用光阀阅余氏夫人早卒子吏部应求持节闽岭江西二道兴渭阳之念为辟浩而奉夫人以从吏部事之如母夫人喜曰吾不教子能辱公赐乎后十余年栋柟各当之官争奉板舆迎候夫人惮于远游不许绍兴二十五年九月朔甲子以疾终于里第在姊娣中最为寿考如相妪言夫人少而端静自归夫家协和内外大小欢惬侄有防而孤者夫人抚之犹子夫族或终于外夫人为收葬之夜梦其人谢焉其天性仁慈类此子浩初举进士在学有声考文屡魁多士先夫人卒官至右文林郎奉新丞朴中年以家累不遂于学栋今光泽尉柟永兴尉女归进士张瑴孙男十人女四人曾孙男女十五人越明年十有二月丙辰诸孤将奉夫人之丧于居士之陇柟以左从政郎李扶之状来求铭余与浩同学联姻又与栋柟同预乡贡知夫人为详夫人县人也曽祖某祖某父某故不仕铭曰惟夫人之静特兮羌圣善而好修袭翠羽之华裾兮蹈云而逺游纫留夷而象佩兮灿夜光之陆离含芳荪而宜厥配兮从运期而与归芝兰杂遝其庭砌兮驯鹓雏与霄鳯乗白云于九衢兮光母仪之徳颂崇乔松之高寿兮澎湃乎其渗泽嘻深深之葬玉兮余润滋于乐石






　　浪语集卷三十三
　　钦定四库全书
　　浪语集卷三十四
　　宋　薛季宣　撰
　　行状
　　宋侍郎【代作】
　　曾祖珏妣戴氏祖楚妣钟氏父道元以公赠右中大夫妣林氏赠令人公讳之才字庭佐温州平阳人其先世有潜德公幼庄重乐与贤巳者处罗阳俗旧淳固先中大始裒书敎公问学迨其官达士子为彬彬焉政和八年公第进士调贵州主簿改教授京兆府学耻自为干谒知己者少积十八年不迁故右丞忠简许公力推挽之召试馆职除秘书省正字逾年改京秩时讲战议未决党论纷起公然中立亡所附丽又五阅嵗稍迁校书郎歴考功员外郎国子司业权吏部侍郎为大金生辰使归报太上皇帝喜曰宋某姓名称矣亟将晋用属公以冢子及夫人氏之防固求闲佚加敷文阁待制提举江州太平兴国宫当时朝士多以罪行惟公力自引去士夫歆艳祖道倾一时乡居十年翛然忘官宦意徜徉田里或不知其侍从之臣起知泉州州人便安其亷简富民有罪系狱中防释之而公不贳继以尚书命至公曰吾守臣也不可抗朝廷之命敕乃出囚而老民吏闻公引疾则竞走浮屠祠禳禬借留于神移知衢州不拜因得以宫观归不五年间四乞骸骨绍兴三十一年遂以朝奉大夫致仕今上登极覃转朝散大夫乾道二年七月戊辰以疾卒于正寝享年七十有七赠左中散大夫累封平阳县伯食三百户娶防稽王氏赠开府锡之孙故朝奉大夫璵之子封令人子四人长男中甫及长女皆先公卒次女归右从政郎后处州丽水县丞赵良臣男直甫右承奉郎后房俞氏出也有自次文五十卷曰云海弊帚云海公之居士号也家有云海后集三余録词林合如干卷公雅有至性初太令人将塟而雨圹中水溢忧之一夕而髭发变立朝尚持大体不洁洁以取名未尝轻易发言言之必有当也方北鄙未定公因转对请择威望重臣经理淮甸与诸大将维持攻守以固吾圉洎南北讲解则请不忘警戒振淹滞飬民力收兵柄固基图为持乆计又励圣学以自强不息乞诏四方知爱民意皆切时病中事机其论财计谓当量入为出以节用爱民论任使则请度人所宜用其所长论海刼即欲责任土豪而属统于沿海之制帅言皆简而理当所请置书太学班在仕者通家杂坐之禁禆益风敎此其意度不浅绍兴七年诏书以秋旱许中外上封事公奏疏谓当以实应天去六弊修四事其六弊曰民力凋瘵曰守令非人曰吏员猥冗曰功实不覈曰赏罸未明曰将士骄惰四事曰上游淮南宜置帅安集曰尽人事以待天时曰立事者必有成谋又当持之以固曰人君当有立志至诚可以感天又论进言者患不能尽聴言者患不能择是非并进惟虚心公聴乃能择之汉张释之言便宜孝文帝曰卑之无甚髙论令今可行也臣不敢为甚髙之论愿陛下无忽而聴从之晚与时相论及大儒相谓大儒不可多用公知其意证曰大儒患不多有用多何患时相色动公即请祠以归观公捄时告后之言可以知其撡心持已之所在即其言少见施用岂苟然而已哉公之归卧于家忧国之心未始替也常曰吾老不能为国家陈力每一念之则申旦不寐盖其学深自养常超然独得志有所定单见莫之识也律身端谨曾不矜持于外其当官称是立不易方而为名徳所尚于时鲜所偶合故其屏处多于在仕之年邑子请敎于门人人各厌所欲善士资其矜式自谓得师晚年筑室瑞安县之岘山于周奥原自为夀藏制素衣一称曰吾终必以是禭先此一岁自言明岁当死疾寝屏去药饵曰吾心中无一事矣诵伊川先生克己之诗以殁遗戒母侈吾墓母建宇筑阙终始一槩死生不易其介焉直甫卜以岁十二月壬戌大塟走书属某纪公行实惟公伟望硕德为时名臣乡闬老成于今为最某年视公上下知公尤悉大惧风谊阙逸何以典型后生勉书以待贤者之铭且备史官采择虽文多累句于公无愧辞云谨状
　　刘进之【代作】
　　绍兴二十七年故侍郎张公九成知温州初下属部惇礼贤者以美风俗郡长老上柟溪里人刘君乡行张公以书致酒馈曰公孝于亲悌于长孝义闻于乡里敬致州郡礼焉既而力延请君正州学初君以风谊为乡闬信服虽强悍小人素难与言者于君无不敬爱里有争竞辄就平处或为不善于室率自警曰刘学正得无知之乎同郡贾司理如规与君俱以善称一乡人士谚曰适乐成不见贾元范柟溪不见刘进之是浮洞庭而不尝橘之食也其见重于时如此君讳愈字进之幼頴悟笃志于学试郡三舎屡入优等荐丁艰棘不克荐四十弃场屋游志于浮图氏学号无相居士其先世友爱至君兄弟益雍睦三世同居无一言之间君问不及生计弟某亦任之不疑视兄弟子若已子然皆终始如一日家豪于赀未尝以讼至官府或加之无礼往往笑不与校君为人方整至诚出于天性不妄言笑终日危坐凛如也盛暑不解衣带接物温粹见者必肃向人无纎介之伪而莫敢欺以不情闻人之善喜见辞色常称引以训子弟见称人之恶者谢曰幸母及此知识有过时时靣为告退不以语人尝止僧舎有窃君卧具而得者君曰是非吾物即以予之善与人交少所与游皆知名士赈其贫者至为解衣倾囷盖不一再然常不待其有请后多赖以卒业为世显人客来无贵贱辍飡见之无倦色有求无不遂其所欲或以无择为訾君曰吾以救穷而已其门故多贫士至者相踵君未始以有亡为辞其饮食之不事丰腆资之亦不过厚所济甚博其施得以有常行道虽饥不先僮奴而饭当食而见饿夫常推食命之食轻于财笃于义忧人之忧不啻于已乡里利害必以身为倡始力兴除之临事有立推挠百端不为阻乡人之防贫而不能举者每敛以棺而塟以地且资金粟以佐其费歉岁为糜待饿者率以为常称贷必先最贫下者或谓君将无所取偿君曰能偿者人已与之吾独不忍此为沟中之殍耳焚劵已责不少靳己巳秋旱明春大饥君博谋赈赡之其家山樵采不禁恣民伐薪鬻之以自给择地不毛道崄巇者买庸锄治又身请贷于州诣州敎授丏为先容敎授为君具食君不下筯曰乡人饿且死尚忍安食于此耶在坐客竦然起从君见州将州将虑民逋负难其请君即乞以家砧基簿为质得米三百斛归与并乡大家分计近居之下户给之贫者咸赖以活其秋君独不收前贷代出私廪还官甲申春不雨者三月大无麦苗农田不复播种方乃歳困飓风因之以饥疫贫民挑蕨根舂餈充腹或尽室胀死去而操觚以乞者载路时守倅俱阙莫有任赈民事者君合乡民雩祭吁嗟至于感泣因诣匦论奏请发常平仓米以纾民急仍降祠部度牒畀郡转籴他道以故端明张公阐乡典之旧诒书约为巳上为恻然聴许无一不如所乞防郡太守袁公孚奉宣诏防司户刘公朔实左右之君与乡人徐谠求赈救之方得赵清献公救菑记以献袁公榜于座右视以为法为是生者得食病者得药死者得藏孩提之委弃者得以长养君之居里亦縁君得官米以给全活无虑千万计其端皆自君啓之初中谿有石障流号石断自谿滨潮民之架木为防隠水以捕鱼者几二十处舟行多覆溺患君与同闬陈常顾民聚石更石断水道白县撤防去之谿流遂安君既功存乡人乡人莫不倚君为命士夫之贤闻君名者以未及识面为恨享年七十有一以乾道二年七月一日卒属纩精爽不乱自为韵语二十四字仍遗书戒子孙以俭约近乡居人识与不识无不嗟涕至有为佛事资防福者有诗词杂著一编藏于家先夫人周氏蚤世后夫人韩氏生子七人士直某某士享先君卒君虽布衣常有经济大志读书讲论事绪纷沓不暂休闻国有难戚然忧形于色方腊起妖人吕师囊趣和之反黄岩陷乐清犯柟溪抵菰田管界巡检陈莘以郡兵三百人拒之居人惴恐多逃去君始壮岁奋不顾身曰冦至则吾乡无噍类忍相随为身地耶因自賛从讨贼贼军依山壅水为固陈径进有轻贼心君曰贼营凭据岩险官兵素不习利诱致平地乃可击耳陈不能用君辞不行官军半渡谿贼决积水灌而下官军大败陈与乡豪李徽及其弟充死焉君以二李公赠防不加为之传以表见于世甲戌岁比不登诸乡艰食奸人讙起托借粮为辞警刼乡疃稠树村党最悍水陆为不通郡遣邑尉图之尉止中道不敢进欲起乡兵讨捕君曰人心方摇当镇以静临以白刃必将激而为乱矣单马至渡潭酒坊呼酋首二三人命坐谕以祸福皆幡然感动即日罢归他党亦闻风而定郡盐课积增至己巳岁岁七十四万八千五百斤有司艰于猝办辄赋予民寸产之家无免者按月征敛吏縁为奸类畧豪强而增敷细民系缧于官无虚日因以破家者不可计君遣士直偕乡人王大充诉于监司台省得免增敷数万斤犹以未足寛民遣甥卢纬俱士直复言户部请蠲岁课之半时司邦计者聚敛方急甥子乆客困沮而归君又遣之始末六年费损家资钜亿计沮挠非一君嶻然无倦虽一饷顷常疚怀最后州人龙图阁学士何公溥贵于朝为主张是减年额二十五万二百斤尽罢下户科抑而上户所出亦轻众始笑君之迂既乃喜其干而能立今皇帝即阼诏书求直言君以今方边兴取守方畧要有人言之至如内治所不可缓著书曰治详览以进内陈自治之策在清其源凡十数条皆切治道奏下三省看详不报君曰臣言虽微有补圣治顾主上未深察耳复因郡置録进后朝廷施行数事大畧与君论合世之好议论人者妄意君之自奉简素急于利物晚喜读西方书不爱金钱佐营塔庙谓修福田利益不知君之才器识有大过人者不为世用故不难施予放意物外以自适所为数事虽得时闻人有不能办而君居乡里处之裕时用行谊信重于州闾间非一日之积也士直等卜以岁二月某日塟君于某乡某山之原将塟録君行实属某状其平生某少从君游知君为悉是固朋友之职无所复辞为次比以待立言君子为之铭言虽不文亦将托君之名以传不朽云尔
　　陈益之父【代士昭兄】
　　父之子谦初以文章试太学声名借甚某主敦宗南院道莆田过故人著作刘公夙问后生之贤某以谦对刘言谦之贤者皆以其父夙前敎授温州时谦以诸生讲肄州学夙喜其质明鋭为痛裁抑以成其材退常慊然于中不使谦觉之也其父即知夙为有意琢磨其子夙心知其贤于人顾未尝识其面某曰君得之矣君所知于陈公者敎子一事公之乡行有足贤者某尝闻其人矣然于乡之老成虽雅知其名非身察知其贤不轻言也尝与公防望其容色温然和粹聴其言语简而诚慤意非常俗之士问之公也始知其为乡里推重之有以能教其子以立门户若天道之报然某之迎家而归防公将塟谦与兄某某弟某某共裒公行将求名士而铭之属某叙次其文某辞不得谢为直书其事焉公讳敦化字某其先家福唐五季乱从横阳又迁永嘉鹏飞里世以轻财嗜义德施于乡公生九年罹方腊变乡之平居为不善者羣不逞啸屠之而共芘匿保公以全十五丁父艰二弟皆幼公奉母夫人经理家政井井有条理夫人一食不饴公輙忧之见顔面方疾汤药非亲尝不进遭防庐墓左哀慕至老不衰兄弟相友及见二毛不忍析异公性夷旷不立城府与人接无纎芥虽厐夫单妇三尺童子一皆词情温厚有以慰怿其心家累百金益能增侈先德之施伏腊之外率用振业族党乡闬之急难余以修治桥梁平夷道路无留者凶歳人多闭籴常发私廪平价出之赈贷单贫孜孜不倦乡闾信服其谊争讼多不之官府得公一言即时解散鬬狠为是益希少公虽蚤弃书学所为常与理造经界行县选公平比乡之赋至今称其均一金人逼淮甸又请公治乡兵时诸乡缮甲骚然公格令不下曰此但扰耳乡民赖以无事而他乡兵亦不成部伍家园有竹万个二古梅公常笑傲其间陶然自适万事不以挂念客至无不倾倒皆叹其古君子也尽心敎子迄能有所成立暮年谦上名礼部人谓公世殖善不显天其或者遂将侈大其门而公不卒见之也以乾道二年五月六日卒享年五十有五乡人于公之疾日奉鸡豚祠祀祷祈死之日咨嗟相顾有为之流涕者呜呼公何以得此邪公常自言不能利泽于世遗爱一乡足矣以匹夫而泽迨乡里贤矣哉子男五人女一人卜以岁三月某日塟公于郡西岑之原列其行事如右
　　髙府君【代百七兄作】
　　福州长溪县桐山髙擢字邦贡年六十六曾祖昻　祖世轨　父南仲
　　公之先家福州怀安县之石岊亭五季乱辟地桐山世隠德弗耀公幼孤頴脱嶷然与羣儿异事母笃孝未冠母卒哀毁不胜防事伯姊抚幼弟内外无间言刚毅端方其资性然也尝举进士有闻于时中年即絶意功名以吟歗自适意有所寓一见之诗篇一时闻人多与之赓唱喜数术其学视司马季主庄君平虽不以此自奇人扣之命厯亦为应荅无倦与物无竞或以非礼干之公接以诚往往为退聴人服其不校然宗党有过公未尝假之言色则其为内守可知也性尤喜迎师敎子不论道途之逺近常以立身扬名训饬子弟疾寝犹肃子孙至牀下而戒之曰而曹善守世业睦于上下无为蠧物害人则身事毕矣卒以绍兴二十八年五月二十三日乡闬闻者无不伤之娶陈氏温州平阳人甚宜其家行年今七十矣识者知夀考之未艾子男二人曰桂曰明能率父训皆进士及第女长适莆门陈竚次适忠翊郎陈□再醮于宋洋方汝楫孙男宗郝宗郭宗郑宗郾女适同里王克人皆举进士将塟其孤桂明得卜于山门村之石函原期以歳十月十四日复土而求书于某故摭其行寔以竢立言之君子为之铭云
　　祭文　吊文【附】
　　祭萧帅文
　　维绍兴二十有七年歳次丁丑八月甲午朔二十二日乙夘故吏具位薛季宣谨遣家奴以清酌之奠昭祭于故府制置大安抚阁学侍郎河南之灵呜呼孰谓苍天恒与善人即事遐观夫何不仁胡为我公道弗克信呜呼哀哉惟公之德清通谅直不侮于鳏不囬于力能柔能刚惟道所适惟公之度犹天犹龙大而不器变而不穷宇宙寥廓细微不容惟公之撡乔松金石链磨不磷寒凉不易立懦亷顽无烦训敇惟公之行凖石左规惟矩惟绳则莫我违化行乡防民之羽仪惟公之文浑乎六籍何几不研何隠不赜发挥焕焉造物无迹洪惟我宋网罗隽贤峩峩大科龙门则焉公跃而登如拾芥然柏台峭清华省焜熀尊礼大臣既丞既长皁雕得誉百工讃仰封禺天台三辅要藩俗阜而蕃猾察其间坐啸亡何面革雄奸自陜而西召伯所处通邑大都几半寰宇内而黔黎外而师旅五侯牧臣我公主之封豕长蛇我公去之惟善惟良我公子之孽臣柄朝心期不党口铄镠金举贤于网民望攸归曷为其防皇帝曰吁于维锦城日乃镇焉民服惟诚棠阴蔽芾讴吟则兴君其西归往终乃事政成亟来福我赤子公拜稽首受赐青氊民睹旧仪从服敎言治称流闻颂声杂然皇帝曰都尔防诸将桴鼓絶响刑几无用厥绩懋焉德惟懋赏华阁邃清坟典攸藏儒官増秩厥有旧章民惜公归非余尔忘诰掦王庭士夫交庆吾道其东蜀人何幸指日维期王之畀政如何不吊天不慗遗梁木斯坏喆人其萎仿仰焉取民兮畴依龙輀东辕旐丹爰举归赗追荣戚我明主渥矣宠章君乎何所呜呼哀哉繄予鲰生叨世通家日也清池泛以芙华饮之食之恩意亡涯公之徃矣抚棺奚及塟惟时矣绋呜呼执薄尊陈诚洒泪以泣尚飨
　　祭周詹事文【操】
　　惟公忠谅质直立乎本朝为名侍从循良岂弟施诸有政为贤太守天宠方渥超然逺举既可以淬厉末俗奉身而退与世长辞亦可谓达于死生之际矣某在岁戊子拜公阙下倾盖之见称之曰能顾谓众宾韪其高节将命归朝又与公遇方郡阙将辱公我期假守之来公亦旋斾清风之防琅乎德音甫再阅旬公游汗漫公生乎世享年寔尊名德俱髙可以无憾某惟贤之事庶免罪愆公之舍旃卬将安仿呜呼老成凋防谁复典刑斯世斯民可为长叹一觞之奠聊冩我心精气不亡可无昭鉴
　　祭吕郎中文【大器】
　　某昔令鄂陵公守西阳治夹长江我有将迎我有泝防公郡之从时则我知恩顾绸缪燕豆壶觞政有设施交相告戒何否何臧我不敢知公有令誉寔德于黄督军新野格章不下聿静一方阅歳弥时我幈外邑是解铜章公升于朝我跧里巷道术相闻我来自东公分符竹信宿参商御于公所时靡间断云盘刻香公之令子论交许我公则云亡于时假节説于旧馆如何防伤念昔暌违仁言之赠勿懈于常悔谈静养静非数息辨不加详逝从似续切偲晤语斯大而章执绋无岐惟仪之奠涕泗其滂公乎曷归鉴时精意庶其尚飨
　　代养志侄祭王舎人【墨卿】
　　惟公学术根源本乎性天行业施为无非自然致养北堂晨昏必亲观色无违惟时孝纯发策决科光明禁途珥笔螭防裁成帝谟载持汉节命于丹戺驾之不俟以承天子礼行简驩乃逢谴怒志之弗伸维此之故天胡不仁仁人不夀以予外旧而仁靡防我祖仲氏实外我君君不我弃婚姻孔云顾惟寡学尚其来敎如何治命礼成不报门之未扫文人以行谁欤来者提擕我后生奠牢之设匪清匪馨于嘑哀哉君其歆我诚
　　祭外舅文
　　维绍兴二十有八年岁次戊寅三月辛酉朔初十日庚午子壻河东薛季宣乐安蒋行简荥阳郑忱德谨以清酌庶羞之奠昭祭于丈人安抚秘阁孙公之灵于嘑真刚寜折白璧易疵丑正惟哀谗声雄雌昔闻有之乃今见兹于嘑我公禀气之正道德其容温恭其性节撡寒松仪言雅令奉直言君色养北堂惟公弟兄栗栗齐庄孝德彰闻风励一方虞庠进贤攷文以数聊且试焉亦程其度梦亲疾惊弁焉弗顾惟善降祥广寒孔遐云路迢遥桂也婆娑遨焉游焉平步烟霞钱湖帝都本兵枢府士袂如云羽书交午补缉训诲咸安其所畿甸阜繁治以歌民不忍欺何拙催科兴起田园邀遮涕沱南江之西长蛇勿勦牧侯举贤大廷名小樽爼折冲奠平如扫宗盟帝胄东观清髙佐之丞之赤舌譊譊煮海摘山则复贤劳九府司泉事聫奄署徴取无厌矫诬明主露章上闻奸人龃龉闽岭迢峣分综外台牧臣弗事讼积陵堆决滞献囚迅若霆雷江沔之都寔惟南郢地控三方邦之吭领受钺于藩华戎络井西州锦城师孱而愚汚吏从衡民困求诛致毒于虿张拳奋呼受首其时人心云扰使车西指政先无告发廪诛奸慰此黎老夫何楚郊人思故君孽乘间罅麻起纷纭窥邑其小大而覆车僣冦汉家增爵还镇大盗诛夷人知恭顺边城罢柝威声夙震洪惟我公秉心正平刚断而明俭节而清谁谓鬼蜮射乎无形弭节东归延陵故邑喜接亲宾滋滋汲汲松楸拜省载忻载泣苍天何知爵为灾顔梦趣休喆人斯萎民无放仰于何不哀于呼哀哉数有乘除理有得防名位式兼蔑闻古往用不尽长道其不枉公议攸归董狐书在公志虽郁公名则大富贵浮云公乎何爱于嘑哀哉季宣等才非通润鉴授玉台或时盛府蕖沼徘徊或一披云德音孔懐龙輀载驾终天此别薄奠陈哀醪醨饭粝彷佛音容悲啼言诀于嘑哀哉尚飨
　　墓祭外舅姑文
　　某不天生六年而亡失怙恃丈人为子择对以为无以易吾故人之子居四年而伯考待制始纳徴礼又七年而昏乃克成其年丈人帅荆州处我记室之任越三年府罢将我西游于蜀居半年而别别三年而丈人解荆州某观省自东瓯时丈人归甫数日相顾悦怿乐以忘言不图改月之间丈人捐弃舎馆后二年丈人既葬某哭于尹原之墓乃复于故家抵家翌日而恶梦兆祥丈母以其日即世虽哀伤如割而贫瘁不办犇防临不及掩后六年始展哀于墓又不能与其女偕隠情尽于中辞文曷究哀哉言之不可极已惟自丈人録我舅甥之列终始将二十年礼曰宾亲爱均子姓某繇依舅姑获奉丈母于堂爱之亲之情加众辈自人而论盖爱女者之常情生相思死相逺此德不报在某则多负矣然世第知舅姑于我之厚而殊不知厚有加于此者昔我先大夫右史下世适在权豪之柄国妒疾谠正号称党人先人以赵氏而升死和戎之议一时契故不克收防其后者于理势固宜丈人惇切旧交同攸我乐始终教字望以先人此先人感槩交情见诸先兄将仕之梦者斯盖古人相与之义在丈人固优为之而丈母之心思我又母子如也寜以泉亭假馆不忘我先宜人一日之故抑亦夫之所厚固当亲厚之耶呜呼此风不作也乆矣使某微舅姑之教则今何有所立拊心恳恻负负何言惟是舅姑念我之深愿之进学爱其女子奇其外孙我独有涵泳六经尽心于大学之道和舅姑之爱子而教诲其外孙庶几雍睦于家不坠我先人之绪且以慰舅姑之心于九地之下或可以无慊虽然今日之事固已负初心矣一杯之奠悲欲忘生呜呼哀哉惟神灵是鉴飨
　　祭大舅文
　　惟舅至德浑如湛然太虚其行如寓其止如愚中年病忘弗占卦兆人冀其瘳孰知其道在昔华子其忘是若俗儒见悟终然靡乐舅也善忘胡寜勿药匪防其终曷知其至形寂神存脱然以蜕眷言世士惟疾之忧如舅之全夫复何求诸甥旧馆于渭之阳于舅之亡能无恻伤舅与天逰曷来曷往薄奠倾哀君其肹享
　　祭诸葛梦叟母文
　　惟灵盛德宜家贞心専壹众子盈前母仪如一锡之休祥五福来备室家溱溱克大而炽家督之贤成身于学科级之峩奋鬐载擢爵虽庶士宠则荣亲天道昭章其夀惟仁如何不淑禄未及养弃之如遗孰司消长于乎夫人可以无憾子之才斯岂无世鉴某等属聫姻亚托子之知卜邻方幸女妇其仪遽闻哀讣曷惟其恻酹以伤之庶歆防沥
　　代四兄祭刘氏舅母文
　　刘薛之昏自今奕世眡彼朱陈允隆不替惟彼朱陈乡俗是因道义承承惟吾旧姻厥姻惟何曰惟母家玉鉴余归其仪孔嘉自我先人清贫有素渭阳下盼不忘其故婉娈息女苹蘩奉之岂如他人土风共之于惟舅母秉德静専令子贤孙清芬世传谓余弱子祖姑是式馈盥之行防共妇职何天不仁舅母云归稚子家居何放何依舅母之贤师言是效俭德云共敢忘答教蕙蒸兰借哀以言诚愿踵清风芬其德声
　　堂祭四二叔母文
　　呜呼古之至人固有坐脱而立亡者吾闻其语矣岂若吾身亲之哉惟灵见禀德之和清扬有婉相而夫氏几大吾门鞠育遗孤母仪可则宗姻婣睦人无间言方为女宗以式诸妇胡为不淑弃之如遗抑且外死生天数防合将行留自在与造物俱邪吾不能知有见其临终者矣世之男子尽心扵性命道德之説始终一是不为物阂者谁欤兹灵之亡固有不亡者在陈哀一奠家有常仪
　　代七乙叔翁堂祭廿九伯母文
　　惟灵以慈仁婉淑作嫔吾宗家道寖昌日益隆大起其夫氏灵有力焉子孙诜诜五福备具乡非积累之厚何以臻此虽天道不偶元子沦防而灵之家室自己而兴圣善之声涌溢乡闬亦可为无憾矣吾家失此贤懿后生何法焉哀酹有仪敢忘其故于乎哀哉尚飨











　　浪语集卷三十四
　　钦定四库全书
　　浪语集卷三十五
　　宋　薛季宣　撰
　　附録
　　祭文
　　祭薛公文【失名】
　　学博而知约行髙而不孤政严而无苛论正而不迂求之海内未见其比意者天生斯人其必将逥狂澜于千载之絶学建功名于万里之亨途才小试而夺之苍苍者又何其忍乎公之守呉余在故庐我来剖符公归里居固尝服髙风于践履之旧聴宏论于謦欬之余方将日亲直谅多闻之益尽读箧中未见之书曾不见于几日惊死生之顿殊寓哀情之短章洒衰泪于生刍呜呼吾老矣不知余生尚复见人物如公者乎
　　前温州州学敎授楼钥
　　登门最晚受知独深人之云亡百身何赎解组东去莫与执绋英爽如生谅歆菲诚知己之报嗟无及矣尚行所知母羞九京泪尽辞穷呜呼痛哉
　　文林郎新平海军节度推官郑伯英
　　呜呼哀哉我之知公越自少年有友王子数为予言五代史记公谓简畧缀拾旧闻期于改作公于是时年未弱冠有志史笔予用骇叹辛巳之役如风振萚大将鼓旗亦既前却公令武昌屹然不移以义训民曰死守之大江有灵俾君不试坚壁睢阳公实有志我益壮公恨未识面亦恨斯世知公者鲜属予尘第获交常路尺书渠渠亦莫予顾歳在甲申公归里居始获从公公始我知日探所有莫见其止如以杓防彼大水乃昔知者得公之肤古有成人繄公之徒圣贤不作道防文敝问学事功岐而为二事功维何惟材与力问学维何书痴传癖学不适用用者无学为己为人在在乖错公之探讨専用律身推而放之于以及人公之初召访我嘉兴公之再入遇我宣城凡公有言我得预闻上劘君德下紏世纷匪亟匪徐不诡不迂断如五糓可以疗饥予曰有闻将理两淮将畀公郡尔其往哉公曰其然当辟置我我曰从公夫岂不可傥公作牧式殿大邦臂指诸郡庶成厥功若曰専城旁非已助岂谓掣肘将败乃事纵公有材能整其旅小敌之坚竟亦可补既而闻公将命行边虽曰有防招集屯田公所经见防不归告欺谁亡实情状斯暴出守苕霅民匮财殚席不暇暖毕以上闻帝实谓子知无不为如彼侧目恶触其几奉祠之章旬月十至帝不庸释姑俾须次公之来归谓我时难瓜时俯及当力丏闲呜呼哀哉辰浃不见忽谓疾革亟往抚摩仅余微息瞠目视我欲语不能反席之顷失我良朋呜呼哀哉公之絶欲亦既十载罹此短折无乃刑制周子千里唁我以书谓观吾徒皃状多癯潭潭其居广颡丰颔时则使然在公何憾我每念公音容具存望之凛凛即之粹温纵论今古衮衮忘疲旁及制度援笔而图虽则云然匪曰公长公之贠贠诸葛子房治官训农理财练兵厥有成算亶其可行我曰冀公大竟设施勉策骀钝与公驰驱今其已矣属之何人运斤成风袖手莫陈公之大节亦既炳炳特书大书合垂乆永我独有见谓当少须匪曰畏祸道有卷舒盐梅之适不惟其同公尚有知我愿折衷修奠矢辞我匪我后砚墨屡干悲哽莫就遣车在门有恸为谁上为天下下为己私呜呼哀哉呜呼哀哉
　　友人张淳郑伯熊
　　公不夀臧谁为之咎怨天尤人非公攸好公之问学君举尝道倾倒见闻穷极要妙我叙二者一语奚了由前怨尤由后袭蹈故皆略之惟矢情抱自从公游十见重九半其合离常恨靡乆我所未闻公必析剖一事一辞据引精到语妥理从出我意表箴过质疑每见輙有论所未及讵一二数直谅多闻其伦盖少求之古人实我良友我齿视公十年以老公之敬爱每知其旧我履险难公鋭为救进退扬誉公不辍口信义昭然具见肺腑淳伏穷阎茹藜待槁伯熊亦归相与执手每一念公西望引脰公守苕霅始半厥考俄改毗陵其次尤后归为我言数奇不偶説则多矣于时何取行亦丏祠从容农亩待次来归已过我料况闻斯言不闷而笑私度防期岂一昏昼接陪数四别恨方澡若公立朝以及出守中间两淮衔命奔走论议罢行辞受去就渇欲问公曽未详扣何事之违而变之早我悼宋卿尚余戚绕今又哭公不但疾首同诵此辞以荐羞酒
  </div>
  <div class="pagination">
   <a href="浪语集_page23.html">
    上一页
   </a>
   <span>
    ...
   </span>
   <a href="浪语集_page19.html">
    19
   </a>
   <a href="浪语集_page20.html">
    20
   </a>
   <a href="浪语集_page21.html">
    21
   </a>
   <a href="浪语集_page22.html">
    22
   </a>
   <a href="浪语集_page23.html">
    23
   </a>
   <span class="current-page">
    24
   </span>
   <a href="浪语集_page25.html">
    25
   </a>
   <a href="浪语集_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
