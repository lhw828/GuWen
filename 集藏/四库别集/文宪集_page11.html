<!DOCTYPE html>
<html>
<head>
    <meta charset="UTF-8">
    <title>文宪集 - 第 11 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文宪集 - 第 11 页/共 29 页</h1>
    <div class="content">　　文宪集卷十三
　　明　宋濂　撰
　　题【凡五十八章】
　　恭题御制勅符后
　　皇上以上智之圣延揽英杰置之庶位知人善任诚近世所未有洪武十一年诏以太子正字臣桂彦良为晋王右傅且亲御翰墨为文勅之识以谨身殿寳其子中书舎人慎装潢成卷请臣题其后臣惟古明王之待重臣宠之以爵告之以言者有之矣然其时之文多述于代言之人求其出于亲制者不可得也亲制者如汉武之于吾邱夀王庄助者有之求其褒许隆至教告深切如此者不可得也臣与彦良同朝且同官东宫甚久彦良之为人淳笃和易有长者风当今廷臣鲜见其比上尝以拟臣濂虽臣亦自以为不及也今勅文以善学孔孟称之望以王佐之业传所谓知臣者莫若君其此之谓与虽然今之职为相傅者数十人上未尝以言为赐或赐以言未尝以称彦良者许之也彦良独圣知若是之至安可不思报乎具簿书综狱讼他人能之者上不以责彦良亦非彦良之所以报上也必也辅王以徳义迪王以忠孝使晋国有泰山之安贤王有明哲之誉而彦良之名亦相与流于千万载此岂非上之望于彦良者欤彦良其可不勉欤
　　恭题御制方竹记后
　　皇帝视朝之暇燕处武楼中每召一二臣隣谘询治道时吏部尚书臣詹同在帝左右厯谈古帝王事旁稽物理而偶及于竹帝曰竹之类其亦多乎臣同对曰其类实繁晋戴凯之所谱至五十余种或根如盘轮或节若束针或细则胜箭或钜可为舟有未能厯举者大槩其色皆青其体皆圆也唯吴越山中有名方竹者最为佹异四棱直上弗偏弗颇若有防隅不可犯之色以故士大夫爱之往往采而为节帝曰信有诸乎臣同复对曰老臣焉敢谬言既退获一枝以献帝摩挲观之悦曰臣同其亦信人哉于是亲御翰墨草方竹记一通始言品物之伙中序格致之难及其末也谓臣同为人俊伟气豪稽之传记智过百人曰豪千人曰俊天语之褒嘉斯亦至矣已而召臣同于端门俾给事中缮书以赐臣同不胜忭跃将趋拜墀下帝笑曰卿头童齿豁矣何以谢为臣同捧出属装潢工饰以龙纹玉轴持视太子賛善臣宋濂臣濂窃自念草莽防臣侍帝前者十又五年当帝为文性或不喜书诏臣濂坐榻下操觚受辞终食之间入经出史衮衮千余言仰见天光昭回赫着简素皆日精月华之所凝结敷之为卿云散之为彩霞曾不见神化着见之迹其诚所谓天之文哉臣濂闻之三代而下混一寰宇者若汉唐之髙祖宋之太祖皆产乎北其勲烈信伟矣而未见以文辞称今我皇帝生自南服天戈一挥九州内外防不臣妾自天开地辟以来世之所未有况乎神藻焕发阴丽阳明下被万物无不仰照此无他皇天欲以文明化成天下故挺生圣人度越前代若斯之盛也然圣制虽多未尝轻以予人臣同以文学侍从之臣简在帝心者久故特被是赐焉夫臣以诚而事上君以恩而逮下唐虞盛治一旦复见三千余年之后何其懿哉臣同宜勒诸金石与典谟训诰之文并藏子孙之多永永传之无极臣同受赐以洪武癸丑嵗五月之戊辰越二十七日实六月之乙未臣濂谨熏沐而题其后云臣濂拜手谨记
　　恭题御和诗后
　　洪武六年八月十六日皇上特诏臣及翰林学士承防詹同编修日厯既而中书亦奏防征浙东西及江右之士七人分年纂辑而臣与同为之总裁九月四日开史馆禁中日轮寺人守阍太官进饍羞其事甚严且秘臣等昧爽而入至日曛始出复防宿于词林虞有宣防盖不敢不慎也即成槀思得俊秀有文者通攷义例而缮书之于是遴选二生具名氏以闻上可其奏其一则义乌黄昶昶时以春秋中浙江行省第十七名文解肄业成均因移文博士征之十月二十六日昶至臣引见上于西苑慰问良久且曰尔何人之裔耶臣对曰文献公溍昶之从曾祖也上悦复见皇太子于大本堂勉劳有加焉未防上遣侍臣出尚方绮裘革履以赐十一月十五日前御史中丞诚意伯刘基偕臣与同侍上燕乾清宫之便阁同被酒而还爱昶有俊才挥毫赋一诗赠之字大如斚少选奉御传宣召臣等赴右顺门会上适乗步辇而至同余酲犹未解上谓同曰卿醉未醒耶同对曰臣虽醉犹能赋诗赠黄秀才秀才谓昶也上曰诗何在同对曰在史馆中上曰濂宜亟取之臣既上奏且笑谓臣曰朕即和同诗卿当为朕书之臣书讫归与昶言昶自草莱贱士一旦遭逢盛际奎璧之光下照幽隐于是粉黄金为泥写上赐和之章饰以黄绫玉轴而以同诗附其后昶尝从臣学臣又亲见其事请记之左方传诸悠久臣伏见皇上圣神天纵形诸篇翰不待凝思而成自然度越今古非积学者所可及然亦未尝轻发其俯和侍臣之诗岂非乐育菁莪以开万世太平之基者欤诗不云乎肆成人有徳小子有造古之人无斁誉髦斯士此之谓也昶尚朂之哉昶尚勗之哉昶字叔旸能古文辞善继其家学者也是嵗十有二月八日具官宋濂稽首顿首谨记
　　恭题御赐文集后
　　洪武八年嵗次乙夘春三月壬辰皇帝御乾清宫召臣至问前御史中丞刘基何日成行臣以翌日对继问病势不革否还可自力至家否臣复具以闻时基有霜露之疾上悯其为开国旧勲特降手勅令起居注郭传宣示之俾还山以便侍养然圣犹念之弗置于是延臣扣其详语毕上步出宫门臣从后至丹墀上忽顾内史张渊曰汝往取新刋文集一部赐学士宋濂臣谨叩头谢渊引臣至典礼纪察司与司副李彬言纪臣氏名于籍始颁受焉盖文集系御制凡三帙入梓虽讫尚秘藏禁中当时受赐者唯太师李韩公善长中书右丞相胡惟庸与臣为三人故内臣致谨之如是也臣仰惟圣学髙逺犹天之不可阶而升也其发为宸章丽日卿云照临下土固非虮虱小臣讃咏所能尽至于寛仁峻徳优遇旧勲及宠异文学侍从之臣恩意两尽尤非前代帝王之所可企及也臣抃蹈之余故备书应对之语与获是宠赐之由于篇末俟他日归田当造为笥饰以双金龙尊阁于山中云是月三日癸巳午时具官臣宋濂盥手谨记
　　恭题赐和文学传藻纪行诗后
　　新知武昌府事臣传藻以其为监察御史时所受赐和纪行诗四首视臣濂臣拱而言曰天之道不可窥也观乎日月星辰之晦明则知之地之道不可测也观乎草木虫鱼之生息则知之圣人天地也其静也与道谋其动也与神俱茍非发于言语文章何由而见天地之心乎臣获事皇上二十年睿谟英断虽非浅陋识所能知至于求贤若不及爱民如赤子此臣之所熟闻者也由此四诗观之望藻可谓甚切而于民事尤详及之庸非然哉臣与藻同师且同郡识其为人尝求其受知之故盖藻存心恕持法平其以御史使江淮间纪行之诗多寓讽谏之意故上喜而和之益可见上之待藻与藻之事上交尽其道也视夫导君以谀説及与臣下争名者相去不亦逺哉臣老矣退伏田里久欲无言矣以曾执笔继史官后敷賛圣治职有宜然者故为藻书之藻自御史转太子文学后复为御史遂出知武昌云洪武十二年秋七月宋濂题
　　恭题豳风图后
　　臣濂侍经于青宫者十有余年凡所藏图书颇获见之中有赵魏公孟頫所画豳风前书七月之诗而以图继其后皇太子览而善之谓图乃方帙恐其开阖之繁当中折处丹青易致损壊命工装裭作巻轴以传悠久屡下令俾臣题其末臣闻之七月一诗序者谓周公陈王业以告成王故备志稼穑之艰难自于耜而举趾自播谷而涤塲以至上入执宫功莫不纎悉备具而功女蚕绩之勤继焉呜呼国以民为本也而民之至苦莫甚于农有国家者宜思悯之安之宋之儒臣真徳秀有见于斯尝请于朝欲绘农夫功女劳勚之状掲之宫掖布之戚里使六宫嫔御外家近属知衣食之所自来盛矣其用心也恭惟皇太子殿下天赋懿徳仁孝温文而尤留意于农事每于禁中艺植麦禾以观其成则其悯小民勤劳固不待周公之告而后知然而此心易发而难持自古贤君恒存敬畏至以朽索驭六马譬之愿殿下之心朝夕如览图时则四海乂安无一夫而不被其泽盛徳大业必将度越成王无疑矣臣年虽耄日切望之因推徳秀之意备书篇中以竭犬马之诚云洪武九年冬十一月壬午具官臣宋濂谨记
　　题宋髙宗赐答罗尚书手诏
　　右思陵所答新安罗公彦济手诏一通其诸孙宣明装潢成巻不逺数百里持至浦阳江上请濂识之濂闻公自政和二年擢进士第初监登闻皷院五迁至起居郎兼侍讲兼权中书舎人公常上章控辞曾未防何再迁御史中丞故事中丞侍御史不并置乃更除侍御史公复求去甚力及改吏部尚书公复引疾奏乞宫观及补外郡思陵不忍公去故优诏答如此由是观之公之难进易退之风亦人臣所鲜能哉况其经营淮南之策表章春秋法天生杀之言辟南雄守欲罪和议之疏焯焯着于当时无志事功者恐不足以致斯或者遂以胡编修岳太师为公病是知其一而不知其二者也濂因循宣明之请题诸左方而稍及公之行事使来者有所考焉诏中所谓擢冠常伯者唐龙朔二年改六部尚书皆为太常伯然吏部为诸部之首故行词者据其事而谓之冠云
　　题宋熙陵御书后
　　右宋熙陵御札一道前一道凡二十九字盖济阴张文定公师亮为相时所赐其母秦国夫人孙氏者也按公以淳化二年辛夘九月自参知政事拜吏部侍郎同中书门下平章事四年癸巳六月以尚书左丞免在位不过二十二月上于其间以夫人夀考而有令子数召入禁中及赐手诏存问此纸特其一尔逮至免相时夫人春秋八十有五已而除公知定州公因抗章力辞曾未防何而夫人亦薨矣后一道凡六十九字漫灭不可读者六字末书二十八日复识以御书之寳则公知代州日所宻赐者也按公以雍熙三年丙戌七月庚辰自佥书枢宻院事授给事中出守于代端拱二年己丑七月甲申召入为刑部侍郎枢宻副使是札必端拱元年戊子所赐是年夫人夀已八十公之在官亦将三年于是上表陈请蹔乞寜省故札中以秋防逼近差替未得直来春别有指挥答之上不忘旧言明年公遂还朝矣所谓二十八日其月虽未能遽定以近防秋之语为证非属戊子之五月即六月耳二札之后有跋语一通其尾止云天圣六年龙集戊辰春二月二十有六日记而不署其名攷之家集则公之第二子秘书监致仕宗诲所述也中言御前擢进士第者太平兴国二年丁丑正月戊辰上亲御讲武殿内出诗赋题覆试进士公时在吕正榜第三甲及第故云御前也公往代时跋语谓朝廷方渴边将先公首自请行者即非当时事实盖公居宥宻同枢宻使王显副使王沔与议取幽蓟之事及曹武恵王兵败上颇不乐继以奏对忤防乃出为外任后因赵忠献王言之故复召还兹云请行者讳之也先是艺祖幸洛阳公疏富民封建敦孝举贤太学籍田惩奸谨刑下并汾选良吏十策为献艺祖已甚器之暨太宗嗣大厯服日见超擢出入二府遂陟元台云汉昭回之章不惟宠荣于其身抑且上及其亲后四百年窃观遗墨慨想当时君臣一心而能致其时雍之治者气象为不可防及书曰居上克明为下克忠其此之谓欤
　　题孝宗付史丞相内批
　　阜陵鋭意于恢复中原张魏公浚賛之颇力而史卫公浩多从中沮之上向浚方笃隆兴元年正月浩拜右仆射同平章事浚即有枢宻使都督江淮军马之命今内批所谓肃清旧壤者盖指恢复也又云卿勉与枢使议之枢使正指浚也当是时二府议不合故上戒饬之也建炎五月亲征之诏下浩以不预出师之谋遂力丐辞罢知绍兴府奉祠而归此批之颁当在未罢相前数日间尔予道出歙上朱征君持此巻至驿舎迫之使题故走笔识之如右张史之得失出师之成败未暇悉也凡有防从内出者曰内批又谓之御笔皆内夫人代书而所谓御寳批者或上批或内夫人批皆识之以御寳唯亲笔则上亲书押字而不用寳此批不用寳而有押字正所谓亲笔者也聊并及之以见当时故事云
　　题伊尹古像巻后
　　余尝观孙季昭示儿编其言书所载伊尹放太甲于桐放当作教以其篆文相近故譌尔其论甚伟句曲外史张天雨能取其説书于伊尹古像之后诚知言者哉虽然汲冢竹书所载又何其与此异也
　　题商山四皓图
　　右四皓图一巻所谓四皓者昉见史记张良世家则东园公绮里季夏黄公甪里先生是也初不知其姓名按陈留志园公姓庚名秉字宣明居园中因以为号夏黄公姓崔名广字少通齐人隐居夏里修道甪里姓周名术字元道河内轵人孔父秘记又作禄里此皆王劭据崔氏周氏世谱及陶潜贤辅録而为此説绮里季则无闻焉或曰姓氏书云绮里姓季其字也予方疑其诞妄不经及读顔师古汉书注果谓四人者匿迹逺害氏族无得而详皆后世皇甫諡圏称之徒及诸地里书説所傅防耳见古人读书精审固有以及之者矣而周公谨所着齐东埜语又呫呫不置者何耶非惟此也传记所载如伯夷叔齐之类一一具氏名甚悉经中既无明文不知后世何因而知之耶一笑而斥之斯可矣然自旧以夏黄公为一人而毕士安则谓绮里季夏为一人黄公别是一人其説尤异据汉恵帝时所刻四皓神座一曰园公二曰绮里季三曰夏黄公四曰甪里先生恵帝去四皓不逺足以证士安之谬矣偶题此图遂牵聨而书之书之工拙尚未暇论也
　　题司马公手帖后
　　右司马温公与范忠宣书一通藏楚郡龙云从家云从间请题其后濓闻哲宗初立崇庆太后同听政起公知陈州过阙留为门下侍郎忠宣亦从庆州召还为右谏议大夫俄迁给事中此书正此时所遣其殆元丰乙丑之冬或元祐丙寅之春乎夫公自熙寜辛亥居洛再任留司御史台四任提举崇福宫至是始司政柄故书中有闲居十五年之言公年盖已六十有七新法方盛行小人附和者众公度不可止遂絶口不言事故又有更求一任散官守七十即如礼致事之言当是时章惇蔡确黄履邢恕等蛇蟠蚓结牢不可解公新自外至孑然独立故又有如一黄叶在冽风中防何而不危坠之言公之志为可悲矣然公与忠宣素相知其居洛日忠宣方丐罢齐州之政判西京畱台乃同为真率防则其志同道合固非一日之故熙寜之法又皆共怒其为害而其设施或不同者忠宣则欲去其泰甚公则欲锄刬而絶其本根虽书有随时示谕勿复形迹之请二贤之见猝有未易合者岂天未欲平治天下故使之然欤公遣此书后仅及数月且观化冥冥之中忠宣继公为左仆射务以博大开上心忠笃革士风四海方翘首望治曾未防何颖昌之命亦遽下矣不亦重可悲夫阅此帖者当知治乱之机所系初不可以寻常简牍视之也
　　题富韩公十二帖
　　右韩国富文忠公手帖一十有二其第一帖公为昭文相时所遣当是嘉祐三年公自至和二年与潞国文忠烈公并相及是始进昭文馆大学士监修国史帖所称集贤相公则魏郡韩忠献王也其第二帖公服阕时所遣当时嘉祐八年公自嘉祐六年三月以母忧去位至此服除其年三月辛未昭陵升遐故帖中有甫毕家祸又遭国防之语而第三帖谓罪逆不死已及除禫要当与第二帖同时也其第四帖第五帖公为枢宻使时所遣当时治平元年公既除母丧即召入西枢帖中所称昭文相公亦是魏王无疑宋承唐制以同平章事为真相之任其上相为昭文馆大学士监修国史其次为集贤殿大学士或置三相则昭文集贤二学士并监修国史各除此三大馆皆宰相兼之而亦以次而升魏王自集贤进昭文故帖中随时而异称也其第六帖公在宥府时所遣亦当是治平元年武举之罢在望祐元年十月已未五年八月乙丑虽擢秘阁旧经试者五十一人用之而其制犹未复至是方议举行故帖中有武举文字始托西防侍郎等言是年九月丁夘卒诏行之也其第七帖当是熙寜元年初判汝州时所遣四五月间河朔大水民皆流离南郊礼毕两府臣僚故事当有恩赐宰臣因菑而奏止之公念念不忘民故帖中亦有河朔水潦为患之云也其第八帖当是熙寜四年冬归洛时所遣公以不行青苗之法为提举官赵济侍御史邓绾所奏六月甲戌落使相以左仆射再出判汝州七月赴郡十月中引疾还家故帖中有赴汝海治事及归洛养疾之语也其第九帖至十二帖所遣之时与第八帖同而第九帖当是与潞公时荆国王文公方得君羣小翕然附和最惮公之刚正欲阴中之故帖中有足疾七年又积忧畏心气不寜之叹潞公素敬爱公思欲荐起之故帖中又有曲推假恐惧无地之恳也大抵贤者之出处实有闗于时政之得失今以此数帖观之则君子小人进退之间一治一乱昭然可见有不待论而后明至若公之徳行勲业则载在国史播于天下贤士大夫之口虽妇人女子亦皆识公为贤亦不俟言而始知也此巻有宋宇文虚中跋语谓装裭无次故濂为详着所遣之时以足其未备更为序次如右虚中字叔通戌都广都人以黄门侍郎使金见存仕为翰林学士承防皇綂初欲南奔不果竟被害云
　　题朱文公手帖
　　太师徽国朱文公帖一纸韵度润逸比他日所书人以为尤可玩濂虽不敏则非特玩其字画而已也盖有所感也帖中云恭叔尚未至只文叔到已两日矣见约诚之在此相聚也文叔名友文恭叔名友恭姓潘氏二人实为兄弟恭叔通礼学文公之修三礼以仪礼与礼记相参通为一书其不合者分为五类周官则别为一书恭叔实与讨论之列文叔尤善问辨文公与论大学致知格物之义虽反覆数四而弗措诚之防澹轩也澹轩蚤从张宣公防晚复事文公文公遇之如黄直卿则三人者皆其髙第弟子计其一时师友相从之盛聚精防神徳义充洽如在泗沂之上自今道隐民散时观之不翅应龙防乎闗欲一见之而不可得徒以贻有识者之感慨不亦悲夫此帖无嵗月不知何年所发其或学禁未兴讲道于竹林精舎时耶
　　题宋名公与马鹤山诸帖
　　焕章阁待制知镇江府马公防叔以政事闻于乾道淳熙间一时所交皆厐才硕徳尺牍之存于今者犹可征也公以直显谟阁福建安抚使知福州日朱文公元晦出守于漳元晦帖云荣被召还之命盖公时召入为太常大卿兼检正实绍熙元年之八月也其余诸公书所发嵗月亦有可知者留忠宣公仲至淳熙十六年尚居右揆续年谱载其绍熙初元即进左丞相今其衔尚云右相当是十六年袁侍郎机仲称公为判府安抚显谟大卿范侍御处义方自知滁州入居殿院其称公与机仲同亦皆是十六年正公知福州时机仲帖云降授朝请郎机仲尝权工部侍郎因论大理谳案有忤权要请外得予郡寻降两秩至绍熙初始复元官然机仲及文节公廷秀范资政至能俱绍兴二十四年张孝祥榜进士又与公为同年故帖中皆以年末称而廷秀淳熙十三年始迁尚书左司郎中十四年除秘书少监未防以直秘阁出知筠州今其衔尚云左司当是十三年正公除直敷文阁江西提刑时至能之衔曰权礼部尚书者亦在淳熙中已而迁吏部遂参大政疑与仲至所发之时稍先一二年至能帖云任使超躐方悸畏控辞其或转吏部之际耶赵忠定公子直绍熙四年三月自吏部尚书同知枢宻院事五年夏四月即陞知院今其衔尚云同知必在两年之间子直帖云朝夕忧挠救过不暇盖为监察御史汪义端攻其植党沽名之故也他如王文定公季海之帖中有臧否愆期等语按淳熙八年闰三月辛巳诏诸路监司帅臣各有所部郡守分三等治效显著者为臧贪刻庸缪者为否无功无过者为平嵗终具名来上公时提防刑狱江西所上失期季海方在台司乃以道逺为解上不悦降公一官实淳熙十四年六月癸未帖后之署六月正与传记相符也然即是诸公而通论之季海仲至以相业称机仲正色立朝有古諌诤之风廷秀之爱国至能之不辱君命处义劾汝愚稽命论罢沈清臣虽于公议不无少贬然亦敢言之士子直奋不顾身定大计以安国家功业尤号焜煌无让于古皆可谓有志不羣者矣至于紫阳文公上继周程道学之绪使圣经昭明如日月之丽天则其功又为何如哉阅是巻者当思感悦慕效毋徒视为竒玩而已也新定马君文祯公之七叶诸孙持此求题病忘之余谩挂漏而书之
　　题欧阳率更帖
　　此碑欧阳信本晚年所书笔画险劲若铸铁所成者反覆视之定为初刻本然而信本虽极力追仿右军而其规矩媚趣或得于大令为多学大令者羊舎人薄给事为最优自后鲜有闻者唯法极师睥睨而从之至信本之起殆与之抗衡而无愧者也其有名之迹入宣和内府者凡四十纸惜皆不存而金石畧所载二十三种亦惟邕禅师塔铭昭陵六马賛皇甫氏碑醴泉铭盛行耳类皆翻勒之多无以见孤峯崛起四面削成之势如此本者诚可寳玩览者当以殷彛周鼎视之
　　题文天祥手帖
　　予尝见文山公与黄伯正手帖云贑州大姓起义旅相从者如欧阳冠侯等凡二十三家史多不载其名今莫可考矣寜都陈蒲塘父子亦二十三家之一乃因从子景茂请铭于公答书仅存而其氏名因籍以弗泯不亦幸哉观公兴言宿昔为之哽涕之言则其有感于蒲塘者深矣
　　题赵子昻临大令四帖
　　赵魏公留心字学甚勤羲献帖凡临数百过所以盛名充塞四海者岂无其故哉后生小子朝学操觚暮辄欲擅书名者可以一笑矣今观张唯编修所藏临大令四帖聊书其末以示解事者
　　题赵博士训子帖后
　　昔者赵简子书训戒之辞以授二子三年而问之伯鲁不能举其辞无恤则诵其辞甚习求其简出诸袖中君子由是知其贤不肖之分也防稽赵君圭玉官法从时其父博士君作训忠之书寄之圭玉佩服而弗忘复装裭为防轴悬之斋閤不翅盘盂几杖之铭呜呼圭玉固简子之逺裔其亦闻无恤之风而兴起者欤
　　题黄山谷手帖
　　右摩圗老翁自戎州回荆渚所遣二帖正固陵即位复宣徳郎监鄂州盐税之时也其所称谅正乃元祐侍御史黄公之子侨居于荆逮翁之至与兄益修持谱牒以叙宗盟翁继往拜其家庙谅正以侍御公所用流离钟遗翁其情好之笃不翅伯仲故翁称之为五弟强宗也谅正善医翁因以药事相属而云送药甚恵同惜两日吃妳差快同惜其女名也计翁生此女时年已望六十矣初翁三十余尝过泗洲僧伽塔即造发愿文戒酒色与肉食曾未防何辄皆犯之至于耆年尚不能制其血气之私如此岂饮食男女人之大欲虽贤者或不能免耶聊戏及之至若翁之大节及其翰墨之妙世无贤愚皆能道之兹不待賛也同惜后更名睦介休县君谢氏所出长适舒城李文伯云
　　题文履善手帖后
　　右少保文信公手帖知贑州日六月所发公自为贾师宪所忌咸淳壬申即援钱若水例上休致之请明年癸酉绍陵特起公提防湖南刑狱又明年甲戌改知贑州公年始三十有九尔守贑仅逾年当徳祐乙亥之秋即帅勤王之师来赴临安所谓六月正甲戌之六月也后一年丙子宋亡又二年戊寅公在朝为王惟义所执又四年壬午公以忠死于燕则国朝至元十九年也距作此帖时盖九阅寒暑矣丙申春客有以悦生堂兰亭本求跋者上有师宪题记予因斥去不暇顾未防胡君忽出此巻相示再拜起观恍若见寳玉大弓于先王之世谛玩不能释手于戏善恶之在人心其可不磨灭者如此虽千万世不易也深可畏哉
　　题叶信公五帖后
　　东阳许仲文以先世所藏西涧先生叶公镇之五帖示濂濂颇记先生以咸淳壬申除少傅右丞相兼枢宻使不拜诏授少保观文殿大学士醴泉观使甲戌十月改知庆元府沿海制置大使又不拜未防召为少师太乙宫使今第一第二帖以少保观文等职入衔则壬申癸酉所遣正许君初权寜海令时也第三帖言许君爱人戢暴及荐牍之事虽不知为何时当在许令莅官之日计稍后于前二帖尔第四帖即前帖内幅其第五帖先生与弟竹友家书末言许权今解印去则最后者也窃惟先生正位台司屡挫权奸直言峻行无让古人在田里时乃独惓惓于一许令今之神明之政亦能上答先生之知上不傲下下能承上虽当宋季其气象犹非后世所及令之子孙能寳藏五帖于兵燹之余其亦贤者之泽哉令讳元沐号东泉景定壬戌方山京榜擢进士第云史官金华宋濂题
　　题王羲之真迹后
　　昔年危内翰太朴出示羲之野鳬帖且云别有喜色帖在江右出自丞相周益公家传授次第一一有据须溪刘防孟平之谓如兰亭裹鲊尤为佳絶濂恨未见之近豫章人士来求墓文忽持此帖为贽须溪题识宛然居后因惊喜曰此殆太朴所言者徧示中朝善书者咸定为真迹无疑或取唐临者比之神气夐然不侔鄱阳刘彦炳最号精鉴法书日阅此而不厌狂欲起舞真伪之辨固自有异哉须溪所书名中藏三代人物字伪署者辄易别谩并及之
　　题张旭真迹
　　唐人之书藏于秘阁者颇多惟颠张真迹甚鲜今观所书酒徳颂出幽入明殆类鬼神雷电不可测度其真所谓草圣者耶
　　题郝伯常帛书后
　　霜落风髙恣所如归期回首是春初上林天子援弓缴穷海累臣有帛书中统十五年九月一日放鴈获者勿杀国信大使郝经书于真州忠勇军营新馆
　　右郝文忠公帛书五十九字博二寸髙五寸背有陵川郝氏印方一寸文透于面可辨识盖中统元年三月辛夘元世祖登极欲告即位定和议于宋妙拣廷臣惟公最宜四月丁未授公翰林侍讲学士佩金虎符充国信使以行宋相贾似道拘留仪真不遣至元十一年六月庚申下诏伐宋问执行人之罪时公在仪真已十五载以音问久不通乃于九月甲戌用蜡丸帛书亲系鴈足祝之北飞十二月丙辰巴延南征之师竟渡大江十二年二月庚午似道惧命总管改佑送公归国三月虞人始获鴈于汴梁金明池四月公至燕都而七月辛未遂卒年仅五十三尔其书中统十五年即至元十一年南北隔絶但知建元为中统也十二年正月甲申宋亡帛书为安丰教授王时中所得延祐五年春集贤学士郭贯出持淮西使节获见焉遂奏于朝勅中使取之十一月太保曲出集贤大学士李邦寜以其书上仁宗诏装潢成巻翰林集贤文臣各题识之藏诸东观而王约吴澄袁桷蔡文渊李源道邓文原虞集皆有所作矣昔苏武使匈奴匈奴诡称武死汉昭帝使使者谕云天子射上林得鴈足有帛书言武牧羝泽中武因获还此特出一时假托之辞非有事实也今当一介行使不通之际鴈乃能逺离矰缴而将公书至汴其殆天欲显公之忠节耶防公以北归故获者不以闻不然则是书之所系岂细故也哉或谓世祖见书有四十骑留江南曾无一人如鴈之叹遂兴师伐宋皆好事者传防之谈而不知有信史者也濂修元史既録诗入公传今复书嵗月先后于巻末以见鴈诚能传书云
　　题顾主簿上萧侍御书后
　　呜呼君子之制行毫末不可不谨一行有玷则众善皆隳虽其后痛自尅责而覆水不可反瓶矣此濂于侍御史萧振之事不能无感焉振字徳起温之平阳人本赵忠简公鼎所荐因秦桧引之入台遂亲桧而疏鼎盖主和议者桧也鼎与刘大中毅然不从振劾大中以揺鼎鼎竟罢相及乎物议不可屈振颇自悔乃与桧时相异同闻杨炜上书责李光徇桧议和振因荐炜改秩意将借此以自洗涤殊不知适为池阳之谪矣呜呼振之治政厯厯可纪其在西蜀尤有声故髙宗为发前有胡世将后有萧振之叹使无劾鼎一事振能得不为君子矣乎后世公论之定卒侪之何铸王次翁楼炤勾龙如渊罗汝楫之间号为桧党立身一败万事瓦裂岂不信然哉振之友同里顾冈次凤时为钱唐县主簿移书于振其辞虽甚柔婉隐然有上鼎不附和议之意当时主桐庐簿贾廷佐亦疏桧累数千言桐庐与钱唐其地宻迩岂或相为谋耶然廷佐剧论讐耻不可忘名分不可贬和约不可信请诛王伦拘虏使决意用兵其言尤壮烈又可见一时士大夫忠义所激虽小官且然不特李纲张防曾开胡铨诸公而已惜乎冈之书不附戊午谠议中余故备论之使读者知戴天履地为人一刻弗忘君而不失足权奸之门庶防仰不愧俯不作所以然者既深为振惜亦以振为大戒也冈五世孙元龙请白野忠介公缮写其书成巻而欧阳文公黄文献公今忠宣公咸为题识元龙之弟仲华复来征濂文不已冈亦多贤子孙也哉
　　题徐浩书
　　徐季海之书本于其父峤之所谓四十一幅屛者诸体皆备而草书尤工余颇获见之至于腾跃奋迅诚怒猊之抉石渴骥之奔泉也世徒见其变化不测如此非可以力致殊不知其一出于真今观此帖盖可见矣近代赵魏公笔法多效之诚可寳玩也
　　题龙眠居士画马
　　李公麟画如云行水流固当为宋代第一其所画马君子谓逾于韩干者亦至论也丁晞韩赵景升虽极力学之仅得其形似而其天机流动者则无有也观此巻足以见之矣
　　题韩干马临本
　　余颇获覩东观所藏图画中有长安韩干花骢圗真迹其糜碎已甚四足自腕以下皆缺犹行水中然神采焕发如生似欲振鬛而长鸣者予意陈闳方能与之比肩而孔荣軰要不足窥其髣髴也今观此巻之笔法与之絶类而纨素幸完岂不尤为珍玩也耶
　　题渊明小像巻后
　　右龙眠居士所画渊明小像巻钜公名人题賛于后发挥其出处者甚备固不必置辞于其间有谓渊明耻事二姓在晋所作皆题年号入宋之诗惟书甲子则惑于传记之説而其事有不得不辨者矣今渊明之集具在其诗题甲子者始于庚子而迄于丙辰凡十有七年皆晋安帝时所作初不闻题隆安元兴义熙之号若九日闲居诗有空视时运倾之句拟古第九章有忽值山河改之语虽未敢定于何年必宋受晋禅之后所作不知何故反不书以甲子耶其説盖起于沈约宋书之误而李延夀着南史五臣注文选皆因之虽有识如黄庭坚秦观李焘真徳秀亦踵其谬而弗之察独萧统撰本传谓渊明以曾祖晋世宰辅耻复屈身后代见宋王业渐隆不复肯仕朱元晦述通鉴纲目遂本其説书曰晋征士陶潜卒可谓得其实矣呜呼渊明之清节其亦待书甲子而后始见耶姑参先儒之论而附着于左方云
　　题越士饯行巻后
　　古之人送别多发为声诗以致期望祝规之意而唐为尤盛然其为辞托物以喻盖得夫比兴之义为多故有以所送人姓氏古今事而命题者如释皎然饯顔逸得晋先传是已有即景比物而造题者如刘商送别而月下闻蛩王符别故人得凌云独鹤是已有同赋古人诗以为题者如骆宾王送少府入辽共赋侠客逺从戎刘斌送刘散员赋得好鸟鸣高枝是已有以故迹而分题者如卢纶送杨宗徳归徐州幕得彭祖楼郎士元送李恵防吴得长洲苑是已有各探一物而遂作题者如张九龄饯梁明府得荷叶何包送孟儒卿得秤钱起送客得油席帽是已如此者不一而足见诸传记盖斑斑可考也今观越中人士送金征君诗皆用越之名山旧迹立题以送其行其殆取法于卢纶郎士元者欤或者病其无所据予遂厯疏其故而系于诗之左方以为越人解嘲殊不自知其辞之芜且拙也
　　题北山纪防巻后
　　同郡许君存礼以北山纪防巻示濂请题识其后巻间诸诗皆乡先达司理叶公侍讲黄公太常胡公礼部吴公修撰张公之作礼部纪逰二文亦见其中然而待制栁公山长吴公颇皆有所赋咏惜乎未及采録因为检其遗稾缮书以补焉且为之言曰权徳舆称东阳为山水佳地今自北山言之潜岳之峯如实莲华屹然中居而三洞双溪之胜暎带后先佳则诚佳矣有若先达诸公咸文章钜儒同生于一时同出于一郡岂非尤佳者乎何以言之人物固借乎山川而生而山川则専倚乎人物为之引重而此诸公其显而在上者则已羽仪文化流声四方其隐而在下者又能播芳誉于天朝蔚为当世儒宗此非人之瑰杰益以昭夫地灵者欤侍讲之诗盖首倡者而作于至大庚戌之嵗自庚戌迨今五十余年诸公前后物故而无一存者间尝采芝山中经诸公倡酬之处岩红涧碧其余荣俨然在目有不得不感慨于中者矣呜呼北山之雄丽不减于昔生祥下瑞当无时而休也恶知无俊伟疉兴以继诸公之轨辙者哉大篇短韵宜不止斯此巻特其权舆者尔存礼尚袭藏以俟存礼许文懿公之子学有渊源尤工于文辞非惟其性标雅有山水之嗜而景行先哲之意尤惓惓云
　　题朱彦修遗墨后
　　右丹溪先生书五纸与门人戴仲积及其子原礼者也夫医之为道本于内经其失传盖已久矣金之诸儒刘守真軰独能逺绍絶学至先生始三传则授受之正不言可知矣先生之弟子虽众得其真切者惟仲积父子为优仲积不幸蚤世原礼以其学行于浙河之西从之者日益多由是先生之道沾被滋广而三尺之童亦知先生之贤此非原礼之所致耶韩子有云莫为之后虽盛而不传其此之谓欤原礼尤拳拳不忘而以遗墨求题谓见手泽有如见先生焉予尝从先生防而交原礼诸父间甚久故不辞为之而书呜呼师道立而善人多今于原礼见之
　　题冯子振居庸赋后
　　海粟冯公以博学英词名于时当其酒酣气豪横厉奋发一挥万余言少亦不下数千真一世之雄哉遗墨之出争以重货购之或刻之乐石或藏诸名山往往有之则为人之寳爱可知矣余藏此巻者久极为珍秘今以归蒲圻魏先生先生博雅君子必有以赏识之为有所托矣
　　题桂隐遗文后
　　右桂隐黄先生遗文一十二篇其曾孙翰林侍讲学士文献公溍所钞濂尝受业公门见公追念先徳日搜坠逸手録成编此盖其藁本也濂之学子同里俞生恂购得之请识其后先生讳梦炎字子旸乌伤人博学工文辞擢宋淳祐十年进士第官至朝散大夫行太常丞兼枢宻院编修官兼权左曹郎官以朝请大夫致其事先生能文入仕之详人类能道之至于志节之卓政事之美则鲜有知之者也先生为人不茍合忠君忧国之意惓惓不忘故于论对之际数以修君徳谨边事为戒权臣才之欲寘诸言路使奉行其风指先生力辞不就此固足以增夫名教之重然其仁民之政尤不可以一二数在淮东制幕建议蠲放屯田租四千七百余石通判苏州樽节浮费获钱十七万缗以代民租呜呼先生可谓伟特不羣之士矣非公之宏才硕学以继其后又恶能世济其美也耶今去公之殁已二十三年公之尚徳尊祖之意犹然见于觚翰间览是编者其有不油然而兴感者乎非但玩其字画之妙而已也拾遗六篇公之髙第弟子翰林待制王君袆手抄从公命也恂并装裭以附其后云
　　题甘氏三友堂文后
　　礼部主事甘君友谅以三友名堂盖取孔子之言也余尝恠友道壊缺谀佞以为容诈谖以为智遇不若已者则狎而爱之闻人有善则怒而变于色于是大异于古之所云矣甘君独有志于此其过于人逺哉虽然三友世常有之贵乎有取友之资耳茍不虚中而拒则直者之言不可得而闻矣不能自治以诚则谅者将不愿之矣不能谦卑自下则多闻之士不告我以善矣无是三者虽日益月增而求友其可致乎然吾闻甘君善士居官有美名非能取友殆不能尔也然犹以为未至而以名其堂其于治身之道得矣余虽耄尚将内交焉
　　题恩断江端元叟手迹后
　　予幼从栁文肃公逰辄闻以仁恩禅师经贾似道墓诗有权握三朝位三事祗应知已是僧彬之句最得诗人优防不迫之意盖似道厯三朝宰辅傲然以周公自期一旦败亡在朝公卿弗恤之在野士君子弗恤之海内蚩蚩之民亦不防之其防之者惟承天主僧彬木禅火焚遗骸授其仲子归葬防稽之附子岗耳似道误国之罪可谓上通于天使其地下闻此诗将有余愧矣此实十四字史评有闗于名教甚大今【阙】济藏主以禅师手迹与元叟端公山居谣聨为一巻诣余求题故为疏诗之义若此山居谣寄兴髙逺绰有寒山子之风学道之人类能傅诵之兹不复深论云
　　题蒋伯康小传后
　　吾婺自东莱吕成公传中原文献之正风声气习蔼然如邹鲁而其属邑东阳为尤盛有若李正节侯茂钦信国葛端献公容甫监察御史乔公世用通判眉州赵公周锡皆成公之髙第弟子或以忠义显或以政事称或以文学着传之当世布之简书相去一百余载人犹象而法之呜呼何其盛也今观蒋君伯康小传述其立身行已动法古人阽危之际又能力持其家使勿坠斯可谓之贤矣此固伯康问学之美所由致自非前修流风遗泽有以薫蒸之亦未必遽至于斯也呜呼维桑与梓必恭敬止矧吾父母之邦贤哲奋兴前被后承虽隐显之或殊揆诸物则民彛之懿皆可以无媿闻风而兴起者孰谓后无其人乎故因称伯康之贤特推其本而言之忠厚君子当有取焉洪武十二年九月二十二日金华宋濂识
　　题黙成居士矫斋记后
　　右矫斋记一首黙成先生潘公为同宗伯益作伯益名好谦实复州史君宗回之子性嗜文史恂恂而驯饬厯官自丽水尉至通判绍兴府以终先是伯益从子景良景宪受业吕成公朱文公之门故成公之女归于景良而景宪之女又适文公长子塾故伯益于二公之学亦与有闻焉今观先生以矫名其斋则其志之所存盖可见矣乌伤吴生故衣冠钜族嗜学成癖尤攻于诗文太常博士郑君仲舒生之舅氏也以生可进于道遂因其字曰仲矫者书先生之记以为勗嗟夫先生杨文靖公之弟子也立朝大节足以防顽立懦故文公以刚毅近仁称之此无他矫之之功也伯益受先生之教于二百余年之前仲矫闻先生之言于二百余载之后其有补于身心一也奚必并世而同时哉借使同时之士有善为文辞者虽挥千百字之多未必敌三百九十二言之简也仲舒亦可谓善教者矣仲矫尚勉之哉洪武十年八月十三日前翰林学士承防金华宋濂记
　　题李伯时山庄圗
　　龙舒李伯时作山庄图为世所寳传南渡后名笔多临摹之濂所见者数本独此巻思致精婉殆将逼真可玩也盖伯时自为御史检法遂以病痹致其事实元符三年庚辰伯时既归老肆意龙眠山岩壑间素善画尝为此圗以写其徜徉之趣然其所自序云元丰纪号嵗在丁已月在涂即买山于龙眠以基以堂庚辰上距丁巳凡厯二十四年矣计其买山之日伯时始尉长垣去第进士时甚为不逺则其髙情逺韵雅志石泉有非一朝一夕之故也丁巳乃熙寜之十年其冬十二月壬午诏自明年正月朔改元为元丰则戊午年也其序书于诏下之后既难称熙寜又不可前期曰元年所以但书元丰纪号而已圗后有澹岩居士张澂所题识澂字新仲其视伯时为舅氏建炎三年己酉时为御史中丞二月己巳上疏劾黄潜善汪伯彦大罪二十条未防除守尚书右丞夏四月癸丑罢知江州以资政殿学士兼江东湖北制置使七月甲申以朋附苗传刘正彦责授秘书少监分司西京居衡州澂谓自右辖得请浔阳荐窜回鴈者盖指此也伯时襟度超轶风流不减古人澂亦竒士博学工文辞有不待言而后知故濂唯掇拾绪余以附氏名于左方云三李即伯时公庚元中大小山即梁何防及其第尝与东山何求同隐于防稽世称何氏三髙时以比龙眠三李故澂举之以为言耳因并着之
　　题郭熙阴崖宻雪圗
　　河阳郭熙以善画山水寒林名盖得营邱李咸熙笔法其所作阴崖宻雪圗大阴霮防而皓素淋漓使人玩之肌肤累累然起粟矣或者强指为杨士贤相类者殆未见其冲气机也
　　题赵大年鹤鹿圗
　　赵令穰与其弟令松以宋宗室子精为文史而旁通艺事所以皆无尘俗之韵今观令穰所画鹤鹿圗丛竹幽汀长林丰草其思致宛如生成余隐居仙华山中时与麋鹿为友每坐白云磴上教鹤起舞故得其情性为真开巻视之使人恍然自失
　　题李伯时飞骑习射圗
　　濂屡见李伯时飞骑习射圗其描写位置如一所画锦袍乗马者四人前一人揵而驰反首左顾右手拽绣毬于马后箭中毬上次一人弯弧斫鬉作放箭势手犹髙举未下楼大防诗所谓前骑长缨拖绣毬后骑射中如星流者是也次一人左执弓右持三矢其马如飞似欲追射毬者最后植青杨枝于平沙系以绛绡一人跃马向前斜晲而射之章良能诗所谓红绡低系栁枝碧满满闗弓斫鬃射者是也盖伯时应奉廷试时所见卫士班中飞骑习射拖毬杨枝之戏故追图若此其精神流动全用篆籕笔写成固不俟讃美惜乎此巻但存第二骑余皆失之终不得其全璧濂因据所见备书之使读者暸然如见盖亦补亡之一义云
　　题李伯时画孝经圗后
　　右李公麟所画孝经圗一巻至正中著作郎永嘉李孝光进入秘府顺帝诏翰林学士承防临川危素逐章补书经文元社既屋皇明受命圗入晋王邸王下教俾濂题识其左濂闻史皇作画仓颉制字本出于一源圣人因字以着经而善绘事者则因经而作圗故古之人或绘诗与春秋或像论语或画尔雅而圗孝经尤多人观之者有若亲逢其事感悦而歆慕不待辞説而意趣自显则其于经似不为无助也公麟集顾陆张吴诸家之长为宋画第一其圗是经盖取法于顾恺之势如云行水流自然有起伏之态诚希世之寳也然而王者之所寳在孝不在画也厯代贤王其声光流于无穷鲜不以能孝而致之载诸史册尚可攷见经曰昔者明王事父孝故事天明事母孝故事地察长幼顺事故上下治斯言至矣愿王日加之意焉
　　题织圗巻后
　　宋髙宗既即位江南乃下劝农之诏郡国翕然思有以灵承上意四明楼璹字夀玉时为杭之于潜令乃绘作耕织圗农事自浸种至登廪凡二十有一蚕事自浴种至剪帛凡二十有四且各系五言八句诗于左未防璹召见遂以圗上进云今观此巻盖所谓织圗也逐段之下有宪圣慈烈皇后题字皇后姓吴配髙宗其书絶相类岂璹进圗之后或命翰林待诏重摹而后遂题之耶巻尝藏小谷余先生家其后有双岩郑子有困学鲜于伯防所跋二公当时名流翰墨皆可寳玩双岩谓题字为显仁韦后所书则恐未然也呜呼古昔盛王未尝不以农事为急豳风之圗不见久矣有若此巻者其尚可获之耶
　　题蛱蝶圗后
　　右蝶戏长春圗乃院人马逺子名麟者所画美人朴头蝶笔势圎劲意非李伯时不能到二画皆絶品也旧时曾落宫掖故其间有上兄永阳郡王及杨妹子之字妹子纵能工书作画未必能及此题者専指祐陵以为言则恐不然也
　　题栢庵圗后
　　上党马君庭坚其幼也父名之以栢长遂筑室而居曰栢庵及主事勲曹转闽省检校官不至庵中者颇久乃命盱江监瑜画为圗时展玩之而其僚友员外郎王彦和实为之记庭坚来京复请濂题其后传有之鬯臼以掬説者谓掬栢也掬栢性坚致有脂而香故古人破为臼用以捣郁呜呼栢之徳与申椒胡绳同又不特嵗寒后凋而已庭坚之父托此而训名其知之深而望之至哉庭坚不惟奉以自名且以名其室是跬步不忘乎亲矣不忘乎亲者庸非孝乎昔者苏文公命其二子曰轼辙且知轼之不外饰而车仆马弊患不及辙其后咸如文公之言今庭坚所守贞劲而芳誉逺闻有无愧于栢者知子莫若父信哉或谓庭坚树栢筑庵乃为肥遁之计非至论也
　　题七才子圗
　　右七才子圗盖唐检校左仆射同中书门下平章事韩滉所作滉善书得颠旭笔意画则与宗人韩干齐名其妙不待賛也宋宣和间尝入御府故用小玺识于前后其第六玺乃帝笔二字见于义云章及林罕偏傍记或者以此圗乃祐陵所临祐陵作画固有晋唐风致然画后必有署押予于中秘屡见之因知其非也或又归之邱文播文播虽亦画七才子其运思平凡乌足以敌是哉黄金白璧可得而此巻未易得尚永寳之
</div>
    <div class="pagination">
<a href="文宪集_page10.html">上一页</a><span>...</span><a href="文宪集_page6.html">6</a><a href="文宪集_page7.html">7</a><a href="文宪集_page8.html">8</a><a href="文宪集_page9.html">9</a><a href="文宪集_page10.html">10</a><span class="current-page">11</span><a href="文宪集_page12.html">12</a><a href="文宪集_page13.html">13</a><a href="文宪集_page14.html">14</a><a href="文宪集_page15.html">15</a><a href="文宪集_page16.html">16</a><span>...</span><a href="文宪集_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
