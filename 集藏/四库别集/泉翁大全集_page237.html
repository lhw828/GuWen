<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 237 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 237 页/共 256 页</h1>
    <div class="content">　　
　　门人知新城县事番禺粤白郭大治 
　　
　　嘉靖甲寅五月十有八日，迎养新城，喜萱亲至，肃刍马，介行李於渌[川]之水次。既入衙，躬定省外，首出天关手翰，展诵尊师默翁湛老先生来教，丁宁以体用同源，天德王道圣神之功用。嗟乎！武城礼乐，於师训克尊矣，非焉用牛刀之莞，曷以显学道爱人之征？兹新城僻寂，与武城岩险有异，而默翁以八十有九之年，惓惓乎政学道德之诲，言偃之后，一莞未开，而天伦无涯之乐，照耀简编。复出道林蒋督学刊行心性书，俾得万里同席。大治何幸，获睹明训之全欤？前乎此者，迪闻吾舅寄斋翁梁景仁字宗列者，游白沙之门，窃绪余以私淑於自然之趣，寻之而未得，嗣是奔走於升斗粟，为禄养计。逮事八十之亲，老於萍乡，扶舆东归，而宗人冢山郭肇乾辈养盛天关，不失山林一老，皆默翁所训诲也。大治时年四十有五矣，耻孔无闻，欣就正於先觉，乃旅进天关而抠趋焉。既数月，益闻所未闻，於白沙自然之旨，天理散见於随处体认之间，自信半生不虚，而若有遇焉。朝夕睹心性图，悟其理而未显之言。今观斯书，始信道林克传先生之盛，集七生之成，以上溯千圣之渊源也。友人铁峰邓楮虑斯传之弗广，私有启於予。予以先生之公见公闻者，与天下之士公之，姑以记厥时日。 
　　
　　甘泉先生续编大全卷之三十二序 
　　
　　非老子叙 
　　
　　叙曰：非老子何为者也？非老子言也，非老子之作也。道其道，德其德，非吾圣人之所谓道德也，是以知其非老子聃之作也。聃称年踰几百，夫历年弥久，宜道德弥邵，古之称耇老成人者曰：「其稽我古人之德。」曰：「其有能稽谋自天。」今观老子道德上下篇，无一言暨乎天理者，其能稽谋自天乎？无一言发明乎六经之指者，其能稽古人之德矣乎？无老成敦厚之气，而有少年驰骋纵横之风；非怪诞不经之语，则权谋术数之指。予故知非老聃之所为作也。记聃为周柱下史，多闻博古，必贯穿三坟五典六经之奥者，而谓聃为此书乎？如聃为此书，则聃之志荒矣。异言流播，伪以传伪，而不知此书称「失道而后德，失德而后仁，失仁而后义，失义而后礼。礼者，忠信之薄。」是薄礼而不为者也，乃称孔子问礼焉，何居？又称犹龙焉，何居？夫问礼之言是，则薄礼之言非也；薄礼之言是，则问礼之言非也。故知上下篇决非聃之作也。又称关尹喜请作道德经五千余言，今观五千言可一言而尽之，曰「无」之一字足矣，奚以五千之游言，谍谍呶呶乎为哉？其必喜之徒伪为之也，其伪泰誓之类也乎？其汲冢之周书之为也乎？未可知也。世之倍圣离道之君子，曲为忆说，又从章而解句释之，以圣经贤传之言附会其说，并称二圣。或援孔以入老，或推老以附孔，皆望风捉影之为。语云：「河豚可食，命亦难舍。」其言可悲也，是无怪乎前此问礼犹龙之说之附会矣！今且不暇鸣鼓而攻之於庙庭也，特为此惧，闲先圣之道；又恐诐淫邪遁之言，或蔽陷离穷乎我也。夫孟子之学必先於知言，学者常知言焉，则邪说不能入之矣。故予忘其年之耋耄，词而非之。非之，所以明先圣之道也，实不得已也，予岂好辩哉？予岂好辩哉？ 
　　
　　嘉靖戊申四月望八十三翁甘泉湛若水在西樵之烟霞洞书。 
　　
　　甘泉先生续编大全卷之三十二 
　　
　　非老子辩道德篇非(者)[老]聃所作。 
　　
　　门人顺德萧时中校刊 
　　
　　道德经上篇 
　　
　　　道可道，非常道。名可名，非常名。 
　　
　　非曰：易曰：「一阴一阳之谓道。」上下精粗皆具矣，何其直截明白也。老子此言周遮支离，欲求高远无名，已不识道，反又晦焉。盖下一道字即是名矣，岂名外又有无名之名耶？ 
　　
　　　无名，天地之始。有名，万物之母。 
　　
　　非曰：易曰：「形而上者谓之道，形而下者谓之器。」同一形字，只上下之间耳。老子以无名有名分天地万物，与易相反矣。况以道观天地万物，则天地亦一物耶！ 
　　
　　　故常无欲以观其妙，常有欲以观其徼。此两者同出而异名，同谓之(谓)玄。玄之又玄，众妙之门。 
　　
　　非曰：欲岂可有？有欲即非道矣。中庸：「喜怒哀乐之未发谓之中，发而皆中节谓之和。」周子曰：「一者无欲也。」此乃道也。今老子以已发为有欲，是情炽而性荡矣，何玄之有？故老子非知道者。 
　　
　　　　右第一章 
　　
　　　天下皆知美之为美，斯恶已。皆知善之为善，斯不善已。故有无相生，难易相成，长短相形，高下相倾，声音相和，前后相随。是以圣人处无为之事，行不言之教。万物作焉而不辞，生而不有，为而不恃，功成而弗居。夫惟弗居，是以不去。 
　　
　　[非]曰：道二，善恶而已。善即知善，恶即知恶，此秉彝之性也。拂人之性，非人也。孟子曰：「无是非之心，非人也。」[善]善恶恶而己无与焉，此圣人所谓无为也。今必欲[善]恶皆忘，然后谓之无为，吾恐矫性之过，即反有为。□句句似是而实非。 
　　
　　　　右第二章 
　　
　　　不尚贤，使民不争。不贵难得之货，使民不为盗。不见可欲，使心不乱。是以圣人之治，虚其心，实其腹，弱其志，强其骨。常使民无知无欲，使夫知者不敢为也。为无为，则无不治。 
　　
　　非曰：舜有天下，举皋陶；汤有天下，举伊尹；非尚贤乎？□不仁者远矣，夫何争？人之为盗，多为衣食布帛，此□□□之物也，何以亦生盗邪？虚心则实理存，何待□□□其志气则至大至刚，何待□□□皆修□□□□□□□□□民之说也后儒解□语□□□□之，正原此说之流弊。秦欲愚黔首，此说倡之也。 
　　
　　　　右第三章 
　　
　　　道冲而用之或不盈，渊乎似万物之宗。挫其锐，解其纷，和其光，同其尘，湛兮似若存。吾不知谁之子，象帝之先。 
　　
　　非曰：道体精粗上下无不贯，而徒以冲言道者，非知道也。道在我，随感而应，物物各足，而道体无穷也。非用之也，感应自然之机也，道著用便不是。挫锐解纷，和光同尘，皆出有意之私。圣人戒无意必固我，何谓乎？吾不知谁之子，象帝之先，皆出想象。若字上加一似字，又多了。 
　　
　　　　右第四章 
　　
　　　天地不仁，以万物为刍狗。圣人不仁，以百姓为刍狗。 
　　
　　非曰：天地之性人为贵，故民吾同胞，物吾与也。故曰：「亲亲而仁民，仁民而爱物。」而以刍狗视之，不仁者也，无人心也。故太史公论申韩极惨礉少恩，皆於道德之意，况天地民物本为一体，而云以者，此以彼之谓，实二之也。道岂如此？ 
　　
　　　天地之间，其犹橐钥乎？虚而不屈，动而愈出。 
　　
　　非曰：一气阴阳，消息运行，自屈自信，非若橐钥须人动之为二也。此可谓知道之言乎？ 
　　
　　多言数穷，不如守中。 
　　
　　非曰：道德经可一言便了，而犹数千言者，何也？且圣人谨言，正为恐其放心也，故曰：「仁者其言也讱。」不为数穷而后戒多言也。 
　　
　　　　右第五章 
　　
　　　谷神不死，是谓玄牝。玄牝之门，是谓天地根。绵绵若存，用之不勤。 
　　
　　非曰：儒道亦言虚，然虚实同体，虚中有实，实中有虚。而独言虚者，虚无之弊也。况以谷言虚，则谷有限而虚无穷。如天之太虚，虚中流行运化，无非实理，何尝独虚？而生生化化，不舍昼夜，此生意何尝有门？若言绵绵若存，用之不勤，颇似孟子「勿忘勿助之间」矣，而孟子则先曰「必有事焉」。本说理，而老子此言则说气，所谓「句句合，然而不同，看得破，许汝具一只眼者」，真知言也。达者信之而世儒惑焉。 
　　
　　　　右第六章 
　　
　　　天长地久。天地所以能长且久者，以其不自生，故能长生。是以圣人后其身而身先，外其身而身存。非以其无私邪？故能成其私。 
　　
　　非曰：天地运化，道之自然不息，故曰生生。不可以言自生，亦不可以言不自生，此不字是谁不他？是老子以私窥天地也。圣人体天地之道，亦本於自然，纯亦不已，亦不曾有意后先内外其身也。圣人，天地之道，廓然大公，故能成其公，非成其私也。 
　　
　　　　右第七章 
　　
　　　上善若水。水善利万物而不争，处众人所恶，故几於道矣。居善地，心善渊，与善仁，言善信，正善治，事善能，动善时。夫惟不争，故无尤。 
　　
　　非曰：圣人体天地之道，刚柔阴阳惨舒，莫非自然。遇争战则争战，遇揖让则揖让，安土敦仁，无往而非天理之自然，而我无与焉，此大中至正之道也。观此言一一有为，非自然矣。世儒谓老庄明自然，遂以自然为戒，惑也甚矣！ 
　　
　　　　右第八章 
　　
　　　持而盈之，不如其已。揣而锐之，不可长保。金玉满堂，莫之能守。富贵而骄，自遗其咎。功成名遂身退，天之道。 
　　
　　[非曰：]□亦保守之道，但其本已错了。吾道自足，何事 
　　
　　[缺第六页] 
　　
　　之辐毂而专用无，可能行乎？可知不必说无而但说有，则无在其中矣。 
　　
　　　　右第十一章 
　　
　　　五色令人目盲，五音令人耳聋，五味令人口爽，驰骋田猎令人心发狂，难得之货令人行妨。是以圣人为腹不为目，故去彼取此。 
　　
　　非曰：此圣人乃老子所谓圣人，非吾道之所谓圣人也。五色、五音、五味、田猎，理之所有者，圣人制礼以节之，故非独不为害，而且有养也。舜曰：「予欲观古人之象，日月星辰，山龙华虫，作会宗彝，藻火粉米，黼黻丝绣，以五采彰，施於五色作服。汝明予欲闻六律五声八音，在治忽，以出纳五言，汝听。」今老子不归罪於人而归咎於物。又曰：「为腹不为目。」是欲涂人之耳目矣，是乱天下之术也。 
　　
　　　　右第十二章 
</div>
    <div class="pagination">
<a href="泉翁大全集_page236.html">上一页</a><span>...</span><a href="泉翁大全集_page232.html">232</a><a href="泉翁大全集_page233.html">233</a><a href="泉翁大全集_page234.html">234</a><a href="泉翁大全集_page235.html">235</a><a href="泉翁大全集_page236.html">236</a><span class="current-page">237</span><a href="泉翁大全集_page238.html">238</a><a href="泉翁大全集_page239.html">239</a><a href="泉翁大全集_page240.html">240</a><a href="泉翁大全集_page241.html">241</a><a href="泉翁大全集_page242.html">242</a><span>...</span><a href="泉翁大全集_page238.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
