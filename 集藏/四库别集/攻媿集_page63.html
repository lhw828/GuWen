<!DOCTYPE html>
<html>
<head>
    <meta charset="UTF-8">
    <title>攻媿集 - 第 63 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>攻媿集 - 第 63 页/共 78 页</h1>
    <div class="content">　　紫岩翁忠肝义胆炳炳如丹盖矢死而不变也使士夫俱能懐此心国其庶几乎
　　吕子约
　　哀哉子约见其书如见其人始余以隆兴初元与其兄东莱为同年闻子约之贤而未识也淳熙九年子约来掌庾事余在先君服中时时相过情义日笃服除舍弟买舟赴调或传以为余将西上子约在庾中亟以片纸力言其不可前余固不为行计然此意不可忘也其后两得同朝迨天台赘倅之行又见其遭贬自此不复得见亦不意其蚤没也尝评其人杨秉三不惑之外视轩冕又如浮云非勉强然也见其进未见其止观人多矣未有表里如一如子约者所谓葢有之矣我未之见也九原可作微斯人吾谁与归
　　周莲峯　朱山　王侍御伯庠
　　绍兴之末莲峯周贰卿归自永嘉山朱公舍人归自平江俱以次对来寓四明僧舍侍御王公年虽未及而从二公逰完顔亮既平周公贺表用万马救中原对一驴载都市朱公问之侍御适防坐诵臧质传中数十言二公俱称其强记故倡酬之频如此周公之诗三惟中篇及朱公一诗皆亲笔侍御皆使人代书葢至敬之地不敢纵笔也山谷与王才元舍人咏牡丹诗云欲搜佳句恐春老试遣七言賖一枝周公岂用此事耶钥少时俱及拜三公牀下抚巻惘然岂复得此前辈人物乎
　　徐明叔剡溪雪霁图
　　伯父扬州所至办治官府清简坐多佳客如徐公明叔其一也幼时犹及望见徐公之风流韵度如晋唐间人翰墨篆画四明人家多有之时徐贰卿献之为守与叙宗盟久留郡斋如秦诏刻石篆韵皆其笔也尝为髙丽使属尽图其山川器物以归兄穉山侍郎有重名从子子礼志其出处甚详谓画入神品山水人物二俱冠絶濡毫漱墨成于须臾此卷几是矣命女壻状其行则近故防政张公伯子也因并记之
　　跋再刋裴公纪徳碣
　　熙陵命王着集法帖第五巻有李斯篆十八字米南宫云未知何人书葢亦不敢以为斯之书也黄秘书伯思长睿着法帖刋误云按其文云田畴耕耨为政期月而致法令使父子为邹鲁乃李阳冰篆王密所撰明州刺史河东裴公纪徳碣中字也此帖乃摹田畴等十八字为斯书与碑中篆无铢黍差而米云不知何人书葢未见此碑也校书攷古精确类此然秘书又云自苍颉至程邈书皆伪史籀书传后世者岐鼓耳今此书云扬州裴易惠糸字殊无三代体与其辞皆唐人笔亦为未尽葢所谓史籀书者即此碑额中字也□乃碧落碑第二字唐字也阳冰最爱碧落碑故用之秘书以为杨字殆未攷尔州惠三字皆在糸即纪字之半但无易字疑以明字叠而成之特以大为小岂秘书却未攷此碑之额耶若谓字无三代体与其辞皆唐人笔亦可谓精鉴矣建炎三年此邦兵燬最酷旧物几无存者待制仇公得此碑于蓁莽中重刻之而或毁焉仅存其额识者深惜之贰卿李公以台省旧徳来临政成多暇访得墨本新知繁昌县玉牒善潼素工小篆専以属之辇石其家临视摹刻漫者阙之以成此一段奇事使裴公之政阳冰之笔与公之名俱传又俾钥书其后亦预有荣焉按东武赵明诚徳甫金石録此碣又有八分书者今不知所在矣贰卿名景和九江人也
　　为赵晦之书金刚经口诀题其后
　　钥七世祖以赀为奉化县录事当咸平中民俗富厚一意奉佛邑之告成明化等塔庙多所营建时杭州新印华严经赎十部以归又刋法华经版造百部皆以分施邑下诸寺至今犹有存者尝得古铜观音像于江沙中长仅尺余而相好端严宝藏于家是生四子六世祖其次也尤笃厚种徳五世祖正议先生以文行教授乡里三十年皇祐间登第起家一时名公舒丰罗袁童郭姚俞皆为髙弟曾祖金紫兄弟继世科诸公又皆执友而与提刑罗公尤厚葢其醇茂勤笃甚相似也开禧元年表妹壻新彭泽赵丞晦之师侊欲刋六祖金刚经口诀钥方居先妣安康郡太夫人之丧痛念先妣平生佛课至谨既于卒哭前手写法华经以资防福因许为晦之书此口诀及观后序则罗公所作敷畅经意又发明六祖之说且云士大夫无不乐助而四明楼君某愿助成其事则我曾大父也遂谨书之且易注文为大字以便观者区区之诚愿以追荐祖先二亲无量功徳其中妙旨开警迷懵者非一善读者当自知之
　　跋山谷西禅聴琴诗
　　此山谷西禅聴戴道士弹琴诗也山谷之诗不待赞扬手自分内外篇今之诗集传于世任公子渊为之注者皆自入馆后诗才七百余首外集乃有千余有如此诗而不得在内篇又或云晚年删去诗可易言乎内篇有聴宋宗儒摘阮歌不知与此何以分必有能辨之者集中幽水曰幽泉更作曰更似外集又有招戴道士弹琴诗岂亦斯人耶
　　跋晁深甫所藏东莱吕舍人九经堂诗
　　伯父扬州家有钱内翰希白三经堂歌其迹甚伟初不知为谁氏作后阅宋谏议所着东京志始知为崇庆坊李司空家三经乃孝经道经徳经也末章云三经不灭堂不壊君家世世为好官兹见东莱紫微公题晁氏九经堂诗益知大家文献相承未始不以经术为本也
　　跋叶氏夫人墓志
　　四明衣冠虽盛自开国以至绍兴曾未有仕登两府恩及三世者二十四年嵗在甲戌史公才始为端明殿学士签书枢密院事兼防知政事赠三世为东宫三少隆兴元年从子浩为防知政事未几为尚书右仆射同中书门下平章事至淳煕五年再为右丞相其后位极人臣生为太师赐第行在所玉带金鱼勳名富贵康宁夀考为近代臣子之冠子孙繁衍不惟为吾乡衣冠盛事四方搢绅亦莫不歆艳企慕而求其源流之所自则出于八行之一人又遡而上之则八行之母叶氏夫人流庆也夫人以子孙赠典凡十七封为冀国夫人太师文恵王推原本始追崇极品之外上及五世之祖其叙致积庆之由可谓极其至矣然犹未能知叶夫人之详也开禧二年新监文思院弥忠致族党之意叩门而告钥曰叶夫人之志铭碑石既碎于兵火不知所在近方得于故书中始知于煨烬之余仅得断碑上世能録其铭虽有阙文而其志铭则子之大父少师为乡郡时所作也呜呼建炎三年吾乡遭兵燬最酷我家先世遗文片纸不存粗能班班见一二不谓乃有此碑伏而读之不肖孙不敢为溢美之言至其言曰人皆谓天之报施善人在此而余独以为曷止是哉葢本固则叶茂源深则流长累行积徳厚矣后必有显者未易量也铭词又有曰天之报施固未易量后必有显以大厥光是时枢密方为遂昌县丞而终贰大政文恵王即夫人之曾孙也碑中五子一尚幼者后名光七孙若讷即文恵王之书名若愚后名渊终朝奉郎知江隂军若谷后名溥终湖州通判若朴名源为曹娥监场涓以删定官为南康军签判浚为婺州通判是时犹未生也元孙令数十人弥大为礼部侍郎敷文阁待制弥正两浙东路提刑今弥逺方为起居郎弥坚方为枢密院检详弥字一行登科者已六人其余名荐书逰贤闗以赏延登膴仕者未易缕数况其子孙承上世积善之庆大率性行端良相勉于学以是益知史氏之兴未艾而吾大父之言于今已为明验矣既谨录之以补家集之阙又着其説于世使为善者知劝他日有秉彤史之笔为列女传者当以夫人为称首焉阙文尚多可补者补之余当以传疑不敢茍也呜呼苏文忠公为三槐堂铭有云善恶之报至于子孙而其定也久矣国之将兴必有世徳之臣厚施而不食其报然后其子孙能与守文太平之主共天下之福今夫寓物于人明而取之有得有否而晋公修徳于身获报于天取必于数十年后如持左契交相付吾是以知天之果可必也又曰世有以晋公比李栖筠者栖筠之子吉甫其孙徳裕功名富贵略与王氏等而忠信仁厚不及魏公父子由此观之王氏之福葢未艾也钥不佞于史氏之门亦云
　　跋姚宣伯所立许斯二孝子墓表
　　东阳在婺为壮县号难治近嵗议者以东乡尤旷逺别置一尉以领之余里人姚宣伯为之数月以书来曰税籍不明赋役不平非民之顽驱之使顽也余报之曰固也良心人所同然或仁或鄙顾为之上者如何子益勉之未几又以书来曰管内有许斯二孝子墓许见晋书孝友传墓在蓝硎村所居名孝顺里及其亲家尚可识鹿峯虎峯俱以得名斯葢吴亦乌间人墓在后侣村地名孝义塘事并见图经二人皆尝表其门闾今不复存欲立巨石以表其墓且各刻其事于碑隂以诏邑之人使慕焉愿为书之余欣然曰尉以警捕为职而加意于风教子之意逺矣且必耿令君之所乐为也自念得姓于东楼公而望出东阳郡上世迁于四明而婺实吾宗之故里也既书其碑又且劝宣伯并刻之
　　跋张忠简公阐诗帖
　　煕宁六年日当食四月朔裕陵为彻馔避正殿一夕微雨不见日食百官入贺蔡子正挺为副枢献诗前四句曰昨夜薫风入舜韶君王未御正衙朝阳辉已得前星助阴沴潜随夜雨消当时无能过之者葢又有皇子之庆也端明张公绍兴十三年为秘书郎是时事既相类诗语精切可以追配前人后以孝宗旧学仕为尚书虽不及大用而清徳映照宠数优渥三子一孙同为郡守叔子遂践世官张氏之兴未艾也拳拳爱君忧国之诚已见于此诗伏读为之三叹
　　跋王如晦文巻
　　开禧二年下元前二日王周伯垕示余以巨轴曰此曾大父朝议少时场屋之文也大父滁州藏之赠告箱中余曰周伯妙年固非汉之老人而余年七十及识君之曾大父于少时余与表兄中书陈舍人安行俱汪出生长外家舍人幼孤侍母以汪氏为归余十嵗时见舍人取朝议之女外祖少师待朝议如姻家徃来无时后六年而朝议亡外祖铭其墓而仲舅尚书为之文绍兴三十年嵗在庚辰滁州登科余适在都下侍仲舅往贺滁州泣曰先君少在郡庠以明易试优等升内舍籍上庠兵火之后再以本经中乡举太学再兴又以诗赋聨荐一日外报省榜而不及门先君方理发吾母劝之曰君发已种种兹事可已徒费精神何为先君握其发曰未死终不可已然竟赍志以殁某之侥幸先君之泽也今见所着易义十三篇论二首虽非今时文格然既尽当时之体而议论详明益见学问之蚤成而老不得售非命也耶滁州既成先志仕至二千石亦足为善士之劝矣若其髙谊乐施虽已见志中抑闻遇西变时乡之寒士襆被附舟日为食客又济其乏絶者不知几人项文学彦思伋贫甚以场屋之旧叩门无时公知使令者厌之一闻项之謦欬则径出迎之袖出所赠以应其须尝在旅中项来谒不值逡巡既去而银杯羽化从者遽白公以为无疑公怡然曰必无之因置不问后乃知从者之廀也闻者益叹服其他折劵已债不可数计王氏之泽未艾也周伯拱而曰皆孙曾所未闻愿书卷尾以补家传之阙又以诏后之人
　　跋赵大资政所藏赵忠定公帖
　　开禧二年大资政赵公奉祠居四明一日理故箧有简韬紫罗囊中缄封甚密发而视之乃丞相赵公报章翰墨如新葢皇上受禅前一日事已豫定公密以报丞相丞相时为知枢密院喜甚而书此所谓陆贾交欢为公以大义谕殿帅郭果正如平勃之安刘氏也公慨然感念儵已十三年矣公方为蜀帅时尝被防上内禅本末无一言之诬兹欲以此简登之石以示后人公之意深矣钥待罪直学士院甲子昧爽之前密闻大议于公相君示以太皇太后之命播告四方实叨视草遂得在二公之间正元朝士存者无几矣幸日陪杖屦之末公曰微吾子无有深知当时事者为我序之钥曰唯
　　跋刘师文昆仲乞増母夀疏藁
　　文王谓武王曰我百尔九十吾与尔三焉文王九十七乃终武王九十三而终有是哉正义曰年夀之数赋命自然不可延之寸隂不可减之晷刻然刘氏兄弟以母暴得病欲絶各乞减算三年増母之夀而母后六年乃卒呜呼真有是哉
　　跋东坡与宗人帖
　　宗人容贫甚吾无以济之昔年尝见李驸马玮以五百千买王夷甫帖吾书不下夷甫其人则吾之所羞书此以遗生生不得五百千勿以与人然事在五百年后价直如是吾佛一坐六十小刧五百年何足道哉东坡居士
　　俟河之清人夀几何容方苦贫而使得五百年后坡亦善谑矣钱大参书法源出于坡叹仰若此必能审其为真
　　书李氏建炎备御录后
　　始余八九嵗时侍外祖汪少师外祖母福国夫人先妣安定郡夫人季舅江州赴奉川任氏庆集江口秉义李君及王夫人邀过其家隠然巨室犹记及见双椿芝兰之盛既长始知二老人康适由长子修武子列一力干蛊才智絶人孝养备至秉义自六十嵗即以家事付之一丝不挂时已近八十畧无老人衰惫之气夀至八十八而终侍御王公志其墓先是建炎三年吾乡被兵祸最酷逺如昌国颛颛独居一海中亦遭焚燬时髙宗南巡永嘉奉川为孔道敌势方张承平既久人不知兵望风奔散而邑境独全尝以问诸父泊故老则曰此李君子列之力也邑有义社素号趫勇邑官召人士议事皆已窜伏山谷君所居去邑一舍令驰檄使自备糇粮从便控扼而数百人已列庭下君延致其长自任馆谷之责椎牛酾酒以劳勉之众皆感奋逺近来归随即抚定军声既振冦望风而郤麾众追蹑得其数级而还事定又出私藏犒之方是时处张功阀冒赏射利者甚众君不自言赏亦不及逮今将八十年李氏之赀产虽寖不及旧而隂徳必报文风大兴君有九子长过庭蚤入太学得官亦转为丞矣第四子迪功充庭是生六子长曰元白授学于舒元彬璘归以诲诸弟今为上舍生诸弟与其羣从入太学预乡书者已五六人元白长子亦入学次以制中开禧元年进士第乡里莫不歆艳盛矣一日迪功理故书尽得修武备御时支犒总目手泽具存欲以显扬先人之烈俾钥序其后详已见于张公仲房所作行状矣抑闻之衣冠南渡所在颠踬者非一钥亲见王信州正夫从言时侍二亲避地南来伥伥然无所归寄命一航闻有义勇所聚遂投之众见其北音遽曰此奸细也欲戕之举室不知所为忽一士人攘臂曰毋害善良此士大夫之族也问知其为三槐家益善遇之则子列也且曰微子列吾家无噍类矣又闻秉义尝庆夀百客皆集有壻刘氏独不至子列欲尽亲欢以此为歉问之则以官逋三数百千方系于有司不可脱也即具舟载钱如所负之数输之官取壻以归大率髙谊宏略如许然则李氏之兴殆未艾也今方多事思得疏财好义狥公忘私如修武君者岂易得哉故慨然为之书
　　跋秦王独猎图
　　山谷题摹燕郭尚父图云往时李伯时为余作李广夺畨儿马挟儿南驰取畨儿弓引满以射追骑观箭锋所直发之人马皆应也伯时笑曰使俗子为之当作中箭追骑矣余因此深悟画格此文皇独猎图唐小李将军之笔建炎间内府宣取于宗室家奏以非所敢惜但以前射一豕而上生于亥故不敢进复令取之亟摹一本而以真者进御三马一豕皆极奔骤弓既引满而箭锋正与豕相直岂山谷龙眠俱未见此画耶













　　攻媿集卷七十四
　　钦定四库全书
　　攻媿集巻七十五
　　宋　楼钥　撰
　　题跋
　　书曹武王传后
　　康王之诰曰昔君文武则亦有熊罴之士不二心之臣保乂王家用端命于上帝夫所谓不二心者人但谓其忠于所事而已书之意葢谓其臣与文武之心为一如咸有一徳之谓也艺祖之造邦武恵之元勋不容赞叹后人徒知艺祖之神武而不知创业埀统本于不嗜杀人徒知武为熊罴之士不知其用兵行师不妄杀一人所谓不二心之臣故伐蜀而戢兵艺祖使人谓王曰汝能戒士暴掠成吾不杀之志任得其人矣江南将下艺祖梦神人奏上天以金陵一城生灵为曹厶后自知厶必能副朕不杀之志矣呜呼我宋之国祚无穷曹氏之余庆流衍三代之君臣何以尚兹
　　跋赵睎逺使北本末
　　汉武帝得人之盛史赞有曰奉使则张骞苏武武之执节千古所仰若骞者往来匈奴十余年谓其勤劳则可然竟不得月氏要领犹之可也奉使有指而多取外国竒物失侯之后益言所闻于他国者以荡上心帝之黩武以至虚耗骞实启之殆汉之罪人也少师以皇族之彦孝宗妙选副国信使上方锐意恢拓别持一书前此未有而公遇事详审抗节不挠既深得肤使之体迨其归奏力陈遵养之説上意虽无封狼居胥之快而察公之忠诚南北信誓守之愈坚三复遗编手泽粲然敬叹不已既得周文忠公为隧碑以发扬之谨书卷末以慰二贤嗣之孝思云
　　跋黄刺史公移
　　余从妹适新昌石时亨文今主桐庐簿其壻黄君日宣自言鼻祖名从日从成唐五季间为明州刺史始居勤之隠学后徙于剡所居号北庄且携其家藏明州公移三纸相示草书皆手泽也余毎见旧物无不爱玩又念先大父少师宣和中守乡郡首尾四年中更兵燬不惟家集不存吏牍亦不复见君家此帖传三百年可寳也谛视之其第三帖天祐三年呜呼唐昭宗以天复四年三月改天祐八月而遭朱全忠之祸哀帝嗣位竟不改元三年嵗在丙寅明年四月而唐亡矣嵗在丁卯是为梁开平元年余二帖皆开平二年嵗在戊辰第二帖则正月而第一帖乃九月三帖之次正失其前后当一正之二帖为雪窦山者前止称监葢専为监事也印文漫灭仅辨一二疑是监中之印一牒补吴徳为衙官则明州重铸之印六字甚明晚唐名器益轻一刺史而检校太傅骑省宪衔下及胥史是时钱武肃王据吴越或劝拒梁使者武肃笑曰吾岂失为孙仲谋耶故用其正朔又言董昌之诛明州君预有力故有佐忠去伪功臣之号因并着之
　　跋欧阳公与张直讲帖
　　欧阳公笔札自成一家故所见无伪帖然鲜有如张氏所蓄之伙葢直讲出其门久矣呜呼前辈风范叹仰何极与门人书止以讲学进道为问官称直书外封多用花押皆今之所无也出处君子之大致可以自决若范蜀公之不待年固为髙矣葢有为而发公亦不暇俟从心之期勤勤屡请而后得之本无可疑而于士友间询士论恤清议又恐或以为逺也李宗易未知何人公欲少遂体息可渐调摄公非他人比也以忧世体国之切又为斯文宗主虽曰忘疲精力耗矣六十四嵗至蔡明年六月得谢又明年当熙宁五年之秋而公薨矣哀哉汝隂处士公待之甚厚骑马聴朝鸡之句可知一从王氏之招顿隳素守春秋犹且倚阁于公何有哉公发明经学于诗最详易道难言公亦自言不敢以己意为凖也直讲五世孙篪示此二轴敬题其后闻家藏直讲易説犹恨未及见之公尝荐直讲试制科期待不浅官此大理寺丞秀州幸命也而其后衣冠不絶曽孙谔防洎篪俱挹世科非垂裕之效耶
　　跋巢经唱和帖
　　向芗林　夀冈杨愿　巢经萧奂
　　芗林词翰固多见之夀冈巢经之酬倡可以见江右文物之懿夀冈临江之山其字谨仲绍兴二十一年进士也枢密杨公字原仲姓名适与夀冈相似今其家在防稽杜小冠陈惊坐不可不辨也
　　跋傅钦甫所藏职贡图
　　河南出鲜卑慕容氏吐谷浑之后也地在河南古之流沙也梁天监元年遣使朝贡献玛瑙钟后或嵗再三至或再嵗一至
　　中天竺国一名身毒天监初其王屈多遣使献瑠璃唾壶等
　　师子国大通元年其王迦叶伽罗诃黎邪使使贡献北天竺国天监三年遣使朝贡
　　渇盘陀国于阗中小国也中大同元年始通江左遣献方物
　　武兴蕃国本仇池天监初封武都王后以为东益州滑国车师之别种天监十五年其王厌带夷栗陁遣使献方物
　　波斯国中大通五年始通江左遣使献佛牙
　　百济国在震旦之地共有五十四国百济其一也天监十一年遣使朝贡
　　兹国西域之旧国自晋渡江不通天监元年遣使朝贡
　　倭国武帝进其王武为征东大将军
　　因古柯国　【梁书及南史并作周古柯国此因字似误】呵跋檀国胡密丹国并滑国之旁小国也普通元年使使随滑国使来献方物
　　白题国匈奴之别部落也汉灌婴与匈奴战斩白题骑一人普通三年遣使来献方物
　　末国汉世且末国也普通五年始通江左遣使来贡献
　　林邑国古之越裳汉日南郡象林县天监九年其王范天凯奉献白猴
　　婆利国去广州二月日行天监十年　【梁书及南史并作天监十六年】遣使奉表献金度
　　宕昌国西羌种天监四年其王梁弥博来献甘草当归
　　狼牙脩国在南海中去广州二万四千里天监十四年遣使阿撒多奉表
　　右二十国亦有屡至者姑纪其略
　　正字傅钦甫携职贡图见示不惟画笔精好其上题字亦自合作李龙眠有帖云梁元帝萧绎镇荆时作职贡图首虏而终防凡三十余国今此卷才二十有二必有遗脱者余试攷之其一曰鲁国使龙眠以为首虏而此曰鲁岂有误耶徧阅南史梁之记传及通典太平御览皆无鲁国与丙丙国其下二十国则有之既列于前皆曾朝贡于梁者也武帝纪中又有扶南邓至于阗蠕蠕髙丽干陁利新罗盘之一丹九国岂图之所遗耶亦不见所谓防者按海南诸国晋代通中国者葢鲜故不载史官及宋齐至梁其奉正朔修职贡航海往往而至自晋氏南渡介居江左北荒西裔隔碍莫通至于南徼东边界壤所接宋元嘉象浦之捷威震冥海于是鞮译相系无絶嵗时以洎齐梁职贡有序元帝字世诚武帝第七子也工书善画自图宣尼像为之赞而书时人谓之三絶江陵城陷聚图书十余万卷尽烧之著书甚多内有职贡图一卷此几是矣然尚有可疑者既曰图书尽烧何由得传使不在煨烬中去今已六百五十三年纸之夀虽过于绢素亦不应尚尔全好恐是龙眠摹本前帖即其自跋也故又云恨笔墨凡恶而未究真此葢其自谦之辞也标题小楷与帖字颇类疑亦龙眠之笔又帖云状其形而识其土俗今不见所识又疑止摹其形也况龙眠好临古名画如张僧繇善神李将军海岸图呉道子韩干者尤多晋天福中胡严征临道子善神亦曾榻木澹岩张公右丞达明龙眠之甥亦言伯时于前人遗迹靡所不叩则元帝之画当是其所临者贞观开元等印髙下匀布如出一时贞观既在御府不应百济之下书显庆四年灭又内殿图书内合同印集贤院御书等虽皆是李后主印然近世工于临画者伪作古印甚精玉印至刻滑石为之直可乱真也姑罄所闻更俟博识之士订之噫龙眠之笔在今日诚不易遇钦甫寳之安知他日不获其余也
　　钦甫云通鉴宋元嘉二十七年将北伐诏云芮芮亦间遣使逺输诚款誓为犄角疑丙丙与芮芮相类恐传写之误然南史亦无芮芮之名姑俟详攷
　　梁书西北诸戎传芮芮国葢匈奴别种魏晋世匈奴分为数百千部各有名号芮芮其一部也自元魏南迁因擅其故地宋引之共伐魏天监十四年遣使献貂裘是后数嵗一至贞观中中书舍人裴孝源公私画録云梁元帝画六卷并有题印却不及此又云职贡图三卷江僧寳画隋朝官本亦有陈梁年号名画记云元帝画职贡图并序外国贡事又梁书云任荆时画番客入朝图下元日再书以助博闻
　　初疑芮芮恐是蠕蠕北史蠕蠕传甚详攷之不见而南史蠕蠕传与梁书芮芮传首尾止二百余字事絶相类乃知芮芮果蠕蠕也蠕蠕贡献已见前跋在武帝纪中因并书之
　　跋二疏图
　　开僖二年余年七十乡党作防于敝庐俞叔以此图为夀爱玩不已时余已告老于朝至明年再请而后得之韩文公送杨巨源序引二疏事云后世工画者又图其迹至今照人耳目赫赫若前日事则知旧有此图矣澹岩右丞张公有二疏图诗自注云世传顾长康笔故诗中云虎头图一卷髙贵乡公画隋朝官本二者未知孰是右丞诗又称潼闗四山万木送车阗咽导骑交驰疑非此本龙眠思出新意或约旧图而为之洛阳王夀卿鲁翁篆李阳冰琴铭跋尾赵公明诚称其深入阳冰之室贺公所称殆是斯人而非公也近又得龙眠四皓图稍大遂临此本展以为对
　　题栁公权所跋洛神赋
　　洛神赋本感甄赋王大令好书此故多传于世尝见六一居士家传绢素真迹亦非全文栁诚悬小楷书跋此巻作章草体虽合作未到皇象诸公其用工亦深矣余以读者不能尽职欲为行书于后因防以他本正定以冗未暇书此归之他日或再见尚当属笔
　　跋金縢图
　　金縢之説不明久矣尝偶得其意欲着于册而未暇庐甥祖皋申之携此图见示虽出临摹而古意具在遂为之説书序曰武王有疾周公作金縢读者遂谓公作金縢之匮殊不知序书者葢言金縢之篇为公而作也古之卜筮非若后世之轻易记曰易抱南面天子北面葢圣人斋戒以求蓍其求之天也可易乎哉此篇之説既不明似觉文义间断又若非可以传后世者间有不通先儒多畧而不道余熟复之始得其意而后词意聨属所谓丰不余一言约不失一辞者要当先正金縢二字所谓金縢之匮者其中实藏占书自后稷之封于邰分茅胙土授之以占书至严子孙世守非有大事不启也武王克商才二年而疾弗豫召公太公曰我其为王穆卜穆敬也二公欲卜之于天也周公曰未可不若以感动我先王遂以告太王王季文王卜三而皆吉所谓启籥见书者正启先世金縢之匮也既观占书亦曰吉公纳册于匮中不欲人之见之非圣人欲徼福于后也罪人斯得之后又为鸱鸮之诗以遗王其意切矣史臣书王亦未敢诮公言虽不诵言而不利孺子之谗王之心犹未释然也雷电以风禾偃木拔王与大夫尽弁以启金縢之书不知何为而启此书也以为不知则天变于上何为而启此以为知之则亦不必启此书也葢其时正以不知天之所以为变故启占书以卜天意及得公代武王之説至于执书以泣王心始大悟首曰其勿穆卜葢本欲卜而今不必卜也始知天变之意欲彰公之勤劳尔出郊而迎雨反风而嵗大熟而后一篇之义焕然孔子定书特存此篇以见周公之制礼作乐以致太平本于此也新莽以平帝有疾作策请命愿以身代蔵册金縢莽之谗诈不足言汉去古未逺此説已不明直以金縢之匮为周公所作而况于后世乎
　　跋章达之所藏虞书孔子庙堂碑
　　此本虽无大周二字比余所藏为多又精彩殊胜闻天台有真迹在余生恨不得见之得见此本斯可矣
　　又心经
　　虞书石刻虽不尽有尚多见之心经精妙始见此本章贰卿自言家藏已百余年矣栁诚悬苏浩夫人志铭此本竒甚只一叠字真欲照人小字难于寛绰而有余不如此不足为楷法户簉李公诚之示以大父防政文肃公草堂所藏懐素自叙嘉定元年闰四月丙子同观于道山堂有疑为临本者然亦妙矣未易轻议
　　跋潘刑部致尧诗卷
　　彦先济南潘公之字也登绍兴初进士科时方多艰慷慨许国始为尉曹丞相吕忠穆公荐其有専对之才二年嵗在壬子假礼部侍郎使不测之敌一时名公皆壮其行诗章甚众今其存者四殿院刘公棐察院李公蔼又李公愿马公永卿皆俊伟人也公既得要领以归和好随定授朝请郎尚书刑部郎中终焉公讳致尧其行也季氏宗丞公致祥字彦和奉其太夫人居四明余从妹适宗丞之子迂今其子佋楼出也携以求跋为道梗槩仍请道山诸贤各识姓名于别卷明日又书此于玉堂直舍俾佋袭藏之以为家宝云
　　跋李文敏公遗事
　　士大夫学为文章固足以为国之光华一临事变隳素守忘大节者多矣二凶变起仓猝文敏公廷叱之而夺其气事不难无以见君子宗社再安诚国有人哉
　　跋李山房与山谷帖
</div>
    <div class="pagination">
<a href="攻媿集_page62.html">上一页</a><span>...</span><a href="攻媿集_page58.html">58</a><a href="攻媿集_page59.html">59</a><a href="攻媿集_page60.html">60</a><a href="攻媿集_page61.html">61</a><a href="攻媿集_page62.html">62</a><span class="current-page">63</span><a href="攻媿集_page64.html">64</a><a href="攻媿集_page65.html">65</a><a href="攻媿集_page66.html">66</a><a href="攻媿集_page67.html">67</a><a href="攻媿集_page68.html">68</a><span>...</span><a href="攻媿集_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
