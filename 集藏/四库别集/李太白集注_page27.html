<!DOCTYPE html>
<html>
 <head>
  <meta charset="utf-8"/>
  <title>
   李太白集注 - 第 27 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   李太白集注 - 第 27 页/共 36 页
  </h1>
  <div class="content">
   禁帏秋夜月探金罅【升庵词品作明月探窓罅】玉帐鸳鸯喷沉【词品作兰】麝时落银灯香灺　女伴莫话孤眠六宫罗绮三千一笑皆生百媚宸游【词品作衷】教在谁边【鸳鸯爇香器也説文灺烛烬也　灺才野切斜上声】
　　右二首见絶妙词选【欧阳炯花间集序曰在明皇朝则有李太白应制清平乐词四首絶妙词选曰唐吕雕遏云集载太白应制词四首以后二首无清逸气韵疑非太白所作故只存其二胡应麟笔丛曰太白清平乐葢五代人伪作因李有清平调故赝作此词传之】
　　清平乐三首
　　烟深水濶音信无由达惟有碧天云外月偏照悬悬离别　尽日感事伤懐愁眉似锁难开夜夜长留半被待君魂梦归来
　　其二
　　鸾衾鳯褥夜夜常孤宿更被银台红蜡烛学妾泪珠相续　花貌些子时光抛人逺泛潇湘欹枕悔聴寒漏声声滴防愁肠
　　其三
　　画堂晨起来报雪花坠髙卷栊看佳瑞皓色逺迷庭砌　盛气光引炉烟素草寒生玉佩应是天仙狂醉乱把白云揉碎【栊见十一巻注】
　　桂殿秋
　　仙女下董双成汉殿夜凉吹玉笙曲终却从仙官去万户千门惟月明　河汉女玉链顔云軿徃往在人间九霄有路去无迹嫋嫋香风生佩环【汉武内传王母来命侍女董双成吹云和之笙黄庭经却灭百邪玉链顔云軿见三巻注　吴虎臣曰此太白词也有得于石刻而无其腔刘无言倚其声歌之音极清雅邵氏闻见后録以此词为李文饶迎神送神二曲予防秦尚有能宛转度之者或并为一曲谓李太白作许彦周诗话亦作李卫公步虚词　軿音瓶】
　　连理枝
　　雪盖宫楼闭罗幕昏金翠鬪压阑干香心澹薄梅梢轻倚喷寳猊香烬麝烟浓馥红绡翠被【猊音倪绡音宵】
　　其二
　　浅画云垂帔防滴昭阳泪咫尺宸居君恩防絶似遥千里望水晶帘外竹枝寒守羊车未至【晋书武帝多内宠平吴之后复纳孙皓宫人数千自此掖庭殆将万人而并宠者甚众帝莫知所适常乗羊车恣其所之至便宴寝宫人乃取竹叶挿户以盐汁洒地而引帝车　帔音辔】
　　右六首见
　　御定全唐诗
　　汉东紫阳先生碑铭
　　呜呼紫阳竟夭其志以黙化不昭然白日而升九天乎或将潜賔皇王非世所测【缺十一字】
　　挺列仙明防之英姿明堂平白长耳广颡挥手
　　振骨百关有声殊毛秀采居然逸异【缺十字】
　　而直达何龟鹤早世蟪蛄延秋元命乎遭
　　命乎予长息三日懵于变化之理【黄庭经明堂四达法海源梁邱子注眉头一寸为明堂蟪蛄见五巻注论衡传曰説命有三一曰正命二曰随命三曰遭命遭命者行善得恶非所兾望遭逢扵外而得凶祸故曰遭命礼记正义按援神契云命有三科有受命以保庆有遭命以谪暴有随命以督行受命谓年夀也遭命谓行善而遇凶也随命者谓随其善恶而报之云陈子昻弟孜墓志铭云岂其夭絶丧兹良图呜呼其元命欤遭命欤东方荅客难东方先生喟然长息】先生姓胡氏【缺六字】　　　族也代业黄老门清儒素皆龙脱世网鸿冥髙云但贵天爵何征阀阅【史记胶西有葢公善治黄老言张晏曰黄帝老子之书也晋书王隠以儒素自守不交势援法言鸿飞冥冥弋人何篡焉韵防阀阅史记明其等曰阀积其功曰阅又有功曰阀有劳曰阅汉车千秋传无伐阅功劳师古曰伐积功也阅经歴也今人以世家门户为阀阅误矣按人臣有功于国方得世禄阀阅之家犹言世禄之家耳又通鉴裴子野论曰降及季年专限阀阅胡三省注门在左曰阀在右曰阅则以世家门戸为阀阅更有由也】始八嵗经仙城
　　山【缺十一字】　　　　　　　　有清都紫微之遐想九岁出家十二休粮二十游衡山云寻洞府水渉冥壑神
　　王【缺八字】　　　　　召为威仪及天下采经使因遇诸真人受赤丹阳精石景水母故常吸飞根吞日魂宻而修之【缺六字】　　　所居苦竹院置飡霞之楼手植双桂栖迟其下【列子王实以为清都紫防钧天广乐帝之所居威仪道家职名如释家维那之类白玉蟾玉降万寿宫道院记唐有左右街威仪五代末周太祖因避讳改为道録是威仪即今之道録司也真诰日中五帝字曰日魂珠景昭韬緑映回霞赤童元炎飚象凡十六字此是金阙圣君采服飞根之道昔受之于太防天帝君一名赤丹金精石景水母玉胞之经梁丘子黄庭内景经注上清紫文灵书有采飞根之法常以日初出东向叩齿九通毕阴呪日魂名日中五帝字曰日魂珠景昭韬绿映回霞赤童元炎飚象呪呼此十六字毕暝目握固存日中五色流霞来绕一身于是日光流霞俱入口中名曰日华飞根玉胞水母也诗国风衡门之下可以栖迟毛传曰栖迟游息也】闻金陵之墟道始盛于三茅波乎
　　四许华阳【缺七字】　　　　陶隐居传升元子升元子传体元体元传贞一先生贞一先生传天师李含光李含光合契乎紫阳【真诰句曲山汉有三茅君来治其上时父老又转名茅君之山三君徃防各乘一白鹄各集山之三处时人互有见者是以发于歌謡乃复因鹄集之处分句曲山为大茅君中茅君小茅君三山焉总而言之尽是句曲之一山耳山生黄金汉灵帝时诏敕郡县采句曲之金以充武库逮孙权时又遣宿卫人采金常输官兵帅百家遂屯居伏龙之地因改为金陵之墟名也三茅者汉景帝中元间人长兄名盈次弟名固又次弟名衷俱得仙道老君拜盈为司命真君固为定録真君衷为保生真君故号为三茅君四许者许穆汝南平与人官至防军长史晋太和中入茅山修道功成仙去为上清真人第三子玉斧先于太和五年在茅山尸觧为上清仙官长子揆次子虎牙并亦得道南史陶景丹阳秣陵人为诸王侍读除奉朝请上表辞禄止于句容之句曲山恒曰此山下是第八洞宫名金坛华阳之天周回一百五十里昔汉有咸阳三茅君得道来掌此山故谓之茅山乃中山立馆自号华阳陶隠居人间书疏即以隐居代名旧唐书王逺知琅琊人少聪敏博综羣书入茅山师事陶景传其道法太宗登极将加重位固请归山贞观九年谓弟子潘师正曰吾见仙格以吾少时误损一童子吻不得白日升天见署少室伯将行在即翌日沐浴如冠衣焚香而寝卒年一百二十六歳调露二年追赠太中大夫諡曰升真先生天授二年改諡曰升元先生潘师正赵州赞皇人师事王逺知尽以道门隐诀及符箓授之髙宗幸东都因召见焉永淳元年卒时年九十八髙宗追思不巳赠太中大夫赐谥曰体元先生司马承祯字子防河内温人少好学薄于为吏遂为道士事潘师正传其符箓及辟谷导引服饵之术师正特赏异之卒时年八十九其弟子表称死之日有双鹤坛及白云从坛中涌出上连于天而师容色如生元宗深叹异之赠银青光禄大夫号贞一先生顔真卿元静先生李君碑先生姓李讳含光广陵江都人本姓以孝敬皇帝庙讳改焉提孩则有殊异晬日独取孝经如捧读焉开元十七年从司马链师于王屋山传授大法灵文金记一覧无遗综覈古今该明奥防元宗知先生徧得子微之道乃诏先生居王屋山阳台观以继之嵗余请归茅山纂修经法频征皆谢病不出天寳四载冬乃命中官赍玺书徴之旣至延入禁中每欲谘禀必先斋沐他日请传道法先生辞以足疾不任科仪者数焉元宗知不可强而止先生常以茅山灵迹翦焉将坠真经秘録亦多散落请归修葺特诏于杨许旧居紫阳观以宅之仍赐绢二百匹法衣两副香炉一具御制诗及序以饯之初隐居先生以三洞真经传升元先生升元付体元先生体元付正一
　　先生正一付先生自先生距于隐居凡五叶矣皆总袭妙门大正真法】　　　　　于神农之里南抵朱陵北越白水禀训门下者三千余人邻境牧守移风问道忽遇先生之宴坐【缺五字】　　隐几雁行而前为时见重多此类也【路史世言神农生而九井自出按九井在頼山荆州记云江夏随县北界厉乡村南重山也井在山北重堑周之广一顷一十亩内有地云神农宅神农生此神农既育九井自穿旧说汲一井则八井皆动寰宇记在县北百里人不敢触按今惟存一穴大木旁荫人即其处为神农社年常祀之亦引荆州记所言厉乡村厉山下之穴神农所生穴口方一歩容数人上有神农庙即荆州图永阳县西北二百三十里厉乡山东石穴也高三十丈长二百尺谓之神农穴名山洞天福地记南岳衡山周回七百里名朱陵之天在衡州衡山县白水即白河也一名淯水在南阳府详七巻注宴坐静坐也见二十三巻注埤雅雁行斜歩侧身故庄子谓士成绮雁行避影而问老子】天寳初威仪元丹丘道门龙凤厚礼致屈传箓于嵩山东京大唐【缺二字】宫三请固辞偃卧未几而诏书下责不得已而行入宫一革仪大变都邑然海鸟愁臧文之享猿狙裂周公之衣志徃迹留称疾辞帝尅期离阙临别自祭其文曰神将厌予予非厌世乃顾命侄道士胡齐物具平肩舆归骨旧土王公卿士送及龙门入叶县次王乔之祠目若有睹泊然而化天香引道尸轻空衣及本郡太守裴公以幡花郊迎举郭雷动【缺四字】　开顔如生观者日万羣议骇俗至其年十月二十三日葬于郭东之新松山春秋六十有二【海鸟见大鹏赋注庄子今取猿狙而衣以周公之服彼必龁齧挽裂尽去而后慊观古今之异犹猿狙之异乎周公也晋书王献之尝经吴郡闻顾辟彊有名园先不相识乗平肩舆径入文章正宗龙门在河南县地志曰阙塞山一名伊阙而俗名龙门王乔祠在南阳府叶县治东北相传即乔飞鳬之所故后人立祠于此以祀之今谓之双鳬观晋书葛洪卒时年八十一视其顔色如生体亦柔软举尸入棺甚轻如空衣世以为尸觧得仙云　狙子余切音脽】先生含光大不修小节书不尽妙郁有崩云之势文非夙工时动雕龙之作存也宇宙而无光殁也浪化而蝉蜕岂【缺八字】
　　乎【周易含光大品物咸亨正义云包含以厚光着甚大也后汉书刘陶为人居简不修小节梁昭明】
　　【太子锦带书丛谈发流水之源笔阵引崩云之势史记齐人颂曰谈天衍雕龙奭裴骃注刘向别録曰驺衍之所言五德终始天地广大书言天事故曰谈天驺奭修衍之术文饰之若雕镂龙文故曰雕龙左思吴都赋赤须蝉蜕而附丽刘渊林注言此人升仙如蝉之脱殻也】有乡僧贞倩雅仗才气请予为铭予与紫阳神交饱飱素论十得其九弟子元丹丘等咸思鸾凤之羽仪想珠玉之云气洒扫松月载扬仙风篆石颂德与兹山不朽其词曰
　　贤哉仙士六十而化光光紫阳善与时而为龙蛇固亦以生死为昼夜有力者挈之而趋刼运頽落终归于无惟元神不灭湛然清都延陵旣没仲尼呜呼青青松柏离离山隅篆石颂德名扬八区【庄子一龙一蛇与时俱化而无肯专为淮南子以利害为尘垢以死生为昼夜方舆胜覧延陵季子墓在常州晋陵县北七十里申浦之西孔子尝题曰呜呼有吴延陵季子之墓旧石湮灭唐元宗命殷仲容摹以传扬雄长杨赋洋溢八区李善注八区八方之区也　按宋敏求后序谓吕缙叔出汉东紫阳先生碑而残缺间莫能辨不复收入本集太平寰宇记紫阳先生塔铭李白譔在废光化县今不知存否此本从道藏刘大彬茅山志中録出虽有缺文然与集中所称紫阳先生元丹丘僧倩公仙城山飱霞楼等句多所取证且其文系太白真作铭词元奥可喜宋氏弃之不收固矣】右一篇见刘大彬茅山志
　　杂题
　　乗兴踏月西入酒家不觉人物两忘身在世外
　　其二
　　夜来月下卧醒花影零乱满人衿袖疑如濯魄于冰壶也【方舆胜览象耳山在眉州彭山县有太白书台有石刻太白畱题夜来月下卧醒云云】
　　其三
　　楼虚月白秋宇物化于斯凭防身势飞动非把酒自忘此兴何极
　　其四
　　吾头懵懵试书此不能自辨贺生为我读之
　　右四则见龙江梦余録【唐锦龙江梦余録胡文穆记李白三帖其一云乘兴踏月其二云月下卧醒其三云楼虚月白余亦见其一帖云吾头懵懵虽其字迹真赝有不可必者然词语豪爽趣韵自别信非太白不能道也】
　　类书中多摘引太白诗句然不能无错缪海録碎事锦绣万花谷二编学士家以其出自宋人尤珍尚之其所引太白断句甚多亦有误者如雨吟春破碎贫饮客雕零山含红树随时老天带黄昏一例愁茶褐园林新栁色鹿胎田地落梅香江边石上谁知处緑战红酣别是春只有人间闲妇女一枚煎饼补天穿皆是李觏诗【因觏字太伯遂譌作太白】上有万仞山下有千丈水苍苍两崖间阔狭各一苇是白乐天诗晚花红艶静髙树緑阴初亭午清无比溪山画不如是杜牧诗虬须顦顇羽林郎防入甘泉侍武皇雕没夜云知御苑马随仙仗识天香是李郢诗而皆以为太白诗矣又若霜结梅稍玉阴凝竹干银竹粉千腰白桃皮半颊红心为杀人剑泪是报防珠绮楼何氛氲朝日正杲杲玉顔上哀啭絶耳非世有佳人微醉玉顔酡笑倚妆楼澹小蛾借问单楼与同穴可能银汉胜重河露暗烟浓草色新一番流水满溪春可怜渔父重来访只见桃花不见人昔日狂秦事可嗟直驱鸡犬入桃花至今不出烟峦口万古潺湲一水斜庭中繁树乍含芳红锦重重翦作囊还合炎蒸留烁景题来消得好篇章诸句未详为谁氏之作其句法皆与太白不相似亦皆以为太白诗矣罗鄂州新安郡志谓南唐时另有一翰林学士李白姑熟十咏是其所作然则后人所传李白诸逸诗及断句之为诸书所误引而其名莫可考者乌知非斯人之作耶昔人论杜诗真伪谓人才之不同如其面焉耳目口鼻相去亦无几谛视之未有不差殊者诗至少陵固不可得而乱也斯言良是夫学力如少陵其诗不可得而乱天才若青莲其诗固可得而乱耶然知其不可乱而犹彚之编之而附之于本集之后岂曰务博良欲存此以为后人辨其真赝而知所取法焉耳
　　宋魏菊庄诗人玉屑十四巻载歴论诸家一条其下有旁注李太白集四字厥后汉魏诗乘因而采之而昧者互相引用遂以为真太白之文矣今按其前曰诗之兴也兆基邃古唐歌虞咏始载典谟商颂周雅方陈金石其后研志縁情二京弥甚含毫沥思魏晋弥繁李都尉鸳鸯之辞纒绵巧妙班媫妤霜雪之句发越清迥平子桂林理在文外伯喈翠鸟意尽行间河朔人物王刘为称首洛阳才子潘左为觉先乃若子建之牢笼羣彦士龙之籍甚当时并文苑之羽仪诗人之龟鉴凡一百二十五字是骆賔王和闺情诗启之前数行其后云骆賔王为诗格髙防逺若在天上物外神仙防集云行物驾想见飘然之状凡二十九字其二十六字是裴敬所作太白墓碑中数语葢骆賔王之下为诗格髙防逺之上皆有缺文原属两条抄録者不察其舛误而相聨属为一则在菊庄原本要未尝缪误至此汉魏诗乗因菊庄俗本之误而承其误葢有由矣即是推之今所编辑拾遗安知不类于是而宋次道所裒益全集之诗文又安知不亦类于是耶后之读者尚有鍳于斯哉
　　郑樵通志艺文畧别集内载云李白草堂集二十巻李阳冰录又度北门集一巻于制诰类中复载云李白度北门集一巻刘少彝曰度北门集当是供奉翰林时代言之草岂通考所谓翰林集者故已彚入然今本无一字存者其为湮佚无疑矣余考旧唐书之经籍志新唐书之艺文志及太白列传皆不载此书而他籍亦鲜有言之者岂亦南唐之翰林学士李白所作耶抑李白度者其人名北门集者其书名而后人误读之耶聊志于末以俟博学者辩之

　　李太白集注巻三十
　　钦定四库全书
　　李太白集注巻三十一
　　钱塘　王　撰
　　序志碑传【十二首】
　　草堂集序　　　　　　　　　　李阳氷
　　李白字太白陇西成纪人凉武昭王暠九世孙蝉聨珪组世为显著中叶非罪谪居条支易姓与【缪本作为】名然自穷蝉至舜五世为庶累世不大曜亦可叹焉神龙之始逃归于蜀复指李树而生伯阳惊姜之夕长庚入梦故生而名白以太白字之世称太白之精得之矣【唐世陇西郡渭州也无成纪县而秦州天水郡乃有成纪此云陇西成纪人盖推其先世郡邑而云耳汉书李广传言广为陇西成纪人在汉初成纪本属陇西至武帝元鼎三年分陇西置天水郡于是成纪属天水而不属陇西矣唐李氏族望推为广所出者皆曰陇西成纪盖本此也凉武昭王讳暠系出李广之后当晋安帝之末为羣雄所奉推为炖煌太守遂启霸图兵不血刃坐据河西五郡国号曰凉自称为公在位十八年薨国人上諡曰凉武昭王暠子曰歆歆子曰重耳重耳子曰熈熈子曰天赐天赐子曰虎虎子曰昺昺子曰渊于是代隋而有天下是为唐髙祖元宗天寳二年追尊凉武昭王曰兴圣皇帝南史王筠传爵位蝉聨文才相继诗商颂昔在中叶毛传曰叶世也按范传正墓碑云隋末多难一房被窜于碎叶与此文所谓中叶非罪谪居条支地名不同新唐书畧之但言隋末以罪徙西域考汉书西域传乌弋山离国去长安万二千二百里条支国又在其西行百余日方至其国与中国絶逺疑非谪戍者所居唐书地理志西域羁縻州有条支都督府以诃达罗支国伏寳瑟颠城置领州九安西都防府乃唐龙朔元年所置隋时无之恐碎叶为是条支乃借言作西域极逺之地説耳史记虞舜者名重华重华父曰瞽叟瞽叟父曰桥牛桥牛父曰句望句望父曰敬康敬康父曰穷蝉穷蝉父曰帝颛顼颛顼父曰昌意以至舜七世矣自从穷蝉以至帝舜皆微为庶人艺文类聚老子姓李名耳字伯阳楚国苦县赖乡人也其母感大流星而有娠虽受气于天然生于李家犹以李为姓又云母到李树下生老子生而能言指李树曰以此为我姓左传郑武公娶于申曰武姜生庄公庄公寤生惊姜氏故名曰寤生　暠音稿】不读非圣之书耻为郑卫之作故其言多似天仙之辞凡所著述言多讽兴自三代以来风骚之后驰驱屈宋鞭挞扬马千载独歩唯公一人故王公趋风列岳结轨羣贤翕习如鸟归鳯卢黄门云陈拾遗横制頽波天下质文翕然一变至今朝诗体尚有梁陈宫掖之风至公大变扫地并尽今古文集遏而不行唯公文章横被六合可谓力敌造化欤【后汉书周燮专精礼易不读非圣之书司马相如难蜀父老文结轨还辕东向将报顔师古曰结屈也轨车迹也张华鹪鹩赋飞不飘扬翔不翕习李善注翕习盛貌新唐书卢藏用字子潜豳州范阳人神龙中累擢中书舎人歴吏部黄门侍郎陈子昻字伯玉梓州射洪人文明初举进士擢麟台正字迁右拾遗唐兴文章承徐庾余风天下祖尚子昻始变雅正初为感遇诗三十八章王适曰是必为海内文宗子昻所论著当世以为法卢藏用陈氏集序君名子昻字伯玉蜀人也崛起江汉虚视函夏卓立千古横制頽波天下翕然质文一变非夫岷峨之精巫庐之灵则何以生此大唐新语梁简文之为太子好作艶诗境内化之浸以成俗谓之宫体陈书后主使诸贵人及女学士与狭客共赋新诗互相赠荅采其尤艶丽者以为曲辞班固西都赋横被六合】天寳中皇祖下诏征就金马降辇歩迎如见绮皓以七寳牀赐食御手调羮以饭之谓曰卿是布衣名为朕知非素蓄道义何以及此置于金銮殿出入翰林中问以国政潜草诏诰人无知者丑正同列害能成谤格言不入帝用疏之公乃浪迹纵酒以自昏秽咏歌之际屡称东山又与贺知章崔宗之等自为八仙之游谓公谪仙人朝列赋谪仙之歌凡数百首多言公之不得意天子知其不可留乃赐金归之遂就从祖陈留采访大使彦允请北海髙天师授道箓于齐州紫极宫将东归蓬莱仍羽人驾丹丘耳【皇祖元宗也元宗于代宗为祖是文作于代宗即位之后故曰皇祖雍録金銮殿在学士院之左长安志大明宫有金銮殿在环周殿西北唐防要翰林院开元初置在银台门内麟徳殿西厢重廊之后盖天下之艺能技术见召者之所处也唐书地理志河南采访使治汴州陈留郡即汴州北海郡即青州济南郡即齐州俱属河南道楚辞仍羽人于丹丘兮留不死之旧鄊王逸注山海经言有羽人之国不死之民或曰人得道身生羽毛也朱子注仍因就也羽人飞仙也丹丘昼夜常明之处也】阳氷试歌于当涂心非所好公遐不弃我乗扁舟而相顾【缪本缺乗字相顾作相欢】临当挂冠公又疾亟草藁万巻手集未脩枕上授简俾予为序论关雎之义始媿卜商明春秋之辞终慙杜预自中原有事公避地八年当时著述十丧其九今所存者皆得之他人焉时寳应元年十一月乙酉也【韩诗外传子夏问曰关雎何以为国风始也孔子曰关雎至矣乎夫关雎之人仰则天俯则地幽幽防防徳之所藏纷纷沸沸道之所行虽神龙化斐斐文章大哉关雎之道也万物之所系羣生之所悬命也河洛出图书麟鳯翔乎郊不由关雎之至则关雎之事将奚由至矣哉夫六经之防皆归论汲汲盖取之乎关雎关雎之事大矣哉冯冯翊翊自西自东自南自北无思不服子其勉强之思服之天地之间生民之属王道之原不外此矣子夏喟然叹曰大哉关雎乃天地之基也家语卜商卫人字子夏习于诗能通其义以文学著名晋书杜预立功之后从容无事乃沈思经籍为春秋左氏经传集解又叅考众家谱第谓之释例又作盟防图春秋长厯备成一家之学比老乃成当时论者谓预文义质直世人未之重惟秘书监挚虞赏之曰左丘明本为春秋作传而左传遂自孤行释例本为传设而所发明何但左传故亦孤行】
　　李翰林集序　　　　　　　　　魏　颢
　　自盘古划天地天地之气艮于西南剑门上断横江下絶岷峨之曲别为锦川蜀之人无闻则已闻则杰出是生相如君平王褒扬雄降有陈子昻李白皆五百年矣【艮限也蜀于方位居中州之西南剑门岷山峨眉山锦江皆在其地司马相如扬雄皆蜀郡成都人严君平王褒亦称蜀人未详生何县陈子昻梓州射洪人俱见前注】白本陇西乃放形因家于绵身既生蜀则江山英秀伏羲造书契后文章滥觞者六经六经糟粕离骚离骚糠粃建安七子七子至白中有兰芳情理宛约词句妍丽白与古人争长三字九言出神入瞠若乎后耳【唐时緜州剑南道又谓之巴西郡古广汉郡地在成都东北三百五十里孔安国尚书序古者伏牺氏之王天下也始画八卦造书契以代结绳之政由是文籍生焉音释云书者文字契者刻木而书其侧故曰书契也一云以书契约其事也郑元云以书书木边言其事刻其木谓之书契也滥觞谓原本也详见二十八巻注庄子桓公读书于堂上轮扁斵轮于堂下释椎凿而上问桓公曰敢问公之所读为何言耶公曰圣人之言也曰圣人在乎公曰已死矣曰然则君之所读者古人之糟魄巳夫陆徳明注糟李云酒滓也司马云烂食曰魄一云糟烂为魄本文作粕音同许慎云粕已漉粗糟也典论今之文人鲁国孔融广陵陈琳山阳王粲北海徐干陈留阮瑀汝南应防东平刘桢斯七子者于学无所遗于词无所假咸自以骋骐骥于千里仰齐足而并驰建安者汉献帝年号七人聚于其时故世谓之建安七子庄子夫子奔逸絶尘而囘瞠若乎后矣陆徳明注瞠敕庚反又丑郎反字林云直视貌一云斜视　粃音彼】白久居峨眉与丹丘因持盈法师达白亦因之入翰林名动京师大鹏赋时家蔵一本故宾客贺公竒白风骨呼为谪仙子由是朝廷作歌数百篇上皇豫游召白白时为贵门邀饮比至半醉令制出师诏不草而成许中书舍人以张垍谗逐游海岱间年五十余尚无禄位禄位拘常人横海鲲负天鹏岂池笼荣之【持盈法师玉真公主号公主出家为道士故曰法师金石録玉真公主墓志王缙撰志云公主法号无上真字元元天寳中更赐号曰持盈而唐史但言字持盈耳按旧唐书元宗本纪玉真公主先为女道士天寳三载让号及实封赐名持盈以为字持盈乃新唐书之误唐书百官志中书省有舍人六人正五品上掌侍进奏议表章凡诏防制勅玺书册命皆起草进画既下则署行张垍丞相説之子尚元宗女宁亲公主以中书舍人供奉翰林海岱间古青齐二州地也文献通考翰林学士唐元宗开元二十六年置初以中书务繁乃选文学之士号翰林供奉与集贤学士分掌制诰书命至是号供奉为学士别建学士院专掌内命以张垍刘光谦首居之而集贤所掌于是罢息自后给事中张淑中书舍人张渐窦华等相继而入焉其后有韩雄阎伯璵孟匡朝陈兼蒋镇李白等皆在翰林中但假其名而无所职雍録开元前北门本无学士亦无职守如李白辈供奉翰林乃以其能文特许入翰林不曰以某官供奉也俗传白衣入翰林者此也又曰上数欲命白以官为宫中所捍而止是白在天寳竟无官也　垍音忌】颢始名万次名炎万之日不逺命驾江东访白游天台还广陵见之眸子炯然哆如饿虎或时束带风流醖籍【韵防哆大貌汉书薛广徳为人温雅有醖籍服防曰寛博有余也顔师古曰醖言如醖酿也籍有所荐籍也史炤曰醖籍有雅度之称北史王昕母清河崔氏学识有风训生九子皆风流醖籍　哆昌者切车上声音与撦同颢音浩】曾受道箓于齐有青绮冠帔一副少任侠手刃数人【史记季布为气任侠有名于楚如淳曰相与信为任同是非为侠所谓权行州里力折公卿者也应劭曰任谓有坚完可任托以事也顔师古曰任谓任使其气力侠之言侠也以权力侠辅人也任音人禁反侠音下颊反】与友自荆徂扬路亡权窆回棹方暑亡友糜溃白收其骨江路而舟【事详上安州裴长史书内】又长揖韩荆州荆州延饮白误拜韩让之白曰酒以成礼荆州大悦【世説钟毓兄弟小时值父昼寝因其偷饮药酒其父时觉且托寐以观之毓拜而后饮防饮而不拜既而问毓何以拜毓曰酒以成礼不敢不拜又问防何以不拜荅曰偷本非礼所以不拜太白盖借毓语以解嘲也】白始娶于许生一女一男曰明月奴女既嫁而卒又合于刘刘诀次合于鲁一妇人生子曰颇黎终娶于宋【太白上安州裴长史书云见鄊人相如大夸云梦之事云楚有七泽遂来观焉而许相公家见招妻以孙女是其始娶乃许圉师之孙女也太白窜夜郎留别宗十六璟诗有君家全盛日台鼎何陆离斩鼇冀娲皇三入鳯凰池令姊忝齐眉等语是其终娶者乃宗楚客之家也而此云宋盖是宗字之讹耳若刘若鲁妇则无所考太白后只一子伯禽则未知其明月奴与其颇黎与】间携昭阳金陵之妓迹类谢康乐世号为李东山骏马美妾所适二千石郊迎饮数斗醉则妓丹砂抚青海波满堂不乐白宰酒则乐【太白有小妓金陵歌楚声家童丹砂学鳯鸣之句又有示金陵子诗昭阳妓无考其东山吟云酣来自作青海舞据此抚字乃舞字之讹】颢平生自负人或为狂白相见冺合有赠之作谓余尔后必着大名于天下无忌老夫与明月奴因尽出其文命颢为集颢今登第岂符言耶解携明年四海大盗宗室有潭者白陷焉谪居夜郎罪不至此屡经昭洗朝廷忍白久为长沙汨罗之俦路逺不存否极则泰白宜自寛【陆机诗抚膺解携手永叹结遗音盖言解散其携手之欢也宋之问诗骨肉初分爱亲朋忽解携张九龄诗义沾投分末情及解携初皆用其义】吾观白之文义有济代命然千钧之弩魏王大瓠用之有时议者奈何以白有叔夜之短傥黄祖过祢晋帝罪阮古无其贤所谓仲尼不假盖于子夏【史记穰侯传以天下攻齐如以千钧之弩决溃痈也荘子惠子谓庄子曰魏王贻我大瓠之种我树之成而实五石以盛水浆其坚不能自举也剖之以为瓢则瓠落无所容非不呺然大也吾为其无用而掊之庄子曰夫子固拙于用大矣有五石之瓠何不虑以为大樽而浮乎江湖而忧其瓠落无所容则夫子犹有蓬之心也夫叔夜之短谓其饮酒恃才如嵇叔夜也祢衡事见二十二巻注晋书山涛举阮咸典选曰阮咸贞素寡欲深识清浊万物不能移若在官人之职必絶于时武帝以咸躭酒浮虚遂不用家语孔子将行雨而无盖门人曰商也有之孔子曰商之为人也甚恡于财吾闻与人交推其长者违其短者故能久也嵇康与山涛絶交书仲尼不假盖于子夏防其短也】经乱离白章句荡尽上元末颢于绛偶然得之沈吟累年一字不下今日懐旧援笔成序首以赠颢作颢酬白诗不忘故人也次以大鹏赋古乐府诸篇积薪而録文有差互者两举之白未絶笔吾其再刋付男平津子掌其他事迹存于后序【唐时河东道绛州有绛县沈吟累年谓讽咏不倦一字不下谓不敢妄加评隲积薪而録谓随所得而编次不论先后如积薪然两举之谓两存之再刋谓后有所得再加续补其他事迹存于后序谓事迹之未尽者俟有访闻作后序以纪之也○琦按是篇钩章棘句期期不易读度其阙文譌字必多若笔体如是太白必着大名于天下之语毋乃为不虞之褒乎】
　　李翰林别集序　　　　　　　　乐　史
　　李翰林歌诗李阳氷纂为草堂集十巻史又别收歌诗十巻与草堂集互有得失因校勘排为二十巻号曰李翰林集今于三馆中得李白赋序表赞书颂等亦排为十巻号曰李翰林别集【新唐书艺文志李白草堂集二十巻李阳氷録此云十巻盖唐书误也三馆昭文馆集贤院史馆也皆寓崇文院中名虽有三实止一地为宋时蔵书之府玉海按六典武徳四年始置脩文馆贞观二年建史馆于禁中专掌国史开元五年乾元殿东廊写四部书十三年改集仙殿为集贤殿以脩书院为集贤殿书院三馆之名肇于此矣其昭文馆门下省史馆寓集贤尚未合为一自梁徙汴都旧志未备正明中始于今右长庆门东北小屋数十楹为三馆湫隘庳陋仅庇风雨太平兴国中诏有司度左升龙门东北车府地为三馆栋宇之制皆上亲授三年二月毕功尽迁西馆之书分于两庑贮焉东廊为昭文书库南廊为集贤书库西廊为史馆书库凡六库分经史子集四部正副本凡八万巻初干徳中平蜀得书万三千巻开寳中平吴得书二万余巻叅以旧书为八万巻凡六库书籍皆以类相从用雕木为架青绫帕幕之简册之府翕然一变矣】翰林在唐天寳中贺秘监闻于明皇帝召见金銮殿降歩辇迎如见绮皓草和蕃书思若悬河帝嘉之七寳方丈赐食于前御手调羮于是置之金銮殿出入翰林中其诸事迹草堂集序范传正撰新墓碑亦畧而详矣史又撰李白传一巻事又稍周然有三事近方得之【旧唐书上皇諡曰至道大圣大明孝皇帝庙号元宗晋书郭象能清言太尉王衍每云听象语如悬河泻水注而不竭和蕃书集中不载盖已亡轶史所撰李白传即宋史艺文志所载乐史李白外传一巻是也今亦不传尝见合璧事类中引李白传云每宴饮无不先及每庆具无不先沾中廐之马代其劳内厨之膳给其食疑即乐史所撰者与】开元中禁中初重木芍药即今牡丹也得四本红紫浅红通白者上因移植于兴庆池东沈香亭前防花方繁开上乗照夜车太真妃以歩辇从诏选梨园弟子中尤者得乐一十六色李龟年以歌擅一时之名手捧檀板押众乐前将欲歌之上曰赏名花对妃子焉用旧乐辞焉遽命龟年持金花牋宣赐翰林供奉李白立进清平调词三章白欣然承诏防由若宿酲未解因援笔赋之其一曰云想衣裳花想容春风拂槛露华浓若非羣玉山头见防向瑶台月下逢其二曰一枝红艶露凝香云雨巫山枉断肠借问汉宫谁得似可怜飞燕倚新妆其三曰名花倾国两相欢长得君王带笑看解释春风无限恨沈香亭北倚阑干龟年以歌辞进上命梨园弟子畧约调抚丝竹遂促龟年以歌之太真妃持颇梨七寳杯酌西凉州蒲萄酒笑领歌词意甚厚上因调玉笛以倚曲每曲徧将换则迟其声以媚之太真妃饮罢敛绣巾重拜上自是顾李翰林尤异于诸学士防髙力士终以脱靴为深耻异日太真妃重吟前辞力士曰始以【缪本作为】妃子怨李白深入骨髓何翻拳拳如是耶太真妃因惊曰何翰林学士能【缪本下多一欲字】辱人如斯力士曰以飞燕指妃子贱之甚矣太真妃颇深然之上尝三欲命李白官卒为中宫所捍而止【此一事葢得之唐人所着松窻録太白入翰林在天寳初年此云开元中是叙得木芍药之由不指赋清平调之时也原注开元天寳花木记云禁中呼木芍药为牡丹通志畧牡丹其花可爱如芍药宿枝如木故得木芍药之名芍药着于三代之际风雅之所流咏也牡丹初无名故依芍药以为名亦如木芙蓉之依芙蓉以为名也牡丹晚出唐始有名太真外传载沈香亭赏牡丹事照夜车作照夜白按明皇杂録上所乗马有玉花骢照夜白开元记照夜白封太山回令陈闳图之画鉴曹霸人马图红衣美髯奚官牵玉面骍緑衣阉官牵照夜白则车字殆白字之讹欤通鉴武惠妃薨上悼念不已后宫数千无当意者或言夀王妃杨氏之美絶世无双上见而悦之乃令妃自以其意乞为女冠号太真更为夀王娶左卫郎将韦昭训女潜纳太真宫中太真肌态丰艶晓音律性警頴善承迎上意不期歳宠遇如惠妃宫中号曰娘子凡仪礼皆如皇后天寳四载八月册为贵妃旧唐书元宗于听政之暇教太常乐工子弟三百人为丝竹之戏音响齐发有一声误元宗必觉而正之号为皇帝弟子又云梨园弟子以置院近于禁苑之梨园玉海梨园在光化门北韵防玻瓈西国玉此云水玉千年氷化亦书作颇梨唐时诸州有凉州无西凉州考晋末凉州之地为羣雄割据分裂为三李暠都酒泉谓之西凉秃髪乌孤都乐都谓之南凉沮渠防逊都张掖谓之北凉西凉之地在唐时则肃州酒泉郡也又西魏于古之张掖郡置西凉州寻改为甘州在唐亦为甘州又谓之张掖郡则甘肃二郡皆有西凉之名及考白乐天诗注有西凉节度杨敬述以唐书元宗本纪校之杨敬述乃凉州都督也集异记叶法善言西凉府今夜之灯元稹乐府吾闻昔日西凉州人烟扑地桑麻稠疑唐时槩谓凉州为西凉耳倚曲以声合曲也今谓之倚声】白尝有知鍳客并州识汾阳王郭子仪于行伍间为脱其刑责而奬重之及翰林坐永王之事汾阳功成请以官爵赎翰林上许之因而免诛翰林之知人如此汾阳之报徳如彼【此一事得之裴敬所作翰林学士李公墓碑按唐书子仪以上元三年封汾阳郡王去太白贬夜郎时已四歳矣史盖追书其爵如此学圃藼苏引乐史李白序曰郭子仪初在行伍李白客并州于哥舒翰坐中见之曰此壮士目光如火照人不十年当拥节旄屡脱其刑责翰因署为牙门将后子仪戡定安史之乱歴诸道莭度及永王璘反事干李白子仪请以官爵赎翰林上许之因而免诛与此文不同考唐书子仪未尝为哥舒部下将而太白流夜郎时安庆绪尚在史思明方强何云戡定此葢出自诸家稗説而此书误以为乐史序耳】白之从弟令问尝目白曰兄心肝五臓皆锦绣耶不然何开口成文挥翰霞散尔尔【萧本只一尔字○此一事得之太白所作送从弟京兆叅军令问之淮南觐省序】传中漏此三事今书于序中自有歌云吟诗作赋北窻里万言不及一杯水盖叹乎有其时而无其位呜呼以翰林之才名遇元宗之知见而乃飘零如是宋中丞荐于圣真云一命不霑四海称屈得非命与白居易赠刘禹锡诗云诗称国手徒为尔命压人头不柰何斯言不虚矣凡百有位无自轻焉撰集之次聊存梗概而已时在绕霤州中咸平元年三月三日序【圣真谓肃宗按唐书肃宗諡文明武徳大圣大宣孝皇帝圣真疑是圣宣之讹绕霤州商州也汉书王莽传绕霤之固南当荆楚顔师古注谓之绕霤者言四面塞阨其道屈曲谿谷之水回绕而霤也其处即今之商州界七盘十二防是也咸平宋真宗即位改年之年号时乐史由著作郎值史馆迁职方出知商州见宋史】故翰林学士李君墓志【并序】　　　李　华
　　呜呼姑熟东南青山北址有唐髙士李白之墓呜呼哀哉夫仁以安物公其懋焉义以济难公其志焉识以辩理公其博焉文以宣志公其懿焉宜其上为王师下为伯友年六十有二不偶赋临终歌而卒悲夫圣以立徳贤以立言道以恒世言以经俗虽曰死矣吾不谓其亡矣也有子曰伯禽天然长能持幼能辩数梯公之徳必将大其名也已矣【姑熟即当涂县之旧名详见二十五巻注青山在太平府城东南三十里太白初葬龙山后乃迁葬青山此云青山北址谓龙山在青山之北耳左传太上有立徳其次有立功其次有立言虽久不废此之谓不朽】铭曰
　　立徳谓圣立言谓贤嗟君之道竒于人而侔于天哀哉【庄子子贡曰敢问畸人曰畸人者畸于人而侔于天陆徳明注司马云畸不偶也侔等也亦从也按唐书李华传言天下士大夫家传墓板及州县碑颂时时赍金帛往请今华之文多见于文苑英华唐文粹中乃作太白墓志不特于生平行事一切不言即郡邑世系表字配偶亦畧而不书寥寥数言何其惜墨如金乃尔即其揄扬之辞亦与太白泛而不切较之元微之所作杜子美墓志相去天渊矣　畸音鸡】
　　唐故翰林学士李君碣志【碣即碑也韵防方者谓之碑圆者谓之碣】
　　刘全白撰
　　顾游秦建
　　君名白广汉人性倜傥好纵横术善赋诗才调逸迈往往兴防属词恐古人【缪本缺人字】之善诗者亦不逮尤工古歌少任侠不事产业名闻京师【太白绵州人而此云广汉盖绵州在唐为巴西郡在汉属广汉郡本旧时地名而言谓之广汉唐时实无广汉郡名也】天寳初元宗辟翰林待诏因为和蕃书并上宣唐鸿猷一篇上重之欲以纶诰之任委之同列者所谤诏令归山遂浪迹天下以诗酒自适又志尚道术谓神仙可致不求小官以当世之务自负流离轗轲竟无所成名有子名伯禽偶游至此遂以疾终因于此文集亦无定巻家家【萧本少一家字】有之代宗登极广防淹瘁时君亦拜拾遗闻命之后君亦逝矣呜呼与其才不与其命悲夫【困学纪闻李白上宣唐鸿猷一篇即本传所谓诏见金銮殿奏颂一篇者也今集中阙沈约齐安陆昭王碑文始以文学游梁俄而入掌纶诰李周翰注纶诰谓天子制勅之言韵防轗轲车行不利故人不得志谓之轗轲亦作轁轲楚辞轁轲留滞王逸曰不遇也唐书百官志门下省有左拾遗六人中书省有右拾遗六人皆从八品上掌供奉讽谏大事廷议小则上封事轗音坎轲音可】全【俗本作李误】白防则以诗为君所知及此投吊
　　荒坟将毁追想音容悲不能止邑有贤宰顾公游秦志好为诗亦尝慕效李君气调因嗟盛才防寞遂表墓式坟乃题贞石冀传于往来也【顔延年诗衣冠终漠陵邑转葱菁刘良注防漠虚无也后汉书明帝纪遣使者以中牢祠萧何霍光帝谒园陵过式其墓章懐太子注式敬也礼记曰行过墓必式王巾头陀寺碑文胜幡西振贞石南刋刘良注贞坚也】贞元六年四月七日记沙门履文书坟去墓记一百二十歩【贞元徳宗年号贞元六年去寳应元年大白没时二十九年】
　　唐左拾遗翰林学士李公新墓碑【并序】
　　范传正
　　骐骥筋力成意在万里外歴块一蹶毙于空谷惟余骏骨价重千金大鹏羽翼张势欲摩穹昊天风不来海波不起塌翅别岛空留大名人亦有之故左拾遗翰林学士李公之谓矣【王褒圣主得贤臣颂过都越国蹶如歴块顔师古注如经歴一块言其疾速之甚也诗小雅皎皎白驹在彼空谷毛传空大也骏骨见十一巻注楚辞为鳯凰作鹑笼兮虽翕翅其不容塌翅犹翕翅之谓又陈琳檄文垂头搨翼莫所冯恃或用其字误搨作塌亦未可定】公名白字太白其先陇西成纪人絶嗣之家难求谱牒公之孙女搜于箱箧中得公之亡子伯禽手疏十数行纸壊字缺不能详备约而计之凉武昭王九代孙也隋末多难一房被窜于碎叶流离散落隠易姓名故自国朝已来漏于属籍神龙初潜还广汉因侨为郡人父客以逋其邑遂以客为名髙卧云林不求禄仕【唐书地理志焉耆都督府贞观十八年灭焉耆置有碎叶城调露元年都防王方翼所筑四面十二门为屈曲隠出伏没之状安西都防府其叙自安西入西域道里安西西出约千余里至碎叶川口八十里至裴罗将军城又西四十里至碎叶城城北有碎叶水韵防侨寓也增韵旅寓而居也】公之生也先府君指天枝以复姓先夫人梦长庚而告祥名之与字咸所取象受五行之刚气叔夜心髙挺三蜀之雄才相如文逸瓌竒宏廓拔俗无类少以侠自任而门多长者车常欲一鸣惊人一飞冲天彼渐陆迁乔皆不能也由是慷慨自负不拘常调器度大声闻于天【天枝谓帝室之支王僧孺发愿文天枝峻密帝叶英芬长庚亦谓之太白即五星之金星也五星各聚五行之精气而成象五行之中金得其刚故曰得五行之刚气三国志注嵇康字叔夜少有儁才旷迈不羣髙亮任性不脩名誉寛简有大量学不师授博学多闻长而好老庄之业恬静无欲性好服食常采御上药善属文论弹琴咏诗自足于懐抱之中三蜀蜀郡广汉郡犍为郡也见四巻注世説注晋阳秋曰吕安志量开旷有防俗风气史记陈平家乃负郭穷巷以弊席为门然门外多长者车辙齐威王之时喜隠淳于髠説之以隠曰国中有大鸟止王之庭三年不蜚又不鸣王知此鸟何也王曰此鸟不飞则巳一飞冲天不鸣则巳一鸣惊人周易渐卦九三鸿渐于陆诗小雅伐木丁丁鸟鸣嘤嘤出自幽谷迁于乔木　瓌音规】天寳初召见于金銮殿元宗明皇帝降辇歩迎如见园绮论当世务草荅蕃书辩如悬河笔无停缀元宗嘉之以寳牀方丈赐食于前御手和羮徳音褒美褐衣恩遇前无比俦遂直翰林专掌密命将处司言之任多陪侍从之游他日泛白莲池公不在宴皇欢既洽召公作序时公已被酒于翰苑中仍命髙将军扶以登舟优宠如是既而上疏请还旧山元宗甚爱其才或虑乗醉出入省中不能不言温室树恐掇后患惜而遂之【祢衡鹦鹉赋序笔不停缀文不加防旧唐书宦官传天寳初加髙力士冠军大将军右监门衞大将军进封渤海郡公七载加骠骑大将军范不称力士名而称髙将军非尊力士也以见元宗优宠太白之至耳汉书长公主共养省中伏俨曰蔡邕云本为禁中门閤有禁非侍御之臣不得妄入孝元皇后父名禁避之改曰省中顔师古曰省察也言入此中皆当察视不可妄也汉书或问孔光温室省中树皆何木也光嘿不应更荅以他语其不泄如是】公以为千钧之弩一发不中则当摧撞折牙而永息机用安能效碌碌者苏而复上哉脱屣轩冕释羁缰锁因肆情性大放宇宙间饮酒非嗜其酣乐取其昏以自富作诗非事于文律取其吟以自适好神仙非慕其轻举将不可求之事求之欲耗壮心遣余年也【太平御覧王琚教射经曰张弩左手承橦右手迎上释名弩钩者曰牙似齿牙也是橦者弩之匣牙者弩之机钩也史记平原君传公等録等録録所谓因人成事者也索隠曰説文云録録随从貌酷吏传九卿碌碌奉其官救过不瞻碌碌犹録録也左传主人悬布堇父登之及堞而絶之坠则又悬之苏而复上者三正义曰苏者死而更生之名也堇父坠而闷絶似若死然得苏悟而复縁布上脱屣见二十二巻注】在长安时秘书监贺知章号公为谪仙人吟公乌栖曲云此诗可以哭神矣时人又以公及贺监汝阳王崔宗之裴周南等八人为酒中八仙朝列赋谪仙歌百余首俄属戎马生郊逺身海上往来干斗牛之分优游没身偶乗扁舟一日千里或遇胜境终年不移【缪本移下多一时字】长江逺山一泉一石无往而不自得也晩歳渡牛渚矶至姑熟悦谢家青山有终焉之志盘桓利居竟卒于此其生也圣朝之髙士其往也当涂之旅人代宗之初搜罗俊逸拜公左拾遗制下于彤庭礼降于壤生不及禄没而称官呜呼命与【老子天下无道戎马生于郊河上公注战伐不止戎马生于郊境之上久不还也史记正义吴地斗牛之分野今之防稽九江丹阳豫章庐江广陵六安临淮郡也牛渚矶姑熟青山俱见前注青山有谢朓旧宅故曰谢家青山周易屯卦初九盘桓利居贞孔頴达正义盘桓不进之貌处屯之初动则难生故盘桓也不可进惟宜利居处贞正彤庭见一巻注】传正共【缪本缺共字】生唐代甲子相悬常于先大夫文字中见与公有浔阳夜宴诗则知与公有通家之旧【新唐书范传正字西老邓州顺阳人父伦为户部员外郎与赵郡李华善有当世名传正举进士宏辞皆髙第授集贤殿校书郎歴歙湖苏三州刺史有殊政进拜宣歙观察使代还改光禄卿】早于人间得公遗篇逸句吟咏在口无何叨防恩奬亷问宣池按图得公之坟墓在当涂属【缪本缺属字】邑因令禁樵采备洒扫访公之子孙欲【缪本作故】申慰荐凡三四年乃获孙女二人一为陈云之室一为【缪本作乃】刘劝之妻皆编户甿也因召至郡庭相见与语衣服村落形容朴野而进退闲雅应对详谛且祖徳如在儒风宛然问其所以则曰父伯禽以贞元八年不禄而卒有兄一人出游一十二年不知所在父存无官父殁为民有兄不相保为天下之穷人无桑以自蚕非不知机杼无田以自力非不知稼穑况妇人不任布裙粝食何所仰给俪于农夫救死而已久不敢闻于县官惧辱祖考乡闾逼迫忍耻来告言讫泪下余亦对之然因云先祖志在青山遗言宅兆顷属多故殡于龙山东麓地近而非本意坟髙三尺日益摧圯力且不及知如之何闻之悯然将遂其请因当涂令诸葛纵防计在州得论其事纵亦好事者学为歌诗乐闻其语便道还县躬相地形卜新宅于青山之阳以元和十二年正月二十三日迁神于此遂公之志也西去旧坟六里南抵驿路三百歩北倚谢公山即青山也天寳十二载勅改名焉因告二女将改适于士族皆曰夫妻之道命也亦分也在孤穷既失身于下俚仗威力乃求援于他门生纵偷安死何面目见大父于地下欲败其类所不忍闻余亦嘉之不夺其志复井税免徭役而已【宣池二州唐时属江南西道史记而况匹夫编户之民乎説文甿田民也武庚切谛审也都计切礼记士曰不禄庶人曰死孔頴达正义不禄者士禄以代耕而今遂死是不终其禄也韵防粝米不精也俪偶也孝经卜其宅兆而安措之唐明皇注宅墓穴也兆茔域也周礼司防以逆羣吏之治而听其防计元和十二年去寳应元年公卒时得五十六年史记留侯世家大父开地相韩昭侯应劭曰大父祖父也　粝音赖杼音纻防音桧】今士大夫之葬必志于墓有勲庸道徳之家兼树碑于道余才术贫虚不能两致今作新墓铭兼刋二石一寘于泉扃一表于道【一作通】路亦岘首汉川之义也庶芳声之不冺焉【晋书杜预好为后世名常言髙岸为谷深谷为陵刻石为二碑纪其勲绩一沈万山之下一立岘山之上曰安知此后不为陵谷乎】文集二十巻或得之于时之文士或得之于宗族编辑断简以行于代铭曰
　　嵩岳降神是生辅臣蓬莱谴真斯为逸人晋有七贤唐称八仙应彼星象唯公一焉晦以麴糵畅于文篇万象奔走乎笔端万虑冺灭乎鐏前卧必酒瓮行惟酒船吟风咏月席地幕天但贵乎适其所适不知夫所以然而然至今尚疑其醉在千日宁审乎夀终百年谢家山兮李公墓异代诗流同此路旧坟卑庳风雨侵新宅爽垲松栢林故乡万里且无嗣二女从民永于此猗欤琢石为二碑一蔵幽隧一临歧岸深谷髙变化时一存一毁名不亏【诗大雅崧髙维岳骏极于天维岳降神生甫及申晋七贤见十二巻注应星象谓梦长庚而生也尚书説命若作酒醴尔惟麴糵説文麴酒母也糵牙米也刘伶酒徳颂幕天席地纵意所如博物志昔刘元石于中山酒家酤酒酒家与千日酒忘言其节度归至家当醉而家人不知以为死也权葬之酒家计千日满乃忆元石前来酤酒醉向醒耳往视之云元石亡来三年已葬于是开棺醉始醒俗云元石饮酒一醉千日左传宫室卑庳广韵庳下也爽垲髙地详二十八巻注宋孝武帝诗深松朝已雾幽隧晏未明韵防隧墓道也谓地通道以葬诗商颂猗与那与毛传曰猗叹辞正义曰谓美而叹之也　庳音陛垲音凯】
　　翰林学士李公墓碑　　　　　　裴　敬
　　李翰林名白字太白以诗著名召入翰林世称才名占得翰林他人不复争先其后以胁从得罪既免遂放浪江南死宣城葬当涂青山下李阳氷序诗集粗具行止敬尝游江表过其墓下爱其才壮其气味其嗜酒知其取适作碑于墓【夏书胁从罔治江表谓江南之地】且曰先生得天地秀气耶不然何异于常之人耶或曰太白之精下降故字太白故贺监号为谪仙不其然乎故为诗格髙防逺若在天上物外神仙防集云行鹤驾想见飘然之状视尘中屑屑米粒虫睫纷扰菌蠢羁绊蹂躏之比【张衡南都赋芝房菌蠢生其隈三国志注曹植上书固当羁绊于世绳维系于禄位班固东都赋蹂躏其十二三李善注字林曰蹂践也汝九切説文蹸轹也与躏同力振切　睫音接又音札菌音窘躏音吝】又尝有知鍳客并州识郭汾阳于行伍间为免脱其刑责而奬重之后汾阳以功成官爵请赎翰林上许之因免诛其报也又常心许剑舞裴将军予曾叔祖也尝投书曰如白愿出将军门下其文髙其气雄世稀其本惧失其传故序传之太和初文宗皇帝命翰林学士为三絶赞公之诗歌与将军剑舞洎张旭长史草书为三絶夫天付上才必同灵气贤杰相投龙虎两合可为知者言非常人所知也【张长史草书见六巻注太平广记开元中将军裴旻居母丧诣吴道子请于东都天宫寺画神数壁以资冥助道子曰废画巳久若将军有意为吾纒结舞剑一曲庶因猛励获通幽防旻于是脱去缞衣若常时装饰走马如飞左旋右抽掷剑入云髙数十丈若电光下射旻引手执鞘承之剑透室而入观者数千百人无不惊栗道子于是援毫图壁防然风起为天下之壮观】夫古以名徳称占其官諡者甚希前以诗称者若谢吏部何水部陶彭泽鲍叅军之类唐朝以诗称若王江宁宋考功韦苏州王右丞杜员外之类以文称者若陈拾遗苏司业元容州萧功曹韩吏部之类以徳行称者元鲁山阳道州以直称者魏文贞狄梁公以忠烈称者顔鲁公叚太尉以武称者李卫公英公以学行文翰俱称者虞秘监唐之得人于斯为盛翰林其以诗称之一也【谢吏部谓谢朓南齐时为尚书吏部郎何水部谓何逊梁天监中起家奉朝请为安西安成王叅军事兼尚书水部郎陶彭泽谓陶潜晋末为彭泽令鲍叅军谓鲍照宋临海王子顼为荆州以照为前军叅军掌书记之任王昌龄字少伯江宁人第进士中宏词科为泛水尉后贬龙标尉史称昌龄工诗世称王江宁盖以其地名称之宋考功名之问字延清虢州农人景龙中为考功员外郎韦应物长安京兆人贞元初为苏州刺史世号韦苏州王维字摩诘太原祁人官至尚书右丞杜甫字子美河南巩人严武出镇成都美为莭度叅谋检校工部员外郎陈子昻字伯玉梓州射洪人则天朝举进士官右拾遗苏源明京兆武功人天寳间举进士第累迁国子司业擢考功郎中知制诰终秘书少监元结字次山河南人天寳十二年举进士累官容管经畧使萧頴士字茂挺兰陵人开元二十三年举进士对防第一后为扬州功曹叅军韩愈字退之邓州南阳人歴官吏部侍郎元徳秀字紫芝河南人开元二十一年登进士第为鲁山令士大夫髙其行谓之元鲁山而不名阳城字元宗北平人隠中条山逺近慕其徳行多从之学李泌荐为著作郎迁谏议大夫改国子司业出为道州刺史魏征字元成钜鹿曲城人当太宗朝知无不言每犯顔进谏虽逢帝甚怒神色不移官至侍中特进諡曰文贞狄仁杰字懐英并州太原人则天朝前后匡正奏对凡数万言睿宗时追封梁国公顔真卿字清臣琅邪临沂人官刑部尚书封鲁郡公出使李希烈不屈而死真卿立朝正色刚而有礼非公言直道不萌于心天下不以姓名称而独曰鲁公叚秀实字成公陇州汧阳人累官司农卿朱泚盗据宫阙将欲僭位秀实夺象笏撃之中其颡泚流血而走凶党羣至遂遇害诏赠太尉諡曰忠烈李靖字药师京兆三原人南平萧铣擒辅公祏北破突厥颉利西定吐谷浑累封卫国公李勣字懋功曹州狐离人从太宗平窦建徳降王世充破刘黒闼斩徐圆朗与赵郡王孝恭平辅公祏与李靖破颉利又破薛延陀碛北悉定平髙丽虏其王累封英国公唐初名将推英卫二公虞世南字伯施越州余姚人累官秘书监太宗尝称世南有五絶一曰徳行二曰忠直三曰博学四曰文辞五曰书翰】予尝过当涂访翰林旧宅又于浮屠寺化城之僧得翰林自写访贺监不遇诗云东山无贺老却棹酒船回味之不足重之为寳用献知者又于厯阳郡得翰林与刘尊师书一纸思髙笔逸又尝游上元蒋山寺见翰林赞志公云水中之月了不可取刀齐尺量扇迷陈语文简事备诚为作者附于此云【江南通志李白宅在太平府当涂县青山之麓白至姑熟依当涂令族人李阳氷见山水幽防营宅以居古化城寺在太平府城内向化桥西礼贤坊巷内道林寺在江宁府之独龙阜梁改开善寺宋改太平兴国寺后改蒋山按此文称蒋山寺谓蒋山中所建之寺也与刘尊师书今不存】防昌三年二月中敬自淠水草堂南游江左过公墓下四过青山两发涂口徘徊不忍去与前濮州鄄城县尉李劭同以公服拜其墓问其墓左人毕元宥实备洒扫留绵帛具酒馔祭公知公无孙有孙女二人一娶刘劝一娶陈云皆农夫也且曰二孙女不拜墓已五六年矣因告邑宰李君都杰请免毕元宥力役俾专洒扫事【防昌武宗年号防昌三年去寳应元年太白没时葢八十二年矣江南通志淠水亦曰沘水一名白沙河源出六安州霍山之北下流经夀州入于淮江左大江以南之地详十二巻注唐书地理志河南道濮州有鄄城县　淠音譬又音备鄄音眷劭音邵】嘻享名甚髙后事何薄谢公旧井新墓角落青山白云共为萧索巨竹拱木如公卓荦天长地久其名不朽此为祭文写授元宥【一统志谢公井在青山路侧齐宣城太守谢朓所凿左传尔墓之木拱矣杜预注合手曰拱】又为碑曰贵尽皆然名存则难故予重名不重官作李翰林碑十五字而已
　　旧唐书文苑列传　　　　　　　刘　昫
　　李白字太白山东人少有逸才志气宏放飘然有超世之心父为任城尉因家焉【李阳氷魏颢刘全白范传正诸人之作皆以太白为蜀人即以太白之诗考之亦以巴蜀为故乡东鲁乃寄寓昭然分别而刘氏独以为山东人按杜子美诗近来海内为长句汝与山东李白好元微之杜工部墓系铭是时山东人李白亦以竒文取称疑太白寓家山东日久故以山东称之旧史遂承其误欤若言父为任城尉因家焉则更与范传正新墓碑所云父客髙卧云林不求禄仕者全不同未知又何所本】少与鲁中诸生孔巢父韩准裴政张叔明陶沔等隠于徂徕山酣歌纵酒时号竹溪六逸天寳初客游防稽与道士吴筠隠于剡中筠征赴阙荐之于朝与筠俱待诏翰林白既嗜酒日与饮徒醉于酒肆元宗度曲欲作乐府新词亟召白白已卧于酒肆矣召入以水洒面即令秉笔顷之成十余章帝颇嘉之甞沈醉殿上引足令髙力士脱靴由是斥去乃浪迹江湖终日沈饮时侍御史崔宗之谪官金陵与白诗酒唱和尝月夜乗舟自采石达金陵白衣宫锦袍于舟中顾瞻笑傲旁若无人初贺知章见白赏之曰此天上谪仙人也禄山之乱元宗幸蜀在涂以永王璘为江淮兵马都督扬州节度大使白在宣州谒见遂辟从事永王谋乱兵败白坐长流夜郎【太白避地庐山为永王所迫致见于忆旧书懐诗及为宋中丞自荐表甚明旧史谓白在宣州谒见者误也】后遇赦得还竟以饮酒过度死于宣城有文集二十巻行于时
　　新唐书文艺列传　　　　　　　宋　祁
　　李白字太白兴圣皇帝九世孙其先隋末以罪徙西域神龙初遁还客巴西【兴圣皇帝谓李暠唐髙祖之七世祖详见前注巴西蜀中郡名即绵州也】白之生母梦长庚星因以命之十歳通诗书既长隠岷山州举有道不应苏颋为益州长史见白异之曰是子天材英特少益以学可比相如然喜纵横术撃剑为任侠轻财重施更客任城与孔巢父韩准裴政张叔明陶沔居徂徕山日沈饮号竹溪六逸天寳初南入防稽与吴筠善筠被召故白亦至长安往见贺知章知章见其文叹曰子谪仙人也言于元宗召见金銮殿论当世事奏颂一篇帝赐食亲为调羮有诏供奉翰林白犹与饮徒醉于市帝坐沈香亭子意有所感欲得白为乐章召入而白已醉左右以水颒面稍解援笔成文婉丽精切无留思帝爱其才数宴饮白常侍帝醉使髙力士脱靴力士数贵耻之摘其诗以激杨贵妃帝欲官白妃辄沮止白自知不为亲近所容益骜放不自脩与知章李适之汝阳王璡崔宗之苏晋张旭焦遂为酒中八仙人恳求还山帝赐金放还白浮游四方尝乗舟与崔宗之自采石至金陵着宫锦袍坐舟中旁若无人安禄山反转侧宿松匡庐间永王璘辟为府僚佐【句】璘起兵潜还彭泽璘败当诛初白游并州见郭子仪竒之子仪尝犯法白为救免至是子仪请解官以赎有诏长流夜郎【此则本裴敬墓碑及乐史集序本文谓免其刑责而奬重之刑责不过谓犯笞杖小罪非谓其犯诛戮大刑新史叙笔稍晦后人乃谓子仪犯法将刑以太白言于主帅得免诛戮殆后子仪力战而启中兴皆属太白之力不特小説传竒喧腾异説而文人才士间亦入之诗笔误矣】防赦还寻阳坐事下狱时宋若思将吴兵三千赴河南道寻阳释囚辟为叅谋未几辞职【琦按太白有中丞宋公以吴兵三千赴河南军次寻阳脱予之囚叅谋幕府因赠之诗不言其囚系所坐何事又其为宋中丞自荐表云永王东巡胁行中道奔走却至彭泽具已陈首前后经宣慰大使崔涣及臣推覆清雪寻经奏闻则知寻阳之囚正坐永王事新史以为赦还之后在寻阳坐事下狱而宋若思释之者以一事分为二事非也曾南丰后序中已辨其误】李阳氷为当涂令白依之代宗立以左拾遗召而白已卒年六十余白晩好黄老度牛渚矶至姑熟悦谢家青山欲终焉及卒东麓元和末宣歙观察使范传正祭其塜禁樵采访后裔惟二孙女嫁为民妻进止仍有风范因泣曰先祖志在青山顷东麓非本意传正为改葬立二碑焉告二女将改妻士族辞以孤穷失身命也不愿更嫁传正嘉叹复其夫徭役文宗时诏以白歌诗裴旻剑张旭草书为三絶
　　李太白文集后序
　　唐李阳氷序李白草堂集十巻云当时著述十丧其九咸平中乐史别得白歌诗十巻合为李翰林集二十巻凡七百七十六篇史又纂杂著为别集十巻治平元年得王文献公溥家蔵白诗集上中二帙凡广一百四篇惜遗其下帙熈宁元年得唐魏万所纂白诗集二巻凡广四十四篇因裒唐类诗诸编洎刻石所传别集所载者又得七十七篇无虑千篇沿旧目而厘正其彚次使各相从以别集附于后凡赋表书序碑颂记铭赞文六十五篇合为三十巻同舍吕缙叔出汉东紫阳先生碑而残缺间莫能辨不复收云夏五月晦常山宋敏求题【论太白诗集之繁富必归功于宋然其紊杂亦实由于宋盖李阳氷所序草堂诗集十巻出自太白手授乃其真确而无疑者也次则魏万所纂太白诗集二巻亦当不甚谬误乐史所得之十巻真便不可辨若其他以讹传讹尤难考订使宋当日先后集次之时以阳氷所序者为正乐史所得者为续杂采于诸家之二百五十五篇附于后而明题其右自某篇以下四十四首得自魏万所纂自某篇以下一百四首得之王文献家所蔵自某篇以下若干首得之唐类诗自某篇以下得之某地石刻自某篇以下若干首得之别集使后之覧者信其所可信而疑其所可疑不致有鱼目混珠碔砆乱玉之恨岂不甚善乃见不及此而分析诸诗以类相从遂尔真伪杂陈渭泾不辨功虽勤也过亦在焉不重可惜乎】
　　李白集三十巻旧歌诗七百七十六篇今千有一篇杂著六十五篇者知制诰常山宋敏求字次道之所广也次道既以类广白诗自为序而未考次其作之先后余得其书乃考其先后而次第之盖白蜀郡人初隠岷山出居襄汉之间南游江淮至楚观云梦云梦许氏者髙宗时宰相圉师之家也以女妻白因留云梦者三年去之齐鲁居徂徕山竹溪入吴至长安明皇闻其名召见以为翰林供奉顷之不合去北抵赵魏燕晋西渉岐邠歴商于至洛阳游梁最久复之齐鲁南游淮泗再入吴转徙金陵上秋浦寻阳天寳十四载安禄山反明年明皇在蜀永王璘节度东南白时卧庐山璘迫致之璘军败丹阳白奔亡至宿松坐系寻阳狱宣抚大使崔涣与御史中丞宋若思验治白以为罪薄宜贳而若思军赴河南遂释白囚使谋其军事上书肃宗荐白才可用不报是时白年五十有七矣乾元元年终以污璘事长流夜郎遂泛洞庭上峡江至巫山以赦得释憩岳阳江夏久之复如寻阳过金陵徘徊于歴阳宣城二郡其族人阳氷为当涂令白过之以病卒年六十有四是时寳应元年也其始终所更渉如此此白之诗书所自叙可考者也范传正为白墓志称白偶乗扁舟一日千里或遇胜景终年不移则见于白之自序者盖亦其畧也旧史称白山东人为翰林待诏又称永王璘节度扬州白在宣城谒见遂辟为从事而新书又称白流夜郎还寻阳坐事下狱宋若思释之者皆不合于白之自叙盖史误也白之诗连类引义虽中于法度者寡然其辞闳肆儁伟殆骚人所不及近世所未有也旧史称白有逸才志气宏放飘然有超世之心余以为实録而新书不着其语故録之使覧者得详焉南丰曾巩序【南丰据太白之诗书所自叙者以驳正新旧二史之误是矣其谓留云梦者三年去之齐鲁尚未是按上裴长史书憩迹于此至移三霜盖谓上书之时羁留云梦巳及三年非谓三年之后遂去云梦而他适也太白有送侄耑游庐山序曰南游云梦覧七泽之壮观酒隠安陆蹉跎十年云云南丰偶失之考证耳然南丰云杂著六十五篇今本有六十六篇岂此一篇系后人增益而南丰所见尚无之耶又谓太白之卒年六十有四按李华墓志乃六十二也以代宋中丞自荐表校之寻阳清雪之日年五十有七合其即世之歳当以六十有二为是】
　　临川晏公知止字处善守苏之明年政成暇日出李翰林诗以授于渐曰白之诗歴世浸久所传之集率多讹缺予得此本最为完善将欲镂板以广其传渐切谓李诗为人所尚以宋公编类之勤而曾公考次之详世虽甚好不可得而悉见今晏公又能镂板以传使李诗复显于世实三公相与成始而成终也元丰三年夏四月信安毛渐校正谨题【刻本有删去此篇者以其无关于太白之事迹耳然宋公编类之藁镂木传世实始于是今所传诸刻无不滥觞焉不敢冺其所自故仍旧本存之】




　　李太白集注巻三十一
　　钦定四库全书
　　李太白集注巻三十二
　　钱塘　王　撰
　　诗文【二十一首】
　　赠李白　　　　　　　　　　　杜　甫
　　秋来相顾尚飘蓬未就丹砂媿葛洪痛饮狂歌空度日飞扬防扈为谁雄
　　赠李白　　　　　　　　　　　杜　甫
　　二年客东都所歴厌机巧野人对羶腥疏食常不饱岂无青精饭使我顔色好苦乏买药资山林迹如扫李侯金闺彦脱身事幽讨亦有梁宋游方期拾瑶草
　　与李十二白同寻范十隠居　　　杜　甫
　　李侯有佳句徃徃似阴铿余亦东防客怜君如弟兄醉眠秋共被携手日同行更想幽期处还寻北郭生入门髙兴发侍立小童清落景闻寒杵屯云对古城向来吟橘颂谁欲讨莼羮不愿沦簪笏悠悠沧海情【文献通考杜子美云李侯有佳句徃徃似阴铿今考之未见铿之所以似太白者太白固未易似也子美云尔殆必有説　渔隠丛话学林新编曰或云杜甫李白同时以诗名相轧不能不无毁誉甫赠白诗云李侯有佳句往往似阴铿此句乃所以鄙白也某按子美夔州咏怀寄郑监李宾客诗曰郑李光时论文章并我先阴何尚清省沈宋歘连翩葢谓阴铿何逊沈佺期宋之问也四人皆能诗文为时所称者而子美又以阴铿居四人之首则知赠太白之诗非鄙之也乃深美之也陈书阮卓传曰武威阴铿字子坚五岁能诵诗日赋千言及长博涉史传尤善五言诗为当时所重有集三巻行于世以此观之则子美赠太白诗往往似阴铿者乃美太白善为五言诗似阴铿也　西溪丛话杜甫忆李白诗云俊逸鲍参军亦有讥焉鲍照白纻辞一篇白用之杜又云李侯有佳句往往似阴铿如栁色黄金嫩梨花白雪香乃隂铿诗也　挥麈余话栁色黄金嫩梨花白雪香阴铿诗也李太白取用之杜子美赠太白诗云李侯有佳句往往似阴铿后人以为以此讥之然子美诗有蛟龙得云雨雕鹗在秋天一聫已见晋书记载矣　顾修逺杜诗注解毕致中曰王荆公言子美赠太白诗云清新庾开府俊逸鲍参军但比之庾鲍而已又曰李侯有佳句往往似阴铿则又在庾鲍下矣荆公此説不惟不知太白庾鲍阴铿亦不知少陵甚矣少陵解闷絶句曰陶冶性灵存底物新诗改罢自长吟熟知二谢将能事颇学阴何苦用心少陵甞苦学阴铿而不至太白则往往似之此少陵所以见太白而心醉也太白能兼昔人独专之妙故其诗无敌于天下少陵欲与细论文正以此】
　　送孔巢父谢病归游江东兼呈李白
　　杜　甫
　　巢父掉头不肯住东将入海随烟雾诗巻长畱天地间钓竿欲拂珊瑚树深山大泽龙蛇逺春寒野阴风景暮蓬莱织女回云车指防虗无引归路自是君身有仙骨世人那得知其故惜君只欲苦死畱富贵何如草头露蔡侯静者意有余清夜置酒临前除罢琴惆怅月照席防岁寄我空中书南寻禹穴见李白道甫问信今何如【一作若逢李白骑鲸鱼道甫问信今何如】
　　饮中八仙歌　　　　　　　　　杜　甫
　　知章骑马似乘船眼花落井水底眠汝阳三斗始朝天道逢麴车口流涎恨不移封向酒泉左相日兴费万钱饮如长鲸吸百川衔杯乐圣称避贤宗之潇洒美少年皎如玉树临风前蘓晋长斋绣佛前醉中徃徃爱逃禅李白一斗诗百篇长安市上酒家眠天子呼来不上船自称臣是酒中仙张旭三杯草圣传脱帽露顶王公前挥毫落纸如云烟焦遂五斗方卓然高谈雄辨惊四筵
　　冬日有怀李白　　　　　　　　杜　甫
　　寂寞书斋里终朝独尔思更寻嘉树传不忘角弓诗短褐风霜入还丹日月迟未因乘兴去空有鹿门期
　　春日忆李白　　　　　　　　　杜　甫
　　白也诗无敌飘然思不羣清新庾开府俊逸鲍参军渭北春天树江东日暮云何时一尊酒重与细论文【栁亭诗话少陵怀供奉诗白也诗无敌飘然思不羣徐子能诗説曰李白天材甫虽称其敏防而于法律上有所未安其视白如老先生见少年门生恐其不肯进故赞他极有分寸云云按太白生于武后圣厯二年巳亥子美生于睿宗先天元年壬子相望已十四年则太白实前辈也杜诗于人或称官阅或称爵里或曰丈人或曰先生而于太白輙呼其名者意是忘年之交不妨尔汝也若谓少年门生视白则大不然　渔隠丛话雪浪斋日记云或云太白诗其源流出于鲍明逺如乐府多用白苎故子美云俊逸鲍参军葢有讥也按杜用古人诗句亦时有之如白云岩际宿蓝本何逊乃欲以此讥李恐无此自是非人之少陵　朱鹤龄杜诗注曰公与太白之诗皆学六朝前诗以李侯佳句比之隂铿此又比之庾鲍葢举生平所最慕者以相方也王荆公谓少陵于太白仅比于庾鲍阴铿则又下矣或遂以细论文讥其才疎此真瞽説公诗云颇学隂何苦用心又云庾信文章老更成又云流传江鲍体相顾免无儿公之推服诸家甚至则其推服太白为何如哉荆公所云必是俗子伪托耳　容斋随笔维摩诘经言文殊从佛所将诣维摩丈室问疾菩萨随之者以万亿计曰二士共谈必说妙法予观杜少陵寄太白诗云何时一樽酒重与细论文使二公真践此言时得洒扫撰杖履于其侧所谓不二法门不传之妙启聪发防出肤寸之泽以润千里者可胜道哉】
　　梦李白二首　　　　　　　　　杜　甫
　　死别已吞声生别常恻恻江南瘴疠地逐客无消息故人入我梦明我常相忆恐非平生魂路逺不可测魂来枫林青魂返闗塞黑君今在罗网何似有羽翼落月满屋梁犹疑照顔色水深波浪濶无使蛟龙得【西清诗话李太白歴见司马子微谢自然贺知章或以为可与神游八极之表或以为谪仙人其风神超迈英爽可知后世词人状者多矣亦间于丹青见之俱不若少陵之落月满屋梁犹疑照顔色熟味之百世之下想见风采此与李太白传神诗也】
  </div>
  <div class="pagination">
   <a href="李太白集注_page26.html">
    上一页
   </a>
   <span>
    ...
   </span>
   <a href="李太白集注_page22.html">
    22
   </a>
   <a href="李太白集注_page23.html">
    23
   </a>
   <a href="李太白集注_page24.html">
    24
   </a>
   <a href="李太白集注_page25.html">
    25
   </a>
   <a href="李太白集注_page26.html">
    26
   </a>
   <span class="current-page">
    27
   </span>
   <a href="李太白集注_page28.html">
    28
   </a>
   <a href="李太白集注_page29.html">
    29
   </a>
   <a href="李太白集注_page30.html">
    30
   </a>
   <a href="李太白集注_page31.html">
    31
   </a>
   <a href="李太白集注_page32.html">
    32
   </a>
   <span>
    ...
   </span>
   <a href="李太白集注_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
