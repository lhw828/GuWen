<!DOCTYPE html>
<html>
<head>
    <meta charset="UTF-8">
    <title>顾亭林诗文集 - 第 10 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>顾亭林诗文集 - 第 10 页/共 46 页</h1>
    <div class="content">
　　小过之五其辞曰：「公，公亦君也。」归妹之五辞曰：「其君帝女之贵，以侄娣视之。」则亦君也。若曰：必天子而后谓之君，此后人之见耳。三代以上分土而治，尊卑之埶无大相远，天子诸侯并称曰后。书曰：「三后成功。」先儒以为象称先王者，惟施于天子，称后者兼诸侯，然则后与君公一例也。今谓凡五必为王者，而小过之五为群阴胁制，乃贬其号曰公。然则益之三四其辞何以不曰告王而曰告公乎？岂周公系爻之前，先有一五为天子之定例乎？物之不齐，物之情也。六十四卦岂得一一齐同。易不可为典要，唯变所适。执事徒见夫五之为人君也，而不知剥、明夷、旅之五不得为人君也；徒见夫比、家人、涣之五之言王也，而不知离之上九，升之六四特言王用而非五也；随之上六，益之六二兼言王用而非五也。记曰：「夫言岂一端而已，夫各有所当也。」必欲执一说以槩全经，所谓「固哉，高叟之为诗」，而咸丘蒙疑瞽瞍之非臣者与之同失矣。

　　○与友人论父在为母齐衰期书 

　　承教以处今之时，但当著书，不必讲学。此去名务实之论，良获我心。惟所辨父在为母服一事，则终不敢舍二礼之明文，而从后王之臆制，狥野人之恩，而忘严父之义也。夫为父斩衰三年，为母斩衰三年，此从子制之也。父在，为母齐衰期，此从夫制之也。仪礼丧服传曰：「何以期也？屈也。至尊在，不敢伸其私尊也。」问丧篇曰：「父在不敢杖，尊者在故也。」丧服四制曰：「资于事父以事母而爱同。」天无二日，土无二王，国无二君，家无二尊，以一治之也。故父在，为母齐衰期者，见无二尊也。所谓三纲者，夫为妻纲，父为子纲。夫为妻之服除，则子为母之服亦除，此严父而不敢自专之义也。奈何忘其父为一家制礼之主，而论异同，较厚薄于其子哉？伯鱼之母死，期而犹哭，夫子闻之曰：「谁与哭者？」门人曰：「鲤也。」夫子曰：「嘻！其甚也。」伯鱼闻之，遂除之。伯鱼之母，孔子之妻也。孔子为妻之服既除，则伯鱼不敢为其母之私恩而服过期之服，所谓先王制礼，不敢过也。丧服子夏传曰：「禽兽知母而不知父。野人曰：父母何算焉，都邑之士则知尊祢矣。」丧服小记曰：「祖父卒，而后为祖母后者三年。」是则父在而不得伸其三年者，厌于父也；祖父在而不得伸其三年者，厌于祖父也。服之者，仁也，不得伸者，义也。品节斯，斯之谓礼。虽然，传曰：「父必三年然后娶，达子之志也。」然则十五月而禫之外，为之子者岂忍遂食稻衣锦而居于内乎？志之为言，即心丧之谓。以父之尊厌之，而又以父之三年不娶者达之，圣人所以处人父子之间者，仁之至，义之尽矣。自礼教不明，丧纪废坏，而徒以衰麻之服为丧，宜执事之疑而不敢安也。经传言三年之丧，不谓之三年之服也。夫三日不怠，三月不解，期悲哀，三年忧者，此三年之丧也。练而慨然，祥而廓然者，此三年之丧也。泣血三年未尝见齿者，此三年之丧也。丧云丧云，衰麻云乎哉！且执事谓今之父在为母者，果能服三年之服乎？卒哭之后，固有屈于父而易为缟白浅淡之衣者矣。是则并其衰麻之服亦有所不尽行。然而二十七月之内，不听乐，不昏嫁，不赴举，不服官，则自周公以来固已如此矣。且夫礼有母为长子三年之文，先儒以为不得以父在屈至期，何也？从乎父也。父除，则虽子之为母而不敢不除；父未除，则虽母之为子而不敢除。故子有为母期者，母有为长子三年者。孟子曰「礼之实，节文斯二者」是也。若但曰：父母之亲同，其爱同，其服同，则孩提之童无不知之者矣。何待圣人为之制哉？曾子问曰：「并有丧，如之何？何先何后？」孔子曰：「葬先轻而后重；其奠也，先重而后轻。」以父为重，以母为轻，苟非斯言之出于圣人，则亦将俗儒之所议矣。若夫上元、洪武改革之繇，卢履冰、元行冲、褚无量驳正之说，当亦执事旧闻，不烦更述，惟祈详詧。

　　○与友人论服制书 

　　增三年之丧为三十六月，起于唐弘文馆直学士王元感，已为张柬之所驳，而今关中士大夫皆行之。丧服小记曰：「再期之丧，三年也。」三年问曰：「至亲以期断，然则何以三年也？曰：加隆焉尔也。焉使倍之，故再期也。」古人以再期为三年，而于其中又有练祥之节，杀哀之序，变服之渐，以其更历三岁而谓之三年，非先有三年之名，而后为之制服也。今于礼之所繇生者既已昧之，抑吾闻之，君子之所贵乎丧者，以其内心者也。居处不安，然后为之居倚庐以致其慕；食旨不甘，然后为之疏食水饮以致其菲；去饰之甚，然后为之袒括、衰麻、练葛之制以致其无文。今关中之士大夫，其服官赴举，犹夫人也，而独以冠布之加数月者为孝，吾不知其为情乎？为文乎？先王之礼，不可加也，从而加之，必其内心之不至也。其甚者，除服之日而有贺。夫人情之所贺者，其不必然者也。得子也，拜官也，登科也，成室也，不必然而然，斯可贺也。故曰：婚礼不贺，人之序也。以其为人事之所必然，故不贺也。丧之有终，人事之必然者也，何贺之有？抑吾不知其贺者，将于除服之日乎？君子有终身之丧，忌日之谓也。是日也，以丧礼处之而不可以除。将以其明日乎？则又朝祥暮歌之类也。贺之为言，稍知书者已所不道，而王元感之论则尚遵而行之。使有一人焉，如颜丁、子羔之行，其于送死之事，无不尽也，而独去其服于中月而禫之日，其得谓之不孝哉？虽然，吾见今之人略不以丧纪为意，而此邦犹以相沿之旧，不敢遽变，是风俗之厚也。若乃致其情而去其文，则君子为教于乡者之事也。

　　○与友人论门人书 

　　伏承来教，勤勤恳恳，闵其年之衰暮，而悼其学之无传，其为意甚盛。然欲使之效曩者二三先生招门徒，立名誉，以光显于世，则私心有所不愿也。若乃西汉之传经，弟子常千余人，而位高者至公卿，下者亦为博士，以名其学，可不谓荣欤？而班史乃断之曰：「盖禄利之路然也。」故以夫子之门人且学干禄。子曰：「三年学，不至于谷，不易得也。」而况于今日乎？今之为禄利者，其无藉于经术也审矣。穷年所习，不过应试之文，而问以本经，犹茫然不知为何语。盖举唐以来帖括之浅而又废之，其无意于学也，传之非一世矣。矧纳赀之例行，而目不识字者，可为郡邑博士；惟贫而不能徙业者，百人之中尚有一二读书，而又皆躁竞之徒，欲速成以名于世。语之以五经则不愿学，语之以白沙、阳明之语录则欣然矣，以其袭而取之易也。其中小有才华者颇好为诗，而今日之诗，亦可以不学而作。吾行天下，见诗与语录之刻，堆几积案，殆于「瓦釜雷鸣」，而叩以二南、雅、颂之义，不能说也。于此时而将行吾之道，其谁从之！「大匠不为拙工改废绳墨，羿不为拙射变其彀率」，若狥众人之好，而自贬其学，以来天下之人，而广其名誉，则是枉道以从人，而我亦将有所不暇。惟是斯道之在天下，必有时而兴，而君子之教人，有私淑艾者，虽去之百世而犹若同堂也。所著日知录三十余卷，平生之志与业皆在其中，惟多写数本以贻之同好，庶不为恶其害己者之所去，而有王者起，得以酌取焉，其亦可以毕区区之愿矣。夫道之污隆，各以其时，若为己而不求名，则无不可以自勉。鄙哉硁硁所以异于今之先生者如此，高明何以教之？

　　○与友人辞祝书 

　　昨见子德云：明府将以贱辰光临赐祝。窃惟生日之礼，古人所无。小弁之逐子，始说我辰；哀郢之故臣，乃言初度。故唐文皇以劬劳之训，垂泣以对群臣；而近时孙退谷、张篑山着论次废此礼。彼居常处顺者，犹且辞之，况鄙人生丁不造，情事异人，流离四方，偷存视息。若前史王华、王肃、陆襄、虞荔、王慧龙之伦，便当终身布衣疏食，不听音乐，不参喜事。即不能然，而又以此日接朋友之觞，炫世俗之目，岂不于我心有戚戚乎？知我者当闵其不幸而吊慰之，不当施之以非礼之礼，使之拂其心而夭其性也。用是直摅衷曲，布诸执事，惟祈鉴之。

　　○病起与蓟门当事书 

　　天生豪杰，必有所任，如人主于其臣，授之官而与以职。今日者拯斯人于涂炭，为万世开太平，此吾辈之任也。仁以为己任，死而后已，故一病垂危，神思不乱。使遂溘焉长逝，而于此任已不可谓无尺寸之功，今既得生，是天以为稍能任事而不遽放归者也，又敢怠于其职乎？今有一言而可以活千百万人之命，而尤莫切于秦、陇者，苟能行之，则阴德万万于于公矣。请举秦民之夏麦秋米及豆草一切征其本色，贮之官仓，至来年青黄不接之时而卖之，则司农之金固在也，而民间省倍蓰之出。且一岁计之不足，十岁计之有余，始行之于秦中，继可推之天下。然谓秦人尤急者，何也？目见凤翔之民举债于权要，每银一两，偿米四石，此尚能支持岁月乎？捐不可得之虚计，犹将为之，而况一转移之间，无亏于国课乎？然恐不能行也。易曰：「牵羊悔亡，闻言不信。」至于势穷理极，河决鱼烂之后，虽欲征其本色而有不可得者矣。救民水火，莫先于此。病中已笔之于书，而未告诸在位。比读国史，正统中，尝遣右通政李畛等官粜米得银若干万，则昔人有行之者矣。特建此说，以待高明者筹之。

　　○与李湘北书 

　　关中布衣李君因笃顷承大疏荐扬，既征好士之忱，尤羡拔尤之鉴。但此君母老且病，独子无依，一奉鹤书，相看哽咽，虽趋朝之义已迫于戴星，而问寝之私倍悬于爱日。况年逾七十，久困扶床，路隔三千，难通啮指，一旦祷北辰而不验，回西景以无期，则缾罍之耻奚偿，风木之悲何及！昔者令伯奏其愚诚，晋朝听许；元直指其方寸，汉主遣行。求贤虽有国之经，教孝实人伦之本。是用遡风即路，沥血叩阍。伏惟老先生弘锡类之仁，悯向隅之泣，俯赐吹嘘，仰徼俞允，俾得归供菽水，入侍刀圭，则自此一日之斑衣，即终身之结草矣。若炎武者，黄冠蒯屦，久从方外之踪，齿豁目盲，已在废人之数，而以生平昆弟之交，理难坐视，辄敢通书辇下，布其区区。

　　○答汤荆岘书 

　　两函并至，深感注存。足下有子产博物之能，子政多闻之敏，而下问及于愚耄，不知臣精销亡，少时所闻，十不记其二三矣。闻之前辈老先生曰：太祖实录凡三修：一修于建文之时，则其书已焚，不存于世矣；再修于永乐之初，则昔时大梁宗正西亭曾有其书，而洪水滔天之后，遂不可问；今史宬所存，及士大夫家讳实录之名，而改为圣政记者，皆三修之本也。然而再修三修所不同者，大抵为靖难一事。如弃大宁而并建立之制，及一切边事书之甚略，是也。至于颍、宋二公若果不以令终，则初修必已讳之矣。闻之先人曰：实录中附传于卒之下者，正也；不系卒而别见者，变也。当日史臣之微意也。王元美先生作信国公诗曰：「所以恩泽终，颍、宋乃反是。」盖谓二公之不得其死，而不可谓之诛。且以汉事言之：武帝之于刘屈牦，谓之诛，可也；成帝之于翟方进，谓之诛，不可也。是史臣之所以微之也。今观卒后恩典之有无隆杀，则举一隅而三可反矣。至于即主位之月日，当如来论，以实录为正耳。自万历以还，是非之涂，樊然殽乱，姑以目所尝见之书，其刻本则如辛亥京察记事、辽事实录 【 王在晋】 ，清流摘镜 【 王岳】 ，傃庵野钞、同时尚论录 【 二书并蔡□□】 ，悫书 【 蒋德璟】 ；钞本则如酌中志 【 刘若愚】 ，恸余杂记 【 史惇】 之类皆不可阙，而遽数之不能终也。搜罗之博，裁断之精，是在大君子而已。

　　○附　复汤荆岘书 

　　子德西归，拜读手札。复有一牍具陈先妣节烈，及前朝旌表之槩，求入史传，当已彻台览矣。承问史事，弟年老遗忘，不敢臆对。但自万历以来，是非之涂，樊然殽乱，姑以目所尝见之书，其刻本则如辛亥京察记事、辽事实录， 【 王公在晋，】 清流摘镜 【 王岳，】 傃庵野抄、同时尚论录 【 二书并蔡某，忘其名，】 悫书 【 蒋公德璟；】 抄本则如酌中志， 【 刘若愚，即汪钝庵集中所谓远志之苗。】 幸存录、 【 夏君允彝，】 恸余杂记 【 史君惇】 之类皆不可阙，而遽数之不能终也。搜罗之博，裁断之精，是在大君子而已。弟近二十年精力并用之音韵之学，今已刻之淮上，惟待自往与张君力臣面加订改。今年至睢，值淮西饥荒，又乏资斧，不果前行，明春当再裹粮东去。适马氏暂有所约，或于贵地暂有旬月之留，先此附闻。并有马宅一字，烦为寄往。率尔布候，不尽瞻驰。

　　○与叶讱庵书 

　　去冬韩元少书来，言曾欲与执事荐及鄙人，已而中止。顷闻史局中复有物色及之者。无论昏耄之资，不能黾勉从事，而执事同里人也，一生怀抱，敢不直陈之左右。先妣未嫁过门，养姑抱嗣，为吴中第一奇节，蒙朝廷旌表。国亡绝粒，以女子而蹈首阳之烈。临终遗命，有「无仕异代」之言，载于志状，故人人可出而炎武必不可出矣。记曰：「将贻父母令名，必果；将贻父母羞辱，必不果。」七十老翁何所求？正欠一死！若必相逼，则以身殉之矣！一死而先妣之大节愈彰于天下，使不类之子得附以成名，此亦人生难得之遭逢也。谨此奉闻。

　　○与史馆诸君书 

　　视草北门，紬书东观，一代文献，属之巨公，幸甚幸甚。列女之传，旧史不遗，伏念先妣王氏未嫁守节，断指疗姑，立后训子，及家世名讳并载张元长先生传中。崇祯九年巡按御史王公 【 一鹗】 具题，奉旨旌表。乙酉之夏，先妣时年六十，避兵于尝熟县之语濂泾。谓不孝曰：「我虽妇人，身受国恩，义不可辱。」及闻两京皆破，绝粒不食，以七月三十日卒于寓室之内寝。遗命炎武读书隐居，无仕二姓。迄今三十五年，每一念及，不知涕之沾襟也。当日间关戎马，越大祥之后，乃得合葬于先考文学之兆。今将树一石坊于墓上，藉旌门之典，为表墓之荣。而适当修史之时，又得诸公以卓识宏才膺笔削之任，共姬之葬，特志于春秋，漆室之言，独传于中垒，不无望于阐幽之笔也。炎武年近七旬，旦暮入地，自度无可以扬名显亲，敢沥陈哀恳，冀采数语存之简编，则没世之荣施，即千载之风教矣。

　　○与公肃甥书之一 

　　修史之难，当局者自知之矣。求藏书于四方，意非不美，而西方州县以此为苦，宪檄一到，即报无书。所以然者，正缘借端派取解费，时事人情，大抵如此。窃意此番纂述，止可以邸报为本，粗具草藳，以待后人，如刘昫之旧唐书可也。 【 唐武宗以后无实录。】 忆昔时邸报至崇祯十一年方有活板，自此以前，并是写本。而中秘所收，乃出涿州之献，岂无意为增损者乎？访问士大夫家，有当时旧钞，以俸薪别购一部，择其大关目处略一对勘，便可知矣。吾自少时，先王父朝夕与一二执友谈论，趋庭拱听，颇识根源，但年老未免遗忘，而手泽亦多散轶，史藳之成，犹可辩其泾渭。今日作书，正是刘昫之比，而诸公多引洪武初修元史故事，不知诸史之中，元史最劣，以其旬月而就，故舛谬特多。如列传八卷速不台，九卷雪不台，一人作两传；十八卷完者都，二十卷完者拔都，一人作两传，几不知数马足，何暇问其骊黄牝牡耶？然此汉人作蒙古人传，今日汉人作汉人传，定不至此。 【 亦有如谷林苍以张延登、张华东为两人者。】 惟是奏章是非同异之论，两造并存，而自外所闻，别用传疑之例，庶乎得之。此虽万世公论，却是家庭私语，不可告人以滋好事之腾口也。

　　○与公肃甥书之二 

　　所谓大臣者，以道事君，不可则止。吾甥宜三复斯言，不贻讥于后世，则衰朽与有荣施矣。此中自京兆抵二崤皆得雨，陇西、上郡、平凉皆旱荒，恐为大同之续。与其赈恤于已伤，孰若蠲除于未病。又有异者，身为秦令，而隔河买临晋之小儿，阉为火者，以充僮竖，至割死一人，岂非自陕以西别一世界乎？诚欲正朝廷以正百官，当以激浊扬清为第一义，而其本在于养廉。故先以俸禄一议附览，然此今日所必不行，留以俟之可耳。说经之外，所论著大抵如此。世有孟子，或以之劝齐梁，我则终于韫匮而已。

　　○答原一公肃两甥书 

　　老年多暇，追忆曩游，未登弱冠之年，即与斯文之会，随厨俊之后尘，步杨、班之逸躅，人推月旦，家擅雕龙，此一时也。已而山岳崩颓，江湖沸■〈氵胷〉，酸枣之陈词慷慨，尚记臧洪；睢阳之断指淋漓，最伤南八。重泉虽隔，方寸无暌，此又一时也。已而奴隶鸱张，亲朋澜倒，或有闻死灰之语，流涕而省韩安；览穷鸟之文，抚心而明赵壹。终凭公论，得脱危机，此又一时也。凡此三者之人，骑箕化鹤，多不可追；哲嗣闻孙，往往而在。此即担簦戴笠，陌路相逢，犹且为之叙殷勤，陈夙昔，班荆郑国之野，贳酒黄公之垆。而况吾甥欲以郡中之园为吾寓舍，寻往时之息壤，不乏同盟，坐今日之皋比，难辞后学。使鸡黍蔑具，干糇以愆，既乖良友之情，弥失故人之望。且吾今居关、华，每年日用约费百金。若至吴门，便须五倍，吾甥能为办之否乎？又或谓广厦之欢，可以大庇寒士；九里之润，亦当施及吾侪。而曰：吾尔皆同声气同患难之人，尔有鼎贵之甥，可无挹注之谊？因罤觅菟，见弹求鸮，有如退之诗所云，「偶然题作木居士，便有无穷祈福人」者，吾甥复能副之否乎？虽复田文、无忌，不可论之当今，假使元美、天如，当必有以处此，而如其不然，则必以觖望之怀，更招多口之议。况山林晚暮，已成独往之踪；城市云为，终是狥人之学。然则吾今日之不来，非惟自适，亦所以善为吾甥地也。

　　○与彦和甥书 

　　万历以前，八股之文可传于世者，不过二三百篇耳。其间却无一字无来处。偶为门人讲吴化事君数一节，文中有謇谔二字。楚辞离骚：「余固知謇謇之为患兮，忍而不能舍也。」此謇字之所出也。史记商君传：「千人之诺诺，不如一士之谔谔。武王谔谔以昌，殷纣墨墨以亡。」此谔字之所出也。陆机辨亡论：「左丞相陆凯以謇谔尽规。」韩文公郾城联句：「九迁弥謇谔。」则古人已用之矣。今欲吾甥集门墙多士十数人，委之将先正文字注解一二十篇来，以示北方学者。除事出四书不注外，其五经子史古文句法一一注之，如李善之注文选，方为合式。此可以救近科杜撰不根之弊也。

　　○与施愚山书 

　　理学之传，自是君家弓冶。然愚独以为理学之名，自宋人始有之。古之所谓理学，经学也，非数十年不能通也。故曰：「君子之于春秋，没身而已矣。」今之所谓理学，禅学也，不取之五经而但资之语录，校诸帖括之文而尤易也。又曰：「论语，圣人之语录也。」舍圣人之语录，而从事于后儒，此之谓不知本矣。高明以为然乎？近来刊落枝叶，不作诗文，敬拜佳篇，未得詶和。而音学五书之刻，其功在于注毛诗与周易，今但以为诗家不朽之书，则末矣。刊改未定，作一书与力臣先印诗经并广韵奉送，有便人可往取之。

　　○答汪苕文书 

　　远惠手书，奖挹过甚，殊增悚愧。至于悯礼教之废坏，而望之斟酌今古，以成一书，返百王之季俗，而跻之三代，此仁人君子之用心也。然斯事之难，朱子尝欲为之而未就矣，况又在四五百年之后乎？弟少习举业，多用力于四经，而三礼未之考究。年过五十，乃知「不学礼无以立」之旨，方欲讨论，而多历忧患，又迫衰晚，兼以北方难购书籍，遂于此经未有所得。而所见有济阳张君稷若名尔岐者，作仪礼郑注句读一书，根本先儒，立言简当，以其人不求闻达，故无当世之名，而其书实似可传，使朱子见之，必不仅谢监岳之称许也。向见五服异同之书，已相叹服。窃意出处升沈，自有定见，如得殚数年之精力，以三礼为经，而取古今之变附于其下，为之论断，以待后王，以惠来学，岂非今日之大幸乎？弟方纂录易解，程、朱各自为书，以正大全之谬，而桑榆之年，未卜能成与否，不敢虚期许之意，而仍以望之君子也。

　　○答俞右吉书 

　　所论春秋诸家及胡文定作传之旨，极为正当。在汉之时，三家之学各自为师，而范宁注谷梁，独不株守一家之说。至唐啖、赵出而会通三传，独究遗经；至宋孙、刘出而掊击古人，几无余蕴。文定因之，以痛哭流涕之怀，发标新领异之论，其去游、夏之传，益以远矣。今陆氏之纂例，刘氏之权衡、意林，并有其意，惟尊王发微未见，而后儒之辨春秋，其散见于志书文集者，亦多钞录，未得会稡成帙。若鄙着日知录春秋一卷，且有一二百条，如：「君氏卒。」「禘于太庙，用致夫人。」当从左氏；「夫人子氏薨。」当从谷梁：「仲婴齐卒。」当从公羊；而「三国来媵」，则愚自为之说，盖见硕人诗云：「东宫之妹」，正义以为「明所生之贵」，而非敢创前人所未有也。因乏写手，一时未得奉寄，惟就来书所问二事，敬录以上，未知合否？祈为正之。

　　○与戴枫仲书 

　　大难初平，宜反己自治，以为善后之计。昔傅说之告高宗曰：「惟干戈省厥躬。」而夫子之系易也，曰：「山上有水，蹇。君子以反身修德。」孟子曰：「行有不得者，皆反求诸己。」左传载夫子之言曰：「臧武仲之智而不容于鲁，有由也。作不顺而施不恕也。」苟能省察此心，使克伐怨欲之情不萌于中，而顺事恕施，以至于「在邦无怨，在家无怨」，则可以入圣人之道矣。以向者横逆之来，为他山之石，是张子所谓「玉女于成」者也。至于臧否人物之论，甚足以招尤而损德。自顾其人能如许子将，方可操汝南之月旦，然犹一郡而已，未敢及乎天下也。不务反己而好评人，此今之君子所以终身不可与适道，不为吾友愿之也。

　　○与李星来书 

　　今春荐剡，几徧词坛，虽龙性之难驯，亦鱼潜之孔照。乃申屠之迹，竟得超然，叔夜之书，安于不作，此则晚年福事。关中三友：山史辞病，不获而行；天生母病，涕泣言别；中孚至以死自誓而后得免，视老夫为天际之冥鸿矣。此中山水绝佳，同志之侣多欲相留避世。愚谓与汉羌烽火但隔一山，彼谓三十年来在在筑堡，一县之境，多至千余，人自为守，敌难徧攻，此他省之所无，即天下有变而秦独完矣。未知然否？

　　○答李紫澜书 

　　常叹有名不如无名，有位不如无位。前读大教，谬相推许，而不知弟此来关右，不干当事，不立坛宇，不招门徒。西方之人或以为迂，或以为是。而同志之李君中孚，遂为上官逼迫，舁至近郊，至卧操白刃，誓欲自裁。关中诸君有以巨游故事言之当事，得为谢病放归。然后国家无杀士之名，草泽有容身之地，真所谓威武不屈。然而名之为累，一至于斯，可以废然返矣！或曰：「君子疾没世而名不称」，何欤？曰：君子所求者，没世之名，今人所求者，当世之名。当世之名，没则已焉，其所求者，正君子之所疾也，而何俗士之难寤欤？城郭沟池以为固，甲兵以为防，米粟刍茭以为守，三代以来，王者之所不废。自宋太祖惩五季之乱，一举而尽撤之，于是风尘乍起，而天下无完邑矣。我不能守，贼亦不能据，而椎埋攻剽之徒乃尽保于山中。于是四皓之商颜，刘、阮之天姥，凡昔日兵革之所不经，高真之所托迹者，无不为戎薮盗区。故避世之难，未有甚于今日，推原其故，而艺祖、韩王有不得辞其咎者矣。读书论世而不及此，岂得为「开拓万古之心胸」者乎？

　　○答曾庭闻书 

　　南徐州别，三十六年，足下高论王霸，屈迹泥涂，读严武、隗嚣之句，未尝不为之三叹。弟白首穷经，使天假之年，不过一伏生而已，何敢望骐骥之后尘，而希千里之步？然以用世之才如君者，而犹沦落不偶，况硁鄙如弟，率彼旷野，死于道涂，固其宜也。奚足辱君子勤而之问乎？宣尼有言：「自南宫敬叔之乘我车也而道加行。」今之人情则异乎是。即有敬叔之车，而季、孟之流，不问杏坛之字。然一生所著之书，颇有足以启后王而垂来学者。日知录三十卷已行其八，而尚未惬意。音学五书四十卷，今方付之剞劂，其梨枣之工，悉出于先人之所遗，故国之余泽，而未尝取诸人也。「君子之道，或出或处」，君年未老，努力加餐。

　　○复陈蔼公书 

　　山史西来，得接赐札，并读井记。一门尽节，风教凛然，诚彤管之希闻，中垒所未记者矣。弟久客四方，年垂七十，形容枯槁，志业衰隤，方且逃名寂寞之乡，混迹渔樵之侣，不改效百泉、二曲为讲学授徒之事，亦乌有所谓门墙者乎？若乃过汝南而交孟博，至高密而访康成，则当世之通人伟士，自结发以来，奉为师友者，盖不乏人，而未敢存门户方隅之见也。诗曰：「风雨如晦，鸡鸣不已。」又曰：「乐彼之园，爰有树檀，其下维谷。他山之石，可以攻玉。」是则君子所以持己于末流，接人于广坐者，必有不求异而亦不苟同者矣。辱承来教，实获我心，率此报谢。

　　●亭林文集卷之四

　　答李子德书之一 
　　答子德书之二 
　　答子德书之三 
　　与潘次耕书 
　　答次耕书 
　　与次耕书之一 
　　与次耕书之二 
</div>
    <div class="pagination">
<a href="顾亭林诗文集_page9.html">上一页</a><span>...</span><a href="顾亭林诗文集_page5.html">5</a><a href="顾亭林诗文集_page6.html">6</a><a href="顾亭林诗文集_page7.html">7</a><a href="顾亭林诗文集_page8.html">8</a><a href="顾亭林诗文集_page9.html">9</a><span class="current-page">10</span><a href="顾亭林诗文集_page11.html">11</a><a href="顾亭林诗文集_page12.html">12</a><a href="顾亭林诗文集_page13.html">13</a><a href="顾亭林诗文集_page14.html">14</a><a href="顾亭林诗文集_page15.html">15</a><span>...</span><a href="顾亭林诗文集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
