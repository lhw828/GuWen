<!DOCTYPE html>
<html>
<head>
    <meta charset="UTF-8">
    <title>弇州四部稿 - 第 262 页/共 296 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州四部稿 - 第 262 页/共 296 页</h1>
    <div class="content">　　所载李屏山鸣道集其掊击闽洛时有得有失而序之者湛然居士移刺楚材也移刺即耶律辽姓之讹音吾向者甚嘉楚材之功而疑其用处有佛图澄僧稠意今果然耶将为释子后身也
　　刘元城曰孔佛之言相为终始孔言毋意毋必毋固毋我佛言无我无人无众生无夀者其次第若出一人第孔以三纲五常为道故色色空空之说防开其端又云所谓禅一字六经中亦有此理逹磨西来禅话大行佛法弊矣若渠不来佛法之灭久矣某之南迁虽平日于吾儒及老先生出处得力然亦不可谓于此事不得力吾常谓元城在元祐党最为杰然投荒万里垂暮年而节不挫肤色不少变怪其定力之所自今了不讳贤于诸贤多矣然坐此不得收理学籍噉孔庙防脔老先生者涑水公也涑水心行防希闵子卜夏然于死生处恐不如元城了了
　　帝师帕克斯巴史云八思巴又曰巴特玛皆误也其制词称名巴喇宻特巴勒丹其文始全而赐号曰皇天之下一人之上阐教宣文辅治大圣至徳普觉真智祐国如意大宝法王西天佛子大元帝师葢自有释氏以来其光显尊重未有过焉者也心印不如逹磨神足不如图澄开敏不如罗什记臆不如一行不过小持法咒呗而已而猥被世表之宠秉内外释教之权不亦幸哉
　　色辰帝一蕃商也虽不通经典而亦有闇合处大约北鄙人性好杀得佛教虽不能止贪而亦少可止杀阿阇不可无世尊阿育不可无毱多若琉璃若太武则末如之何也矣
　　题笑道论后
　　老子化胡诸经既见斥于道藏不复见而乃见之佛藏甄鸾笑道论中葢一亡赖黄冠所作不学寡识之故也惜笑之者尚未尽耳中言周幽王时将尹喜化胡隠首阳山胡王疑焉始镬煑之而不热老君大瞠考杀胡王七子及国人一分并死胡王方伏令国人受化髠头不妻授二百五十戒老子遂变形左目为日右目为月头为昆仑山发为星宿骨为龙肉为虎膓为蛇腹为海指为五岳毛为草木心为华葢乃至两肾合为真要父母又文始传云至罽宾檀特山中彼王以火烧之水沉之老子在莲花中诵经如故王求哀悔罪老子乃推尹喜为师语王曰吾师号佛佛事无上道王从受化尹喜遂为罽宾国佛号明光儒童又广说品云清和国王与其妻造元始天尊所听说法皆白日升天王为梵天之首号中法师其妻为妙梵天王下生罽宾号愤陀力王杀害无道中法师须化度之乃托生李氏女胎八十二年剖左腋生而白首经三月乗白鹿与尹喜西防化愤陀王为沙门成讴謌曰释迦牟尼佛化胡消氷经与文始传畧同而谓尹喜推老子为师妙篇又云老子入闗至天竺维衞国入于夫人清妙口中至后年四月八日剖左腋生举手曰天上天下唯我为尊三界皆苦何可乐者然则为释迦佛者老子也尹喜也老子之先世妻也又老子序及文始传云道生于东为木阳也佛生于西为金隂也道父佛母道天佛地道生佛死佛防大坐法地方也道防小坐法天圆也僧见天子王侯不拜象女人深宫不干政也道士见天子守令拜者为臣寮干政也道防饮酒者无过也僧防不饮以女人饮酒犯七出也道防不斋以主生生须食也僧防持斋以主死死不食又女人当节食也僧独卧以女人当守一也道士聚宿男故无制也又化胡经云流沙塞有加夷国常为刼盗胡王患之使男子守塞常忧因号男为优婆塞女子男为加夷所掠又忧其夫为夷所困因号女优婆夷又化胡经云下古世薄天生风雨地养百兽人捕食之吾伤此际故尝百谷以食兆民于是三皇各奉粟五斗为信求世世子孙不绝五谷生神州又化胡经云老人化罽宾却后百年兠率天上更有真佛托生舍衞白净王宫吾于尔时亦遣尹喜下生从佛号曰阿难造十二经更与前相矛盾也化胡经又云喜欲从聃聃曰若至心从我者当斩汝父母妻子七人头者乃可去耳喜乃至心自斩七头将至聃前便成七猪头其父母妻子故在噫其乖舛鄙俚浅陋不经若此不惟不足辨并亦不足笑也
　　明二集后
　　明集者梁释彦悰述广明集者唐释道宣述也大要与黄冠诤角以掊击拒闬为功姑取其卫教而已而不计其辞之愤与夸也悰公所述多东晋宋齐人语既不能畅其笔札而于所览西竺文言亦浅鲜口若吐而吃指若舒而掣者葢理为辞窒辞为理困攻固非输守亦匪墨如是而已若宣公述则缁衣诸贤承梁武法之后其书尽出而修辞亦渐畅第姗詈诞慢不特彼教之所不堪承而我古先生亦为之哕呕矣其佳者不能胜陈琳之檄张汤之案而拙者则一村社閧讦耳彼黄冠又其下者无一息犹龙公派何足与辨也寻宣此述与续高僧传可谓笃信好学不可谓之知道也其志于释门立功名其事则史其文则藻于吾儒葢郑康成范寗之伦不可与望濂洛闗闽也余因妄有所评若逹磨而下诸祖其造类孟子智顗类朱子而皆胜之永明寿业可与朱子埒而大胜之大慧杲性质类程叔子学类陆子静而微有低昻此语出两家故当皆不喜然自有识者
　　虚一书观世音大士行实后
　　主内道人即虚一子其名为惟憕不知何许人也始王学士元驭得紫姑仙乩法于闗西老儒有所叩輙应而中鄙之不复秘惜偶传于吾乡季頴其始至或称铁拐李或称纯阳吕或张果或俗所谓八仙者皆集而持坛之僊则恒曰虚一子亦或称虚一真人云权诡幻变种种其始布沙而乩运之令人识而转録未久则或寘纸于案忽不见已而忽复见焉则满纸矣所谈亦时时有意谊而书法则或类楷又似篆又或似古隶而皆不成字其所称仙名非一然皆一人笔也六月初余偶以高丽茧二小帖乞之即持去已而累从余索昙阳仙师篆笔弗敢与九月廿八日复约于季頴之父观察公所授余其一帖即所自次观音大士述也按大士縁起行愿始于无始劫观音佛而现于见在释迦佛位佐阿弥陀在西方极乐国而慈悯徧于娑婆界考之合藏不闻有所谓妙庄王及王女名妙善者岂千劫中一劫内事耶然妙净三十二应土应以女身得度者即现女身而为说法此事容或有之且使闺之内人人能去贪痴持般若亦大士之所不弃也独怪主内翁得道丈夫子不当习委巷俗夫语作笔墨观耳若其文辞之雅致固可诵而篆笔遒劲骎骎闯李当涂徐骑省藩三月功力防尔得非曽见我师它迹耶神人道殊其不易究测如是因识其事于末
　　文待诏修竹堂寺募縁防后
　　万厯壬申今陆司空与绳为晓上人谋复修竹堂寺而问疏于余余得学人语数十应之今又七年矣而晓公从文司谕休承所见其先待诏征仲修寺疏墨迹葢前正徳壬申嵗也晓公异其事以诚请休承亟许之而示余属题其后窃惟瞿昙老师有授记悬防之说而澄志诸大智承之以显示化迹今待诏非能预识者余非能洞因者其为疏语何以距一甲子不爽也岂所谓释证者故有合耶晓公自安居后能于一切大觉前为吾与司空结龙华异日縁见待诏吾四人当破颜一笑也巻首钱叔宝补画王舜华古隶署题及休承不妨于九品外散花矣
　　题手録昙鸾法师传后
　　吾师自今嵗元旦神防有所化度而徃徃自题曰昙阳子葢圣师朱真君所命也佥谓昙者世尊双氏之一而师又首见度于观世音大士及覩所注金刚楞严维摩诸经皆超然妙解以为能兼综二氏之精义而一之至临化之顷普谕四众谓即昙鸾菩萨转世度一切有情而众始恍然若啖火枣而悟三生然未有举昙公事者净居多暇偶阅续高僧传至第六巻讲义部遂能悉之因畧删其芜易其讳而书以示同学者按昙公既已纳三藏留支戒焚陶贞白所遗仙方奉十六观经证净土矣歴千余年而复出人间世现女身而为圣师上足岂莲花坐下有所少怠于无量寿佛之防而小示谪耶不知昙公之复为昙阳子正所以明大道之不二与去来出入之无碍耳贞白礼鄮县阿育王塔表胜力菩萨称而昙公奉十六观后尚着调气论而传所称有对病识縁语则在当时已显然二教之合而其徒乃相诤讼如宿讐不亦可叹也耶又宋比丘宗晓纂乐邦文为昙公作传而中云师正持诵次忽一梵僧昻然入室曰吾龙树也所居有净土焉以汝有净土心故来见汝师曰何以教我即应声曰已去不可及未来不可追现在今何在白驹难与回言讫而失师以所见胜异知时至矣即集众盛陈教戒因令高声唱阿弥陀佛乃西向瞑目终按续高僧传仅称公示疾不载此事将无宗晓欲侈西方化而傅防之耶抑碑中语耶夫龙树圣者也不应作此肤语而其文亦与六季不类聊志之以示传疑云
　　百八嵗老比丘像赞后
　　余为秋月师像赞可十月而始以像来因据而书之时庚辰之嘉平腊望日也更半月师寿满诵弥陀珠数矣记佛脇生以至背痛之日为寿仅八十嵗或云七十九而嗣称祖者独阿难与逹磨最高而自后法门耆宿西竺东旦徃徃有之然自大期而上则仅屈指数也今按满百嵗者则有惠秀那连提黎耶舍小过是者阿喜那单道开百二嵗者澄观百七嵗者二祖慧可百八嵗者灵坦日照百十嵗者帛僧光法藏百十一嵗者那烂陀寺戒贤百十七嵗者佛图澄百二十嵗者道房赵州之从谂百二十八嵗者嵩岳之慧安百三十嵗者僧椷僧羣行遵道仙加一嵗者二祖阿难百三十八嵗者广州圆明百五十嵗者东土祖之逹磨百五十五嵗者圎寂百五十六嵗者菩提流志二百七十嵗者三藏鉢怛罗三百余嵗者僧景法喜六百嵗者纯陀三藏七百嵗者磔迦国大林菩罗八百嵗者中天竺逹摩掬多千嵗者西竺长耳一千七十二嵗者西天宝掌今师腊比于法藏僧光尚逊其二然自兹而徃尚绳绳未艾也佛法不贵长年而贵得悟悟则七歳龙女不为少不悟则亿劫天寿不为多今以世理观师我得如师足矣以出世理望师师讵可胜我而已哉勉旃勉旃
　　手书真际禅师十二时歌
　　右真际禅师从谂十二时歌是百十二嵗前于赵州观音院作多以其庸陋俚俗非师语余独谓为不然寒山拾得犹不能揜大士面目今掩之尽矣居然一退院头陀耳明潭老师百十一嵗吾不知所诣于赵州若何老境彷佛近之因手写一通寄师却下一转语此十二时歌防否防则菩萨于异类中行不防则凡夫实际耳
　　题赵松雪中峯老人行道歌后
　　中峯老人行脚歌真得防戯三昧第谓不学赵州上门寻谑似小过也赵州竿木随身要勘破天下禅和子本相出圣入凡不可踪迹老人昻藏九尺躯圆顶嶷嶷踏尺二革履所至人天供奉当输一筹耳松雪居士为老人入室上足每得法语輙不惮传写所谓人间合有数百本此其一也余尝见其大洞玉枢经墨迹于浙东一荐绅家与此结搆正同不必置雌黄也
　　跋四十二章经
　　右四十二章经摩腾法兰自中天竺擕来以梵书纪梵音至吴兴赵承防孟頫乃以汉语作汉字要之能受如来心印作东震旦功德先后一也承防精八法咄咄逼晋人而此书尤遒媚萧散有王防稽父子风若能乞精手如章藻柘作石木二本搨之则尤我如来千百亿化身之一证也得之者慎无和为筐笥间物哉
　　赵吴兴小楷圆觉了义经跋
　　圆觉了义经是婆伽婆入道三昧赵文敏为中峯和尚书之以资管夫人防福宜其结法之精圎媺润如此也书至文敏是如来寿命品不可思议非复圆觉修持时矣吾家弟有文敏法华六巻行笔草草骨似胜而肉小不足此巻旧属于钤山氏今落梁溪吴子可谓得所近于惠山道中匆匆见之今得再展恍忽如苏长公踏五祖道塲且熟且疑至跋尾始了然老衰之态可叹也
　　赵吴兴手书圎觉经后
　　余于锡山道中华生出此巻见示乃宋纸之绝佳者独讶其结法之圆熟而波发过媚运腕少弱拟于吴兴犹在疑似之际再为华所强漫尔署题别后忽忽记得曾见此跋于吴兴木本葢书于行书圆觉之后为管夫人营福于中峯禅师而中峯为梓之仍手跋法语于后偶遇章仲玉道其事仲玉色沮谓一飞鳬偶得吴兴与中峯一札言送经事葢真迹也因乞仲玉作此小楷赝本而书木本之跋质之吴氏子得五十金而去余因失笑老年鉴赏破败若此而王百谷尤甚然吴兴木本更自廓落无竒真龙似龙何常之有所叹者末俗之狡狡而已
　　严文靖临赵文敏四十二章经后
　　少保严文靖公故精八法第于魏国赵文敏公书不甚规规效颦今覩所摹文敏佛说四十二章经墨妙譬之周昉貌赵即殆得其神彩情性固公临池之力深要于此经有神解防契者故不觉其转蜣中鹄之妙至此也公虽不名佛其操行制念与此经六卑慈平实鲜不合者眉山氏谓范蜀公为学佛作家而自托临成都讲堂帖为得右军三昧则文靖公哉经云以此深心奉尘刹是则名为大报恩公之子有焉
　　王阁老书佛祖传灯偈
　　王元驭阁老旧尝为空山果上人书佛祖传灯偈而云前七佛以为劫前久逺未可据也不知自释迦如来至逹磨皆用梵天语今裁作五字等之诸经偈皆非文言之故实第其理无二耳上人一衲一蔬粥朝夕羯磨元驭尚虞其徧现沙界于收摄处未尽渠拥宫锦袍噉大官膳日坐朝堂拮据万防乃不虞收摄乎哉噫徧现中有收摄羯磨中有走作未易言也余误入元驭网于此际未暇勘破惟有归从果上人而已
　　掲鉢图后
　　余所闻鬼子母掲鉢图宣和秘殿所藏后有赵文敏吴文定沈启南诸跋为宜兴吴大本物归之陆太宰全卿后入分宜幸相家至籍天府今亦落人间矣陆公复有元朱君理所摹绝精转之顾马湖孔昭后有顾及张银台二跋则余所见也余以大藏鬼子母经考之微不合故跋语不能无异同后得宝积经证之乃知此图之有所自也第二经皆佛语而不相防若此韩君世延出示一本其真吴氏物耶抑摹本耶而位置严密精理入神无毫发憾语有之兰亭无下品信然哉
　　弇州续稿巻一百五十六
　　钦定四库全书
　　弇州续稿卷一百五十七
　　明　王世贞　撰
　　文部
　　道经书后
　　周公瑕书黄庭内景经
　　黄庭内景经者乃太上道君于蕋珠宫作七言咏歌以发修命缮性之要生人一身归宿皆在泥丸而作用皆在心三庭三田之内有余地焉真人在已莫问隣一语若预知后之有取于西邻者为拈破之即飞升度世资之有余裕矣此经自景林王真人传之南岳魏夫人凡仙经四十余巻而此为首南真迁化后几三十年而后传之东华杨司命而此复为首司命以今隶传护军长史许思少子上计掾道翔道翔之子黄民避乱入剡并诸经寄东阐马朗家晋安守孔黙罢郡还闻而以重币勤礼恳之黄民而始得传写孔不及奉诵而其子熙先综先才而狂谓经语诵之万徧即得仙以为妖妄被酒悉取燔之后诱其舅范詹事曅反族灭而缮写人王兴私各録一本自随渡钱塘漂没仅内景存乃深信万徧之说甫诵而火燬其庐再诵之露台而雨渍其袠遂气结贸厯日死深山中而经巻之在二氏者绝矣王灵期造黄民而恳得之輙加损益傅以丽藻遂盛行于世而黄民归钱唐乃留真经一厨付马朗后荏苒不复能取而卒马氏宝奉之其人皆寿考大富三世移事佛而经稍散佚其后正本録本杂寓于陆修静孔璪杜京产顾欢钟法师楼居士诸公所陶隠居百方购得之陶有神鉴独能辨杨君及二许真迹而内外景悉备閟之茅山今道藏所存本是也此与右军固无与不知何縁宋思陵有临本攷之宣和书谱不载恐所得右军内景经亦赝本耳载攷此经一名太上琴心文一名太上金书一名东华玉篇孔熙先兄弟以为读万徧輙得仙而笑之不知授者非凡师乃仙师也受者非凡骨乃仙骨而又慈惠忠信躭注元真者也受而斋九日用云之锦九十尺金阙凤文之罗四十尺金纽九双以谢师沐浴居僻室九十日而诵万徧一日当得百十余遍亦不易易也今此经托之梓徧天下而耳目之授者何师而受者何人也即十万徧奚益矣余自承本师昙阳子诲时时黙讽亦已成诵文仲子休承许为余作小楷奉持之一月而休承目眵手战不能终诺乃改以乞周公瑕公瑕日受役碑板间乃能舍而为余结此叚方外縁亦佳事也
　　解大绅书黄庭经
　　解春雨才名噪一时而书法亦称之能使赵吴兴失价百年后寥寥乃尔然世所多见者狂草其所以寥寥者亦坐狂草故今此纸小楷黄庭全摹临右军笔婉丽端雅虽骨格少逊却不输詹孟举陈文东也按右军所书黄庭是外景非内景与南真所传杨司命者虽理同而句字小异亦微有断缺当是渡江以前南真受之景林真人者偶尔逸出行世故右军得而书之今大藏中内外景经则陶贞白访寻司命手书的派也数年内与黄长睿分析甚苦今可以无辨矣
　　王逢年书黄庭外景经
　　黄庭所以称外景者以内景故别也始景林真人授二经于南岳夫人当其未解化时其家人已漏之世而特多诖误右军所传今盛行者是也南岳夫人以兴寜二年下降再授之杨司命转録之许长史而长史之孙黄民传之马朗家寳藏之其后陶隠居购而置诸松风阁上之御府即真诰所载今道藏的本也以右军遗刻较之比于道藏本多者为句二为字十少者为句二十五别者为字一百四十四颠倒者为句十一为字十字衡而句权之则兴寜本长而右军本短了矣然天下以书而信右军不复能以义而求兴寜本是以有行有不行也余深欲得一名士书之以便供奉而防仲蔚死休承老公瑕逺出吾乡王舜华仿右军体差不俗因乞书之此经真玉晨妙音与内景相表里独不能如内景分别五官六腑之部次运用明切而可遵承耳然一字不作人闲谈也
　　程孟孺搨右军黄庭内外景经
　　宋思陵有御临右军黄庭内景经攷宣和书谱及右军真迹石刻録俱无之不知其所自第临笔极精雅有态小近肥弱耳又右军外景致佳本今皆在家弟处贞欲一切持诵而纸墨稍渝敝不甚便老眼谓家弟为我响搨此二本家弟以让程孟孺孟孺壮年工临池心手迅利故不啻虎贲典刑也按内外景经致语有详畧而大防寔相表里或以内景为灵寳所授而外景为老君所述者恐未必然窃以为皆灵寳秘文而内景后出故目独详而防加切耳其称内外景与内景之分为三十六章外景之分为上中下三篇俱后人傅防为之非本意也内景首尾二条似上真既传之世而咏叹扬诩且以示传者式耳外景定本首亦有太上灵寳作真言解说身形及诸神与此正类不然其不以为王灵期之増益者几希因志于后
　　黄老黄庭经
　　余于道藏中得一巻曰黄老黄庭经妄庸人标之曰太上黄庭中景经葢欲以配内外景也其注曰上清元命真人李千乗李君不知何许人尚不及考其出处窃意其经与注皆李君笔也自古训故之学未有精悉至此其精悉之极也则先经而后注也或先注而后经也皆未可知也是故曰李君笔也于文则竭蹶而趣内外景不及也岂天与人之别乎然而近古矣谈理则黄庭之羽翼也征韵则琴心之遗响也友人王舜华以小楷书之尤自楚楚可爱舜华文而颠恒自谓小右军用以相夸诩予谓此经真成中景若始得称小右军因大笑而罢
　　黄庭经合右军墨刻松雪墨迹
　　右军书黄庭有以时代置喙者有谓为呉通微笔者如黄伯思董逌辈要是胸中微有书眼中无珠耳毋论陶通明启事可据试取宋搨石本观之唐以后人能办此否也赵吴兴临笔精媺之甚第不可合看合之觉石本如绛云在霄舒巻自如临本或不免羊欣之叹耳吾此语殊有意须于宣城诸葛家叩之乃能得所以
　　文待诏书常清静经老子传
　　余久不受润笔资而华孟逹昆季厚贽币而来请铭其王父之墓郤之至再三乃抽一防投案上而去启椷则文待诏书常清静经后附以太史公所着传小法楷法皆极精妙前貌老子像虽彷佛自赵承防而聃耳修眉神采俨若生动岂惟出蓝而已按葛仙公记此经授受云自东华帝君帝君东汉人王姓七真所奉教主也后圣帝君据羣灵位业图为第四天主在第三天太上老君后老君则所引经中语者仙史诸贤欲尊老子为老君而不能合则谓为穷劫以前之上真时出应世大约荒唐不可攷而经又最后出辞防俱不能如苦县是以明理之士徃徃为之置喙余亦不敢狥也待诏跋尾谓为北山炼师书充福济观常住福济观不知在何地而炼师之骨业已朽矣入吾手非逺当亦他徃聊识其末以贻得弓者
　　赵吴兴书隂符经后
　　隂符经古未有自唐初禇河南先后奉命书百七十巻今石刻存者贞观六年行草一卷永徽五年正书一巻而欧阳渤海亦有贞观六年正书一巻其大小皆逾黍米而皆妙绝赵吴兴此纸葢据欧阳本为正故至圣我以时物文理哲而止跋尾名姓为某人书及前收藏二印皆刮去之止余一子昻印当是收藏家不能慎落飞鳬手惧为所踪迹故耳字稍大于欧褚二家结法出乐毅洛神而时叅以此海精严密中神彩流动故当是吴兴最合作笔也按河南行草于理哲后有故曰圣人不朽二十六字攷合藏经皆无之而正书则有自然之道静至进于象矣凡六十九字而文亦不同道藏别一本复有哲人以虞愚我以不愚圣人以期其圣我以不期其圣故以沈水入火自取灭亡在自然之道静前因而注者仅侯善渊邹诉耳其同褚正书本而注者亦仅李荃而胥元一继之其同欧阳本而注者则有黄居真曹道冲沈亚夫任道明蔡氏唐淳俞琰刘处袁淑凡十余家又颇证后増百字之谬此吴兴所以的然据欧阳本也其标隂符作隂苻却误苻草也苻洪之改符而苻也甚明吴兴善书而徃往有右军偏防之累此亦一证云
　　又
　　道藏内隂符经凡数十种注释亦如之而独此赵文敏书最为定本他经注有谓天性人也人心机也立天之道以定人也为杜光庭所増而削之此人似未见欧褚李荃本若光庭五代时人也有削天生天杀道之理者夫道之理诚谬然不可削也愚窃以为当云盗之理观下文曰天者万物之盗天有生杀乃所以为盗耳绝利一源用师十倍当云千倍不当云十倍也夫三返之为万倍则绝利源之为千倍可推矣夫贼不以祸而曰昌盗不拟止而曰宜此经之深防也天之至私用之至公生死互根恩害相生其五千言之秘乎哉他本有自然之静六十八字朱元晦谓其理独妙非也辞防俱与前文不类元晦不过以其有隂阳八卦律吕诸语而深契之耳不知有此正所以非隂符也隂符之妙一机而已矣机一逆而已矣凡巧士得机而顺畅之经必逆而敛之固穷之穷似误而非误也敛也知我罪我其斯言也已
　　徐太仆藏仙师篆隂符经
　　余侍师次过同年兄徐太仆所亟问余师所重二氏何经余对以释则心经金刚楞严维摩道则道德黄庭隂符太仆咋舌谓前六者则既闻命矣若隂符之为隂何居也且是经三百字而少顾曰贼曰盗曰杀曰死曰机娄娄见之夫岂圣人所忍言余时不敢对居两月而师首以所书正篆隂符赠太仆太仆捧持若拱璧以异锦装之乞余题其后余乃谓太仆可以有言乎凡天地之气阳主施隂主敛施主顺敛主逆隂符之为隂也以敛以逆故也逆取而顺守之是故曰贼曰盗也杀者所以生也死者亦所以生也皆机也吾子欲度世而存乎将顺世而往乎太仆曰善初师所书隂符且十本余儿骐亦沾赐焉而独太仆所得最神妙儿骐骤见之色动乃欲益它墨迹以互市者余笑曰此亦可以逆而取乎太仆觉之乃止
　　紫姑仙书隂符经
　　此经我昙阳仙师重之前后为人书数本而世贞独不敢请偶有仙降于孙荣祖氏试叩之即欣然见许以辰日相示因屑箔金界青纸置孙密室中至日而经成后称上洞海天南极惟慈尊者书又云自始修至祥符二年记诵三万六千五百通而白日羽翰矣然考之此经乃九天女授之黄帝轩辕氏贞观中欧阳信本褚登善俱有奉敇书开元世李荃为之注故而自后注故者凡数十家今谓文阳真人证真时所道玉蟾翁摘尘而是义始聆下土大不相合且书法虽精整而过于巧媚多以意撰造良乖正始疑即孙氏所炼鬼仙笔也其人自云徽人尝为郡诸生颇习养生家言年四十七而逝大槩豪爽儇利有才识幻变顷刻种种而不能脱冡墓间气陶贞白有云作才鬼不作顽仙似为此君解嘲
　　周公瑕书道徳经
　　晋史右军传及书断俱云为山隂道士写道德经笼鵞以归而梁武陶隠君所评右军遗迹则称有黄庭经青莲居士诗直谓黄庭换白鵞黄长睿则以右军有道德而无黄庭为诗误洪景卢则以右军有黄庭而无道德为史误又有云诗史两不误者然今世黄庭之迹依希尚存而道徳则自古絶响矣今年六月望后友人周公瑕避暑弇州园为作小楷二经道徳极精严有古意而黄庭真迹之仍孙矣此子吾吴城一时右军仆之得此亦何异买王得羊哉惜无昙白鵞作润笔因题于后以志吾快
　　又
　　周公瑕往年为余书老子道徳经五千言亡何而失之嵗庚辰公瑕归自谼中念且老从我索一传客或谓公瑕廹得传而余恨失经以从防公瑕续书之昔人所谓焕若神明顿还旧观者殆不偶哉既装成袠而志其后按太史公传老子谓楚苦县厉乡曲仁里人也姓李氏名某字伯阳周守藏室吏也居周之衰乃遂去至闗闗令尹喜曰子将隠矣强为我著书于是老子乃著书上下篇言道徳之意五千言而去莫知其所终又云老子百六十余嵗或言二百余嵗以其修道养寿也又云老子之子名宗宗为魏将封于叚干宗之后假仕于汉孝文帝而假之子解为胶西王太傅其本末甚明然自太史公言道家使人精神专一动合无形赡足万物儒者博而寡要劳而寡功道家宗老子而儒者宗吾孔子孔子之教葢万世人王取则焉而其徒不明两家之始所合遂抑绌老子以为异端而老子之徒其庸鄙诡诞者覩西来之迹宏竒高大炫燿一世遂不暇与吾儒辨而更窃渍其余沈以求与之角而并传葢艳释迦之称累劫则谓在伏羲为郁华子在祝融为广寿子在神农为大成子在轩辕为广成子在少昊为随应子在颛顼为赤精子在帝喾为録图子在尧为务成子在舜为尹寿子在禹为真行子在汤为锡则子在周始为老子夫轩辕之世广成居崆峒千七百年而其后犹未巳也逺者姑亡论已前是而为广夀为大成后是而为随应为赤精又何人耶且尧舜禹非异代也一时而为三子何迁逝之速也三代以还贤公卿非乏纪也又何为而不一及也乃至谓老子生于商为周文王守藏吏曰燮邑子武王时迁柱下史成王时守故官为经成子遂西游流沙康王时复归曰郭叔子昭王复西迈云云葢又傅防化胡经之说也竒释迦之有三十二相及七十二好相则亦曰七十二相八十好相也伟释迦之长丈六尺则亦曰丈二尺也不知孔子九尺六寸人以为长人而异之若丈二尺而人不怪且骇者未之有也且史何以不载也夫老子至圣也其化而为太上灵真至尊也又奚必借西方之事而矫餙之然至儒者之所抑绌而指为异端者又可笑也老子往往皆格言其体至虚而不无其用至大而能泯其迹精以治躬粗以治天下取之固逢原矣大道废有仁义知惠出有大伪六亲不和有孝慈国家昏乱有忠臣知言哉君子之于世甚无乐乎其名也仁义也孝慈也忠臣也其名不得已而有之故曰絶仁弃义民复孝慈絶者絶其名复者复其实也将欲噏之必固张之将欲弱之必固强之将欲废之必固兴之将欲夺之必固与之谓倚伏负胜造物若诱人而使之盈葢使理国缮身者于张强兴与之际然而思警也非以人巧也夫不得老子之所以立言不解其文义而妄为之辟荀卿氏所谓贱儒也世贞一言而当获谴于今之为二家者然使吾老子孔子而在以为谴哉不以为谴哉
　　章藻书老子要语后
　　老子凡五千二百七十七言曰五千言者举成数也其言道徳经者后人所崇加也曰上下篇者以竹简重而分之也其上曰道经下徳经者后人谬也老子之位业天中天也其言人中天也逺而治天下治而至于久而不可废近而治身治而至于终其身不殆者恒理也亦恒事也谷神牝众妙之门启焉抱一守雌专气致柔始露不死机矣然是奉天者也非开天者也是歴世者也非出世者也吾故曰人中天也凡老子之言中曰私曰利曰得志曰取天下皆是谓其理当然耳取势决是以不讳誖也探机精是以不避险也夫然后后世得而羣訾之外若乖于吾儒之所谓无所为而为善佛之所谓不住色而布施者不知本意故不尔也若夫欲夺固与欲弱固兴之类葢言造化巧也亦非以诲巧也然而不善用之则巧矣是经也曰五千言今何以仅四千二百九十言约之也约之者何谓其授人诤也约之而理固未尝不备焉不然吾不敢约也书者谁章藻仲玉也
　　王元驭书仙师批防黄庭道德二经
　　贞常以黄庭道徳二经荐师观既返贞卒业所圈防不过二十余所窃怪其少叩之师若曰人所恒奉持者不必我也若所解者不必我也若所不尽解人所不恒持而我有契于言象之表者试为若拈一二焉不然圣人之言犹天然谁得而去之而亦何用我丹铅为于是炳喆道人亦为贞书一纸
　　王学士书黄庭经
　　元驭学士书法在虞褚间而过自挹不肯与墨池盟间兴到作一薄蹏竟则裂之或有求者复不应以故行世絶少今年乃为华亭徐长孺书黄庭内景经神采风调翩翩出蹊径外吾不知于汝南公主志枯树赋如何当亦不落夹矣书隂符者信本登善度人者诚悬金刚者子瞻法华大洞玉者子昻余皆获寓目焉纵跌宕八法能如易迁宫中人写玉晨蕋珠语耶昔许黄民所藏杨司命书内景已散佚贞白先生间闗访购乆而后得之长孺仅一叩而得元驭手授不亦大幸哉今人知寳右军残误之外景而不知司命有内景惜其灵翰永秘聊为拈出之以元驭书作司命隆凖可也
　　嘉兴周逸之刻黄庭内外景经
　　黄庭内外景经皆景林王真人传之南真魏夫人者夫人既上升而复以兴寜二年降授杨司命当未化前业已漏之世故右军得一书之黄长睿乃据此公厌代之嵗在兴寜前而驳以为赝殆非通人论也第外景以此公墨妙故脍炙后世而内景独宋思陵有搨本余遂寥寥者得非真人在已莫问邻一语为叅同悟真庻所妬耶昙阳师特拈出之而周生复能仿右军迹勒之石以布永永毋论作飞天仙人观海内吃井水人皆知有二景其为真指南功德岂唐捐哉因敬识于尾
　　周逸之石道德经
　　晋史右军为山隂昙村道士书道德经笼鵞以归余尝忆真诰所称右军逝后浮系四五载始得解谓坦腹公品在支遁逺游间生平无它业将繇府主索部民物写经受佣直二条轻垢罪耶第此经竟沦佚不获与黄庭并传世毋论右军即宣和秘藏真迹以千计独缺此经而周生乃能以精书勒之乐石拓本示世人书之能似右军与否其能博鵞羣与否吾皆不知其意则良媺矣因欣然捉笔题后
　　题赵松雪书大洞玉经
　　真诰言大洞玉经读万遍当白日上升杨许二掾妙迹不复可得得吴兴松雪公书此经足矣阳德观察出示贞焚香静阅数过觉右军北海出入结搆中拂拂有天际真人想异日观察于清虚小有紫防云林谒诸帝真以此巻为贽乃跋尾有王生姓名不亦大媮快哉
　　赵松雪玉枢经
　　玉枢经称雷声普化天尊法语是杜光庭辈拟撰耳赵文敏好为人书佛经又奉敕缮写几满藏至道经独有黄庭常清净洞玉诸经洞玉余所见有两本其一属何元朗内翰一属王阳徳大叅皆神品也此经称道弟子后转奉某为人削去以供养礼诵故尚作折近始装池成巻而世亦未有识之者休承谓小变孟法师体恐亦未是大要李北海出入耳结法极密而力大遒劲披拂之际咸有妙趣而数百字中得一二字不称者或意忙笔迅故也当与余栁河东褉诗同识赏
　　章仲玉书大洞玉经
　　按黄庭内景经其首章云咏之万遍升三天而末则云约得万徧义自鲜又云过数已毕体神精黄华玉女告子情真人既至使六丁即授隠芝大洞经然则黄庭礼诵圆满而后隐芝大洞经出知其不易也攷之南岳夫人青箓文以故所受于景林王真人者用甲寅起安启手经始传得道之子起安者兴宁也以兴寜二年正月辛亥朔四日甲寅授司徒公府舍人杨君大小凡十余篇俾转授许长史掾父子而大洞黄庭皆在焉掾以太和五年长史以泰元元年后先化去而掾之子黄民避乱入东阐马朗家晋安守孔黙恳于黄民得之令晋安吏王兴缮写而兴私复缮之各一通孔氏藏为其子综先熙先焚毁而王兴私缮者渡浙江遇风漂佚仅黄庭存而复败于雨于是二家所得都绝寻又有王灵期者悲恳于黄民而得之窃加损益盛其藻丽依王魏诸传题目张开造制凡五十余篇流布京师及江东诸郡黄民艳其盛而秘其所藏本却就王求写转相讃重而真本之在马朗者以黄民卒而匿之后为山隂何道敬窃传以授女师钟义山而他小篇上之陆修静崇虚馆钟后閟不以归楼仅从抄得数篇而已马氏之藏与楼氏诸本为徐孝标杜京产顾观戚景朱僧标葛粲王文清严虬吴昙拔褚伯玉章灵民孔总诸士俗家分传几散尽而陶贞白始捃拾其大半而叙之以为翼真检今考此经皆五言古体其文隐邃深密与其诰内所纪南真中紫微九华定録之辞皆相类第不若黄庭之尔雅而中间多説身形诸神名字实有与之相表里者或谓浮黎玉宸于赤明龙汉之间岂无正始之音出于雅颂典谟之表而卑卑若是推原厥防大要俯度世人则不得不頫就世格欲使之易信易晓故尔玉经则经文之后必有符必有呪呪语亦説诸神名而不甚古符篆用笔小简体圆而用柔其注者曰太赵真人而传之者熊邻真经则每篇首别有章章后必有呪呪后必有图图后必有法法后始为经经后必有祝此祝语皆托之天王上真其辞最近古而不无蹊迳此岂杨君所受本耶抑即王灵期所藻饰耶若章呪图法则为观妙先生朱自莫与蒋宗瑛手无疑符篆用笔小繁体方而用刚与玉经诸符全不类而经则大约相同第觉玉经稍整洁故特乞章藻仲玉作赵吴兴体録其三十九章正文而已若所谓文昌大洞者则蜀之黠鬼或妖人冠以俚浅诡诞不根之説而托之梓潼张神盲道士不察而收之大藏仅堪供祖龙一烬耳何足道哉何足道哉
　　周之冕书庄子要语后
　　庄子亦人中天也其位业所受则天中人也其言有倐然而出世外者则亦人中天也出而不能尽不获如大雄氏者则又天中人也为言防数十万今吾采之而周生为録之者十不能一耳然皆粹乎莹然若谷之得凿酥乳之得醍酪而砂矿之得烛银也自庄子之言出而后世之修辞者猎其竒务识者资其博拘方者疑其诞而守经者病其诡彼皆有以来之虽然彼固有以来之于彼无与也吾采之吾以自为而已于四者亦无与也
　　莫廷韩书叅同契
　　太极隂阳之秘尽泄于易而小之于卜筮先圣孔子续之葢韦篇三绝而后赞以什翼于是天纲人纪备矣汉真人魏师独以其乾坤坎离兊艮之妙敛之于一身而度世维世交相为用而不悖千古之谈者寔祖之而宋儒如朱紫阳更为之注故虽不获尽叩其精微而衿襟者至今敛袵焉独中二条微露槖钥之一端所谓金以砂为主禀和于水银者抱朴子必归之金鼎之丹植禾当以黍覆鸡用其卵者薛紫贤必要之白虎之其理诚有之故不若内取诸身之为妙也不佞虽不能晓契其妙而奉持一念则赖友人莫廷韩以精纸作精楷见贻庻不孤矣廷韩此笔丰美华艳有蕋珠仙人态殊令人加敬魏师讳伯阳见于后离合诗而仙史谓其神丹就以与二弟子二弟子死已自服之亦死余二弟子乃不肯服下山营治殡具公乃徐起以匕药入死者口咸起即乘云上升而二弟子归不复能迹矣犹游行人间得不死也其化迹如此
　　书闗尹子要语后
　　昔闗尹子望紫气一缕于函谷之东而知犹龙公之至今不佞读闗尹子一句而知其非闗尹子书虽然是后世识理晓养生苦思振竒者之所撰其言非以托闗尹子也何以故能识理晓养生苦思振竒者必不以闗尹子重以闗尹子重者其人必剽黄老庄列之巵绪而为之屈于防伸于辞恒也今此所屈者辞也所伸者防也故曰非以托闗尹子也乃王生为余书者则竒已甚矣思愈苦矣夫亦可以已矣夫
　　书天隐子后
　　天隐子一书司马子微述谓传之天隐子疑即子防所自着也注叅同者见以为浅近志悟真者见以为局小而亦自有理至谓胞胎有形已呼吸精血岂可去食而求长生则所谓见其一未见其二者子防之术不过郤病延年而已夫道苟不得病何必郤而年又何必延也其谓坐忘者因存想而得因存想而忘语故精
　　化书后
　　化书者观化也凡自有而忽无自无而忽有皆化也其自有而渐无自无而渐有者亦化也以我推物以物推物物以物物推天地皆自有无之际得之而葆身理天下之道寓焉其防逺其辞文其言约而中是故识者曰此非齐丘之所着而真人谭峭景升之所着也景升书成而授齐丘使行之齐丘匿而以已名焉或曰齐丘既得书忌景升而杀之或曰醉而以皮囊之沈之水为道家者曰景升羽化者也齐丘不得而杀也宋人之传竒至云有渔而得一皮囊藻荇封之若驼鸟卵启而得一人齁齁熟眠醒而问渔者曰化书行乎曰行矣吾在此甚乐幸复为我缝而置诸水此傅防也夫渔者何以知化书之行夫渔者得人而复置之水寜有是理哉是书也吾以为齐丘必窜入其自着十之一二而后掩为已有如五常一章忽云运帝王之筹策代天地之权衡则仲尼其人是也彼葢所以名齐丘意也若景升必不推仲尼亦不必附于儒者又齐丘于观化之际輙自称小人所谓不考而招者一笑一笑


　　弇州续稿巻一百五十七
　　钦定四库全书
　　弇州续稿卷一百五十八
　　明　王世贞　撰
　　文部
　　书道经后
　　敬美书隂符经金碧古文龙虎上经
　　此经于道藏中最炳赫有名称凡三十五条一千二百九十字其大要言坎离铅汞之用与参同契相表里是六季以后脩真绩文之士所拟簉恐非太上真语也家弟懋自觐归为余书隂符经因更书此合成一卷清燕焚香于团焦中诵之亦不减魔天半偈
</div>
    <div class="pagination">
<a href="弇州四部稿_page261.html">上一页</a><span>...</span><a href="弇州四部稿_page257.html">257</a><a href="弇州四部稿_page258.html">258</a><a href="弇州四部稿_page259.html">259</a><a href="弇州四部稿_page260.html">260</a><a href="弇州四部稿_page261.html">261</a><span class="current-page">262</span><a href="弇州四部稿_page263.html">263</a><a href="弇州四部稿_page264.html">264</a><a href="弇州四部稿_page265.html">265</a><a href="弇州四部稿_page266.html">266</a><a href="弇州四部稿_page267.html">267</a><span>...</span><a href="弇州四部稿_page263.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
