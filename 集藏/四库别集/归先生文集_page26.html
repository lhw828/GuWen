<!DOCTYPE html>
<html>
<head>
    <meta charset="UTF-8">
    <title>归先生文集 - 第 26 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>归先生文集 - 第 26 页/共 56 页</h1>
    <div class="content">
　　○镇平王府大奉国将军孝门铭 

　　太祖高皇帝之子曰　周定王定王之子曰镇平恭靖王恭靖王生七镇国将军子玠镇国生三辅国将军同辖辅国生大奉国将军安河国制王庶子子孙逓降为将军中尉世飨禄入盖皆汉之王子侯也周定王　成祖文皇帝同母弟最为亲睦永乐间王猎于钧州得神兽以献盖驺虞云故周藩代有明德而恭靖之后尤以诗礼著称奉国生而颖异通诸经史天性至孝母贾夫人患瘵日夕侍汤药不解衣带尝便甘苦以伺其剧差贾夫人欲食野禽肉奉国泣往求之复刲股以进病是以苏其后贾夫人殁哀毁骨立庐居三年及辅国病亦如侍贾夫人而日夜吁天乞以身代病良已有乌千数集于庭树飞鸣不去王闻上其事已而廵抚河南都御史又交上其事天子异之使中书舍人扈永通锡玺书褒奖焉是岁嘉靖十一年也于是汴有司奉以从事建旌孝之门奉国好文尊礼贤士大夫而长中尉睦■〈木挈〉益修学知名当世议者以恭靖之族比汉红阳侯及北海王睦迨向歆騊駼累世文学奉国父子无忝矣至于以孝行受旌　主上二族所未有也呜呼懿哉铭曰 
　　太昭廿余周次以五分王诸子　成寔同母脤膰之国亲睦无伍麟趾流化驺虞前覩兆祥集祉施于镇平镇平绵□孙子淑清　奉国克孝性由天成懿德美行昭我　皇明天地人贵人行孝大自天显异光贲亿代于穆皇风自家而国锡汝蒸民罔不保极 

　　○圣井铭（并叙） 

　　余读金史皇统二年使刘筈以衮冕玉册册宋康王为帝以臣宋告中外嗟乎中国于是不得为中国矣绍兴君臣万世之罪人也昔晋永嘉之乱其祸不异靖康然江左世守正朔历五代至于陈亡以其力不足与中原抗而未尝少屈也孔子曰微管仲吾其被发左祍矣五代之君其功岂在管仲之下哉陈高祖平侯景之乱卒禅梁祚恭俭勤劳志度弘远江左诸帝号为最贤余来长城游下箬里观其故宅相传其始生时井中沸涌出以浴帝今其井尚如故慨然而叹令人去蔽翳而出之作亭于其上铭曰 
　　帝王之生灵感幽赞觱沸水泉浴帝始诞流虹瑶月应时则灭惟不改井于今不竭我寻华渚翳桑之处寒泉古甃如见其沸赫赫陈祖大业光灿寂寞沛乡吾兹感叹嗟后之王荒坠厥绪丽华辱井建康所记 

　　◆颂 

　　詹事陆公寿颂（代） 
　　周御史保障江南颂（并叙代） 
　　松江新建行省颂（并叙代） 
　　廵抚都御史翁公寿颂（并叙） 

　　○詹事陆公寿颂（代） 

　　詹事陆公异时以文学官禁林侍黼扆系天下之望久矣某昔年仰公于日月之上今日拜公于湖海之间鸾姿凤骨玉色金声年弥高而弥壮也天佑　皇家贻以国老翊赞鸿图调夑　　元气固宗社不拔之基跻蒸民仁寿之域夫岂独康济一身为山泽之癯而已小子不佞乃作颂曰 
　　岩岩陆公系自机云惟陆于吴奕世有闻传至于公久而愈芬沧海育灵协气氤氲昔我　孝皇圣德阔淳为亿万年培植以仁岂维以仁又贻其人公方壮龄厥声日新南金的皪公为绝伦登于　庙廊华国以文石渠东观古风再殷烂然云霞光映紫宸羽仪三朝如凤如麟冑子之命学士龂□谭经讲幄正道是陈造膝数语人谁敢云公或居外　亦着其勋公还于　朝宠光日臻位于列卿庀　帝典坟身负日月气蕴风云春宫济济公率其群　天子念公曰维汝勤锡以归老以慰元臣公居于野葆性全真大江之南五湖之滨泠然御风其乐无垠国有黄耈朝野所欣天锡难老以为吾君维岳降神生甫及申佐我皇明万亿千春 

　　○周御史保障江南颂（并叙代） 

　　古之居官非以享爵禄操利势使人奔走承奉之为荣惟其所至有惠泽及于人使民爱戴之如父母令名垂于无穷此其所以为荣也诗曰彼都人士狐裘黄黄其容不改出言有章行归于周万民所望言君子能以道得民爱慕其德咏歌其衣服容貌言语之美其还归于周矣而万民犹望之也嘉靖乙卯侍御余姚周侯被蕳命来按吴中故事御史廵行天下州群率一岁还报侯满岁且去而吏民伏阙上书愿留者数千人　诏得复留于是几及三载始改命督学于南畿盖廵按御史无再岁者自国初以来如侯等比三四人而已侯在吴每行县还百姓扶老携幼填溢街巷使车不得行嗟乎仕而得民之爱如此可以为荣矣　国家贡赋仰给东南异时承平无事不幸遇水旱有司尚不肯议蠲贷而自顷岛夷为寇兵兴赋调滋繁矣然盗踰度大海轻行内地数千里间剽掠一空岁复大旱民嗷嗷无经宿之储当时议者犹尚以国计为□而海上用兵所急者财贿闻蠲贷之语往往相顾而笑侯独慨然上奏书停苏松数百万以死伤垂尽之民措之祍席之上自寇之入人皆忧将之不选兵之不练赋调之不给而巳若如或者拘挛之见非惟税无所出将尽驱东南之民以从赋　朝廷岂徒失数百万之赋而巳哉昔人有言古之大过人者能于扰攘急迫之中行宽大闲暇长久之政此天下所以不测而大服也使世之君子能持此说夷狄之患庶乎可免矣侯为政宽大不扰故　朝命分阃皆先进老臣辄裁以法所调天下兵皆聚海上狼广粤僰之人绎络城下无不敛戢民自以不知兵行之害此皆卓然可纪者侯去吴之明年吴中士大夫皆纪之予以公之事不可以无述乃为之作颂其词曰东南扬州环以大海其外蛮国浮海磊磊天纪华夏势莫我逮时亦来王献其琛宝至元穷武五龙贻悔自我兴戎彼来实鲜　皇家开运蛮寇始倍　帝耆其武率由厥常传世十一海波不扬万里御卫狎于太康奸民阑出天险弛防遂自闽越轶我吴邦二百余年生聚沦亡天命降乱下民靡宁兵祸既惨岁仍大荒翼翼周侯厥德孔厚持邦之宪为民父母曰此寇乱追惟厥咎匪寇之棘人用疾首告于　天子念我民疚遂蠲一万自昔未有抚此遗黎保其子妇乃还室庐乃安田亩惟时将臣日请调兵惟时守臣日事乘城卒聚城守夷犹跳梁侯之一言东南底平吁嗟小夫茧丝是呈侯顾知时保障我疆显显周侯万民望之盛德在吴何世忘之 

　　○松江新建行省颂（并叙代） 

　　自诸侯为郡县古牧伯之制已不复存汉稍置十二州郡刺史刺史秩轻位下故有州牧之改建汉末并自九卿出领位任益重魏晋以来有持节都督之号然天下州道大抵无虑数人而已盖自唐之开元天宝宋之熙宁元豊监司莫盛于此时焉元有天下外省与内宰相并建凡行省官皆宰相职也今制官名虽异而建置实同参政之名即参知政事之旧也犹宰相职也近者　朝廷以东南财赋事重设山东行省于苏州以藩屏重臣分司圻甸自此始书曰王朝步自宗周至于豊以成周之众命毕公保厘东郊犹宰相职也嘉靖某年翁侯实来莅任适海上有倭寇之警公扬历中外望实俱隆蕳在帝心时松江古秀州华亭之境被寇尤剧诏俾公移治焉议者谓公以毕公之德而有南仲之威以保厘之职而兼往城之寄者也虾蛦小丑不日荡平以纾我　天子南顾之忧矣小子不佞辱荷甄陶使与执经之末又念吾东南之民父子兄弟将出之涂炭而措之袵席之上因松江新建行省知太平有日乃考古官制推公之职事即古之牧伯与宰相之任天下所以系公者不浅也遂作颂曰 
　　明明皇祖定鼎初载分画郊圻亘于大海百八十年帝命不改蠢尔岛夷穷山阻馁来求衣食生此罪悔天子曰咨命我元宰汝往作牧于夷所在惟此松江湖海之汇公来至止万民所待衣其轻裘匪甲伊铠我民之饥劳徕不怠我赋之逋公无我罪冥海波涛风云埃■〈能上日下〉矐然四除万里光彩孰是番鬼敢作奇侅省府巍巍公德磊磊愿公千岁为　天子宰公之勋庸铭于鼎鼐 

　　○廵抚都御史翁公寿颂（并叙） 

　　章皇帝初命大臣六人分廵天下时周文襄公以工部右侍郎廵抚江南廵抚之名始此其后在边任者兼戎马之务江南畿辅地岁漕所仰领财赋而已自顷倭夷为患　朝廷并敕以阃外之事寄任滋隆焉倭国前世为寇绝少　国初有之故备倭之卫起自辽海接于闽广首尾联络　祖宗制驭之法甚详百余年来中国宴然顷岁忽肆凭陵学士大夫策之详矣愚尝读史魏正始中夫余为勿吉所逐涉罗并于百济两国之贡不至宣武帝于东堂引见高句丽使者面谕以连率征讨绥怀之畧谓海外九夷黠虏唯高丽能制之也今世朝鲜国最号恭顺倭奴侵犯此事宜可以责之不然当申中国之威如前世慕容皝陈棱李绩苏定方未尝不得志于海外或以元人五龙之溃为创此自由将帅之失耳然是二者草野筹之庙堂之议不及于此岂以天下之根本在内不在外故惟慎选抚臣为安内攘外之长策也大中丞姚江翁公弱冠登第由省郎出为两司才望郁然今自山东左方伯陟内台膺廵抚之命是岁适海波清宴夷气不作识者已知公之福德矣先是吴地荒旱民无宿储然且北转三边之输南增两海之戍邑里萧然时事孔棘公忧国爱民之心屡形于奏牍方将减戍轻徭省漕蠲逋以苏编氓之困允矣仁人之言宜国家委寄东南之重而亿万生灵恃之以为命也廵抚旧治南都今命移治姑苏公度海濒州县道里之中建治古娄江之上于是三月某日公降诞之晨江南司府州县官吏诸生耆老咸乘上寿公辞不敢当则又以南山有台之诗爱君子之德音而祝之以眉寿黄耈发于咏歌人情之所不容已者公其何以辞颂曰 
　　于皇　宣祖缵运休明闵是元元肇蕳拊循于时文襄卓为名卿前有忠靖玄圭告成配食于吴寝庙奕新惟申与吕自岳降精岩□我公聿追前闻江海之壖世乐耕耘蛮夷恍惚陵水来□　天子曰俞咨我元臣寇匪外至孽由内生吏蠹民偷狎于太宁其抚吾人母讫于兵公拜稽首　天子是承是诹是询悉其呻吟封章屡上仁言谆谆庶其可绩协是休声迢迢东海依公为城庙公百年永保我民 

　　◆赞 

　　周公赞 
　　叶文庄公像赞（并叙） 
　　宋先生像赞（并叙） 
　　雪窓老僧像赞 
　　殷先生赞（并叙） 
　　嘉瓜图赞 
　　松鹤图赞（并叙） 
　　钱春林先生像赞 
　　约斋钱睢州像赞 

　　○周公赞 

　　三后在天惟公德明穆穆迓衡和恒四方保予冲子受禄无丧所其无逸世有哲王赤写几几锦衣绣裳 

　　○叶文庄公像赞（并叙） 

　　文庄公之从孙女子敬之外姑也故得此像于内家子敬大父为广东参议时布政使王公用兼参议盛公思禹皆公同县人见岭南人语及公往□流涕而子敬外大父顾太守孔昭尝以御史督学　京畿有口外试士怀公之作其后欲图公与孙秋官像出入拜之秋官亦吾乡之先贤也子敬少闻此言于是以公像示予请代为之赞 
　　孰传斯像盖有所自猗与文庄妻之外氏高风遗烈岭海塞垣焚白拜之二祖有言 

　　○宋先生像赞（并叙） 

　　宋先生莆田人名某字某为昆山教谕三年去官学者至今思之为立去思碑于学徐元禄摹其像请予作赞 
　　温温德人无营易足与世波流义形则独悲彼高位不容微禄悠然闽海长往不复丹荔黄柑何山之麓我怀伊人春阳可掬谁为上像弟子元禄 

　　○雪窓老僧像赞 

　　吾居安亭自儗畏垒终媿庚桑无変斯里惟是禅者兀然深坐用菩提道庶以超度 

　　○殷先生赞（并叙） 

　　无锡有殷先生其祖尝仕永乐之间至先生种学积德不遂于有司以诸生久次补信丰学官信丰故少仕者先生训迪成就蔚为文物之邦巳而告归闭门谢客恬澹自娱宫保秦公同学故人时致缱绻之意亦少荅焉邑有惠山亦曰九龙山先生因自号龙巗子嘉靖癸卯年八十其子旦以书来告曰旦无以娱吾亲请子贶之以文乃作赞曰 
　　太宗御极时有殷君秉政岳伯宠光日新其后四世而生先生閟而不耀为人典刑信丰龂龂接武南宫自昔未有先生之功翻然归来视其故居庭满绿草出无舟舆岂无故人慰劳生平谢彼张相吾为苏卿世人汨汨荣不在身犹日驱驰慕艳于人于惟先生高风迈尘九龙之阿中有紫英先生飡之年寿千龄 

　　○嘉瓜图赞 

　　有瓜氏王芃芃其叶产于王家厥性孔恊造形瓌诡连掌如鸿自天有陨积幽而通依类以言锡庆无穷我朂王子维孝与忠庶其承之赞尔先公 

　　○松鹤图赞（并叙） 

　　庄子称楚之南有冥灵者以五百岁为春五百岁为秋上古大椿以八千岁为春八千岁为秋固空言无事实而龟筴传云龟千岁游莲叶上生于深渊长于黄土游三千岁不出其域然为国重宝大卜取之故世人于动植之类最寿者言松鹤二物盖万物之出于天者同也而全其天为难所谓千岁之松下有茯苓上有兔丝茯苓者千岁松根也食之不死鹤千岁则文为苍又千岁黑又千余岁与鵉凤同为群此岂世人所恒见者哉虽然非二物也特其不夭于斧斤不困于樊笼而全其天至于数千百岁是宜为神仙之所服驭昆仑瑶池之所有而非世之所恒见者比也予友潘子实与其弟子希读书耕田以养其母家藏古绘松鹤图常悬于堂爱日之诚着于不言之表今年太孺人七十之诞辰先是海寇掠其境荡然兵燹之余贼至子实之舍独无所犯唯是图绢素有刀划处盖贼谛玩久之以刀为戏亦竟不敢有毁也于是子实使工装治复悬于堂以为太孺人寿而使余为之赞其辞曰 
　　苍松横走虬龙形二鹤徙倚松下行玄天弗成乌夜鸣昆仑移镇东南倾忽见王母少广庭不烦清唳长风声倭奴私鬼皆辟兵愿持此物献君王溟海波涛静不惊　天子万年泰阶平 

　　○钱春林先生像赞 

　　怀道蕴术寿乡邦内葆黄庭守中央黄发皤皤神愈王小心翼翼德弥彰谁为画者艺绝良俨然见君于此堂 

　　○约斋钱睢州像赞 

　　懿矣钱君俭德俊俊履绳蹈矩辞后让分虞乡之政自初有闻后媪失位覆压纷纭室家异处宁宴各臻天之所护兹惟善人河埽效勚王国乞身乡饮秩秩礼盛宾僎维其令仪宜尔子孙 

　　归先生文集卷之二十五 

　　●归先生文集卷之二十六 

　　吴郡归有光着 
　　门人王执礼校 

　　传一 

　　◆传一 

</div>
    <div class="pagination">
<a href="归先生文集_page25.html">上一页</a><span>...</span><a href="归先生文集_page21.html">21</a><a href="归先生文集_page22.html">22</a><a href="归先生文集_page23.html">23</a><a href="归先生文集_page24.html">24</a><a href="归先生文集_page25.html">25</a><span class="current-page">26</span><a href="归先生文集_page27.html">27</a><a href="归先生文集_page28.html">28</a><a href="归先生文集_page29.html">29</a><a href="归先生文集_page30.html">30</a><a href="归先生文集_page31.html">31</a><span>...</span><a href="归先生文集_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
