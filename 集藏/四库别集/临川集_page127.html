<!DOCTYPE html>
<html>
<head>
    <meta charset="UTF-8">
    <title>临川集 - 第 127 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川集 - 第 127 页/共 155 页</h1>
    <div class="content">　　【贺致政赵少保启】

　　窃审抗言辞宠，得谢归荣，繇西省谏诤之官，序东宫师保之位。殿庭鸣玉，尚仍前日之班；里舍挥金，甫遂高年之乐。伏惟庆慰资政少保懋昭贤业，寅亮圣时，伯夷之直惟清，仲山之明且哲。所居之名赫赫，岂独后思；尔瞻之节岩岩，方当上辅。遂从雅志，实激贪风。未即披承，徒深钦仰。

　　【贺吕参政启】

　　窃闻明命，登用大儒，是宜夷夏之交欢，岂特亲朋之私庆。某官以君子之器，值圣人之时。直道正言，石投水而必受；淫辞讠皮行，雪见见而自消。果膺梦卜之求，式受钧衡之任。王功方就，庶无一篑之亏；国势已安，更加九鼎之重。岂徒惠好，过示谦。冀同雅操之坚，以称茂恩之厚。

　　【回谢王参政启】

　　伏审光被上恩，宠参国论。明缗敷告，庶位交忻。历选迓衡之君，畴咨当轴之辅。尚尤违之敢弼，则曰汝无后言；欲誉问之能宣，则曰予有疏附。厥怀协济，乃称具瞻。当盛德之日跻，揽众材而时举。懋膺休显，允属耆明。恭惟参政侍郎秉哲在躬，推仁及物。告嘉谋于后，学皆会于本原；扬孚号于庭，辞必稽于典要。以陈善闭邪之赖，应赞元经体之求。重念羁单，最称眷旧。牵丝一府，久承论议之馀；持橐三朝，常出践更之后。复叨荣于并命，兹窃幸于为僚。曲荷至怀，先诒重问。方励同寅之志，敢忘胥顾之勤。

　　【贺章参政启】

　　承闻大号，登用正人。国论所归，帝举时当。伏惟参政谏议素所蕴蓄，实在生民，久于韬湮，乃遇明主。远大盖存乎道术，绪馀宜见夫功名。湖海残生，门阑末契。方士师之未立，可谓曰知；于乐正之有为，云胡不喜？更荷诲言之无间，但惭庆礼之不先。

　　【免参政上两府启】

　　忽奉明缗，俾参大政，蒙恩则厚，抚己不遑。窃以圣明之时，尤艰辅弼之任，置人或误，累上非轻。内揆拙疏，仰惭优渥，虽已陈情而恳避，犹疑涣汗之难回。敢竭吝衷，更烦公议。伏惟某官望隆熙世，谋协睿聪。傥矜一介之诚，愿借半辞之助，使安常分，无忝盛时。亦所以正选用之缪恩，不独荷保全之私惠。

　　【答高丽国王启】

　　伏以畿疆阻阔，觏止无阶，道义流闻，瞻言有素。使旃及国，挚宝在庭，逮以好音，申之嘉惠，眷存即厚，慰感实深。恭惟大王膺保德名，践修猷训，纂荣怀之旧服，袭寿岂之多祥。冀顺节宣，深绥福履，有少仪物，具如别笺。

　　【罢相出镇回谢启】

　　比奉制恩，许还宰柄。妨贤废事，但淹历于岁时；辞剧就安，更叨逾于宠数。受方国蕃宣之寄，兼将相威仪之多，在于无功，是谓叨宠。此盖留守太师，忠能与善，美务成人。顾惟疲曳之馀，每赖推扬之助，得纡符绂，归贲丘园。仰玷宠光之私，实逾分愿之素。

　　【谢皇亲叔敖启】

　　比者叨被命书，延登揆路。方至神之独运，追群圣以上行，褒典所加，治功宜称。顾薄材之难强，岂高位之敢安？甫集愧怀，遽承庆问。拜嘉甚宠，叙感奚胜。

　　【贺韩史馆相公启】

　　伏睹制命，登用臣宗，大忠当兴，众正欣赖，伏惟庆慰。恭惟史馆相公世载贤业，躬合圣时。道直方而行以不疑，气刚大而养之无害。逮专国柄，实佑帝庭。贪夫以廉，惟伯夷之行是效；枉者更直，则成汤之举可知。某久旷旧恩，尚窃荣禄，以承流而自效，知驰义之所归。

　　【回留守太尉贺生日启】

　　闾史记时，永念劬劳之报；牙兵传教，乃蒙慰赐之加。仰荷眷怜，岂胜感恻！伏惟判府留守太尉望隆国栋，声冠时髦。如畎亩之馀生，乃门阑之旧物。尚负品题之赐，每愧愚憧；敢图恩纪之施，未遗幽远。仰承嘉惠，增激懦衷。

　　【除参知政事谢执政启】

　　比者登备近司，与闻大政，误膺休命，良积愧怀。窃念某早以孤生，出阶贱仕，稍蒙推擢，遂至叨逾。久于侍从之班，初乏论思之效。皇明继照，符守外分，亟被召还，得参劝讲。已污禁林之选，更陪宰席之延。据非其宜，知有所自。此盖伏遇某官贯行忠恕，启佑善良，因令危拙之身，亦与︳谟之地。敢不自致进为之义，庶以上同经济之心。

　　【回王参政免启】

　　伏审升拜帝恩，进陪国论。孚号布宣于朝位，欢言腾溢于士林。早与朋游，实先庆。恭惟某官元精发秀，冲气钟和，赞密命于三朝，骛隆名于四海。大忠无拂，常深简于上心；经德不回，非外移于众口。久蓄庇民之施，果膺置辅之求。方当上同扶世之猷，庶以自免官之责。过烦重问，曲喻至怀。冀回操以就工，遂协谋而许国。

　　【参知政事回宗室贺启】

　　比者叨被上恩，使陪国论，惟才能之浅陋，荷眷遇之特殊。逊避弗容，省循知畏。此盖伏遇某官，道存博爱，志务上同，肩许国之至怀，乐推贤而与共，因令孤拙，得冒宠灵。先蒙庆问之勤，尤积愧颜之厚。

　　【回曾签书免启】

　　伏审显膺优诏，进贰中枢。伏惟欢慰。某官钟才宏远，逢运休明，夙柬注于宸心，克将明于王政。乃置民瞻之地，实资世济之才。明命诞敷，师言咸允，而剡章上奏，辞宠更坚。惟祗若于王休，庶共厘于邦采。

　　【上执政辞仆射启】

　　窃以中台揆路之要，左省侍班之崇，以畴茂勋，乃称公论。某误尸宰事，久旷天工。方惭莫副于具瞻，岂意更叨于殊奖？比陈愚款，未赐俞音。伏惟某官仁在曲成，义惟兼善，特借半辞之助，庶逃虚授之尤。

　　【除宰相上两府大王免启二】

　　伏奉制命特授云云。纶之言，布宣于朝廷；钧衡之任，总率于臣工。必收特出之才，乃称具瞻之实。某叨尘事任，参豫政机，虽有许国之愚忠，初无济时之明效。久思自弛，以免庶尤。敢图眷注之私，更置辨章之地。方蒙曲谕，未获终辞。伏望某官深亮恳诚，俯垂怜恻，少借半辞之助，以纾旷责之惭。

　　【二】

　　窃以钧衡之任，实总于百工，苟非经济之材，曷熙于庶绩？某曩叨柄用，已乏事功，方追虚责之尤，岂称具瞻之实？敢图隆眷，未获固辞。伏惟某官仁以曲成，义惟兼济，愿借重言之助，庶逃虚授之惭。

　　【回谢舍人启】

　　伏审诏试公府，书命帝庭，茂对明缗之恩，遂膺显服之赐。豫游惟旧，怀慰良多。舍人美行迈伦，高材济务，自翱翔于朝路，实熠耀于士林。孚号载扬，师虞惟允。未皇赞喜，特枉鸣谦。感愧之私，敷言曷罄。

　　【回韩相公启】

　　伏审祗服命书，已临使府。来章得请，尤欣闾里之还；旧俗去思，胥庆旌麾之入。伏惟某官气凝简厚，学造本元，忠义著于三朝，功名垂于一代。铜台坐镇，居多恬养之休；棠讼日清，久被仁渐之化。未遑驰庆，先辱贻书，惕然汗颜，俯以拜贶。其为感戢，实倍悃。

　　【回文侍中启】

　　伏审显奉制书，荣迁官秩，暂解枢衡之密，出分藩辅之忧。伏惟某官器范旷夷，才猷肤敏，著三朝之茂烈，为一代之宗工。遽辞机务之繁，屡贡近藩之请。诏音赐可，顾志愿之莫违；宠数有加，唯德功之宜称。岂期明哲，尚屈谦虚，况当成命之行，允协佥言之望。冀回冲守，以对茂恩。 
　

　




　

　
●卷八十
◎启
　　【回贺冬启三】

　　伏以七始载华，三微遂著，方明主抚辰之盛，宜哲人膺祉之多。恭惟仪同太师一代宗工，三朝寿俊，适履新阳之盛，备膺诸福之归。属以婴疴，阻于称寿，眷眷祝颂，实倍等夷。

　　【二】

　　伏以四序密移，一阳来复，气验管灰之应，官书云物之占。伏惟某官佐主将半明之材，庇民以平易之政，践扬机要，时所具瞻。就立功名，老方益壮，甫临谷旦，宜介多祥。邈无荐寿之由，第切驰情之极。

　　【三】
</div>
    <div class="pagination">
<a href="临川集_page126.html">上一页</a><span>...</span><a href="临川集_page122.html">122</a><a href="临川集_page123.html">123</a><a href="临川集_page124.html">124</a><a href="临川集_page125.html">125</a><a href="临川集_page126.html">126</a><span class="current-page">127</span><a href="临川集_page128.html">128</a><a href="临川集_page129.html">129</a><a href="临川集_page130.html">130</a><a href="临川集_page131.html">131</a><a href="临川集_page132.html">132</a><span>...</span><a href="临川集_page128.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
