<!DOCTYPE html>
<html>
<head>
    <meta charset="UTF-8">
    <title>攻媿集 - 第 24 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>攻媿集 - 第 24 页/共 78 页</h1>
    <div class="content">　　钦定四库全书
　　攻媿集巻十八
　　宋　楼钥　撰
　　表牋
　　代宰臣谢宣示太上皇御书宋玉高唐赋傅毅舞赋陆机文赋嵇康琴赋曹植洛神赋王粲登楼赋史节故事段陈羽古意诗苏轼养生论周兴嗣千字文御跋表
　　乾道辛卯春被赐真行草书总十巻臣下拜瞻玩心目开明窃惟书法自东汉迄于晋唐代有名家然莫不祖述钟张宪章羲献而各得一偏未有超轶拔乎其萃者恭惟光尧夀圣宪天体道太上皇帝高蹈羲皇之上游戏翰墨之间初若无意而笔力所到自得之妙集乎大成如春云行空千状万态逺视前古有不足述固知天纵之能心与神防非众庶曲学之所可致也帝王余事犹能至此顾不休哉三月二日臣某恭题
　　奎画昭回来从慈极睿思优渥宣示迩联是何不世之逢获快争先之覩【中谢】窃以翰墨有法肇自东都帝王好书无如贞观虽具龙蟠鳯翥之体徒为心摹手追之勤若夫天纵之能拔乎其萃自得之妙集此大成聿观歴代以还未有今日之懿恭惟【尊号】太上皇帝陛下宸衷渊静帝学融明一札细书居多方国之赐六经大训式畀胶庠之传既全脱屣之高益有怡神之乐坐进此道作新斯文取楚客之赋篇迨梁臣之韵语舒牋自适肆笔而成乃因五日之朝并演十编之富恭惟皇帝陛下茂隆孝治仰识圣心金口登明究羣书之蕰奥云章交焕掩二典之光华是虽余事之能然诚非曲学之所及中秘将严于尊阁外廷咸预于荣观臣夙际休期幸瞻鸿藻登牀竞取讵敢效昔人之豪镂玉匪颁尚几为私室之宝
　　代宰臣进吏部七司法表
　　朝建天官实总吏铨之要诏刊治典恭承圣作之规会众目以毕张集前编之未备幸终载笔敢后奏篇【中谢】臣窃以皇家韪累洽之期选部有一成之法蜀中兴之始爰尽纂于旧章迨更化以来尝再参于中制惟奇请它比随日以滋而巧吏猾徒縁奸而奋乃裒四纪之治革修为一代之经常然而汉定章程止由柱史唐更律令亦任柄臣未有上轸渊衷俯埀明聴凡曰甲令之着首尘乙夜之观亲洒宸毫具标汗简必使绎寻而尽善更容开释其所然既咨可録之言时出非常之断合吏封勳攷之目贯敕命格式之文以至黜赃罪之赏延进军功于流内恩防寛纵例絶扳援莫非近古而便今务在举宏而撮要笔则笔削则削罔有差讹官言官朝言朝此为依据恭惟皇帝陛下治先自内名不假人澄三省之源已严道揆定七司之制更肃班僚立通用以去烦文申权宜以存故典警捕有酬奬之等陞改易参照之科使官人之方得以兼明于覈实之次诚非小补臣等粗殚末技莫望清光事仿石渠称制仰勤于临决才非山甫有司终媿于将明尚冀颁行庶凭遵用
　　代宰臣进仁宗皇帝今上皇帝玉牒表
　　神文出治光绍三朝睿主膺期系隆列圣鬯皇猷而润色写翠琰以齐辉【中谢】恭惟皇帝陛下政用时中言为世则继志述事亲承太上之心传遵制扬功尽循我宋之家法眷仁皇之盛际延今日之宏规惟天圣之元实基四十二年之治惟干徳之懿将继五三六经之隆爰命儒臣并修史牒登载斯谨会萃不遗稽故事以成编肃昕朝而进御忠厚之及草木知积累之自来广大之配乾坤岂绘画之能见牙签初秩金匮秘藏臣获遇休明居慙典领祖功如在期载缵于无疆帝业方崇当特书而不一
　　代皇子邓王辞免册立皇太子表
　　丹悃冒陈祈免升储之命皇恩加厚未颁赐允之书仰叩九重敢伸再渎【中谢】臣闻元良以正万国记言世子之能继明而照四方易谨大人之象以奉粢盛之祀以系亿兆之心苟素望之无闻岂盛仪之敢受伏念臣性难语上学不知方仰承君父之规久亲师傅之诲奉长安日边之对蚤乏奇辞辨陈留牍上之书素无英识戴乾坤之大造升爵位之崇班安知懐徳之维城但媿无功而受禄纶言忽播绮殿爰开实懐不称之慙难冒非常之宠伏望皇帝陛下特回圣意俯听忱辞不嫌涣汗之收姑寝震宫之建誓防子职少答睿慈
　　又代谢册立表
　　睿旨中颁诞开宫邸微躬内媿亟上封章恩深弗遂于循墙惧甚有同于临谷【中谢】臣闻仰观乾象前星密迩于帝星俯察坤维少海实源于大海歴稽盛古必建元良自非有贤圣仁孝之闻备恭敬温文之懿何以贰体宸极正位少阳伏念臣学识无长器资非敏实托本支之盛屡叨爵位之崇日就月将幼已慙于慈训夏弦春诵今未底于多闻自媿孱庸居懐兢惧忽拜玉音之宠冒陞铜辇之荣入侍皇居仰承天序兹葢伏遇皇帝陛下仁周溥率明照几微膺列圣之丕图奉上皇之色养眷求主鬯以重承祧储徳未充曷副人神之望睿谟素定不由羽翼之成臣敢不益念前脩永遵雅诰谨文王安否之问敢怠帅行书唐宗仁孝之诗仰祈札赐
　　又代谢太上皇帝表
　　从五日之朝夙荷抱孙之爱拜十行之札俄膺立贰之求仰慈训之曲临惧微躬之匪称【中谢】臣窃以大人有继明之义葢取诸离长子为主器之亲故受之震豫建储嗣虽本前规获奉重亲未如今日伏念臣幸以弱植出逢圣时列亚保之崇班初非功致胙真王之尊爵深愧名浮徒以托体严宸承休慈极忽颁丹诏叨处青宫共知睿断之不同实本圣谟之丕显兹葢伏遇【尊号】太上皇帝陛下徳高尧舜道合羲黄虽与造物者游自求至乐仍有孙谋之燕以永无疆爰举旷仪以安神器臣敢不力修四学祗奉两宫立爱自亲仰体承祧之重聿修厥徳敢忘念祖之勤
　　又代谢皇后牋
　　坤徳无疆实依厚载震宫肇建遽及凡材【中谢】伏念臣托质天支承华壸则干戈羽籥教虽备于四时父子君臣学不臻于三善忽奉襃扬之册俾当监抚之权仰宸断之刚明赖母仪之裨助兹葢恭遇皇后殿下徳齐任姒贤过娀防阴教聿修坐致人伦之正淑谋经逺更圗国本之安臣敢不居近正人力寻旧学祗召而不犯驰道当奉君尊问安而必至寝门益【阙】
　　又代谢受册表
　　铜门肇啓方慙主鬯之良珉册诞颁更举临轩之礼恩隆天地惧剧渊冰【中谢】伏念臣素乏材猷积叨宠数金印盭绶蚤处于宗藩青葢斑轮俄升于储位复差良日爰御正衙备金石以盈庭俨缨缕而就列授之宝牒训以纶言退省其私不知所称兹葢恭遇皇帝陛下道高世表机照物先断自宸衷岂私于爱子蒇兹旷典葢重于承祧臣敢不仰体圣谟恪供子职出有师入有保起居惟近于正人亲则父尊则君夙夜益勤于顺事
　　代宰臣贺立皇太子表
　　冡嗣称贤夙仰吾君之子储闱定礼果安天下之心欢动两宫庆均四海【中贺】恭以离着丽天之象继明实系于大人震有洊雷之文主器必归于长子辟东朝之缛礼绵列圣之丕基旷古难逢于今创见恭惟皇帝陛下孝如虞舜乐似文王敬奉亲严屡上玉巵之夀大宁国本首开银榜之宫庆幼海之澄澜瞻前星之腾耀一人独断非由羽翼之成三善自将克荷宗祧之守臣叨居近列恭覩盛仪日下重光已备夙成之徳嵩呼万嵗敢忘归美之诚
　　代宰臣贺太上皇帝表
　　神谟早定俾建元储圣孝丕承诞扬宸制事闗宗社喜动华夷【中贺】恭以甲劝之生嫡王孙但有命名之爱一日而见三天子止闻临澡之欢载在信书以为美事曾未有传神器而与子见东宫之立孙介茀禄于无疆固萝图而有永恭惟【尊号】太上皇帝陛下道高百圣仁覆万方翼燕孙谋独享后天之算储登世嫡共仰前星之辉问安获事于重亲主器仍归于长子臣欣逢盛际获在迩联卜世卜年期过周家之歴重轮重润愿赓汉乐之诗
　　代宰臣贺皇太子牋
　　储徳日新久系于众望睿谟独断爰举于旷仪覆载两间懽呼四起【中贺】恭惟皇太子殿下地居冡嫡天与奇姿震一索而得长男宣膺主鬯之寄汉元年而建太子益知享国之长仰九庙之储休信两宫之增庆人心自定神器愈安某等肃领鹓行进瞻鸡防元良既正不烦贾谊之言盛美难名莫尽卞兰之述
　　代谢吏部侍郎表【以下四首代魏丞相杞】
　　代言西掖方拜误恩摄贰东铨复叨改命循墙莫避临谷増危【中谢】伏念臣濩落无堪迂愚自信正以经营于菽水故尝希望于斗升昨自外官恭趋严召猥厠内朝之鹓列亲覩上圣之龙飞五歴粉闱一参月寺筹边戎幕无婉画之可称将命蓟庭幸欢盟之复缔冒柱史词臣之选兼宫端宝牒之司初无左右之先容尽出圣神之亲擢忽承帝制俾倅大官一新紫之荣仍假铨衡之长莫回成涣徒激懦衷兹葢恭遇皇帝陛下虚以受人明于分职怜臣孤立于宦路借以末光谓臣曾歴于剧曹付之重委臣敢不寅遵邦宪严制吏奸朝夕论思虽素乏严吾之誉簿书期防庶勉追裴马之名
　　代谢侍讲表
　　摄居选部已困剧曹擢在经帏更承清问退慙衰朽有此遭逢【中谢】伏念臣幼歴羇艰学无师法顾孤陋寡闻之习但为决科之资无疏通知逺之经素匪专门之业矧是帝王之大学非为章句之小儒必求鸿博之人以究渊源之蕴岂容朴学获奉细旃兹葢恭遇皇帝陛下巍巍成功谦谦终吉时降至尊之势兼收可録之言遂容草莽之臣亦预金华之讲臣敢不黾勉微力缀缉旧闻为二三万言之辞敢求释义畅五十八篇之旨庶补重明
　　代辞免进国史转官表
　　约史何功敢叨醲赏腾章避宠未拜俞音洊贡诚衷仰干睿聴【中谢】窃以三朝之治迹允为万世之成规信传信疑传疑已备不刊之典笔则笔削则削屡资多学之儒而臣方贰政之未几适成书之已久暂领纂修之职曾无润色之劳使冒赏而不疑则叨荣之太甚而况近辞珍赐陛下固已许其防兹躐崇资公议必传以为笑谓少者辞而多者则受谓今日是则前日为非虽故事之有初在微臣而焉敢伏望皇帝陛下俯矜贱悃特寝异恩益使人心知清朝以名器为重誓殚愚虑効薄伎于志传之间
　　代遗表
　　生而致主曾亮采之无闻死不忘君岂效忠之可已危悰欲吐老泪先倾【中谢】伏念臣奋自羇单本无侥觊蚤厠熙朝之鹓序亲逢上圣之龙飞猥以谫材屡叨隆委凡一时清切之选皆九重特逹之知兵交而使在其间备更险阻猷告而尔顺于外尝预论思寖歴政涂遂登揆席迄縁朴拙用速颠隮俯怜簪履之遗旋畀屏藩之寄人言噂沓何敢控陈天鉴高明卒蒙昭雪赋以真祠之禄予之秘殿之名屏迹衡门衔大恩而莫报驰心魏阙顾一饱以何安今则蒲柳益衰桑榆既逼老将智而耄及福已过而灾生卧疾漳滨恍精神之易散游魂岱岳嗟顷刻之难留仅存余息之微重结明时之恋伏望皇帝陛下治功惟叙圣徳又新总万几之要以充毓天和合羣贤之智以维持国是问安慈极日承尊养之欢注想中原身济规恢之业臣命随气索志与辞殚王度清夷固无烦于尸諌死期迫促徒自切于哀鸣
　　代知泉州谢进职再任表【以下四首代舅氏汪尚书大猷】
　　承南服之流忽叨因任进西清之秩并辱柬知拜宠命以增荣俯懦躬而有腼【中谢】伏念臣奋自寒逺遭世休明分甘州县之尘劳敢望朝廷之抜擢十年服采寖登侍从之班千载逢辰曲被圣神之眷此虽摄六官之长犹未为贰卿之真及遂求闲遽超次对退惟愚孱已剧优隆起试外藩以治民而自诡洊更下攷无报政之可书方将重上真祠之章岂意更升学士之列一变闽俗初无常衮之称更与泉麾仍继蔡襄之后已试如此其可再乎无功而迁诚为过矣兹葢伏遇皇帝陛下政先实核恩不遐遗念微臣非可用之才麤堪郡寄谓长吏多数易之弊就畀玺书复增延阁之华益重专城之任臣敢不勉其未至究所当行久悉邦风既无劳于问俗务攻吏事庶不负于分忧
　　代谢隆兴府到任表
　　上印泉南方遂祠庭之请把麾江右遽叨帅阃之除猥荷柬知若为称塞【中谢】伏念臣幸逢昌运忝缀从班昨辞逺于脩门効蕃宣于遐服目驻尧天之日月身留闽徼之山川未及终更已叨因任共知鼯鼠不堪五技之穷自分鹪鹩惟望一枝之足屡申诚悃仰扣渊聪卒蒙从欲之仁获遂投闲之志千里未还于榆社十连复冒于纶音旋促对于清光误亲承于睿奬授之方略俾以奉行兹延见于吏民方究询夫风俗惟南昌之名郡实上圣之潜藩襟带江湖首尾吴楚雨旸方若正赖春耕秋敛之勤凋瘵已苏犹借左粥右餐之惠必得循良之吏庶安流宂之民岂应惷愚堪此委寄兹葢伏遇皇帝陛下恢张治具驾御人材察臣久被使令既深知于徳意念臣备尝险阻亦粗识于民情特畀虎符俾殚驽力臣敢不布宣寛大禁戢奸欺当使田间尽改带刀之习且令州县母存珥笔之风
　　代贺太上皇帝上尊号表
　　啓龙楼七十之庆春朝将展于上仪率鹓列三千之臣至朔先加夫媺称事高治古懽溢绵区【中贺】窃以荐舜于天尧帝聪明而逊位以武为子文王逸乐以延年不有极尊之称曷为甚盛之举镂白玉之牒归美两宫建翠华之旗亲朝五日书契未有宗社无疆恭惟皇帝陛下道尽事亲仁先自内谓富夀之福为彞伦之所先而父母之年在常人而犹喜况承社稷之托亲见春秋之高自非得九州四海之懽心备五帝三王之全美何以效之慈极副我渊衷爰集廷绅取于经而定大号更推帝泽敛时福以锡庶民上皇增万夀之昌太姒嗣徽音之懿至矣尽矣不可有加舞之蹈之莫知所自臣退甘屏处莫预骏奔奏薄技于从官之间敢懐故步效三祝于封人之请徒切愚诚
　　代谢宫观表
　　十年念咎蹐地靡遑一日奉祠从天而下孤迹有自新之路圣朝无终弃之人恩重难名感深至泣【中谢】伏念臣猥由寒陋误辱眷知持槖近班何有论思之益把麾逺郡粗殚惠养之勤乡闗甫遂于归休帅阃忽叨于推择患生意表盗起邻封调戍卒于属州授伍符于簉牧不虞宿将反堕奸谋方腾讼过之章乃被督师之命大兵云集谓当指日而可擒丑类麕奔曾不回戈而内向力追踪于山谷尚假息于朝晡绩既弗成罪将谁执七旬未格莫寛西顾之忧三褫犹轻难逭南迁之谪获归故里已佩深仁自量摈斥之余宜在孰何之外敢图鸿造悯其垂朽之年特涣纶言廪以祝厘之禄削刋丹籍叨窃素餐兹葢伏遇皇帝陛下治本隆寛政先总核动加矜轸岂为匹夫而求全凡与使令不以一眚而终废俯怜庸懦曲赐涵容臣敢不擢髪省愆铭肌感徳散材无用深知复玷阙之囏壮志虽衰尚得效糜捐之报




　　攻媿集巻十八
　　钦定四库全书
　　攻媿集巻十九
　　宋　楼钥　撰
　　表牋
　　代谢宫观表【以下三首代史待制弥正】
　　赋禄真祠俯从私请升班次对更出鸿恩是何极陋之踪得此殊常之渥【中谢】伏念臣志徒慕古才不逮人由庠校之诸生叨承延赏勉箕裘之余习传玷世科甘从州县之劳敢觊朝廷之选惟睿主曲敦于旧学故微臣误简于渊衷自给札于中书寖彯缨于册府退量幸冒秖务靖共固尝持节以言归旋即予环而就列寸长尺短第知自竭于愚衷年除嵗迁何意遂尘于法从代言西掖进读东宫皆老父之故官实儒生之希遇力辞禁筦改贰秩宗威仪三千兹岂养疴之地春秋八十不胜爱日之思奏牍朝闻俞音夕至廪以祝厘之粟宠之荷橐之联毫厘莫报于公家顶踵悉由于圣造甫还私室已拜宸纶兹葢伏遇皇帝陛下政本用中仁惟厚下素矜朴拙初无进取之心重赐襃扬庸示保全之意父子感深而至泣里闾圜视以为荣臣敢不增激懦衷稍休弱质循陔承志庶几弃官归养之风恋闗驰诚尚勉移孝为忠之节
　　代谢皇太子牋
　　储禁简僚久充员于中护祠庭得请仍寓职于西清退省至愚敢忘所自【中谢】伏念某禀生甚弱赋性尤疎一经徒守于家传累嵗寖污于朝迹独惟老父获际圣君乃眷潜藩曾是甘盘之旧遂容小子亦陪绮季之游自惭迟钝之资无补温文之学丏闲得宠拜命知归兹葢伏遇皇太子殿下盛徳在躬劳谦礼士两宫侍膳益勤爱日之诚千里怀亲深察望云之念俾从私志实荷隆寛某敢不只服训词仰承色养扶羸东下遽收迹于鹓行矫首西瞻尚驰心于鸡防
　　代谢皇太子宫讲堂彻章转官牋
　　储闱进读尝预英游奏议终篇遂迁爵秩曾是优隆之渥亦霑逺外之踪【中谢】伏念某学匪洽闻身逢盛际宸扆念甘盘之旧俾鲰生获缀于宾僚经帷繙陆防之书命鹤禁亦为之训説备见经纶之用具存仁义之言戒彼覆车实为可监申其占毕顾有何劳方兹去国以奉祠乃以彻章而受赏被恩有自揣已知惭兹葢伏遇皇太子殿下任重承祧志勤好古传圣父诚明之学自得之心玩名臣论谏之文如对其面尚思记诵使遂襃陞某敢不拜手只荣铭心戴徳一物三善固知裨赞之无功九六条更冀讲明之不怠
　　代贺光尧夀圣宪天体道太上皇帝夀圣明慈太上皇后上尊号表【以下六首代温州曾吏部逺】
　　熙事备成惟圣人能飨帝徽称具举虽天子必有尊懽动两宫化刑四海【中贺】窃以太上立徳本无事于饰名大美不言顾曷资于崇报虽九载已都于显号而一人尚歉于宸衷乃因泰畤之精禋并举累朝之旷典恭惟皇帝陛下恩被动植孝通神明登大位之崇高受上皇之付托玉巵称夀视昔有光宝册奉亲自我作古谓天祖羣物式昭时宪之明谓道法自然更着体元之正俞音诞布盛事一新万国得懽心共仰仁天之大百姓加徳教益知圣治之彰臣出守偏州恭承明诏捧觞再拜顿回鳯阁之春稽首三呼但想龙楼之晓
　　代贺太上皇帝表
　　礼行于郊咸庆缛仪之备尊归于父聿严媺称之加覆载两间欢呼四起【中贺】窃以巍巍者至高之貌用形容于博衍优游荡荡乎民无能名独着见于聪明文思仰尧仁之天大迈汤徳之日新宜因百神受职之时更益大徳得名之懿恭惟【尊号】太上皇帝陛下怡神于淡游物之初膺宝箓以兴拜授神器而与子凡此知人安民之要传诸问安侍膳之间黄屋非心乐逍遥于特室紫坛蒇事介福履于慈闱虽秉谦尊莫回忱请光之大大之谓圣已陶万国之欢天法道道法自然益显百王之冠臣叨凭熊轼莫簉鹓行想汉殿之觞宁免滞南之叹効华封之祝敢忘拱北之诚
　　代贺太上皇后牋
　　备举盛仪诞扬懿号凡资持载防不懽呼【中贺】窃以迎长者三王之郊既告防于上帝有名者万物之母爰归美于慈亲益增地道之光深副天心之愿恭惟【尊号】太上皇后殿下徳高任姒功迈娀防力赞睿谋亲授重华之帝尊同太极式安长乐之居受五日一朝之荣备四海九州之养爰因大祀载举徽音箕畴谓视曰明用显进贤之志老氏以慈为宝于昭生物之恩合兹二者之称仰止一时之盛臣分符有守恋阙无阶莫陪椒掖之趋但剧葵心之向
　　代谢立皇太子降赦表
　　储禁宏开宸纶诞布法前星之瑞象仰粲重晖扬少海之余波沛为膏泽神人胥悦宗社奠安【中谢】恭惟皇帝陛下道冠皇王仁霑动植端居南面受光尧付托之隆豫建东宫绵有宋延洪之福爰推恩霈下及黎民罄万国之欢心属一人之有庆臣叨纡郡绂阻贺阙庭比屋欢呼咸喜元良之正微衷感励谨宣寛大之书
　　代谢御书戒百僚手诏石刻表
　　诏旨中颁具孚羣听宸章申锡下及侯邦凡属照临举知感奋【中谢】窃以官刑儆有位之士成汤切戒于三风手书赐万国之臣光武尤严于一札聿稽前代王者之盛未如今日天语之温葢九重虽备于躬行而百辟或违于徳意玩嵗愒日犹有谬悠拱黙之流易虑洗心尚乏砥励激昂之气仰劳翰墨下访臣邻一新琬琰之刋传甚置邮之速兹葢恭遇皇帝陛下循名责实任贤使能形忧勤于宵旰之间十年于此示好恶于用舍之际四海胥然爰申播告之修更勤励精之始臣叨膺郡寄肃奉训辞祗率乃僚各共厥职欲令真伪母乱敢为欺谩之文会闻上下相安莫有茍且之志
　　代谢直秘阁表
　　滥膺郡寄初无善状之称寓直奎文忽被宠光之渥拊躬有腼拜命增荣【中谢】伏念臣学昧家传才非时用猥縁遭际得効驰驱衣以绣衣虽谨惟良而折狱置之粉省未知何自以为郎退寻于越之居俄假东嘉之守四郊菜色重丹扆之忧勤一介萍踪荷玉音之临遣首问吏民之疾苦备闻田里之叹愁凡所奏陈悉蒙垂应移邻邦之粟不容遏籴之私蠲下邑之租又免追科之扰罢民粗给和气随生雨旸以时黍麦增稔阖境方歌夫圣徳误恩乃及于守臣顾抚字之徒劳媿清华之非据兹葢伏遇皇帝陛下核孝宣之名实总光武之权纲民瘼是求尤重専城之寄玺书加励滋多循吏之贤顾如微臣亦霑醲赏臣敢不仰衔鸿施俯竭驽才未读五千巻之书已冒登瀛之目加抚十万戸之众誓坚报国之心
　　谢庆夀赦加恩表【代龚参政茂良】
　　慈皇介夀幸陪前殿之仪庆沛颁春首被通侯之宠循墙莫避蹐地自惊【中谢】窃以尧年符巽位之期舜孝极重华之盛请福夀之祝百僚咸预于骏奔下寛大之书万国宜霑夫锡赉岂繄迩列独冒殊恩况骫骳之文尝获登于徽册以蹒跚之质偶进摄于上公固已不胜千载之荣敢意更窃九重之眷封疏故郡地衍多畬端章甫以立朝安识周旋之中礼分茅土而建社自慙谈笑以封侯兹葢伏遇皇帝陛下义笃奉亲仁均厚下广宫闱之至乐用以及人録臣子之微劳遂先与邑臣敢不誓殚素节仰报鸿私五日一朝密扈天顔之睟穆万年亿载永瞻孝治之光华
　　代仲兄谢严州到任表
　　负丞棘寺久媿空餐假守桐庐遽叨共理初以还乡而拜命终然便道以之官被宠过优抚躬莫称【中谢】窃以子陵旧隠浙水奥区昔为太上之潜藩今实行都之近辅频年旱潦寖多凋瘵之民累政推迁宜择循良之吏如臣者禀生甚陋懵学寡闻猥承延赏之余甘老徒劳之役偶平诏狱入仕帝京财货暴如丘山敢辞委吏文书盈于几阁第谨攸司逮联敕局之删修才脱选途之尘穴进参外府曾何补于公家移赞司刑颇服勤于臬事衔上恩而莫报念色养之多违因谒告以遄归以治民而自诡仰蒙睿眷径畀左符方少遂于家居忽又承夫人乏葢歉嵗方劳于旰食谓小臣曾对于清光颁严旨以趣行免内朝之临遣望龙顔于九陛不胜恋阙之心侍鹤髪之双亲少展循陔之志兹葢伏遇皇帝陛下天临万宇器使羣材培植邦基尤重牧人之任茂隆孝治俯推锡类之仁虽久歴于王官必加试以民事有如臣辈亦在选中臣敢不恪奉教条布宣徳意中外本一致顾何有于重轻忠孝无二心誓益殚于报効
　　谢南郊肆赦表【代温州莫给事济】
　　泰畤陈仪耸百神而受职端门肆眚罄万国以归仁覆载两间懽呼四起【中谢】窃以圣人享上帝既竣事于圜丘厚福浸黎元爰疏恩于方夏配天其泽与物为春恭惟皇帝陛下歴数在躬聪明作后治内以治外期臻宴粲之隆事天如事亲曲尽寅恭之至粢盛丰洁圭币辉华风马来临已见高灵之随星鸡载举喜闻鸿霈之颁不俟终朝遂霑四逺臣逖居支郡莫望清光趋左右而奉章徒想冠裳之盛率将吏而拜诏更欣囹圄之空【北齐宋良为清河太守甚有善政天保初大赦狱内蓬蒿俱满无囚可赦惟率将吏拜诏而已时温州两狱俱空】
　　代谢举官不当降官表
　　守臣缪举莫葢前愆司败议刑尚从寛典仰至仁之善贷拜严旨以犹惊【中谢】伏念臣顷自作州屡尝荐士虽昧知人之鉴敢不尽心偶缘入幕之宾实能办事察之既至举者亦多况闻奏牍之交驰皆谓吏材之足取逮升剧县颇着能声雀角鼠牙乃寖招夫仇怨瓜田李下曾不谨于嫌疑啧有烦言自贻伊戚在昔亲民之始尝陈同罪之章歴时虽多逃责无所与洁而不保其往祗佩训词之温取人而失之以言深犯圣门之戒仅行镌削仰赖保全兹葢伏遇皇帝陛下驭下惟公待臣以恕谓引其类以俱进任则甚专若简乃僚而弗防咎将谁执臣敢不深思创艾益谨品题应物未明当起惩羮吹虀之念求贤圗报敢萌因噎废食之心
　　代谢知琼州表
　　一札十行俾逺凭于熊轼四州百洞幸利涉于鲸波首及治封具宣徳意【中谢】伏念臣奋身疎逖赋性愚蒙蚤叨世赏之延屡困宦途之滞字民淮甸慙非制锦之工式政衡阳有玷题舆之选顷分陋郡未及期年资浅望轻易致人言之噂沓地偏财匮不堪嵗计之支吾已甘置散之科安有复然之望岂圗抆拭更任蕃宣眷古珠崖实今琼筦邈在万里之外颛居一海之中汉晋废置之不齐隋唐分合之靡定久服本朝之声教遂同内地之流风惟黎母错居当谨边防之虑而贾胡遥集实为舶政之源自揆庸虚难胜寄委兹葢伏遇皇帝陛下仁思济众徳务包荒缅懐卉服之人遴选竹符之守知臣尝更于逺外或可承流谓臣备歴夫险艰庶几使过臣敢不仰衔恩纪谨布邦条幸依两伏波之神毋惮三合溜之险仕方行志敢为乘桴浮海之言忠不忘君徒咏登楼望京之句誓殚驽力用答鸿私
　　代贺太上皇帝庆夀表
　　啓七十之庆将传万嵗之玉巵率三千之臣先上两宫之宝册美备形容之至光增授受之初孝治愈隆生民未有【中贺】窃以子有天下而尊为父方当祝耆艾之辰徳为圣人而得其名讵可袭寻常之号一纪再加夫缛典九重尚慊于渊衷兹讲未央之仪爰采康衢之颂荣归慈扆燕及中闱恭惟【尊号】太上皇帝陛下道大难穷功成不有聪明逊位于昭与子之公逸乐延年自得从心之适曰仁曰徳无能名焉乃武乃文纪其盛者【尊号】太上皇后殿下久参太极密赞重离天下济而地上行允谓相成之道尧南乡而舜北面实同稀有之期皇帝陛下爱笃严君亲传家法谓夀富之福惟彝伦之所先而父母之年在常人而犹喜况承社稷之托获见春秋之高不有极尊之称曷为甚盛之庆优游博衍虽问之朝野而不知扬厉铺张要编之诗书而无媿礼文照古云物致祥欢均轩陛之间化浃华夷之外臣预瞻鸾辂入觐龙楼嵩岳传呼诚四海九州之至乐赭袍端拜愿十年一庆于脩龄
　　代新进士谢赐花表
　　柳染青袍叨预天官之燕花裁绛防更分禁籞之春敢望微生遽承华宠【中谢】伏念臣等性根浮弱学植荒疎吐天葩之奇篇初无词采啓琼林之茂典咸戴恩荣谢槐市之旧游寻杏园之故事兹葢伏遇皇帝陛下仁霑行苇材育菁莪万国春阳顾岂遗于寒谷九天雨露遂均及于羣英臣等敢不种学绩文去华务实芝兰馥烈但坚自洁之心桃李芬芳共乐不言之化
　　代赵侍郎【粹中】遗表
　　负罪屏居方还旧物卧疴垂絶将谢明时顾属纩以甚危犹恋轩而不忍孤忠未泯衰涕徒倾【中谢】伏念臣起自诸生粗传末学弟兄射防偶登俊造之科州县服劳安有功名之望奉圣旨欲收于羣防谓故家或有夫遗才尝因轮对之初悮辱衮襃之宠神防气合不自知遇主之因年除嵗迁俄寖上从臣之列二史屡书于言动三铨深柅于奸欺承摄琐闱亦知效古人批敕之节建明谋议欲以奉列圣在天之灵虽自诡以治民讵敢忘于报国迨池阳之奏课就苕水以交符投檄得闲归处四明之旧隠腾章褫职诵言一卒之幽冤固知不辨而自明卒荷容光之必照矜其久困赐以更生通禁路之班许寻故步继廪人之粟俾尽余年未酬骨肉之恩俄属负薪之疾水浮肤而成痼药苦口而勿灵残息仅存大期已迫媿论思之无补尚攀恋而有言伏望皇帝陛下寅奉慈闱益隆宝祚以寛仁夀天下之脉以清静养主躬之和尊艺祖肇造之功早正东向之位念神州沈沦之久无忘北伐之图臣易箦何为葢棺遂已生无可恋敢言滞太史于周南死或有知尚可抗杜回于辅氏
　　代陈阁学【居仁】遗表
　　承命造朝旋抱负薪之疾奉祠还舍遽兴易箦之言忍死有陈报恩无所恋明时而何及洒哀涕以空悲【中谢】伏念臣生也无奇幼而孤立自世赏而防进士奉大对于高皇之廷繇穴僚而登皇官受异知于孝宗之圣晋游学省出试州麾收寘郎曹殆遍更于宰掾擢居柱史遂径躐于词垣陟彼屺以纒哀予之琴而终制误蒙慈扆屡畀左符际真主之膺期升大邦而分阃每经烦使实坚徇国之心纵有微劳皆是守藩之职敢意凝旒之眷忽叨召节之颁云气在前不许三山之到君门甚迩翻成万里之遥抚薄命以自伤懐孤忠而莫吐卒困阴阳之冦竟违咫尺之顔洊贡忱诚僭干渊听念甘泉从臣之已老况正元朝士之无多祝厘之请则却而后从寓直之宠则辞而不获仰戴天地生成之造得为山林休养之谋然而精爽欲离形容尽变抵家而迹未定过信而病益增身方卧于漳滨魂已游于岱岳龙光罙厚愧未补于秋毫驹隙易驰将溘先于岱露少留残景冒进危衷恭愿皇帝陛下寅绍皇圗聿新孝治躬忧勤以致中兴之业进英俊以巩太平之基内修外攘坐复祖宗之旧东渐西被聿观声教之行臣假息几何葢棺遂已尘劳五纪怅莫赋夫归田冥漠九原顾敢忘于结草










　　攻媿集巻十九
　　钦定四库全书
</div>
    <div class="pagination">
<a href="攻媿集_page23.html">上一页</a><span>...</span><a href="攻媿集_page19.html">19</a><a href="攻媿集_page20.html">20</a><a href="攻媿集_page21.html">21</a><a href="攻媿集_page22.html">22</a><a href="攻媿集_page23.html">23</a><span class="current-page">24</span><a href="攻媿集_page25.html">25</a><a href="攻媿集_page26.html">26</a><a href="攻媿集_page27.html">27</a><a href="攻媿集_page28.html">28</a><a href="攻媿集_page29.html">29</a><span>...</span><a href="攻媿集_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
