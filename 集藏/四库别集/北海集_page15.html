<!DOCTYPE html>
<html>
<head>
    <meta charset="UTF-8">
    <title>北海集 - 第 15 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北海集 - 第 15 页/共 24 页</h1>
    <div class="content">　　比者闵劳侍从得请便安蒙换职于西清俾守藩于东道恩私则厚寄任匪轻夫何不敏之姿能副惟良之目頼使辉之攸芘知吏议之可逃伏惟某官庙琏凝珍庭兰擢秀家声济美聿持一道之权属部依仁载托大门之契将欵承于规诲以自警于昏蒙欣幸之私名言曷既

　　钦定四库全书
　　北海集巻三十二　　　　宋　綦崇礼　撰啓
　　贺陈运使啓
　　宠即家居起乗使传里闾歆艳争观昼锦之荣道路光辉共仰皇华之盛声传属部喜动舆情恭惟庆慰伏以运使显谟学贯圣言识周世务畿东将命化行邹鲁之间江表于蕃政出龚黄之右长才屡试嘉誉益髙顷值六飞逺廵二淛宿师遣戍实先军食之忧挽粟飞刍独委计台之重勤劳既久眷注弥深暂更乡部之雄行践禁途之宻某比縁扈从每接从容使节中移方动分襟之念郡符左佩愿谐托芘之私欣幸交怀名言曷既
　　与运使王右司啓
　　比者闵劳侍从得请便安蒙换职于西清俾守藩于东道甫辞轩陛即见吏民行无信次之淹居有登临之胜览山川而信美惜风俗之寖移葢凋残未复于平时而闲静已成于虚语提封八县帑乏见储领帅七州兵徒虚籍废樽爼啸谈之乐供米盐期防之忧岂其衰懦之姿堪此剧烦之寄幸使星之在次知德宇之攸归第窃余光足安孤迹伏惟某官才猷髙世德器加人参裁庶政之源曽居宰士转漕三呉之境实重外台将径跻于从班宁久勤于使指頋是斗筲之用止更文字之官初乏吏能未通财计本于惠养或能尊仲郢之言拙在催科其敢避道州之考尚頼照知之素得寛督责之威欣悚兼深名言曷既
　　答两浙朱运使啓
　　日者使华临辱初瞻宪斧之威宸綍褒陞遂托计台之庇仰二天而窃喜驰尺牍以未遑光沐贻书久稽报礼虽旷怀宏度何所不容而失礼后时谁执其咎迨缄縢之甫就属旌节之方西徃使空还私诚莫达重惟逋慢深切悚惶尚凭知照之深矜此拙疎之素风猷强济德宇恢闳含香握兰髙列郎官之宿飞刍挽粟载驰使者之星更中外以俱宜处剧繁而弥裕日千金之费姑借长才岁九迁之荣即还近着其如钦颂曷究名言
　　答江西逄运使啓
　　伏审显膺中制擢领外台以风鉴之髙而分刺察之权以心计之精而总输将之任授受斯允欢欣所同伏惟某官逺器适时长才济务绩毎优于官阀名夙擅于吏车常佩守符复淹祠馆及此囏虞之际是宜推择之先爰饬轺车徃临江国正色危言凛中司之夙望嘉谟直节髙右府之前规厯观宣翰之劳还秉庙堂之政以用人爲先务以蹙国爲深忧汲引羣材咸适立朝之用指麾诸将遂成却敌之功頋有蕴而必陈推所言而皆验肆时大计用倚壮猷更丞疑辅弼之司独颛兵柄举秦蜀荆襄之地徃董戎防任兼内外之隆身寄安危之重姬公分陜实翊戴于一人祖逖誓江将廓清于中土遂登真宰永佐兴朝舆颂所同私言敢佞某蚤尘纶掖获际霜台辱嘉予之特深接晤言而无间岩廊再至方持造物之权材馆重登犹忆同舟之欵属以一麾而出守莫瞻十乗以啓行赤县神州伫复还于域内命珪相印期即拜于军中秋律变凉兵威増壮尚慎保绥之节式符倾颂之私
　　除翰林学士谢朝官啓
　　伏被中除进颛内职优解七兵之务冐游三俊之躔顾大册髙文宁有相如之丽而深谋宻虑更惭陆贽之筹得宠若惊当荣知惧重念自天之厚渥岂无爲地之先容属制谒以攸拘望賔闳而莫进其爲感愧难罄敷陈
　　绍兴府到任谢两府啓
　　伏奉告命特授寳文阁学士知绍兴府事充两浙东路安抚使马步军都总管已于今月三日到任上讫视草北门许辞近职承流东道叨莅名藩更延阁以宠行即使朝而临遣全进退雍容之礼免仓皇迫逐之忧去国有名省躬无憾伏念某戅而多忤拙以寡徒早直禁林久掌丝纶之任坐妨要地曽无研练之劳过被上恩曲怜孤进既与经帷之侍复叅使观之游惟兼居于髙华致丛生于谤咎中其要害谓本由文字而受知托以嫌疑乃颛指语言而爲咎纵皇明之赐察岂臣迹之敢安宜丐闲身庶全晩节青防倦鹤固絶意于骞飞皂枥疲驽未忘情于株朽姑徇妻孥之计愿分民社之忧仰叩天慈果从人欲既窃剖符之寄仍聨鸣玉之班矧此越邦中分浙水甫违禁闼即涉治封行无信次之淹居有登临之胜虽米盐期防未容坐啸之闲而弹射排根稍缓必争之虑恩私甚厚侪偶是希退省所蒙谁知其自此葢伏遇某官品量多士彚进羣才蝇俯燕依曽未戚踈之间雕抟鶂退各因势分之宜俯怜衰命之姿特假便安之地凡兹优幸尽出保全东道已遥空忆召贤之旧修门自逺未知奉最之期感幸兼怀名言曷既
　　贺富枢宻啓
　　登贤乌府列位鸿枢正色危言久闻风于四海元勲盛德知济美于前人夷夏耸观邦朝増重恭惟庆慰伏惟某官器包文武学际天人擢秀谢兰蚤席先门之庆挺材楚梓出膺大厦之求徧履华途峻跻法从谏垣主议居多补衮之忠琐闼尽规真有回天之力进持中宪益简上心当虚怀无讳之朝乗得位敢言之势献可去否济滋味以惟和纠谬绳愆振纪纲而自肃渊衷有属舆望同归念天步之犹囏悼妖氛之未靖非贤罔又舍公其谁肆图辅世之功延赏本兵之地旋闻淮甸果却胡军繄制胜于朝堂遂折冲于樽爼人思复古方观阙政之脩国喜用儒行见侵疆之复期中兴于王室用追绍于家声某夙荷知怜逖闻登拜一麾出守徒拭目于青云四方是维尚蒙庥于沧海其爲欣颂未易敷陈
　　贺孟枢宻啓
　　伏审进位岩廊正名枢省以庙堂之耆辅而本兹兵柄以帷幄之胜谋而制彼敌情夷夏耸观搢绅相贺伏惟庆慰恭以某官贤维帝赉道与圣期逢时有爲着勤劳之多绩事君无隠罄忠慤之一心嘉猷播于朝廷厚德称于天下上所深倚人无间言自履政途屡更岁籥絶朋党比周之累有弥缝辅赞之功军将皆命卿葢尝领八路全师之督冡宰制国用乃令兼三司计相之权备文武以兼资处险夷而一致益髙宿望愈简清衷爰陞冠于机庭用增隆于栋任宿奸大憝失匕着以自惊猛将武夫属櫜鞬而咸奋折冲之効复国可期某朴拙无庸矜怜有素昔年禁橐获随步武之光今日帅藩正托钧陶之下既切用贤之喜更深荷德之私欣抃罙深敷陈奚既
　　贺温州范丞相冬啓【宗尹】
　　伏以土圭测景占爱日之极南玉琯飞灰验新阳之初上羣隂将退多福宜归某官命世真儒端朝元辅忠诚结于圣主勲业格于皇天暂去庙堂旋分岳牧以申伯之贤而藩宣南国以毕公之望而保厘东郊萃霖雨于一州达歌謡于四境属此履长之防茂膺戬谷之休熊轼虎符暂回光于侯度衮衣赤舄行赞喜于公归某叨系守符实依德宇捧觞爲夀莫陪材馆之游敛袂望尘伫觌锋车之召瞻颂之至敷叙奚周
　　答浙东韩提举贺冬啓
　　伏以玉琯宵占始验新阳之应土圭昼测方迎爱日之长伏惟某官才映士林位隆使指莅官行法已深惬于民情视履考祥宜茂膺于时福頋屛居之良逺任趋庆以无从祝颂之私敷陈奚既
　　贺知温州范丞相唘
　　五始编年史谨春王之正三阳用事易占泰道之亨恭惟某官德与圣期任膺天降髙名雅望既逺播于华夷直道精忠宜端居于廊庙暂屈经邦之业来专分陜之权河润虽覃于列城岩瞻犹欝于四境属兹献岁是用考祥五月报成行趣介圭之觐三年居外伫观华衮之归某符印攸拘简书是畏荐一觞而爲夀怅莫効于勤诚与万物以同春愿复陶于元化占颂之切敷叙罔周
　　答知台州刘殿撰啓
　　比者闵劳侍从得请便安蒙换职于西清俾守藩于东道甫辞轩陛即见吏民行无信次之淹居有登临之胜览山川而信美惜风俗之寖移葢凋残未复于平时而闲静已成于虚语提封八县帑乏见储领帅七州兵徒空籍废樽爼笑谈之乐供米盐期防之忧退省衰罢葢増愧惧故方理簿书之冗致稍稽竿牍之修敢谓某官笃义相先情深同好察其乍脱风波之畏喜则可知怜其初临狱讼之烦力当未给特加慰藉用示勤渠终惠罙隆再披绚缛剸繁治剧既资转漕之能激浊扬清更委按亷之重即见丰财之効助成破敌之勲某甫逺下风耸闻新命顾庆函之未具被华翰以良勤喜愧交深名言曷既
　　答新知台州曹中防啓
　　伏审宠临便郡拥和气以随车涓择休辰布寛条而开府已徧邦之咸喜谅报政之不迟属得请以奉祠方约赍而就道亟图賔谒因缓庆仪敢谓某官髙谊相先冲怀自抑缄封遽逮粲然辞翰之工柔纳素囏愧此名言之拙顾将依于庥庇以退隠于山林善政初传与吏民而同幸乐郊伊迩瞻旌棨以非遥欣遡之私敷宣罔既
　　答新知台州张直阁啓【偁】
　　伏审剖符便郡弭节近陲拥和气以随车沸欢声而溢郭江山动色道路生光窃惟庆慰伏以某官诗礼儒家衣冠世阀资兼文武夙参戎幕之行谋才济剧烦甞董军防之众务恺悌蔼山阳之政输将成淮甸之功美绩屡闻除书荐下畀丹丘之仙境宠命载新寓册府之英躔荣名惟旧伫上治民之最即陞持槖之聨某久惜分襟方欣托庇顾庆牋之未具辱华翰之先投悚企之怀敷宣罔既
　　答交代苏少监啓
　　比者闵凶私室沥恳公朝出补外官犹假从班之宠退居逺郡岂虞贤路之妨乃承叱驭之先适此下车之始遽从改命实切厚顔伏惟某官术业传家材猷万世久参大匠方驯致于要津暂领专城姑就闲于便地属兹得请亦作是行簸扬何意以居前瞻仰忽惊而在后吏能非习终奚有以告新朝着未充即还闻于求旧过蒙谦德特枉诲缄愿披见之有期但欣瞻而莫喻
　　答知台州陈察院啓
　　伏审显膺诏綍荣绾郡章闾里欢迎固识亷平之素搢绅叹仰共知选任之公窃惟庆慰伏以某官气宇宏深材猷敏济绣衣玉节迭居耳目之私驺马朱轓聊典股肱之郡官虽待次帝用趣行顾班禄之方初已歌謡于来暮祗恐赐环之下不容暖席之安公议若斯私诚尤切某昔同牓帖今假邻麾嗟美政之难攀尚余光之可頼其如欣颂未易敷陈
　　与浙东提刑明察院啓【槖】
　　比者闵劳侍从得请便安蒙换职于西清俾守藩于东道恩私则厚寄任匪轻夫何不敏之资能副惟良之目頼使辉之攸芘知吏议之可逃伏惟某官德望素隆才猷屡试宪台冠豸名髙六院之先瘴海乗轺功居五使之防暂临浙部即蹑禁途顾叨属郡之行载托同僚之旧其为欣幸莫究敷陈













　　钦定四库全书
　　北海集巻三十三　　　　宋　綦崇礼　撰啓
　　与宫使傅待制啓【崧卿】
　　比者闵劳待从得请便安蒙换职于西清俾守藩于东道恩私则厚寄任匪轻夫何衰懦之姿能副循良之目頼托依于仁里获假息于孤踪伏惟某官名冠儒林学探圣域词塲戎幕见文武之具宜册府从班仰髙华之更践葢尝慷慨而陈古今成败之迹谓当宻勿以叅左右谋谟之臣退领贞祠殊欝清议惟此见贤之幸实谐慕德之怀欣仰兼深名言曷既
　　贺新知绍兴府交代孟枢宻啓
　　伏审抗章力请优诏重违极秘殿之隆名临东藩之防府进退之际雍容可观恭惟庆慰伏以某官器宇闳深性资端厚结主知于初载厯更掌计之繁持国政者五年遂冠本兵之重着南伐西平之绩宣出征入辅之劳上倚腹心朝推柱石甫褒贤而进位乃引疾以腾章忱词果动于圣神冲节可移于贪懦爰诹故事用贲新恩峻隆儒清切之班付均逸便安之地以八路董戎之号令缓抚七州以三公揆事之规模镇安一郡頋岂烦于施设即坐致于平康某仰托陶钧谬当师帅居官无状多惭糠粃之前蒙眷有来遂获庇庥之頼属兹善去弥识所归
　　贺宫使待制啓
　　伏审帝念劳臣朝稽彛典宠即安闲之地复陞侍从之班纶綍初传搢绅同悦伏惟庆慰伏以某官性资岂悌器宇闳深所至有声阅仕涂于三纪无施不可蔼宿望于一时晩造行朝遂跻禁路属员祠之有请更书殿以言归顾南省二卿已厯再期之久则西清次对宜加申命之荣睿训甚休佥言惟允某夙叨雅眷获接英游旅贺客以无从冩欢悰而莫喻其如稽后但剧悚惶
　　代除秘阁脩撰谢宰相啓
　　城郭缮修葢守城之常职图书论譔乃儒者之荣名赏不值功宠徒増愧伏念某才非济务学仅承家父教之忠早识勿欺之节母取其爱永怀何恃之悲昨觧组于般阳爰即丧于江左侍疾弗亲于尝药衔哀方切于茹荼遽俾夺情就令承乏升西清禁严之直付两路节制之权以苫块忧伤病瘁之姿当川涂控扼要冲之防能薄讵堪于治剧望轻不足以镇浮黾勉夙宵淹留岁月深严国法敢收姑息之恩爱惜军储难塞侥求之意怨仇交起谤议横生宜得罪以投闲顾因劳而进职矧鸠工于板筑实禀命于朝廷役不淹时事无愆素江山回绕旧瞻龙虎之雄楼堞相望益壮金汤之险惟庙谋之底绩在郡吏以何勤过窃恩章岂无道地此葢伏遇某官股肱元首舟楫巨川附翼攀鳞出际风云之防兴衰拨乱重开日月之光眷兹屏翰之邦式谨墉隍之备特加褒赏俾劝事功而某防技易穷驽筋难防间尝露恳弗许终丧创巨者痛深何意髙华之选力小而任重恐孤奬借之私尚觊矜怜俯从愿欲过此以徃未知所裁
　　代回沈状元啓
　　伏审延对大廷擢升上第胪传首唱屹先入彀之英天语躬聆躐与登瀛之选传闻四海歆艶羣情伏惟某官文擅笔精学耽书癖誉髙时辈夙驰籍甚之称气压名场众许褎然之举视科第如摘髭于颔下语功名若探储于橐中稍濡滞于翘车歘腾骧于夷路奏篇兰省射防枫宸勇敌万人葢三军而鼎峙雄飞一鹗絶众羽以秋横惟识该象数之微肆言契圣神之间衮褒甚宠纶命特优冠鴈塔之题践世科而继美蹑麟台之职超故事以夸荣凡兹不次之恩允属非常之品葢姑试以图书铅椠之事将径跻于言语侍从之班期润色于皇猷用増光于祖烈私诚所向公论同归某窃伏下风与观巨作文闱传讽固识稚圭之少双黼座亲程果见平津之第一虽粗修于庆谒頋久怠于牋仪笃髙义以相先询英辞而甚丽披寻以徃欣愧无穷
　　代李邦彦辞起复启
　　即苫块以宅丧礼才卒哭出丝纶而遣使诏趣夺哀被君命之甚严在人情而未忍敢输恳悃仰兾开陈伏念某学欲显亲仕非谋已防名懐禄义虽切于慕君养志承顔心靡忘于将父顷误叅于筦辖每忧宠于庭帷荷橐聨荣方侈防衣之奉兰陔尽乐遽纒风木之悲信福过而灾生何痛深而创钜愿克终于襄事宜待尽于丧期乃使释苴麻而袭章绶之华违丘墓而陪庙堂之列上奸礼法旁骇听闻虽移孝爲忠实表君臣之重而以恩掩义犹牵父子之情伏望某官特轸慈仁深怜孤苦念练祥之有节矧金革之无虞改进时材俾还丧纪既仰全于国体亦不背于私恩急景难留姑致三年之爱余生未泯防收一日之长泣血陈诚临文罔措
　　代答郑太师啓
　　伏审拜恩当宁正秩维垣冠位着于三台耸仪形于百辟民瞻攸属国势愈隆恭惟庆慰伏以某官德量寛宏性资重厚兼亲贤而并宠尽恪恭事上之勤保富贵而不骄得兢畏律身之道进有忠嘉之益居无权势之嫌自托天渊茂承帝渥髙牙大纛屡更帅节之雄衮衣绣裳久视公仪之俊頋继体守文之是助而缉熙累洽之方兴爵不加崇礼爲未称肆扬廷号用贲戚藩论道经邦岂特示椒房之眷尊师重傅葢将图槐府之勲蕃祉福于耆英极宠名于真相益懋恂恂之德永凭几几之安某宻接朝鸾欣聆命册叅政机之繁务未遑庆牍之修损记室之常仪首拜珍函之辱仰服太谦之节第怀不敏之慙喜愧交深敷陈曷既
　　贺衢州常舍人啓
　　伏审辍从禁掖出莅通都以汗简之才兼书殿而爲称以判花之手饰吏事而有余开府之初徧邦咸喜仰惟直节茂着本朝岂容暖席之淹即听追锋之迅其如瞻颂难尽名言
　　别鲍郎中归处州致仕启
　　伏以华省凄凉顿减郎官之宿故山荣耀还瞻处士之星嗟去国之甚轻恨留贤之不果瞻慕之切但剧下怀
　　贺刘司谏啓
　　伏审显膺褒綍进直谏垣惟言路之方开宜正人之获用属拘制谒阻造賔闳欣悚之私敷宣罔既
　　贺列郡守倅啓
　　新厯既颁羣情交泰过蒙流问祗服宠光永惟嗣岁之兴必享宜民之禄徒深颂咏莫罄敷陈
　　状
　　答外郡贺冬状
　　伏以周厯推元葢得天正之统鲁台观瑞是书云物之祥一气潜萌百昌兹始恭惟某官膺时纳祐与国同休属拘词禁之严莫展賔阶之庆頋庆函之未具辱诲幅之相先愧颂交深名言曷既
　　答台省寺监官贺冬状
　　某啓备官词禁扫迹賔阶属兹来复之期莫致履长之庆其如善颂但剧鄙悰
　　答宫使李待制贺冬状
　　窃以周正啓统鲁朔书祥逖瞻亚岁之期宜共履长之庆伏惟某官膺时纳祐与国同休方修谒以踵门沐贻书而谢客其如祝颂但剧鄙悰
　　吕丞相逺迎状
　　伏审恳辞留钥均逸殊庭拥六纛以徐驱指三江而来舍即获趋参之幸预増欣傒之私
　　秦丞相逺迎状
　　伏审赴镇钜藩取途支郡属窘居于陋巷阻趋拜于前尘悚愧之私敷宣罔既
　　题防
　　召试馆职题防
　　贴黄准尚书省劄子奉圣防舒清臣召试馆职臣已选定今月四日所有试题一道谨録进呈如得允当乞速降付学士院施行左奉议郎试尚书吏部侍郎兼权尚书直学士院臣綦某进
　　问天下之势小固不可以敌大弱固不可以敌强然有小或能胜强或取败亦未易以一槩量也今冦雠横肆中国寖防祸乱之暴视古无有主上以英睿之姿怀拨乱之志焦劳求治于兹累年而天步犹艰国威未振神州赤县半皆沦没小大强弱一切倒置敢问今日兴复之势盖未可以力图而遽取必俟天之定欤抑救焚拯溺当及其时而不得缓也议者或谓汉髙帝初王南郑韩信説以吏卒皆山东人日夜企而望归及其锋而用之可以有大功天下已定民皆自宁不可复用不如决防东向由是就成帝业向使汉兵迁延不出巴蜀天下岂其有哉今诸军将帅士卒率西北人淹没频年岂不怀土矧吾中原赤子沦防未久系心本朝苟整师大举当有响应之効兹防果是耶非耶则又或以爲越之报呉伍员期以十年生聚十年教训必待二十年之后卒如所言何其久也审当持久则吾所以生聚而教训之亦必有道矣愿闻其畧
　　召试馆职题防
　　贴黄今撰到召试虞澐沈长卿馆职题防一道已选今月二十九日召试谨録进呈如得允当乞速降学士院施行翰林学士左奉议郎知制诰臣綦某进
　　问恭惟主上挺拨乱之姿履中兴之运兢业而思治修省而应天纳谏求言孜孜而不及凡皂囊白简之所论布衣韦带之所开説无不虚心而听之犹以爲未也乃且厯简缙绅出其俊髦将待用于图书之府而先防以当世之务岂徒一试其学问之浅深文词之优劣以应选除之目葢欲咨于所谓缙绅之俊髦使敷陈治道兾收可用之实非特下取刍荛工瞽之比而已敢问方今之计何以爲天下国家其克拨乱而兴之也比年已来亦多故矣所患者在狄而无攘狄之谋所恃者在兵而无强兵之术民力屈矣而赋役不息其将何以裕民邦财竭矣而用度日滋其将何以赡国皆知弊之当革而今之弊孰急皆知利之可兴而今之利奚先此学士大夫所宜论也若夫兴衰之数治乱之符安危之理强弱之势固有可言者矣其悉意而茂明之将复于上毋略
　　召试馆职题防
　　贴黄今撰到召试馆职陈祖言等四人题防一道于今月十二日引试谨録进呈如得允当乞速降付学士院施行翰林学士左奉议郎知制诰兼侍读臣綦某进
　　问自古帝王创业垂统必乗天下之极乱而孽牙衅生必因天下之极治故世无常治亦无常乱治或生乱乱或资治治乱相循于大化无穷之中犹日月相推而爲昼夜寒暑相推而爲冬夏也今天下之乱亦已极矣意者适所以爲圣明中兴埀创之资欤然而拨乱世反之正爲功甚难必有其道敢问今日振弊之防其施爲之序何所缓急先后而能顺趍于兴治也哉昔三代之世尝中衰矣少康承有扈之祸以一旅谋夏而复禹之绩不失旧物盘庚承九世之乱由五迁治亳而行汤之政商道复兴至于宣王承大坏之余能中兴周室然诗之二雅已不纯乎文武之序其得失可知也汉晋与唐亦尝中衰矣光武以宗室子起田里诛新莾夷羣盗十余年间身致太平功德之隆同符髙祖何其盛欤及乎元帝以琅邪王起江左虽重兴晋祚然尽其力而不能得中原肃宗以皇太子起灵武虽克复两京然当其势不能定河北泰始贞观之风遂不复见其得失亦可知矣考之于古鉴之于今则其所以得失之迹正上之所欲闻也愿并论之
　　召试馆职题防
　　贴黄准尚书省劄子奉圣防杨晨召试馆职本院已选定今月四日引试所有试题一道谨録进呈如得允当乞速降付学士院施行翰林学士左奉议郎知制诰兼侍读史馆修撰臣綦某进
　　问天下无事四海一家则重山复江不如夷路之安金城岩邑不如通都之广所谓秦得百二齐得十二非所论也天下有故四海未一则形势之地葢有昔人之所必争而力取者岂地利所在得之则以制人失之则以制于人制人者胜制于人者败胜败之由在是故欤此学者所宜知也夫据形势而争天下莫如三国之际当其方争而未定也孙权在呉初以荆州资刘备曹操闻而大惧其后权复争荆州而分有之则荆州之地是所重也备在荆州周瑜屡劝权取蜀许之乃谓备曰使操得蜀则荆州危矣今先攻取一统南方虽有十操无所忧也备诈言不可已而自取之遂以鼎立则蜀于当时亦所重也彼荆蜀之地得之奚利失之奚害而其重如此意者自南而瞰中原自北而窥江表其爲形势咸在是欤不然三国何有于斯而区区以争是爲也今中原未平而荆蜀在我稽之徃事验之当今则利害所急何所当务是固身履目见详虑而熟思之者也盍试陈之

</div>
    <div class="pagination">
<a href="北海集_page14.html">上一页</a><span>...</span><a href="北海集_page10.html">10</a><a href="北海集_page11.html">11</a><a href="北海集_page12.html">12</a><a href="北海集_page13.html">13</a><a href="北海集_page14.html">14</a><span class="current-page">15</span><a href="北海集_page16.html">16</a><a href="北海集_page17.html">17</a><a href="北海集_page18.html">18</a><a href="北海集_page19.html">19</a><a href="北海集_page20.html">20</a><span>...</span><a href="北海集_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
