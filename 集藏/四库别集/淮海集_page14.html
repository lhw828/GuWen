<!DOCTYPE html>
<html>
 <head>
  <meta charset="utf-8"/>
  <title>
   淮海集 - 第 14 页/共 21 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   淮海集 - 第 14 页/共 21 页
  </h1>
  <div class="content">
   夫人姓蔡氏楚州山阳人故潭州宁乡主簿徐君讳某之妻而守秘书省校书郎致仕讳中正之女也幼聪敏有才艺父母独竒爱之异于他女年十四适同郡环生生故疾病成礼十六日而卒夫人虽幼居防事舅姑孝谨如成人已而其舅又卒为之斩衰食诵佛经无复更嫁意于是其母与诸昆弟率亲族数十人即环馆夺之曰若十四而适人十六日而夫死爲夫之防三年舅之防又三年若为人妇亦至矣又不欲更嫁无乃过乎且环父子俱亡嗣若虽欲守志将谁与居夫人悲哀迫不得已遂去环氏一年而归徐君徐君髙邮人号佳士所与游者皆一时之豪夫人既得贤夫所为益进宗族甚重之俄而君病且殆夫人曰身践二庭女子之辱也矧又如此生复何聊吾其决矣因不食潜使一媪市砒霜绐曰吾侍君疾将佩之以厌恶气媪为市与之遂以自服家人大惊亟求觧乐以进夫人曰是岂复欲生耶趋使持去强之终不肯下徐君没二日而夫人亦卒矣卒之日里巷相传皆叹曰异哉若人者岂前古所谓烈女者欤时熈宁八年闰月二十日也年三十九夫人性卓荦斩斩不爲儿女事既生大家而所适又皆富赡金缯服玩取足于身余辄以散亲族作佛事无一毫爱惜既死箧中索然徐君前娶张氏妾生一女一男夫人所出才一女而巳既抚诸子犹已之子又奉张母虞氏时节劳问如已母故其卒也诸子洎虞氏及余哭之如君云仲兄绳亦以操行知名于时出殡自山阳屡来因得讯夫人之旧事而并余之所见书焉
　　圆通禅师行状
　　师讳懐贤字潜道俗姓何氏温州永嘉人也在襁褓中能合掌僧坐父母异之时郡之西山有僧嗣仁修西方白莲净观行甚髙众归之勤号嗣仁社主乃以师从社主出家天禧二年普度天下僧遂落髪受具戒时年四嵗也师既得法器又幼得髙僧爲之依归艺行日进同軰无与比者有讲肄辄往听未防尽传其学及长慨然有游方之志即辞社主去遍参知识所至处延居上游最后见逹观禅师昙頴于润之因圣遂得其法皇祐初润守王公琪雅闻师名乃具礼请传法于甘露而太平之繁昌亦以隐静召师以甘露近城邑而隐静僻在深山中遂从太平繁昌之请开堂于郡之瑞竹院初师从瑞新禅师游十有二年具知宗门承袭賔主之事自谓无以复加矣比至逹观防中闻所开示类皆世縁俗谛或杂以嵬谈谐之言又尝以事斥一僧去毎升堂辄追骂至累日犹不已师心陋之乃潜诣丈室请逹观曰爲人天师当只説法柰何预以世俗间事且僧有过斥去则巳矣何足追骂至累日乎逹观颔而不荅师因此省悟至是以信香嗣逹观法云居隐静七年王公移守金陵复召师以清辞不赴明年逹观自明州雪窦徙金山之龙游州人乃以雪窦召师既行道过龙游留一月防逹观示寂润州之衣冠缁素因以状诣郡守请止师继焉而龙游主者故事当禀于朝廷郡守以白部使者上之报可龙游自火灾之后栋宇灰烬瑞新禅师实中兴之功未既而卒师至修新公故事大兴土木积八年殿堂廊庑皆具今宫室之盛冠絶淮海者盖始于新而成于师然其地当孔道客至无虚日师颇厌之熈宁元年遂谢去隐于金牛山去丹阳县数十里人迹罕至事委其徒觉澄主之师一切不问庭养猿鹤孔雀鹦鹉白鹇皆就掌取食号五客各爲一诗赠之士大夫欲相见者就山中访焉三年刘公述谪守九江以圆通召师师素闻匡庐山水之富常以未至爲恨得防欣然从之题诗壁间而其卒章云嵗晚当期返竹门至圆通一年果谢去复还金牛明州复以雪窦来请固以疾辞史馆刁公约谓师曰雪窦东南名山明觉逹观嗣居其地二十年间请者三至可谓勤矣今又不赴无乃孤其望乎师素厚刁公心善其説遂登舟由海道去北转海门遇大风卒起风樯摧败夜漂至慈溪之东岸舟破从者百余人皆散走师独安坐水中不动从者还救之乃免居雪窦一年复谢去还金牛以元丰五年九月甲午示寂俗夀六十七僧腊六十三觉澄等即以某月丁未葬师于金牛之西垅累坟遂塔焉师操行卓越而遇人有恩意虽对賔客未尝与众异馔夜辄从众僧寝于堂中不入丈室雅性乐施所得金钱缯帛率縁手尽其徒以此归之又多才艺工于诗字画有法间居絶口不挂事事虽交至错出处之晏然无不集者当时贤士大夫闻其风皆倾意愿与之游始用参知政事髙公若讷奏赐紫方袍又用节度使李公端愿奏赐号圆通大师凡十被请从之者四皆天下名山巨刹道化方行辄托事隠去州郡虽欲挽而留之不可得也弟子五十有五人所着诗颂文集凡五巻又撰次其自少至老出处之迹一篇号穉耄典记以自见云谨状
　　録寳林事实
　　寳林禅院始于宋元徽中浮图惠基得郡人皮道舆所施宅因山以造梁大同中赐号寳林寺唐防昌中废干符中复兴更号应天寺本朝因之其山一名寳林一名飞来一名山上有鳗井嵗旱祷雨辄应事见图记熈宁十年八月丙申一夕火栋宇灰烬十月给事中集贤修撰程公来领州事登其山故址而叹悼之于是郡之衣冠缁素数十人诣州自陈请修复故寺公爲具其事以闻逾月赐号寳林禅院遂以明年三月兴工复率僚属亲至其上劝劳之众皆感激思奋奔走承事下至刮摩塼石之技咸尽其能而贫富各以财力施其制盖即山巅为多寳塔塔有环屋其北为罗汉殿殿旁如塔之制其南防而夷山腹为法堂法堂之东为寝堂又东为方丈又降而南得平地为佛大殿殿有两庑以逹于东西序前爲三门其左则钟楼幡刹厨库之所相望也其右则转轮经藏僧堂之所相属也缭以髙垣甃以方甓未逾再期而金石土木之观侈于旧三倍都人士女俯仰瞻叹疑有神鬼相之凡呉越之间塔庙以火废者其复未有如寳林之者也盖越之城南左右数十里疾驰屹立皆属于秦望而秦望又率其左右之山因鉴水谒于越越城之中能与秦望爲主客者凡三山卧龙寳林蕺山也卧龙为郡守所治而蕺山少东不能正受秦望之谒是越之形势自卧龙已下未有如寳林者其地如此宜其废不逾时而复兴矣方寺之未火时便房曲道各自为家山川之胜蔽亏隔阂者十六七而前世词臣才士如元稹李绅徐浩之徒犹诵叹不已见于篇章矧今制度一新神工天巧廓然披露可以岸巾凭几而尽得之使数子而在其所诵叹又可知已然则前日之废岂非所以爲今日之兴乎公一日率寳客至其上顾谓观曰寳林之中兴天也余何力焉虽然不可使其事掩抑不少槩见于世前日赐号革爲十方集贤孙公既爲之记矣今栋宇垂备将乞文于集贤林公子亦与见吾事者也盍摭厥实以请庻几二集贤之文相与传于无穷不亦韪欤观承命掇其大槩并公之意而次之号曰寳林事实以献诸集贤云
　　代蔡州进银绢状
　　大钧播物难酬坱圠之恩坠露增流以致微之意前件物山泽所寳箱篚攸资属兹诞圣之辰式备充庭之贡
　　代蔡州进瑞麦图状
　　勘防本州自春已来屡得泽已于某月日具状奏闻讫今来二麦并已成熟地无髙下所收斗斛数倍常年及诸县节次申送致麦苖有一茎二穗或三穗其多有至五穂者甚多父老等皆云数十年来无此丰熟亦未尝见有麦苗一茎至数穂者以此见二圣临御已来功化日新利兴害去善气充塞致此嘉应臣待罪郡守目覩其事不敢隠黙谨画成图子一本随状上进以闻谨奏
　　代荐蔡奉议奏状
　　窃以管下居住具位蔡驷少以文翰见推流辈仕宦所至皆有能声安贫守道恬于进取有士如此岂敢不言伏望圣明特赐考察擢充台省清要任使
　　淮海集巻三十六
　　钦定四库全书
　　淮海集巻三十七　　　　　宋　秦观　撰书
　　上王岐公论荐士书
　　门下相公阁下某淮海一介之士行能无取比汲汲焉惟犬马之养是营釡钟之禄是干行年三十有七矣而脂韦汩没德不加充学不加进可谓无以别于常人者岂复有意求知于搢绅先生之门哉比者先人之友乔君执事奉使呉越道过淮南具言常辱相公齿及名氏属乔君喻意使进谒于门下夫布衣之贱获见知宰相此古人所以书亟上日扫门而求者也顾某之不肖何以辱此幸甚幸甚然尝闻之矣祸莫大于蔽贤福莫长于荐士汉武之大臣其功莫如卫霍其酷莫如张汤青去病之后侯失国除其传不过一再而汤之子孙茅土相袭逮乎东京何哉一身之功过不足以易天下之利害故青去病受蔽贤之祸而汤获荐士之福虽防二三子古之人其孰不然哉一沐三握发一饭三吐哺起以待士犹恐失天下之贤人葢其封于少昊之墟曲阜庙食者三十有四世其别封者又为凡蒋邢茅胙祭之国夫周公之求贤岂有意于求福哉天之报施自当然耳伏惟相公辅先帝已来阴阳调和废政具举吏民効职夷狄宾贡其度数声名文物之盛粲然与唐虞同风逮承顾命立今天子宗社至计定于从容已事缺然若无所与其功徳可谓冠百辟而通神明矣当此之时虽持尊养严却客疎士固于盛致未可云损然犹区区访诹发于至诚如某之不肖尚挂左右之余论又况盛徳尊行魁奇儁伟之才乎诚推所以辱赐不肖之意思天下所谓盛徳尊行魁奇儁伟之才抱能而不试已用而未显者兼收并进之使朝野内外才能各当其分无一人失其所者则相公虽不求于天天之所以报王氏之子孙者当不下于周公矣惟相公察焉干冐钧严俯伏惟命不宣
　　上吕晦叔书
　　五月日进士秦某谨再拜献书知府大资閤下某闻天下之功成于器识来世之名立于学术古之大臣以道事君不可则止未始有意于功名然其器识学术慱大而精微则功名岿然与时自至虽欲深闭固拒挥而去之不可得也昔汉昭宣之时霍光以宿衞之臣任汉室之寄大器将倾徐起而正之神色不变此其器识实有以过人者然操持国柄不知消息盈虚之运身死肉未及寒而宗族灭矣则学术不明之弊也其后顺桓之间李固以一时名儒位居三事扼奸臣之吭而夺其气此其学术真有古之遗风然易举轻发不能定大计于无形至争以口舌申之书幐事固不就身亦随之丧焉则器识不宏之弊也非特二子为如此大抵西汉之士器识优于学术故多成功而名不足东汉之士学术优于器识故多令名而功不成夫君子以器为车以识为马学术者所以御之耳西汉之士如环舍之车驾以駃騠驱通道上峻阪无所不可然而日暮途逺倒行逆施者有焉东汉之士如豆泰氏持防揽辔圆旋中规方折中矩然而车弊马羸转薄于险阻之间则固已败矣某狂妄尝以此说推论歴世豪杰之士又以黙观当今之时而搢绅先生有告某者以谓器足以任天下之重识足以致无穷之逺学足以探天人之术足以偶事物之变如古之所谓大臣非閤下不足以与于此又曰閤下之道如元气行乎浑茫之中其发为风霆露者特糟粕耳某时方食闻之投匕箸而起遂欲身从服役之后求备扫洒之列而困于无介绍莫获自通窃伏淮海抱区区之愿缺然未厌者有年矣比者天幸閤下来守是邦而某丘墓之邑实麾下是以輙忘贱陋取其不腆之文録在异巻贽诸下执事又述其愿见之说为书先焉夫大冶无弃金大陶无弃土江海不却水王侯不遗士某虽不能亷小谨曲以自托于乡闾然古人所以处废兴而择去就者窃尝讲其一二矣傥閤下不赐拒絶而辱收之请继此以进干冐台严俯伏待命不宣
　　谢王学士书
　　史院学士閤下某愚不自揆窃尝以谓衣冠而称士者宜有以异于流俗而以古人自期故凡方册所载简牍所存不见则已茍有见焉未甞不熟诵其文精覈其义纵观其形势而私掇其英华敝精神劳筋力不能自休已者十年于兹矣然志大而才不掩事左而身益困每观今时偶变投隙之士操数寸之管书方尺之纸无不拾取青紫为宗族荣耀而已独碌碌抱不售之器以自濵于饥寒乡人悯其愚而笑之干禄少年至指以为戒虽某亦自疑焉因计曰劒工之惑劒劒之似莫耶者惟欧冶能名其种玉工之玉玉之似碧芦者惟猗顿不失其情夫宗工硕儒亦后进之欧冶猗顿也何重惜一见以质其胷中之疑乎于是试取其所为文投执事而诸公见之乃大称借以为非世俗之所知复激劝之使卒其业故前辈诸公在东南者多得与之游焉然某之私意尚有所不满者独以未见閤下也前日复衣食所廹求试有司遂得进谒左右属宾客盛集不获荐其区区方谋继见而閤下固已得其鄙文于从游之间伏防猥赐荐宠以为可教亦如诸公所云某于是自决不疑益知前志之不谬俗议之不足防而古人为可信也古之人有立行著书而举世莫或知者犹弃之如故以俟后之君子况不至于是者耶天不为人恶寒而辍其冬地不为人恶险而易其广君子不以小人之匈匈而易其行某虽不肖窃诵此久矣自摈弃以来尤自刻励深居简出几不与世人相通独念昨出都时防阁下在告私懐惓惓有所未毕适有西行之便故复略而陈之并以近所为诗文合七篇献诸执事伏惟阁下道徳文章为一时君子之所望鄙陋之迹固已获进于前日矣宜更赐指教水导而木植之使驽骖蹇服知所趋向不缪于先进之迹亦君子乐育人材之义也惟深赐怜察幸甚幸甚
　　谢曾子开书
　　史院学士閤下某不肖窃伏下风之日久矣顾受性鄙陋又学习迂阔凡所辛苦而仅有之者率不与世合以故分甘委弃不敢輙欵于搢绅之门比者不意閤下于游从之间得其鄙文而数称之士大夫闻者莫不窃疑私怪以为故尝服役于左右而某未尝一望閤下之履舄也窃观今之士子峩冠大带求试于有司殆五六千人学宫儒舘以教育自任者无虑百数其因缘亲故以为介绍谈説道真以为防献善词令以干谒者俛理色以叩阍人冐污忍耻侥幸人之已知者迹相仍袂相属也然而得善遇者十无五六与之进而教诲者十无二三至于许之以国士之风借之以齿牙余论者盖百无一二焉其售愈急其价愈轻亦其势之然也某与閤下非有父兄之契姻党乡县之旧介绍不先贽纳不前谒者未尝知名阍人莫识其靣而閤下独见其骫骳之文以为可教因曲推而过与之传曰鸣声相应仇偶相从人由意合物以类同呜呼閤下之知某某之受知于閤下可谓无愧乎今之人矣前日尝一进谒于执事属廹东下不获继见以尽所欲言旋触闻罢遂无入都之期燕居闲处独念无以谢盛意之万一輙因西行之便略陈固陋并近所为诗赋文记合七篇献诸下执事伏惟閤下既推借之于其始宜成就之于其终数灌溉以茂其本根削垢翳以发其光明不间疎贱而教之以书使晩节末路获列于士君子之林则某与閤下非特无愧于今之人又将无愧于古之人矣古语有云烹牛而不咸败所为也此言虽小可以喻大惟閤下裁之
　　与乔希圣论黄连书
　　某比闻公以眼疾饵黄连至数十两犹不已不知果然否审如所闻殆不可也某顷年血气未定颇好方术之説读医经数年尝记释者云服黄连苦参久而反热甚以为不然后乃信之盖五味入胃各归其所喜故酸先归肝苦先归心甘先归脾辛先归肺咸先归肾入肝则为温入心则为热入肺则为清入肾则为寒入脾则为至阴而血气兼之皆谓增其气不已则脏气有所偏胜有所偏胜则必有所偏絶黄连苦参性虽大寒然其味至苦入胃则先归于心久而不已则心火之气胜火胜则热乃其理也眼疾之生本于肝之热肝与心为子母夫心为子肝为母心火也肝亦火也肾孤脏也人尝患一水不胜二火今病本于肝而久饵苦药使心有所偏胜是所谓以火救火命之曰益多其不可亦明矣夫药所以疗疾其过也适所以为疾闻比初作时十已损其七八正宜节药慎防饮食以俟其自平非如决疣溃痈可以忽然一朝去也輙具以进惟留意而听之无忽
　　与鲜于学士书
　　昨防左右不以观之不肖猥赐论荐以备著述之科假借过当伏増悚惧观重惟结发以来明公以先人之故比诸子弟而教诲之受性狂妄动取悔尤常恐一旦防摈絶则内伤先人之闻上负门下之义死不瞑目敢图始终假借以及于此赐非望始荣幸实深论报无缘愧惧滋甚韩退之与陈给事书云始之以日隔之疎加之以不专之望以不与者之心而听忌者之説閤下之门由是无愈之迹矣观之去门下于今七年明公自留台奉使京东入为九列进拜谏议大夫供奉仗内士因缘介绍有候门墙希望明公一顾者肩相摩迹相接也观以声闻过情深为同进所忌闭闗却扫罪恶日闻然则明公之门宜其无观之迹矣而诏书比下明公首以观充赋乃知君子之所为自有常度岂以显晦数疏而易其意哉汝南虽当孔道人事絶少风气和平鱼稻蔬果不减于淮海士子亦乐于相从养亲读书之计极为安便但创置之官居处什物之类百色皆无自供职已来千乞营缮殆无须臾之闲久不获进左右之间缘此故也伏望垂悉幸甚
　　自承拜命即欲致左右之间属守将骤易日廹贱事乃尔后时皇恐无地议者谓今中书舎人皆以伯仲继直西垣前世以来未有其事诚国家之美非特衣冠之盛也除书始下中外欣然举酒相属况如观者自先舎人已来获备服役之列其为庆慰何可胜言引领门仞但有倾倒而已
　　婚书
　　蚤年拥篲尝趋大丞相之门末路防书实佐先翰林之事重以世母出于伯姜既事契之久敦宜婚姻之申结敬承佳命增慰夙心







　　淮海集巻三十七
　　钦定四库全书
　　淮海集巻三十八　　　　　　宋　秦观　撰记
　　御书手诏记【代】
　　元丰元年八月诏以先臣某为天章閤待制环庆路安抚经略使三年四月环州肃逺寨慕家白子等剽属羌构兵马乱攻杀旁族先臣遣第二将张守约走马承受陆中招降之诛其不听命者于是羌族始定而亡入夏国者凡三百人复遣守约屯寨上檄夏人使归其众夏人承命震恐以其众归初慕羌之叛也附置以闻有诏得亡者无小大长少皆即其地斩之至是斩其酋豪百二十有二人而录其脇从防弱妇女百四十有二人请于朝诏皆原之既又别赐手诏褒谕先臣跪捧伏读感激涕下退谓臣等曰我本孤生防上识防宠遇如此自度无以报万一惟与汝曹共誓捐躯而已明年先臣下世臣等防奉遗训夙夜殒越念无以致区区者辄求金石具刻明诏以为不朽之传盖亦先臣之念也昔唐相权德舆尝读太宗所赐手诏至流涕曰君臣之际乃尔耶臣以为万世之后当有读明诏而感动复如德舆者矣岂特今日为百执事之劝哉六年月日承务郎臣俞次臯记
　　五百罗汉图记
　　五百罗汉图一轴入定于龛中者一人荫树趺坐而説法者一人左右侍听者八人説经者六人课经者六人课已而收经与诵而倚杖者各一人环坐指画而议论者麈挥手杖支頥相向而谈者各六人归依寳塔者五人和南合座者六人稽首舍利光者八人饭饿鬼者四人食乌鸢者施鱼鼈者各五人云升者六人指现五色光者钵现白光者泉涌于顶者火燃于踵者袒而洗耳金环手随求而立者各一人受斋请者七人受龙女珠献者六人受两猊花献者四人受往生花献者七人受衣冠从三牛谒者五人受胡输赆者七人受胡从两橐駞而致琛者四人受海神跪寳者五人骑龙者跨虎者乘马者象驾者狮子驭者各三人为犀説法者一人后座者三人植锡而座巨蟒上者一人背树瞩山者六人注猱升者仰鳯集者阅麋鹿者各四人俛伏羱者翫舞鹤者各五人撷蓞者一人从后者五人书蕉叶者五人持蕉叶而渉笔者二人焚香而茗饮者六人临流而涤鉢者三人涤已而持归者一人浣衣者就树绞衣者浣已而归者将浣而进者隔岸而觇者各一人洗屦者后洗而纳屦者振衣而去者各一人削发者为削发者沐而待者解衣者既解收衣者各一人补毳者二人操刀尺者一人治线者三人泉涌于石逺近而观者十六人度石梁者三人欲度者四人行杖锡者二人导者二人賛者三人芒屩担簦而归者三人束装而行者一人或坐或行或立跏趺欵欠杖柱笠负数珠白绋山曲水隈涂觏而卒遇者十八辈合一百二十有三人或坐或行或立背楼观凭栏楯据危廹险俛瞰仰睇直视转盻侧睨旁顾近相目逺相望者二十八辈合一百三十九人凡罗汉五百人而佛处其中焉佛之旁又有宝冠珠络持如意执莲花座猊象者菩萨二右袒徒跣曲拳和南而后侍者弟子十瞻賛而前谒者十六甲胄椎防挺劒秉钺立左右者善神二别三十有一焉又童子有抱经室主茶奁荷防持缾典汤彻器凡十有六鬼有驭龙驭马象受施食送斋书鳞身鸟味衣短后隠树而窥者凡十有四杂人物有白衣胡跪献花香珍怪衣冠而谒驱牛以从载犀象挈筐篚而进被甲服弓矢愕而瞻叹者凡十有九鸟兽有鳯鹤鹊乌龙虎犀象师子马牛橐駞蟠蟒戯猊猿猱大小四十有三然以罗汉为主故号五百罗汉圗世传呉僧法能之所作也笔画虽不甚精絶而情韵风趣各有所得其绵密委曲可谓至矣昔戴逵常画佛像而自隐于帐中人有所臧否輙窃听而随改之积数年而就余意法能亦当研思若此然后可成非率然而为之决也余家既世崇佛氏又尝览韩文公画记爱其善叙事该而不烦缛详而有轨律读其文恍然如即其画心窃慕焉于是仿其遗意取罗汉佛之像而记之顾余文之陋岂能使人读之如即其画哉姑致叙之私意云尔元丰二年正月十五日弟子秦某记
　　雪斋记
　　雪斋者杭州法防院言师所居室之东轩也始言师开此轩汲水以为池累石以为小山又洒粉于峯峦草木之上以象飞雪之集州倅太史苏公过而爱之以为事虽类儿嬉而意趣甚妙有可以发人佳兴者为名曰雪斋而去后四年公为彭城复命郡从事毕君景儒篆其名并自作诗以寄之于是雪斋之名浸有闻于时士大夫喜幽寻而乐胜选者过杭而不至则以为恨焉杭大州也外带涛江涨海之险内抱湖山竹林之胜其俗工巧羞质朴而尚靡丽且事佛为最勤故佛之宫室棊布于境中者殆千有余区其登览宴游之地不可胜计然独不至雪斋则人以为恨何也盖公之才豪于天下斥其弃余以为词章字画者亦皆絶少一时读而翫之使人超然有孤举逺擢之意是斋虽褊小无足取称于人而公所书诗实在其壁士大夫过杭而不能一至其地以寓目焉是岂所谓喜幽寻而乐胜选者哉以为恨焉宜矣昔李约得萧子云飞白大书萧字持归东洛遂号所寘亭为萧斋余谓后之君子将有闻雪斋之风不可得而见者矣岂特为今日之贵耶言师名法言字无择泊然萧洒人也盖能作雪斋从苏太史游则不问可知其为人元丰三年四月十五日记
　　龙井记
　　龙井旧名龙距钱塘十里吴赤乌中方士葛洪尝链丹于此事见圗记其地当西湖之西淛江之北风篁岭之上实深山乱石之中泉也每嵗旱祷于他祠不获则祷于此其祷輙应故相传以为有龙居之然泉者山之精气所发也西湖深靓空阔纳光景而涵烟霏菱芡荷花之所附丽鱼鸟虫之所依凭漫衍而不廹纡余以成文阴晴之中各有奇态而不可以言尽也故岸湖之山多为所诱而不克以为泉淛江介于吴越之间一昼一夜涛头自海而上者再疾击而逺驰兕虎骇而风怒遇者摧当者壊乘髙而望之使人毛发尽立心掉而不禁故岸江之山多为所脇而不暇以为泉惟此地蟠幽而踞阻内无靡曼之诱以散越其精外无豪捍之脇以亏踈其气故岭之左右大率多泉龙井其尤者也夫畜之深者发之逺其养也不茍则其施也无穷龙井之徳葢有至于是者则其为神物之托也亦奚疑哉元丰二年辨才法师元静自天竺谢讲事退休于此山之夀圣院院去龙井一里凡山中之人有事于钱塘与游客之将至夀圣者皆取道井旁法师乃即其处为亭又率其徒以浮屠法环而咒之庶几有慰夫所谓龙者俄有大鱼自泉中跃出观者异焉然后知井之有龙不谬而其名由此益大闻于时是嵗余自淮南如越省亲过钱塘访法师于山中法师防杖送余于风篁岭之上指龙井曰此泉之徳至矣美如西湖不能滛之使迁壮如淛江不能威之使屈受天地之中资阴阳之和以养其源推其绪余以泽于万物虽古有道之士又何以加于此盍为我记之余曰唯唯
　　龙井题名记
　　元丰二年中秋后一日余自吴兴过杭东还防稽龙井辨才法师以书邀予入山比出郭已日夕航湖至普宁遇道人参寥问龙井所遣篮舆则曰以不时至去矣是夕天宇开霁林间月明可数毛发遂弃舟从参寥杖防并湖而行出雷峯度南屏濯足于惠因涧入灵石坞得支径上风篁岭憇龙井亭酌泉据石而饮之自普宁经佛寺上皆寂不闻人声道傍庐舎或灯火隐显草木深郁流水激激悲鸣殆非人间有也行二鼓矣始至夀圣院谒辨才于潮音堂明日乃还
　　闲轩记
　　建安之北有山岿然与州治相直曰北山山之南有涧涧之南有横阜背山而靣阜据涧之北滨有屋数十楹则东海徐君大正燕居之地也其名曰闲轩去轩数十里有田可以给饘粥供丝麻賔婚燕祭之用取具君将归而老焉而求记于髙邮秦观观曰士累于进退久矣弁冕端委于庙堂之上者倦而不知归据莽苍而佃横清泠而渔者闭距而不肯试二者皆有累焉君虽少举进士而便马善射慷慨有气略天下奇男子也夫以精悍之姿遇休明之时齿髪未衰足以任事而欲就闲旷处幽隐分猿狖之居厠麋鹿之游窃为君不取也乃为词以招之曰山之云兮油然作水循涧兮号不斁云为雨兮水为渎时不淹兮难骤得念夫君兮武且力矢奔星兮弧挽月夜参半兮投袂起探虎穴兮虏其子破千金兮购奇服抚劒马兮气横出山之中兮嵗将阑木樛枝兮水惊湍鹰隼击兮蛟龙蟠熊咆虎啸兮天为寒四无人兮谁与言膏君车兮秣君马轩之中兮不可以久闲
　　芝室记
　　河南张倪老既以其父宣义君命奉其母彭城君之丧殡于广陵石塔佛舎遂与其弟曼老冲老庐于殡侧数月有芝生于庐中余闻而谒观焉盖附土而出者数本其色正赤泽而坚悍若傅髹彤余抚而叹曰天下之物固有未易诘其所以然者夫濡雨露而生被霜雪而死下荄而上蔓者草之常性也今芝亦草耳而孝士大夫之家则生贤诸侯之国则生明天子之世则生徙之不可莳之不能岂所谓未易诘其所以然者欤有浮屠闻而笑之曰是不然天下之物皆吾心也心之本体明白空洞实无一毫可得而有惟其觉真蔽于尘幻由是清激而升者为想浊汚而堕者为情夫情想之于心犹珠鉴之有影像江海之有浪沤形固具存非其本矣故无穷如虚空有物如天地爰逮日月斗星金石草木之属凡悦可于吾心意者皆善想之所变而憎恶于吾耳目者皆恶情之所生也吾闻彭城君承其先夫人之凶五日而以毁死诸子庐于殡侧刺血书经哀动道路善想交感室为生芝异于凡草理固然矣其又奚疑若夫善恶毕寂情想究空芝于此时瑞为何物已而叹曰奇哉吾不能以告子矣余未尝读佛书固不知所论中否然窃恠其语宏愽奇有足观者明年张氏兄弟服除而归广陵士大夫因号其庐曰芝室惧来者之不知也而嘱余为记余既论次其事遂追疏浮屠之语而并载之倪老名康伯以召试中选今为南都教授曼老名节孙前参海陵军冲老名康道云
　　祖氏先茔芝记
　　大夫祖公无颇自西蜀使者得请以崇福祠官燕居于蔡将还朝谓髙邮秦观曰祖氏本幽州之范阳晋将军逖实我逺祖其后稍徙深州至道间始来居蔡今汝阳县阳安乡十里冈之源则我先府君之墓也元丰初有芝数十本产于茔中其后嵗嵗有之迨今不絶夫岂一气之运偶然感发莫诘其所以然耶抑天时人事之际或有以致之也子其为我记之观曰草之有芝犹鸟之有鳯兽之有麟从古相传以为瑞物今乃嵗生于先茔之中者殆汝南和气之应祖氏方大之祥其非偶然决也何以明之汝南在汉为佳郡陈蕃黄宪二许诸袁之徒实皆郡人俗尚风节轻势利士不守道则妻妾耻之故天下号汝南为名氏之区迨唐之世始建彰义节度使屯宿重兵而李希烈吴元济秦宗权之属盗有其地王泽不流民甿无知父以弄兵诏子兄以杀人诲弟故天下号淮西为盗贼之薮皇朝受命定都大梁蔡去京师七驿遂为辅郡百余年间良二千石接武而至兴学校修贡举以宣布教化故盛徳尊行魁奇俊伟之才相继出焉葢唐之旧俗浸微而汉之遗风复起当此之时祖氏一门显者数人府君之仲弟士衡掌诰掖垣从子无择通籍内阁大夫践更中外为省名郎作时肤使行且登用诸子森然多有植立其庆未艾也由是言之芝为汝南和气之应祖氏方大之祥岂不信然昔新丰市李兴庐于父之墓左有紫芝白芝二本生于庐上柳宗元以为孝治神化阴中其心克致斯事矧今芝出于股肱之郡侍从之家也哉宜得一时文学之士比物属辞归美于上度为乐歌荐之郊庙追配元封斋房之篇观也何足以与于此姑承大夫之命论次其事以备作者采择而已府君讳士龙字徳骧云元祐八年四月吉日记
　　罗君生祠堂记
　　罗君之为江都以诚心为主耻言钩距惠文之事凡民有讼曲直径决于前不以属吏诖误若小过輙诲谕遣去视鳏寡孤独之有失其所者如已致焉黎明视事入夜犹不已或讥其太劳君曰与其委成于吏民有不尽之情孰若劳予之耳目哉居数月政化大行民知其长者不忍欺绐之讼者益少君乃出行诸郊所过召其耆老问以疾苦及所愿欲而不得者为罢行之始复大石湖改名元丰广袤数百歩溉田千有余顷是嵗大穰畆收皆倍于是逺近自陈愿复陂塘沟渠之利者相属君一切听许亲至其地与之经始筑大堤以却潮之患疏潦水而注诸江凡水利之兴复者五十有五溉田六千顷而桑之以课种者亦八十五万有奇徙其治于东南爽垲之地为屋数百楹以其赢材新驿堠亭馆之在境者又颇出私钱营致药剂以给疾病之民所瘉至不可胜计嵗或干溢有祷羣祠雨旸輙应如响世益谓神其享之嵗满代去其民思之不置乃聚而谋曰我民之徳罗君至矣顾无以自效闻古有召伯者善治民民追思之至不忍伐其所憇之棠又有谢公者亦其流也尝以斯城北筑埭后人因名其埭曰召埭今埭实在江都之北境盍即其地堂畵罗君之像而祠之以慰吾民且曰使罗君之名与召谢共传而不朽不亦可乎众曰善于是即召埭之东法华佛寺置生祠焉罗君名适字正之台州宁海人学术有本末通于世务风节凛然国士也尝再被召见皆以不合罢归其莅官行已所可书者甚有书在江都者以为生祠记云
　　勅书奬谕记【代】
　　元祐二年夏五月诏以臣某知蔡州军州事三年春盗发陈蔡頴之间甲而兵者四十余人皆慓悍善鬬其渠魁颇能拊众得其死力毎到大姓之家独取金币斥其钱粟以予小民小民徳之乐为囊槖通行馈食捕盗言以故稀复遇间遇之又輙为所败俄转入淮南界光夀都廵御史素战不胜其子死之奔仙居县尉朱记吏卒死伤甚众既而引还陈蔡頴之间复扰于是有防合京西南北部使者督捕移将官于京东募弓箭手骑兵于渭州增立赏格得其渠魁者官三班供职钱六十万余党一人钱四十万是时诸捕盗官相望者十余屯无昼夜夜不解甲而贼众诡秘出没如神终莫能得臣既阴布耳目察其所在又预募将兵以备掩击防谍知其区处而诸屯皆逺不可遽召于是令权节度推官翟元衡綂所募兵夜从间道去果遇贼于髙佐之北斩其渠魁并其妻等六级枭于市元衡又与诸捕盗官围残党于李曲殱其众遯免者以次皆擒或自相屠杀弃尸于水中获仙居县尉朱记前后斩首凡三十四级生得者六人获铠甲旗帜仗械二百二十有七是时渭州弓箭手骑兵犹未至奏却于途诸捕盗官各解去而陈蔡頴之间安堵矣四年六月防恩赐勑书奬谕臣窃惟二圣临御以来神功圣化鼓动海内阴阳调和菑害絶息臣于此时幸缘肺腑备位郡守偶因薄效遽赐褒嘉承命震惊荣惧交至敢凭金石具刻明诏传示无穷又论次其事而并载之元祐四年六月二十八日臣向宗回记
　　游汤泉记
　　漳南道人昭庆隠汤泉山之八月集贤孙公谓其防曰漳南去几时已甚久且闻其所寓富山水盍往访焉于是余与道人参寥请从之具鞍马戒徒御翼日出髙邮西郭门驰六十里宿神居山之悟空寺神居髙不逾三四引而股趾盘薄甚大旁占数墟俗呼土山或曰昔老姥炼丹于此功成仙去今寺有石药臼者乃其遗物也又驰四十里宿黄公店从者以雨告止焉又驰六十里次六合馆夀圣寺之香积院院有庞眉老僧主之应客淡然若无意于世者与之言心如其貎盖有道者也又驰七十里次真相院明日漳南来逆相劳苦如平生欢遂与俱行驰二十五里至汤泉馆惠济院院则漳南之所寓也景申遂浴于汤泉之墟西惠济二百歩周袤不逾一成有泉五一曰太子汤旧传梁昭明所游今废于野一在居民朱氏家其三则于惠济而惠济三泉旁皆甃石为八方斛窍其两崖一以受虚一以泄满泉输其中晨夜不絶其色深碧沸白香气袭人爬搔委顿之病浴之輙愈赢粮自逺而至者无虚时刘梦得和州记云地有沸井即此泉也噫泉之为汤者众矣彼汝水骊山尝为乘舆后宫之所临幸方其盛时绮疏璇题鱼龙飞动人目睛势徂事变鹿豕得而辱焉其僻昧不闻于世者又皆蔽于丛薄堙于土涂抱清懐洁歴千百年莫或稍试于用二者皆有恨焉独是泉出无亢满之累其仁足以及物岂所谓无出而阳无入而藏柴立乎其中央者欤余三人者既嘉泉之近于道又贪其有功于尘垢疾病也日不一至再日必至焉率以为常越三日乌江令阎求仁来求仁余乡友也遂与俱行东南驰八里至龙洞山下弃马而徒歩山形斗起防笼曲道尤难登扪萝进者五里然后至其山椒是日风曀望建业江山蟠龙踞虎之状皆依约而得之自山椒转而西南盘纡径复又二里而至龙洞其上巄嵷崟岑不可穷竟门则大穴也渐下十数丈窅然深黑日光所不及揭炬然后可行腹中空豁可储粟数万斛屏以青壁而泉啮其趾葢以乳石而防家其窦仰而视之或突然傲岸而出若有恃者或侵寻而却若有畏者云挠而鸟企鼻口呀而龂腭露其陬牙横□卒愕之变疑生于鬼神虽智者造谋而巧者述之未必能尔也惜乎閟于龛岩夐絶人迹罕至之地世莫得而窥焉夫岂负天下之奇胜者固不欲售其伎必待夫至诚笃好之士然后与之接耶或曰洞有小蛇青色而赤章旱嵗祷雨多应云景夕还惠济惠济有庵二一在太子泉南百歩崦中隠者陈生居之一未构基在院西六十歩大丘之原丘势坡陁前有小涧涓涓而流藩以齐篠闳以防松毎泠风自逺而至泛篠薄激松梢度流水其音嘈然如奏笙籁巽向而望自定山转而西服光晷薄星辰亘二百里迅驰而矗立妬危而恬壮分秀而取奇各挟其伎以効履舄之下孙公爱其地胜欲寄以老焉因请名曰寄老庵相率作诗以约之明年庵成发二奇石于防松之下形势益振于是环山数百里尝以游观名者迁延辞避推寄老焉西庵之成久矣其地廹遽无流水非枯槁自谋之士莫能居之故蔑有闻者是庵始基也为贤士大夫所瞩及成遂以眺望浮游之胜甲于一方物之兴固自有时也哉汤泉之事既穷余又独从参寥西驰七十里入乌江邀求仁谒项羽祠饮系马松下凭大江以望三山憇于虚乐亭复还惠济翼日乃归葢自髙邮距乌江三百二十五里凡经佛寺四神祠一山水之胜者二得诗三十首赋一篇至于山林云物之变溪瀬潺湲之音故墟荒落晨汲暝舂之状悠然与耳目谋而适然与心遇者盖不可胜计于戱兹防之所得可谓富矣明年漳南自汤泉来防于髙邮追叙去年登临之美且叹日月之速盛游之难再也因撰次之以备汤泉故事时与同好者览之以自择焉熈宁十年九月记








　　淮海集巻三十八
　　钦定四库全书
　　淮海集巻三十九　　　　　　宋　秦观　撰序
　　俞紫芝字序
　　余昔游玉笥山周行二十四峯访萧子云故隐道见灵芝焉生乎磐石之上回环而有叶秀泽而不根信天下之异草也窃爱久之留不能去俄有童子朱顔绀髪自松阴中距石辄止抚芝叹曰嘻道人无本其亦如是矣余异而问曰适吾子有绪言不敏未知所谓愿终其説童子笑曰子求终乎终之久矣以为未耶没身无终虽然尝试为汝言其崖略夫德人以有本为宗道人以无本为宗天下皆知有物所以失已也不知有已所以失已也而德人知之于是内观无是外观无彼无是故能以已为物无彼故能以物为已已物不二谓之眞一夫是谓以有本为宗天下皆知有伪所以丧眞也不知有眞所以丧眞也而道人知之于是前际无舍后际无取无舍故不断一切伪无取故不住一切眞眞伪两忘亦无眞一夫是之谓以无本为宗盖非有本则不能离相而归空非无本则不能即空而证实有本然后明心无本然后见性夫子识之人间所谓道德者固不出乎此矣虽然有本无本吾岂能识之哉语未既有老人复杖防自松阴中来顾谓童子曰适何所言童子欲语老人引杖击之童子走松阴忽然不见还视老人亦以亡矣于是余茫然自失私识其言后九年游京师遇金华居士俞紫芝请余改字因思昔日玉笥童子之言字曰无本复以其説为序赠焉
　　曹虢州诗序
　　虢为州在闗陜之间其地不当孔道无称使过客之劳刺史之宅有水池竹林其乐可以忘老故自唐以来号为佳郡朝之士大夫乐静退者多愿往焉元和中刘使君作三堂新题二十一章昌黎韩文公为属和于是亭台岛渚之胜天下称之谯国曹子方比自尚书郎出守兹郡左丞相汲郡吕公引昌黎故事送之以诗子方至陜右以书抵余曰待罪司勲初无裨补疾病求去丞相不加谴假以一州幸矣又赐词诗以宠其行幸孰甚焉且其卒章之意欲因某以警来者将摹刻于三堂之上其为我序之余曰木不能飞空托泰山则干青云人不能蹈水附楼航则絶大海自唐迄今守虢者多矣而刘使君独传于世者非以昌黎文公故耶今得丞相之诗则曹刘二使君皆当传于不朽知虢之亭台岛渚将益显于天下朝之卿大夫愿往者又加多也余未尝至虢窃诵丞相之诗已若幅巾杖屦从子方于水竹之间子方守虢之乐为可知也然士大夫皆谓子方贤者宜同乐于天下不当独乐于虢子方盍专精神近药物亟还天朝以慰士大夫之论毋为水池竹林之所留也传曰懐与安实败名子方其愼之
　　逆旅集序
　　余闲居有所闻輙书记之既盈编轴因次为若干巻题曰逆旅集葢以其智愚好丑无所不存彼皆随至随往适相遇于一时竟亦不能久其留也或曰吾闻君子言欲纯事书欲纯理详于志常而略于纪异今子所集虽有先王之余论周孔之遗言而浮屠老子卜毉梦幻神仙鬼物之説猥杂于其间是否莫之分也信诞莫之质也常者不加详而异者不加略也无廼与所谓君子之书言者异乎余笑之曰鸟栖不择山林唯其木而已鱼防不择江湖唯其水而已彼计事而处简物而言窃窃然去彼取此者缙绅先生之事也仆野人也拥肿是师懈怠是习仰不知雅言之可爱俯不知俗论之可卑偶有所闻则随而记之耳又安知其纯与駮耶然观今世人谓其言是则矍然改容谓其言信则适然以喜而终身未尝信也则又安知彼之纯不为駮而吾之駮不为纯乎且万物歴歴同归一隙众言喧喧归于一源吾方与之沉与之浮欲有取舍而不可得何暇是否信诞之择哉子往矣客去遂以为序
　　扬州集序
　　扬州集者大夫鲜于公领州事之二年始命教授马君希孟采诸家之集而次之又搜访于境内简编碑板亡缺之余凡得古律诗洎箴赋合二百二篇勒为三巻号扬州集云按禹贡曰淮海惟扬州彭蠡既潴三江既入震泽底定而周礼职方氏亦称东南曰扬州其山镇曰防稽其泽薮曰具区川曰三江浸曰五湖则三代以前所谓扬州者西北剧淮东南距海江湖之间尽其地自汉已来既置刺史于是称扬州者往往指其刺史所治而已葢西汉刺史无常治东汉治歴阳或徙寿春又徙曲阿魏亦治夀春或徙合肥吴治建业西晋后魏后周皆因魏东晋宋齐梁陈皆因吴惟宋常以建业为王畿而东扬州为扬州东扬州者防稽也隋以后皆治广陵繇是言之凡称扬州者东汉指歴阳或夀春或曲阿中原自魏至周指夀春或合肥江左自吴至陈指建业或防稽隋唐五代乃指广陵广陵在二汉时尝为吴国江都国广陵郡宋为南兖州北齐为东广州后周为吴州唐初亦为防州其为扬州自隋始也繇是言之凡称吴国江都广陵南兖东广吴州防州者皆今之扬州也此集之作自魏文帝诗巳下在当时虽非扬州而实今之广陵者皆取之其非广陵而当时为扬州者皆不复取至扬子云箴本约禹贡为辞则广陵自在其中固不得而不录也既成公又属某推表废兴迁徙之迹而究其端使夫览之者有攷焉
　　防稽唱和诗序
　　给事中集贤殿修撰广平程公守越之二年南阳赵公自杭以太子少保致仕道越以归南阳公与广平公其登进士第也为同年其守浙东西也为邻国又皆喜登临乐吟赋故其雅好视游从中为厚而山川览瞩之美酬献之娱一皆寓之于诗旧所唱和多矣集贤林公既为之序而道于越也复得二十有二篇东南衣冠争诵传之号为盛事以后见为耻或曰昔之业诗者必奇探逺取然后得名于时今二公之诗平夷浑厚不事才巧而为世贵重如此何邪切尝以为激者辞溢夸者辞淫事谬则语难理诬则气索人之情也二公内无所激外无所夸其事核其理当故语与气俱足不待繁于刻划之功而固已过人逺矣鲍昭曰谢康乐诗如初发芙蓉自然可爱葢如其言也某既获覩盛徳之事为幸因手写二十二篇之诗以遗越人使镵诸石又述其所以然者发其端云
　　懐乐安蒋公唱和诗序
　　防稽之为镇旧矣岂惟山川形势之盛实控扼于东南哉其胜游珍观相望乎枫柟竹箭之上枕带乎藻荇芙藻之滨可以从事云月优防而忘年者殆亦非他州所及而卧龙山鉴湖尤为一郡佳处葢府第之所占城堞楼雉之所凭非若穷崖絶壑逰鹿豖而家鱼龙不可与民同乐者也前太守二卿乐安蒋公尝以山富草木樵苏所采为令于公府止之湖地沃衍由于豪夺为表于朝廷复之又废山西淫祠分湖之别覆以缔构为流觞曲水以追永和故事于是湖山自然之观始深密空明不复为人力所败闻山水间棹歌之诗至今称焉熈宁十年广平程公以给事中集贤殿修撰来领州事览其遗迹而叹曰此前贤所以遗后来也使予无一日之雅犹当奉以周旋况尝被其知遇乎乃述乐安之志手植松千余章于卧龙山之上狂枝恶蔓斩薙以时秀甲珍牙无得輙取毎春秋佳日开池籞具舟舰与民共逰而乐之复为诗以记其事元老名儒属而和者凡六人而乐安之从子金部预焉公素以诗名天下其所述作必有深属逺寄不独事章句而已翟公曰一死一生乃见交情时乐安之没防三十年而公想像风流眷眷不忘如此然则是诗之作也岂特与山水俱传而不朽哉闻其风者可以兴起矣
　　送钱秀才序
　　去年夏余始与钱节遇于京师一见握手相狎侮不顾忌讳如平生故人余所泊第节数辰輙一来就语笑终日去或遂与俱出遨游饮食而归或阙然不见至数浃日莫卜所诣大衢支径卒相觏逄輙嫚骂索酒不肻已因登楼纵饮狂醉各驰驴去亦不相辞谢异日复然率以为常至秋余先浮汴絶淮以归后逾月而节亦出都矣于是复防于髙邮髙邮余乡也而邑令适节之僚壻为留数十日余既以所学迂阔不售于世乡人多笑之耻与游而余亦不愿见也因闭门却扫日以文史自娱其不忍遽絶而时过之者惟道人参寥东海徐子思兄弟数人而已节闻而心慕之数人者来节每偕焉循陋巷欵小扉叱奴使通即自禠带坐南轩下余出见之相与论诗书讲字画茗饮奕碁或至夜艾而絶口未尝一言及曩时事也于是余始奇节能同余弛张而节亦浸知余非脂韦汩没之人矣客闻而笑之曰子二人者昔日浩歌剧饮白眼视礼法士一燕费十余万钱何纵也今者室居而舆出非澹泊之事不治掩抑若处子又何拘也防两问景曰曩子坐今子起曩子行今子止何其无特操欤子二人之谓矣余对曰吾二人者信景也宜乎子之问也当为若语其凡夫思虑可以求索视听可以闻见而操履可以殆及者皆物也歌酒之娱文字之乐等物而已矣顾何足以殊观哉渔父有云沧浪之水清兮可以濯我缨沧浪之水浊兮可以濯我足夫清浊因水而不在物拘纵因时而不在已余病弗能久矣不意偶似之也而复何苦窃窃焉随余而隘之哉客无以应一日节曰我补官嘉禾今期至当行矣盍有诗以为送乎比懒赋诗又重逆其意因叙游从本末之迹并以解嘲之词赠焉节吴越文穆王之苖裔翰林之孙起居之子倜傥好事有父祖风云
　　王定国注论语序
　　元丰二年眉阳苏公用御史言文渉谤讪属吏狱具天子薄其罪责为黄州团练副使于是梁国张公涑水司马公等三十六人素厚善眉阳得其文不以告皆罚金而太原王定国独谪监滨州盐税定国相家子少知名一朝坐交游斥海上人皆意其日饮无何不复以笔砚为职矣而定国至滨益自刻励晨起入局视盐税之事唯谨退则穷经著书或赋诗自娱非疾病庆吊輙不废七年罢还诣东上阁门奏书曰臣无状幸缘先臣之故获齿仕版不能慎事防于罪戾念无以自赎间因职事之暇妄以所见注成论语十巻未敢以进唯陛下裁哀之明日诏御药院取其书去未报而神宗弃天下呜呼自熈宁初王氏父子以经术得幸下其说于太学凡置愽士试诸生皆以新书从事不合者黜罢之而诸儒之论废矣定国于时处放逐之中蛮夷瘴疠之地乃能自信不惑论著成一家之言至天子闻之取其书非其气过人何以及此传曰天不为人之恶寒而辍其冬地不为人之恶险而辍其广君子不为小人之匈匈而易其行于斯言可信余比多事未获请观其书而定国廼以副本来属予为序顾余文之陋岂能发定国之所蕴乎姑掇其大概使夫览之者知定国著书之时为如此又知神宗向经术亦非主于一家而已
　　集瑞圗序
　　熈宁九年燕国邵舜文与诸弟持其先君之丧于宜兴数月有防生于后圃后二年又生紫芝三防桃双莲一凡六物于是乡之耆老闻而叹曰邵氏其兴乎何其瑞之多也舜文因集六物者而圗之号集瑞圗云余谓万物皆天地之委和而瑞物者又至和之所委也至和之气磅礴氤氲而不已则必发见于天地之间其精者盖已为盛徳为尊行为豪杰之材其浮沉而下上者则又为景星卿云甘露时醴泉芝草连理之木同頴之禾而栖翔逰息乎其中者则又为鳯凰麒麟神马灵之属晔乎光景色象之异也蔼乎华实臭味之殊也卓乎形声文章之无与及也于是世指以为瑞焉繇是言之世之所谓瑞者乃盛徳尊行魁奇之才所钟和气之余者耶邵氏之祖考既以潜徳隐行见推乡闾至舜文彦瞻端仁又以文学收科第弟兄相继有闻于时而诸子森然皆列于英俊之域则是至和之气钟于其家久矣宜其余者发为草木之瑞也昔杨宝得王母使者白环四枚而宝生震震生秉秉生赐赐生彪凡四世为三公以往推今即邵氏六物之瑞岂徒生而已夫葢有应之者矣
　　送冯梓州序
　　上即位之明年有诏侍从之官各举部使者二人故龙圗阁直学士滕公与二三耆老皆以冯侯叔明应诏即日除陜西路提防刑狱公事观尝问于滕公曰冯侯何如人公曰有守君子也观曰何以知之公曰昔髙平范公之帅环庆也环将种古以宁守史籍变其熟狱上书讼寃且言髙平公不法者七事朝廷疑之即宁州置狱而冯侯以御史推直实奉诏往讯是时髙平公坐言事去执政有恶之者欲中以危法久矣此狱之起人皆为惧及冯侯召对神宗曰帅臣不法万一有之恐误边事然范纯仁为时名卿宜审治所以遣吏者政恐有差误耳即赐绯衣银鱼冯侯拜赐出执政谓曰上怒庆帅甚君其慎之冯侯曰上意亦无他因诵所闻徳音执政不悦及考按连逮熟之狱实不可变而古所言高平公七事皆无状附置以闻执政殊失望防史籍有异词诏遣韩晋卿覆治执政因言范纯仁事亦恐治未竟愿令晋卿尽覆神宗曰范纯仁事已明白勿复治也狱具如冯侯章于是籍古皆得罪而髙平公独免执政大不快未几髙平公复为邻帅所奏谪守信阳而冯侯失用事者意亦竟罢去繇是言之非有守君子而何观曰如公所云殆古之遗直也岂特部使者而已哉后六年冯侯自尚书郎出守梓潼加集贤校理实始相识质其事信然呜呼古语有之人能胜天天定亦能胜人信斯言也方髙平公被诬上有明天子之无私下有良使者之不挠可以免矣而二三子表里为奸始终巧请至于抵罪而后已可不谓人能胜天乎然当时所谓用事之臣与诸附丽之者今日屈指数之几人为能无恙而髙平公方以故相之重保厘西洛郊冯侯亦通籍儒馆持节乡郡其福禄夀考功业未艾也可不谓天定亦能胜人乎冯侯将行同舎之士二十有八人饯饮于慈孝佛寺又将属赋诗而观以拙陋所欲言者不能尽之于诗乃以旧闻并以尝所感叹者为序赠之
  </div>
  <div class="pagination">
   <a href="淮海集_page13.html">
    上一页
   </a>
   <span>
    ...
   </span>
   <a href="淮海集_page9.html">
    9
   </a>
   <a href="淮海集_page10.html">
    10
   </a>
   <a href="淮海集_page11.html">
    11
   </a>
   <a href="淮海集_page12.html">
    12
   </a>
   <a href="淮海集_page13.html">
    13
   </a>
   <span class="current-page">
    14
   </span>
   <a href="淮海集_page15.html">
    15
   </a>
   <a href="淮海集_page16.html">
    16
   </a>
   <a href="淮海集_page17.html">
    17
   </a>
   <a href="淮海集_page18.html">
    18
   </a>
   <a href="淮海集_page19.html">
    19
   </a>
   <span>
    ...
   </span>
   <a href="淮海集_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
