<!DOCTYPE html>
<html>
 <head>
  <meta charset="utf-8"/>
  <title>
   净德集 - 第 7 页/共 19 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   净德集 - 第 7 页/共 19 页
  </h1>
  <div class="content">
   伏审攷绩推先颁恩示劝陟郎曹之前列沸郡境之欢声恭惟某官茂器承家逺材适治要涂更践惟嫺循吏之风华步超迁元被盛朝之宠行期异日自陟迩聨
　　谢诸公贺致仕启
　　齿发衰残义当避退名勲焕赫恩许归休于君臣之际幸而有终于朋友之功岂为无助此葢某官至诚嗟恤雅度并包知其勉强不前未甞深责使之安完而去可乐余生重委牋修曲存轸念且引年谢事庶防免贤者之诮义所宜然而杜门养疾聊以待终焉之期礼无足贺襃嘉所及愧惧莫胜方羸疹之纒緜想门庭之阻邈欣闻所教书不尽言
　　回成都监司启
　　隆恩遣使朝廷委宪度之成清辔戒涂郡邑仰光华之逺式钦茂业良抃下悰夙觌风徽甞亲诲语方幸退藏于里巷未由趋集于宾除向望实勤叙扬奚悉
　　代贺范相公启
　　器兼文武道备天人始列周行绰有栋梁之器及参大政蔚为社稷之才果振家声遂当国相昔韦平嗣兴于西汉袁杨继起于东京张公锡延赏之名陆氏取象先之意虽云华族未必熙朝然犹前史以为美谈当世谓之荣事固未有百年遇太平之运四时膺爰立之求以今言之一何盛也某夙登门甞颂威容念班谒以无由第承风而窃抃
　　贺新知成都胡资政启
　　伏审法扆畴庸制函申命易宛邱之巨镇领令全蜀之要权一发宠章交流欢颂恭惟某官至诚自既大节不欺以道徳文章为经国之逺猷以法度纪纲为致君之先务四邻作辅独高治世之典刑九命出藩尤重逺方之形势即闻温綍复秉洪钧某早候下风宿闻余教仰朝位之圗任窃幸依仁知乡党之防休敢先致庆愿言欣咏奚极叙扬
　　答家朝请谢转官启
　　伏审天官考绩法扆霈恩循格有常迁官示宠恭惟某官内崇徳本旁贯治源贤业周施宜坦云霄之步禄阶叙进荣酬日月之劳仰承君命之光华聊助亲帏之喜乐遽烦隆礼特贶珍题感抃交深布宣奚极








　　净徳集巻十二
　　钦定四库全书
　　净德集巻十三
　　宋　吕陶　撰
　　序
　　鹿鸣燕诗序
　　自三代之衰法制防亡礼文残阙后世考求于防牍之间仿而用焉其幸存而仅似者盖无几也周之时乡吏教民于所治至三年大比则乡老与士大夫兴举贤能饮酒以賔之于是歌小雅合二南以申其尊宠喜乐之意井田既废校序不讲待士以科试取士以文章虽因宜施务倡变治体推迹源派亦甚异于古矣洎唐开元中百宪具葺文化寖隆乃诏州郡以贡士日行乡饮用少牢当时谓之中礼则今之鹿鸣燕者又从而繁饰之也然犹取讲道修徳之歌以为美名言嘉賔之可则效是故饮食宴乐且将厚意庶几得尽心焉窃详味其遗风余范亦有以见前古之髣髴虽加繁饬愈于阙而不复见者得非幸存而仅似欤成都素号多士比比向学亲逢熙明率以治经求举今年秋既试于有司而荐之礼部也府帅蔡公约用旧章敦励良俗致礼以燕之时翰林范公得谢而归适居右席实为古之乡老公与范公洎集贤俞公中秘叚公各为诗以美之如方圭圆璧光焰相烛知与不知皆视以为寳儒林盛遇超迈平昔士大夫赓而献者凡若干篇信盛矣夫某窃维朝廷念蜀之深慎简才杰付畀事任故取人待物之道皆由恳诚务尽体要虽古之君子长育人材乐与贤共劝驾明德虚席多闻谅不能过也诸君方志经术岂特务论説苟名第为哉惟好学可以任道惟慎行可以成俗此诸公之所以有望于诸君也某既赋诗求附于后又因而述其然惟诸君勉之无怠熙宁乙卯九月朔日
　　鹿鸣燕诗序
　　成都诸进士既中有司之式度则藩侯为之设燕赋诗宠行相与属和摹刻而传循仍久之号曰故事今年秋府帅刘公谓旧礼之不可废也既燕之遂以诗赠之且述前人题柱夺标之事而劝励焉葢好贤乐善之心发于咏歌则教存其间也自天章李公洎僚属賔从及其诸生相继而赋凡若干篇士林夸尚光辉一时昔王起三领贡籍周墀作诗以贺起亦答之时一榜进士卢肇而下二十二人尽能赓唱后世好事者摭其本末纪为美谈有以知朝廷文化之盛多士逢辰之荣想味余风良可爱慕然则鹿鸣唱和之传也亦可以见西州学俗之美而礼文之有足观者
　　陈传正退居类藁序
　　予尝志中表陈公传正之墓而铭焉其行其学其政事槩可见矣后十二年谪居衡阳过公之子绶始得公汉南退居类藁二十卷读之信乎志铭之不妄与也夫君子之学始于治性修身而终于事业岂特规规于辞采章句而谓之文乎积于中乃发于外蕴其实乃形于言表里之相符本末之相济而后能也譬夫辉山之玉不责功于琢刻抚之则温润击之则清越跃冶之金不资巧于鍜錬举之则坚重扣之则铿鍧皆本其所有而见焉公忠于君孝于亲信于朋友仁于物故其文之典厚详正出于天质之自然乃仲尼所谓有德者必有言也庆歴二年仁宗皇帝试进士置在乙等上覧卷嘉美谓曰辞理优赡遂擢甲科抑亦士林之宗仰清议之敬服其可欺乎公初名东琪后改曰习字传正云
　　送唐子方序
　　治乱之源出于任人而贤不肖进退系天下之幸不幸世主安得不慎取舎哉葢天下之事有本末有重轻贤者志于逺而不肖者苟于近此所以任人之得失为斯民之治乱也汉孝武承文景恭俭之余中外丰实奋然欲鞭笞四夷竭数十年滋衍之财继以盐鐡舟车之入调用于邉犹不能赡乃至桑羊领大农而尽秋毫之利然戸口减耗邦本摇矣虽悔且哀痛无及也唐宪宗力平冦孽以兵费为先务而异镈聚敛媚上乃执大政虽裴度崔羣谏辄不聴用上下羣情为之震骇而元和治体亦寖衰矣吾朝举海域之广利源货法一制于上富厚之积跨拟前古然而兵过百万日有常养二陲向顺嵗有常赐三载禋赉万官冗禄尚方之用时或不防平居量入而出仅无余焉自康定用师以四海备一方而天下之力不复全盛比者数年大变继起优锡之具多贷于民歉饥相仍十室九空而朝廷经费不可一日少损呜呼用度如此其急也生民如此其劳也则天下利柄谁可属任耶上嗣位之九月亲励聴断逺猷庶政究索讲举元臣旧德简擢信任念公之贤不当久于外乃诏以归而付之大计天下于是知上之愿治而任人得其道也惟公忠纯贞亮以仁义礼乐贲饰诸外厯辅三圣无后先游説之助惟直道自致惟大节自处湛然有阜安元元之志承命而往岂非天下之幸欤荀卿书虽杂言王覇至于论足国之道则曰节用以礼裕民以政又曰儒术诚行则天下防而富夫上所以任公者本节用裕民之道矣公所以报上者施儒术而跻富夀也推而措之揆席以翊成大化则良史必书其详此姑述公之行尔
　　送并帅陈公还阙序
　　兵者天下之难事也用之难不若养之难养之难不若御之尤难用兵而失道则威沮于外不可以胜敌养兵而无制则生民之害日益增长于内久而不革祸败随之御兵而非其道则内外之衅乘间以发速若反掌故用之难不若养与御之难今之兵习常于治安而不用将用之固难惟其养而有制御而有道则庶几可适于用而不甚患其难也屯田置府之法不可少仿前世而聚豪悍不逞之徒无虑百万温衣饱食仰给县官赋敛过乎什一公利不遗毫末而廪帑无数岁之积耗于兵者十常四五夫耕而殍沟涂妇织而寒无以自覆家苦于转输戸劳于馈饷斯民之力有时而竭养兵之制宜尔耶无名不功之赐数下不能厌满其意而能开诱其贪平居摇摇焉惟恩赉是望不幸有非常之事则聚而议赏嘉祐之末见之而可为太息也有偷生之色无敢死之气知可爱之政不知可畏之令上下恬然曾莫是恤或匹夫之勇或数级之多不诘其忠义智谋何若遽假以美官重职而措之要地其甚者以捍邉又其甚者以副一道之经制夫小人之情好推其类而归心焉有唐方镇之变鲜不由此御兵之道冝尔耶恭惟图任元臣总握枢柄頼其深谋奥畧以御遏四海险暴之萌而立成富彊不抜之势伟乎盛哉惟公忠纯贞亮卓然当世出处中外率本大节无好名惧谤之意不为苟简自安之策早夜孜孜为朝廷画宏逺无穷之计岂非信道笃而自任以天下之重者欤上嗣位之二年念公之贤不当久于外乃诏以归将付之钜任所以塞天下之望而仰成重德也夫如是则毕天下之事不足为了也功名不足为有无也惟大君子尽所以致身行已之道无负而后巳也向之所谓难者俄而易也四夷可懐也生民可福也万世之利可享也昔汉宣帝厉精求治链羣臣核名实而魏相总领众职颇称其意上下相安莫敢苟且又尝陈五兵之要谏击匈奴右地言行计从有三世称藩之效唐宪宗愤国势之陵荡奋英武削乱阶而裴度抗志大防以靖盘结之祲奸臣凶将蓄鋭丧气惮其威棱二十年间王室系之轻重以古揆今而观圣贤之防则公之勲谊德业岂特偕汉唐名臣而巳国有良史必能书其详
　　送田宻学元均还阙诗序
　　某儒衣非好侫者耳目公之仁治久矣防公以王命归涖宰府乡之稚耋皆嗟咨涕洟恋念公德业显异发于讴歌喧喧载涂然能謡而不能文其何以逹九重播四方传千万祀乎敢次第其言为古诗一章赠公之行庶几中和之政流闻于无穷尔
　　送曾子山序
　　待士之薄补吏之轻今天下之公患也采以章句之学秩以斗升之禄合贤不肖而一焉以日月为劳而位焉幸虽小人能苟容媮合则进而得骋不幸虽君子有毫毛之缺则见废于世故世而居小官者举皆以簿书期防冗末劳贱之役为任其施为思索一不敢外绳墨甚者至于俯仰步趋亦习其柔瘁寒弱之态办于是谓之材安于是谓之分舍是以为好高取异往往乘而蹈祸以踬其终身君子处之而顾其势之如此也虽有伟特闳逺之心必养之以防纳之以蓄庶乎有待焉尔非敢茍于时也临川曾子山识明气劲以名节自砺一命为尉铜梁而处已虑事外虽混混于流俗中则莹然以清毎语及当世利害必感慨引论有爱君援民之意岂非所谓有待者耶夫行植于初必裕于终诚发于言必着于事予乃知子山将有立于今也
　　记
　　利州修城记
　　皇祐四年冬蛮寇岭表犯诸郡惟广州城坚可守攻之五旬不陷自是搢绅大夫言于朝谓蜀久治安武备稍废城当城不当遂废不议诏俾治之此缮修之大槩利据蜀之四逹古号控扼地既喉而藩其势孰御将臣之出守者绾有兵制统治邉疆朝廷建置之意逺矣城圯弗顾焉能率职况天子明诏存焉郡守太原王侯勤劳民务率有矩矱奉诏祗饬乃谋于城寻其广凡千有五百防其入总千有三万欲赋于民则地瘠财窘虽丰年犹有艰食重困以劳肌将不膏欲给于兵则给役无几但缓岁月未克以究乃请于漕刑二府仰其资给而成之咸以为天下之事一也协议而济孰谓损权顾巳而处孰谓知变矧为之城非私一郡岂宜坐视州郡之阙而恬愉其心于是集他州羡卒千人致廪粟数千斛以周其事郡守王侯日至城所以劳以食众罔不勉起甲午仲冬至乙未夏四月而新城成观夫墉垒屹立山河慿辅以控则壮以居则完乃襟带之利也城之为效可述矣然天下久安虽三王之政必有敝不救不革元元畴依则利固有大于城害固有大于不城必曰警而后虑非虑之原也推此及彼功业乌可涯哉
　　利州重建永安庙记
　　利城东北隅有隙地广袤数十步庙貌栋宇圯不复见岁之春秋郡遣官祭其神至则设爼豆榛棘间行献礼讫事弃而去考诸图志庙以永安目之索其创建之本末不得而悉然详观称谓摭礼经命祀之説揆前世所以神夫岂非法足以济时功足以保国捍灾御患贻斯民之利者欤又岂非邱陵川谷出云为风见怪物资万物之生者欤抑良吏嘉政有以入人之心没而不能忘者欤不然孰能传庙祀歴千百年虽血食几废而美名尚存耶嘉祐二年冬十月郡守张侯遵按祀典追懐神烈严其像而屋之于是明灵以安荐献以位歳时致报不黩而肃客有过而叹曰民荷神之休以生神于民有功也太守司民甘苦务宁其生故推本于神而奉以礼具以永民之休太守于民无愧也神享太守之报何愧矣十二月五日
　　重修成都西楼记【原注代吕公弼】
　　嘉祐六年夏四月予自延安就领成都节制至则考求风俗之敝及其所便安乃知蜀人循柔思义易以诚感治得其道皆能乐生于是平心而思律已而动事罔钜细务中适宜庶几宣布皇泽使之泳游则亦无愧既而普淖大熟新陈相仍物遂平价昔之饥者有腴其肤向之寒者或温其躯野农昼嬉廛叟夜娱皥皥然不知其从来若处于唐虞岂非尧仁舜明覆被幽逺庶黎防福之效欤夫然奉诏令导德惠因其安生而与之共乐者亦牧守之事也府署西楼创建逺矣据藩翰之峻势宅林园之胜地登临濶视可以极山川之秀景燕闲高防可以快风月之清意岁之方春物状尤异红葩鲜妍防榭交辉绿树茂宻亭宇争荫吾民来游醉于楼下实一方之伟观四时之絶赏也惜乎基级倾圯梁栱腐桡遽一风雨虑至剥覆此而不葺殆非起旧起废悦民便俗之理然议者重于兴作欲改竖防舍予以为斯楼之建亦西州故事一日乘毁辄易民其谓何乃办材鸠功因而新之不赋于民不耗于公未逾月而事具观夫巍构山立重楹翚飞上虚下广内显外壮穹隆奂丽疑若天设旣落成之酌而谓同僚曰昔齐宣梁惠有园囿台沼之胜不与民共孟子讥之防今承平逺方无他忧斯人熙熙知乐生之趣予幸守土不咈其欲则是役也庶不为孟子所讥耳因笔为记云
　　集真观记
　　道术与吾儒并驱争骛于中国厯千百年源深流长津际漫渺徒类益滋气势益壮自国都郡邑至乡闾党巷之聚率置庙貌以防祀事学六经者谓其戾去吾教有駮去扫荡之志为言与力举能勇也若乃信向坚慤崇奉切至则反愧彼焉走郡城而南濒江流而东田壤内平而积腴园林竞秀而交荫遗基旧棘屹然其间者集真老子祠也唐天寳中以金星玉芝之祥始命创建榜曰真符宋朝祥符六年又赐今额前府尹宋公俾青城山道士黄方中居之府民句希广多出缗钱以缮缉乃崇门屋乃翼庑序乃严神位乃辟坛宇恶俭鄙侈得虚寂清净之胜焉夫天寳距治平逾三百年治乱不常兵戈间作民庐官舍多若陵谷之变独此仙祠虽圯不壊后有居者自能完治惟仲尼之德覆被四海义均社稷血食无愧自天子逹于庶人咸有北面尊事之礼着在祀典大不可忽而州邑之庙倾败不屋十常二三庆厯中诏天下兴学多士靡然向风识诵之地未几议者舛驰学校又废岂吾儒信向崇奉其道不若彼徒之坚慤切至耶抑祸福之理近则易谕仁义之功逺而难知也记集真者得而详之治平元年二月二日



　　净德集巻十三
　　钦定四库全书
　　净德集巻十四
　　宋　吕陶　撰
　　记
　　巡抚谢公画像记
　　真宗景徳三年夏四月西南方有大星占者谓应在蜀分上恻然动心以为蜀去朝廷逺民之疾苦尤难知天有异象可畏不可忽其择廷臣之贤而通世务者往绥元元于是公以屯田员外郎巡抚利益又诏同九河张公咏议鼓铸利害乃攷鐡价制钱币重轻适均物估用平众甚便之时方寇乱之余百弊滋起土俗凋困惟九河公洎公相与谋议作为宪令安全纾息极尽统要俾其世世子孙恃之以生故张公之治蜀为天下最实公有以助之也旣而举部吏数十执政以多为疑公请连坐冀其必用自尔奉使举吏皆连坐而公之举者大半有立于时矣成都旧风凡奉使来者绘像天庆之仙游阁公之后六十有四年其孙司封郎中景初师厚以按刑之命至故亦绘公之像于壁所以推崇先德而永蜀人之瞻也防惟真宗皇帝承天下熙盛之极恩隆泽厚及民骨髓跂行喙息罔不欣戴然而星变一出则恐惧警戒以蜀为忧分命良臣审究时病岂非奉天爱民之心乎惟公纯诚大畧深体上意施设有原期底静安岂非推已济物之义乎夫奉天爱民圣君之令德推巳济物贤臣之能事王道之起莫先于此而君臣两得惠加逺方固可以着示后世率为大范也公讳涛字济之为太子賔客陈留伯薨以子绛知制诰赠礼部尚书若乃出处之本末勲烈之始终则范文正公之碑欧阳公之志尹师鲁之行状悉得而载此特治蜀之一端尔师厚儒者知治体风槩落落有援世之意时方改作以福斯民而或忘义利之辨师厚累疏列其不可无愧于祖构云熙宁四年五月二十日
　　府学经史阁落成记
　　蜀学之盈冠天下而垂无穷者其具有三一曰文翁之石室二曰周公之礼殿三曰石壁之九经盖自周道衰防乡校毁废厯秦之暴至汉景武间典章风化稍稍复讲时文翁为蜀郡守起学于市减少府用度以遗博士遣诸生受业京师招子弟为除更由且以补吏或与之行县民用向劝几比齐鲁自尔郡国皆立学实文翁倡之所谓石室者存焉至东汉之季四海板荡兵火相仍灾及校舍弦诵寂絶儒俗不振兴平中郡将陈留高眹修旧补废作为庙堂模制闳伟名号一新所谓礼殿者见焉及五代之乱疆宇割裂孟氏苟有劒南百度草创犹能取易诗书春秋周礼礼记刻于石以资学者吾朝皇祐中枢宻直学士京兆田公加意文治附以仪礼公羊谷梁传所谓九经者备焉始汉景末距今凡十六代千二百四十余年崩离变革理势不常而三事之盛莫易其故然则冠天下而垂无穷非夸説也攷实以议也惟经史阁之成基势崇大栋宇雄奥下视众屋匪隘即陋聚书万巻寳藏其间斯亦近类三事传千百年而不可辄废者乎龙图阁直学士濮阳吴公因其成也防僚佐与蜀之士大夫及其讲师弟子凡若干人饮酒以落之德风洋洋颂声愉愉布宣于一方有若阙里弟子集雩坛之下咏歌先王道德而归诸圣门又若鲁侯至泮水之上国人望其车旗和鸾而乐见之视其顔色笑语而有感恩向化之意呜呼其盛矣夫公纯诚好善治有本末所至以劝学为先见一士可以语道诱进之常若不及乃诗人所谓能长育人材则天下喜乐者也某于是推明公义而言焉夫治性修身以及国家天下大畧本之仁义其文莫赅于经见古之人注措发施正邪粹驳与其生民幸不幸其迹莫着于史世之学者不矜诵数而率履其言不竞多闻而慎择其是则为有得亦庶几善学欤初阁之营建皆幕府太常博士王君霁为之谋君修洁有文尝典吴兴郡学挈其规范来遗诸生匪独施诸阁也时熙宁四年十二月一日
　　成都新建备武堂记
　　安危治乱之变岂不难言哉人之情狃常习故舍先几取后患盖亦多矣今朝廷所谓外忧者无如西北故秦晋赵魏皆宿劲兵为之用治军抗武于政最先而天下之势亦以为最重夫重轻者天下之异势安危治乱所从出易而无备则变逆之资也汉之衰冀州之兵起唐之季桂林之戍叛祸结不觧乃底灭亡前辙往鉴足以惩警议者知三路之为重而不知蜀之不可为轻岂善计乎夫蜀之四隅緜亘数千里土衍物阜赀货以蕃财利贡赋率四海三之一县官指为外府北倚劒阁险絶天下东连獞獠蟠聚深固西南皆蛮诏自古犷彊唐天寳后尝与吐蕃并力以二十万众三道入冦又尝止成都西郛大掠华人数万而南方其王政衰圯则奸豪凭险自安或七八十载不以赋税归中国吾朝混平寰宇恩柔威御咸有深意淳化之际吏于上泽壅不流经制烬矣民心懐危盗乘而作起甲午距庚子七年三乱狂夫一呼羣应如响今日取某州明日陷某县向风辄靡何啻巻席之易戴白父老往往犹言其状闻者为之寒心然则戎防军政敢一日废耶龙图濮阳吴公之开府也驭兵如民条教详白凡居处饮食之具与其役任之劳逸先治以宜用壹厥心乃度府门之右作备武堂所以讲师律而训戎伍也日练月习率有定令数视屡阅飨劳继之金鸣鼔奏士倍其勇万众旁睨震动耳目实镇守之重务氓俗之深利也昔晋武既平吴欲去州郡兵以治安虽山涛卢钦力陈大本以为非是亦莫能用及永寕之后冦难交起则郡国无备不能制唐穆宗初两河既定萧俛叚文昌谓武不可黩乃议销兵及燕赵之乱始募市人以战复丧河朔斯皆固不知变拨去根本苟近效忘逺图安能成天下之务哉蜀无事七十有三年议者恬然不怪民尚嬉乐恶闻干戈公一旦逺思长虑而及于此不独为蜀之计乃为朝廷计也始民恶兵异公之为懦夫曲士从而腾说逮其久也则曰吾将頼之以安而説者亦愧悔不敢议易之萃君子以除戎器戒不虞兵法无恃敌之不至恃吾有以待其公之意欤且鲁有治戎之备足为世法孔子序録附于王言春秋书治兵大阅虽以义制文中存奥训葢亦区之大事谨兴作也堂之成敢不第叙本末及其岁月云熙宁五年三月一日
　　薛文恭公尚书真像记
　　尝观西汉之兴高祖勤于创业谋臣猛将乘时而起相与经营乃底靖康功成事济咸享封爵其君臣恩义之笃则着位于朝藏籍于庙示以带砺申以盟信期之千百年而无有絶灭厥初岂不盛哉及二三世或寖衰落以至除国失姓甚者乃陥佣保何物理隆替不常如是耶抑其后裔不克嗣守其先烈因隳没也永言堂构菑获之论宜为寒心宋有重徳君子尚书薛文恭公讳某字某世为华阳人太平兴国中擢进士第遂居某郡至景祐某年薨于位厯事三圣率有大节出入中外风迹蔼然书在国史实显以光诸孙之得録者凡若干人西京左藏库使某其一也按刑总兵留蜀五稔欲询族祖之邱陇而展拜之则陵谷异变终不能识欲询族属党巷之旧而亲接之则契濶流防亦莫得知盖仕宦四方岁月緜久而情好不相通故也平居感慨每有故乡之念于是绘公真像于玉局观之西室庶以荣里闬之观而慰士林之思其尊先贵本之心亦勤矣乎惟蜀去朝廷最逺而贤士大夫最多或以忠义立或以文章称或以操行着盖自汉而下世常有之惟公生于盛时能以道德致位八座而子孙又能防其遗泽余美保有爵位既蕃且昌匪惟不坠乃祖之烈而亦足以夸耀吾蜀之事逺视前古皆无愧焉夫于国为名臣于乡为先生存有逺业没有重名此晚辈所以仰望而矜式者也某闻公之风用自饬励继以左藏君之请故从而记之熙宁五年十一月五日
　　蜀州新堰记
　　熙宁七年冬十二月朔唐安新堰成广民利也岷山之旁三水合而北注至郡之东隅与大江防湍悍湓激又溃而五霖潦闲作横山防漫高则没邱垄下则漂田庐止者患溺行者苦泞江之故道日漏且涸弃失余润不能浸逺永壖之稼屡植尽槁盖八九年矣渠江黎希声既守郡深防隐弊加意于此思有所以捍防之欲责于兵以致力则无羡卒欲出于廪以充食则无余粮欲重困元元以起大役则素所不忍时旱甚谷贵流徙满道皆仰给于公养而壮者仅三千人晨夕饱饫可任以事防新津老人陈汝玉亦状本末以献乃按度冲防布为巨楗制导异归之旧踪循源而下大患自弭始秋八月至是有成凡溉田三万九千亩濒侧之民安而粒者无虑五千家其为利亦博矣诚能讲葺以时久且完固虽或亢沴岁望庶几不失也予尝防利害废兴之説盖生民幸不幸系焉君子必审而后动大率因物之自然徇人之所欲不矜妄智不计近功则事之有作简以济民之受惠逺以深若乃自用而凿智饰巧伪背天理反物性苟期成效以要利取宠于一时而不虑吾民之困戚者彼安足与论利害耶西南虽号沃壊然赋敛百出于农耕夫日夜劬劳而三时有馁色百亩之家占名上籍而歉岁或不免饥惟是沟畎渠防之务于政最切上之人苟置不议非所以抚惠赤子也希声儒者通经术以忠厚治常先民防故所施如此昔汉循吏皆以乐易德爱为之本济时及物凛然足称若召翁卿之于南阳王仲通之于芍陂前史嘉其风迹着范来世则唐安新堰者可畧而不述哉八年四月五日
　　文与可画墨竹枯木记
　　君子之智思能过于人则事无巨细皆足以取髙此众人所以尊爱钦重之不已也画者中有拟象而发于笔墨之间苟臻其极则近见羣物之情状逺参造化之功力自古贤俊往往能之盖取其如此欤与可之于墨竹枯木世之好事者皆知而贵子瞻尝谓尽得其理固不妄也顷年来成都画此两物于嘉祐长老纪师之方丈纪师寳之以夸识者乃西州僧舍胜事之一也与可在文馆二十年其材可巨用将老矣尚恂恂小州胸中之蕴曾不少露通塞荣悴无一毫胃诸心名教至乐之余时作墨竹枯木一二以寓其幽懐逺趣真所谓粹静君子也岂特笔墨之间有以过人哉知则语其大不知则语其小知不知于与可何损益耶此可与高爽明逹者言不可与鄙闇道也熙宁八年六月十日记
　　圣兴寺僧文爽夀塔记
　　僧文爽诣予而言曰文爽之先居济南姓朱氏方少时去父母来成都学浮图道得圣兴寺蕴中而礼之防真宗皇帝吴国长公主为报慈正觉大师以普恩落髪今六十九载矣自为童读佛书以至隶僧籍登讲座主赞懴长戒坛居副职衣紫方袍无一不足者行年八十复何为哉惟晦黙澄静日俟终化有为我穴西郊之地他日以烬骨藏其间而谓之夀塔者敢请文以志焉某伏闻家君言师字鉴之相从最旧知其为人有律行该通教典终日演讲仅五十年就坛禀戒者无虑千数尝委槖金新防净寺门防求所利益天章待制李公为记其事年虽耄意气不少衰某向遭先妣丧数为水陆大供觊享防福师夜诵真谛亹亹逹旦声韵逺畅愈于壮夫盖诸经所载佛语者尝总而记之故多且不遗也悲夫世之妄人牵聨驰突于利欲之坠裒恶贮过以自封殖伐灭天和投涂罪境不知其神魄之丧夺固已久矣而犹蚤夜惕惕恒恐浮躯之易壊凡如此者又安能知释氏之于死生甚近而易乃有往来彼此之论虽然以师之轻清悦豫不夸能不役智则未可以岁月期也曰仲倪仲昻惟贤士昙士独五人者实继其后云元丰戊午岁季秋朔日
　　眉州醴泉寺善庆堂记
　　士君子少而从政老而谢事去仕途之劳就林泉之佚康宁夀考防然自得其始终往返之际固巳高于人矣至于子孙皆能有立从而光大之则尤可高也吾乡秘书监程公践厯寄任凡四十年风迹凛凛德惠在民及其老也得请而归高堂广厦足以奉起居之安芳亭茂榭足以遂吟赏之乐安车轻盖足以便游从之趣道衣野服足以资萧散之味凡尘埃网罗深可厌恶之事无一毫辄累其懐賔客到门则置酒高防剧谈大笑如少壮时往往日暮夜防不欲其去有子五人而官者四其一人则又以才能见用而仕亦显矣此退休之美绍续之隆皆可高也非独此而已抑有可纪者焉公尝念仲弟泳之之亡而禄秩未及乃以一子恩及其犹子所以公之幼子尚未仕而泳之之子巳为丞于大理则昆弟义好之笃于古无愧宜其见爱于乡党而推尊之也郡城之西曰醴泉寺者公之先世实葬其侧岁时上冢必止息焉榛芜满前栋宇败陋公出力而完之僧绍良德公之深乃建新堂以绘公之像及诸子之仕者凡六人而尊奉之且推本公之祖考以来积累深厚之所致而谓之善庆尚虚西壁以俟后哲程氏之族信盛矣哉昔人盖有父子皆至公卿兄弟同时为二千石则前史録以为嘉事后世借以为美谈攷古揆今良可尚矣公官三品年八十古之乡老也斯堂之成必饮酒以落之子孙列侍于旁乡人爱公而来贺者或以爵或以齿序位于前起而执觞罗拜而为夀賔主相与尊斝相交乐作于庭酒行而无次老者得尽其乐少者不敢忘其恭一席之间有悦豫而无惰慢于此观焉亦乡饮之遗风欤某同郡人喜公公之落成而尔得偕众賔之末酌以献公已而从杖者以出安能无慊于心哉得书其事不敢辞也元丰元年十月朔日




　　净德集卷十四
　　钦定四库全书
　　净徳集巻十五
　　宋　吕陶　撰
　　论
　　论畧
　　圣人之道布于方策非髙逺而难知迂濶而难行汗漫而不可攷信大槩以简易为宗以尽天下之理以仁义为用以成天下之务自微言既章句之学承流而兴百家异论众説殊指学者各习其师亡失本统释数字之文有至十数万言而是非无所取正求之以经世范民之用为天下治国家之大畧葢阙如也岂故教贻训之深旨哉人君之立乎民上虽至诚深智究逹万事之表必师式要道以建皇极是故书陈尧舜禹之徳皆以顺考古道而行之为盛至于传説之戒髙宗则亦曰事不师古以克永世匪説攸闻孟轲区区战国游骋诸侯非二帝三王仁义之説未尝辄道由是而言则为人君者安可不知经术哉舍是则万化之原无所稽法而治乱之几隳于应变矣人臣之处乎朝廷图逺谋至识欲尽致君之分必通习经刻求古知今然后可以剖决大疑而裁量先务是以两汉诸儒若董仲舒儿寛公孙夏侯胜吕季主隽不疑伏湛侯霸鲁恭郑兴桓荣之徒皆以经术博彊果于适用其辅导世主究陈政教建大议逺业以率有位足以垂宪千古若持防衡按绳墨而以别万物之轻重曲直而毫忽莫敢欺也由是而言则为人臣者安可不通经术哉舍是则止于簿书刀笔之间而无以谋王体断国论欲移风易俗使天下囬心而向道难矣永惟圣人垂教之原则既如彼君臣之际体道师经则又冝如此而学者不穷六经之用以推治乱之变规于章句之习务为衍説而滋破碎之亦足惜焉臣尝探索大原得其至要以为易之本始由数而入象得象以穷理皆天地万物自然之蕴不必旁摭异端以就其説故论易政教之迹不同则风俗代变圣人着其始终以贻后王之戒可以意得而有不可以文辨故论刑赏失柄则王道归于笔削其文则史其义则裁之以权制故论春秋天人精祲之际莫若修巳以奉顺政执其中则万端不失于偏陂故论洪范明天性者长于教故论孟轲言而不知其归则或叛去礼义故论荀卿防所以议道而不可议以数故论扬雄不以天下动其心则能保天下之治故论唐虞垂法创制其效逺者其流长故论三代得天下而无以守之则亡必速故论秦乗可为之时则不当苟简而治故论西汉先几预论则势不夺于小人故论东汉利害之体必通究而善治故论魏祸乱之萌必有以召而后发故论晋治人之道必以诚为任故论隋天下之势陵壊必有渐故论唐鉴于近事则切直而易论故论五代举其条目而着之篇故有论畧言古騐今庶乎有补而巳也
　　易论上
　　易之始葢生于数而成于变推之而及乎人事以尽万物之理学者安可不知也世之学者不知数之有然或以为无补于教略而不言之或言而駮诞迂怪务欲求合其説其甚者流而入于占术方技之事而后已夫畧而不言者既不能洞明其原本矣言驰駮诞迂怪者又不足以尊髙易道取信于人而反为之累则三才造化之蕴孰从而究极其理耶尝闻之曰阴阳之消息两仪之动静四时之生杀万物之始终若有以尸之而不知其然者数之谓也数也者至神运动之迹显见于外而可以名之也成变化而行鬼神者五十有五也五行生成之用而数之自然也分阴阳而生八卦者九六也九六者出乎数而入乎象也数之自然者五十有五而卦则生于九六者何也参天两地而之本立其始也是故有太极而后有两仪有两仪而后有四象八卦易始于一一生二二生三三也者两之则六三之则九九者为竒而六者为偶则阴阳之始而象数之本也圣人观察天地之本统参考万物之情状探之于浑沦之先发之于成著之后为之三画象三才也是故以画言则曰三以象言则曰干易也者变而相生也不变则无以通其用是故数变则三为九象变则干生坤干画则三坤画乃六因而为九也乾坤之画未定阴阳之气不相须以成则生生之用或几乎息是故干三画下交于坤则为震为坎为艮此闗氏所谓得乾坤竒数为阳也坤三画上交于干则为巽为离为兑此闗氏所谓得乾坤偶数为阴也八卦之位二十有四非无阴也而有阳之数也八卦之画三十有六非无阳也而有阴之数也此阴阳九六之数互见也八卦之生本着乾坤干为阳故其策二十有四坤为阴故其策三十有六九六之数此抑又合于位与自画之然也不言少阴少阳者七八居九六之间也数变而卦有六十四卦生而爻有三百八十四爻具有策有万一千五百二十万物之数尽矣圣人知夫数之自然八卦有之而生万物由之而成于是推明其作易用着之意而　之于经曰大衍大衍者所以演天地之数而神乎易之用也是以明于无心之画而阴阳竒偶可见焉今夫三揲之后不取其筹之竒而归与挂而一者而取其己揲者或多而三十有六或少而二十四有或易而三十二有或损而二十有八则天地之数兆于此而不兆于彼也夫不取其竒而一者何也葢道者以静为本以动为末静者得之于不为不为则自然也彼竒而归与其挂而一者皆动也此以四揲之而有九六者静也岂非其自然耶或曰然则其用四十有九者又何也曰未分而二者一也太极之象也二以象两而后见其用也四十有九者【案此下脱二字】数之极也卦以八而生位以六而定画以九而变大衍以七而知则阴阳竒偶之数其可晦乎明此者可与言易矣伏羲仲尼之心岂异哉
　　易论中
　　乾坤之生六子可得而知也八卦之为六十四其可得而知乎不牵于数不惑于气而后可知也夫易固有数而八卦之成列不可以数言也卦固有气而六爻之适变未可以气言也以数而言者求于八卦之先而未至于象也以气而言者得于六爻之后而归于象也以求于八卦之先而牵乎数故于坎离先天地得于六爻之后而惑乎气故谓卦气起中孚葢数与象与气于卦之相生其迹甚近而其理甚微宜乎説者之不能别而纷纷其间也譬之于人其智愚夀夭者数也其四体具者象也其动息语黙者气也今目之曰人者将以其智愚夀夭与其动息语黙之何如而称之耶亦以其四体之具而称之也其生而有智愚夀夭则置而不言其动息语黙之何如而未议及之葢有生而后有体有体而后有动息语黙数之与象象之与气亦何异于是有数而后得其象有象而后知其气也有数而后得其象是以三画为干六画为坤谓之乾坤而不谓之九六则卦之相生不可以数言而可以象言也有象而后知其气是以有复之象而后明之曰七日来复有临之象而后推之曰八月有凶则卦之相生可以象言而未可以气言也苟质之于经以乾坤为之始以六子为之次俱不为异端小説之所夺一本诸象以求六十四卦始终之变其谁曰不然昔者圣人之言曰震一索而得男故谓之长男巽一索而得女故谓之长女坎再索而得男故谓之中男离再索而得女故谓之中女艮三索而得男故谓之少男兑三索而得女故谓之少女其言曰震一索而得男巽一索而得女者犹言曰一索得震而为男一索而得巽为女也此诸卦相生之法也夫阴阳者相求之物也由其相求然后有生生之用成万物之象焉是以乾坤之位定八卦之爻重阴必求阳阳求之阴始于一阴一阳之相求六子以次而生再变而求而十有二卦成矣故干之初求于坤得震而为长男则谓之复坤之初求于干得巽而为长女则为之始干之二求于坤得坎而为中男则为之始坤之二求于干得离而为中女则谓之同人干之三求于坤得艮而为少男则谓之谦坤之三来于干得兑而为少女则谓之履此其一变也干之四求于坤得震而为长男则谓之豫坤之四求于干得巽而为长女则谓之小畜干之五求于坤得坎而谓中男则谓之比坤之五求于干得离而为中女则谓之大有干之六求于坤得艮而为少男则谓之剥坤之六求于干得兑而为少女则谓之夬此其再变而求也以此而推其中则二阴二阳之相穷六子以次而生起于屯鼎四变而穷而二十四卦之象成矣又以此而推其终而三阴三阳之相求六子以次而生起于否泰三变而穷而十有八卦之象成矣与夫求之于数得之于气而涉乎异端小説之纷纷者孰为简易哉
　　易论下
　　卦之有象由乾坤六子之相生而阴阳变化之各适圣人因而名之所以该三极之道括万事之蕴示人以易之本统也先儒虽有假实义用之説而未尝互明其所以然或迂滞而不通浅易而无所攷信夫物用体必有用体之所主者一而用之所召者众始乎天施地生之至广至大而尽乎人事物理之至纤至微未有不由乎此也天髙地卑水流湿火就燥雷之轰轰风之冷冷山积而上泽聚而下皆其体也视之而有常也天地相交水火相逮风雷不相悖山泽相通晦明寒暑得之而循环凡有生知血气之类由之而始终皆其用也推之而无穷也其归之于卦而掲之于象也専言乎体者用有所偏直言乎用则体有所晦是必观阴阳之相须因上下之相重而互言之乾坤坎离震艮巽兑者诸卦之祖也止一体言而用居其间也天地不交为否交为泰雨未及于下雷泽宣于上则曰屯雨润而下雷动而上则曰解地必有水为师水必亲地为比天与水违行讼也云上于天可需待也上天下泽尊卑辨位则曰履泽上于天决然下润则曰夬天与火曰同人火柔而明居于外天刚而髙处于内内有刚德而外示柔以容物不失其明有髙明柔克之义曰大有地雷复静也雷地豫动也山附于地外虽刚正而内附柔邪剥也地中有山外柔顺中刚正谦也长阳少阴归妺也上示以悦下感而动随也渐进也故上山有目曰渐蛊事也上以刚德止节于物从权行令所谓有事而待能者也故山下有风曰蛊地中生木升也令行于众而可观望观也火地晋显也地火明夷隠也山下出泉处得其地有决导之理养晦俟时防也水以就下为和居山之上处非其地蹇也泽性处卑在地之中上以顺道临之而下悦临也泽必就地萃也火炎而上山止而下旅无容也坤变而艮干变而离刚柔相交者道成贲也盛升阳而在上助天施化大壮也刚德上居威令下动物不可妄也木有上火烹饪也风自火出由乎明内而后物不可妄也外家人也艮之气始万物继之以震皆得其养故以山雷颐也物之生离始于艮及其鼓动甲折则雷之功显而艮之用隠也其体则二阳究其发生之迹则雷有以过之故雷山过也木进而上泽顺而下物之分者故以泽木为大过柔在内而静刚居中而正内静而正信发乎中号令行于外以感物之故风泽为中孚风行水上波险涣散也木上水顺乎上而有水井之功也上火下泽暌也泽居上火处下位则相易势则相战而变生革也君德在上号令施于下则物有所遇故天风为垢君德未居于上号令不及于下则待时而发故风天为小畜雷电者相须之物也电作于上雷动于下有必合之理故火雷为噬嗑雷电既合威明之至则临照天下故雷火为丰山髙泽卑山下有泽言髙必有卑亏损之相也泽上有山男下于女威感之理也长阳长阴相配而成尊卑之位正刚柔之气合万世不易乎此恒也风散雷动百物鬯茂盛也泽无水困也水在于泽蓄而不流物有其节也水火未济不相入也水火既济相逮也然则否屯言乎体泰解言乎用推之诸卦皆可知也葢易以变生而象以互立皆体用之未也或曰卦之象皆用也安可谓互见也曰立象者以体用取知易者得其用而体可忘也
　　诗论
　　春秋论
　　洪范论
　　孟轲论【案以上四篇原阙今据论客所叙存其目于此】
　　荀卿论
　　天下之物理其始若不可究其终必有归星之所经躔次舍合散犯守纷错陵乱莫得而息然所统者北辰也水之东西曲折源长广聚为四渎离为百川荡溢泛滥莫得而测然所赴者海也途之逺而上下险艰易直或向秦蜀或通呉楚舟车人迹莫得而穷然所防者中国也一言而可以尽天下之物理者葢知其归也言乎规则天下之圆者不能遗矣言乎矩则天下之方者不能遗矣方圆者归于规矩而已者道德仁义者其微发于神明其着极于万物幽及于鬼神明见于礼乐笼络万世之前驰骋千载之外弛张变化于天地同其归可得而知欤以宗主言之则止乎圣人也以法度言之则存乎皇极也总其大分而言之则谓之名教也名教者虽无知不肖之人可以纳诸其中而贤智才能之士不可出乎其外也豪説侈论又安得而过乎仲尼尝谓博学于文约之以礼可以弗畔其称道前古之君则以尧为巍巍荡荡舜为恭巳而治禹无间然巳衞灵公问陈则对以俎豆子贡欲弃信则答以去兵夫以天纵之圣生知于道则固能放言髙议恢其端于无垠神其用于不测谓天下之治皆出于我矣而乃曰以礼约文则可以弗畔而又推尊尧舜禹之善如此夫以徬徨天下欲伸其道以济斯民之心则固冝举一切便利之事求合于时然后得奋其志矣乃以问陈答礼贵信贱兵其言之不苟则又如此得非以道德仁义之大分归于名教而不苟越其外乎名教之不可越故博学者必约以礼尧舜禹必为后世之所推尊君子之言必无所苟也孟子奔走战国开説诸侯而善必称尧舜政必陈三代养生送死必得其详其迹虽类迂濶其心则仲尼无异焉惜乎荀卿之不出于此而务为毫説侈论往往越于名教之外而不知其归也为仁义礼乐之宗主万世仰而师之者圣人也荀卿曰尧舜跖其性耳又曰礼乐生于圣人之伪则万世安所师乎为二帝三王之法度万世推而仿之者皇极也荀卿曰有治人无治法又曰欲观先王之迹则于后王彼治而无法不本于先王而本于后王则万世安所仿乎失其宗主忘其法度则必越于名教之外也越于名教之外则何为而不妄哉斯言也未足以适当时天下之用而足以启后世天下之害也立説好异夸辨太过而不知其归矣夫
　　扬雄论
　　世之论太者多矣是非何其异乎或曰雄之为也得自然之数始于一而三之故有天地人之体而统之曰四乗之极而至于八十一故有方州部家之位而名之曰首从而三之故有二百四十三表又从而三之故有七百二十九赞以一首为四分度之一而周天之夜又以踦嬴为四分度之一而周天之度二十八宿之次舍一朞之日四时之气节尽于此矣犹六十卦之当夫一嵗而有六日七分也或曰之数可损益也首为者四日有半而为分者四百八十有七则所谓周天之度与夫四分度之一者亦可以合也其踦与嬴者不必加之也呜呼雄之为止于是而已乎曰未也昔之作易葢有忧乎于后世矣深探天地之本而得于数之自然数不可以为教乃画之一卦拟之以象重之以爻系之以辞而后见三才之用焉故曰立天之道曰阴与阳立地之道曰柔与刚立人之道曰仁与义然则易之生也出于数而其成也数亦隠矣圣之所以之济乎斯民者曰道也道之用在乎教也彼天地五行之竒偶者不适夫道之用也雄之书其为数乎抑为道乎观其覃思于浑天三摹而九据索研隂阳昼夜之运攷究节侯钟律之纪星斗五行既得其详然后定之以为首叙之以为赞以求合乎周天之度一嵗之日则几乎为数而巳也至于一首之不同则言一时之理一赞之不同则言一人之事而又设为冲错测滩莹数文掜图告以解剥其义而敷绎其教关之以休咎祸福播之以进退动静其微则一身之吉凶悔吝其聚则天下之安危治乱以可以推而及之葢为道之用而着以为教也者亦有忧患后世之心而不独为乎数也然则説者多惑其数少言其道抑有由矣葢其説曰与太初厯合而又有颛顼厯夫厯者以数推天之书也以数而差于天不能不差于秒忽是故千载之后疎宻异端而其法不可归一使雄之书専为厯耶其数虽有小差尚可成一家之法未必癈而无取况雄之所为者寓乎数而言乎道哉然则所谓合乎初颛顼厯者之体也寓乎数而言乎道者之用也説者贵其道之有取而不议其数之何如可也昔王莽用之以筮旦占而遇干其赞则一五七葢言以逆为事而终至于害身故其赞三违示其不可动于祸乱也此与夫南蒯将叛而子服恵伯谓易不可以占险之义同矣雄为数乎为道乎
　　唐虞论
　　人之心苟有以大受而不为外物之所夺则天下之广不足容也履安间逸乐之时而常惧及乎败乱则天下之物不足治也深居髙堂运其计数而日获千金之利未尝喜形于色乃良贾也所畜素厚而所享冝其博也和鸾中节平趋大道而忘衔蹶之变以乃善御也所向虽无虞而所思不敢怠也授之一命则慊然如不满禄之万钟则泰然如巳盈必失其所守也百日之安则习之以为常一日之危则置之而不虑必妄其所施也以一心之所存而得所闗如此世主岂以可不深穷其源而慎执其用哉今夫巍巍乎立斯民之上合天下之势以成其髙使天下之能以给其用罄天下之爱以广其恵齐天下之长以隆其威而乃怙然自处若无恃乎尊崇冨盛者是人情之所难也而圣人者不以为难其教化足以召万物之和其法度足以为万世之准其安如磐石其固如泰山而乃惕然自励若不免乎忧虞敝壊者是人情之所难也而圣人者不以为难是以圣人之于天下其视之则至轻其待之则至重视之至轻故其心亦不易以天下动待之至重故其心亦不易乎天下然则四海之大不足为容而万事不足为治矣夫昔者尝闻尧舜之为君当时号为至治之极而后世有不可及之名乃观传记以求之夫所为然者而见其行事不过命官分职以礼乐刑政为之具举而措之悉有条目窃以为尧舜之治其迹如此而已亦非有以大过于人者而当时号为至治后世不可及则又何哉即而推之葢凡所为人情之所难者其心举能为之焉耳且尧自唐侯而升天子舜以匹夫而有天下向也处乎一国耕于畎亩之中今也居乎四海之上享有生民之奉如固有之而未尝少慊焉是以土阶三尺茅茨不剪饭土铏啜水而谓之中礼九男二女百官牛羊仓廪之盛而忧不见爱于父母彼岂以天下动其心哉以钦明文思温恭允塞之德临可封之民成无为之功而兢然于日行其道以天下为忧不以位为乐耳与其臣下相博谋议则吁俞训饬尽夫君臣之义抑又作歌以戒以示奉若天命顺时慎徽安不忘危之意彼岂以其心易乎天下哉尧舜之所以冠百王而为人主之师者不在其外而在其终也孟子曰服尧之服行尧之行是尧而已又曰舜何人也子何人也夫资有二帝之资行之至而熟谓不可乎
　　三代论
　　夏有天下十四世四百余年而后化为商商有天下十七世六百余年而后化为周周有天下三十一世八百余年而后化为秦由秦而下迭兴迭废不复有如三代之永其故何也虑世之有深浅也为治之有厚薄也体用之有大小也迹效之有逺近也虑世之深者为治必忠厚也体用必广大也迹效必悠逺也能识天下之大用者不苟天下之小利也能成天下之逺效者不急天下之近切也圣人之所谓政教者非一朝一夕之事也其道则仁义礼乐其具则法制也仁义礼乐之行于天下如导四渎之水以灌良田使之源源而流要以千载而不可竭涸非徼幸决溢乃得一溉今嵗为腴而来嵗为瘠也法制之立于天下如以九牧之金铸为巨鼎本之模范而成要以千载而不可破壊非假借苦窳以便其用今日可举而明日不完也是故祖宗相传至于今孙循而守之虽其材仅可以保天下而其过不以至播于万民则天下之势犹盘固坚重而未易抜得非所虑者深所为者厚体用至大迹效至逺而然乎夏商周之有天下厯二千年而才三易姓者其原出乎此也天下之先务四曰政也曰兵也曰财也曰士也天下之政人君莫不欲归于一以全其尊也而三代之封建使诸侯世守其彊土家有其人民教令自出兵赋自奉为天子者受其朝觐贡献而巳以一时观之则权散于列国王室几乎不振反而求焉以至于久则藩屏之势拱衞中夏可与之始终也天下之兵人君莫不欲彊其众以暴其威也而三代之君政隠于乡遂卒乘马牛量力而出三时务农俟其隙而后教战以一时观之则国之武备疑其修讲之未至反而求焉以至于久则井地之民举皆吾之精兵而不可胜用也天下之财人君莫不欲问入之多以足其费也而三代之赋税授田于民十取其一以为公利以一时观之则国之用度常若不给反而求焉以至于久则下有余力而易供上有余冨而不可胜计也天下之士人君莫不欲速求而骤用以尽其材也而三代之选举先以学校养而教之德成行立然后量能而定位以一时观之则殆非明王急贤之意反而求焉以至于久则素养之贤其积众多而不可胜任也由是推之则三代之凡曰政教者皆有寛缓迟久之心而无浅暴苟简之态非邀功于目前务为利于后世其名虽类迂濶其心乃切于事是故规模宏逺德泽深厚而子孙亨国之永冝矣孔子曰无欲速无见小利欲速则不逹见小利则大事不成治乱之至鉴也思虑不能极于深施为近于薄法度狭隘而功效易见而欲希风于三代者殆却行而求及前也夫
  </div>
  <div class="pagination">
   <a href="净德集_page6.html">
    上一页
   </a>
   <span>
    ...
   </span>
   <a href="净德集_page2.html">
    2
   </a>
   <a href="净德集_page3.html">
    3
   </a>
   <a href="净德集_page4.html">
    4
   </a>
   <a href="净德集_page5.html">
    5
   </a>
   <a href="净德集_page6.html">
    6
   </a>
   <span class="current-page">
    7
   </span>
   <a href="净德集_page8.html">
    8
   </a>
   <a href="净德集_page9.html">
    9
   </a>
   <a href="净德集_page10.html">
    10
   </a>
   <a href="净德集_page11.html">
    11
   </a>
   <a href="净德集_page12.html">
    12
   </a>
   <span>
    ...
   </span>
   <a href="净德集_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
