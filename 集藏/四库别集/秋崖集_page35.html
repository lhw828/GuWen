<!DOCTYPE html>
<html>
<head>
    <meta charset="UTF-8">
    <title>秋崖集 - 第 35 页/共 51 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>秋崖集 - 第 35 页/共 51 页</h1>
    <div class="content">　　代贺马郎中
　　伏审进班郎省敷训藩房以六经淑天揖之亲以九式均地官之赋初传除目允穆师言恭惟五常白眉一时巨擘言议如周而有草茅之气功名如援而无薏苡之疑乃珥笔于华轩乃为模于朱邸简知之渥宠数斯皇弥纶岂乆于郎潜献纳遄跻于禁从某同僚厚甚闻命跃如敢忘芹美之羞庸致厦成之贺
　　代贺叶秘书
　　伏审对扬芝玺论选蓬山扬雄之校秘书恍惊昨梦苏轼之可著作甚称上心贲然来思升自此矣恭惟胸吞云泽手覧斗魁束三传而抱遗经合是获麟之笔不十年而起徒步遄归浴鳯之池人皆曰然恨见之晩某旧亲谈麈慨想颅犀文不在兹既为吾道之贺君子至止亦写我心之思
　　代贺程常博
　　伏审擢从学省峻立颂防八索九丘之书既重讲习五礼六乐之教其佐秩宗均为极儒者之荣所谓妙天下之选某属闻诲范欣覩除纶夙夜寅清尚借藩房之重日月献纳有开禁槖之华于穆绪言等几纡监
　　代贺尹漕
　　伏审借才匠监将指神臯萧相国转漕关中盖为根本之计范孟博澄清天下莫先辇毂之间上意则然师言惟允某藐兹宗邸恃有使轺我独二天无防麟趾之信厚畿方千里但瞻牡辔之光华无斁颂言等祈涵在
　　代贺乔佑神
　　伏审天启相门思深帝扆虽迫于典故姑俟怢于祠庭然咨尔家传实賛防于鼎路世嘉元老代有闻人恭惟宝婺流辉金茎擢秀惟君牙乃祖成绩纪于太常惟魏公诸孙议论挺有风烈此岂但衣冠之盛盖自关宗社之休奕矣誉髦踵于王父某逖闻纶綍懽动缙绅曰学为箕学为裘文章特其余者当用作霖用作楫将相真有种哉近隔云屏遄观泥玺
　　代贺别尚书
　　伏审涣飏周诰晋陟夏卿圻父为王爪牙増重留都之梱寄尚书乃天喉舌仍防督相之军谋大张天声聿宁江面恭惟肝胆一劒精神五兵袖有太平之书真儒无敌于天下气吞余子之辈此敌已在于目中屹然为国之藩垣乆已简知于旒扆适旄头之骚屑烦麈尾之指南则曰译北则曰鞮孰分忧于丙枕出则股肱居则心膂遄趣驾于庚牌于赫皇威有吾王佐某相期竹帛快覩丝纶一命再命三命而益恭岂但曰接防龙之武大书特书屡书而未巳尚当赋洗兵马之诗粤若山瞻有如江水
　　代贺吴尚书
　　伏审中诏置邮上流开梱尚书乃天喉舌寖髙曵履之班祈父为王爪牙増重建旄之寄帝心简在江面聿宁恭惟学足以度越羣公材足以康济斯世前有召父后有杜母孰知儒者之兵亷若鲍叔信若尾生兼着仁人之勇当此边氛之澒洞深虞江介之绎骚强敌无厌直曰投鞭而度耳虎臣如在必将挥扇以却之顾瞻缙绅大夫之间妙有诗书元帅之选重国九鼎维斗一人乃勤笳鼓之西出填琵琶之北武骑干羣而无所用闻敌胆之已惊使者四辈而趣之归想天顔之有喜某旧同手足今籍喉衿虽江左有夷吾可无患矣然中国相司马其孰愈乎引瞻泰岩飞渡湓浦
　　代贺岳都丞
　　伏审通班邃阁导防机庭惟云汉昭回之章寳为大训惟夙夜宥密之命厥有明谟并授杰才兹为显渥盖朝廷之成几事所頼亲臣而疆场之逞雄心无任今日孰有折冲之防我得用兵之贤纶綍初传缙绅相贺恭惟材足以济斯世学足以窥古人君子是以似之慨想背嵬之无敌王事维其棘矣不圗武穆之复生大书岳字之旗尽索边庭之气如使知中兴四将之有后虽欲加诸华一矢而莫能乃陪帷幄之谋甚称衮旒之意盖渊云之精笔妙墨岂但论思而已哉彼秦楚之坚甲利兵直可笑谈而却耳遄观诏玺径践政途某望履无由弹冠有喜焚香而对楹史毎叹倦翁之可人仰天而问阶符更审相公之何日瞻斗以北与江俱东
　　代贺吴尚书
　　伏审峻跻武部肇建戎防制梱号小朝廷密拱王畿之近政职曰大司马用提军律之严海道江防国门鼎重恭惟器能如诸葛亮而无其短贤良如董仲舒而无其迂权则知变经则知常略具天人之三防元难为兄季难为弟共推宇宙之两吴故处之于上下流之间殆不啻如左右手之眡盖自古岂无于外患而当今尤务于内宁乃北辰之居实据东南之防统六师以平邦国岂但交隣润九里而及京师莫先尊主乃开大相以镇近畿式遄竹帛之晖入觐宸旒之邃某手足何异唇齿相依念有德进而朝廷愈尊常恐追锋之召今真儒用而天下无敌愿闻解甲之期宏济多艰厥在兹举
　　代贺黄少卿
　　伏审升华邃閤临镇雄藩无愧六一翁方过庐而式干木乃闻二三子至守阙而留阳城是行伟哉有余荣矣独念某聿亲讲部遽逺师资老出函谷关怅莫瞻于紫气马融上广成颂徒结恋于绛帷无斁倾驰等几监在
　　代贺史尚书
　　伏审光奉明纶趣还起部谋猷入告于后乆探禹穴之竒器械咸精其能更核汉朝之实増华曵履简在凝旒某藐在宗维欣闻宸綍君牙乃祖乃父惟帝念哉周公之才之美有世臣矣未央庆绪等觊监纡
　　代贺魏侍郎
　　伏审涣敭书賛进贰宪曹民自得于湖山乆奏吴门之最帝慨思于人物趣归汉殿之班期得祥刑斯皇殊綍某不胜燕贺敢后鱼传致治几成康坐想措刑之盛使君为尧舜谅懐济世之忠无斁颂言切惟监在
　　代上王提举
　　课桑麻于属邑幸而有苏刺史之天讯桃李于年家宁不为李将军之地倘可寘之牙颊是用布其腹心盖以昔者孔融登元礼之门犹序先世夫子与老之契矧予两叔同此一科爱其人者及屋上之乌肯相忘于子姓察我政而异儿傍之雉已难揜于先生然则攀附者虽私情而其挈提者乃公道不知僣矣请具陈之伏念某藐然孤踪窃有微志家惟故书耳未能寒灯火之盟儿薄我泽耶竟以堕尘埃之吏至鬱鬱而居此岂区区之所期举眼视八荒緑发已霜蓬之短折腰为五斗青衫几荷叶之枯自得邑于山间如置身于井底参差两政荏苒四年意者有待而然否则既归之乆莫非王事我独劳也诸公尝借之齿牙岂无他人胡不比焉父执实为之眉目安用不鸣之鴈自同旅泛之鳬恭惟所懐如春风其道即元气方落笔于蓬莱殿虽阿房赋第五而名益髙如起草于明光宫则辞林世少双而文有体此学者之斗北为儒家之指南士有一经于品题语亦十倍其精彩敢忘精白自误雌黄但愿生识韩荆州盖乆已倾心于门墙师弟子之数安得近舍皇甫湜使无以借口于荐绅士大夫之间窃仰盛心必垂明听
　　代上刘寺丞
　　百乗之家可为之宰已熟戍数仭之墙不得其门亦慙行李敢借齿牙之论略陈眉目之书茍有以借其口于缙绅之间则何啻被吾身以文绣之美试垂静听倘辱误知伏念某藐然孤踪窃有防志澜翻夜读灯寒几落于檐花潦倒防行衫老半枯于荷叶自诡青山之县几成白发之翁已日乃革已日乃孚吾知免矣戴星而出戴星而入夫何为哉虽防尚方双鳬之归安得平原一鹗之荐幸草木之同味岂桃李之不言庻其此行恃以自壮恭惟其道即元气所懐如春风羞昆仑薄蓬莱聿凝香于燕寝披琅玕叫阊阖遄飞翰于鳌扉凡所雌黄相传精白一举手一投足而生其羽翼大丈夫用力于当世之所为三吐哺三握发而加之色词下执事待士之以礼者如此使冀北之驽骀犹市则淮南之鸡犬亦仙委身而依刘公夫岂无其故者下榻而待徐穉亦唯所以命之靖惟盛心式颙嘉诺
　　代上李制使
　　砥鼎余五色之丹曾亦淮南之鸡犬弃车下千金之骨不几冀北之驽骀敢陈眉目之书更借齿牙之论盖待以国士则虽至于再且至于三而何嫌亦岂无他人谓特知其一未知其二而奚取莫若参苓之旧又观桃李之新切仰睠慈宁以凟告伏念某苦无竒气亦有壮心举眼视八荒緑发已霜蓬之短折腰为五斗青衫半荷叶之枯然虽碌碌州县之间未肯琐琐簿书而止思昔兰亭之褉遄熏药笼之芬予不负丞丞亦不负予惟倚春风之信鸟能择木木岂能择鸟乆栖明月之枝公为此来时已自庆窃以为两地之相望皆适在二天之所临意其造物之与谋或者功名之见逼安用不鸣之鴈觊抟已化之鹍恭惟转洪钧而万象春持清议而一诺重方出而将入而相其纪之旂常而勒之鼎彛虽耕者农战者兵皆歌于田野而贺于军旅凡百奔走愿一品题乃若生识韩荆州曽到花边之洞安得近舍皇甫湜他寻李下之蹊亟以鄙懐布之明听予取予求而不讵曰前日之是今日之非自弃自暴而弗陈则恐不失之凟而失之悔靖惟盛德傥赐真知
　　代与诸监司
　　某盖闻不负知己乃能不负国家何有吾身则亦何有官爵大义所在庻言必同伏见大使尚书挺身于危难之间脱命于兵戈之际不幸失金汤之守讙以攻之试尝论铁石之心有足悲者凡尔见知于畴昔正欲相期于嵗寒我思古人切为浩叹刘少傅弃城池而遁去谪之白州吴武顺上节钺而赎之载在青史至今闻者相与耸然岂有平时握手出肺腑谓义结于兄弟之行而乃一旦全躯保妻子不哀鸣于君父之侧敢告同门共为削牍愿纳吾侪之秩觊寛此老之辜人而无礼而无仪则不如于一死侯自我得自我失亦何忧于数官庻几使风俗薄恶之时知犹有志气激昂之士谅嘉舆论概列朝衔
　　上赵端明
　　士为知已者用谁当赋归去来兮之辞事有大谬不然輙自賛无可奈何之説试垂静听尽布真情伏念某初以冷官堕于穷塞交旧无蚍蜉之援所挟伊何势分有马牛之风奚求之敢乃一见下陈蕃之榻轻干金筑郭隗之防欢若平生过于侪等岂但倒屣而迎王粲相亲礼貎之间所谓逢人而説项斯毎费齿牙之及甚至父兄疾则以霖雨之手而为之脉室庐燬则勤暴露之忧而致之赀殆同休戚于一家畧无贵贱之两眡旋观国士遇我之意宁忘小人懐惠之私盖驽骀犹识于恋轩而燕雀亦知于贺厦夫何决去莫肯为留肯薄淮阳耶自难启嗫嚅之口不负临贺者其奚爱么麽之身然以穷鬼之欺凌不堪竒祸之窃发始则故里有王参元之火继而举家懐秦越人之忧伯兄竟殁于异乡旅榇未归于厚土至若老者风淫之已甚为之人子雨泣而危之今殆生无以居而死无以藏不但老之为喜而病之为惧我之懐矣复何幸于依刘天实为之曽莫如于返鲁大非得已敢不具陈欲望恻然于頴叔之言赐之以毛义之檄乌伤而哺庻几晩岁之安鹰饱则飏不可同年而语誓以桑榆之境重归桃李之蹊







　　秋崖集巻二十二
　　钦定四库全书
　　秋崖集巻二十三
　　宋　方岳　撰
　　启
　　囬朱尉
　　伏以传吴氏之隐梅讙然旁午倚鲁宫而采藻幸甚同寅辱鱼腹之递缄喜马蹄之压境占辞已晩有腼谓何恭惟某官笔下波澜之老成胸中丘壑之洒落将军百战胡为看市人之先封兄弟二难颇亦怪大夫之后殿黄绢吐辞之絶妙青衫入手而未甘谓当缀天上星辰之班乃复堕人间神仙之吏鼠辈相目此其聪明尉耶鹓序有言且为清望官矣某泥古之学背时而驰读贤于十从事之书知同臭味赋不愿万戸侯之句快覩光尘
　　回刘学録
　　某得刘公一纸书知为畏友笑边生五经笥敢曰吾师愿从山水之间共寻文字之乐伏惟某官刋落训故深绎典坟嵗贡乡曲英已快云天之横鹗妙在言语外当为学海之老龙若徒撷其葩华恐自枯于根本正不必泥古人之糟粕甚至于以箕子为荄滋言观训诰誓命之文要识唐虞成周之际庻乎有得奚患无闻某技止黔驴朴如郑鼠锵晦庵之遗响敬佩赠言访醉翁之旧游倚需投分尚邀倾倒相与发挥
　　回赵学正
　　某问讯二三子雅闻赵日之温缅懐六一翁遄奉郇云之丽士气振矣我心写兮伏惟某官兰猗猗而自香菊鲜鲜而独秀少日雕虫之赋慨壮夫之不为今者伯鱼之诗几古人之可到靖惟吾道匪在陈言盖此心即尧舜之心其所学必周孔之学儒之为贵君岂茍云若徒疲精于摛章绘句之间何以得意于含英咀华之外斯文关百圣之统觊明辨之盛名题千佛之经特余事耳某了无器局奚以范模人之患在为师其惟敛衽古之学者为已当共书绅深幸得朋无防规我
　　囬张学正
　　某与滁人游琐琐愧一经之陋有贤者在琅琅记三箧之遗蔚然秀峰得此益友伏惟某官鄙家传于黄石换仙骨于赤松两上乡书毎为子大夫之首几年侯类乆倾众朋友之心惟领袖之非难必纪纲之自肃子帅以正何嫌乎同队之鱼人得而轻则必有败羣之马欲觇所学奚止于文愿言淡墨之题式快飞黄之迅某自知其拙见谓之迂冠者五六人遄共诗书之乐山行六七里喜闻翰墨之香不颂而规乃予所望
　　囘曹直学
　　某采芹藻之香何幸相从于众楚挹芝兰之秀孰云无缺于百参睠然裁缄喜甚折屐伏惟某官妙六义四始之防遗一唱三叹之音献贤能之书于王有嘉荐鹗升俊秀之士于学増重堂鳣惟此子衿言观领袖必操履之正者岂辞章而已哉识字几何惊巽言之太甚持身惟谨喜兊説以相资式遄甲乙之科少售辛勤之志某早游诸老自守一癯学不讲徳不修敬佩圣言于洙泗年相若道相似毎惭师説于昌黎何以见规竦然改听
　　回周学録
　　某遡琅琊之深秀行矣鳣堂玩琼玉之菁华如闻豹略有士若此我心则夷伏惟某官蔚乎传太公望之书浩然投班定逺之笔防勲汗马固尝登灞岸而望长安疲精蠧鱼要当由河汾以挹洙泗必有胸中之兵甲匪徒陌上之弓刀时时以古今浇之岂无识者区区为利禄计耳亦安取斯防有恩言丕视功载某枵然无学奚以为师缅懐六一翁毎歌丰乐之记愿与二三子共守文昭之箴如切如磋勿迂勿泛
　　回周纠弹
　　某辱教之及荷意甚厪纠岂易然是谓一学之风宪身率先耳毋羞诸子之月评跂相观于俎豆之间要自得于翰墨之外功名入手何哉足以为重轻嵗月到头勉矣择之于贤否匪伊胥晤共话所懐
　　囘戴学谕
　　某辱间勤恳发缄恐惭拟人必于其伦奈何孔孟予也逊汝求诸非道奚以籍湜辈为靖言吾党之交情可略世俗之骈语勿惮改过继今画鍼砭之辞在好为师正有不范模之患友直友谅是究是圗
　　回蒋学谕
　　某辱书感甚启牍竦然见一刺史即周孔之曾何幅尺非大丈夫无赵孟者枉以直寻其孰敢当抑子之过求之方册愿无忘灯火之一寒安得圎机亦欲扣风烟之三迳言之喋喋意则拳拳
　　回徐斋谕
　　某滥尘经席端奉书函患在好为师已切式防之叹未有不须友敬歌伐木之章敢致赠言因以报贶挑逹而云挑闼岂真误与弄璋而写弄麞恐贻讥矣幸毋惮蝇头之细更详稽马尾之讹
　　回汤掌仪
　　某猥辱长牋备闻髙谊师道不古今直章句之云儒行无他亦曰纲常而已嘉与吾党深企前修抑抑威仪子勿俄于侧弁衮衮防省吾何歉于无氊少须拱揖之间觇见藏修之益
　　囬蒋斋长
　　某未奉匿犀遽勤传鲤文以防友敢陈古学之绪余患在为师安有国人之矜式子则曰用力之鋭吾正忧见道之难优而柔之当如江海之浸嘅其叹矣初无山岳之髙心之精防语则粗浅
　　回叶教谕
　　某交龟属耳烹鲤跫然谓王通讲太平之书不过専于泥古然贾谊陈治安之策乃以直而迕时甘为独冷之官堕在极寒之塞仰韩公之斗恐负深期披乐广之云或倾髙论勉防自力毋逸乃心
　　回翟斋谕
　　某簪盍有期牋题甚宠倚博士之席其何以堪见缝掖之衣云胡不喜佳哉山水容此圗书诗有六义焉当共话炉亭之雨子来几日矣徯咏归沂浴之风勉尔好修无忘忠告
　　回薛集正
　　某幸甚论交睠然辱问师道不立乆矣以我奚为人心所存者何惟子之勉如但优于分数正恐失之毫厘见所见闻所闻是之审耳德其德道其道亦焉取斯不曰文乎又其细者
　　囘徐学谕
　　某兹辱乃翁弹冠有书啣防得贤父子而与语写我心兮遡佳山水而共游则吾道在咨尔青衿之乐岂惟黄绢之辞鳯阁丝纶于予奚取鲤庭诗礼期子无忘勉哉惟时行矣胥晤
　　回奚监酒
　　粤起鳣堂小留虎帐谈笑青油幕安用腐儒飞堕碧云牋甚惭乡友此岂醉翁之误我政恐空山之怨人不曰师乎何厌广文之冷拔其尤者孰云处士之良尚邀枌社之春毋靳药言之益
　　囘许察推
　　骑鹤记扬州之梦曾话辛勤烹鱼得故人之书喜同寅协君子至止我心写兮恭惟某官饱鉴湖一曲之秋咏剡水三更之雪要是放翁宅相诗有传得非许逺家儿边城独勇佐大梱芙蓉之府寻平山杨栁之春飞书塞北之风沙特余事耳欹枕江南之烟雨宁久此乎某别去几何倾翘已甚倚博士之席甘老鳣堂着从事之衫苦留乌幕叹毛锥子之安用笑田舍翁其盍归问讯黄花坐想马蹄之疾笑谈清夜愿闻麈尾之余
　　回王髙邮
　　伏审铜符分虎金印视龟登堂而宣上德音重见太平之官府下车而问民疾苦第行简静之文书边垒宴然防氓欢甚恭惟某官老成而其虑定重厚而其材宏惟军旅俎豆兼闻之自得诗书之趣谓太尉丞相尊等耳奚分文武之岐乃投笔于虫鱼注尔雅之时自立帜于貂蝉出兠鍪之句丕视功载越有战多塞草秋黄防万鹰之遐击淮山暮紫劳五马以再来讯之甓社之珠隐若长城之宝遄观伟绩式对褒纶某翘想匿犀猥勤传鲤今将军计安出其遂洗天河之兵虽书生无能为或可作浯溪之颂愿言凯奏于赫皇灵
　　回沈宰
　　伏审云飞鳬舄春洽雉郊事大夫之贤坐想弹琴而治去父母之国何当骑竹而迎逺哉遥遥于以负负恭惟某官毫端苕霅之秀胸襟湖海之豪孤啸风烟未觉休文之诗瘦独醒尘滓宁甘东老之书贫纵不盛之白玉之堂奚至屈此青山之县民瘼极矣吏奸奈何如使倒持太阿而授之焉用若发新硎之为者一牛横笛第令安雨外之耕五鳯涂芝政恐有日边之召愿言公尹留惠疲氓某起从田间寘之幕底边城吹角毛锥顾安用哉茅屋生苔老生亦欲归耳自笑儒冠之误毎思农亩之荒望美人兮一涯庻几玉我共明月于千里翘企金相
　　回赵漕
　　搴车帷而巡所部固尝瞻韩斗之光遗幕府而人为书乆不报郇云之妙岂有使者防谦之至此而为掾曹偃蹇以自如政使病风防心之人犹知矜已傲物之祸况以贱而事贵亦何恃而敢然请具陈之在所贷矣伏念某比闻亲老道感风寒亟驰至于都门遄奉迎于官舍几废人事第亲方书幸兹喜惧之年才有夀考之望惟是晨昏定省之不暇莫知日月往来之寖深毎吐舌以自惊屡濡毫而复止念韩愈亦人耳心敢傲于翰林抑茅容有母焉礼未遑于重客深愧子家之执讯竟无殷浩之空函时惟不韪之辜所恃有容之量敢望某官待人以恕及老以慈察其承顔接辞已懐慕蔺之志何至扫影灭迹自取简驩之诛輙布其愚幸垂之听
　　回丘宪
　　某昨以行告宜若礼然乃勤界玉之题逺致兼金之赆可以予可以无予此奚为司府之颁谋之臧谋之不臧或正坐浮家之请噬脐何及拜手弥慙盖以郤之不恭夫岂受之而是泛剡曲夜深之雪已借一帆遡江东日暮之云莫殚万绪竢趋辇毂用羾缄幐
　　回朱制干
　　思鲈解去奈何主金耀之书骑鹤复来奚以賛玉垣之画独喜卫寮之君子率皆冀部之故人夙已防心欢其晤语恭惟某官辩足以折五鹿忠足以集千乌幕府翺翔信有琼花之诗债边城骚屑小迂玉笋之仙班谁言官阁之梅几老山庄之橘頼吾此客増重元戎小郤盛之白玉堂闻且召矣古云乐者青油幕宁久居乎某曩搴芙蓉味同草木许身何愚而自比稷契恐贻笑大方之家同官尽俊而偏善栁刘不妨囘俗士之驾岂其乆要而我遐遗
　　回李簿
　　青山拥县有嘉栖枳之鸾緑水防田谁记去家之鹤聿来瑶宇如见玉人恭惟某官辈行则鲁灵光器韵则禹神鼎盖谪仙人之苖裔无敌于诗何飞将军之声名不侯如故安有学者之北斗屈于进士之南廊帝曰嗟哉公等何见晩也仕其漫耳髙人亦主簿耶第闻乡曲之诵言少纾田里之愁叹幸无防于铁砚许重对于金銮立登政涂厥有故事某起从袯襫几化兠鍪多病毎思故庐曾莫逐毕方之祟此曹宜束髙阁何当低太白之芒乃司金耀之书仍賛玉垣之画其谁归我所欠识公万戸韩荆州今之视昔一诣习凿齿秋以为期断金则同报琼焉有
　　回张制几
　　公车飞剡帅阃借筹人物然窃叹四郊之多垒时事如此孰为万里之长城兹得一贤重増九鼎恭惟某官以燕公大手之笔传谷城父老之书儒者乃知兵乎用能决千里之胜丈夫当为真耳岂惟记三箧之亡试尝慨披舆地之圗固已考边疆之势彼乌乎强吾乌乎弱战何为胜守何为坚了然胸中殆犹烛照而龟卜运诸掌上宁虑秋髙而马肥有伟弓旌之招式徯甲兵之洗政恐青油谈笑虽贺得贤主人然有紫禁烟花讵久稽天下士某逝言已去于思复来前度刘郎絶叹桃花之老我秋风张翰终懐莼菜之可人又将赋归去来兮之辞亦姑作居无几何之计功名付公等相期久逺之看烟水有吾庐倘遂寛闲之适愿言载色共话此心
　　回士友
　　某自揆何人有来秀句我辈畏名如畏虎欲卷锦鲸而还之书生得句胜得官复贪黄绢之妙甚虽愧衮褒之误敢轻绨笥之藏
　　回鲍上舍
　　某昨辱髙轩过予逆旅适千里见似人而喜况复乡枌得一纸贤从事之书第嘉辞藻乃苦叹儒冠之误恨相逢客路之寒因索笑于梅檐欲赋归于茅屋视吾舌在雅无取纵横之家与予目成当有识离骚之妙
</div>
    <div class="pagination">
<a href="秋崖集_page34.html">上一页</a><span>...</span><a href="秋崖集_page30.html">30</a><a href="秋崖集_page31.html">31</a><a href="秋崖集_page32.html">32</a><a href="秋崖集_page33.html">33</a><a href="秋崖集_page34.html">34</a><span class="current-page">35</span><a href="秋崖集_page36.html">36</a><a href="秋崖集_page37.html">37</a><a href="秋崖集_page38.html">38</a><a href="秋崖集_page39.html">39</a><a href="秋崖集_page40.html">40</a><span>...</span><a href="秋崖集_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
