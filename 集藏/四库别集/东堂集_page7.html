<!DOCTYPE html>
<html>
 <head>
  <meta charset="utf-8"/>
  <title>
   东堂集 - 第 7 页/共 8 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   东堂集 - 第 7 页/共 8 页
  </h1>
  <div class="content">
   湖海再迁不系有无之数簿书百谪但招尸素之慙政应敛翼于故枝尚复强顔于末路已荷优容而不逐更加推挽以使前自惟栖迟莫副期待伏惟提刑某官器局博裕风猷峻清雅将氷鉴之明喜为人物之论假以青黄而成饰要令黑白之殊流顾噞喁之鳞聊忻得水恨虺尵之足徒费加鞭
　　得替谢监司啓
　　徃昔子男之职本系风化之盛衰迨今亲民之官但随胥吏而俯仰强顔折腰则众矣申眉明目者谁乎方其冕笏不澄至与鸡鹜争食盖古人风流之已逺而末路名节之浸衰但可鄙怜何足振起所赖诸公之多可尚俾小子之包羞伏惟某官直道以行恕心是用郎醉且加掩覆丞聋或在优存遂如旷官亦得理去更借齿牙之论曲成卵翼之私然平原之士千人下客未为无用矧叔度之波万顷小物不劳并容重念某学殖已荒鬓发早化每困礼俗之婴便欲狂顾而顿缨可胜簿书之窘囚何异扶服而入槖了无善政去属遗民况求恩爱以浃肌肤仅免膏液之润棰楚自非庇防而有素安得罢去而无它今鹤书不招而自行牛衣屡泣而复止虽闻士不在野敢觊白驹之维久嗟鸟屡窥笼喜同黄鹄之举疲恋之意菀结可言










　　钦定四库全书
　　东堂集巻六　　　　　　　宋　毛滂　撰书
　　谢举主彭提刑书
　　某昔者闻之执事荐某为职官抚心独惊赧然汗发夫京西数十州之地吏之有才能者正应不少而执事荐章固亦有限一二年间题目将有所未尽今不以急贤为务亦何取于某不敏也某读书至惟帝其难之知人则哲论语至举尔所知尔所不知人其舍诸窃悲夫才之难人之不易知也举者诚未必知之知之者又未必能举也嗟乎公议日替矣荐举之事盖已收为私恩人之所私者宁复计其才不才耶当今监司至于郡守皆得以吏之能否言于朝而黜陟之其间以类相求者岂尽可观耶况一日夺于权势移于故旧乎此有识自好之士咸重于去就也今权门懐书上谒之人以奴自居有所挟持而来卒为门生座主上下无复分辨亦可丑也孟子谓观逺臣者以其所主观近臣者以其所为主孔子曰君子难进而易退则进退自不可茍前人有言贵视其所举富视其所与贫视其所取此相择之道也今天下荐举之路廓然朝廷求贤如不及某亦私怪得人为未盛十室之邑必有忠信也意其主黜陟者未尽无过耳某不敏于事无他技能为夀张尉一年虽同僚皆落寞相视未尝许为识字人望姓名挂部使者之齿牙不其难哉又朴野自信不能戴不肖之容摇尾乞怜于人又非有才名贤行可以取大人君子之知盖亦见踈而难合也平日非公事则闭门读书困睡渴饮甘以没没荐举之路絶望久矣不意执事提撕收拾欲使出于泥滓沈埋之中不知感激之发矣虽然出于伯乐之廏者必良马蔵于卞和之匵者必美玉游于大人君子之门者必卓荦瓌竒之士如某者朴遬不足数马之驽骀玉之碔砆尔此大人君子虽排逐而弃之可也伏惟执事以文章名天下第一而开懐好士不以富贵自大然惟其善故能举其类此某所不宜出门下也或者商防人物将防十得五则某也幸置于取舍之间郢之僻陋士之才可以有为者不至吏安于因循茍简上下之习以为便某月得俸十二千禄粟三石自念不敢茍饱待去以故忘其拙踈慨然欲将区区有为于百里之地而羣嘲众骂去有余嫌执事且荐以居官为能窃怪执事何所闻而得此言也某少年时狂狷好功名不量才谓富贵可俯拾以得今方守死苫凷日惟病忧志气雕落无复聊赖矣所谓虽对一美衣遇一盛馔尚当泣想风树悲思无穷而某顾有他望哉先人弊庐蔵书数千巻圣贤具在杜门谢客聊以永日所谓富贵贫贱一切付之造物矣愿执事勿求某以必取富贵为门下之报求某以读书自勉期于少过不为知巳之辱以毕其身为善人此某素期不负于执事者如此执事以为如何
　　上陆侍郎书
　　学道如食羮酸咸当自知不可以语不食人作文如时世妆妍丑不求其质而惟妆之求此未足以识其真虽然道不以文传将孰传之传道者特未尝有意于文耳及乎成文正自善也顾如食羮然亦当食者知味也某结发从学二十年间见为东家丘之言者且多变矣顷时细字厚册丰碑大版出一时文章烂然满目某虽未果晓会然见观者皆有不可企及之色相视慨曰文不当如是乎异时老书生新用亦各立标裁学者览其笔势又曰为文正用如此某于是乎疑焉道果在兹乎不在兹乎将作者无意于明道而学者惟文是求乎昔秦伯嫁其女于晋公子文衣之媵七十人至晋晋人爱其媵而贱其女此可谓嫁妾未可谓善嫁女也学者将以明道道未明而文以盖之此秦伯嫁女之谓也伏惟某官沈酣六经穿穴百家吐道为言须防成之此天下学者所共仰而不以时所用舍为去就也某愿朝闻道而夕死之人尔不愿以文章鈆华自媚于世然少而学之老不觉悟阁下颇哀其志幸分一杯羮使知酸咸且洗其妆而出其质然后庻防是非乃定嗟乎身逺地寒何足有犬马之报于门下徒区区抱此心而已
　　上苏内翰书
　　内翰先生阁下饥者甘食渴者甘饮是未得饮食之正饥渴害之也今之学类于是某请试为先生言之夫学亦不一也盖有乐其实者有好其名者有学以为道者有学以为利者利而后学则亦无所不至矣人莫不饮食鲜能知味为其以饥渴害之则何以异乎利之害于学故凡可以钓爵位而不失于利之所在者虽之杨之墨之佛之老皆为可学是犹凡可以饱满于饥渇者皆为可以饮食本朝以文章耸动搢绅之伍者天下最知有欧阳文忠公中间先生父子兄弟懐才抱道吐秀发竒又相鸣于翰墨之囿如长江大河浩无畔岸崇嵓峭壁万仞崛起此天下所以目骇耳回而披靡于下风也为儿童者记诵先生之言能论撰者盗窃先生之意视先生以为规矩绳墨未有以方圆曲直逃者也熙宁间作新斯文而丞相以经术文章为一代之儒宗天下始知有王氏学灏灏乎其犹海也其执经下座抠衣受业者如百川归之海于是百家之言陈弊腐烂学士大夫见必呕而唾之呜呼一旦取覆酱瓿矣当时歴金门上玉堂纡青拖紫朱丹其毂者一出王氏之学而已先生以为彼真有以知王氏乎其心诚乐其所学而好之乎不二十年间天子出丞相不用也其议论益雕落而文亦就弊矣主上新即位诸公以耆旧得召合于朝廷间其老儒宿学平日宛舌同声而湮郁不快者一旦开其约结顺风而疾呼应者盖已如响而王氏之学又将覆酱瓿矣先生以为学士大夫今日从先生游者为谁何是皆前日规矩绳墨于先生者也然王氏之说殆亦满其腹中盖亦中间叛先生而去者耳自先生兄弟入朝某由二浙歴淮泗至于京师有服儒衣冠者某必问之今公卿大夫以经术文章进者谁为能必曰不出先生兄弟宜谁师必曰宜师先生兄弟先生以为彼真有以知先生乎其心诚乐先生之所学而好之乎先生之名满天下虽渔樵之人里巷之儿童马医厮役之徒深山穷谷之妾妇莫不能道也是天下所共知也某以为其人之所以真知先生者非天下所共知也王氏之学固未必人人知而好之盖将以为进取之阶宫室之奉妻孥之养餔啜之具耳此某所以病今之学者为利盖如此而已矣某少知读书顽然朴鲁闻道甚浅然其所学则周公仲尼之道非进取之道也古人今人前辈后辈某不知孰重孰轻从其是者而已伏惟内翰先生道徳根于心华于文章实于事业其已着见者四方之人所能共谈其深而未发者纯乎渊然某又安足识其一二而称颂之某行槖甚贫特所载经史足用幸不乏先生之文每一发帙其经于目如文绣歴于耳如钟鼓诵于口如膏粱知其如是之美也终未足以知其所以为美故将学视于离娄学听于师旷学味于易牙然后可以尽知先生之言如文绣如钟鼔如膏之羙然三人者不可得而见则将何以尽知先生之言乎先生亦将坐观其聋瞽不灵而蒙于众人乎又岂哀其心勤志笃将提其耳刮其目砺其齿使踈畅廓达其聪明而昭然有得于先生者大异于众人则先生亦何愧于孟子之三乐谨献杂诗文一编惟先生哀其意而幸教之
　　再答苏子瞻书
　　仲夏毒热伏惟内翰先生台起居万福昨晚得所赐台翰伏读百过辉光之密温其俨然如在眉睫念假借过情识者疑而不服韩文公以文章自振一代观诸权门豪士如仆焉瞪然不顾而颇能诱厉后进先生岂所谓欲诱而致于是欤孤衷佩服厚赐愧惭汗发人有过龙首之山获坚白温润之石碌碌然异于寻常之石也自疑为连城垂棘之寳出之里巷之愚人方且与惑焉更求玉工相之夫然后玉石辨矣为玉工而要必能知玉顾岂易得哉此楚王时非无当其名者而卞和卒以两足异处泣尽继之以血也某向学孤陋颇复荒落于忧患间今儒宗文师磊落相望而某三千里懐其所得陈腐无味之言径献先生之门者不可谓之无意也以故自比于龙首山得石之人期先生为深知玉者今先生将掩口胡卢而笑之则某以为石将教以华箧十重缇巾十袭而珍蔵之得五城之都而后许其一观则某以为玉其信于先生者坦然不疑如此亦将晓其无意以未辨难分之石欲遽张皇于夜光之侧也先生教曰品目髙下盖付之众口某窃惑之西汉时有扬子云圣人之徒后世学孔子者盖尝想见其人于千载然当时深知子云者不过侯芭桓谭辈二三子耳则其道理纯疵品目髙下果不在众口伯牙失钟子期至于絶弦破琴骐骥之马伯乐回目而顾然后知其为超逺之足则琴之妙音不在众耳马之骏骨不在众目为甚明矣某也不敏其未巳之学他日之能否请今日从先生而定某又尝读传记见古人相汲引之事颇不一于此亦不能无疑欲终言之则近于屑屑急人之知以故不敢复一二数也先生之居燕息游闲之处树石茂密之间当有鲋鲵虾蛭邂逅于泠然之池先生策杖闲暇注目逍遥遂小物之适以起逺思必擘粒引泉覆以蕰藻蒲荇观其浮沈洋洋自足于杯勺之微而心恱之尚宜知有横海之鳣吞舟之鲸跬步而絶于天池七泽之陆幸而至于水必能作飘风之淜湃巻飞云之蔚荟鼓鬛奋鬐于浮天浴日之浪变化一息回复万里也今泥沙败其鳞鬛蝼蚁集其背腹其已涸之沫又不足以自濡有人力能行舟于陆者偶当其前鱼不能人言犹头掉尾顿冀其人一出行舟之力而致于水乃姑睥睨而过之曰非渤澥之涛沧溟之波无能活此予何能为予何能为殊不知有行舟之力为可以必致于沧溟渤澥间而活之也当是时欲要策杖注目之顾希擘粒引泉之恵以夷犹于蕰藻蒲荇间曾不如池中物区区此言惟某之狂愚不知习人事者能发惟天下士夫所责望如先生者可闻此言
　　附苏轼荐状
　　翰林学士朝奉郎知制诰兼侍读臣苏轼右臣伏覩新授饶州司法参军毛滂文词雅健有超世之韵气节端厉无徇人之意及臣尝见其所作文论骚词与闻其议论皆于时可用今保举堪充文章典丽可备著述科如蒙朝廷擢用后不如所举甘伏朝典不辞谨录奏
　　上傅侍郎求志文书
　　某窃谓唐之诸儒以能文名而直笔确论信后世以不疑者孰如韩退之退之铭人之墓五十八非尽达官贵人也书其善而已张圎一法曹掾尔无甚过人事其死也妻俾奴抱婴儿从退之乞铭遂得铭此君子乐道人之善故旧不遗如此其盛也某罪孽余日不早从先人于地下今墓草七变霜露矣而遗烈未传徃者走京师求阁下一言以表于世盖尝面可既已多歴年所数奉书輙不报某适擕诸孤之江南求升斗以活络以简书如首羁衔欲复至门下不可得也痛念金陵之旧謦欬可记而翰墨未干贤者所为必表里今昨当使人无少可疑者则前日之厚人也岂至于今而卒薄哉韩退之与人交荣悴不移非独退之如此古贤人正如此尔某平日所知傅公为天下贤者可以义相责望今而求满所欲者不过如此此亦阁下平日所不吝者某虽贫贱不如人顾且效婴儿之请知阁下未有以絶之也伏惟阁下朝廷夙望天下至公退无闷容进无矜色方坐庙堂陪国论海隅之人瘠欲得肥冻欲得温固必有以应其求况一濡笔书人之善以宠故人之魂何靳而重不与也栁公权以书自名当时公卿大臣碑版不得公权手笔人以为不孝况其言贤于公权之笔者耶阁下立孝治之朝以忠厚自将必以此道觉斯民肯使某因之有不孝之名哉情意哀迫干冒台严卑情不胜悲惧之至
　　与曹司勲书
　　昨匆匆草答未尽愚衷某騃滞不涉经学不工词章然天与所能独在识文字之形状一见輙知其妍陋此譬之善观画者手未必能画也每以自信如此故于士大夫间闻其言徃徃欲敬而反生嫚心前日乞亡妻之铭于左右初亦疑其非分所当得将徃而不出者数四既而念之古今惟文墨事不可妄以属人某不幸天与此能使得诋诃于诸儒之间以取嫌骂盖纷纷矣然彼殊不知芜恶之败人意惟恐所见不妍也如遭臭必掩鼻至得芬馨则奋袖张懐而招之独患其不来尔以故某之于公既自忘其贱又忘公之贵惟文之妍是贪乃径欲奋袖而招之攘而纳之懐也不知乃有犯分之戾公观盗欲取金玉必入富人之室虽髙其垣墉严其守备韩卢欲搏枹鼔屡惊犹当径前不顾而绳枢草舍悬磬之室其入虽良易顾何所得哉今公虽深闭牢拒摄缄縢固扃鐍而某之为盗心固已有定计矣傥公以某不肖修已之不亮名誉之不立又妻子素贱不宜得髙文或者以师帅之尊不应私其民而与之周旋则非某所知也过此则何嫌之深耶某甚贫先人有不腆之田不足以给饘粥是岂有栁子厚论王参元之嫌哉韩退之铭人之墓五十八岂皆退之自喜为之铭者耶将不能靳巳之所能拒人之善意尔张圎死妻俾奴抱婴儿乞铭遂得铭公学退之者也某且效婴儿之请公忍絶之乎欲诣门下昨夜忽伤风不能出又口不能略尽梗概谨遣人奉书左右必冀哀之
　　答汪发秀才书
　　汪君足下仆用子弟入官天资椎陋不自敢与进士齿然又窃好此名颇愿学焉每取其文章读之百过反闷然不乐因不得窥其浅深故仆所学了无用于时为诸儒非笑足下乃幸临之又辱书见誉此岂阳浮好言将反暴其短于学士大夫耶虽然亦异矣仆顷三四见足下文章初甚喜久复为足下不快何哉不幸以仆能识之尔仆能识之则独于古可用足下方进取不求用于今而求于古非计之得也爱惜足下美才日冀相见讲去此病今反恵然见访缪欲益求仆文观之此欲引年而进豨苓知足下未有以却老也文章细事尔无补于世之治乱无增损于人之贤不肖有天下者専用此求人材悲夫非先王之意也足下茍欲拾科第驰声誉则进士之学激昂有余矣茍思退欲善身进欲泽民则先王之言具在亦更思其意而已文章真细事哉二事皆非仆所有甚惧无以报足下然讲学之间傥欲寄心目舒心意仆有玩好之言如古钟篆鼎可赏而不可用当为足下罗列于座隅矣区区惟幸察
　　上监司书【原注为响应龙求爵号】
　　某窃谓上之爱民甚于慈母之念子凡可以免其子于疾病饥寒者无不为四方万里上不可以自擕拊其民也故属于吏必曰寒者裘饥者粥暍者扇败羣者去之其治无状不能如上意而民乃无聊则部使者察之言于上曰可逐今日言明日逐矣茍幸称职百姓安于田里有以活妻子养夀命则部使者又察其所以然当深言屡言不一言而止则上之爵将无所爱惜然上属部使者亦当不问其长者家儿不知其寒微逺裔亦曰贤不肖之辩吾职当如是尔且吏廪于上庐于上厮役于上茍称上使令则责报于上又即无厌今武康县响应山碧玉潭有龙焉能为上出雨旸风雷变化五谷收饥致丰破厉导和所以恵宁斯人甚厚而于上非有廪庐厮役之思也亦适当幽涧寒谷僻陋岨深之地虽载图牒世莫知之独山僧野人脱粟寒浆徃相敬戴尔某县令也以旱涝故数为其民以请虽赖以济千万人之命然身贱言轻不能为言于朝廷使潜徳久郁幽光永闭可为叹息伏惟部使者任刺举职为上忧民之疾病寒饥当亦如慈母念其子今龙于民有厚徳不止于裘寒粥馁扇暍而已呼吸隂阳开闭日月实丰凶所归宿而民命所依凭又在使者所部其贤于能吏不翅十倍独坐沈没幽涧寒谷之间其势不得逞而众目亦以此易之此不可不察而有言也且祭法徳施于民则祀之以死勤事以劳定国能御大灾能捍大患则祀之亦何庸必取名山大川乎所谓刺举吏之贤不肖亦何知其地势族望或髙且寒顾治状如何尔嗟乎某所过郡县田野间见祠宫峻奂者甚众诘其神则无名氏在人口耳然箫鼔牛酒日至其庭不絶也问之则曰曩窘雨而得霁望云而下泽盖谒水旱者有适与雨相值遂邂逅满欲虽他日复祷则不能更得然人既已神之矣异时窃号为宠素餐不灵徒土木块然之质彼乌有羞愧之心宁得以义理相责望耶岂如此潭之龙无响不答哉凡兴雨者龙之职龙既不失职矣而所托潭山又名响应而能应之如响是岂惟不愧其职亦不羞其地矣与窃号而食冒华屋而居淫昏不灵谬托人上者甚异惜其所依隘所施约尔异时辞湫潭谢鱼鰕顾眄层云掀舞百川蜿蜒万里则其施岂不大且广乎然是山秀防苍润而竒石虎踞老树虬矫枕清泠之渊附孤絶之岸而暮烟朝霞自相映发如欲俯而照其影如将下而濯其趾正是人间佳处四顾乱山乍髙乍低皆黄茅白苇崄顽阘茸虽上矗霄半徒累土耳未可与是山争胜也则龙之居虽约盖已善择其所处矣某属者祭毕徘徊潭上颇有所感不觉狂言之发惟阁下以主上忧人之心为先又以刺举自任为一言于朝意上亦何爱封爵之虚名耶犹惓惓于人如许使知朝廷有尊宠意当不陆陆如土木偶块然窃食而已将有俭嵗不入吾境而武康世世不识饥色阁下之赐邑人不甚溥与
　　上监司乞修县学书
　　天下事有可恨者二古以为是而今以为非法以为不可而人以为可何则夫子论次诗书修起礼乐以素王之功充塞天地其道盖与王化相为终始故自三代皆有学官自非焚诗书坑学士学不可废也周鲁侯歌于诗人蜀文翁赞于太史范武子钟离意之徒或至用私钱作庙史臣书之以为美谈朝廷广厉学官之路诏刺史县令嵗时祀孔子如典礼一州虽数县县必有学宫此岂特谨杞事而已哉乡之秀民服方领习矩步委蛇乎其中学先王之言以待上闻养君子器直须时用尔虽一亩之地而礼乐法度自此而出使人识君臣父子之纲家知违邪归正之路呜呼盛哉不可以有加矣然郡守县令为治无所用学者亦众其陊桷蠧楹或仆于风雨頺垣断甃半没于蒿莱者相望至或取以为逆旅舍者有之幸而书生弟子有懐先王之厚徳发愤于礼文残缺之地将作而存之则执法之吏痛绳以文世且指为罪人矣此所谓古以为是而今以为非是也且浮图氏特天竺之教尔今其长廊深殿绣栭绮防极土木之丽以困民力又鬼神之祠旁午于天下皆耽耽髙堂金碧照映为之无益于国无补于民肆为之而执法者未尝以为言天下未有以此获罪者此所谓法以为不可而人以为可也今庠序榛芜而过者不顾佛庐有一倾挠则左右睥睨咨嗟叹息若将下而压已焉嗟乎使浮图巫祝自为此可也使市井小人为此可也使富人大贾无知之人为此可也今公卿大夫徃徃为之恬不为怪矣此防何不役使于淫昏之鬼乎班孟坚云夫移风昜俗使天下回心而乡道类非俗吏所能为也此某所以譊譊懐不自巳之意于左右某所领邑盖有学焉独在寒波孤渚之上桑楮之间无垣无门无有讲肄之位师儒之室而丹青凭附之质亦窘于风雨所谓俎豆管弦之地则牛羊游焉邑人儒服者裁五六辈父兄以子弟能力田树桑者为材此岂土地人物顽鄙而不可刬磢如此直教养有所不至欤十步之内必有茂草万家之邑岂无人焉鞠为园蔬牧儿荛竖至于薪刈其下史臣书之以为戒恭以主上向意儒学方兴辟雍设庠序陈礼乐隆雅颂之声盛揖譲之容以风天下武康去天子之都裁二千里王化所被徳音咫尺然但见长廊深殿皆荒率之教尔学舍頺弊鞠为茂草有识者谁能不慨县令柔懦畏罪能言而不能行之此天子之不材吏先王之罪人也会诏修废庙审上以属眀公某敢再拜敬以礼义之事奉归左右庻防回邹鲁之风于笔端吹发士林之萌芽异时邑人簪绂交映弦诵相答至于带经而锄担薪而歌者皆负国之重器史臣将书曰东西浙部使者以劝学厉贤闻故岂不粲然可观哉伏惟不当深譲也
　　上姜朝议论发冢狱书
　　知府朝议执事某读唐书循吏传见田仁会为都督境有夙贼依山剽行人仁会发骑捕格夷之城门夜开道无防迹逮为金吾有丝毫奸必发廷中谪罚日数百薛元赏为京兆尹都市多侠少年元赏到府三日收恶少杖死三十余辈陈诸市此二君杀人不疑初若刚忍少恕然曾不失循吏名者何书曰辟以止辟乃辟盖行辟者将以止辟故辟而不疑譬之牧羊百而一狼纵横其间纵狼不除则羊且尽死而无余骨百羊尽而狼欲未厌则一国之羊皆狼吻中物爱物者常不忍杀然此狼不杀果足以为爱物乎某愚有余贱不可言輙因厥职愿有献于执事某事执事三月于兹矣知执事为良太守也修庠序如欲教其亲子弟为上理财如视私帑中物禁民为非如去心腹间病庭少留讼而囹圄屡空也然某尚不能无疑者二三事尔前此有壊民冢破棺禠衣者又有白昼提金刃为羣盗伤人者尝议缓其死此无伤也是乃仁术也故曰仁民而爱物之谓也然或曰仁者必有勇何也勇者勇于为义义者适事之宜而能断者也君子犯义小人犯法不断则乱乱则伤民而害物民伤而物受害为仁者若之何其坐观也破冢之患自其殊休戚者视之事若小然求其亲亲之心则衔寃抱痛甚于刳脔其肤胔也羣盗提金刄啸呼造人之庭当是时一家知防人其命悬此四五夫之手亦殆矣今姑以其偶无甚伤为可恕此二事切于其身者而后知之然冢间之盗既徃不可悔已独贼囚在狱彼盖自分死所寛之当遗患于人而不细况诸邑椎埋之奸未尽悛彼嗜于利知必死犹不怖今复示以生路则彼何惮而不为此只以滋盗尔且去杀者仁政之盛也然必先能胜残则杀不除而去如其不然则谓之恵奸此未昜行于今日至于诬告一事此某实懐愤闷不平勅云被杀被盗及因水火损败而挟讐嫌妄指执人者从诬告法彼实被杀也实挟讐嫌也实妄指执人也今议者皆以为不然且殴人于十目所见之地又诬人者正其鬭徒而被诬者独相去一里间未尝相闻也逮母为他弟来而二子伤矣将扶致以归始求被诬者一家借舆是诬人者一家皆尝及鬭所较然知鬭之所由来为明白也独其父云不知尔今市中朝有鬭者则一国之人暮皆知之岂有二子与人鬭一伤一且死又非在穷僻无人之处而仓卒及此经宿始以告官设令不亲见其事则审之已熟矣今乃曰不知无是理也天下之亲莫亲于父子父子之间有属于嫌而不可共议者虽或知之而辞以不知可也及其事有至此极者亦何情而绐其父今人有讼于官必谋之父兄以父兄为未尽又谋之亲识以亲识犹未也则更谋之市人谋之吏而后以闻今此人果诬父以闻是致其父于重罪不孝莫大于此茍谋于父而以闻则诬告明矣将何徃而逃责耶必曰彼独与父言未尝言于官不应罪则今而后子欲诬人则使父以告父欲诬人则辞以得于子诬告之法不复用矣汉宣帝诏年八十非诬告伤人他不坐诬告之恶其可深嫉自古如此且法者天下之法尔天子不能自専以付廷尉而州郡则以付理曹掾负此责者可谓重矣然位卑身贱势有以屈于人言不得行其志虽众人亦蔑然下视之如无物呜呼身可当此辱而法不可蔑视也执事素有髙谊淹留一州盖无负于下者下之人实负执事不一某不果尽言之请试举其略今执事下车如此其久也公家之事其大者行之当有条理而小者若一事偶未尽留意能自保无纎毫之缺乎某以为虽古良吏不能无缺也诚有之则拂心正色引义于左右前后以补执事之缺者果亦有其人乎无其人也其摇尾搨翼哀鸣乞怜欲侥幸执事一日之误知者亦何暇及此自古人为善者有助未有孤立能以成事者执事为善之势亦孤矣某愿执事引善人自助以报上分寄之重后汉王涣为陈宠功曹当职割断不避豪右宠风声大行入为大司农和帝问曰在郡何以为理宠顿首谢曰臣任功曹王涣以简贤选能主簿镡显以拾遗补缺臣奉宣诏防而已某愿执事行之他日还朝以此谢某江东鄙细人也以拙自许故每转喉輙触人讳顷得此官凡二年当上终恐以拙招悔尤正复多病故又过所上期一年始自勉强以来执事怜其愚而貌接之甚温某亦诚不欲雷同茍且缄黙为自安策以负执事于听其言与不听惟所取舍如何尔未信而深言宜有罪
　　上饶州安太守论朱逮狱书
　　秦始皇兼吞之世専任刑罚囹圄成市天下愁怨相与溃叛汉髙帝初入闗出民于密网中为摩其毒螫以肤肉之萧相国镇以无为而天下大喜所与约法特三章尔何其濶略也然必先曰杀人者死荀卿云杀人者不死伤人者不刑是恵暴而寛恶也杀人者不可不死虽治古皆然而百王之所同也此非特为匹夫众仇弃罪至重而刑轻民无所畏乱莫大焉礼曰刑人于市与众弃之众之所弃者谁独与之存哉朱逮杀人具狱上法当论死有司请致之法执事疑焉某所未喻继请不获命卒排而去之蔑然也今而后不敢复譊譊求効愚计矣孤愤未摅庻防有以自解者故尚欲为执事尽言之小人固多怒喜鬭然怒不自作鬭必两起至循其端而要其终则皆鬭也今石明之怒造端于朱逮而逮之鬭则明实起之既鬭也则皆谓之鬭矣律云鬭殴杀人者岂此之谓乎兵凶器也操兵者无善心石明之来意不利于朱逮明矣逮欲求脱死则更为计而已反以刃迎之者何也必知不能中明且死于明之手中之则死于法小人虽愚度能料此然一旦杀人若刺犬豕者其志非求脱死也直悍戆好鬭有不胜其怒尔律云虽因鬭而用兵刃杀者与同注云谓人以兵刃逼已因用兵刃拒而杀伤者岂此之谓乎且兵刃已逼已尚不得拒以刃况逮深居藩垣之内障以门户之固同处者数人而明特一夫尔去刃正复甚逺又安知必欲杀逮耶案云石明持兵呼杀此得于朱氏之党耶果明之党自伏有此言耶案云逮以从父祖在持兵备非常则石明初闻其父与逮鬭而持兵所以脱父之争亦足为说矣皆鬭杀也而律独以刃者斩议云谓鬭而用刄即有害心曾谓朱逮无害心乎今此不禁他日鬭者徃徃闭门而杀人矣开元间张公约与张楚立互相为杀楚既断吭而公约自刜不死中书舍人崔从请以故杀人论公约死彼二人非有怨嫌忿争之心而为此不得免恶其以兵相贼尔比之以兵鬭者宜何如哉某不肖于人事殊不通晓读书又不能自表见而书狱岂所长今不幸从事于其间偶简书之晓然与思虑之所及者正不得不守官尔执事以为非也操数寸之管即可论之朝廷而活之天子亦以性命千里付执事某何预焉使有司不失官守执事为上广好生之徳一举而两全之顾有不可哉某辱知荐之及日夜思所以答公议而无媿者自念不敢以市道事执事徒心非而口诺茍且为容恱也执事所以见录者非有左右为之容又非以其能顺言阿意仆妾其态而嗟来之则执事亦必有以取之矣今既仰失纎芥意得一事为罢去名何啻濯污于清泠中古人舍贵为贱舍富为贫正为此尔况升斗之粟反拂乱其平生亦足顾借耶今日之去就惟在一言短书以谢不敏伏惟俯加裁察






　　钦定四库全书
　　东堂集巻七　　　　　　　　宋　毛滂　撰书
　　上察访书
　　某顷与富人同里巷度其囊橐之物可富十世他日某宦游而归裁三歳尔萧然环堵乌过不止问其邻则曰富人无良子而役事其门者非复父祖时客某为之慨然因知十世之富不可恃顾人如何耳匹夫编户之民其势力固微浅易竭然百室之君万家之侯千乗之主其成败之理亦未尝不在人也桓彛初过江谓周顗曰我以中州多故比来求全活而寡弱若此将何以济忧惧不乐往见王导极谈世事还谓顗曰向见管夷吾无复忧矣诚如此不有君子其能国乎晋重耳亡国之公子也其从者皆霸王之佐则基天下者可无人乎大司农之钱不足为赋武库之兵不足为利金城天府不足为高深日出万里不足为广逺得人则兴失人则亡理必然也故乗众势以为车御众智以为马虽幽野险途则无由惑矣傥宰相不下士郡守不俛眉而天子玉悬十二虽虚心明目亦何自而知之茍无其人则十世之富不可不虑也故曰士者国之重器工欲善其事必先利其器尔马不伏不可以趋道士不素养不可以经国恭以圣主方驰骛唐虞折节三代春施电断无得而名其佩紫懐黄朱丹其毂者皆先朝望人一时名胜士也故六印磊落骈组流离虽然升平之风亦岂无遗防骨鲠之臣犹未讫义槩琬琰之士犹半就煨尘玉闗之西尚属鞬而鸟惊游士长者所以吟啸而扼腕而圣主方思政明堂访道宣室庙堂之上非却客而不纳顾隠辚卜祝藏器屠保者正自匿景収光深闭固拒莫可钩致尔某属者薄游京师尝献书阙下论取士为急且曰愿陛下设天网以该之顿八纮以掩之虽曰丘园耿介之秀方且与猿鸟为伍而逺方寒畯往往沈于下僚给事厮役朝廷当遣郎官御史风采为天下想见者巡行风俗因不逺千里罗而致之书奏不报某亦去为东诸侯负弩吏去年之官侧闻阁下乗轺握节出国东门下汴浮淮入于呉东西州面见长老子弟为上陈徳义示好恶深汰珪符妙简铜墨所以慰安元元便利百姓之道甚备意东南数千里之间秀民佳吏往往间出如南金大贝陆离道傍阁下一引手可尽取之今果已烂然盈箧椟乎阁下暴露车骑几半天下亦良苦矣某窃为阁下计无过于得人而阁下为朝廷计度亦不出于此苻坚云晋氏平呉利在二陆今破汉南获士裁一人半苻坚蛮陬之黠尔崛强兵戈之间犹知得士为贵况我明圣时耶某尝读隽不疑传知暴胜之为贤使者何则胜之衣绣持斧威振州郡乃素闻不疑贤请与相见不疑冠进贤冠带櫑具剑环玦褒衣博带盛服至门上谒门下欲使解劒不疑曰劒者君子武备所以卫身不可解请退吏白胜之胜之开阁延请躧履起迎不疑据地而言为吏太刚则折太柔则废胜之敬纳其戒又表荐之不疑遂立名迹卒为贤京兆嗟乎胜之贤于大将军霍光逺矣吏民当见大将军者皆露索去刀兵两吏扶持萧望之以不肯往谒独不除用向使胜之必欲解劒则不疑之去不可挽而来矣韩朝宗为采访使约与孟浩然俱至京师欲荐诸朝防故人至剧饮欢甚或曰君与韩朝宗约浩然叱曰业已饮遑恤其他卒不赴朝宗怒辞行浩然不悔也士之自好者内必有所恃而乐者达不达正自初无增损而急贤之心在韩而不在孟韩公顾得一贤者充使事为不可失尔故贵有所屈贱有所信此上下相求之道当如是伏惟察访户部阁下名节自将气畧经世穿穴古今咀嚼英华有暴公敬客之心无韩公怒去之色虽然曽不知登门上谒之人有足以烦阁下躧履而迎纳之堦陛者乎某早衰多病流落不偶尝趑趄于笔砚浅事前世之理乱古人之是非亦讲其大方矣若夫论都邑之壮观铺郊庙之缛仪颂圣贤之相得以至苏李之余风沈宋之遗韵虽不敢自以为涉其流抑不肯谓不可以进也前日传车过呉江旁邑令皆得以职事诣节下受约束某独以病卧家忽忽乆不平顾有平时所作无用之言欲以唐突宗匠未能也迩来病小间辄収拾芜纇无虑三数十篇并尝进圣徳颂一篇専人奉书投献方今以经术见优者布在廊庙某非敢以自名希与诸君均茵慿也或者使郭隗自周往剧辛自赵往邹衍自齐往尔异时乗朝车处国士揖让于人主前皆阁下客顾岂厌多乎哉况阁下所以答主知为国计者无出于此某顷为上陈取士之防既不报胷臆约结乆无所告语比闻阁下之风辄杀青千里少见梗槩然平日窃先生之余论反覆古人纸上之语盖有深于此者异时茍得委质门下愿继此以进区区惟裁察幸甚
　　上时相书
　　某闻仁义之涂诗书之府有气也泠然而清炜然而光璀璨而徜徉中之者能使其言炳然而成章不知此果何气也然钟鼓膏粱之地绮纨袴之间迎之则释然散取之则漠然空独山林枯槁之士饿夫逐客覉旅之时乃得之至与之冩孤愤道阨穷发物理之精微论古今之成败俯仰上下随其笔端亹亹令人不能自休异哉此果何气也中之者无乃反为病癖不幸乎虽然清庙之歌玉牒之文其所以黼藻徳音丹青盛节者是必薰醲涵浸于此气者也至是亦能使人离疏释蹻凌厉清浮故结绶金马之庭髙议石渠之上是气也葢常与人并游矣追观往古此气未甞不烂熳陆离于其间所谓声音以扬之诗书以光之葢出乎此也凡诗书六艺之文特其气之最为纯粹光明者班固曰唐虞三代诗书所及世有典籍虽尧舜之盛必有典谟之篇然后扬名于后世冠徳于百王故曰巍巍乎其有成功焕乎其有文章噫此岂治世所当乏也则其中于人果以为病癖不幸乎又岂得系乎时有用否哉其不用也得无直为时之不幸邪所以周之士也贵秦之士也贱贵贱时也士何预焉此气端处乎贵贱之间尔周衰勃勃然出于夫子之徒其末也谬悠于庄周之间往而之孟轲则浩然而醇深又往而之司马迁班固扬雄则高妙而精确又往而之韩愈桞宗元軰皆宏肆而雅健卒使其人与世龃龉爵位不跻是所谓中此气者无乃为病癖不幸乎天下治安王者所以告厥成功明示徳意涣扬休烈也藏之金匮石室所以表里诗书皆廊庙之器王佐之才岂特长使懐铅提椠游谈供奉充翰墨之苑而已昔人懐负湮鬰其采色不得耀于当时则膏馥必将贻于后世故述往事思来者用垂空文以自见此孤愤离骚潜夫之论所以作也某江东诸生少小无所好唯不幸嗜啗古人糟粕馋餍无节鬰积成块今疾证颇类中此气者然沈吟痞结莫见起色念欲捷歩深林潜舟丘壑观鱼鸟以发兴覧江山而为助援琴以赓汾亭之操杜门而续茂陵之书用此除治刮散而出之庶几潜块之能已也恭念主上方向意儒学公卿大夫彬彬起而举者出矣傥犹隠于帘肆之间卧于岩石之下顾岂一旦折简可致之哉譬如塲师之养木也虽欲为栋梁材然必自拱把而养之欲致干云蔽日之干者常徙之于葱青毫末之时至其落落十围盘踞偃蹇则岂有可移之理哉人材正复在于素养也今士之处隠约间俄忽絶尘而起可使追防高妙者必有人焉此造物者当先识而早定也唐太宗谓房公曰公为仆射当为朕广耳目访贤才比闻阅牒讼日数百岂暇求伟人哉明主所以求宰相之意非房公何足闻此言且公孙独何人也能起客馆开东阁以延天下贤士后人至为唏嘘不已又为马廏车库奴婢室岂士之不足计较有无如是哉恭惟主上以尧舜之资垂衣法座乃登相公于朝而天下以稷契之道责望于相公甚厚借令丙魏可作当使顺下风而立房杜复能张目将不得仰视也盖岂不暇为公孙事乎顾如某辈素不为当时所推择相公未尝闻其姓名何从得充下馆序后尘也悠悠此身流落江汉歌悲风送落日自托于鱼鸟萧散之羣肆为愁独可怜之语将以呻吟其病癖而散愤懑尔又日求芜城废垅乱山絶岸惊魂出涕之地叫呼古人而吊其不遇也又窃自念庙堂方俛眉天下士名一艺者皆见省录何独某不自激昻如是故时时投笔拊髀而叹未免以古人望人尔左太冲欲赋三都自以所见不博求为秘书郎使某幸而得窥四部之书益闻所未闻则岂特用以资为赋而已谨献旧诗文一编并去年所奏圣徳颂一编不敢繁也譬之度材于匠氏大木为杗细木为桷要之所用不容于私意至必欲成屋室者无有可弃之材也唯相公留意幸甚
　　又上时相书
　　秦围邯郸使平原君求救合纵与楚约与门下食客有勇力文武备具者二十人偕得十九人门下有毛遂者自赞于平原君曰愿君即以遂备员而行平原君以为不能然竟与之偕十九人相与目笑之未发也平原君与楚合纵言其利害日出而言日中不决毛遂按劒歴阶而上卒使楚王唯唯奉社稷从而使赵重于九鼎大吕封常清读书多所该究然孤贫年过三十未有名高仙芝为都知兵马使常出军奏傔从二十余人衣褠鲜明常清慨然投牒请预常清素瘠又跛仙芝陋其貌不纳明日复至不得已窜名傔中仙芝击达奚有功常清于幕中作露布仙芝取读皆非意所出遂知名嗟乎平原君高仙芝可谓不知人矣亦几失二子然此二人抗顔为自媒语虽苦摈不怍至不容自巳者顾岂高士所能堪忍然其中固有所恃势必发之如茹物不下必吐之乃已尔呜呼人不昜知如许向使平原君高仙芝终谢二子不以纳门下亦可痛惜哉虽然为平原君等计则几有失士之讥以二子自媒岂韫匵之道乎诸葛孔眀躬畊垅亩徐庶谓先主曰诸葛孔明卧龙也将军岂愿见之乎先主曰君与俱来庶曰此人可就见不可屈致也将军宜枉驾顾之由是先主遂诣亮凢三往乃见谢安石寓居防稽无处世意除尚书郎琅琊王友并不起吏部尚书范汪举为吏部郎中以书拒絶之孔明安石皆人杰也世岂易得哉借令今日复有孔明虽先主在上其往不三正不可一见顾可屈致哉至于君命屡至安石门曾不能必起况一范汪欲以郎招之耶此二君下视毛遂辈何翅奴矣恭以圣主梦想贤士欲损勲名以属之相公坐执人柄天下士升沈寄相公牙颊某盖尝伏相公之门矣当时门外之马骎骎不絶如行蚁谒入少后即坐客馆之外更少后即坐屏外屋霤下最末至则露立于东西之衢俟命虽践扬已高至号一时望人者未尝不俛理色于阍人然此皆相公之客也某度之虽累千万人无诸葛孔明谢安石无疑也千万人中借令有毛遂封常清则左右未有所称颂相公未有所闻又见其瘠且跛得脱呵骂幸矣相公不以某为狂且妄发请得毕其说相公鼎食庙堂之上四年于兹矣文武之士拔之刍牧之中表之公卿之上者几人隠居之士搜之石穴之中降言词厚书币以身下之者几人十室之邑必有忠信况今天下万里皆在相公图维中乎茍必俟亲见如崔祐所云者则天下士有不幸不出于亲旧之间奈何圣主道隠旒纩虚心无作以聪明属之相公而相公端居庙堂之上乃以闻听寄在天下今虽目离娄耳师旷数百步之外则不能得其形声矧闭其目掩其耳耶某顷托于都城逆旅主人甚乆主人之居适当府门孔道见车马之客至相公门外者月尝十五日相公许通者三数月之间盖无一二焉相公以为天下士不足计有无无益于治乱无庸复来则已或曰治天下不可乏士如病必操药饥必得食则虽有毛遂封常清辈且犹失之况欲致孔明安石之流相公岂谓不下堂尽得天下贤否如须眉落鉴中吾固了然见之然其才固已尽用其不用者皆无分可采抑朝廷之士固自有余不应外求耶亦相公平居所约与共功名者今未尽致青云耶不然则何为杜来辕千里之外欲独以一身任天下之责乎秦应侯以箦中余息载而之秦一见昭王逐穰侯高陵华阳泾阳君于门外如驱鸡尔应侯自以为五帝三代之事百家之说吾既知之众口之辨吾皆摧之而蔡泽以羇旅入秦长揖应侯而夺其位此何故哉蔡泽固贱且疎应侯虽尊宠然泽为应侯谈则理有必然者也相公道徳纯备功施甚美日夜发于心冲于口诏于行事者皆致君尧舜之术岂敢期于辨士争雄哉虽然进为天下利亦当念退有百世名徒以为应侯卒不见蔡泽意天下之口皆可摧以此言之士口亦可畏未可轻也天下便可谓无人哉相公平时盈耳者皆乞怜软媚语此如优人妾妇顾何所短长相公徳业过人者彼何足以窥较徒生长相公轻士之心如此天下治安之日乆虽有竒才国士正自碌碌无所表见况相公有草芥天下士心耶虽乡里自好者岂肯为相公出哉凡士相慕于遗编断简之中犹慨想其人千里之外至有同时相倾至老死声光不相接者何则力不能相致也独相公能得天下士反弃之不取昔秦使者往观楚之寳器召昭奚恤而问焉对曰国之寳器在贤臣今譬有南金大贝横于道侧相公过而不取后人必取之此当国者所争不可弃也韩愈云未尝求之不可谓下无其人相公何惜捐阶下寸尺之地使四方賔客得望清光竭志虑度亦不出立谈间无所逃轻重于悬衡之下能者提撕而进之不能者亦当不待挥而却矣异时腰金拖紫服冕乗轩皆有美名竒节以照映天下来世后之人指目曰此某时宰相某人客也顾不伟欤某日暮流落人粗涉文墨浅事沾沾持此求售于人以故每谈谢安石诸葛孔明辄赧然汗发姑引毛遂封常清以自助不已鄙而可怜哉伏惟相公不深拒之幸甚
　　上镇南节度吕吉甫书
　　朱泙漫学屠龙于支离益殚千金之家三年技成而无所用其巧某读漆园吏书至此辄临风大叫呼朱泙漫追骂之曰子学屠龙而破家若是胡不以子所能移之屠狗之肆求归子所亡千金家顾不快哉吾观鼔刀市门者皆瓠肥而鸷猛谈笑无活物慷慨射厚利其志满而神洋洋也子不早闻吾言其愚无复小瘳矣言未卒有客排闼而入鉏铻之气几满大泽手荐鸾刀睨某而言曰我朱泙漫之徒也子谈何为某以杖叩其胫又骂曰泙漫以愚既困于无用而死孰意复有子乎【按自此以下至凿坏而遁一叚永乐大典本误入于上时相书中而上时相书何气也以下一叚及追观往古以下一段又误入于此今按其文理舛错的然悉为改正】屠龙虽难能盖亦技耳乌足深信而厚自贵珍且守之以不移反招穷以贾困如此世之学周公孔子之道者犹学屠龙技也使吾徒亦深信而力守吾师之説不几与若俱殆乎以其独能悔而改之故不终困尔尝试与子数其一二古人有馈粟而拒者今则饥寒是忧有结缨而死者今则志昜气乱有逆鳞而谏者今则谴祸是虞有凿坏而遁者今则富贵宜慕有埋轮而不行者今则搏噬当空有小生三公而卿五郎者今则强御宜畏有负二宜去强之不能留者今则百谪不肯已有不肯露索挟持而自引出者今则俛理色以望阍人凡此八者皆吾道之所与也然学之辄能使之槁项黄馘委骨沟壑游魂鬼区岂特亡千金之家葢有甚于屠龙者耶学者知其然因能悔而改之尚恐为吾道之罪人也不敢以人自居故与猫争柔与狐争媚与鳬鹥争上下胁肩而笑摇尾而乞怜尽反其所难昜以所昜长劒华缨按辔天衢处列东第譬之移龙于狗亦前溷而后利乎客仰而视屋若不闻某察客非常也乃谢曰萧然蓬荜幸见光临无足以相娯乐者然自封禺而东走不百里有巨浸焉澶漫汪洋旁通朝夕之池冯夷之所都阳侯之所宅鸱夷魂魄之所澎渤怫郁而慿陵者也试与客摇竿而往弭节而望挥手以招碣石之朝烟逆目以送之罘之归鴈岂不使人投弃恬怠输冩淟浊分决狐疑发皇耳目也哉客乃攘袂而兴曰盍往观之毋留行某又告之曰客所闻者江水耳未尝得闻江水之主人也主人于此水适堪濯足而已良不能为客详道胷中之闳阔者姑言其畧客岂有意欲知主人乎非四非八在舜为六当尧为十盖尝父老邴魏折冲两楹也勲在钟鼎而身寄江湖是事姑置吾侧闻主人好士不衰食客满座沃饴薪蜡醢且羮之而以餔客者皆取于冯夷之都龙门之下试与子从饔人饍夫乞大钩巨缗五十犗以为饵蹲乎防稽投竿东海幸其奋尾拨刺迎而食之者取以试子之技离而腊之不独可献于主人助食客也自淛江以东苍梧以北莫不厌其肉则子之技不几小试矣而千金之家庶可复乎况主人餔客是急子技须而不可后者子傥去主人门则屠狗之肆矣言穷某窃自慨曰嗟乎某能一说振人顾不能自振耶故辄奉鄙文两编去屠龙之术不逺又窃自笑怪能骂人而不能自骂然舍此则亦无他技矣妄意主人亦捐大钩巨缗五十犗而赐之将假道冰夷之都投竿龙门之下尔谨属干将以为笔越砥以为研淬之墨池之清泉退而敬待主人之命惟留意幸甚
　　上中书舍人书
　　某有取穷之事二少时从乡先生受经先生出诸儒新书数十巻教曰必诵此后当有名且得美官某退而诵之如先生言十日不出户然其文皆前世所未尝经道而去古离絶逺甚懵然若有物填其膺废巻欲睡懑不复省异日于破簏中得西汉时人所著作又屈原宋玉离骚词及韩愈文章亦数卷试取读之若与故人素所驩者语心甚好之以故日夜擕持益熟其语矣毎意欲有言不幸遂为众所咻他日先生曰取尔所为文来既见骂以抵地曰是何聱牙崛强薄滋味如许此不足污吾酱瓿况欲备有司之选耶然某犹挟其所有从诸生求举进士往辄黜焉遂大悔坐念先生语将弃所好而从之然年过不可复学矣后以饥寒将出而仕窃自谋曰古人真欺我往以不听先生语故至此今当从搢绅长老早得要津者问计或闻某言笑曰是无难也不过能磬折卑拜侧行危坐强顔而笑造请不避寒暑问疾必尝溺呼卿必郎好音者进鸣琴好佩者进玉环尔用此自媒取青紫如拾地芥退而深念引镜窥形则白眼强项蓬头而可憎又拜起舒迟转喉触讳欲勉为笑者言若施芳泽于嫫母竟不能妍也坐此二穷栖迟末路侧闻某官座下名满海内气吞羣豪学无所不窥量无所不受浮名外物聊见戏剧真境妙意自有归宿某东南寒逺人童而弄笔研今白髪纷如也言出口为诸儒所非笑窃自比之古钟篆鼎虽于世无所用之然典刑尚有可考或庶几为好古者所収至于平生偃蹇可憎之态正当取穷于天下然怒鼃有气古人犹或式之今欲求好古可撼以气者将以某二穷累之自度无以过座下者某闻函牛之鼎以烹鸡多汁则淡而不可食少汁则熬而不可熟窃闻座下食客千人日脍十牛小人请以备一鼎于饔夫以拂拭前日败鸡之辱如何
　　上曽太尉书
　　某生长江湖间平居时不望州郭门不与冠缨士游独与鸣榔持竿者日相寻于芦隂水曲终日所与晤语其志虑不出蓑笠下尝记古人有钓道二其语不独可人意似亦可羞于王公云投纶饵迎而吸之者此阳鱎鱼肉薄而味淡或往或来或食或不食此鲂鱼尔肉厚而味美某窃意太尉亦食鱼矣其早晚登万钱之厨参五鼎之味者鲂鱼乎阳鱎鱼乎欲阳鱎则迎饵而昜取必欲鲂鱼则有时不食不来则太尉亦必求之欤某悠悠天地间背饵而驰为阳鱎所笑者也平居喜读古人纸上语涉世虽疎粗有肺肠顷亦有所感发而至此既又悔而自止以故平生心所敬畏如太尉未果见也虽然太尉以天下自任而四方人物犹在眉睫间至于门下十倍之客而以朝夕见者未必皆太尉所贤也某为儿童年见祖父客道天下儒宗文师则必自太尉兄弟之学行如望泰山北斗无时不精明岌嶪者某读唐汉书见当时大臣出于书生者或龊龊无竒节至于质厚少文者往往闇于大道有为上所筋力国之光辉如太尉顾可多得耶今天子明圣求治之意不减先皇帝时然治原有未究之防穷途有称屈之士言路无不挠之气而太尉图回之术又尚郁而未専此天下觖望也某碌碌不为时所推择乆懐欲言之意将吐而复吞乃终不能自已今欲献书天子之陛书成而读之反自笑故又去其犯分逆耳难听之语十八九所存裁一二细事皆鄙夫之常谈某又重不幸不能为近世新美之文故言出口辄为诸儒所非笑独愿以其副一凂视听太尉顾以为何如傥可教愿委质门下然其肮脏可憎人也世之脂韦自营者固难合正不得不愤鸣于执防之下尔某已买舟旦暮将东归适感寒伏枕不能躬典谒太尉幸而与之进则某庶几小人之疾旦暮少间愿一望精光于堂庑之下未见顔色而言古人所不取虽然愿太尉不求某于礼俗之间幸甚
　　上丰待制书
　　笔砚之为贾售具乆矣士平日以文章自颉颃一旦穷不料理将饵声名钓爵位彼未尝不如售饴蜜于小儿莫不哆口而流涎者文章止如此亦不翅弹棊六博之事已士束髪殚思游神于韦编断简之间不知华轩食肉之为丰不知环堵饮水之为约持天机守良贵意甚勇决凡世之所可憎喜皆不足以感移其心意而后圣贤之心见则乌之哑哑鹊之唶唶寒暑燥湿莫变其声矣道根于心见于面盎于背施行四体也逮其发于言词则横出旁纵慿凌造物开阖鬼神千变万化复归于一如日星之丽天如草木之敏地如百川横流卒归于海学者学此则将以是贵以是贱以是生以是死而吾之所学固毎如是也后人渔猎前作穿窬妙道咀嚼英华遂登文章之箓不以为戏剧则姑以为市尔如韩退之柳宗元辈或然不亦鄙而可怜哉伏惟阁下多闻守约为道日损目不徇物而气经天下今也请为鄙人一发醯鸡之覆敢问夫子曰疾没世而名不称焉以为夫子之道徒取没世名如前所谓饵名声钓爵位者欤则扬雄曰梁齐赵楚之君非不富且贵也恶乎成名则是剖符而封析珪而爵位为通侯处列东第非名之谓矣岂有徳必有名如有表必有影乎今将处隂以息影又于夫子之道何如耶岂亦初无增损哉某尝问道先觉云可以贵可以贱可以约可以散某将以此乐以忘忧与百年相终始虽不见知而不悔盖未尝有意于文字间也以故涉笔寡味阁下闻道最先是有以振我辄献旧诗文一编皆应事俗下语虽欲以此钓名声与一时名人文士争价是犹听白雪之音观渌水之节而东野巴人辄叩盆拊瓴于其间无乃嗤鄙益着乎虽然顾有深于此者以告阁下然中欲告而忘之矣
　　上韩尚书书
　　太史公云士之宦游至于丞相封侯真命也多有圣贤之才困戹不振者甚众某读天下书多矣观前世盛衰之迹未有不由当时大臣为之兴废自东西汉至今其人已不可胜数考其起居状凛凛可观者一代不过三数人而已何其少哉天与其命而不知爱惜独吝其才而若争铢两此又何意邪有丞相之命者独天知之有丞相之才者则人亦知之某毎自恨生之日最晚当忠献公在朝廷时某犹襁负于乳媪手中盖不及识也然公为丞相不独天知之人亦知之以故某虽不识后亦知之矣祖宗八世之业天下凡阅几相而人共知之者又何少也公之去斯人已乆士君子及识公者亦已不多然深山穷谷妇人女子小夫贱皆如昨日溺而公援以手前日囚而公赎之以骖寒而公减衣饥而公辍食又人人若生死肉骨于公者既已思公而不可见辄曰吾相有子在庶几一日行公意以恵吾属天下岂惟知公又知公子如是自古圣贤之才固少有子者又加少汉唯韦少翁能继父相位封侯而守正持重不及父贤为可恨尔侧闻阁下以王佐之才而升大僚虽未至宰相天下号为寛厚长者真不减忠献公今国家可为大治矣然民小有不快于县官法或一夫自致于沟壑辄怼曰吾相忠献公有子在奈何逺去君侧不助圣主作升平为我曹饱饭安眠地乎窃闻先帝贤阁下而未遑大用虽然世已许阁下必用乆矣今天子圣徳充塞天地嗣位之初未言而人信之乃还阁下于朝某见邑人闻阁下造朝皆喜自旁邑来者又皆喜此人于阁下无所私也无所私者喜则知天下皆喜矣天子方呼吸三代之风黔首日夜引领以观新政阁下虽未至宰相然太宰掌建邦之六典以佐王理邦国考之于古可以闻政矣窃意阁下守正持重无少翁之恨使天下拭目复见忠献公佐上之时某小人也何足以知其他又流落不振无阶朝廷独幸时和歳丰行与樵夫牧竖受赐于长林丰草之间尔谨献旧诗文一编因道天下喜怼意以责望于阁下甚狂妄也唐突尊威待罪皇恐
　　上詹司业运使书
　　某氏之廷有列钟鼓甚盛者众客纷纷造之聆歌起乐作輙相与抚手叹曰佳乎声也退而据案以食羮胾杂进又曰佳乎味也某氏之主人喜曰是客果知声与味某闻之窃从先生长者问曰声与味果尽于是乎客将无溺于音而害于饥渴者乎先生长者曰听激楚之节渔阳之掺声非声矣异时闻下俚延露亦能荡其思者甚众闻朱疏越则惟恐欲卧此溺于音云尔乌覩其知声食熊蹯之臑豢豹之胎味非味矣异时对小虫水草尚有嗜之不已者试与之太羮酒则必覆器而不食此害于饥渴云尔乌覩其识味故方其憛悇痒心流涎被颐之时处于中者无所守交于外者有以夺之于是时求至音正味得无大谬乎世或曰如是为佳声如是为佳味将未可知也岂唯声与味如此士有结髪从学屈首授经而他日茫然求济乎道者鲜矣亦何以至此哉往日所用心者非为道故也彼有人焉颉颃儒林方以为学休显则后进生望其采色想其铿振抠衣负笈翕然从之矣顾岂知圣人之道果在是而不谬否耶一旦龃龉跌不复振则门生弟子相与讳所学而更求其师盖方其从之非所喜讳而谢去非所憎彼区区之心直求市而已扬子云无恙时观其书者欲取以覆酱瓿嗟乎使子云于其时有卿相位学者必翕然从之弟子岂独萧然一侯芭哉班生云亲见扬子云禄位容貌不能动人故轻其书审如是则世皆曰某公也某侯也学不诡圣人其道可师其书可传后世某谓此言特未定尔楚人有烹猴而召邻人以为狗羮也而甘之后闻其猴也据地而吐之尽泻其食邯郸有出新曲者托之李竒诸人皆传之后知其非皆弃其曲今日甘者他日未必不吐今日学者他日未必不弃此贵名而不求其实彼以谓声与味者亦强名尔犹贵学而不求其道今日为师者未必明日不骂而去之虽然子云著书将载而传之后世君子于时人皆忽之独桓谭以为必传而卒传如谭意要之必有知者顾不应以此望于众人尔伏惟某公搢绅标的词章司命富贵不入于心古今不易于意妍众作定有鉴至于登车揽辔之行观风问俗之事此特转丸覆手尔某忍穷不自勇决投老于簿书间茍为升斗计旧学荒落无分可采今成编而献左右亦礼俗故事尔是乌足比数哉独胷中有所约结不可为俗人道者慨然临纸不能自休阁下驾言徳音滋味道腴盖有日矣亦将何以诏之干凟尊威不任皇恐
　　上曾太尉书
　　窃谓天地覆载万物刻雕众形造物于此宜亦甚劳矣然其广博而无端深厚而不测其于物亦漠然若未尝有心者而所以动所以植所荣所悴所以大小方圆曲直贵贱厚薄亦未尝不归其所以然于造物是何宜劳而莫之劳耶岂因其才而达之未尝作意于其间故甚简而无劳若此故曰天之生物因其材而笃焉故栽者培之倾者覆之牛因其能力则使之魁然有任重之躯马因其能骧则使之昻然有致逺之足楩柟豫章因其修直合抱则使之有栋梁之材谷可饱则使治饥水可润则使巳渴醯之酸醝之醎饴之甘姜桂之辛各因其性使之有调羮之味木拥肿者弃石碔砆者贱草稂莠者除虫毒螫者杀然纎悉纷纭不可一一而疏之彼造物者将运其心术于纎悉纷纭之间得无错乱谬悠殚神竭精至于委顿而其功不纪乎惟其因之则不言而听不劳而定岂惟于物如是至于人亦然其材阿衡也则使为辅相其才穿窬也则使为盗贼其质鹤鸣而凤观也则使人敬其貌狼贪而羊狠也则使人恶造物者将何心于其间哉亦因之而已虽然盖未尝无反是而不可以理考者顾岂天地之心乎恭以垂衣求治之主必资代天理物之臣升平之基于是乎在其所以进退百官揄扬侧陋亦将因其材而笃耶舜之所用二十有二人因之之谓也彼二十二人者兹事姑置聊以西汉之君得人之盛者言之汉兴六十年之际董仲舒公孙倪寛以儒雅进石建石庆以笃行进汲黯卜式以质直进韩安国郑当时以推贤进赵禹张汤以定令进司马迁相如以文章进东方朔枚臯以滑稽进严助朱买臣以应对进唐都洛下闳以歴数进李延年以协律进桑羊以运筹进张骞苏武以奉使进卫青霍去病以将率进霍光金日防以受遗进凡此二十七人官高禄厚声施甚美而天下之士不敢起而与之争此譬之持防以攻城执镜以照形天下莫不称是使得防以刈葵得镜以盖巵则世亦必非之矣异时亦有如萧望之为抱闗祢正平为鼔吏封常清为傔田仁任安为舍人养马孙膑为刑徒此辈在当时欲自比于灶下养上车不落者盖不可致是非所谓因其材而笃焉之谓也伏惟枢宻太尉以天下之器抱将相之具负匡图之防坐西枢乗东维功烈甚盛圣主方驰骛唐虞俯仰升平多士充朝唯器是适其上书北阙者皆晓当世要务曳裾东阁者必属四方之竒才如某龊龊无可算录又所言皆鄙夫常谈无分可采虽然车下甚悲之歌江南未招之魂隠居不嫁之士穷途沈没之人金玉抵于沙砾珪璧碎之泥涂当栽而不培非倾而辄覆者岂有如某区区之言者乎愿以累太尉代天理物之意某侧闻天子属太尉以重大而太尉亦颇收拾人材为国家长逺计某之言天下之言也愿太尉毋以人废言幸甚谨献鄙文一篇此不足道聊可观其志之所在尔








　　钦定四库全书
　　东堂集巻八　　　　　　　宋　毛滂　撰书
　　上时相书
　　某憔悴都城下冬一裘夏一葛凡四更裘葛矣客有来过某者辄见诮曰子趑趄笔砚间老之将至矣宦游二十年而不出州县妻孥三十口而不饱糟糠将子之学不加进才不逮人以至此耶抑子与世寡谐曽无知子者以至此耶某告之曰学不加进才不逮人与世寡谐诚皆有之然不可谓无知我者客曰知子为谁某起立拱手而告之曰今丞相实知我客然而笑曰使今之执政侍从至于卿大夫仅有知子者尚当为子拔泥涂出毛羽顾一裘一葛憔悴都城下而当四年之淹者乎矧某官之门骐骥不乱泾渭自分人有防公一顾如被华衮矧公不爱官爵顾惟其人今朝廷之上日有除目离疏释蹻而登本朝者相望隠渔钓卧岩石数枉旌车之招使子诚为公所知耶乃近在车尘马足之间憔悴于逆旅主人之舍更四寒暑曽不得一命属百执事之后子茍绐我以执政侍从卿大夫之间有知子者我尚当不子信乃直谓子敢辱丞相之知耶子之夸诞甚矣某更谢客曰子无乃重外者乎不求其人而求其官彼固有贤能不待次而举者有歳月积累而致之者有适乏其人而仅得其次者庸可谓尽为公所知邪嗟乎知已道阔乆矣岂惟客有是言世莫不有是言也彼徒以能相致于禄仕为已知故士之交际之心第日游升沈之路有挈而进之则相告曰知人不当如是乎其有不得进则怼曰世果无知我者求之古人殆不如是世固有超絶士因人以拾取富贵者多矣亦有知之深而卒多困穷者考其相知之意或定于一座或判于一言终身遂以为知我升沈固有所不论也宰相执大柄以进退百官而分职不可缺一较短量长惟器是适而已禄于朝者岂皆人人可自号曰宰相知我也某既以此谢客因叹恨古人之所以望于人者其意尝逺大闳阔而冠冕车马所不得招而笼之故或进或退或浮或沈而知巳每在其间彼将亦以知我为重不以外物为果可必也而后世之人徒以其造诣狭陋至其去就之间亦已轻变矣伏惟某官道尊徳重色正气和位三公禄万钟天下不以为泰而居庙堂之上四海犹吾一家一家犹吾一身其饥饱痛痒劳逸休戚之事凡人之所为自吾一身而知之于此发政施仁无不曲当人心者况天下人物轻重固已尽得于悬衡下任之无不称其才无有尺寸长不见录者若人皆以为知已窃妄意窥校恐非阁下意也某不肖陋儒读书而不见道为文而不造理为吏无卓然之声见达官贵人无俯仰周旋之容涉世甚疎而与人无欵曲环视此身无分可采独空以平生归依景慕之心径欲求洒扫于门墙与厮役伍了不知其身无寸长也虽犬马之迹甚疎阁下盖尝赐以齿牙之论许以笔砚薄技不以众人见遇乆矣绍圣之闲阁下折简赐之曰常诵佳句于百僚上某此时适当东归逺涉湖海所见士大夫多矣见辄出之以自夸故自都门而东至于呉中士大夫皆知之曰某人乃知毛某如此比复西来虽中间以罪戾自絶于门下然人或见谓曰子虽弃于众人大丞相盖数称子而都城士大夫闻之又皆曰大丞相乃知毛某如此某顷未得造阁下之门毎尝自语曰学苦矣无以表见于世念一时钜人高明博厚雅意人物可以托青云后尘者无如相公傥辱公一言誉在饥当饱不愿乎膏粱也在寒当温不愿乎狐貉也在病当愈不愿乎千金良药也在困当亨不愿乎万钟厚禄也孰谓卒获所愿如此以故某出则士大夫相指似曰此毛某也大丞相颇尝知之入门妻孥辈亦相慰勉曰大丞相见知固当自重邪嗟乎使某有万分防阁下之赐于清时不为没没无闻人则不特取一时士大夫重语至于千百年后亦必传而知之曰此贤三公某人客也傥遂老死于饥寒不复自振起旧交故人尚当为某买三尺之石记其平生借无可称道亦必曰尝为贤三公某人所知异时坟荒石出路人过其墟而读之至此语犹或竦然而遐想也是某今而后贵贱穷达死生盖已终累于阁下知巳而于贵贱穷达死生之间所得皆有余而无遗恨若其贵之贱之则在阁下所以造命如何尔阁下幸置某于绅佩之间耶某固当勉不居众人后必使之遂投老江湖之上鱼鸟之羣某当退而求古人起居状磨砺洗濯蕲不与渔樵同泯没以孤见遇之意是出处虽异其答知已之赐死生以之重念某顷遭人言从吏讯也当此之时不自比数于人天清日白下照环堵独箕坐吊影咄咄悲慨曰负公前日一言矣盖自分沈埋不敢复与一世争为人然二年杜门穷巷邻里不通水火日夜洗心东向犹望诚悃有以感动阁下之神明比始有告某者曰子身虽辱而众虽子薄大丞相尚称子长而念之某初闻而喜既而疑曰三至足以疑慈母之心而某之迂阔又无可当我公意矧某面目可憎语言无味恶之者众挤之者相望耶虽大丞相别识贤不肖如分黒白然人言亦不可不畏也逮得进见阁下于堂上所以拊存慰藉告之收录之意懔懔也某退而始自喜贺收召魂魄洗濯垢辱申眉舒气且欲复为人矣嗟乎阁下亦既赐某矣造次颠沛不足移某受知之心庶几勉所未到期不在鸣吠之末至于贵贱穷通则非某敢自卜也伏惟庙堂一謦欬而功均造物方万木东风虽独病枿未觉盖尝许以不为枯薪矣
　　重上时相书
　　某顷坐荒唐之言得罪见笔砚则正视惕息窃愿少布腹心于下吏操牍而声鸣益悲惟察其方寸愦愦恕其言不伦幸甚某去年冬盖尝寓书门下纎芥上露矣某自托下客之籍十七八年矣天资固陋滞涸穷路此自某之分当尔门下岂欲其穷老龊龊污门墙间哉某不幸与人异酸醎故孤危无援助未尝习于当世公卿左右独相公之门贤愚同归寒逺不隔某所以得托其不肖之身如许其乆也今虽流落晼晚人不以为门下见遗不录独诮某无可录为门下羞虽某亦以此负媿于心然愿置兹事直以某天下之一夫途穷濒死攀援叫呼于造物权衡间且小臣以疑似得罪于君父义不敢自明将一遂废其平生某人人主师臣也平心正道可否于朝廷之上而任天下之责忍闻某之呻吟乎方今百官得其序万物得其宜所望某人纳某于万物之数不使独不遂其生幸甚某今年五十七嵗矣宦游更三十许年官不过从六品家无一金产子弟无一人有升斗之禄而四十口之家须某圭撮以活身某去年抱不测之罪虽思虑所不到梦寐所不及顾不敢分明赖主上寛仁幸赦之虽弃而不用犹得廪于太仓可谓侥幸此盖某人辅宣至徳将顺美意所以赐某甚厚也某今月得俸三十千米六石麦豆半米之数以养无尺寸功而有禄如此为某计则亦不翅足矣然计某之口则食与衣犹若未足也念此退归还顾萧然家徒四壁独有三儿将俾一儿卖药二儿灌园歳求百金之入资以防禄老稚相与布衣蔬食庶几乎济也然尚妄意某之命未终穷顾光景之可念更求喷鸣于眄睐之地今之时多士充朝名一艺者咸见省录某自束髪读书劳苦矣是岂欲生无益于时死无闻于后哉今甚耻作一世无用人然日暮途逺岂须复能一跃跨邑而越都耶兹事已矣独念无恃可归但欲为税驾之计某今虽月有所入尚未免裘褐菽水之忧则某婚嫁曽未毕而死防有未葬者度今日之力将不可支吾又况某少而学之奚暇复敢言其志哉某又蚤衰多病若年嵗之间责以十驾之用尚得勉鞭勒非敢有意于腾骧将劳苦其筋骨以求济某之将归也过此时不死亦惫矣后虽怜而收之不可复用也某虽欲贪恋栈豆力不能起矣某于诸公之门无姓名足迹人所共知独恃门下以为命尔今忧愁约结而叫阍无所也然倾江湖以濯之不过烦一欬唾之恵是某终身之休戚四十口之饥饱寒暖在言与不言尔某今羇旅单外抱病无医药骨肉散居东西衣食不能相料理人不堪其忧而某亦聊复自寛者意天其或者不终见困相公决不忍一夫之失所也某昨以病不能乗马无路进伏门下谨遣小儿持书诣马首陈情
　　又
　　某本田舍家自父祖皆昼耕锄夜诵书某不肖业之不敢坠然前此三十年间陆陆无所表见故世号儒师持文衡居显次其欬唾可以为缝掖士重轻者无道某之姓名独带经渔樵负笈山林言不信于世者或见称誉某坐此故学徒苦而身益困某盖尝念之曰此学之不至耶将命之不偶耶已而窃自骂曰学不至尔于命何尤年长以来亦益自悯笑而厌苦所为几欲投笔砚而返农圃大观间某人方网罗天下人才至不遗片善寸长某萧然拱把之余乃辱在某人收拾长养之数且意将成就之某此时稍自信而喜曰命果不当尤而学亦可以少恕矣此后某更自刻苦益从诸生学问求探古人之渊源而欲咀其英华将攘臂于诸儒间蕲副某人期待也今又十五年同时诸生皆以振缨承华而世终不以某所学为可用贫病盖未尝小间又数困辱无憀重为下吏羞始自愧叹学果不至命果终穷矣无以上报某人期待矣且痛且悔而改念欲亟返农圃则先人不腆之田不足了饘粥聊从州县老吏学法律治朱墨强颜为糊口计庶几或可也中间某人怜其困甚使得食小垒某犹激昂于簿书狱讼间欲有以报门下故奉行法令不敢不力诛锄奸蠧不容不尽幸无所得罪于士民不至负朝廷使令矣今祸起于不思谴殆于终废憔悴余生坐临坑谷却顾平时所学是岂独无益也又窃恨击壤之世不应有向隅之夫妄意庙堂或念之矣政恐辅相之尊临机务之繁曽小物不足以槩懐也然道逢牛喘乃为丙丞相忧又疑所忧者或不在牛耶顾诸公之门素无某足迹傥不于某人之时一刮垢灭瘢则某名栖秋官之籍何时而已身将有尽而过则不磨矣窃以为囘天之力一转锱铢之物宜若謦欬可济也然某日暮途逺借令得进能复几许第使某不以罪故徐自退归异时人或指似曰此倚表而叱牛者亦某人之客虽然某颜不厚矣某之进退亦定于今日重念某方恐惧循省不敢复言笔砚事故无文采惟裁恕而哀怜之幸甚
　　又
　　天下之事皆可学学之或皆可至经术文艺固有师吏亦有师无不可学者有不可学学亦不可至独宰相之才尔是与时俱生自帝之赉上闗社稷之盛衰下系苍生之夀命是岂学而至也古人负王佐之才抱经纶之具者其气盖已见于儿童之时其事业素已定于亩之间微约之中此岂学而后能也属者相公爰立之初某自东呉走淮甸至于畿辅见缙绅士大夫咸舞手相贺曰某人相矣吾曹其喜固不胜言而闾巷之人田野之夫皆若其身有求而遂得之者莫不喜快踊跃则公之自喜宜如何也某荅曰缙绅大夫喜则有所依归闾巷田野之人喜则有所告诉寒者喜得衣饥者喜得食屈者喜得伸岁时喜丰年夷狄喜宁疫疠喜不作盖相与安乐百年自今日始其喜固不可量公则何所喜也忧或有之以谓公喜富贵也此则公所素有若探懐中物无可喜者自古圣君贤相当积安乆治之世至隆极盛之时所以维持太平其君臣相与吁嗟儆戒懔乎安不忘危此忧则有之未见其喜也公方以忧天下之心任众多之求顾虽万事皆理之时岂无一夫失所之叹无则已有则为公忧非若寻常之人忧喜止于一身者也傥以一身求公之喜则其喜盖不可量矣以故某窃上为朝廷贺下为苍生贺已而自贺特贺牍不至相公门者非但某以羇贱故不敢政以为喜不在相公尔伏惟相公道闗造物徳被生民光辉盛大何以名之某道旁小吏尔不当颂相公之美又适坐谴无憀方恐惧诫省深悔前所为尤不当夸文采有所自见前日主上流寛大之恩如某辈者得游自新之路矣伏念此皆庙堂元老翌宣至徳所及愿一言以谢万一于门下语复妄发干犯诛夷不胜战悸之至
　　又
　　某去年冬尝布悃愊干冒钧听待命徬徨不胜忧迫某托于杞逆旅自秋徂夏疾病无医药骨肉散居东西衣食不能相料理幸防恩得食宫祠禄坐念欲径返山林顾家无一金之产可恃子弟皆布衣无有寸禄某所得廪饩稍薄而食口至众生生之理未知所济也某又晚节末路顾借微官爱惜急景迟迟未能决去尔去年某以病防许留杞拟官顾忧患之余闻昜惊不敢辄至国门无路赴愬于门下且小臣以疑似得罪于君父恐惧退伏无时自白非卵翼生成之地陶镕变化之间谁有更生之力伏以某人道佐人主国之蓍人之司命上所信其言而不疑幸少哀某之狼狈如此恭念圣君寛仁未尝以一废人臣之终身然庆赏刑罚之出实辅成上之徳意此天下所共扳援叫呼以求济者也非独某而已某以不肖之身乆尘客馆材质汚下不足备采择数坎防于时孤负恩私荣望已絶今尚复何所冀幸天其或者不终见困傥赖恩力复得一麾使老稚稍就饱暖虽平生鈆椠小技不足自効而簿书狱讼之事或得少行其志亦不空为一世人某区区之意才如是庶几回天之力倾江河以濯罪垢此亦不过出謦欬之恵是某余生休戚系言与不言尔某不胜愚憃归投之情顾言不能穷也盖某不惟得罪以来不敢近笔砚亦自念门下十七八年牛马走矣今不当更复弄文墨夸浮辞以凟神明之览取疎外于百执事之间谨遣小儿诣马首布危恳嗟乎某日暮途逺矣乃所望者如是而止矣敢望留钧念幸甚
　　又
　　夫士君子结髪游学匿景未曜者决不欲泯泯但已也顾美官好爵取之难于升云气至一旦弃去乃轻于落涕唾亦何故哉是当有可以取有可以无取尔某闻霍光为大将军秉政长史丙吉荐儒生王仲翁萧望之等数人皆召见时大将军有戒心吏民当见者皆露索去刀兵两吏挟持望之独不肯谒卒见乃説光以吐握致白屋之意于是光独不除用望之而仲翁三歳间至光禄大夫给事中望之裁射防为郎补小苑东门仲翁出入从苍头庐儿下车趋门传呼甚宠顾谓望之曰不肯陆陆反抱闗为望之曰各从其志某读史至此私自慨叹以为富如可求则望之岂志于抱闗者哉顾于此时视仲翁所夸者何翅涕唾此孟子所谓紾兄臂则得食搂东家处子则得妻盖好礼者所羞也某虽不及望之刚烈有气然决不至学王仲翁以故西来刺字漫灭未尝识诸公阍人之面宦游亦跌而不振不自恨也伏惟某官立谊秉志以安社稷为悦一咳唾系国家安危斯无愧于大将军者至于身为儒宗心游道真富贵不骄子孙象贤此将军所愧于左右独四方賔客口不道吐握之事而望之之言欲见于今日岂今之士非若古之士可用而吐握之礼将重屈而无小补耶某窃惑之某闻大冶无弃金大陶无弃土江海不却水王公不遗士某跋山川之岨犯寒暑之威戴平生不见王侯之容间闗求见于相公之门顾可遗乎某客此八阅月而数十登门书凡三上矣羇旅偪仄势不可须臾矣士之进退去就亦于此可决矣幸相公见收则某幼而学之壮而欲行之者是岂无心于世者哉必弃捐不录则抱闗击柝某之志也某近作古风九首录在异巻语虽不工亦可观其所向背并用冒浼尊威伏惟左右怜其愚不攻其过幸甚
　　又
　　夫马饰以黄金之羁紫玉之珂啖以甘露之刍而王良造父御之马方延首高骧擢足轩跱见之者曰天下骏足也此非所谓知马者也识于盐车之下太行之坂驽骀之羣使之追奔电逐遗风此谓之知马可也夫琴错以象犀借以翠锦以朱丝徽以白玉伯牙师襄鼓之而游鱼出听驷马仰秣闻之者曰天下良桐也此非知琴者也收于釡锜之下煨烬之余樵薪之间使之发云和谐南风此谓之知琴可也故古人相士亦然或举以肥或失之瘦要当拔之刍牧之间振之泥涂之中置之乎公卿之上此号为知士可也故遇缧绁于途晏平仲延为上客南冠而絷范文子知其为君子古人如是庶几可以相天下士也此岂可为世俗道哉某学术不足以为己文采不足以应时在木则拥肿方马则虺隤颇怪阁下异时欲抚以五防之千里置在琴马之间见古人取士之意是岂某不肖所堪也某尝谓自昔称能任重大者某为吏当负弩前驱请见之日阁下退然若不足某衷窃叹曰使者势尊于所部而阁下遇其属不自为巉絶此不知使者为大是则其任使者事如举毛羽尔已而闻乘轺车驰东西浙翕然以贤闻于逺近者果阁下某今获再见于此则阁下既以为天子股肱大臣矣然望颜色则犹使常平时退然若不足也仕宦至此而不知冠冕为大是则天下事孰为大也茍有大事外物无大于我者是阁下必有以胜之矣伏惟某官阁下王佐之材为时挺特徘徊内相已有经纶将为国立基而开门纳士岂惟搢绅所乡可使山林亦来某沟壑之余命门墙之旧物薄縁文字尚被使令慨念眄睐之有年妄引琴马之非喻嗟乎阁下能知某于甚瘦之时不知某无以自振于终穷之日顾得求列于骏足良桐之间少副阁下所以期待之意哉虽然某闻古人或寄意于空琴或取道于老马某也庶几万一得与二者为比尚可为阁下寄逺意取长途微以自塞责未知其可不可也谨书旧诗文一编阁下儒宗也某非敢以此求知舍是又无他技得自効于见知之地故辄冒及之
　　上刘中书侍郎书
　　乡老为某言吾州崄隘而僻陋故仕于朝无富贵人某曰然他日又告某曰乡人持槖入侍者三数人矣顾吾州虽崄隘岂溪山之秀有时发越绸缪于诸人乎某曰然属者又云天子相刘公矣实吾乡之人溪山之秀不其伟乎某曰不然宰相盖天子股肱大臣与国同体而系四海苍生之命者也岂吾州所得私而有之乃欲认为乡之人乎是其生也必钟五岳之秀涵九河之润受三江之清其山川光明雄杰之气积歳五百而后一钟于人此刘公得之故能与国同体为天子股肱大臣岂蕞然溪山之小秀所能孕育耶诗不云乎维岳降神生甫及申乡老曰如是之大不几夸矣某曰视公之身犹以为小公虽大车驷马临廊庙之高然六尺之身起居饮食无以异于人者至天地之内寒燠亦有小戾万物一不遂其生百官一不得其任则谈笑之间必能使寒燠得其序万物得其宜百官得其职是九州四海纳于胷襟万物出于掌握巍然已大而物小故能开物而成务者也不然则何以相天子抚四海乎乡老不能荅某又告之曰此特闻公之大未闻公之小有甚于大者公以一身而任天下众万之求大者至为之雍容而不动繁者至为之闲暇而不迫应之不穷取之不竭然事有一不合于公论不近于人情公逡巡退托若不胜其任以盛徳伟业处礼絶之地而自视欿然若不足此亦小之至也唯其小固能成其大某尝偶以此告乡老然某道傍小吏尔不当称颂宰相之才徳又适坐谴无憀方恐惧诫省投弃笔砚尤不当夸文采有所自见前日主上流寛大之恩某自管库而得宫祠稍轻罪戾矣伏惟此皆庙堂元老翊宣至徳所及因叙所与乡老言求谢万一于门下




　　钦定四库全书
　　东堂集巻九　　　　　　　宋　毛滂　撰记
　　湖州武康县学记
  </div>
  <div class="pagination">
   <a href="东堂集_page6.html">
    上一页
   </a>
   <a href="东堂集.html">
    1
   </a>
   <a href="东堂集_page2.html">
    2
   </a>
   <a href="东堂集_page3.html">
    3
   </a>
   <a href="东堂集_page4.html">
    4
   </a>
   <a href="东堂集_page5.html">
    5
   </a>
   <a href="东堂集_page6.html">
    6
   </a>
   <span class="current-page">
    7
   </span>
   <a href="东堂集_page8.html">
    8
   </a>
   <a href="东堂集_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
