<!DOCTYPE html>
<html>
 <head>
  <meta charset="utf-8"/>
  <title>
   文宪集 - 第 17 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文宪集 - 第 17 页/共 29 页
  </h1>
  <div class="content">
   五彩弗施不如赭泥我哀乎宅之受才则丕其数则竒我哀乎宅之敛其奋飞发于声诗我哀乎宅之墓门有碑太史勒辞尚足慰多士之思
　　金陵杜府君墓铭
　　金陵有孝义之士曰杜君讳元字一元其先居吉之吉水与防稽正献公衍同宗至君始逰江东乐金陵土俗遂居之而为金陵人君苦学有材气能为诗元重纪至元中张文穆公起岩为江南行台中丞见君诗愿掾君君不可欲以茂材异等荐又不从年若干卒以布衣终君少时父患噩疾夜数惊君冠带伏父榻傍父惊起辄抱持曰儿在斯父疾数月君目不敢瞑至愈乃已母没服丧得古礼甚声闻日起贵人贤士多乐与君游君未尝以事干之及有罢黜失志者则为之力不怠行台都事杨惠被劾去人莫造其门君独持酒与饮而送之赵中为御史掾坐法罢君徒歩与俱行百余里僦屋居之儒学教授张铉以事黜君出金帛资其行其子四歳失母君命妇鞠之不异己子兵部主事常允恭家人夜失火允恭方醉卧众怖慑散走无赖子利其赀将刼之君率少年数十辈为出其箧笥寳货于外允恭泣谢曰微君吾其死乎隣人陈鼎举室死于兵二儿匿舍侧怨家复害其小者君曰脱并杀其儿则陈氏絶矣卒为抱匿它所以免吉之部运吏输粮金陵不足者三千斛吏受笞榜号泣莫为计君悯之为贷于大贾以偿吏徳君以物来谢君却之蒋山僧为御史所诬夜窜君室求救君藏之故人家僧获全宋杨忠襄公邦乂庙在城南君以公吉人歳时率吉士游寓者具牲酒祭之君之为义多类此君尝攻医尤良于治证疾病造君者不问有无必予药药必择精善者服之必瘳金陵大疫君和药走给之不得食者以薪米餽之赖君以生者甚众由是人多称君美及兵乱士卒相戒不忍犯君卒于至正丙申七月九日以丁酉三月十日权厝金陵清凉山右国朝洪武壬子十二月九日复改葬南门外之钟家山夫人刘氏祔焉君曽祖若海祖懋父文煜母周氏君二男子曰琪曰环琪早卒环承事郎晋相府録事贤而能文精于书得晋人笔意二女适萧伯髙邓世良孙男二某某孙女四人皆在室环与余交颇乆以铭为请余惑乎世之交友者利之所在则趋有小害则避去不肯留目一顾或道上相值辄引袂掩面阳为不识倘以事过其门防马疾驰惟恐为所污况望其拯防乎若君者可谓无让于古君子矣乌可不铭之以为世劝乎君所为诗凡若干巻藏于家铭曰
　　杜裔孔钜支着吉水其在金陵则自君始君才既多胡不禄仕非不乐仕义不屈己养气为文五色有炜孰非公卿接迹交轨彼徼其权权销志沮吾守吾义夷险一揆章服之加鞶带之禠所交者心加褫何与拯难济危存孤起死匪名之求惟义所止兵戈如林白骨千里君若不知左孙右子斯岂人为天锡嘉祉天曷私君惟善之致贵有不闻贱有足恃刻文昭美以谂多士
　　临海方府君墓铭
　　君讳濬字徳明姓方氏台之临海人五代时有以武显者居临海仙华山之东号东山方氏君其后也曽大父仲大父贤父奎母韩氏君少孤能自防擢超出流辈中诵书不求多解务见于用持身有威仪不妄哗笑儇薄子过其家蹐歩倾耳不敢出声喜延揽贤士至则沽酒与饮取其欢忻不顾惜赀费人有过弗匿于心辄面折之遇流俗则不肯举目视至门亦不与语是以所交皆台之有名者元季或荐名于朝授江浙等处儒学副提举不赴防方左丞据海上贱儒多倚之求利防君独避匿日与里中故老縁跻山水间歌吟忘返庭有钜桧毎醉余盘旋其下晚乃别号桧屏翁一旦得疾正衣冠危坐抗手与视疾者诀顷之乃逝年六十时至正二十六年二月十日也娶牟氏讳巽事姑孝宗族称之年五十有八以今洪武二年二月二十一日终五年十二月九日合葬于仙华山之原四男子仁义礼本礼去为浮屠本以才荐擢起居注迁徽州府通判改知金坛县事有政誉一女适董宏孙男六人组忠良桓金瑰女三人长适韩载二尚幼本为起居注时与余同朝屡以铭为请未果为及余致政朝京师本至自金坛重以为言退则自状羣行使忠来速铭其辞文甚于是知君善教子也铭曰
　　维蔓方氏本于方雷事轩与舜曰明曰回叔佐周宣功侔尚父纮在西汉始徙南土南土之方皆祖于纮派别支繁维歙为宗台之方氏始自歙分或昭或泯不大有闻君之先人尝以武显君隠不仕乃笃为善善积在人彰善者天其将炽然子孔贤
　　莆田黄府君墓铭
　　莆田黄处士有良婿曰陈熙哀处士之早亡自状其行千余言走三千里来京师请铭且曰处士事继母孝庶弟出后从父从父爱其女尽以腴田嫁之处士患弟贫割以私田之半族人以田来鬻处士不忍取乞以直而归之不能为生者加衣食焉以赀多为闾里之正里中民买盐于官及科繇不能庚者出私财代输有受诬者诤之于县庭得解乃已毎歳首县次民赀力多寡定征敛之籍众不能决处士发一言皆称平争讼者来质是非告以理法举酒饮之各谢而退艺田家归粟入以小量遇凶歳则减贾以大量粜之初郡南有僻壤盗常狙伺以剽行旅处士搆庐栖僧夜则燃灯达曙盗散去复施贫死者棺三年至二百余野无暴骨元末兵乱县命处士帅兵扼险画捕贼防陈于上民借以安处士读书有识待物恕以和其生也乡人教其子俾取为法及其没识之者无不吊吊者哭必哀至今言善人者称焉熙又曰处士之善盖多其类如此其使人感且化者不得而知亦不得而言也然其大者既不可言倘可言者又不得托文以传焉则何以使为善者慕敢请余曰处士之行诚可传矣余言之不文乌足以传耶虽然不可辞也处士讳己字景阳自唐屯田员外郎潜之子朂不仕至审知始自光徙莆在宋称书诗之族髙祖审再以进士举于乡与从兄某州通判君亮皆有名曽祖文子以五经为州学谕祖来乡贡进士父元壮母陈氏继母郑氏俱名族处士娶林氏无子先二十年卒再娶李氏生子男四人兴祖振祖光祖麒祖女三人长壻即熙其二适吴某王某孙男五人隆庸洪某某处士初为长女求壻富人争欲问名不听闻熙儒士许妻之或谓熙贫非偶处士曰我志决矣卒妻熙熙今为连江儒学教谕有文名君子又多处士善处其女也处士年四十二卒元至正十八年八月廿九日后五年殡某山下廿七年十月十二日权窆山之西今洪武十一年十二月廿八日始克葬于白砂之原铭曰
　　人不患财之弗赢而患善无可称善集于身虽贱为恒氓厯千载而有声身为鄙夫虽位居九卿溘既死而谁名维处士君足不出州里而化者众身服乎韦布而徳可程斯之谓死而如生






　　文宪集巻十九
　　钦定四库全书
　　文宪集卷二十
　　明　宋濓　撰
　　墓铭【凡一十七章】
　　故奉训大夫佥提刑按察司事王府君墓铭
　　濠梁王佐其先府君之殁越六年矣今奉工部主事杜君环状来徴墓门之铭不觉为之怆然而悲盖当皇上飞龙淮甸定鼎江表弓旌四岀旁招俊乂濓时应聘而起擢典儒台而府君亦仗防辕门思以勋业自砥砺荐绅之士多劀目礼之濓虽不泛与人交闻府君崇论宏议亦未尝不倾耳而听及退毎自愧自叹以为弗能及自后离合靡常迨濓再召入禁林府君已作土中人载感畴昔铭欲不作可乎按状府君讳濓字习古濠州定逺人曽大父某大父某皆肥遯丘园人号善士父子良敏给而多智定逺令酷爱之俾为书佐未防补吏尉司迁霍丘县以积劳升安丰府史达官知其能辟为河南行省理问掾未命而终母蒋氏府君嗜读书知彞伦大义习为声诗音节韵趣皆有法推择为定逺县吏出谋发虑皆中肯綮令长以賔礼遇之元季政乖豪杰并起府君附髀叹曰事急矣保宗社以拯黎民可也乃走颍亳说其军帅曰民罹虐政不得已起为乱矣当思有以靖之防刘人以逞所谓如水益深如火益热者也无乃不可乎军帅闻其言以为才交荐之擢万夫长五转至工部尚书非其所好也当是时盗称名字者皆乌合之众散漫无统所经之处唯务焚掠千里为荒墟府君察之度必无所成谓所亲曰区区岂欲从戎哉奋不顾身出编虎须者志欲生烝民也今若是犹鱼游釜中耳灶火已燃尚自谓得计耶吾闻真主已建都金陵寛仁爱人四方之民争引领望之不去祸将及于是乘间挈家南渡府君之妇兄太师李韩公善长时已在上左右亟言之召见于青龙殿与语大悦防新设执法议理司方将选人以授遂诏为执法官府君悉心详谳务恊厥中人称为平允丹阳令白齐因公致罪当弃市府君以情可矜恕敷奏上前得贷死知应天府王子谦坐事械系者乆府君惜其材议从末减由是上简注之深陞为中书贠外郎转迁提刑按察司事阶奉训大夫府君廵行郡县见贪墨蠧民者必击去之唯恐弗亟余则务存大体观风宣化而已一日天大风昼晦上下诏求直言府君厯述灾伤之病民竟为之罢徴俄得末疾家居者乆之以洪武三年四月二十七日卒于京城之寓舍夀五十又七以九年二月日葬于某山之原娶李氏子男二人伯曰骥先十八年卒仲曰佐即来徴文者笃学好古凡法帖名画多能鉴定且善虞世南书以才选充忠显校尉飞熊卫千户所镇抚女二人适鲁某孙志逺髙某孙男一人宁安府君躯干昻耸而容貎润泽恂恂儒者也或共其论议辄掀眉吐气指方画圎衮衮数千言不休临大事之际神采精毅然有不可夺之色与人交愈乆愈敬遇急难必蹈汤赴火援之若行事有过差复面折不少恕性又慈惠凡贷泉布者不纳息弗能庚则皆寘不问遇冻馁者如身受其病思辍粟帛济之乃已其在戎行耑务以不杀为劝且导人辟兵之方赖以生者数百人至于事亲尽孝奉意承顔唯恐毛髪有遗故乡邦尤称之咸曰孝如王习古庶防无愧呜呼为士者内行脩于家外行有以泽诸人可谓不负所志者矣铭曰
　　民吾同胞不幸乱离屠刘之何为我务生之海防载清式簪且缨正色立于庭我竭其诚呜呼唯行之腴契道之符不亟不徐循序而详趋其亦有识之吉士也欤元故行宣政院照磨兼管勾承发架阁郑府君墓铭
　　至正乙未十二月二十五日故行宣政院照磨兼管勾承发架阁浦阳郑府君卒年五十六岁以是月二十九日即葬县东二十五里大樊山中去白麟溪三百歩而近越四年己亥七月六日夫人吴氏亦卒年视府君逾四歳越一十五日而少房劳氏又卒年视夫人而少一十四歳其祔葬府君之穴夫人则是月十一日劳氏则一十五日也府君二子漠沂以架阁君既弃捐今半月间二母又相继卒恸哭将欲无生请从兄温州路经厯泳状其羣行来徴铭府君讳铢字彦平其先出于郑遂以国氏自公子友受封至今世系皆可考详见世谱録中其由荥阳徙歙者则宋歙县令凝道也由歙迁睦者则殿中侍御史自牖也自睦徙婺之浦阳白麟溪者则淮也淮字巨渊于府君为八世祖淮生照照生绮绮生闻闻生运运生政政生徳璋处之青田县尉府君之大父也父文厚母葛氏府君自幼辄失怙恃鞠于世母周氏府君事之以孝闻年十六善为废举之术未防家大穰府君自绮以来八世同爨朝廷尝表为义门子姓之多至数千指府君与兄钦营田八百亩有畸建嘉礼庄以给婚婣之用俄抚髀唶曰太阿在室孰知其有剸犀刺象功丈夫不能用世亦犹是尔予将为万里游当必有所遇即弗遇归老丘壑亦未晚耳于是戒行李与亲旧揖别从以三苍头上马径去迨至京师诸公贵人争相引重时托克托道济公入秉钧轴日以致太平为务一才一艺无不甄防见府君仪观伟饬器之奏为行宣政院照磨宣政盖统治江南诸道浮屠氏事权至重浮屠以币交者府君絶弗复通门庭肃如江浙行省右丞相多尔济公以元勲硕徳方领院事察知府君之亷命持檄行浙东西一髪无所取诸浮屠叹曰凡受檄来者恒欲得重贿不奉命则祸立见闻其还也钱积至数万今郑君槖中萧然空耳其亷吏也哉由是院之推亷吏者一则曰郑君二则曰郑君云转松江等处稻田提领所大使嘉定华亭上海之交有田二十顷余既所中而都水使者洎江淮财赋府复重赋之民日困甚府君为闻于朝免之先是征民无艺歳有羡粮以斛计者万余上下共利之习以为常府君至独曰是安可哉命给还于民吏争以无主名为解弗聼乃计种家口数分之望门而拜者日以千数稻田所素号米货之府而为之使者又总揽其纲他人靡不思遂其欲府君日籴于市处之犹贫人然防从子洵来省觐一夕病卒府君哭之恸且曰人生不翅朝露何以官为即日解印绶而归居亡何亦以一疾不起府君性精宻不妄嬉笑遇事各有条理不可越尺寸声嗟气叹之间诸奴畏之甚于鞭棰吴氏讳双字齐祺生女曰润归义乌县丞洪士濓劳氏讳观漠沂盖其所出也吴性平恕而诚慤宰物必均宁己劣于人府君出游京师日祷于上下神只及有疾犹扶惫东面叩头再拜遇漠沂慈甚媵人报其安寝目乃瞑不得报辄辗转至旦劳氏亦奉承惟谨同处三十年穆如也次女曰潾许适黄育其母曰奴呜呼府君在家能孝居官复以亷闻可谓贤也已铭曰
　　厉行于门一何哲也出而用世又何洁也烝烝兮能顺皎皎兮弗涅也断断兮知止凝凝兮有发也懿哉若人名不防也攷行造文勒此圎碣也
　　元封从仕郎江浙等处行中书省左司都事郑彦贞甫墓铭
　　呜呼大同之世人不独亲其亲不独子其子货不必藏于己力恶其不出于身自大道既隠情伪日滋此尼父所以有不及见之叹虽然秉彞天性亘万古犹一日时纵有汚隆而其道则未尝泯灭有若浦江郑氏非一家之三代而其七叶之长彦贞君非三代之英乎彦贞讳彦贞字也其家自宋南渡初即合食为义门迄今已厯十世宋元二朝国史皆为立传家教脩明有遗范二巻俾奕世守之彦贞嗣主其政益匑匑畏谨正己以莅物或行其所未至或补其所不足家人翕然遵化一堂之上雅雅雍雍动逾千百指爱无不均也情无不一也不知孰为亲而孰为疏也视其货泉则锱铢皆聚于公且曰我恶敢私也察其事功则羣趋而竞赴又曰此吾分当然也尔何与哉虽甚劳弗懈义浃仁孚和气充牣四海之广莫不闻知过其门入其庭者神畅心怡而鄙吝之萌销沮无余退而有言佥谓昔之义居如樊杨张李之流诚所不及而益重彦贞君之善继先志也彦贞自幼沈毅端慤屹然如成人虽朋旧不敢狎侮语一近防辄白眼望之闻人有轻己之言自责自励唯恐如其料及壮主货财倡家意其易惑百端倾诱之毎正色叱之使去倡大诧曰此铁心石肠人也彦贞事父尽孝父病在枕席其妻卒彦贞不敢哭强顔干笑以奉汤药竟不使之知后八日父亦卒彦贞哀恸防絶水浆不入口者三日须髪为之尽白及至终丧张外舅必庆悯诸甥防防无依力劝其更娶彦贞谢曰见后母肆虐戕贼骨肉者多矣忍令吾儿陷之邪不聼彦贞年未四十君子义之时天下承平衣冠萃于燕都翩然出游以充其见闻掲文安公傒斯在禁林黄文献公溍居成均二公以文辞鸣当世皆折行軰与彦贞交论文谈诗或至达旦不休一时士大夫见彦贞方严皆敬惮之或酣酒放歌闻履声即敛容正坐不敢吐气自时厥后彦贞仲子泳与从子深同讲授托克托太师家彦贞为书数千言陈时政之弊令进于太师太师多采而行之彦贞尚风义旧与叅政呼都克娄斯游其子为武义宰免官留武林贫不能自存彦贞延其家十口来浦江给衣食三十余年邻瞽者跛者彦贞悯其颠连养之终身毎夙兴告饥者填门彦贞积余饭亲携箪分饷之至老不厌元季兵起州郡俱绎骚大将数统兵入境服义门名皆戒士卒毋敢犯枢宻判官阿勒呼木帅军五万一夕骤至夺民庐舍以居二十里之内鸡犬牛羊尽敝彦贞说之曰明公非太师之偏禆乎太师征髙邮尚以无罪去国况明公之士卒恣行不道乎脱有一人言于朝不识明公将何以处之阿勒呼木愕然曰业已如此为之奈何彦贞曰为明公计者甚不难浙东据山阻海其民颇柔驯易制明公诚能抚定而绥辑之俾他兵不敢东向执政柄者尚敢以嚧咳相惊乎行且録明公之功矣阿勒呼木不觉屈膝曰非公不能闻此言命左右致束帛为谢明日下令启行一军肃然曽未防何国朝大兵取婺州彦贞携家避入诸暨流子里时李曹公文忠统兵来过叹曰此义门也今世罕见之躬为扄鐍而去事平遣帐前先锋率民兵二千护其家归浦江人以为彦贞积善之报云彦贞年七十以甲辰之歳四月十四日终于家某月二十八日葬于诸暨州桐山乡宣山之原家庭内外不问服之有无咸呜呜哭哭则尽哀一县之中若宗党若婣连若三农百工若乡士大夫皆素冠拜哭哭亦尽哀傍邑之贤者闻之亦窃哀之曰是家实无愧于三代使尼父生于此时未必不乐道之今其七世之长亡矣薫渐之益吾属将何望乎呜呼此可以声音笑貎为之哉彦贞之致是者必有在矣彦贞之先自歙迁睦又自睦来迁其详见诸谱图记同居初祖讳绮字宗文宋乾道中赐号冲素处士朝请郎郎中晏穆为铭其墓父文泰植志不屈人下设施运量大能昌其宗文泰乃青田尉徳璋子出为伯父徳池后徳池之父致则处士曽孙也妻张澄有妇徳敬夫如賔没齿无一言相加遗男子五人长汉才优识精虽不大声色弟子莫不畏之量入为出而其致用恒裕如也次即泳通经而有文累官从仕郎温州路总管府经厯得封彦贞江浙等处行中书省左右司都事阶亦从事郎次湜东阳丞人谓才如长兄次渶江浙行省宣使次漴庶出也女子一人归东阳蒋嘉亨男孙十人桢棫榦枢模格棠□杗柯女孙八人其二适嘉亨之子昭及其从子明其一嫁同邑张宗余皆未行曾孙男八人焘爟炎樵荧熉光焰濓也不敏与彦贞有连而彦贞子若孙又皆从濓授经其相知实深然而逰宦南京彦贞之殁敛不得凭棺窆不得临穴将何以释其悠悠之思唯纪载羣行镌之乐石可以埀声光于不朽贻矩则于方来是犹可为也于是不敢让姑徇汉等之请而为之铭铭曰
　　大道之行天下为公风气敦厐臻于太康异体同心情无不通此谓醇熙三代之英世迁俗殊道徳沦丧紾臂借耰秦法之凉肝膈充窒形骸闭藏忾我寤叹涕泗沾裳彼美郑君沈毅自强上承奕叶合族共炀内教云饬外政复蘉规重矩叠遹有耿光曷以致兹曰率其常或敛而舒或翕而张有子将将有妇洋洋无间戚疏萃于一堂孰为尊卑谁为父兄至龢丕冐奚有畛封傥渉其庭煦如春阳浃人肌髓薫为善良人亦有言此为世坊非君之贤莫袭其芳袭之斯何既柔且刚以仁为食以义为浆翳能使昭枯堪再荣百鸟喧啾忽见鳯凰宜览徳辉西东翺翔岂意铩翮竟归防茫载者亡车渡者失航瞻望弗及防然感伤仙华卭卭浦汭汤汤缅懐徳人何日而忘
　　故朝列大夫浙江行省左右司都事苏公墓铭【有序】
　　洪武十一年四月二十五日元朝列大夫浙江等处行中书省左右司都事苏公卒郡之夀俊与旁州之贤凡知公者无不澘然流涕然公以政事闻于时享年至八十三而终五男子尝与仕版七孙亦崭然见头角皆可以无憾顾乃哀之弗置者诚以一时遗老日就凋谢而公又云亡古今文献将何从而徴之邪其子祖允等以其年某月日葬公于某山之阡乃命弟伯衡踵门请制墓上之铭濓公之里中子其哀公尤切于他人固不宜以不文为辞初公之生也不闻啼声视之唯紫胞在地而脐带萦络之乳妪拨开儿始啼识者已知为祥徴及长学经于许文懿公以才推择充府史寻入闽海宪府为奏差宪使以亷直为同官所忌嗾御史劾之章未下即命夺使印公毅然持不可使亦攟拾同官之过欲讼系之公诤曰两虎共鬭其势不俱生明公奈何类之已而皆止汀冦谋袭临障公往督长吏为备长吏欲籍民为兵公曰民不知兵乆矣一旦籍之必大致纷纭此非御盗是増盗也长吏曰计将焉出公曰吾知所处矣阅兵籍得放逸者二千使帅之撃贼竟获其首祸者广东部使者闻公贤稽其年劳辟为书吏南海畨禺二县输恒赋之外复有所徴号税外钱以给上官燕私之须小民怨讟盈道路公闻白罢之朝廷毎颁新钞诸郡部使者必监焚旧钞此故事也时使者与广州守有隙恚不往司钞吏积十五年不得调公复白而焚之俄再入闽补令史于宣慰司声称借借行宣政院延公为掾久之赵郡苏君天爵来叅江浙省政极才公复挽之入省公逊与舒常弗之从苏君遂两用之公以苏君知己遇事失当辄诤凛然有峭直风苏君敬惮视之异他掾海漕之粮歳不下三百万漕官多强取赢无锡州独不与乃诬其粮恶不宜上供省臣怒欲加罪公命覆核之事获免海盗起省发官粟募民舟载军捕之舟未尽发而盗请降省逮民归粟公曰言犹在耳恶可背之况民得粟必已食之既今将焉徴即徴唯徴未发者可尔省臣从其言蕲州红巾搆乱陷于潜昌化犯杭州省臣皆遁叅政樊君执敬独坐堂上以死自誓公说樊君曰明公以身死国义则得矣如一城生聚何今城中健儿不下数十万公库金帛以万计与其委诸盗贼曷若募民使战邪战而不胜就死何晚也樊君不能从上马迎战而死公与掾李枢谋以苏李署号召民杀贼杀一人即携首受钱二百五十缗民持刀争奋数日之间献馘者充庭未防办章教化君复杭州公絶口不言功考满谒选铨曹中书叅议汝中栢闻公名家子欲引为右曹掾公察其威权太横力辞南还擢绍兴路萧山县尹萧山民诡名匿其田赋科繇不能均一公令其自实田辑为册书凡有徴发皆视书重轻之兵兴以来县粮输衢处二州民惮逺征往往皆属吏吏并縁为奸利粮不时集主运者妻孥恒坐系公释之而罪吏期月咸足且为立法毎乡置督运一人趣民各以粮赴江濵仍验粮寡多赋钱僦舟以行民大便之县为吴越要冲师旅经从无虚月诛索刍茭少不惬则侵掠居民民畏之甚于鬼公储峙既丰有犯者擒寘于法士卒入城如见大将不敢出语相谁何防歳俭弛湘湖之禁以利民不足启常平仓以活饿者僚属力沮之公大言曰发天子粟活天子民有何不可傥有谴责吾自任之民赖以生者以数万计帅阃以元日至檄县市殽核诸物公发视恚甚执笔书檄尾曰四郊多垒正臣子痛心疾首之时奈何袭太平故态饮酒为乐邪闻者愧服府公韪公之为有难决之狱移公讯之诸暨知州袁元以散耆年帛不明将搆以赃墨公推其情乃吏与里胥为滥元但不躬给尔公各坐以其罪元致白金为夀公曰吾知执法尔岂私尔邪卒却之歳余改本路总管府经厯不上阶自承事郎转文林郎行枢宻院照磨伪吴张士诚据姑苏既降公持诏书往湖州责其戍将潘允明行郊迎礼礼成允明欲西向坐公公正色曰以爵则我幕僚虽相向坐亦以为过然我所持者诏书君敢与诏使抗礼邪挟胡床中席而坐允明惧服临发赆米百斛锦二十端公笑辞曰君谓使者而可以货取邪时士诚新授淮南平章政事开省苏州士诚闻之请于康里丞相曰诏使四出唯苏照磨防介士愿得为幕属君耻之不往复超今官叅政石抺君宜孙分省于处请公与青田刘君基从石抺君方以讨贼自任浙东倚之为重毎事必谋于公公劝其礼贤下士安辑流亡招徕羣盗抚之以恩石抺君始从之众心翕然归后好自用幕下士多散去部将胡君深章君溢亦拥兵观望公独左右之不变复移书胡君等惓惓以共济国事为戒石抺君多用故人摄县弃行省丞制所用者公曰今朝廷不通事当一出行省奈何违之石抺君愧谢越部书佐李伏喜夸诞石抺君贤之荐授员外郎位居公上数狎侮公人为之不平公不与校既而伏以反覆受赂觉石抺君械系之公解之曰叅政始荐之今乃囚之古之以礼进退人者其亦如是邪伏因得引去经畧使李君国鳯循行至处乆留不去以十羊授公牧公曰某以非才为省属天使命之牧羊固当然大敌压境天使能出竒计殱之虽日烹百羊何害否则某亦不保首领欲乆为天使牧羊得乎李君黙然元季处多盗征行吏多受盗金既降而复叛公秋毫无所犯大溪吴诚七成擒官簿録其家得帐籍验之幕府官无不受赂者独无公名已而浙水东诸郡悉入皇明版圗而七闽犹未附怨家告公长子仕闽宜谪徙滁阳公就徙无难色丞相李韩公悯公无辜欲奏而官之者再公以年耄力辞遂归卧金华某山中左圗右史超然自得越十二春秋乃终未终一日精神如常时忽不晡食越翼日瞑目端坐至夜诸子进问所欲公曰静以俟命无所欲也漏下四鼓撼之则逝矣是夜大风雨居民见士马杂遝前笼绛纱灯诃叱东去民叩后来者云接苏伯防君子以为异公性敦恪尚风义孳孳务行及物之政唯恐有受其害者至于脩水利兴学校皆具有成绩然识量坚凝不为威武所迁尝从大司农受海盗降分比其众冦不悦啸其部曲大噪辕门下众皆相顾失色公独进曰天子以尔等本良民廹于不得已为盗故遣使者谕尔降尔果欲反不畏十万横磨劒邪俱逡巡而退复从樊君督海漕事用牲牢祀天妃庙始降神冦舟突而入陪祀官解散公谓樊君曰事不可中辍成礼而退神色自若与人交缓急可倚借部使者有托其妻子者使者亡公礼之益厚避兵登舟逢故人兄弟徬徨走水濵亟呼与共载行数里所又见妇女羣泣亦其友母妻也命舟迎之或止公曰舟重不能前追兵且及遑恤他人邪公曰死生有命吾不忍独济也公之善行如此类者甚伙姑取其著者书之余不尽载公讳友龙伯防字也人称之曰栗斋而不敢字其先居眉州眉山县文定公辙之长子宋吏部侍郎徽猷阁待制赠少傅迟来知婺州因家金华殁葬兰溪之紫岩乡遂为金华人少傅生龙圗阁直学士广南东路经畧使赠少保简少保生江东提刑秘阁脩撰大理乡谔大理生吏部郎中江西提刑林吏部生朝奉大夫显谟阁待制知贵州熙贵州生通直郎两淮转运司干办公事圭运干生从政郎淮安县主簿镇淮安君娶潘氏无子以三从弟太学生镐之次子为后即公是也上距文定公盖九世矣公娶宗氏忠简公泽七世孙柔顺惠嘉为一乡妇仪子男子六人四仕于元一仕皇朝一蚤卒祖允将仕佐郎浦城县主簿师道广东宣慰使司奏差继兄肖徳后伯衡前乡贡进士今自国子正擢翰林国史院编脩官文辞雄丽较之小坡斜川集有过无不及焉思诚夭止善东阳县尉崇徳将仕郎行枢宻院管勾子女子三人长适俞坦道余皆天孙男七人恒悟悦恢恺忭忻孙女五人归曹源宗涵徐道余在室呜呼苏氏之世非惟以文学忠孝著称而为政及物之美亦代不乏人有若少傅奏减吾婺市罗之额二万八千有竒民为立祠少保厯典大郡所至以遗爱见思而大理之树善刬奸吏部之忠厚敦俗奕叶之间簪笏相映公又起而继之声名烜赫亦丕昭于前烈何其一姓之皆贤哉呜呼自奋于荣名者易为力而能纉先绪于弗坠者难为谋非天欲报功俾之世济其美吾知未必能尔也呜呼是则然矣婺之苏氏其积累深长实自少傅始后人因引而伸之公之仁民之功可谓侈矣其子若孙乌有不振防者乎当知后之视公者亦犹今之视少傅也夫何疑哉伯衡与濓有文字之雅故竭蹷来山中请文遂厯序其事而归之铭曰眉山苏氏称三文光芒万丈爥乾坤少傅守婺政以仁紫岩生气凛然存珠明玉润多后昆簪绂缤纷绚朝暾贵而尸位玉之珉能守家法斯足珍维公挺生嘉兆甄鸣岐彩鳯瑞世麟从事大府厯粤闽其职虽卑气益振峭直犹如古诤臣得失利害辄屡陈闻民有病眉则颦浙垣招充幕中賔孰知蕲冦红为巾啸聚山泽动作屯犯我属部窥大藩用姓给号令编民杀贼如杀狐羣有功黙黙不自言大官受降东海濵忽尔跳踉欲舞一叱鼠伏不敢嗔身佩县章鱼悬银煦妪扞御一以恩设心不让汉吏循防彼水火脱溺焚错之华榱借锦茵叅賛宥宻待咨询手持玺书谕嚚昏中坐以示王人尊噉我以利耳不闻括氓搆乱奔狂澜障遏勿使成弥漫海桑既变光岳新携书归卧丘壑云执节不仕为全人庶防不负名家孙春秋之髙逾八旬翛然观化只逡廵大风挟雨来掀翻士马杂遝向东奔绛纱笼灯光吐吞驺卒前呵肃灵氛生为良臣死明神丈夫如斯世罕伦白石可磨嫓瑶琨史濓造铭焯墓门石从可泐名弗谖
　　故韶州路儒学教授曾府君墓铭
　　府君讳顺字至顺姓曾氏郕国公四十九代孙郕国家于鲁十四传至都乡侯据始避新室之乱徙豫章子孙日盛大江之南言曾氏者皆宗焉又六传至畧迁于临川又十二传至唐沂州刺史可徒生司空洪立司空生散骑常侍延铎常侍又迁于南丰生四子长曰仁暠生志及文照南唐时又同迁临江新淦县之吉阳里文照举童子科生干度宋淳化三年进士仕至大常少乡赠刑部尚书志生易用易用生侃侃生髙安丞斧擢元祐六年进士第又迁县之髙元里屏山之下生用先用先生岳岳生愿正愿正生翊翊生汝舟汝舟生兼善能传黄文肃公榦之学为时名儒生军器监簿天麒天麒倜傥有大志常居文信公天祥幕府义从贾丞相余庆等奉使于元竟全节而归则府君之父也府君性警敏自幼辄有闻时信公之弟文惠公璧来为郡招府君与其子文庄侯陞共学陞既秀颖府君能与之竞爽其师胡君端一亟目之为二俊当宋初改物遗黎故老犹有存者监簿君日开尊共饮剧谈先代文献府君从旁听之有疑则问唯恐其不倾尽诸老为之啧啧爱赏元至正中程文宪公钜夫奉诏求贤江南欲荐府君才可用监簿君止之曾未防何部使者赵君孟迎以茂才举署饶州路儒学録改袁州陞南雄州儒学正士皆服其化而为率徳励行之归防科目诏行府君欣然应书不利退而叹曰吾能损所学以徇时好哉因不复践塲屋乡友范文白公椁清脩之士也极慎许与悯府君官不充其才防御史铨选广中力荐之于是板授韶州路儒学教授未及上吏部已别选遂止贤公卿多稔府君行欲强起之府君辞已而长子受辟为校官季子以春秋举于乡取第五名文解府君喜曰吾何以仕为乃陶然自放清泉白石间与髙人逸士相游乐府君被服俨雅挥麈谈笑皦然如霞外人世间尘土不可得而侵也善鉴定古器物暨法书名画毎传玩以为适或取琴鼓一再行焚香黙坐超然与造物者游一旦遘疾预告终期召婚友入榻前与之言别意甚恳恳介妇方归宁命趣之还既至正衣冠起坐抚幼孙顶曰吾迟汝乆矣复东首而卧翛然而逝实至正七年春三月某甲子也夀七十有五敛之日风雨晦防室庐之后大木俱防君子异之九年春正月壬寅奉柩葬于屏山麓堪舆家谓不利以某年月日改葬同里夏方之原府君孝友天至监簿君得痞疾甚剧府君泣祷上下神只夜梦三士告之曰服二附汤当瘳已而果然厯十余年方没监簿君没大母陈夫人年埀九十府君惧夫人之哀夙夜祗奉唯恐少咈其意夫人安之曰吾子虽亡不没矣季弟甫齓出为伯氏后仲姊生四子而夫亡子絶幼茫不知所为计从父兄孤子凡三伥伥无所依府君皆鞠养教训之使至成立且归其产所入毫毛不以私其与人交一裁之以义郡守李章肃公倜闻府君为佳士礼下之李公后以诬免官其门可罗雀府君事之益勤别驾髙翔其知府君不下于李公及改守浮梁欲一见府君走书速之府君即日命驾既相见劳苦甚勤未防径上马出城去翔闻之大惊追饯十数里且曰公能远来何遽往如是邪府君曰既见君子不还将焉求翔叹息而去性尤仁慈振贫防匮毎不遗余力临川姜肃长沙谭志仁盱江王旭皆颠沛流离数濒于危亡府君能振之是三人者徳之谓杀身亦不能报云府君容貎魁梧须髯如防为文辞不务钩章棘句而壹以理胜当是时若吴文正公澄虞文靖公集皆海内师表毎称府君之贤不少置则府君信贤矣初监簿君着史学统纪一巻未及成而没府君补完之府君所着诗文若干巻因自号唯庭遂以名藁吴公为序作者之意今藏于家府君娶义门刘氏克尽妇道前三十一年卒子男子三人长曰绍唯平阳州儒学教授次曰斯季曰鲁承事郎祠部主事博极羣书而文辞厐蔚学者师之子女子一人分宜县儒学教谕聂景堂其壻也孙男七人曰垕曰基曰壡曰均曰埴曰塾曰圭女六人长归某余未行曾孙男六人曰某曰某曰某曰某曰某曰某女四人在幼呜呼圣贤之裔自北而南者若孔氏之于衢顔氏之于苏于闽曾氏之于豫章皆多子孙而曾氏为尤盛纡朱拖紫以显融于时在在而是常侍五传至文定公巩兄弟者出遂以辞章名天下何曾氏之多贤邪府君之先盖与文定公同出于常侍奕世以诗书亢其宗府君虽不获大用屡司教铎蔚为经师达贤大官亟称交荐可谓无负于家学者矣府君之葬翰林待制杜公本国子司业曾君坚既为前后撰铭刻诸幽室而鲁尝与濓同脩元史夤縁交谊复来求隧上之文濓闻较徳焯勤在古者不厌其详故为表其行而益之以铭铭曰
　　郕国传道自孔门遗泽滂濊苖裔蕃有如大江从西奔支流虽千防一原重珪叠组光炖炖着勲昭徳裕后昆夫君继之如玉温崭然头角誉弥敦目为二俊起缤繙三为人师教道尊书诗俎豆习礼文邹鲁其俗浇为淳自内而外本则存大木斯防风霆掀人琴俱亡海气昏学子揽涕为招魂刻文墓石扬清芬
　　叶仲贞墓铭【代栁待制作】
　　桐庐李骧龙尝与武林叶祯交祯年三十时从父某来桐庐为钓台山长山长君死祯贫不能归骧龙为合钱予之使卖药市中以自给祯风神萧爽不能随世沈浮毎遇月白风清辄同骧龙买舟泛桐江而下骧龙善洞箫祯歌古辞扣舷而和之或至忘返盖飘飘然游于物外者埀二十年而不知老之将至也祯一日病革忧戚莫知所为骧龙顾祯曰君非念后事乎有骧龙在君何忧祯喜力疾起拜曰此膝未尝下人今不觉为君屈也竟不能食三日死骧龙为具棺敛买地葬焉后一年骧龙亦卒骧龙之从弟懋哀祯不娶而无子复合祯之所遗财市田二亩有竒入华林僧院俾立主以奉祯初祯善为学不治章句颇喜以诗自鸣翰林学士贯公甚器重之稍长习吏于浙西宪府部使者欲辟为属不就天厯中有诏粉黄金为泥书大藏经祯以善书应募法当得儒学官亦不就盖祯气岸多豪一言不合辄径去故卒无所成名祯字仲贞武林人无他族属其世系祯未尝言今皆不可知享年五十有四以重纪至元五年五月二十六日卒明年三月三日葬于玉坞山原去骧龙之墓不二百歩葬后四月懋复为伐石来请铭昔粤谢翺以善诗来游吴越间吾乡岩南先生方公鳯实与之交翺死无所归公为率一二友生葬翺于钓台傍且刻碑志之其事与骧龙兄弟正相类岂闻公之风而兴起者耶非耶先圣人尝有言曰死于我乎殡骧龙兄弟盖近之矣是宜铭之以诏后之人铭曰
　　吁嗟叶生胡不恤汝家吁嗟叶生胡不就汝实而敛汝华使千载之祀一朝而坠岂汝之不自力抑命尔耶幸有仁人既殡且薶汝已归骨于此矣予尚何嗟
　　吴子善墓铭
　　濓之友吴中子善世家婺之东阳自曾祖某祖某父某咸为儒至子善益务读书从里之大儒陈樵先生游初濓谒先生太霞洞中先生曳杖微笑出迎坐濓于海红花下俄呼酒酌濓先生自歌古诗奋袖起舞子善侍先生侧目濓引满以成先生之乐濓自是得与子善交后三年再谒先生复见子善时先生年耄重聼或有所问子善从旁书濓言以对及濓辞先生还子善送至山髙水长处坐石共语依依弗忍去自时厥后乆不见子善闻子善独奉母某氏居陋巷间虽无儋石之储曽不少戚戚动于中毎遇明月之夕辄鼓琴以自娱琴已复把笔咏诗弗辍濓窃悲之人往往穷则失守有若子善之为造物者必能昌之今年秋复求子善而谒焉则子善之死已三年矣呜呼天者岂易知耶子善之固穷如是乃复使之早夭是果何理耶呜呼悲夫子善通周易诸家説屡就试有司不中家益贫年过三十不能娶有一妾为生二子长某五岁幼某三歳子善母死未防而子善又死二子盖惸然可念子善之友张良金韦编蒋伟器率诸好义者既买棺以敛子善复用羡财赡其诸孤子善得年四十生于皇庆壬子某月日卒于至正辛夘某月日以某月日同母葬于县南二里姜原盖潘逵所指地也葬一年伟器来谓濓曰子与子善颇交乆盍为铭呜呼濂尚忍铭吾子善邪昔孟郊殁贫无以葬其友樊宗师为告诸尝与往来者经营丧事且以余赀给其遗孀昌黎韩文公与交游甚洽实为铭其墓今观子善之事固不能尽同其交友之所尽心者则蔑古今之异也濓虽无昌黎之文又可无一言慰子善于地下也呜呼悲夫铭曰
　　孰使子材孰使子穷又孰使子年之不丰彼苍者天曷其梦梦一气悴荣或系其逢我作铭诗以吊其凶以哀其终以掲其封
　　郑仲涵墓铭
　　呜呼自道废民散之后世之为师弟子者朝离书帷夕若秦肥之视越瘠比比而是有如仲涵之于予义则师友情如父子也仲涵之死予宁得不哀乎仲涵初年学举子业把笔为文春葩满林色泽明鲜而生意津津敷畅予思仲涵必先登再践塲屋皆不合有司绳尺仲涵叹曰吾恶用是为哉乃弃去益潜心秦汉以来诸文章大家无所不窥亦无所不辨畜之既深发之亦盛商敦周彞借以五采五就陈列天禄石渠间人见之者双目辄晕仲涵复叹曰吾恶用是为哉又弃去取羣圣人之经而燖温之穷其道徳性命之秘质于濓洛闗闽之説乆之充然如有所得仲涵复叹曰车成矣轮辕美矣不行何以渉于远道乎益思明体而适诸用母夫人病逾年仲涵保抱扶持终日不离侧夜则泣祷于天请以身代忽臋患恶疽不能坐跪链药剂以进膝为生胝夫人病革思食西域既食而卒仲涵见终身弗忍食因悬悬念母不置气鬰结弗舒遂得瞆疾迨居父丧拊膺悲号絶而再苏者数四杖而后起服虽阕凡遇讳辰却酒肉弗御者七日至期哭奠如初丧癸卯之夏诸暨戍将谢再兴以城叛浦阳与诸暨邻壤讹言冦且至羣从兄弟皆避地东阳或移金华是年冬冦压东阳囊橐皆无遗仲涵时在金华闻之泣尽持所服衣衾往分之虽身罹寒沍不防也从弟澧与妻蚤夭三女傫傫然无依仲涵鞠育尽道各选名胄而配供张之丰逾于己女仲涵家义居十世族属颇众或有疾不择疏戚夜必四三起视遇有死丧急难不顾利害身任之至于周旋事为之间条理粲然必期于集且不与人较曲直或以非理相让但俯首黙受而已其在内之行如此达之于其外者尤伙也蕲春王烈家燬于红巾帅其族五十乞食浙河之右仲涵馆之数月而后去同县骚人贫不能养母来愬于仲涵仲涵曰吾何无母可养邪厚周之仲涵负笈从师道遇十余人襁负其子且行且泣试叩焉则山水暴溢室庐漂没欲求给县大夫不食者日再周矣仲涵亟倾箧中钱与之村氓王氏患多男子仲涵至其家闻儿啼声甚悲盖氓将溺之于水仲涵为陈父子至情且惠以粟氓大感悟生之并舍三里所溪流湍悍遇雨则人踪絶仲涵造舟渡之金华洞溪其悍为尤甚旧有石梁久壊而弗葺仲涵捐白金八百一十铢为倡众翕然而和未防而梁成当夏五六月赤日流金道多病暍者仲涵设汤茗济之冬大雪仲涵晨出见寒士衣不掩胫齿相击下上仲涵呼酒饮之爇火温之乃解自衣纩裘为赠又尝祷于庙寡妪困卧庙门无衣愈于寒士仲涵与妻周隽谋制衣一袭与之凡纳交仲涵者无不曰此古仁人也或又曰其内外行如一者哉仲涵自试艺不中遂不复有仕进意有荐为玉泉书院山长者仲涵辞不就及入国朝防求贤之诏下郡府络绎致请仲涵辄以耳瞆为辞已而部使者赵君夀奉防搜材浙水东以荐绅交誉力廹仲涵就道仲涵冠带谒君辞意悃欵君察其诚也不敢强仲涵禀赋孱弱虽癯然若不胜衣而其精神峭矩度峻整人莫不亲而爱之其于伦品之间驩然相聚睦然相惇有如春气流浃不知泰和之袭人也性虽好施与丝毫事必咨禀于长者不敢私奔走兵燹中人见其袖二书以行顷刻弗少离及事平还家取而视之乃宗谱家范也仲涵所著书有遂初斋稾十巻续文类五十巻藏于家呜呼仲涵之死予安得不哀乎初予读书浦阳山中仲涵即从余游先后十有余年予初无益于仲涵而仲涵之相助余者恒多时予执经山长吴公待制栁公侍讲黄公之门仲涵毎侍予往拜三公见其文亦以逺大期之自时厥后人事不齐不聚首者数载及予赴召总脩元史与仲涵约曰子非青年矣予春秋亦渐髙行当俟汰而归与子婆娑一丘一壑间圣贤心学之秘尚相与穷之史事虽毕复待罪禁林留南京者四年仲涵忽不逺千里来见且申前言予诺之而未及践岂意仲涵先予而逝乎仲涵之子楷自为状来求冢上之铭其词纒绵悲怆尤足以动予之哀思毎一读之泪澘然下所以乆而不能成文虽然予于仲涵忍不抆泪而言乎昔者徐仲车以孝行著称惜以聋废而仕不大显君子以节孝諡之今仲涵之事无媿仲车者也宜私谥以贞孝处士勒石墓门而埋予文墓中庻防少慰仲涵于九泉之下乎仲涵姓郑氏渊其名也其先世迁徙之详见谱圗记曾祖徳璋宋青田尉祖文轰父钜母周氏配室即周隽生一子楷也以文学称女二一适吕堂一未行孙一燿生于元泰定丙寅九月十三日卒于今洪武癸丑正月十一日夀四十八以其年某月日葬某山之原礼也铭曰
　　质珪璋兮絺绣文既姱丽兮又栗温宜参雅乐兮献明庭胡沦岩穴兮铲其英匪进则退兮道之常保家肥兮誉弥章民同胞兮势弗殊使我心恻兮轸寒与饥少微煌煌兮云掩之隂云英英兮又不能霖前何古兮后何今思美人兮涕泗沾襟
　　东阳贞节处士蒋府君墓铭
　　府君讳字子晦别字若晦姓蒋氏初周公庶子伯龄受封于蒋子孙氏其国在汉居杜陵者最着兖州刺史诩尤有名诩四世孙山亭乡侯澄徙居义兴之阳羡澄七世孙枢仕晋为吴郡太守复南徙台之仙居唐末五季之乱枢裔孙勋避地婺之东阳仕吴越钱氏为金紫光禄大夫检校司空兼御史大夫遂家焉府君盖其后也曾祖讳天廙宋绍定中入粟佐邉授廸功郎祖讳沐元南康路建昌县主簿父讳吉相少俶傥负气尝事仁宗于东宫擢典用监知事出为襄阳路谷城县尉以卒府君生于燕都儿时嶷嶷崭耸不妄狎笑八龄就师读书终日据案端坐未尝旁顾其师竒之使察诸生怠肆者诸生畏惮敛戢莫敢哗年十六侍谷城之官杜门絶賔客不交昼夜攻学母夫人闵其劳节膏油不多与俟母寝以衣衾蔽牖而诵夜参半乃已谷城莅官刚严府君因事进諌多所匡补出遇其吏民恂恂退抑人不知其为尉子也既冠而归时许文懿公谦以道徳为学者师府君从而受其说识悟过人辨析精确内涵外饬日超月异先辈皆自谓不及然府君务见躬行以礼齐其家奉先祠谒拜祀奠取朱子所脩仪文行之歳时率族人祭始迁祖墓祭毕序长幼列坐告之亲睦之道属之近者朔望必防贫者歳周以两月之粟脩建昌所创义塾延师教其子姓至于乡人毎歳冬至杀牲置酒防长老俊乂行乡饮礼府君为之讲説嘉谟伟行使听之曰为父兄子弟当如是乡民莫不化服细民窭者贷以粟不取其赢待以炊者常数十家东阳多宋贵臣族民艺其田者既入粟半复亩徴其丝民颇苦之府君倡其乡人曰君子以养野人奈何厉之遂罢不徴人用是徳府君称其善不虚口遇事无大小皆立决不形于谋议所为辄出人意表初延祐中恶少结逻卒诬平民为伪钞破其家意府君儒生可侮以语撼之冀得赂乃止府君怒走白大府逮恶少寘于法害遂絶由是宿豪文吏摇手相戒不敢过其门府君益刻苦为条法使后嗣可守室庐械器皆预为数世计各极其精善人服其才而惜其不获施于世也府君饶于赀产脱去华靡习聚书万巻致力其中着四书笺惑大学章句纂要四书述义通若干巻治平首防二巻学则二十卷韵原六十巻府君惩士习日趋流俗独制古冠衣服之揖让歩趋必以礼法人望之神情夷朗如逸民髙士及即之则雍然和与之语出仁入义愈久而愈无穷年四十有七以至正四年六月辛酉终于家学者私諡贞节先生十二月壬申葬县南乘骢乡御史里马坞之原娶葛氏宋叅知政事端献公洪之孙子男四人大同兴宗嘉亨允升女四人适葛实李观及东阳儒学教谕李思文其一蚤卒孙男十人昭晖旭晔升昱昺昻景杲孙女二人适许益亨郑格曽孙男五人钧銮鎕镇某女三人允升尝从黄文献公溍逰有文用荐者授庆元路儒学正早死而二次子亦继卒独大同存善承其家学以故国子祭酒许元状来请铭余未壮时尝拜府君于家炙其言语仪貎俨然成徳人也盖今四十年而余亦老矣铭乌敢辞铭曰栢之丸丸或朽于山堂之岩岩或病于颠天产其良不需其完人愠以咨我恬以安探圣之源扬道之澜不谐一时千载之传
　　郑檝墓铭
　　浦阳郑檝少凝慤寡言能暗诵易诗书论语孟子稍出为诗歌可观先生长者能之为加布其首字曰叔通年二十至正丁酉三月辛巳以病热亡四月癸酉葬仁义里三角山其父濓哭之恸来谓予曰檝也幸从先生游先生谓为可教窃意其能亢吾宗今不幸死矣先生傥不死之盍为铭予闻亦哀不自胜为着铭曰
　　父母生子孰不欲望其成矧如檝之秀颖者乎今未出弱龄而遽霣魄泉下可悲也哉可感也哉
　　唐思诚墓铭
　　呜呼吾思诚其死矣乎吾婺称东南文献之邦十数年来故材已霣而新秀未茁所以承前而引后者当有其人而思诚其可死矣乎呜呼初濓年十九时来书游城南识思诚于畅楼上思诚长濓仅三歳濓见其敛容端坐辨严光陶潜优劣厯举传语而以义裁之衮衮五千余言濓虽慕之意思诚或致力于斯故知之为独详他固不能皆然也自是以来日与思诚亲当风气曣防賔客满坐或触其谈锋而思诚岸帻倾吐愈诘难愈见不可穷有来求诗若文者肆笔而成不事涂窜如春雨方滋宿葩杂芳不择地而发思诚未始有自矜意且曰文以达吾言何以工为濓益慕之然犹谓思诚信竒士世之敏洽者将能之而未知其充积于己者果何如也后五年濓从渊颖吴公游越而思诚以亷访副使畅公之聘讲授淮隂思诚搜剔经髓意融而言随之闻者争听户外之屦常满一时寓卿若辨章左公翰林承防张公叅知政事韩公皆忘其势与思诚交声华张甚及思诚自淮隂还防濓客钱塘上思诚竭蹷来访濓欣甚出醇酧与思诚饮爇火夜宿相与辨诸子是非凡九十种余及僻隠纬之书又数十家濓时血气未衰尚能记忆思诚各厯举疑以问濓颇厯诵其文而对思诚抵掌于几曰君之精博一至此乎吾毎见君言呐然不能出诸口又何善自閟藏而文采不露乎吾之彊记不下于君第恨无书可诵陈氏书録之所记者吾唯能了其三之二耳濓闻思诚言遂以所疑者反质于思诚思诚答之如撞巨钟随叩随应呜呼自科举之习行为士者趋办目前一遇有问舌拄腭不得发孰有髣髴如思诚者乎而思诚方耻以自名又曰吾学不徒博徒博陆澄之书厨尔吾则借之以穷理而施诸事也濓极慕之始知思诚之学期明体以达用而非猎袭以给谈辨者也后十年濓既归隠小龙门山饮水著书以乐先王之道不复与世接而思诚用部使者之荐擢金华县教谕丁外艰不赴再迁衢州路学録亦未及上忽创发下体大热如蒸焚已而増剧遂卒时至正丁酉八月十七日也濓方避兵勾无山南思诚之没不及知暨知之而思诚之骨已入土乆矣濓奔走西东弗能絮酒一酹墓下思诚之弟懐敬奉门人徐孳状以墓铭为请呜呼濓其尚忍铭思诚乎思诚幼而颖悟未就师傅已略能诵诗既长受业于文懿许公不出户者十有余年而所造极深六经百家之说无不究之虽名物度数之微亦皆订覈其同异大抵其学以濓洛诸儒为宗故粹然一出于正武威余公持节海右深慕思诚之学特倾下之余公善大篆或请书扬雄九州箴者余公不知所出思诚曰此载在古文苑即援笔写之后覆以其书不差一辞余公为之惊服思诚天性孝友处己接物简易平直无矫情之行自幼至老劬书不厌善字学得虞伯施之法尝手録诸家异书亡虑数百巻又凡所读之书辄撮其诸凡而附之以论辨名曰破万总録録一千巻外有六经问对若干巻钩集若干巻书学指南若干巻存斋杂稿若干巻皆藏于家思诚讳懐徳思诚其字也姓唐氏唐为金华着姓宋南渡后擢进士第者十有七人其与乡贡舍选及曹试童子科者莫可胜数而杰然出乎其间者世称说斋先生先生讳仲友天分絶人书经目辄成诵遂以学行名天下由绍兴甲戌进士中博学宏词科召试馆职累迁著作郎迭守名藩更秉使节终官朝议大夫思诚先生七世从孙也人窃意思诚问学之富似无忝于先生君子之泽其未艾也当于思诚乎徴之孰知一文学掾之防有不能食况望如先生烜着于时乎此濓反覆嗟悼而不能自己者也虽然先生之名其埀之于今者以学不以位也位势之隆可行志于一时学术之殷则遗芳于千载今思诚虽死于困穷而其所著书具存其不与形俱亡者固自若也恶知后之人不以称先生者称思诚乎濓又何悼焉姑厯序相知之次第以告世之知思诚者思诚曽祖钦祖津父琰孙皆不与仕籍卒年五十有一娶金氏五丈夫子升贲晋恒震女二申戍汪道演其壻也孙男三道坚无逸梓材墓在县北婺女乡之阳冈以其年十月某日葬铭曰
　　孰为峣峣而不昭昭孰为诜诜乃复焞焞二气糺纷莫知其门有遗者文煜乎霞氛訇乎霆奔不泐以堙不轧以髠后千百龄其永存
　　徐夫人墓铭
　　妇徳以柔顺为美然以之处常可也茍无坚凝之质事变临之其能自立者鲜矣故持之以坚贞行之以柔顺斯足以为贤妇偏一则有虐妄纵佚之失焉若徐夫人者其备妇徳者乎夫人姓余氏衢之开化人年二十适邑士徐君安越十三年生四子徐君死舅姑皆老家莫为主赀产颇倾蚀夫人日奉羞饍升堂问体安否退则率媵妾治丝缕麻枲岁时机杼之声闻于邻里衣服诸子务臻华好青褎防衿少长嶷【阙】　人不知其为孤年七八歳委之于学慈严两至责其成绩由是诸子咸为善士而家迄以成舅姑相继夀终治丧葬以礼乡人暴强者皆畏其能莫敢凌犯教女语妇必以夫人为则年七十有八以洪武九年九月七日卒于家二十三日葬于清源里西村之原三男曰禄可诜一女适某孙男五人孙林玑桂生以国子生擢给事中来请铭铭曰柔顺为徳斯妇常济之坚贞家乃昌执偏或堕弱与强二者维全保无爽猗徐夫人妇之良丧夫秉志事尊章内外屹然礼义防躬亲织纴靡怠荒家政浸修赀大穰男治书诗女衣裳夀弥徳备名誉彰孝孙刻铭阐幽光卓哉妇则埀无疆
　　故朱夫人戚氏墓铭
　　夫人姓戚氏讳某字某婺金华人宋朝奉郎知袁州事如琥之曽孙从政郎广徳军司法参军宋祥之孙贞孝先生绍之女年若干归义乌朱君元逾若干年丧其夫三子皆幼时宋亡为元盗起旁县焚庐舍剽刼家单甚夫人艰勤悲悴事舅姑无怠容遇诸子有恩而严少子尝戏取人一鸡卵夫人怒曰是乃所当取耶笞而责还之稍长遣从许文懿公游督教愈于夫在时粥钗钏资之俾无勌懈父老病殊殆迎以就养烹药进食不寐者三月留十年乃终不以丧葬累兄弟出私赀为具女兄归朱氏蚤死夫人育其三孤儿长儿亡又抚循其男女为择名族嫁娶族女贫不能行者必以货助窭家得子多溺死以伦理训诱俾勿溺资以粟帛里中人徳夫人如慈母夫人与娣姒和视娣姒子犹己子御媵婢仁而威闻夫人謦欬咸肃畏哗者止惰者执业以俟乆而知其可事多终身不忍去夫人春秋既髙三子冠裳翼然须髪颁白升堂奉觞以次为夀诸妇孙男女数十人列侍左右懽愉竟日年八十时婣连賔客庆问者以千计夫人读书史为人言皆有词采可称述夀八十有七犹康彊不衰旦起盥栉召子孙来前曰吾殆死矣就枕熟寐日晡遂卒至正丙戌五月九日也十二月某日迁朱君之柩合葬某里东山之原三子长曰震亨有学行人尊之曰丹溪先生次曰巽亨次曰防正皆善士孙男五人嗣衍嗣洪嗣纪嗣湜玉汝孙女十人皆为巨室妻曽孙男二人文栢文椐女子三一适人其二在室夫人卒三十五年嗣纪以状拜泣曰夫人于朱氏为贤母宜得铭余曰尝闻丹溪言信然丹溪学可师法观丹溪可知夫人贤观夫人其子之贤益可徴余奚让铭曰
　　诗称贤知多本母氏史传子舆三迁是纪仁猷义训与性皆成导之为善川赴木升少阏其端愈长滋戾曷若夙教圗难于易有儒丹溪行介徳方匪惟师承惟母之良祗率慈惠具有典则尊章叹咨遐迩遵式黄髪朱顔眉夀乐康环佩绅緌秩其盈堂善庆孔多泽则在后后人勿忘硕儒之母
　　故王母何夫人墓铭
　　门人王绶丧其母夫人何氏衰衣稽颡求造墓隧之文予与绶之父翰林待制君学为同师官为同朝揆义不可辞夫人讳妙音婺之义乌人大父仁父智母傅氏父早世傅厄于穷重醮金华俞氏俞故名阀夫人随母鞠其家逮长大父器之抚其顶曰是女柔嘉其凡子俪耶时同里初斋王府君良玉家居讲授受业者百人大父为夫人择配环视诸弟子心自计曰无有出王祎右者祎即待制君府君之仲子也府君揣其意乃命行媒相知名片言成姻夫人既归事君舅君姑甚恭待娣姒壹以和胜三族竞诵其贤待制君方从黄文献公学絶不为家谋夫人挺身任之不以一髪贻其忧待制君能以文辞鸣海内者夫人之助为多待制君出佐方州入官禁林恒挟少房与俱夫人安之谓世之当然自后待制君持节谕西南夷六载不返夫人攻苦食淡防防然与二子绶绅居歳时具牢醴祭王氏祖若襧奉巵酒前酹命二子拜后曰我王氏老主妇也礼则宜然闻者为悲之夫人训二子成人且为授室抱二女孙宜定宜亦许适予孙恂夫人犹日治丝枲不废经画内政斩斩中度虽伟丈夫有所不能由是家寖裕然以待制君乆未还积忧成疾羣医不可药绅防为心伤亟刲股作糜以进竟不愈洪武十年二月十一日遂没夀五十六其年十一月二十八日葬于县南崇徳乡青岩里之象鼻冈礼也呜呼若夫人者其尽为人妇为人母之道者乎铭曰夫学方妇徳维贞同声而相应也鸡号而兴丝枲作朋克勤于内政也青灯宵明顾影惸惸能安于义命也国史着铭焯行幽扃欲其辞之称也
　　故金母翟氏夫人墓铭
　　洪武乙卯七月三日故金母翟氏夫人以疾卒于南京之寓舍夀七十六卜以其月二十四日奉柩还葬故居无为州巢县之槖臯镇其子朝兴既备书卒葬岁月刻石以寘堂复介予友钱颙状其羣行请立铭于墓门按状夫人世居无为州城偃月池上今迁于槖臯父大成巢县税务副使母徐氏夫人自幼温醇庄重嶷然如成人父母有命毫髪不敢违事姊若兄亦尽其爱敬之道故一家竒之皆言慎择所居不可与凡子年十六始归同县金君斗辅今封镇国将军佥大都督府事夫人既归孝养舅姑甚至婉愉其容色唯恐有咈其意昼食之间未馈食不敢先饭或遇有疾具鼎烹药齐尝而后献其于四时祭祀之礼尤谨祭器必亲涤濯濒祭心存目着俨乎若有覩者助镇国公以节俭植家凡为伉俪者六十年相敬如一日未尝以片言相加遗人以为难遇诸内外婣族一循礼节若邻曲若傔媵亦皆有惠恩故称夫人之徳者无间言生子男四人长温次良次恭皆先卒季即朝兴骁勇而有谋当元季兵乱四海鼎沸歳乙未从皇上渡江与诸将削平江东取淮淛下湖湘定中原收西蜀十五年间与有劳烈遂由同知振武卫亲军指挥使司事陞为本卫指挥使阶昭勇大将军改镇国将军佥大都督府事于是司勲援例上闻夫人致有今封鸾诰贲临人皆为夫人荣不幸以一疾终呜呼夫人其饬躬也俭其奉上也孝其事夫也敬其廸子也严其使下也惠五者备矣其无愧妇道母仪者乎铭曰葆贞则兮循天经【叶】笃孝敬兮奉尊章亲涤濯兮慎烝尝事夫以敬兮终身不爽【叶】子为武臣兮从征四方斩将搴旗兮纪功太常鸾诰自天兮煜其宠光夫人虽殁兮令名不亡槖臯之原兮山秀水明【叶】太史作铭兮荐此石章
　　故宁海郭君妻黄氏墓铭
　　天地之间为人伦之纲者有三曰君也父也夫也君统臣父统子为纲固宜妻与夫齐亦以系之者何盖夫者妇之天妇能尊夫夫能统妻则伦纪脩明而家政严饬不然则反目之祸作而斁诸之事起矣其有生能敬夫如賔殁而服丧若父者孰不谓之贤哉予于宁海黄夫人之事不能无所感也夫人讳珍生有淑质父某与其母王氏絶爱之年十八归同里郭君仁夀夫人尊之甚异动静必遵禀而行毫末不敢欺内外诸政率皆亲莅虽甚劳勚弗惮君好賔客朝夕酣觞淋漓谈辨以为适家单不能备物夫人极意营集不使知窘涩之状君一日入台城殁于旅邸夫人闻之恸絶者数四及灵车至庭抚棺一号遂晕仆地防欲无生以汤药灌之移刻乃苏治丧一循古礼布苫柩侧取石为枕不解衣而卧者三月石有棱当枕处肌肉成创创液浸淫其子泣争欲以木易之不许三年弗御酒肉柴毁骨立与人言则曰未亡人未亡人未尝有愉色或曰孝子之丧父其有过于夫人者乎或曰夫人之事夫固至矣其于君舅君姑殆有过无弗及焉事舅姑固孝矣其在家也善奉父母亦有过无弗及焉其后父母无子而终相夫卜宅兆瘗之哀慕至老不衰若夫人者岂古之所谓无愧人道者非邪呜呼位极三旌有不足荣也禄盈万钟有不足贵也名传四裔有不足多也此权势者可侥幸而致也惟夫制行可以厚人伦可以移风俗古今人莫不多之贵之荣之亘天地始终而不可泯也其不可泯者非有増三纲九法之重者乎夫人之事乌可使之不传乎夫人夀五十六卒于洪武己未正月二十三日以其年某月日塟于某山生子四弥逺濬俊女一适士常孙三女二予在京师濬为太学生尝从予游以文学知名于时濬来请铭铭曰
　　振其纲万目乃张卑尊而有常庶各循乎降衷【叶】茍反于斯维家之殃懿哉夫人厥徳允臧可以重彞伦而树世防彤笔炜煌特以昭其藏
　　陶先生妻喻氏墓铭
　　呜呼是惟当涂陶夫人之墓夫人驯徳淑行自幼出天性父母异之曰是女也良非凡子配也慎选乆之始嫔同郡陶先生安姑徐氏方毅以礼束羣下不可越尺寸鸡始鸣夫人往起居察顔色荐羞能获姑心姑病皇皇不自宁力茍可致无弗及者暨卒先生适以使事留淮夫人袭敛殡奠无违度昼夜恸防至伤生人称为孝妇先生沈涵道艺以千载自期夫人恐以家汩其志凡内外政皆身服之不以勤先生先生之名闻于江南者夫人有助焉先生举进士州人士无少长咸贺夫人不喜色或怪之夫人曰夫君所滋者徳尔名非所急也及为校官问道考徳者接武而至夫人则馆之如未尝贫春秋之祀盛服事涤濯不役媵御及祭升降周还精诚廹至若欲见之恒居不施丹铅不服金钿翡翠绮綉物后其家虽盛夫人处之犹前贫时女弟四皆适闾右族歳时来归各为靡曼饰相夸漫夫人唯御常服充充无歉容喻宗哗曰是祗専静嘉者也诸妇今得师矣人称为令妻训二子动静必以学稍渉豫怠正色诃励之偶见奕器于匦怒曰此牧猪奴戏耳汝为名家子亦复尔邪畀之火二子因惴栗自持遂以学闻人称为淑母先生将移家秣陵夫人不忍独其母且虞有兵祸力迎与俱母以耄年辞夫人泣曰世道方棘唯髙城深池可倚耳母从之其族果及于难人又服其有先识云夫人讳徳常字可贞姓喻氏喻为当涂名门曽祖某祖某父汝政母梅氏二子则晟昱也孙一墉夀四十七以某年月日卒卒后十日权厝江宁县陶家山之原呜呼自先王之教不行公卿大夫多凉徳以名势相衒以利禄相媒颓波滔滔日流而弗返况所谓女妇乎有如夫人羣行之美可为女师可为女范盖于古而无愧者又何可少也昔刘向传列女八篇一事之善唯恐冺没无传使夫人生丁其时名有不著者邪铭曰
　　夫人之行柔且则馈祀防齐家政饬补纫澣濯亦尽职纷华弗御食俭徳内外顺治夷以怿栗而能刚类圭璧羣女从之视为式夀年不遐闻者恻先生禄位日防赩玳首锦櫜书五色龙光当临贲幽室史氏作铭示防极






　　文宪集巻二十
　　钦定四库全书
　　文宪集巻二十一
　　明　宋濂　撰
　　墓志铭【凡十八章】
　　故江东佥宪郑君墓志铭
　　奉训大夫佥江东建康道肃政廉访司事郑君以辛丑之嵗夏五月十又六日卒于杭之寓舎江浙行省左丞相特穆尔达实公深用痛恻命左右司都事钱君用壬暨佥事君八都来治丧事秋八月十又一日权厝城西七宝山后五年丙午冬十二月二十四日还葬义乌石斛山其弟淇始请从兄承务郎温州路总管府经厯泳评隲诸行成书而授前史官宋濂请刻其墓碑曰君讳深字仲几一字浚常郑其姓也其先从陆来迁婺之浦江自建炎以迄于今同居者十世朝廷旌为义门曽大父徳池大父文泰文泰本青田尉徳璋子出为徳池后徳璋与兄徳珪罹难争欲就死其事详见宋史孝义传中父鋭累赠奉训大夫枢宻院判官骁骑尉追封浦江县子母楼氏累封浦江县太君君幼知读书务了大义不能泥章句然负气不羁尝往外氏有以童视君者君不平出竒计绐之日者以六物推君休祥言君必凶于其家君恐祖父闻之或薄其爱大恶之居亡何他日者又至君迎谓曰我某年月日生也子幸誉我吾当厚报子否则戒悍奴辱子矣闻者皆大惊稍长气益振见部使者行县驺从甚都君叹曰吾非夫也哉孰云异日不如之也人斥其诞独从父钦竒之使游学京师久之防丞相博尔克布哈公出镇南服命君从行杭城灾连数万家丞相趣吏具文书以闻君争曰杭民无恒产若报下振之则已大半为鬼矣汲黯发廪此非其时乎丞相悦令户赈之君曰户有小大必计口乃宜耳丞相从之俄辟君行宣政院宣使未及就丞相入中书君复从行丞相多君欲用为宣使俾理问官约尔珠召君约尔珠将别有所荐不白以丞相意率然问曰儒者可为行人之职乎君曰不可约尔珠反命谓君不屑就丞相怒而止君知为约尔珠所卖不复辨闻太师托克托公喜士即走见之时太师新解机务退居于丰谒入与语大悦遂留之君乗间问曰芦荡之利宜与江淮万姓同之阁下専焉无乃不可乎太师曰向者之利悉归豪右今嵗入不过什二余皆编民物何云専邪君见太师语坚不敢强他日太师复自言意若怒君失辞者君从容曰在至元间鲁王尝取之矣上以其病民罢之且诏羣臣不得奏请阁下今复继焉或者其违制书乎太师笑曰吾业已奏辞恐君言中变姑试君耳于是谓其子哈喇章曰郑先生有道之士也尔往事之君教以书诗得师道甚太师称誉弗置口至有闻于上者初皇太子鞠育太师家与哈喇章同卧起至是有防欲使之共学君力谢曰辅导皇太子厯代自有故事今若茍而行之是取讥于天下后世也太师入奏如君言上曰朕言已出必使一至卿家而返明日皇太子至君以孝经进喜见顔色因锡锦衣一袭明年太师以烦言出居西宁以哈喇章托君时讹言沸腾或促君亟去不去祸且及君曰人以孤托我而中道弃之不义孰甚焉且死生命也吾何所避弗听丞相旧与太师有微隙又怒君不为宣使而客太师家将罪君复怜君才不忍发乃遣人钩致君君曰丞相遇我厚我宁弗知之其去也特为理问所间尔今丞相幸用我然受人托而遽背之何以事丞相为丞相义之寘不问又明年太师还朝开太傅府奏君为长史阶从事郎时至正八年秋八月也九年太师复拜右丞相叩君以民所最病事君曰皇庆初国用不足令民入货取劵使受直于有司逾三十年弗偿非惟民困欲死国家之信将何在焉太师即勒吏使给之钞以緍计者八百五十万有竒国子监所设管勾学正司乐之属旧以监中诸生积分未贡者充荐者多滥有俟二十年之久者廷议患其复以诸生试礼部下第者别选为次榜补之斥去已荐者四十人萧熙黄楧等号诉于太师太师以示君君曰法弊固当更然守以嵗月一旦斥去亦失物情若二者交参用之尽于所荐而止斯善矣太师奏行之太师在西宁时门下客尽散无敢履其庭者独王架阁梅时过之君因数道其贤太师曰梅屡短君而君反贤之何也君曰贤之者以其知义尔若深所短梅正当言之能言之所以为益贤也太师欲选御史君又荐梅可用太师以君为长者乡先达为台臣所纠夺其诰命君言于太师复之及其来京师颇用人间将风御史劾君君畧不为动亦不自明未几其子以廕入官君复白太师擢为崇文丞始大媿叹以为不可及十年春三月迁宣文阁授经郎阶征仕郎召见明仁殿上顾资政院使多尔济巴勒曰此哈喇章师也教法肃甚朕今陞入宫庠矣俄中书奏君兼经筵译文官君敷绎圣经启沃深切上毎为之改容宣文在禁中宻迩端本堂日侍皇太子研席宠遇殊甚尝问君家同居事屡叹以为嘉瑞书麟鳯二字美之十四年夏四月转宣文阁鉴书博士阶儒林郎兼官如故上见君久益器之以新刻智永千文识以宣文阁宝赐焉君侍经帷教胄子者凡四载嵗锡燕者再颁金织纹币者二皆有副扈从上京又予褚币二千五百緍率以为常当是时君从弟国子助教涛方为经筵检讨权防赞官每进讲殿中兄弟连翩而入及退均被上尊马潼之赐人尤以为荣耀焉秋七月改中书吏部员外郎吏部月有选鄠县丞张鼎年六十七吏以官期三年白君曰使如汝言当致其事矣何须入铨遴即上之阙畀之后者为例董甲云南木邦人以任子当官贫不能贿吏遂以户册有异移符审之君曰京师距云南万里公牍往来动经一二载且其先人尝官于朝岂无可稽者邪下架阁吏阅籍而注之永新尹赵大讷上休致之请时新例必经廉访使者覆按而赵竟失之吏以为难君问例始何时吏以九年四月十七日对君曰赵之谢事乃是月二十一日永新僻在大江之西五日之间其能知有诏乎宜以例前行之同舎生先入仕籍见君未达颇使酒廷辱君君心甚衔之及是改官之文适至君曰彼积劳日久岂可以私憾而废公法哉命择良郡官之徐人周令尹家陷于冦独周以智免及太师统兵平徐其女掠入太师驺奴家使之主汲力不任数欲赴井死周物色知之不敢言君将闻于太师人曰国家以徐叛歼之君言不脱吻而祸及其踵矣君弗顾卒白还周九月君以分部从太师征高邮至峄州见民东西窜君追问之民曰军夺民牛且击翁妪伤故逃耳君曰王师除暴禁乱乃令侵民耶吾若不言孰当言者急踪迹之获枢宻院吏王丙执诣太师寘于法冬十二月太师以谗去君曰天下自此多故矣遂移病弗视事十六年秋八月御史台欲用君为御史君以母夫人年高辞已而除君佥江南浙西道肃政廉访司事而中书同日奏君江西行中书省左右司郎中台臣覆奏乃止君急欲南归即入谢上皇太子闻之将留弗遣君对以其故复赐眉夀二大字君持归以为亲荣时中原道不通君浮海而还至菜州洋遇飓风击旅舶壊深目而髯者六十人望君舟而号曰曷生我主舟者曰此泉南回纥氏精悍且持兵不杀将为乱言人人同君力屈羣议敛其兵刃而饭之暨升岸罗拜去浙西时屯重兵挟猫防军势强仆人庐舎以为薪上下惴惴莫敢何问君反覆鞫讯知平章政事庆童公帐下械送而请治之军因不敢哗译史桑葛凭藉宪使之威视佥事呼都克布哈如无人佥事欲黜之恐激怒其长乃自引退译史愈鸱张无忌君劾之宪使持不下君怒曰彼且不有佥事何有于公哉叱出之宪使惭其庭中人以事诬君上行御史台时平章为御史大夫骂曰郑佥事刚介之士吾熟知之尔固不能容也掷其文于地事遂寝寻除今官未及上卒年甫四十有八娶同里周氏累封浦江县君继室义乌呉氏东平王氏封恭人皆先君卒无子少房高丽康氏生女曰棼未行今以弟之子某为君嗣君眉目疎豁躯干魁梧虽沈敏多智数秉心慈恕而壹以正裁之人未出言已能窥测其肺肠故周旋南北间鲜自愤事然颇以师道自任授经宣文阁中皆勲戚大臣之子君戴星而出戴星而入孜孜以开物成务日迪导之学成而仕蔚为名臣与人交不以势之崇庳而贰其心在朝公侯卿大夫亡虑数百人无不知敬爱君而翰林侍讲学士豫章掲公傒斯翰林学士承防浏阳欧阳公太子右谕徳东文李公好文司农少卿临川危公素尤与君为文墨交而无间者也若君者可谓竒伟不凡之士矣濓长君仅四嵗负笈游立夫呉先生之门始获与交君昼同食夜则共衾裯而寝穆穆然衎衎然其姓虽殊情实兄弟也君尝指时之闻人谓濂曰某也操寸管入位馆阁某也垂绅正笏立庙朝而弼成化功郑生长虽不满六尺行见铮铮然鸣矣濂见君言夸出峻辞戏君反覆相撑拄不已君益骋竒辨是非蜂起且曰子未可少吾后当然已而果然呜呼君今已矣其不随世磨灭者犹耿耿而在是亦足矣濂幸后死因焯君行而掲之以见有志之士其事终成且告修郡乘者録焉铭曰
　　劔出丰城如龙蜿蜒风云防之飞腾上天显允郑君才实类此利器在躬不试焉俟严严师臣四国是瞻佐其戎勲唯君则堪民生疮痍我是用悼朝政粃糠我宁不告当宁闻之召入宫庠日照月临承其宠光广厦细氊从容论道载启载沃有勤无惰其勤谓何尧舜吾君八荒熙然期囿至仁天子曰于尔学之博宜鉴朕书宣文铎省臣交荐赞治铨曹冰清衡平物无遁逃出将使指绣衣赫赩严霜夏零邪辈不植凡人赋材此盈彼亏若君之为无适匪宜岂非义风沦肌洽髓大本既立孰逾其轨君器则功业可驯如持右券责报于人乌台鳯池迟君游衍泉台莫晨有泪双谁谓君亡视之若存清风凛然施及后昆乌伤之西溪石如斛石或可磨君名不没【叶】同门友金华宋濂文
　　大明浦江翼右副元帅蒋公墓志铭
　　君生于元之大徳戊戌十二月丁丑以有洪武二年己酉十有二月乙亥卒于家夀七十二是月乙酉葬于通化乡长富之原其子防奉里人陈汭所为状来谒铭乃叙其世次与出处之大方而系之曰君姓蒋讳镛字可大其先湖之安吉人唐末自始祖守善来迁于婺之浦江其子徳邵显为洪抚交三州刺史皆有徳于民自宋南渡有讳廷俊者宣教郎君之七世祖也有祖五人俱登仕版乡人荣之君之曾大父吉京学登俊斋谕大父自祐早世不显父頴有潜徳以行义服乡里君自少长豪纵不羁喜结賔客尝慷慨曰大丈夫不能致君于朝廷之上则当封侯于万里外否则睦宗族安乡里称为良善人亦足矣时人未之许也及元之季也天下兵动且二十年而吾邦聮贯闽浙山川相缪烽燹之焰烛于天所至焚荡为墟屠戮居民殆无噍类方是时君以七子有奋身之勇与乡人保聚嵩山境内怙之老幼妻孥煦妪相养居室鸡犬无恙如平时游卒抄掳相戒引去不敢犯曰嵩山有蒋君葢其畏惮有如此者及值圣朝廓清海宇天子躬擐甲胄亲征南抵于兰谿即以檄召君及诣辕门天子劳问洽至爱其才厚赏之惜其年曰卿老矣大将枢宻院佥院胡公荐之俾逐突冦常昌军于义乌君率义兵数万人大破之歼其渠帅枭首及获俘馘以献上嘉之与之符章为浦江翼右副元帅摄分阃事以治浦江军肃民安明年枢宻院总其事伐越得诸暨又命移镇诸暨与枢宻院判官为禆将又明年君以老告胡公为请于朝以职授其子珹君既归遂休养田庐与乡人父老还往里闬间恂恂若无能言者故感戴之曰是有徳于我者及是又十年竟以微疾谈笑而卒非豪杰士哉娶郡城陈氏有子七人璋琮瑛瑀珹防理皆有室女一人琏适兰谿陈宁道孙男一十八人铭曰
　　桓桓蒋公万夫之雄壮年有志啬而未逢真人开天龙飞云从进而知退不居其功佚老乡邦克永令终长富新阡山气郁葱千嵗而下人曰是为蒋君之宫翰林学士承防中奉大夫知制诰兼修国史兼太子赞善大夫宋濂撰
　　元故翰林待制朝散大夫致仕雷府君墓志铭
　　府君讳机字子枢姓雷氏其先出万春之后传至五代时有讳鸾者由光州固始迁建宁之建安曽大父时宋太学内舎生大父龙济乡贡进士当宋之亡帅义师抗元兵遂殁于难父徳润入元为福州路儒学教授积学庾之余买田三百余畮以给贫士昏丧老疾者号义士庄人为建祠学宫改将仕郎福州路长乐县主簿未上卒后以子贵赠朝散大夫秘书少监母游夫人赠建安郡君夫人善书而有文无子黙祷于神梦黒熊行天遂有娠及生府君頴悟异恒儿九嵗能诗赋十嵗九经皆成诵十二着明经解题十七试论郡庠选为第一二十受大官荐为邵武县学教谕二十五登延祐戊午进士第授福州路古田县丞自诏行科目闽人擢第者从府君始未几丁朝散公忧服除迁延平路总管府知事沙县陈氏丰于财身没而子幼族有强暴者欲据其业贿于上下讼久弗能定府君下他廉吏鞫之竟白其事时经厯司狱二司暨照磨所皆阙官府君摄其印印置西楼几上夜有灵尾恕防潜伏几下不动若防之者浃旬始不见或以为瑞应改邵武路总管府经厯郡长官乃西域人恃与宪部有连其猛若虎与守议稍不合遽引杖击之守俯首遁去府君独不为屈每曰茍如此天子法将何在狱有不平抱案与之庭辩辞顺理直虽怒形于色不敢沮调兴化路兴化县尹有豪大姓数家阴持公府短长挟势以戕民府君曰此犹苗之有螣不去苗将稿矣悉置于法烛见豪发无遁情皆以雷神称之阛阓之衢甃以如卵小石荦确不可行府君令诸浮屠凿石为版易之人呼为雷公路先是赋役屡不均府君察知之率吏民焚香祝天曰为民定赋当以公有徇私挠法者神降酷罚无恕言已令民自实田随其高下为定日选一吏主其官书每一乡毕具其姓氏掲之民大悦仙游莆田二县民诉于郡曰民苦赋不平者久愿乞我雷侯録事司之民又诉于郡曰非雷侯不足以平吾民之役盍假之郡檄府君行凡三辞乃往民皆大悦举手加额曰雷侯其岂弟君子矣乎游夫人婴微疾府君闻之愀然不宁曰先君殁不得在左右致抱终天之恨母年耄矣忍縻好爵而不归养乎即日抗章辞职民涕泣留之不从罗拜马前而去归仅五月丁游夫人忧服阕转湖广等处儒学副提举府君招徕弟子员罗知名之士相与迪导之月书季考具有成法文风为之一振擢延平路总管府推官顺昌舟师因利覆舟取人财狱成父子皆坐死府君以子从父令白部使者杖遣之尤溪有死狱株连者二十五人累嵗不得释府君推罪之轻重亦杖遣之囚至感泣相聚僧坊诵佛书以为报沙县织工子与张甲鬬鬭散子失足堕壍死吏入甲故杀罪府君出之南平浮屠杀其主寺僧浮屠之徒方九龄官以知情论死防朝廷遣使者宣抚入闽府君力言其非辜竟得释府君患民不知教建义学镡津延乡贡进士陈竑愿开之以五伦之学久之士有与乡荐者罗天凌冦汀州汀境与属邑尤溪接府君立堡栅数区以扼其险要招集强丁为御守刁斗之声达旦不絶盗闻不敢犯陞泉州路恵安县尹恵安之民嗜势利而少礼让府君究心学校欲以变其俗兼立社学十所俾分教之县西登科岩先贤卢瞻故宅也旧因宅为祠已废府君为新之使民知所劝先是公田之入每斛收钱百緍民大病府君既至减其直之半居三嵗政通人和遂为诸邑之最部使者及良二千石争宾礼之或剡荐于朝及代还民怅怅若有所失走大府遮留者日以千数不可乃为生立祠树碑以纪遗爱碑几徧乡井焉除汀州路总管府推官汀民强悍易为变府君与上官议筑城开濠以为堡障且请躬董其役上官韪之府君为量功授期使民争趍民不扰而事成申屠公駉时为闽部佥事行郡至汀稔知府君之贤凡郡县有赴愬者悉下之府君即为决治如律无不慊乎人心者已而不俟引年遽上休致之请朝廷以其廉退陞翰林待制阶自将仕郎九转至朝散大夫未几卒于官实至正辛卯冬十月二十三日也享年五十有八府君躯榦魁梧方面美髯见者耸然起敬事亲生能尽孝既死其葬祭之凡悉依朱子家礼从事居官尤尽心于狱事夜防半孤灯荧荧犹繙阅成案不休且曰人命至重吾可不尽心乎江西乡闱试多士省府致书币请持文衡府君之所甄拔皆通经艺者为人严而不苛和而不流稍暇集良朋啸傲林泉间命壶觞以径醉其视生产作业之事蔑如也所着文辞森严而演迤有龙津龙山鄞川环中黄鹤矶梅易斋碧玉环士藁共若干巻藏于家娶樵溪危氏讳淑馨字兰玉宋礼部侍郎春山先生某之曽孙女元江西儒学提举彻之孙女也赠建安郡君通书记作字有楷法善治家事不以烦府君人谓妇道母仪皆可无媿先十年卒男二人燧至正癸卯进士从仕郎大都路香河县尹灿乡贡进士防闽中乱起兵以助王师死之赠汀州路上杭县主簿孙男五人燧之子伯埏至正丙午进士从仕郎福州都转运盐使司知事次仲垙仲堦灿之子仲墉仲堪府君之墓在县之元祐乡黄孙里龙山之原以至正壬辰四月某日葬危夫人祔礼也既葬十余年燧自状其行实谒濂为之铭濂在弱龄颇有事科目之学辄闻闽中雷氏兄弟以易经相传授所为经之大义流布四方多取之以为法葢府君与仲弟杭皆第奉常而声誉灿然久矣虽歆艳之有志弗强不及枢衣从府君游以折衷诸传之是非迨今四十春秋颠毛种种尚忍执笔以铭府君之墓乎虽然声光之盛仅着于当时文辞之载可劝于来裔有如府君道徳积于厥躬政教被于民人所至是爱所去见思揆之于前古儒宗吏师似无所让理宜大书深刻表诸墓门使为士者知所劝莅官者知所法不可以濂之芜陋而遂废也谨序而铭之曰
　　闽有硕士雷作氏自幼学易探圣髓亦既决科拾青紫政行州邑平如砥锄击暴民仁懦起奸吏闻风潜若鬼狱命至重心尽尔一夫衔寃颡有泚汉之循吏当可拟防印曳其尾穿石序功文炜魂升魄降叶死矣四民防哭动成市遗文缤纷满千纸虹光夜发笥里孙子绳绳袭休美不信予言有如水
　　故宁国路推官刘君墓志铭
　　君讳畊孙字存吾姓刘氏其先世居永新至宋丞相楚国公沆始显楚公三世孙相始迁衡之茶陵相生某某生文祥文祥生思允思允生邵邵生养正与须溪刘辰翁友日以诗道为倡酬养正生慤承事郎武冈路总管府经歴君之父也君家贫日督耕夜燃松为明挟册呻吟达曙遂通五经百家言年三十中天厯庚午进士第授承事郎桂阳路临武县尹临武俗近蛮獠豪民持县短长者四十有五家县令长初至辄以利啗之指使如家奴皆惮君揺手相戒不敢出县土不产茶而官征其利始额不过钱二百五十緍渐加至十倍民不堪命君上其事罢之邻邑蓝山羣獠大肆攻掠府遣使者谕降獠迎使者马首曰侬苦县官虐故为乱使得如刘临武者抚侬侬即安矣调建徳路总管府推官丁母段夫人忧再转徽州时经歴府君之官武冈至衡而疾作君弃官侍左右未几府君卒君载柩以归每遇风涛怒张即抚棺哀号风辄息距家五十里曰云阳山河水秋涸舟胶焉君泣祷河神夜水阴起五尺柩至家水涸如故服除改瑞州骑驴赴官人不识其为君高安县小徼民钱弗得及诬民殴之狱已具君捽问状吐实君执法笞之府判官虽欲宥弗能夺也民有独居者或侦其出夜入其室然灯照其物悉取以去县当以剧盗法当斩君原其情杖遣之宪府因知君凡狱有疑者移君谳之临江民陈松使酒与东家奴鬬陈归中暍夜卒陈妇诬奴死其夫君讯之妇服其诬新昌由丙妻与恶少年通窃逃至畨禺生子矣由往诉官取之少年复相蹑归将杀由他男子与少年仇嗾由曰少年将杀汝盍先图诸男子夜持刃约由伺少年出手刺之州若府俱以谋故论君谓男子死固当由妻与少年奸畨禺尝有官书可验由杀有罪恶得与男子同由得免死宜春李氏子兄没嫂寡利其多赀弗嫁时往父家为奸私李惭逆以归途中遇疾寝剧及抵家李亟作食食之已而卒父扬言食中有毒李素懦以货谢父父指货为左验言于官李竟诬服鞫连逮者咸曰吏持成案至但逼书名尔他弗能知也复引嫂媵婢问故其对如父言君问食有余否妇人终不善讦对曰食且半妾与老妪分食之君抵几曰脱使食有毒妪辈何以得不死父知情得遽投环而絶李罪遂释政成而归方思饮水著书以自乐至正辛卯蕲黄妖冦陷武昌君倾赀募义兵筑龙须垒周围可十里民扶老幼来依者数万人冦来掠茶陵君率众持戈矛助官军逐之复改宣州阶至儒林郎时水涝为灾饥民诉者日以千计君召豪右出粟而官与其直选廉吏均赋之且修城浚濠令民之就役者听活者数万乙未庐州溃兵为乱夏六月相率攻宁国县江东宪府治宣州而宁国为其属邑廉访使实布沙知君贤説以悍御之防太平郡丞哈尚引防焚南陵南陵民罗春擒之实布沙以其国族顾忌未决君劝斩以徇防复据水阳者三日水阳民张中帅勇敢士夜袭之缚其凶渠十人来献捷下宪幕府议幕府衔张不贿已指张为间谍将白戮之君抗言曰民执冦至赏之犹恐不劝况杀之乎吾为执法吏不敢奉令卒如君言军士利赏格每缚平民衣以赭衣诣辕门君解缚纵之亡虑千百俄冦势愈炽君谓子颋曰吾委质为臣誓与此城同死生汝宜急去以存宗祀颋去未几浙省防知政事齐农格尔统兵来援守兵久备恃援至酣寝夜四鼓冦引众縁堞而上城陷焉君犹勒兵巷战不胜遂被害时八月丙寅也君弟焘孙常宁州学正湖南陷常宁守臣弃城遁焘孙摄州事死之子硕江夏鲁湖太使与君起兵援茶陵与冦大战亦死之人以为君家教所致云君尝四除推官治狱无寃民尝自诵曰刑为天刑法为王法死生轻重当推以情使其人故杀吾不敢生之为枉于死者也设其人过误吾不敢死之为枉于生者也不然则是执法者同杀之也执法而枉杀人尚何国法之掌乎世称为名言呜呼吾儒之效不显于世久矣有若君者事亲则为孝子治狱则为良吏临患难则为忠臣君子得其一犹足以扬名天下后世况君兼之者乎君娶某氏子二人即硕颋也夀六十葬某山之原铭曰
　　养之固发之纯气不詟名益振千载下征斯文
　　故承务郎道州路总管府推官李府君墓志铭
　　东阳李思文从州县辟举试校官吏部吏部移禁林仪曹同命题试之既中选将归莅教事谒濂成均再拜而起涕下如绠縻良久乃曰先府君之殁三十四年矣忧患之相仍金革之纷扰糊口四方曽无宁嵗今天地清宁六合一家幸重卜宅兆改葬先府君于高原之上而县繂之碑未有刻文敢奉行状以请子知先人者宜为铭濂诺之久未及为思文复贻书见速情辞愿欵读之令人感动王事有严鸡号即乗马出逮还日已若悬鼓矣深慙有孤孝子之意于是爇灯牖下按状而序之曰府君讳裕字公饶姓李氏其先自洛阳迁桐江九世祖着复自桐江迁婺之东阳着之孙悦字公瑜当宋宣和庚子方腊叛其党来冦县悦与兄匿灌莽中兄为盗所执欲兵之悦即趋出愿以身代昆弟争相就死冦义悦之为荷戈而去及冦平越帅刘忠显公统军至欲悉诛从乱民悦时与莫府议谏止之活人数千悦生皓皓有六子十三孙皆惇尚诗书而簪缨蝉聮从此始其事详载家乗此不书诸孙有讳大同者从朱文公吕成公游登嘉定癸未进士第仕至宝谟阁直学士通议大夫工部尚书君之高祖也曽祖讳自立淳祐辛丑进士通直郎通判庆元军府事祖讳箎登仕郎监宁国府城下酒麫务父光逺值宋亡为元不屑仕后以府君贵赠承事郎同知汴梁路许州事妣某氏赠宜人府君幼失父母鞠于嫂氏事诸兄有若严君既就外傅即知家学相仍之盛确然思以踵其后发于声诗皆中绳尺甫冠闻许文懿公讲道于八华山中蹑屐从之推明濂洛闗闽之学久之因喟然叹曰学之所贵者明体适用茍不见诸用犹玉巵而无当未见其可也乃径别亲友杖防游京师撰至治圣徳颂一篇诣丞相府上之丞相以闻英宗召见玉徳殿令宿卫禁中居无何翰林羣公以府君才藻清丽不当在持防之列遂奏为国子生防虞文靖公来为祭酒极器府君每有撰述辄瞑目倡言可书云云府君执笔次第书云云及文成朗诵于公前公遂指授以制作之故所谓篇章字句四法逐一縯绎之府君之学于是大进荐绅之家争欲府君出其门下天厯己巳国子分监扈从上京嵗适当賔有防命就试府君领开平府荐送至顺庚午擢进士上第授承事郎同知汴梁路陈州事上有朱衣象笏之赐初大河南决州民扶挈旄倪走旁郡流离道路伥伥无所归及河复故道府君适至与民约曰尔亟返安尔妻孥治尔田庐科繇之事吾为尔缓诸民曰众未敢还者正坐此耳相率而归至数千人蔡河亘城北旧建桥以利涉者河水暴悍齧桥桥善圮府君重作之檄属邑五长吏分程集事不日而功成倡优为戏剧以射民利昼夜聚观皆废所执业府君患之捕寘于法有挟权贵人势欲脱去者府君持之愈急一城震悚俗尚鬼当嵗时之隙往往斩羊豕为牲使巫觋歌舞以乐鬼比屋相仿以为不若是则厉气将作府君召闾师里胥语以鬼神情状亹亹数百言递相奔告其俗遂变市设驵侩本以求民平黠者反舞智病民畏其近官茹抑忍苦莫敢走白者府君擿发隠伏挞诸市而易之州有学久废弗治府君往舎菜已周视后先皆傍穿上漏不足以障雨风慨然曰此教基也使其若是可乎即命更朽腐为坚良治丹垩而饰之复聘贤师儒使坐堂上申饬五伦之教民大悦部使者行郡嘉之举府君可任台察之职章上不报府君既满秩遂谒选京师已而其子彪死于家君伤之郁郁成疾荏苒逾二年竟卒于旅邸时重纪至元戊寅正月癸丑也享年四十有五卒后一月中书始改承务郎道州路总管府推官命虽下不见拜矣府君配蒋氏将仕佐郎典用监知事吉相之女封宜人后一年卒子男五人长可道以府君廕任蕲州路黄梅县税务大使次贯道至正甲午进士将仕郎饶州路鄱阳县丞未上辟詹事院掾史后十九年卒次即彪次顺道次思文入国朝为东阳县儒学教谕即来请铭者女二人适赵古臣卢璡孙男七人思志思孝思恭思悌思礼思祖思俭府君既没贯道不逺五千里奉柩南还家徒四壁久不克襄事后十年为至正丁亥十二月某甲子始与蒋氏合葬西部乡之钱坞堪舆家曰不利又二十年乃改葬懐徳乡黄山之原去尚书公墓二里而近所谓重卜宅兆者其时则呉元年丁未十一月之癸巳也濂生也后少府君十有六嵗初识府君于婺城之南容仪秀洁如玉树临风皦然美丈夫也及读府君之诗曰中行斋藁者姿态闲婉复类其为人心慕艳之愿缔忘年之交而九原不可作矣幸获与府君之子贯道游同试艺于乡闱贯道既先登濂窃以谓府君之家科目相继起贯道是举足以慰府君于泉下曽未几何而贯道亦死矣呜呼三十余年之间而哭府君父子焉予发欲颁白其尚可得邪铭曰呜呼府君可止于斯楚楚其容仪衮衮其修辞其才又足以见诸设施使鲁无君子者斯焉取斯呜呼府君竟止于斯虽五尺之童麄有所知期必跻于膴仕亦不虞其若斯岂天道之不齐抑人事之有参差自古以来何莫不由于斯呜呼府君其死孔悲年不逾于五十学仅克于一施则夫突梯而滑稽如脂而如韦夀享于耆颐好爵之是縻者彼何人斯彼何人斯
　　故泰和州学正刘府君墓志铭【有序】
　　洪武四年春三月永丰儒臣刘干府君应诰来京闰月丙子皇上御外朝召见俾敷绎圣经贤传府君据其章防而疏其防通上为首肯再三翼日丁丑复召见勅仪曹赐冠衣又明日戊寅复召见从容谓曰尔能任州邑之职乎府君俯伏歴陈其情素继曰臣生于乱离幸际真人启运获见天日岂不知效奔走以竭愚衷第以犬马之齿既衰颠毛种种自度不能有所为矣敢辞上熟视之曰尔诚老矣宜赋诗以见志君挥毫立就诗进上大悦命太官赐之酒放之还山五年春二月乙巳遘疾三月甲子正衣冠而逝春秋五十有五殁后之三日丁卯葬州东某里之岩坑八年春二月其子厚奉前监察御史丁节状走南京征濂为之铭当府君之召见也濂实侍上左右亲见召被龙光及退食青溪寓舎府君又来谒扬眉吐气论议颇英发濂意其必享上夀以终孰知别去仅一年遽作土中人矣世事不可料往往如此可不悲夫因不辞序而铭之府君讳干字允恭刘氏其先汉长沙定王之后定王生五子其一封宜春侯凡新淦清江之间有刘姓者皆侯之子孙也九世祖文自新淦迁吉之永丰曽祖洪祖弼父庭兰皆业儒府君幼渊敏矻矻嗜学书室悬灯屋壁尽黒大父与客坐命羣从子弟赋诗府君应口成今体四韵语多惊人客为之动色年稍长以文谒虞文靖公集公深器之至正七年用春秋取乡试第三名文解防试南宫不利十年复荐于乡名在第二北上复不利无几微不足之色独谓亲友曰中原乱将作乎风气日漓而人心不固时皷邪説以蛊其中譬犹病者已在心腹间吾得瞑目不见之幸矣未几果然时府君以下第恩例署泰和州学正之官未久而羣盗蠭起永丰亦为盗所据府君伤二亲之陷徒步犯荆棘昼伏宵行出万死中竟迎亲以就禄养泰和当赣吉之冲时元纲解纽省宪之臣不相能用兵争彊府君卒调解之民阴受其赐秩满还乡烽火犹未息府君潜遁岩穴幅巾杖屦追逐云月未尝以世故少婴其念虑熙和夷冲若将终身焉国朝继承大统遣使者四出征辟贤能府君至京师以疾辞越二年荐至又固辞防科目之行歴考福建广东二行省乡试得士为多人至今称之府君尚风义立心忠信伯兄蚤世抚诸侄如己出同年友聂克敬擢第而还无以给道涂费府君倾已槖济之士人刘季恭值嵗俭困悴不能存府君养之于家与其同甘苦他行事多类此云娶王氏吉水士族也以妇道闻子男子四夀厚鼎正皆能继其业而厚尤善文辞即来速铭者孙五善嘉义干启其所着诗文凡若干巻藏于家濂官仪曹时与曽侍郎鲁为同僚侍郎府君友也备言府君嗜义如嗜利知无不为或以非理相干辄深闭固拒弗之从豳国忠宣公余阙亦竒其为人当还自燕南尝作序赠之公极慎许与片言不以假人则府君之为人可知矣使天锡以耆年日坐左右塾陈説道徳令学者知所矜式虽曰老而不仕亦当有赞于邦治奈何死之奈何死之不识司化权者果为何如可不悲夫铭曰
　　行洁而明玉之辉只文葩而则锦为姿只鹗方摩云复退飞只经畬之艺日耘耔只逺探圣髓发枢机只浑以及物自迩推只有声四达蔚为人师只烽火相连望絶庭闱只蹈彼虎口终全亲以归只名闻九天锡以冠衣只龙光炳朗照耀里闾只不有君子将孰依只一鉴之亡中心悲只太史勒铭钻在幽墟只
　　故绍庆路儒学正栁府君墓志铭
　　浦阳栁府君讳卤字致明宋迪功郎嘉兴府崇徳县主簿讳补之之曽孙忠翊郎高邮军高邮县令元赠奉训大夫淮安路泗州知州飞骑尉追封浦江县男讳金之孙翰林待制承务郎兼国史院编修官讳贯之子府君为儿时重迟不戏潜心于问学及壮益孳孳自治端凝简静若对严賔师待制公宦游中外者久家政悉寄府君能斩斩不紊抚世酬物即始而虑终一归于诚内翰杜公本修撰张公枢极相推许且谓其不艳荣利有古逸民风浙西部使者闻其贤辟为书吏辞继以荐者署绍庆路学正亦辞大布寛衣徜徉烟霞泉石间超然自得武威余忠宣公阙来佥浙东宪府行县过其家深加敬畏退语人曰待制公有子矣元季兵乱府君抱先世遗文潜伏岩穴余悉不问未几家赀既于盗府君絶无忧色人慰之辄曰此亦命也徒忧将何为夀七十一以至正己亥十月甲子卒十二月甲申葬通化桐栢桥之东配东阳潘氏有贤行子二长秬夭次頴信之永丰尉赘居兴贤女氏后七年卒次穆循循雅饬能继家学者孙四士唯士忠士恕士鲁孙女二适葛信方文烜曾孙男一本濂也不敏受业待制公门与府君交甚洽而濂兄之孙女防又归府君从子穟今穆来征铭乃造铭曰翁以文鸣发其和平化孚于家庭象贤惟明以继以承以振其休声
　　郑府君墓志铭
　　郑府君讳銮字景和浦阳白麟溪人其先自睦迁曽祖政祖徳璋父文轰君家九世义居羣从子侄中而君最良婉婉怡怡周旋上下其和气葢可掬也生平不以恶言加人人有干之示以一黙驭奴有恩君亡已久言之有霣涕者享年二十有八其配黄氏讳淑字延冲君亡时年始三十以节自守洁白如冰雪至六十一卒子二源溱源字仲本刚介有立好施与且通神仙家言溱夭孙一棣善属文君卒于延祐七年十二月十五日黄氏卒于至正十一年八月二十日君先葬乌伤延夀山堪舆氏咸曰不利今以十四年十月二十六日迁于县之灵泉乡黄嵓山黄氏祔焉予少与重本为金石交遂以女归其子既朋且有连棣来征予铭义不得辞铭曰
　　夫以义称妇以节闻其何媿古之人
　　薛府君墓志铭
  </div>
  <div class="pagination">
   <a href="文宪集_page16.html">
    上一页
   </a>
   <span>
    ...
   </span>
   <a href="文宪集_page12.html">
    12
   </a>
   <a href="文宪集_page13.html">
    13
   </a>
   <a href="文宪集_page14.html">
    14
   </a>
   <a href="文宪集_page15.html">
    15
   </a>
   <a href="文宪集_page16.html">
    16
   </a>
   <span class="current-page">
    17
   </span>
   <a href="文宪集_page18.html">
    18
   </a>
   <a href="文宪集_page19.html">
    19
   </a>
   <a href="文宪集_page20.html">
    20
   </a>
   <a href="文宪集_page21.html">
    21
   </a>
   <a href="文宪集_page22.html">
    22
   </a>
   <span>
    ...
   </span>
   <a href="文宪集_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
