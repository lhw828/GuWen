<!DOCTYPE html>
<html>
<head>
    <meta charset="UTF-8">
    <title>梁谿集 - 第 5 页/共 100 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梁谿集 - 第 5 页/共 100 页</h1>
    <div class="content">　　夫何嘉木之姝嫮兮蔼芬馥之芳容结孤根于暖地兮披素艳于幽丛炫丽景之迟迟兮浥零露之浓浓黙凝情而不语兮独含笑于春空其笑伊何粲兮巧倩洞户初啓曲栏乍见惊邻女之窥墙疑宠姬之教战鄙妖姿之龋齿谢啼妆之半面态有余情忽焉改观国香无敌秀色可餐抱贞洁之雅志舒婉娈之欢顔宁解頥而启齿方堕珥而欹冠苞温润以如玉吐芬芳其若兰俯者如羞仰者如喜向日嫣然临风莞尔岂褰帏而观跛将忘怀于射雉轻可买之千金重回眸之百媚拔类迈伦孰与为比泛潋酷烈绰约婵娟翠叶拥鬓绿蕚承颧嗅之弥馨察之愈妍信色香之俱美何扈芷而握荃若夫萱草忘忧合欢蠲忿采杜若于洲中搴芙蓉于泽畔蓺菊百畦滋蕙九畹絜长度美固不可一防而论也方将移自南国置之玉堂违霜霰之凄冷依日月之未光慿雕槛而凝彩度芝阁而飘香破顔一笑掩乎羣芳诚可以承天宠而植椒房者乎
　　幽兰赋【并序】
　　兰有二种华以春者似蕙华以秋者似菊楚辞曰秋兰兮青青緑叶兮紫茎又曰春兰兮秋菊长无絶兮终古今世人之所识者素葩丛本特春兰耳予尝得一种兰于亡友萧子寛家緑叶紫茎至秋始华如楚辞之所赋其华似菊而色微紫其香似春兰而加芳食之味尤辛甘可以调芼曹子建七启于肴馔之妙言紫兰丹椒施和必节滋味既殊遗芳射越乃知兹兰可食其为秋兰无疑也二兰皆喜生于高山深林閴寂无人之境则芬芳郁烈茂盛而逺闻移而置于轩庭房室之间不过一再嵗华益鲜而香益微盖其天性如此故古人又以幽兰目之与夫山林隠遯之士耿介高洁不求闻达于人而风流自著者亦何以异故感而赋之其辞曰
　　相百卉之芳菲兮待培植而乃成何兹兰之异禀兮处幽僻而方兴高山崔嵬而巃嵸兮深林杳杳以防防下波涛之喷激兮上雪霰之飘零邈人迹之不到兮兰于焉而独馨言茁其芽载擢其英春与蕙兮偕秀秋与菊兮并荣或素葩而丛本或绿叶而紫茎虽春秋之异种岂殊徳于幽贞耿介自许芬芳谁与乆而不知其香晦而不改其度荣何谢于光风瘁何伤于白露配芝桂以为友奚萧艾之能侣类同心之契合比明徳之欣附淑人君子爱而不忘蒸以为借沐以为汤纫之为佩刈之为防实有取于雅操匪徒慕夫国香若夫出自故山同夫小草资耳目之嘉玩供园林之幽讨虽得托于孤根盖巳违其所好譬犹高洁之士隠遯之人蹈山林而长往友麋鹿而同羣付功名于脱屣等富贵于浮云室虽迩而人则逺可得闻而不可见有泉石之枕潄无猿鹤之惊怨晦其迹而弥芳怀其道而愈显子真谷口徳公鹿门二子食薇于首阳四皓采芝于商山名与实兮兼茂心与迹兮俱闲播清芬于今古亦何以异于幽兰
　　日者赋【幷序】
　　世之术士托五行以售其说冒利贪进之徒争往问焉予疾之作日者赋以见意其辞曰
　　李子既抵沙阳有日者踵门而告之曰人所禀命不离五行更相更王相杀相生一偾一起代废代兴吾术以人之始生歳月日辰之支干推步斟酌而知其贵贱寿夭于未萌百不失一粲然着明今子奋身寒微早防识擢徊翔省寺缓歩台阁载笔螭蚴方得所托朝游于清都钧天帝居之所夕贬于闽粤磎山僻逺之郭翩若云鸿之铩翮脱若霜林之陨箨舍彼宠荣甘此落寞岂人力之能致盖亦命有所缚而已然而方泰而穷已否则通时有利钝各系其逢昔退之于潮阳遇逆旅之毛翁期以秩位后悉符同今我欲语子以未来子岂有意于相从乎李子笑而应之曰子来前万物林生盈乎载焘大化居中犹轮是蹈羽鳞毛介灌莽丛草一气甄陶众形丑好茫乎天运窈尔神造忽焉为人赋情肖貌自少得壮自壮得老动静作止饮啄梦觉或当时而荣华或失势而枯槁有制之者幽深奥今子乃欲以生辰之支干区区寸计而铢较摘抉杳微期以执效譬犹海以蠡测钟以莛考虽或亿中灶焉知夫天道且夫人之所同者歳月我之所独者日辰四海之广生齿之繁一日一辰之间其孕育者几人或孪生而吉凶异或殊禀而祸福均谓宜盛而更衰谓方屈而还伸瞀乱厖杂颠倒纷纶汪洋漫千绪万端叅错重出不可究陈稽之于古盖所未闻肇自隋唐是为贪位慕禄嗜进之本根吾方辟此何以语云昔者圣贤驰骛望道莫见墨突不黔孔席不暖或版筑而弼傅或束缚而相管吕八十而始遇甘十三而已显或奋身于奴仆或拔迹于畆畎或疏封而葅醢或徒步而鼎铉祸福倚伏吉凶展转消息盈虚晦明舒卷俄而可度天道亦浅且夫洛阳帝都多近臣南阳帝鄊多近亲方襁褓而垂紫绂虽葭莩而拥朱轮冠盖车马烂其盈门盖亦幸耳岂咸值乎贵神长平之战士卒叠迹而阬覆甘露之事卿相骈颈而戮屠洗之寃不遗于噍类诛夷之惨连逮于三族或婴党锢之祸或罹罗织之狱亦云不幸岂尽临于杀局幸与不幸似夫偶然偶然之中有数存焉斡流而迁或推而还震荡回薄胡可胜言主张翕辟孰司其权命实制之必原于天未形有分且然无间何有夫歳月日辰之支干是以君子乐天而知居易以俟不戚戚于贫贱不汲汲于富贵静则安土而敦乎仁动则见险而止乎智不立岩墙以蹈危不为轩冕而肆志一晦一显与道宛转一止一行与道翺翔或出或处惟道是与或语或黙惟道是适安时处顺知其不可柰何故无入而不自得也且夫取舍在人可否在时时或未然强进何为宁出入若无心之云将炫燿若干阳之霓乎宁昻昻如野鹤将逐逐如家鸡乎宁曵尾如涂中之将捐生如太庙之牺乎宁退而有考槃之乐将进而有履虎之危乎宁汨汨守抱瓮之拙将俯仰随桔橰之机乎宁执志以固守将逐物以转移乎昔者屈原放三湘而卜居禹锡谪九年而何卜予虽不才自信甚笃守此拙愚忘彼宠禄达非我荣穷非我辱从吾所好何有吉凶之于祸福日者俯而慙仰而叹不得所对逡巡而辞退
　　茘支赋【幷序】
　　张曲江尝赋茘支美则美矣然未尽善也予来闽中始得食其生者因感而赋之其辞曰
　　伊天地之大美钟火徳于炎方结茘支之嘉实禀纯气于至阳含滋润于雨露违严凝于雪霜碧叶素荣缥蒂丹房肤如龙鳞颗如裹囊绛绡为殻白玉为瓤液贮甘露核藏丁香醖难言之妙味吐自然之清香此茘支之大略也全而观之丸如丹鳯之方卯而未雏破而窥之莹如老蚌之既剖而见珠掇而出之粲如姣姬褪红裳而露玉肤咀而嚼之防如琼醴吸沆瀣而羞醍醐谈辨莫及丹青难图百果退避孰敢争腴至如厥包橘柚先荐含桃岭表龙眼西域蒲萄色沮情恧逊美推高矧夫剥枣浮来禽青李张公大谷之梨梁侯乌椑之柿曽何足以比万分之一二哉秋夏之交蒸暑歊然畏景驰至薰风入弦着花结实耀日含烟一望万株列于名园璀璨荧煌若繁星之丽天一食千颗置之华筵匀圆磊落若火齐之堆盘溢甘芳于齿颊实元气于丹田宿酲可解沈疴可痊若夫色味与香变于三日曝之为干渍之以蜜泛鲸海之巨航入金张之要室譬如神药致佳人之尸千金市骏马之骨气格精神初不得其髣髴也昔者曲江尝为之赋寓意卒章惜其不遇殊不知草木之性各安其土玩物防志亦所不取开元之末妃子最怜万里驿致来自蜀川死百马于山谷望一骑而嫣然茘支则遇而天下病焉爰有狷介之士负罪逺谪适丁其时偶得而食不烦传送之劳以资口腹之适快平生之素愿饱珍味而无斁正犹卫懿不可以好鹤而幽人得之适所以増其逸阮籍之徒得全于酒而羲和湎淫乃废时而乱日且食茘支此非我力
　　莲花赋【并序】
　　释氏以莲花喻性盖以其植根淤泥而能不染发生清浄殊妙香色非他草木之华可比故以为喻宋之问欧阳永叔皆尝赋之清便富艳然未尝及此予暇日访罗畴老修撰见其园池莲华盛开因感而为赋极其美而卒归之于正云其辞曰
　　伟哉造物之播气也天地絪緼隂阳荡摩植物得之发为竒葩葩之甚竒莫如莲华擢修榦于波澜结芳根于泥沙气馥芝兰彩艳云霞相草木之芳菲孰色香之可加緑水如镜红裳影斜乍疑西子临谿浣纱菡蓞初开朱顔半又如南威夜饮朝歌亭亭烟外凝立逶迤又如洛神罗袜凌波天风徐来妙响相磨又如湘妃瑟鼔云和娇困无力揺揺纎柯又如戚姬楚舞婆娑风雨摧残飘零红多又如蔡女荡舟抵诃尔乃藕埋玉骨花炫新妆绿荷倚盖翠的连房脩茎耸碧嫩蘂揺黄贮盈盈之真色泛苒苒之天香敛若凝羞婉若含笑仰若吟风俯若窥沼波静露寒风清月晓动嬉戏之游鱼来翩翻之白鸟蔼江湖之秋思増园亭之幽则有高世之士味道之人悟色香之妙觉获圆通于见闻深契无生不离根尘岂止玩其英华揽其芳芬而巳哉言观其本生于淤泥言观其末出于清漪处污秽而不染体清净而不移至理圆成孰能知之西方之人强名为佛以兹取喻其谁曰不是以毗卢之坐千叶齐敷华藏之海十方咸出惟植根之得地爰开华而结实功用既圆退藏于密返观自性之莲华又何资于造物















　　梁谿集卷一
　　钦定四库全书
　　梁谿集卷二　　　　　　　宋　李纲　撰赋二
　　拟骚　　　　　　　秋色赋
　　续逺游赋　　　　　迷楼赋
　　江上愁心赋　　　　梅花赋
　　拟骚【并序】
　　昔屈原放逐作离骚经正洁耿介情见乎辞然而托物喻意未免有谲怪怨怼之言故识者谓体慢于三代而风雅于战国乃雅颂之博徒而词赋之英杰不其然欤予既以愚触罪久寓谪所因效其体摅思属文以达区区之志取其正洁耿介之义去其谲怪怨怼之言庶几不诡于圣人目之曰拟骚其辞曰
　　帝混元之苗裔兮厯汉唐而扬英散枝叶于天壤兮遭五季而遯族于瓯闽皇祖隐德而弗耀兮逮吾亲而振名岁昭阳之渊献兮闰夏甲申吾以降幼倥侗而颛防兮非岐嶷之夙成长游学于四方兮爰观光于国宾服诗礼之严训兮传忠孝之家声揽百氏之所长兮味六经之纯精常恐不徳以怨及朋友兮慕节义于古人岂富贵之足志兮冀斯文之可鸣带长铗而峩冠兮锵佩玉而琚琼纫兰荪之香洁兮服蕙茝之芳馨纷吾既袭此众美兮胡敢自谓之脩能误姓名之上达兮珥史笔于彤庭侍穆穆之清光兮闻玉音之丁宁入则陪国论于青琐兮出则扈属车之清尘惟丘山之恩厚兮何涓埃之报轻悼奸邪之乱政兮汨正理而不明窃怀愤而郁结兮每欲叩龙墀而力争惟本朝之寛大兮非有鼎镬斧钺之刑何羣公之噤嘿兮咸卷舌而吞声因积水之告灾兮爰奏疏而上陈庶一言之悟主兮回天照之明明朝抗章而夕贬兮白日不谅予之精诚徒孤忠之耿耿兮任萍梗之飘零絶江淮而厯浙兮割深爱于亲庭陟闽山之险阻兮予只影之伶俜泛吾舟兮建溪弭吾节兮劔浦防计当兮委吏偷燕闲兮筦库蓺兰蕙兮九畹植松竹兮百畆餐秋菊兮落英饮木兰兮坠露朝吾游兮翰墨之林夕吾戏兮图书之府道既不可以行于今兮质圣贤于往古嘉溪山之秀絶兮聊逍遥以容与眺翠岭兮泛清流桂为檝兮兰为舟有觞咏兮自适乐天命兮何忧悼屈原之沈汨兮悲贾谊之不脩笑退之之戚嗟兮悯徳裕之穷愁惟君子之出处兮贵体道以周流自任以天下之重兮何一巳之为谋用则行而舍则藏兮又何必杀身而怨尤惟盖棺兮事始定聊康强兮保天性歳寒不失其青青兮惟松栢之独正信吾道以优游兮始居易以俟命乱曰巳矣乎莫我知也浮云蔽日兮虹蜺昼明霜露降此芳草兮百鸟寂而无声恐美人之迟暮兮歳遒尽而峥嵘侧身西望而叹息兮心郁结而不平心郁结兮何为道既不可以散兮敛而归之惟静惟正兮其殆庶几吾方将与造物者为人兮又安能蹠咸彭之所遗
　　秋色赋【并序】
　　潘岳赋秋兴刘禹锡欧阳永叔赋秋声玉局赋秋阳予来闽中七八月之交霖雨乍晴始见秋色因援毫以赋之以秋色名篇其辞曰
　　宿雨初霁大火西流凉生暑退物华始秋李子与客登凝翠之阁游泛碧之斋览谿山之胜槩嗟草木之变衰天高气清逈无纎埃月出夜凉孤光满怀李子慨然顾谓客曰此古之所谓秋色也客曰愿先生赋之李子曰唯唯少隂用事金王火囚天地始肃万物以收故其见于气者寂寞憭慓泬寥萧瑟薄寒中人怆怳凄恻托物赋象是为秋色悲哉秋之为色也漠兮无形肃兮无声非赤非白非黄非青爽气无朕潜来满盈窅窅悠悠夺人目精尔乃桂影扶疎氷轮皎洁澹然如水皓然如雪风露凄凉星河明灭冷浸空庭蛩螀韵咽此秋色之在月也夜气既除清晴昼宣扫去氛祲静无云烟万里凝碧穹隆虚圆苍茫杳霭不可殚言此秋色之在天也蒲栁先衰梧桐早脱飘零委落色瘁香歇惟兰菊之芬芳与松筠之茂密露冷风高不改其节此秋色之在草木也水落石出境寂云闲清波如席逺峯如鬟烟林映带浦屿廻环优哉游哉吾方自适于其间此秋色之在溪山也客曰美则美矣愿先生少进之李子曰隂阳相摩日星争骛孰主张是春与秋兮代序彼春之色一气藏兮下腾上降品物昌兮韶光骀荡百卉芳兮譬犹美女耀新妆兮被服纎丽绣襦裳兮温然可亲象姬姜兮彼秋之色一气清兮天地揫敛万寳成兮风霜高洁兆严凝兮譬犹烈女怀幽贞兮鈆华不御体端诚兮肃然可敬有典刑兮春之色近乎令而秋之色近乎介是以君子惟秋是贵或感其声或悲其气铺张比兴曲尽其态从而赋之于是乎在客曰美则美矣愿先生少进之李子曰秋金气也天地之所以肃杀也其犹介胄之士凛然有不可犯之色者耶秋义气也天地之所以闭固也其犹节槩之士毅然有不可夺之色者耶秋日烈烈其朝廷之士骨骾之臣正色以率下者耶秋霜言言其忠义之士社稷之臣厉色以赴难者耶洒然萧然犹山林高蹈之士恬澹寂寞有无求之色也睟然俨然犹盛德之士正容悟物有不可亲疎之色也若夫广大清明不言而令行无为而物成则若黼座当阳颙颙昻昻朝廷正而天下治刑政脩而中国强所谓天子穆穆而凄然似秋者其几是欤客曰至矣尽矣不可以有加矣请辞而退
　　续逺游赋【并序】
　　屈原作逺游章句文采瓌丽于骚辞中最为有理致者予方以金仙氏之书洒濯其心慨然思往见之作续逺游赋以寓意焉其辞曰
　　悲尘寰之喧卑兮愿逺游以自适恍形止而心驰兮托梦魂而有得漠虚静以无为兮絶氛埃而奔逸登泰山以小天下兮望沧溟而笑河伯走苍梧于南荒兮过崆峒于西极忽神马而尻舆兮厯万里而一息曽不足以慊吾之志兮将往游于广漠之国防万期于须臾兮步八纮于咫尺观天地之所以浮沈兮究日月之所以出入爰整吾御兮驾言西之左王良而右伯乐兮服山子而骖盗骊陟阆苑于昆仑兮见王母于瑶池听白云黄竹之歌兮不胜其悲回车朅来兮巡海之涯闻海中之神山兮有方丈与蓬莱六鼇举首以迭戴兮仙圣飞腾而往来泛陵波之巨航兮操五种以自随风辄引舟而不可到兮怊惝怳而伤怀乗风御气兮造夫天关抵营室厯阁道兮是为紫微之垣执招揺步瑶光兮瞻太一肃钩陈乎帝傍玉女投壶而笑兮雷电砉以腾奔虎豹守关而不可入兮虽欲自达而亡因怅吾将谁适从兮其惟西方之圣人严清净之佛土兮辟广大之法门目净脩广如青莲兮舌相广长而无不闻以一音而演说兮普滋发于诸根寳树森以行列兮天华散而缤纷菩萨声闻环以围绕兮天龙八部俨以威神倐一念而往诣兮稽首礼足而钦承俾化人以导予兮游华藏于无垠从一佛国至一佛国兮若河沙与微尘咸广博而严净兮羌难得而备云回视五浊恶世之众生兮若一器之聚蚊怳惊悟而永叹兮何所梦之明明览六合而游十方兮曽弗离乎一身惟兹方寸兮廓然无际含容大千兮山河大地用之以小兮始有分齐如以大海纳于蹄涔兮如以毒药置于寳器舍无价之寳珠兮竞锥刀之末利弃瀛渤之全潮兮认浮沤之微体蛮触国于蜗角兮时相与战而流血千里南柯梦于蚁穴兮黄粱未熟而荣华一世彼区区之利害兮亦与此而何异惟返观而照寂兮廓灵府于无外泯六凿于天游兮其孰能以芥蔕由发心以证道兮可一超而已至吾方从事于斯兮等浮生于一戏
　　迷楼赋【并序】
　　炀帝作迷楼于江都钟鼓嫔嫱不移而具迄今旧址存焉因读杜牧之阿房宫赋感其事作赋以吊之其辞曰
　　隋室方隆削平万国侈心一开弗安厥宅凿为汴渠导河之流曲折千里放于淮陬鳯盖霓旌锦帆龙舟决意东幸江都是游穷奢肆欲乃建迷楼维楼之制众巧所聚凌烟摘星飞云宿雾玉柱金楹千门万户复道连绵洞房回互翠华戾止杳不知其何所于是选夫燕赵之女呉越之姬明眸皓齿丰颊秀眉娥媌曼睩窈窕融怡被阿锡曵齐纨粉白黛绿鸣佩锵环者充牣乎其间列笋簴罗钟鼓吐清歌呈妙舞以乐之桃李妍芳耀新妆也蕙兰芬馥泛天香也云舒霞卷绣袿裳也燕语莺啼舌笙簧也振木飞尘歌声扬也回风流雪舞袖翔也雷霆间作金奏锵也日日荐玉食旦旦献玉衣随意所往恩幸则移昼夜寒暑高下东西漠然不分茫然不知矧羣臣之贤否庶政之是非生民之利病天下之安危盗贼斥乎寰宇锋镝及乎宫闱身死人手虽悔可追呜呼噫嘻方其虏陈后主戮张丽华诛三佞人以谢天下一何壮也及其师防辽东祸肇感荒淫不返卒以弑殒又何惫也芜城之侧故址犹存狐兎之所窟穴鼪鼯之所吟呻霜露梗莽风凄日曛过而览者莫不踌躇而悲辛与夫琼室防夏鹿台亡商呉之姑苏秦之阿房足以致乱于当年而垂戒于万世者盖同出于一辙也我作斯赋以吊千古之非而为后来者説也
　　江上愁心赋
　　我归自南兮涉千里之长江兰舟桂檝兮泛烟水之汤汤波平风软兮若枕席之徜徉忽长飚之暴作兮巨浪骇以腾骧声殷殷以雷动兮涛以云翔天地馺以回薄兮峯峦岌以低昻舟人惴栗而不敢进兮依浦溆而深藏纷雨雪之交集兮知极隂之变阳俄云雾之廓清兮升杲日于东方望列岫之参差兮辨逺树之微茫横中流而吊古兮慿此江以为阻不修德而恃险兮咸奔亡而系虏彼六朝之三百年兮竟江山之谁主厯隋唐而混一兮迄五季而割据惟真人之龙翔兮削僭乱而奠区宇漠然但见山髙而水清兮垂二百年不复识旗帜而闻金鼓巨盗乗间以窃发兮意欲窥东南而负固烦王师之出征兮戈甲照于江渚举太山以压卵兮何孤雏与腐鼠顾生灵之不幸兮一时困于豺虎吾家亦避寇而逺适兮方旅泊于异土念亲年之已高兮嗟防稚之谁抚幸归程之不逺兮怅风涛之龃龉方吊往而伤今兮独抑郁其谁语惟江上之愁心兮结长悲于万古
　　梅花赋【并序】
　　皮日休称宋广平之为人疑其铁心石肠及观所着梅花赋清便富艳得南朝徐庾体然广平之赋今阙不传予谓梅花非特占百卉之先其标格清高殆非余花所及辞语形容尤难为工因极思以为之赋补广平之阙云其辞曰
　　固隂沍寒草木冻枯惟兹梅之异品得和气而早苏尔乃结根蟠据擢干横斜发青枝于宿枿未緑叶而先葩素英剪玉轻蘂捶金绛蜡为蕚紫檀为心藟方苞而露重梢半袅而云深凌霜霰于残腊带烟雨于疎林漏江南之春信折赠逺于知音此梅花之大略也若夫含芳雪径擢秀烟邨亚竹篱而绚彩映柴扉而断魂暗香浮动虽逺犹闻正如梅仙隠居呉门丰肌莹白娇额涂黄俯清谿而弄影耿寒月而飘香娇困无力嫣然欲狂又如梅妃临镜严妆吸风饮露绰约婵娟肌肤氷雪秀色可怜姑射神人御气登仙绛襦素裳步揺之冠璀璨的皪光彩爗然瑶台玉姬谪堕人间半开半合非黙非言温伯雪子目击道存或俯或仰匪笑匪怒东郭顺子正容物悟惟标格之独高故众美之咸具下视羣芳不足比数桃李逊嫮梨杏推妍玫瑰包羞芍药厚顔相彼百花孰敢争先莺语方蛰蜂蝶未喧独步早春自全其天至于功用已周敛华就质落英飘零结成青实钟曲直之真味得东方之正色傅说资之以和羮曹公望之以止渇用其材可以为栋梁采为药可以蠲烦热又非众果之所能髣髴也爰有幽人卜居梁谿蓺松菊于三径树兰蕙之百畦丹桂团团绿竹猗猗植兹梅于其间庶歳寒之相依嗅花嚼实侑此一巵颓然而醉不知天地之高卑岂特泉石膏肓烟霞痼疾殆所谓未能忘情如草木聊托物以娯嬉者乎












　　梁谿集卷二
　　钦定四库全书
　　梁谿集卷三　　　　　　　宋　李纲　撰赋三
　　后乳泉赋　　　　　南征赋
　　椰子酒赋　　　　　药杵臼后赋
　　茘支后赋　　　　　榕木赋
　　后乳泉赋【并序】
　　玉局翁作乳泉赋妙语雄辩不可跂及然理有未安者梁谿翁作后赋以订之其辞曰
　　客谓李子曰苏子之赋乳泉也其言曰为气者水之生而有形者水之死也死者咸而生者甘甘者能往能来而咸者一出而不复反也其果是也耶其果非也耶李子曰苏子骋其辩说之雄词语之工而有是言也揆之以理盖似是而实不然也客曰愿先生赋之李子曰唯唯盈天地之间为万物五行最钜而水其先也散而为气者水之化聚而有形者水之体也其源必甘者水之本其委必咸者水之末也凝为霜雪嘘为云雾结为霰雹融为雨露凡水之气升于天者兹非其化耶发为井泉滙为沼沚流为川渎钟为湖海凡水之形比于地者兹非其体耶江河淮济井谷之泉凡水之源未尝不甘者兹非其本耶沧溟之波斥卤之地凡水之委未尝不咸者兹非其末耶箕子之陈洪范论水之性水曰润下自其体言之也论水之味润下作咸自其末言之也因体兆化则形可以变而为气故水之升则为云而云之降则为雨是气形之初无二理也由末归本则咸可以复而为甘故海洲之泉必甘而海云之雨不咸是甘咸之初无二味也请观诸身水之在人为血血有形也流于荣观则为气血至咸也发于湩乳则为甘至于涕唾涎沫亦然漱而链之气灌五脏甘而不咸由是言之苏子以有形为水之死而以咸为死之味一出而不复反也岂不过欤夫木无味也其末为实味斯酸矣火无味也其末为焦味斯苦矣土无味也末为稼穑味斯甘矣物成然后有味而末者其所以成也五行之理莫不皆然何独于水而疑之也客曰咸者水之末而非其死则吾既得闻命矣敢问泉源若一而味有独甘者何哉李子曰五行相生以金生水物得所生其出乃美故甚甘之泉洞穴之下必有金锡以养之腐败之井欲变其味必资金锡以镇之物理之自然也我卜我居梁谿之滨陆子之泉天下所珍甘若牛乳锡山是隣烹茶则芳酿酒则醇可以佚老可以娯宾挈榼操杯酌冷尝新绕齿颊之清甘涤肺腹之埃尘析酲愈病益寿延年爰抚松而啸月遂拂石而眠云优哉游哉饮水曲肱而枕之可以养愚拙而全吾真
　　仲辅赋西郊见寄次韵作南征赋报之
　　承嘉惠以南征兮动去国之离愁逺故园而回首兮惊歳华之再秋览庐阜之环秀兮俯大江之东流登黄鹤而遐曯兮发孤照之寸眸吞云梦于胷中兮怀浙河于醉里怅离羣而索居兮寄相思于一水佩兰芷之芬芳兮狎樵渔于汝尔终系羁而未释兮类蹩者之念起荷天恩之寛大兮犹坐靡于廪食驰精爽于淮濆兮飞梦魂于漠北怅曷日而归休兮遂东山之钓弋老苒苒而将至兮岂佳时之再得尝承教于君子兮窃希风于古人慨抚卷而击节兮如意气之相亲每终篇而自喜兮觉诗成之有神惟深藏而密寄兮惧夫妬者之瞠顾戎马之崩腾兮方四郊之多事临洞庭而伤怀兮望九疑而増思乱湘流而适澧兮灵均岂其前身续离骚而赋逺游兮愿承芳于后尘与日月而争光兮庶此道之弥新
　　椰子酒赋
　　伊南方之硕果禀炎辉之正气实石致而睟文肤脂凝而腻理厥中枵然自含天醴酿隂阳之絪緼蓄雨露之清泚不假麯蘖作成芳美流糟粕之精英杂羔防之乳髓何烦九醖宛同五齐资达人之嗽吮有君子之多防穆生对而欣然杜康尝而愕尔谢凉州之蒲萄笑渊明之秫米气盎盎而春和色温温而玉粹当炎荒之九秋寄美人于千里不费缾罍以介寿祉破紫殻之坚圆剖氷肌之柔脆酌彼洼樽荐兹妙味吸沆瀣而咀琼瑶可忘怀而一醉
　　药杵臼后赋【并序】
　　客有赋药杵臼以示梁谿翁者翁方饵药扶衰朝夕从事于其间欣然喜之拾遗意作后赋其辞曰
　　梁谿先生年甫始衰忧患之所薰蒸病疾之所摧頽苍顔华发百念已灰乃从方士之流考神农之书撷草木之精英采金石之神竒究心服饵以自扶持爰命小童置杵臼于斋房防室之隈方牀曲几之侧捣和众剂服之无斁俄而声出于两者之间合散作止自相撞击其始也投杵于中如谷之舂其声东珑其卒也揺杵于傍如翼之翔其声登当倐方鸣而乍辍歘已息而还锵韵和梦枕响落尘梁先生大欢乐之顾谓客曰此吾之无尽乐也客曰愿先生赋之先生曰唯唯厥初生民百谷是播断木掘地取诸小过铸金象物药石是资上动下止斯焉取斯如鼎多趾如壶阙耳匪贯之铉载中之矢两金相薄锵然有声荡心骇耳铁中铮铮作非柷敔设非笋簴疾徐应节疎数合度异钟磬之四悬谢鼔吹之两部含太和之宫征信难言而有数蜺投霞举爵跃鲵旋指无私于上下声不系于中边得之心而应于手殆有合于天然吾方静考幽经博极仙方链九转之灵丹捣千粒之霜借蟾兎于月窟屏鸡犬于芝房戒喧言而黙黙发妙响之琅琅耳根灵圆心地清凉资一物而两得殆将乗泠风籋浮云而翺翔者耶
　　茘支后赋【并序】
　　宣和已亥嵗余谪官沙阳次年夏始食茘支尝为之赋后十二年岁在辛亥寓居长乐于今又四夏矣备甞佳品究见茘支本末作后赋以订之其辞曰
　　客谓梁谿病叟曰玉局翁以茘支比江瑶柱与河豚岂其然乎病叟曰否拟人必于其伦惟物亦尔彼河豚与瑶柱在海物而推美厥臭惟腥厥状惟诡借姜桂之余滋荐樽罍之芳防快一嚼而称珍非鼎爼之正味何足以得茘支之髣髴也惟此茘支产于炎方绿树团圑丹实煌煌香吐芝兰液凝琼浆色味兼美自然芬芳宛如佳人丽服靓妆氷肌玉骨锦衣绣裳又如明珠包裹绛囊焕彩外耀皓质内光其品则有陈紫方红江绿宋香细若鸡舌赩如硫黄虎皮斓斑龙牙锐长蚶殻匾仄玳瑁文章皱玉丰肤星毬照江千类万族不可殚详夫岂瑶柱河豚之所能比方也客曰然则何物可以拟之病叟曰建溪腊茗仙草之英采掇以时制作惟精苍璧忽破素尘乍惊瓯泛霏霏之乳花汤候飕飕之松声涤烦蠲渴愈病析酲此亦天下之至味也洛阳牡丹百卉之王鹤白鞓红魏紫姚黄嫣然国色郁乎天香艳玉栏之流霞列锦幄之明釭价重千金冠乎椒房此亦天下之至色也相彼二物标格高竒名虽一概种有多岐絜长度美可并茘支永叔君谟序而谱之如三国之鼎峙各擅据于一陲角力争胜未可以决其雄雌也客曰腊茗牡丹则吾既得闻命矣敢问百果之中孰与为比魏帝方之蒲萄唐人推于緑李亦有谓乎病叟曰茘支之生厥土惟三西则巴蜀连亘峤南肉薄浆多酸而不甘与闽粤之所产殆不可同日而谈也汉贡南海唐驿西川皆茘支之下驷乃并骛于中原当时所见得其麤焉宜乎品藻之失而议论之偏试使闽粤者进则二果慙恧将逊美以推先而况其凡乎若夫洞庭之柑瓤凝玉雪清香潠手累日不歇苕霅之芡实侔珠玑咀嚼不倦玉池生肥思其次焉亦皆茘支之亚匹也然柑可食而不可多芡疗饥而不疗渴惟食多之益办与饥渴之兼解微茘支吾谁与归方将休影息迹遗物离人倒冠落佩买山灌园植千种之陆离择万颗之匀圆上滋绛宫下灌丹田怡性养寿超然自得以尽吾之天年子能弃世事而从我游乎客黙然慙逡巡而辞退
　　榕木赋【幷序】
　　闽广之间多榕木其材大而无用然枝叶扶疎芘防数畆清隂人实赖之故得不为斧斤之所翦伐盖所谓无用之用也感而为之赋其辞曰
　　南有巨木其名曰榕下蟠据于厚地上荡摩于高穹雨露之所润雷霆之所震耸日月之所照烛乾坤之所含容与众木均夫何赋形禀气之独不同也尔其擢榦敷条轮囷离竒结根植本拳曲拥肿口鼻百围之窍穴龙蛇千尺而飞动仰视俯察何规矩绳墨之不中也高明之丽非栋梁之资斵削之工非爼豆之奉以为舟檝则速沈以为棺椁则速腐以为门户则液以为楹柱则蠧薪之弗焰无爨鼎之功燎之弗明无爝火之用盖枵然之散木徒万牛之嗟重宜匠石之不顾同栎社而见梦然而脩枝翼布密叶云浓芘结驷之千乗象青盖之童童夏日方永畏景驰空垂一方之美防来万里之清风靓如帷幄肃如房栊为行人之所依归咸休影乎其中故能不夭斧斤棓击是免虽不材而无用乃用大而效显异文木之必折类甘棠之勿翦立乎无何有之乡配灵椿而独逺不然则雁以不鸣而烹漆以有用而割犀象以齿角而毙樗栎以恶木而伐处夫材与不材之间殆未易议其优劣也











　　梁谿集卷三
　　钦定四库全书
　　梁谿集卷四　　　　　　　宋　李纲　撰赋四
　　乘桴浮于海赋　　　浊醪有妙理赋
</div>
    <div class="pagination">
<a href="梁谿集_page4.html">上一页</a><a href="梁谿集.html">1</a><a href="梁谿集_page2.html">2</a><a href="梁谿集_page3.html">3</a><a href="梁谿集_page4.html">4</a><span class="current-page">5</span><a href="梁谿集_page6.html">6</a><a href="梁谿集_page7.html">7</a><a href="梁谿集_page8.html">8</a><a href="梁谿集_page9.html">9</a><a href="梁谿集_page10.html">10</a><span>...</span><a href="梁谿集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
