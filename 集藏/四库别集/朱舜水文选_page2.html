<!DOCTYPE html>
<html>
 <head>
  <meta charset="utf-8"/>
  <title>
   朱舜水文选 - 第 2 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   朱舜水文选 - 第 2 页/共 5 页
  </h1>
  <div class="content">
   一、初三夜半，方归。初四，晨去暮返。二鼓，促行；寓中行李不容收拾，即一纸别家之书亦冗不及写。本寓无人看管，亲友不敢受托；后致被盗，繇此也。
　　一、初五日，先至旱泥。各处差官齐集；夜半传发，惟传瑜一人，余人禁勿往。至彼，众差官俱坐定，不为礼，瑜竟入上坐。差官云：『茹主（犹华言「大王」也）征诸儒，如何议论』？瑜应声答云：『天子方得言「征」。大王即尽有东京土地，而中国尽复其位号，不过荒服一诸侯王耳；何敢言「征」』！差官点头曰：『派、派、派』（平声；犹华言「是、是、是」也）；连说八、九声。差官曰：『贡五与举人、进士孰大』？瑜料其意重在进士；先时，有进士至彼，曾受其困辱。故迎机逆折之曰：『贵国不知科目之义，故云尔。贡士便是举人之别名，故称曰某科贡士；若贡生，便与举人、进士有分别矣。至于大小，则不在此论。我国朝初重贡；成、弘以后，单重甲科，谓之「两榜」。即如贡生，亦有不同：有选贡、有恩贡、有拔贡、有岁贡、有准贡例贡高下之不等。国初之制，外舍升内舍、内舍升上舍，成均积分，累升率性堂。分数既满，优者入为宫、詹、坊、谕，劣者出为科、道谏官。又有税户人材、贤良方正、耆儒等名目，除授更优：郑湜起家为布政、严震释褐拜尚书；进士初授，或为县、佐、尉，似未得与之颉颃。惟成化朝以边储匮乏，许令博士弟子员及民间俊秀输粟入成均。后来积分之制遂废，始单重甲科；即有调停之者曰三途并用，终不胜甲科之贵矣』。或问取士法；答曰：『周官，卿大夫察举；而侯国贡之。天子升之司马曰进士、司马升之司徒曰俊士；然后考德而命爵、因能而授官，其制尚矣。汉朝以选举公车贴大经，十道得五为通；最为近古。故得人为最多，而经术之士重于朝廷。唐朝试士以甲赋律诗，始为雕虫小技；有志之士鄙之。宋朝试士以论策，此外各有明经、韬钤、宏辞、茂才等科。明朝以制义：第一场四书义三、经义四，合七篇；第二场论一首，诏、诰、表（内科一道）、判五道；三场策五道。乡试中式者为解元、经魁、举人，会试中式者为会元、会魁、进士。廷试策一道，磨勘进呈、台司读卷，天子标题。第一甲第一名为状元、二名榜眼、三名探花，第二甲、三甲为进士、同进士出身；多则四百名、少则三百名，国初亦有中一百名之时。子、午、卯、酉为乡试四科，辰、戌、丑、未为会试四科』。问曰：『既如此，如何有癸巳科状元』？曰：『此永乐以虏儆亲征，皇太子监国于南部、太孙监国于北京，避嫌不敢临轩策士，故迟廷试之期；原是壬辰科进士』。曰：『派、派、派』。旁一人曰：『太师真文武全才』！曰：『此因下问而奉告，不过古今掌故耳。若于书无所不读，而又知兵善用，方是文武全才；不肖安敢当此』！
　　一、初八日，至外营沙（安南音「陵甲」），为国王屯兵之所。见翁该艚，帖同前（该艚者，专管唐人及总理船只事务；以该伯为之）。
　　一、本日，投翁该艚书。
　　之瑜托身贵国，谊同庶人。庶人，召之役则住役，义也。但未谙相见大王之礼何如；承役而退，以不见为美。所为君欲见之，召之则不往见之，亦义也。此两三国人之所观听，非细故也。之瑜出身自有本末；远不必言，近日新膺大明敕书特召，三国之人之所通知。若使仆仆参拜，倘大王明于斯义，必且笑之瑜为非人；惜身畏势，而轻亵大王，瑜罪何辞！若突然长揖不拜，虽甚足以明大王之大、之高；万一大王习见拜跪之常、未察不拜之是礼，逆见嗔怒，必万口同叱以和之。之瑜异国孤身，岂不立致奇祸？久闻阁下高明大度，通达国体、晓畅事务；伏乞先为申明，然后敢见。之瑜此情，必无一人敢为传达；不得已，托之笺札，幸恕幸恕！即日，朱之瑜顿首载拜慎余。
　　一、该艚入启国王，即日命见。文武大臣尽集大门内右厢，其余侍班肃然，持刀环立者数千人；又非九宾见客，万目共注。奉命之人传呼迫促，瑜及门不趋，徐徐步入；侍班大喝，瑜不为动。见国王，立致一名帖；与前帖同，但前加「本年正月」四字、后加「顿首」二字。诸大老屏人面见，彼此不相为礼。
　　一、语同事翁斗曰：『见国王及该艚，从来无不拜之礼。今与公各班相见；我今日以生死争之，慎无随我以累公！先时欲言，恐公震怖；公若舍得死，则不拜可耳』。于是翁姓者先拜，瑜直立于旁。差官启事毕，来就瑜令拜，瑜作不解状；举侍班之仗于沙中划一「拜」字，瑜即借其仗于「拜」上加一「不」字。差官牵瑜袖按抑令拜，瑜挥而脱之。国王大怒，令长刀手押出西行。瑜毫无顾盼，挥手即行；语同行者曰：『尔辈何故随我！我此去，至好是下监。彼国监禁，公行需索，所费万端；我止办一死！尔辈已拜无事，不须随行；但远觇之可也。若此去便杀，倒得干净』。因解身上鲜衣与之，惟整束旧衣同去；不知其赴该艚所也。
　　一、将相文武大臣通国震怒，谓瑜挟中国之势，欺陵小国；共启国王，誓必杀瑜。该艚共议，抵暮方归；同事者拜毕，瑜仍前一揖。因瑜外江人，随发医官黎仕魁家；令黎医官委曲劝谕，云『不拜，则祸不测』！答云：『瑜只身至此，岂敢抗大王；顾诚不可拜，又不敢畏威越礼』！是夜往复再三，夜分不已。云『不拜，则必杀无疑。此间杀人极惨酷，何不自爱至此』！同行者俱极力排诋；瑜劳倦已极，厉声答云：『前日从会安来，与亲友俱作死别，非至此方拌一死！今日守礼而死，含笑入地矣；何必多言』！黎亦愤亦怜；乃云『既坚意如此，再不必言』。遂复该艚。
　　一、次日，黎明而起。自取其牖下水，洗沐更衣，撮土向北拜辞讫。俟天明，余人尽起；将家事嘱托陆五：『卖寓中所有之物，还弥左卫门银四十两八钱、寓主权兵术房租银三十两；余者与汝作盘费。带来衣服行李，尽付苏五吕。□内楼供奉敕书，拜上仔细收好，带至日本；待家下有人来，附去』。嘱毕，对黎医官云：『我，大明征士也。此国家百八十年来未举之旷典，公应不解征士为何名。我于崇祯十七年、弘光元年前后被征二次，不就。四月间，即授副使兼兵部郎中，监方国安军四十八万；复不拜。后以虏变，逋逃至此。谊不可拜王，是以不拜。我来外国十三年，即梦寐中不漏一字；所随童仆俱非家乡带来，故各处交游无一人知者。今曰死矣，不得不一言。我死后，乞公至会安与外江诸友一言以明之。死后科尔辈不敢收骨；如可收，乞题曰「明征君朱某之墓」』。
　　一、交趾通国大怒，磨厉以须；即中国之人，无不交口唾骂。平素往还亲昵者，或随机下石以求媚、或缩朒寒蝉以避祸；即有二、三人不相攻诋，然无或敢评隲一语者。惟日本诸人，啧啧称奇耳。本日有李姓字耀浦者适至，该艚迎谓之曰：『不信世间有如此狂人』！李云：『未识其人；一见方知此必有故矣！所对之言甚直；空谷之音，此人而已』。该艚复呼瑜，面问「征士」云何？且云：『言语不明白，授纸笔令写』。瑜即写：『崇祯十七年被征，不就；弘光元年复征，又不就。第三次竟除授江西等处提刑按察使司副使兼兵部职方清吏司郎中，监荆国公方国安军；复不拜。于是阁部、勳镇、科道等官交章论劾之瑜偃蹇不奉朝命，无人臣礼；章甫上，瑜即星夜遁逃澥滨。数月不见缇骑，已后遂有逆虏之变。之瑜不别家人，只身前来日本已十三年、至贵国已十二年，受苦不可尽言；岂敢以藐藐之身骄傲大王，自取杀身之祸哉！今大王不察不拜之是礼，赫然震怒，瑜又何言！杀之可也，监禁可也，拘留可也；顾独不可拜耳。本年正月，钦奉监国鲁王敕书，别有誊黄；不再赘』。瑜或书或语，谈笑而道，了无惊怖之色。该艚回顾其妻曰：『好汉子』！
　　一、本日至次日，国王五次密密差人至会安察访事实；隔别前后差人，不许会同。幸诸人无一至该府家，计无所施。
　　一、大小官员纷然问难，逐日踵相接也。其来者直入攻瑜，绝不及于同事者；同事者因得乘机逸去。其后习以为常，竟远避以伺之，瑜始为孤注矣；归则让瑜云：『随口应附，同他混帐。何必根极理要，与之往复周旋；终日唇枯舌燥，那有如许精神』！瑜佯谢之曰：『已喻』。然来者必接以礼、答者必竭其诚如故也。一日，有一下僚年少意颇自矜，偕数人来；其人已再至矣。问曰：『天根月窟，先生解来』！曰：『我不知』（我音「岛」，大王及尊者自称之词）！曰：『如何不知』？曰：『不知便不知，却又有个如何！你不知中国之大，学问之深如海一般，故曰「学海」（你音「迷」，呼最贱者之辞）。中国书籍之多，汗牛充栋，五车不足道也；岂能尽读！况去家十三年，目不睹书史；韦编久绝，弦手生疏』。其人改容谢之曰：『小可未达其理，唯愿先生明解，以开茅塞；不敢问难』！曰：『问难何妨。邵尧夫、程夫子托名引喻，固自不知；即如李太白诗「朝游三山、夕憩五岳」，此亦可解乎』？旁一人治历局者私咎之曰：『见渠倨傲无礼，故拒绝之。一曰「韦编」、一曰「邵程」一曰「诗」，岂是不知』！其人固请之；答曰：『河图、洛书，方位各居；先天、后天，无缺无余』。又曰：『上下四旁、左右前后，少多配合，各得其九。四九六六，盈城花柳』。其人喜曰：『果是不知』！治历者曰：『一八为九，二七为九，三六、四五皆九；岂非三十六宫』？于是逡巡而退。
　　一、十四日，该艚又复差官谕意；瑜引韦祖思拜夏主赫连勃勃，勃勃怒而杀之为比。差官沈吟不信；寻史书与看，将书复该艚。复来索前所写者再写一纸；瑜不写，但复云：『大王偶得一士人到此，不能与之商略天下国家之大务，而顾屑屑于「拜跪」之间；窃恐闻之远方，有以窥大王之深也！以大王下士，千古美名。美名不居，而必责瑜之一拜；拜毕，人谁知之！孰与美名传之天下后世之为大乎？瑜守礼而死，死无所恨；乞高明亮之』！其末，大书「读圣贤书，所学何事」十数而已。
　　一、同时又一文官至，写云：『太师上知天文、下知地理，中识人事乎』？曰：『不肖寡学薄识，乌足以知天文、地理！至于三才之实理实事，稍稍窃闻一、二。大王尽礼而来教，必能佐大王国家之大务；若不循理而强以威逼，不肖延显待戮，更无他说也』。本官咋舌而去。前此来者多称「先生」，瑜答云「足下」、自称曰「我」（安南音「岛」。「岛」者国王与上人自尊之辞，犹华言「本部」、「本院」也）；因其人称「太师」，瑜自称曰「不肖」。已后无不称「太师」，自称曰「小子」、「小可」；惟介弟一人称瑜曰「尊师」，自称曰「小某」。
　　一、该府闻其事，勃然大怒；立时登舟来至外营沙见国王，欲重贿奥援，期必杀瑜以快其志。适国王以他事差人相遇于顺化，去营沙咫尺矣；因有紧急事务，星夜促回，计不得行。及完事，星行来至，往返又复数日；议礼已定，无可下手，衔恨不绝。可见死生有命，非人谋之所得施也。
　　一、自十五已后，各官来见者礼貌隆重，如见其国王及尊官之礼，止于不拜耳。该府泊舟河下，逐日亲见；无可如何，敢怒而不敢言。因黎医官作通事，言语亦不明辨；大凡问答，俱用书写。写毕，即将去复王；可见俱从王所差来。或将原纸送还，或竟持去。前来刺探者，时时不绝。瑜去家十余年，久绝欢笑。至是，同事及从行莫不怪瑜舛错，无可告诉，抑且嗟叹诋毁之声不绝于耳、怨怒之色时接于目；不得已，逢人便笑，了无忧疑。先是，闻彼国载籍杳然，未有印证，死不得白；旋知其国多书，便可畅意舒发矣。
　　一、十七日，草疏已就，封附王凤。酬对之外，别无他事；惟有整衿危坐，且夕俟命。
　　一、前所差人，十八日尽来；回复察访无所得，无可借以为名。
　　一、十日之内，逐日杀人于瑜寓西。莫不先枭其首，次将骨肉为臡，筋骸、肠胃抛撤满场，以致乌鸢、犬豕竞来就食；血染泥沙，肉饱异类：夷风惨刻，惟以张威。其意不过使瑜惊惧耳。
　　一、国王虽不知大义，然颇好名；既无名色，不便擅杀。十九日，遂致一书，令瑜仕于其国，有「太公佐周而周王、陈平在汉而汉兴」等语。是日即答之，余意错见于答书之中。
　　复安南国王书
　　猥辱元臣赉领翰札，捧缄面读，一再至三。虽中间字义句语多系安南国书，与中夏自不同文；然前后词旨明白，洞然俱晓。愧之瑜无德无才，岂敢自比鹰扬之哲、六出之英！至于康济阜安之略、尧舜君民之怀，居恒诵习，未见施为。若夫识时在乎俊杰，多端奖借，无一敢承！
　　窃闻大王超世之姿，动合于道。往年处分诸事，有德有礼；古之贤王，何以过之！近以承命执役，来此旬日，灼知中夜求衣、旰日忘食，简明机务、精勤训练；于以削平大憝，铭勳复辟，在于指顾间已。若所谓「用兵之玅在乎军形」，古无其词，或者师心而独造；愚所未喻，未敢曲意以相徇。夫军形者，就刺料、简练、处舍、收藏而言耳；是即所谓军实，而非用兵之玅也。用兵之妙，太上以名，声次之、情次之，形斯下矣；至于形见势诎，此又其最下者也。即曰形之，敌必从之；此正敌不知其所攻、不知其所守，徒因我多方诖误，以为进退、以为防御耳。虚虚实实，变化生心；示之以形，非真有形之可见也。今大王复雠雪耻之师，真义兵也；正之即为名、扬之即为声、通于众志即为情。彼之百姓，身居涂炭；自应前歌后舞以迎王师。若不自量而来战，则亦角摧而崩尔；何必料简军实、五围倍攻而后克哉！
　　然其善之善者，则在乎用贤。即举来谕所云太公、陈平，瑜虽未敢当其任，窃得借以发明其说。太公，殷之老也；何以周得之而王？陈平，魏之产也，亦尝事魏与楚矣；何以去楚适汉，楚、魏随之以亡？可见天生英哲，既锡之以神明迈种之才，必资之以感愤豪壮之气；何能与陨箨共腐而流沫同消哉！不北走胡，必南走越矣。幸大王加意周诹，毋使其外资敌国也！以大王天授异才，得贤而辅，内归万姓、外展故土，则有拱揖指麾而治耳。若瑜既非其人，亦无其志。徒以天祸明室，遁逃贵邦；苟全性命，别无他图。如曰中华丧乱，遂欲委质于贵国；皇天后土，实监此心！大王不以无礼诛之，而复以此伤义士之志，是犹与于杀之矣！倘异日者天厌夷德，神孙良翰愤发敌忾，扫欃枪、靖胡虏，瑜藉大王之灵遄归桑梓，获陪下士之班；当竭其力内佐大明，以其余者外匡贵国，所为两利而俱存者此也。举贵国携贰之端、降封之故，昌言于朝，致圣主明见万里；使贵国世修藩维、岁贡终王，宁不贤于瑜之竭蹶贵邦哉！「诗」曰『永以为好』，其斯之谓与！
　　承命裁答，草率不文；未请国讳，统希原亮！即日，朱之瑜顿首再拜。
　　一、二十日，代国王答书（别见）。
　　一、即日拜仪部，彼国之宰相也。元勳硕德，如文璐公；然年八十余，庞眉皓发。瑜用一单名帖如前；彼用两手升于顶，见必披发加帽，合掌上举过其额。黎云：『斯礼至尊而无以加矣』。然其大老元臣俱甚谦谨，即前之欲杀瑜者；所谓「食桑葚，怀好音」也。
　　一、试「坚确赋」。三月初三日，郁郁枯坐；偶以不入耳之声，浊乱神思。适国王遣人写一「确」字来问；余意其风之也，聊举坚确、的确、确论等为解。遂将「坚确」为题，令余作赋。赋曰：
　　岁在丁酉三月上巳，余以执役王家，来兹广漠之野。丛枯谷茂（寓侧修竹尽枯死，维榖荣茂，彼神丛转辗相假，故云然），非修禊之兰亭；流清湍激（寓南浊流迅驶），怀万壑之泠泠。块然环堵之中，匏也茅茨之下；异桃李之芳园，奚文章之相假！形凄影其，何对月兮三人！己独人皆，存流风乎一我。乃有白叟龙钟，踯躅踟蹰；抱持乐器，就坐檐隅。方跗空中，一角直矗；拳匏外向，孤弦内腹。弹拨难调，非丝非竹；齿疏泪浥，疑歌疑哭：不足以陶我神情，适足以扰我慎独！忽逸兴之遄飞，慕觥筹兮相逐。饭蔬水兮愆期，况流觞而听肉；身枯槁兮神驰，搴芳兰兮川谷。
　　于焉有客外至，是非问奇；书掌布画，「确」字谨持。余乃举「说文」而解义，考证据兮纷披；志意坚确兮不忒，话言明确兮罔移。于是言笑燕燕，乞赋乞诗：诗题「确论」，意不支离；赋志「坚确」，不竞支辞。朱子肃襟危坐而答曰：呜呼噫嘻，客何为而及乎此也？确乎确乎，学力所成；微乎微乎，析理斯精。确则繇坚而致，坚不能并确而陈；坚之蔽固、固之蔽陋，而确不与，固陋兮为邻。历百年而非故，忽嬗代而非新。道同德媲，麾之不去；身处倾危，招之不亲。非晰精微于观火，曷能当震撼而凝神！涅之缁之，莫污其白；磨焉磷焉，孰漓其淳！硜硜者，其象乎？硗硗者，言必信、行不果；确然者，言不期而自无游行，行不期而自无偏颇。硗硗者，其质乎？硗硗者，保护之而仅完、击剥之而旋缺；确然者，是非眩之而益明、东西冲之而不决。然则其贞乎？贞固足以任事，终不渝而始不谅；意者其真乎？质与实而无伪，诚与一而皆当。潦水尽而寒潭清，烟光凝而暮山紫。吾以探确之源，山高月小、水落石出；吾以定确之理，澄之不清、淆之不浊。吾游夫确定之神，逝者如斯而未尝往，盈虚者如彼而卒莫消长。吾又莫测夫确之底里，往来冲冲，允执其中；不忧不惑，清醒自得。求之古人，郭林宗、申屠蟠庭几近之。林宗确乎不拔，为世宗师；申屠免于评论，超卓之姿。若夫信之不笃、守之不善，几何不如韦而如脂。然而所未至者，毋意毋必，与世推移；变变化化，圣不可知。盖可权者与之深造，而至诚者能化之根基；既已历善信而充实，盍亦繇光辉几圣神而孳孳？乃所愿者，时中之君子；措之仕止，久速而咸宜。
　　大明遗民朱之瑜鲁屿甫赋于交趾国外营沙之旅次。
　　一、李姓者，累次谕令取家眷，该艚要造府第。答云：『去家十三年，绝无婢妾，何有家眷！瑜役毕告归，必不留此；甲第何为』！初五日，忽致供给。瑜力辞之；该艚谕云：『再辞不便，某亦不敢代启；第受之无忧也』！次月，瑜先期往辞；该艚力禀止（今按次月疑当作次日）。
　　一、榜示文武大小臣工。
　　中国之儒，大要有二：其一曰学士，多识前言往行，而行谊或有未至；汉诏所谓「淹通坟、典，博学宏辞」是也。其一曰贤士，端务修身行己，而文采或有不足；汉诏所谓「贤良方正，孝弟力田」是也。二者罕能兼之；有能兼之者，仁义礼智积于中、恭敬温文发乎外，斯诚国家之至宝而圣帝明王之上珍也。其君用之，则安富尊荣；其子弟从之，则孝弟忠信：是故食禄万钟而不为丰、后车十乘而不为侈、衮衣黼黻章已不为华、尚父仲父尊已不为过。何也？道尊德盛，当之而无媿色。君臣之间一德一心，都俞喜起；斯得志于时者之所为也。若夫天下无道，则卷而怀之，或耕或陶、或钓或筑，无往不可；盖未有贬损以徇人者。
　　近以中国丧乱，天崩地裂；逆虏干常，率土腥秽。远人义不当死，欲隐无所。闻丘文庄公云：『安南、朝鲜，知礼之国』。是以遁逃至此；太公、伯夷尝居东海、北海以待天下，非创也。今贵国不能嘉惠远人，斯亦已矣。奈何贵贱诸君来此，或有问相者；问非所宜，终不知为亵客。夫相士、星士，何足比数四民；九流之中，最为下品。较之德义之儒，不但天地悬绝，亦且如白黑、水火全全相反。远人业已至此，贵国轻之、亵之，将如足下何；但义所不当出耳。使他人闻之，谓贵国为绝不知读书之旨也；况能尊贤敬士乎？即如天文、地理，其精者不过技术之士，亦非圣贤大学之道、治国平天下之经。而贵国读「三国演义」、「封臣」等记信为实，然勤勤问此，譬犹舍金玉而宝瓦砾、芟嘉禾而养荑稗也；亦甚失「取舍」之义矣。又云天文非臣子之所得问，亦非远人之所敢言；已后幸勿再及！
　　四月初吉，大明遗民朱之瑜白。
　　一、留札存案。
　　四月初六日，不知是何官职，来问古文中义理。因居停黎先生传说不便，索纸笔写「植橘柚于玄朔，蒂华藕于修陵」二句问义。答云：『橘植于南方；其性畏寒，过淮则化而为枳。华藕者，芙蕖也；即今之荷花。若栽于高冈之上，岂能荣茂！二语总言托非其所』。来官写云：『好，好』！又问「折若木而闭蒙泛」及「鸢飞戾天」一节，书义敷衍条畅，大悦称诵；复云：『安南解释甚朴略』。答曰：『朴略不妨，只恐全然不是耳』！黎云：『此公极好学，家有多书』。余问云：『尊府古书多否』？答曰：『少少足备观览』。余问「通监纲目」、「前、后汉」、「二十一史」、「史记」、「文献通考」、「纪事本末」、「潜确类书」、焚书藏书及「古文奇赏」、「鸿藻」等书；答云：『俱有；惟「鸿藻」无有』。余言：『安南无书，远人离家十三年不见书史，生疏极矣；如此甚好，改日斗胆借二部来看，以消岑寂』。复顾船主汪二官、黎先生笑语云：『如此，便不孤苦了』！来官复写云：『小某敢请尊师到贱家，以助一乐』！余亦允诺，因雨未往。初八日，该府忽令汪二官来索此纸，不知何故；后一、二日开船回去，竟不附还。该府索不知书，此等解释又绝非所好；讨去一看，竟尔带回，此中必有深意。若徐庶之母自误其身，可监也。恐久而遗忘，故书此以志其颠末云。
　　四月十三日，朱之瑜谨记。
　　一、介弟至；国王闻之，谓黎医官云：『这是大人、大才学、大学问；伊小子晓得甚么，如何敢至其所！有此大胆，伊又章密道理、章密臭货』（章密者，华言「不识」也；臭货者，华言「羞耻」也）！
　　一、瑜疑「大人」之说，似未释然。往问其亲昵张医官；云：『无之。尝对吾等欢喜称道，曰「高人」。我不知其胸中。但去问的，无有不知。这见高得紧的人，我安南自然没有；便是大明如此人者，恐怕也少。毫无纤芥之嫌』！是日张执礼甚谦，而称谓甚尊；即向之攘臂怒骂、首欲杀瑜者也。
　　一、四月二十一日，辞别国王书（先一日，以「小学」诸书来问，因及之）。名帖同前，辞谢。
　　大王阁下：
　　恭闻治平之本，斅学为先；即使时有战争，亦必兼资文武。汉世祖投戈讲艺、息马论文，大业中兴，独光近古；魏武帝手尝横槊、髀不离鞍，犹谓春夏读书、秋冬射猎。故知讲读之道，乃是君国之经；卿士亦然，岂惟人主（因国王言武将不必读书，故云然）！吕子明中年涉学，遂取荆州；杜元凯左氏癖耽，终平吴国。博陆精忠浴日，无术贻后世之讥；莱公骏烈撑天，读传取益州之诮：是则贤相良将，咸贵习礼知书。况乎成方挟奸、恒阴昌邑，藉非经术，何以稽疑！在乎作新，自然丕变。昨者讲求遗典，必将养育时髦；于是人文化成，教兴俗厚，洵千古贤王之盛业而万代流闻之美名也。瑜谓五经、三史、七国、六朝，尚可从容俟诸异日；或词旨深奥、或问学渊源，或纵横捭阖以矜奇、或月露风雪而掞藻，下学上达，近里攸宜。详观目录诸书，偶见「小学」一部，汇往哲传心之秘，乃初学入德之门；倘是十竹斋所鑴、粤陈选所注，最为善本，洵是国珍。致君显亲，言言金石；敬身明伦，字字蓍龟。若使立教于国中，必多利益于君上。但列「孝经」，或乖训诂；迨夫「忠经合刻」，益是书贾所为，语不雅驯、义多舛驳。缘是马融纂辑，原非先圣遗经。然欲立言，必须考行。马融为南郡太守，尚且狼藉赃私。其书窜东阁奎章，岂能感发诚敬；固宜斥绝，勿秽文林！
　　能感无限依依，数言代别。即日，之瑜顿首再拜。
　　一、瑜归至会安寓中，盗窃罄空；视舌虽存，瞻貂已弊。苍头远逝，黔突难炊，色甚惨淡。亲友确言是居停所为，显有证据。然形迹可疑者二：锁钥交于寓主，今套锁直入，一也；先日有书言无人看寓，是夕失盗，二也。瑜一概不究；但遗摄镇土王云：『寓主父子前后远出经营，单遗一妇看家，鞭短何能及马；盗贼洞知虚实，张灯竟夜搜罗。顾惟黄卷攸存，更有青毡俨在』（诸物俱空，遗失一毡；故举此为笑耳）。绝不及居停一字，复为申解；诸人笑以为痴。后事发，竟与寓主无涉；诸人方才嗟叹，谓非常人所能。
　　一、瑜辞王而归，各官不及知。归后，文武百官无不倾心思慕。该艚差人竞来传说，誉之每过其实，不敢自举其辞；咸冀再往而不可得。然初时皆欲杀瑜，后则各相敬爱，无一人自异。向之乘机下石者咸相惊诧，以为异事；维时鸱鴞无伍，不得不化而为鸠。至于识者，犹憎匡术之眼尔。
　　一、代安南国王书。
　　盖闻圣哲必因时以建功，贤智贵正名而戡乱；乘机遘会，溉釜同袍。慨我遭家不造，以致遗国多艰。先王之塚子，幽之于别宫；蟊贼之宗盟，宠之以重任。牛骨五具，读前史而兴悲；蜜水一盂，岂在今而罔恤！此有志之所切齿而义士之所抚心也。
　　恭惟某官胸罗今古，掌握风雷；上马击贼徒，下马草露布。文事则雍容牺象，武备则首足莱夷：真命世之逸才、匡时之俊杰。抚兹社稷丘墟、民人涂炭，伪世之篡窃四世，舂陵之举事几人！即或守雌而伏，自当愤发为雄；乃者审敌观变，似图一举百全。比得秘函，不禁手頞。知某官惓惓为国，切切勤王；国祚灵长，臣民胥庆。梁国反周为唐，汾阳歼安诛史；方之今日，岂让古人！但何无忌酷似其舅，刘下邳岂非人豪！凡我同盟，咸宜共奋！某动众兴师，矢公非富；幸群公之协赞，励率土之同仇。与子偕行，无敢或后；登坛誓众，竞欲争先。乘兹敌忾之诚，立奏中兴之绩；靖彼睡齁之卧榻，完兹无缺之金瓯。某（□）出奇制胜，彼备多则力分；某官内扰外援，敌防此则失彼：虏聚目中，功成指顾。使旗常铭翼辅之勳，乾坤正忠义之气。列土分茅，锡圭奠卣；光荣增于祖考，福泽流于子孙：岂非大丈夫之伟烈而奇男子之愉快哉！
　　倥偬军务，草率裁椷；会晤非遥，瞻言有日。
　　又节略：
　　盖忠孝者，天下之大节；而篡逆者，千古之罪魁。故凡含生负气之伦，莫不共明斯义。
　　某人者，地实寒微，心怀枭獍。厮养牧圉，尚不类于汧渭之秦非；怙宠矜功，遂自比于逐戎之襄仲。
　　晋阳兴甲，本不为臣子之美名；而台城誓师，正不忍于君父之幽逼。
　　狐冗城而姑息，城其隳矣；鼠近器而弗投，器可全乎？
　　祖父子孙，世济其恶；封貙狼罴，日长其残。
　　久假不归，乌知非有！凌迟罔恤，振古所无。使斯民不知三统之义，实乃杀万姓之心。
　　续书尾附
　　自六月初三日拜书之后，连日呕血不止。上林射雁，应已展帛于中朝；北澥乳羝，毋使落旄于下国。寥寥数语，耿耿丹衷；楮尾续言，抚膺增痛。
　　●祭王侍郎文（二）（明永历十一年、鲁监国十二年丁酉八月十四日）
　　维大明某年、岁次丁酉，八月辛未朔，越十有四日甲申，知友朱之瑜谨以炙鸡絮酒之奠，为位于交趾之旅次，致祭于明忠烈知友经略直浙兵部左侍郎兼都察院左副都御史、前河南道监察御史、兵部职方清吏司主事、赠某諡某完翁王公之神暨祔祭明故殉节先师礼部尚书、前广东广西等处提刑按察使司按察使佥事霞翁吴公之神，明故殉节先师吏部左侍郎、前太常寺卿、吏部文选考功清吏司郎中主事、刑部清吏司主事闻翁朱公之神曰：
　　严凝觱发，岁乃作松柏以为明；丧乱流离，天特萃忠贞而求友。若夫运会元亨，皇灵遐畅；越裳献雉，戎翟宾王。上者寅工熙载，下者纡组鸣珂：又何有忠节之名！所以然者，直忠臣适然之数；到此地位，自然而然。故从容就之耳，非先有意其如此而故为之也。故曰：忠臣者，良臣之不得已也；岂不愿为良臣哉，天也。世乃有非笑之者曰：『明室无王，普天臣虏；事不可为，无不变貌革心。尔区区一二匹夫违天衡命，妄言志节，一部「二十一史」何处纪载？而乃贸贸然出此乎』！呜呼！此何异污泥之虾蟇，蹩躠为雄；粪壤之蚯蚓，歌吟得志：又何足与之言白黑、较短长哉！草皆莎茅而灵芝显，水尽鱼虾而蛟龙尊。鹪鹩燕雀比翼而飞，而鸾凤鵷雏希世而一见；犬羊豭豕称群而数，而麒麟驺虞旷代而间生：理则然也。使忠臣者天下皆是，则忠臣安足贵哉！是以汉之丞相、三公接迹于朝，而苏武以使臣耀册；晋之贾、石、裴、张赫奕于时，而嵇绍以侍中传芳。唐之节义盛矣，最着司农击笏、睢阳碎齿；宋之败亡极矣，犹有世杰、秀夫、文山、叠山。然则忠臣者，生于斯世、为于斯世，际遇何时、竭节何时。幸则为郭、李，不幸则为宗、岳；宁可含恨而殁，不可视息而生：岂庸人而识之、比肩而遇之、有意而为之，非时而不为之者哉！瑜与先生初遇于滃洲，相见最晚，相知最深；言论举止，未尝有毛发之间。然而平时谈燕，都未尝以节烈气概炫之口舌，若解扬之相要约也。先生早知事之不可为，于累捷之时，尝记滃洲颓垣废址之间，屏人静对，与瑜咨嗟叹息而道。一旦为丑虏所执，从容暇豫，赋诗作文，别母、别妇、吊弟、祭友，屹立如山，肩背为鹄，受二十余矢而不屈，亦无怒骂嚣张之气，可谓整暇、可谓贞烈矣！瑜不量事之不可为，而志不肯已。今春乃为交趾国王胁瑜下拜穹庐而不屈，通国震怒，霜刃相拟，十倍于苏中郎、虞常之。按瑜延颈就戮，谈笑而婉拒之曰：『瑜，征士也，不可以拜』！亦无诟詈求速之情。修表修书，辞君辞友，将从先生于地下，一识荆于苏、嵇、段、张、文、谢诸君子。而往复十日，而事定、而怒衰，该艚称为『好汉子』，国王赞为『大人、高人；不独我交趾所无，如此人者恐中国亦少』；至如文章议论揄扬喜悦，不可悉述。或又乘机构陷，亦不得死。此虽小国，殊无大观；此虽小故，非关大节。然亦不辱于君父、不辱于中国、不辱于先生。先生之知瑜最深，而见于事状明白者今者至再矣。盖棺之论不可预晓，然大概可知也已。故曰忠臣者，水到渠成，适然之数，非有意而为之也。若夫有意为之，岂不愿为吉甫、召虎、高密、固始，顾独一常山太尉之足愿而子卿之足效也哉！志曰：方以类聚、物以群分；又曰：人以相知，贵相知心。今日所陈而奠者，无羔羊朋酒、炮鳖脍鲤之丰，亦祗撷南国芳芹、代西山薇蕨，挹潢污行潦、方汨罗澄流耳。先生其歆之哉！吐之哉！虽然，文丞相之发与齿，义士于燕市怀归；即王琳之首与骨，朱瑒犹从梁朝乞葬。先生之死六年矣，先生之发，今蒙谁氏之棘？先生之骨，知白何野之原！白水之真人不兴，金陵之王气不复；使宵小之议常伸，而浩然之气久郁。天也，亦独何哉！呜呼！尚飨。
　　●祭王侍郎文（三）（明永历十二年、鲁监国十三年戊戌九月）
　　岁次戊戌九月，谨以炙鸡絮酒之奠，为位于日本之旅次，致祭于明忠烈知友经略直浙兵部左侍郎兼都察院左副都御史、前河南道监察御史、兵部职方清吏司主事、赠某諡某完翁王公之神暨祔享明殉节先师礼部尚书、前广东广西等处提刑按察使司按察使佥事霞翁吴公之神曰：
　　辛卯年，儿子从舟山来，未知忠孝大节，其于先生之死也，闻焉而未审、道焉而弗详。甲午年，张侯台书至，得先生之文之诗，已知先生全节之日非七月二十六日，而终不得其真；谓先生节烈气概，大略彷佛而已。故拟八月十五日，为位于所至之次而哭之奠之；故前之所以吊先生，俱凿凿而为之辞。今年从交趾抵日本，是月尚在舟中，肝肠摧裂。十六夜，遇故人杨臣鹄于客邸，道先生遇害之惨且烈也、道先生志意之坚且整也、道先生大归之安且肃也，虽在逆虏，亦知爱慕而欲生全之，而先生不可也；亦知感发而咨嗟称道之，而先生弗屑也。故知先生之死，乃先生自杀之，非虏所能杀之也；先生自磔之，非虏所能磔之也。且此忠义壮激之骨，非先生灭虏，必致虏灭先生而后已；必然之势也，无疑也。挺然直立，口口「本部院」、言言「必不降」，自注矢丛肩以至剚刃肉尽，绝不出一叫呼伤痛之声；骨肉未必有所收，浅土未必有所入：此亦天下之至酷烈矣，此亦今古之奇男子矣！瑜听之泪缘于眶，莹莹然坚忍而不欲滴。瑜于先生之死也，即艰窘也，无岁不祭；即仓皇也，无祭不哭。平居思念，犹且泪淫淫下；今者所闻死事之惨十倍于前，而翻不哭者何？不敢哭也，不可哭也！
　　昔来歙为公孙述所贼，傍盖延伏地而哭不能起；来侯叱之曰：『虎牙何敢！然刃虽在身，独不能勒兵斩公耶』？使者中夜中要害且死，故呼虎牙，相为戮力王事耳，乃效儿女子涕泣乎！其言至今犹生也。瑜思自古及今，生之必有死，犹昼之必有夜也；而死得其所，犹夜之复旦也。既已得其所矣，而又悲其形骸之不全；此凡庸碌碌之见耳。士庶人棺衾单薄，宜乎速朽；然珠襦玉匣、华表黄肠，其肉有至今存者乎？不收者以饱鸟鸢，收者亦饱蝼蚁；即不言肉与骨，其坟墓松楸有至今在者乎？高者夷为丘垤，卑者湮为原隰。惟此气磅礴天地、惟此名昭回古今，河岳日星，历万载而不磨耳。天之所以生人，气为精而形为粗；臣之所以事君，忠为上而功为次。先生既已得其精者、上者，而又何病哉！异日者，倘可得也，必不因此言而忽也；必不可得也，亦不必端以此为恨也。瑜去年二月十七日生前拜疏，有『十日之内，逐日杀人；莫不先枭其首，从而臡肉菹肝。夷风惨刻，惟以张威，示知草菅，使臣惊惧。臣死之后，骸骨无敢收取，自为鸱鸢犬豕之所咀嚼，臣亦不忧』等语。可见保身惜命，原非志士之心；忿痛悲啼，未尽良朋之义。
　　今者，所寓多忌讳，不得已假馆陈觞，抔沙酹酒，不可哭，亦不敢哭也。幸有高旷，不以为嫌；慨然相许，得申其意。日仍其旧，月逾其常；牲牷不具，豚肩不掩：先生其忻然而来歆之乎！呜呼！尚飨。
　　●与完翁（明永历十二年、鲁监国十三年戊戌）
　　十五日书，因德舍一时促行，急遽无比，冗次多不能尽；罪甚！
　　贵相知省庵兄见解超卓，非凡辈所得比拟。不谓此中崛起，乃有如此异姿；弟亦乐与之言。故于冗迫中亦录文稿数篇寄之，乞兄翁一一简附，莫为他人所沉格也。
　　弟因■〈高戈〉冬非万全之举，尚俟明年六月端来；明正当往见国藩，一见即行，必不为留也。
　　隆情感刻无尽，非寸楮所能罄。总之，各人自有心胸，不在口头喋喋致谢也。
　　●答安东守约（明永历十二年、鲁监国十三年戊戌）
　　十月十七暮得翰教，虽传命者失指，亦应作书奉答。缘来书有不可草草率复者：一者，执礼过谦。二者，足下立志砥行，慨然以圣学自勉。三者，鸿文惠教，辱命丹铅；此真手披荆棘、力辟草莱，而欲奋然身任绝学。彼时倏改行期于十九日，而不肖行李事事未办，大为仓皇；次早即送文籍书札于通事所，公同封验。无论此夜力有不能，即力能及之，亦如涉者猎者一阅而过，漫作游辞赞扬虽无失于应酬之数，然甚拂足下远来下问之义，而深绝贵国真实上达之机；得罪于足下者一人，而得罪于日本通国者万世，瑜则何敢！况古人之书，有经年不答者，有三数年而后答者；足下好古有获，必不以瑜言为饰说也。
　　贵国山川降神，才贤秀出，恂恂儒雅、蔼蔼吉士；如此器识而于学焉，岂孔、颜之独在于中华，而尧、舜之不生于绝域！然而亘千古而未见者何？不肖虽面墙充耳，闻见狭小；即举其所见所闻者，盈尺之璧不能无瑕、径寸之珠不能无纇，正以不学之故耳。不学，则执非礼以为礼、袭不义以充义；虽上智容有过差，况其下焉者哉！·其为弊亦有三端：岸然自高、枵然自是而耻于下人，一也；在日本者不自安其分、在中国者尝欲求其疵，斗捷于口颊，二也；愚蔽于他端而希必不然之获，老死而不悔，三也。三者横于中，其何以进于学哉！虽然，中国之人亦与有罪焉。向者，中国有禁，无敢躏出；其来者非负慝奸贩，则渔钓篙工。偶有人士来游，而学行不兼，况有全全背戾者：下者剽风云之句以为韵，高者镂月露之形以矜奇。圣贤践履之学，中国已在世季，宜乎贵国之未闻之也。今足下感愤奋发，率德励行；殚精六艺之圃、评群贤之林。以此躬行、以此淑世，本来识见卓越，绝不为流波所靡：此诚贵国之开辟而首出者，宁区区由余之拔于戎而陈良之产于楚哉！
　　读来教，踊跃健羡。元定真吾老友，而乃谦以自牧，退就弟子之列；然而不敢辞者，亦有故焉。学术之不明、师道之废坏，亦已久矣；世不闻以仁义礼乐为宗，况乎其言行而身化之！且子牙之圣不过于周公，尝为文、武之师；尚父贱卒之智不逮于安平君，亦为田单之神师：此其中未必无意焉。英材教育，古人乐得；至比之天伦无恙、名德允孚，又曰『王天下，不与存焉』：亦綦乎重且大矣。不肖性行质直，一无所长；惟此「与人为善」之诚，迫于饥渴。十四年惓惓望切，而今一旦意外遇之，其敢阻进修之志哉！■〈高戈〉冬■〈高戈〉春，俱非万全之举。国主、国藩远在南北，不肖一见之后即当告辞。拟于明夏端来贵国，与足下横经往复，互为开发。万一敝邑徼天之幸，乾坤再造；亦必特奏当宁，备陈贵国之忠诚明信，敬来修睦。当与足下相见于玉帛之坛，畅论圣贤传心之秘，必不虚今日恳恳之诚！且夫贵国家诗书、户礼乐，士兴行、俗醇美，与中国世世通好若汉、赵之交，岂非儒者之一事哉！虽然，不肖迂拙朴■〈木敕〉，必不能毁方以合，事正未可知也。
　　细阅诸作，志大而任重、忧深而虑远，尚论古人卓有独见；退而儆策，刻不容弛！诗序隽雅警拔，时时不失本初，饶有风人之致；然品隲不无太过太刻之弊。文文山鞠躬尽瘁，死而后已；不肖亦亟称其忠。至于天下万世之称其忠者，虽由其死节安详，亦由「正气」之歌、「伶仃洋」诸诗及「告墓」之文耳。乃若称之为圣，则过矣！身为总帅，未建尺寸之功，北归而误中虏计，几为李督府捕斩；岭表再俘，过庐陵而复食，致王炎午有「生祭」之文、刘尧举有「谁向西山饭伯夷」之句，何忍冒「蓬生麻中」之嫌乎？事已无可如何，乃思「黄冠归故乡」；何处是其乡邦、何途是其归路？他若「道生」、「佛生」以名其子，甚非大儒所宜。故略其小疵，取其大节可也。犹未若张世杰者，一主死，复立一主；匪躬不懒，枹皷不衰。其弟张弘范为虏大将，战必胜、攻必取，号令迅风雷、指麾摇山岳，间谍日至，游说万端。凡人至此，岂不动情！宋必不可为、蒙古必不可灭，岂不孰揣富贵与穷蹙相隲形、猖獗与溃败相逼，而且辕门相向、而且铙角箫皷日夕相闻；自非铁石为肝，未有不移。而且麾下吏士，孰不畏死亡、乐贵富，谁肯委肉以当饿虎之谿，日夜裹创力战哉！此必有大过人者。卒之国亡与亡，终不失臣子之谊，终不使人纤毫疑贰；精忠贯日，岂不诚大丈夫哉！至若陆象山、王文成之学，事烦楮短，不可得尽；当于面时详悉。
　　不肖到此，自余酬对纷杂，舍馆未宁；答言不次，统希炤监！
　　●答安东守约（明永历十三年、鲁监国十四年己亥）
　　前书仓卒，未罄所怀；次日复得手书，谨再条答。
　　不佞年踰六十，平生不敢傲妄。至于「知己」两字，他人以为寻常赠遗语，不佞绝不肯许人。两老师如少宰朱闻老、大宗伯吴霞老，骨肉之爱最真最切，不佞亦未尝用此。惟少司马全节完勳王先生，足以当之；今得贤契而再矣。如武林张书绅，庶几近之而未可必。敝友陈遵之者，有无相共、患难相恤、胤息相子，未尝有形骸尔我之隔；不佞往时面谓之云：『若足下可称相厚矣，不可言相知也』。他若威虏侯黄虎老，知之而未尽。其余比比，皆知敬爱；或者称许过当，总不能相知。不佞于二字之严如此。
　　来札云：不佞「非能言不能行者」；此贤契极有眼力处。不佞生平无有言而不能行者、无有行而不如其言者。至若文章合道、行谊合天，此是子思、孟子一流人；伊川先生以下或多婢焉，不佞岂敢当之！今贤契恳恳求不佞之为人，不佞敢自评隲：不佞之为人也，心为上、德次之、行又次之、文学又次之，而书法为下。不佞之心，尧、舜、禹、稷、契、皋陶暨伯益之心也，而无其位。方龀而先大夫即世，未闻君子之大道；立身、行己、与人之要，俱从暗中摸索：故德次之。事不足以及远、功不足以长世，故行又次之。三者同条共贯而为之区别者，时与遇之故也。学与文者，仅仅咿唔涂抹而已，岂能望见古人！书法无师承、无功力，抑又不足言矣。勉■〈施，冉代也〉勉，共明斯学，于贤契有厚望焉！不佞一息尚存，亦未肯少懈也。贤契既好圣贤之学，自然能知能行；未能知、未能行，非所患也。况今日所知所行，种种皆是能事。但贵引而伸之，他日圣贤真种子，崛起当在贵国，毋多让也。
　　所答子房赞中「虽若」二字，因汉高有「三者皆人杰」语，故子房为百世所推，不佞独心不满于张良、赵普；而前此有阮籍深贬之，极得予心。故用「虽若」二字少扬之，随即痛下贬辞也。「左传」用杜、林合注解，极得；合胡传更妙。杜襄阳一生精力独在「左传」，或者远胜孔氏疏耳。
　　屏二幅书上，诸再罄。
　　●与安东守约（明永历十三年、鲁监国十四年己亥）
　　冬春之交，两次附书并拙稿七篇；闻两舟俱至，定应外尘记室。
　　此时远近传闻，藩台不以推贤进士为务；则是兴复之志不坚，而立业之基不广。志切兴复而弃贤才，是涉大川去舟楫也；何以济哉？故遂慨然欲从思明复来贵国；因■〈高戈〉冬■〈高戈〉春时有不测，拟于夏间附舟。后藩前有三四故交遣舟来迎，亦缘虏与盗充斥思明，故至盘石；闻林门亦有洋船，僻不得达。一入营中，遂住其舟樯。去驻数月间，虽日与藩台舻舳相衔，谊不以一刺通名字；或有美言劝行，瑜必婉辞谢却，自安愚分而已。
　　六月七、八，入南京，兵围瓜州。十七早，即破城；满夷断颈折股，虏马截伤惊驰，浮尸积野蔽江，束手就缚，远近称快，驩哄若雷。逆虏扼江而守，列炮如星；马玉老擐甲直冲，一鼓登陴。虏骑所称彍悍骁雄者，歼夷略尽。大酋管效忠最为桀黠，喙息鼠窜，惟恐不前。二十三日，镇江开门纳降，市肆不易。然而纪律时有未严，上情不能下究，有识早已忧之。从陆无救焚之策，候风有师老之虞；藩台似谓「虏在目前」，徒使英雄顿足耳！七月初八、九，至南京。其下骄而不戢、涣而不萃，中有一二要人刚愎贪忌，狃于小胜，不用上命。舍其瑕、攻其坚，不离之使分，反慢而使合；徒效姚苌之覆羌羯，不念苻坚之溃合淝。遂尔一败至此，虽死何足以赎罪！上游则豫章、江黄，迤北则淮、扬、庐、凤，蒿目以待王师拔于水火。输粮运米，会同有驿；送印纳款，惧于后期。民心思汉之诚，于兹大验。一旦辜负之若此，直可大恸！今退守舟山、浙、闽，意在重来。若能自怨自艾，深思前过；则转败为功，直唾手间耳。幸总督忠靖伯陈灿老老成持重，镇定周详；提督马玉老雄豪激烈，吐气吞胡；况复谦雅和衷，刚柔相济；分陕犹兴，文武同心：岂不足以复高皇哉！
　　瑜欲附船仍还贵国，往见主者马玉老，一见奋辞，责成大义。瑜十五年间关困苦，原有本情，遂乏一时权宜之说。暂留旬月，约以明夏复过长崎。不独羊裘钓鱼无可相助为理，即画荻城合州，何能仰答余大将军也！
　　以足下情谊惓悬，故叙前后事情而并及近日胜败之形。不伦不次，统希涵监！无限依依，端俟来夏握手细言。
　　●答安东守约杂问（明永历十四年、鲁监国十五年庚子）
　　问：监国鲁王、永历皇帝族属。
　　答：鲁王，太祖高皇帝之裔；永历，万历皇帝之孙。亲则永历，族属之尊则鲁王。监国于越而不称帝，非不可称帝也。大明之制，亲王、太子不得外交士大夫，惟监国乃得与士大夫相接。太子、亲王不敢用制敕诰诏，止称令旨。太子令旨得颁天下；亲王止行国中，不得出国门；太子令旨止称「敬此」、「敬遵」。今鲁王监国行天子事，故称敕，称「钦此」、「钦遵」、「钦哉」；故敕「王」上加一字谓之「亲王」，「王」上加二字谓之「郡王」。郡王一概不得行监国，亦如亲王行事。其年天下大乱，人情沸然；故鲁国主未知我三诏特征之事，不佞又韬藏谨密，止称「恩贡生」。设使彼时知其详，敕书当更郑重，不止于如此矣。然彼时知其详，我必与舟山同死，不得来此有今日之事矣；可见万事皆有倚伏也。诏书特征，古今重典。此中进士，万分隆重；溥天之下，莫不闻知。祗缘彼时大乱，道涂梗塞，故有不知耳。
　　问：老师征辟不就，其义如何？
　　答：不佞事，与吴征君极相类。荐吴征君者，忠国公石亨权将也；荐不佞者，荆国公方国安。方拥重兵，有宠于上也。吴至授六品官而辞之；不佞两次不开读，而即授四品官不拜：其间稍异耳。吴征君时，当国者李相公贤（諡「文达」），贤相也；英宗复辟之后，贤主也：尚有可就之理。征不佞时，当国者为马士英，奸相也。彼时马士英遣其私人周某同不佞之亲家何不波（进士，名东平，河南解元；即小女之舅）到寓再三劝勉，深致殷勤。若不佞一受其官，必膺异数；既膺异数，自当感恩图报。若与相首尾，是奸臣同党也；若直行无私，是背义忘恩也、是举君自伐也：均不免于君子之议、天下万世之罪，故不顾身家性命而力辞之。不然，不佞亦功名之士，释褐即为四品道官兼京职，监军四十八万，与国公、大将军迭为宾主，岂不煊赫！而乃力辞之乎？要知不佞见得天下事不可为而后辞之，非洗耳饮牛、羊裘钓鱼者比也，亦非汉季诸儒闭门养高以邀朝誉也。
　　问：俗有言诚意伯谶书之应者，未审真伪如何？
　　答：诚有之。不佞以人事为主；其恍惚渺茫之事，不入言论。即以谶言之，亦甚佳。「金明见水有奇缘，会合樵中非偶然；戡乱武功诚巳异，克襄文治又中天」：何等亲切、何等光大！此四句，在草头鸡下、一人耳之下。「草」头下加「酉」字，又一「人」字，右着一「阝」，合为「郑」字；是国姓入南京之验也。
　　问：老师比年在何处？中国丧乱无所住乎？
　　答：两年在厦门、舟山，人人拟留；留意非不坚也，但不佞心不安。兵部左侍郎张玄着讳煌言者留之，不佞不肯留，云『尚要过日本』；张云：『我们在此，年翁一人留不住，我们在此作何事！日本人闻之，亦笑我等』！然不佞不能留也。何故？彼地无田可耕，不能自食其力。此外，惟渔亦可；然捕鱼舵梢与劫盗无二，不可为也。若坐而日糜其饷，彼之来者皆百姓之肉与血。甚者打粮；打粮者，打家劫舍，掠人质子而来物者也。焉有仁人日膳人之肉、膏人之血、食御人之食、咬人之子之骨而可为者！故决意来此。
  </div>
  <div class="pagination">
   <a href="朱舜水文选.html">
    上一页
   </a>
   <a href="朱舜水文选.html">
    1
   </a>
   <span class="current-page">
    2
   </span>
   <a href="朱舜水文选_page3.html">
    3
   </a>
   <a href="朱舜水文选_page4.html">
    4
   </a>
   <a href="朱舜水文选_page5.html">
    5
   </a>
   <a href="朱舜水文选_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
