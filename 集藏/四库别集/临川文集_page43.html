<!DOCTYPE html>
<html>
<head>
    <meta charset="UTF-8">
    <title>临川文集 - 第 43 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川文集 - 第 43 页/共 101 页</h1>
    <div class="content">　　送王石甫学士知湖州
　　呉兴太守美如何柳恽诗才未足多遥想郡人迎下檐白苹洲渚正沧波
　　懐钟山
　　投老归来供奉班尘埃无复见钟山何须更待黄粱熟始觉人间是梦间
　　江宁夹口三首
　　茅屋沧洲一酒旗午烟孤起隔林炊江清日暖芦花转秖【一作恰】似春风栁絮时
　　二
　　月堕浮云水卷空沧洲夜泝五更风北山草木何由见梦尽青灯展转中
　　三
　　落防江口月黄昏小店无灯欲闭门侧出岸沙枫半死系船应有去年痕
　　寄碧岩道光法师
　　去马来车扰扰尘自难长寄水云身碧岩后主今为客何况开山说法人
　　省中
　　万事悠悠心自知强顔于世转参差移牀独卧秋风里静看蜘蛛结网丝
　　二
　　大梁春雪满城泥一马常瞻落日归身世自知还自笑悠悠三十九年非
　　崇政殿后春晴即事
　　悠悠独梦水西轩百舌枝头语更繁山鸟不应知地禁亦逢春暖即啾喧
　　省中沈文通防事
　　竹上秋风吹网丝角门常闭吏人稀萧萧一榻巻书坐直到日斜骑马归
　　呉任道说应举时事
　　县瓠城南陂水深春泥满眼路岖嵚独骑瘦马冲残雨前伴茫茫不可寻
　　送河中通判朱郎中迎母东归
　　防衣东笑上归船莱氏欢娯在晚年嗟我白头生意尽看君今日更凄然
　　寄题杭州明庆院修广师明碧轩
　　明碧轩南竹数丛别来江外几秋风道人无复人间世嗟我今为白发翁
　　夜直
　　金炉香尽漏声残翦翦轻风阵阵寒春色恼人眠不得月移花影上栏干
　　试院中
　　白发无聊病更侵移床卧竹向秋隂朝来鴈背西风急吹折江湖万里心
　　二
　　咫尺淹留可奈何东西虚共一姮娥堦前枣树应摇落此夜清光得几多
　　三
　　青灯照我梦城西坐上传觞把菊枝忽忽觉来头更白隔墙闻语趂朝时
　　四
　　萧萧疎雨吹檐角噎噎暝蛩啼草根闲却荒庭归未得一灯明灭照黄昏
　　人间
　　人间投老事纷纷才薄何能强致君一马黄尘南陌路眼中唯见北山云
　　后殿牡丹未开
　　红襆未开如婉娩紫囊犹结想芳菲此花似欲留人住山鸟无端劝我归
　　春日
　　柴门照水见青苔春绕花枝漫漫开路逺游人行不到日长啼鸟去还来
　　寄韩持国
　　渌绕宫城漫漫流鹅黄小蝶弄春柔问知公子朝陵去归得花时却自愁
　　荅韩持国
　　知公尚忆洛城中醉里穿花满袖风花亦有知还有恨今为红药主人翁
　　出城
　　惯作野人多野兴欲为时用少时材出城偶与沙尘背转觉谿山入眼来
　　涿州
　　涿州沙上望桑干鞍马春风特地寒万里如今持汉节却寻此路使呼韩
　　出塞
　　涿州沙上饮盘桓看舞春风小契丹塞雨巧催燕泪落蒙蒙吹湿汉衣冠
　　入塞
　　荒云凉雨水悠悠鞍马东西鼓吹休尚有燕人数行泪回身却望塞南流
　　书汜水关寺壁
　　汜水鸿沟楚汉间跳兵走马百重山如何咫尺商于地便有园公绮季闲
　　题北山隠居王闲叟壁
　　荒村日午未开门雨后余花满地存举世但知旌隠逸谁人知道是王孙
　　和惠思岁二日二絶
　　懒读书来巳数年从人嘲我腹便便为嫌归舎儿童聒故就僧房借榻眠
　　二
　　沙砾藏春未放来荒庭终日守陈荄遥怜草色裙腰绿湖寺西南一径开
　　赴召道中
　　海气冥冥涨楚氛汀洲回薄水横分青松十里钟山路秖隔西南一片云
　　江东召归
　　昨日君恩悮赐环归肠一夜绕钟山虽然眷恋明时禄羞见琅邪有邴丹
　　平甫如通州寄之
　　北山摇落水峥嵘想见扬防出广陵平世自无忧国事求田应不忤陈登
　　寄显道
　　舟约刀头止嵗前故人专使手书传出门江口问消息极目寒沙空然
　　和平父寄道光法师
　　欲见道人非一朝杖藜无路到青霄千岩万壑排风雨想对铜鑪栢子烧
　　三品石
　　草没苔侵弃道周误恩三品竟何酬国亡今日顽无耻似为当年不与谋
　　和崔公度家风琴八首
　　屋山终日信飘飘似与幽人破寂寥为有机心须强聒直教悬觧始声消
　　二
　　帘幕无风起泬寥谁悲精鐡任飘飘随商应角知无意不待歌成韵巳消
　　三
　　万物能鸣为不平世间歌哭两营营君知此物心何欲自信天机自有声
　　四
　　风鐡相敲固可鸣朔兵行夜响行营如何清世容髙卧飜作幽防枕上声

　　南风屋角响萧萧白日帘垂坐寂寥爱此宫商有真意与君倾耳尽今朝
　　六
　　风来风去岂尝要随分铿锵与寂寥不似人间古钟磬从来文饰到今朝
　　七
　　系身髙处本无心万窍鸣时有玉音欲作镆耶为物使知君能笑不祥金
　　八
　　疏鐡檐间挂作琴清风才到遽成音伊人欲问无真意向道从来不博金
　　送陈靖中舎归武陵
　　知君欲上武陵溪水自东流人自西到日桃花应已谢想君应不为花迷
　　北山
　　刳木为舟数丈余卧看风月映芙蕖清香一阵浑无暑时有惊桹跃出鱼
　　适意
　　一灯相伴十余年旧事陈言知防编到了不如无累后困来颠倒枕书眠
　　辱井
　　结绮临春草一丘尚残宫井戒千秋奢淫自是前王耻不到龙沈亦可羞
　　题金沙
　　海棠开后数金沙髙架层层吐绛葩咫尺西城无力到不知谁赏魏家花
</div>
    <div class="pagination">
<a href="临川文集_page42.html">上一页</a><span>...</span><a href="临川文集_page38.html">38</a><a href="临川文集_page39.html">39</a><a href="临川文集_page40.html">40</a><a href="临川文集_page41.html">41</a><a href="临川文集_page42.html">42</a><span class="current-page">43</span><a href="临川文集_page44.html">44</a><a href="临川文集_page45.html">45</a><a href="临川文集_page46.html">46</a><a href="临川文集_page47.html">47</a><a href="临川文集_page48.html">48</a><span>...</span><a href="临川文集_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
