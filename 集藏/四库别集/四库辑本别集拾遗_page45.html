<!DOCTYPE html>
<html>
<head>
    <meta charset="UTF-8">
    <title>四库辑本别集拾遗 - 第 45 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库辑本别集拾遗 - 第 45 页/共 81 页</h1>
    <div class="content"> 【《永乐大典》卷七千三百二十二「郎」字韵，页二十下引「吴泳鹤林集」。(藏上海图书馆)】 
　　陈端章特授儒林郎
敕：具官某。黎人不共，俶扰海道，频年于兹矣。尔以琼州户曹，乃能深入其阻，训之话言，一矢不驰，卒致耆定。忠信无邦而不可行也。晋登二阶，以劝百吏。可。
 【《永乐大典》卷七千三百二十二「郎」字韵，页二十下引「吴泳鹤林集」。(藏上海图书馆)】 
　　王维特授儒林郎制
敕：具官某。班超一布衣耳，能辑和塞上之士；柳浑一书生耳，能谙晓军戎之情。金陵留守臣韡，谓汝起自儒家，习知军务。调和将卒，曲尽其情。则是兼二长而为一人也。特华二阶，以望游幕。可。
 【《永乐大典》卷七千三百二十二「郎」字韵，页二十一上引「吴泳鹤林集」。(藏上海图书馆)】 
　　诸葛琰特授儒郎制
敕：具官某。观远臣以其所为主。当七闽之寇，弄兵于山谷篁竹间，温陵以南为之震动。尔于东北隅，提督队伍。器备兵精，卒能式遏。真德秀曹白其事，则尔之忠勤亦可嘉矣。姑进一阶之华，以伸六载之郁。可。
 【《永乐大典》卷七千三百二十二「郎」字韵，页二十一上引「吴泳鹤林集」。(藏上海图书馆)】 
　　杨明远授儒林郎制
敕：具官某。尔有行有文，吏而华者也。方东朝庆寿七十，戚畹内外，锡命加恩，同与祥风流转，讵可遗汝耶？特升二资，往服嘉命。可。
 【《永乐大典》卷七千三百二十二「郎」字韵，页二十一上引「吴泳鹤林集」。(藏上海图书馆)】 
　　任公迂降授儒林郎制
敕：具官某。善吏不能为治，自汉然也。尔为诸侯上幕，旅力既愆，不能察吏之偷，致逋饷所。经赋计臣，以庸谬闻，此则徒善之过也。镌官一阶，盖存体统。可。
 【《永乐大典》卷七千三百二十二「郎」字韵，页二十一上引「吴泳鹤林集」。(藏上海图书馆)】 
　　万忱降授儒林郎
敕：具官某。鬻契之令，自嘉佑始。尔为州从事，而奉部刺史之檄，再三辞焉，涉避事矣。其上一阶，往其循省。可。
 【《永乐大典》卷七千三百二十二「郎」字韵，页二十一上引「吴泳鹤林集」。(藏上海图书馆)】 
　　庄述降授儒林郎制
敕：具官某。常平仓，汉法也。盗用欠少者有罚，唐制也。尔丞肃山，实掌庾事。而启封擅用积斛，以百数计。非镌一秩，何以示惩。可。
 【《永乐大典》卷七千三百二十二「郎」字韵，页二十一上引「吴泳鹤林集」。(藏上海图书馆)】 
　　赵弼降授儒林郎制
敕：具官某。挟铜之禁，殃民甚矣。大者连艘入海不之问，小者一镪之利必索也。神之不澄，而责幕府之渗漏，岂理也哉！然以言上人。尹自引退，汝不能无过也。姑削一阶，以示弹压之体。可。
 【《永乐大典》卷七千三百二十二「郎」字韵，页二十一上引「吴泳鹤林集」。(藏上海图书馆)】 
　　赵崇吕降授儒林郎制
敕：具官某。朕闻「麟之趾，振振公子」，言其信厚如祥麟也。尔宝玉之亲，出佐幕府。不以信厚着，而以不才称。解组既归，百谪呈露。昔人以去后见思为美，而今乃使人指摘其瑕于其后，是得为贤公子哉？褫职罢官，以警谖慝。可。
 【《永乐大典》卷七千三百二十二「郎」字韵，页二十一下引「吴泳鹤林集」。(藏上海图书馆)】
　　张先之降授儒林郎制
敕：具官某。思不出位者，《易》之诫；职思其居者，《诗》之箴。尔饷台一属吏尔，分司淮安，于州郡自不相统属。而乃挞吏淫刑，凌蔑州将。甚至黄堂官吏，皆趋而避之。其得无妄作之愆乎？镌秩罢官，尚曰中典。可。
 【《永乐大典》卷七千三百二十二「郎」字韵，页二十一下引「吴泳鹤林集」。(藏上海图书馆)】 
　　赵悃夫降授儒林郎制
敕：具官某。吏捕盗及七人者有赏，令甲也。尔为常德纠掾，狱有湖贼，防闲不密而乃逸其人，乌得不议罚欤？一阶之镌，薄乎云尔。可。
 【《永乐大典》卷七千三百二十二「郎」字韵，页二十一下引「吴泳鹤林集」。(藏上海图书馆)】 
　　赵希絜降授儒林郎制
敕：具官某。丞位高而逼，以嫌不任事，固非也。然职思其外，越受民词。而因以为利焉，则过矣。镌秩罢官，尚曰轻典。可。
 【《永乐大典》卷七千三百二十二「郎」字韵，页二十一下引「吴泳鹤林集」。(藏上海图书馆)】 
　　赵时恪降授儒林郎制
敕：具官某。汉奏罢酒酤，而盐铁官不与，盖安边足用之本，不可废也。长山盐场，累政课入亏度。谗者谓笼地以归私室，汝实致之。夫地献于未解褐之前，额亏于已去官之后，汝得不执契券以自明欤？姑镌一秩，稍存风宪之体。可。
 【《永乐大典》卷七千三百二十二「郎」字韵，页二十一下引「吴泳鹤林集」。(藏上海图书馆)】 
　　沈先庚降授儒林郎制
敕：具官某。司寇参军专掌鞠劾，不得预帑廪之事，雍熙诏旨也。尔典狱通州，不靖共尔位，而占领仓事，因以为利焉。岂祖宗设官初意哉？姑镌一秩，为侵官者之戒。可。
 【《永乐大典》卷七千三百二十二「郎」字韵，页二十一下引「吴泳鹤林集」。(藏上海图书馆)】 
　　丘鳞降授儒林郎制
敕：具官某。刑之颇类，狱之放纷，国侨所也。尔出宰建宁，有狱户之寄，而无审克之心。人命所系，不可言误也。误至于再矣，则岂容佚罚哉？其降一阶，以谢百里。可。
 【《永乐大典》卷七千三百二十二「郎」字韵，页二十二上引「吴泳鹤林集」。(藏上海图书馆)】 
　　戴宗昭降授儒林郎制
敕：具官某。狱，人之大命也，凡丽于辟者，必加敬谨，而况一命以上哉？尔为郢城纠掾，折狱不良，桁扬榜楚之苦，施及鹖弁，不堪其虐，遂殒厥身。尔得无淫刑之过乎？姑镌一阶，尚曰轻典。可。
 【《永乐大典》卷七千三百二十二「郎」字韵，页二十二上引「吴泳鹤林集」。(藏上海图书馆)】 
　　陶永降授儒林郎制
敕：具官某。古之教者，师严而道尊，今则宽且慢矣。尔永横经滁阳，齿宿年邵。弗能模楷多士，易于威仪。祀之日且崇饮无度，其能免人之嘲议欤？镌一秩罢官，尚可退省。可。
 【《永乐大典》卷七千三百二十二「郎」字韵，页二十二上引「吴泳鹤林集」。(藏上海图书馆)】 
　　沈端仁降授儒林郎制
敕：具官某。狱，人之大命也。兰溪人有狱，罪其父而复孥其子，是可悯者。尔为审究官，不能察之，又曲法以内之，寃民何赖焉？其罚一阶。可。
 【《永乐大典》卷七千三百二十二「郎」字韵，页二十二上引「吴泳鹤林集」。(藏上海图书馆)】 
　　袁宜中降授儒林郎制
敕：具官某等。晋有偷石头米百万斛，而治督监者，人以为寃。尔宜中一法曹掾尔，武陵仓储几何，而部刺史以侵盗告，弊固不免也。而盗之名，何忍加汝哉？各镌一阶，退自三省。可。
 【《永乐大典》卷七千三百二十二「郎」字韵，页二十二上引「吴泳鹤林集」。(藏上海图书馆)】 
　　赵时晔降授儒林郎制
敕：具官某。若石洪为河南从事，吏治民宽，考功为天下第一。尔为会稽上幕，不知钤吏爱民。而乃规求羡余，以希进用。是所谓图利于大夫，而私便其身者也，岂不有负祝规耶？特上一阶，以警官慝。可。
 【《永乐大典》卷七千三百二十二「郎」字韵，页二十二上引「吴泳鹤林集」。(藏上海图书馆)】 
　　朱梦应降授儒林郎制
敕：具官某。尔者建昌之乱，诸军以掊克廪给为辞。前车既覆，后辙当戒。如之何而复躬自鬻盐，以毒吾民也。既徼二罪，合降一阶。可。
 【《永乐大典》卷七千三百二十二「郎」字韵，页二十二下引「吴泳鹤林集」。(藏上海图书馆)】 
　　施濆降授儒林郎制
敕：具官某。国初置州司寇，不得兼他职及预帑藏，良法也。尔有狱户之寄，而乃出贰宾幕，外领籴事，才则才矣，而非先王之典，况又以贿为市哉？削秩免官，尚云薄罚。可。
 【《永乐大典》卷七千三百二十二「郎」字韵，页二十二下引「吴泳鹤林集」。(藏上海图书馆)】 
　　赵彦仞降授儒林郎制
敕：具官某。畔官离次，国有常刑。提舶使缺官，尔为留幕。有国家之宝藏府库在，寇至则委而去之，夫谁与守哉？姑示薄镌，以惩百吏。可。
 【《永乐大典》卷七千三百二十二「郎」字韵，页二十二下引「吴泳鹤林集」。(藏上海图书馆)】 
　　陈松龙降授儒林郎制
敕：具官某。唐人通榜取士，以杜牧之才，而武陵必欲擢之第一，此犹以望选也。松龙何能寄何人，而乃欲效武陵荐牧之所为乎？其得罪于公议宜也。然而名不可幸而取，学尚可勉而能。姑镌一阶，其思补过。可。
 【《永乐大典》卷七千三百二十二「郎」字韵，页二十二下引「吴泳鹤林集」。(藏上海图书馆)】 
　　赵崇端降授儒林郎制
敕：具官某。秦有揭竿之氓隶，汉有探丸之恶子。凡民之不获遂其生者，未有不盻盻然疾视其长也。江西诸邑，民以盐为利。尔为安远宰，督办太苛。不能使盐丁商贩作务，致令操戈于室，是谁之过欤？镌秩罢官，盖令箴也。可。
 【《永乐大典》卷七千三百二十二「郎」字韵，页二十二下引「吴泳鹤林集」。(藏上海图书馆)】 
　　钱谦降授儒林郎制
敕：具官某。畔官离次，国有常刑。尔出宰翁源，不能靖共尔位。轻弃厥司，铜章墨绶，将何所而托乎？其上一阶，以惩其慢。可。
 【《永乐大典》卷七千三百二十二「郎」字韵，页二十二下引「吴泳鹤林集」。(藏上海图书馆)】 
　　谈降授儒林郎制
敕：具官某。县令，民之师帅也。尔为清流宰，道爱可闻，而视民如仇，笼利如刻。更无抚字之意，安用师帅为哉？薄镌以警令箴。可。
 【《永乐大典》卷七千三百二十二「郎」字韵，页二十三上引「吴泳鹤林集」。(藏上海图书馆)】 
　　赵希沛降授儒林郎制
敕：具官某。狱夺于货，先王所戒。尔为郡狱掾，而事无大小，率以货成。岂朕庶谨庶狱之意乎？姑夺一阶，往其三省。可。
 【《永乐大典》卷七千三百二十二「郎」字韵，页二十三上引「吴泳鹤林集」。(藏上海图书馆)】 
　　徐降授儒林郎制
敕：具官某。宓子贱治单父，民不忍欺；卓茂治密，吏不忍欺。尔有百里之寄，而鸿鴈小民视之如仇，蟊贼猾吏昵之如亲，尚何足以为政哉？其上一阶，亦克用劝。可。
 【《永乐大典》卷七千三百二十二「郎」字韵，页二十三上引「吴泳鹤林集」。(藏上海图书馆)】 
　　沈应丑降授从事郎陈叔岘降儒林郎制
敕：具官某等。狱者，民之大命。吏不奉法，而以货为市，朕甚悯焉。尔应丑为四会令，邑有豪大家，丽于死辟，甘受其请托而不之问。寃者何所伸耶？代以叔岘，犹应丑也。部刺史以失刑告，各镌一阶，尚曰轻典。可。
 【《永乐大典》卷七千三百二十二「郎」字韵，页二十三上引「吴泳鹤林集」。(藏上海图书馆)】 
　　王采特授文林郎制
敕：具官某。盗起江右，长民之官不能安之，遂致持刃发廪，殃及良善。尔邑尉耳，乃能殄渠魁，散羣党，卒底宁一。何爱一资，不以旌汝。可。
 【《永乐大典》卷七千三百二十三「郎」字韵，页二下引「吴泳鹤林集」。(藏上海图书馆)】 
　　李说特授文林郎
敕：具官某。勇爵以级论，今之尉受捕盗赏亦以数推。尔尉巫山，功半于十。格既应是，序而进之。可。
 【《永乐大典》卷七千三百二十三「郎」字韵，页二下引「吴泳鹤林集」。(藏上海图书馆)】 
　　褚南降授文林郎制
敕：具官某。为教授者，须先正己，然后可以率人，高宗皇帝圣训也。尔典教维扬，褆身不谨。临文则用君父之名而不知避，怀利则阁生员之俸而不知养。己之不正，何以师表青衿哉？姑镌一阶，以植五教。可。
 【《永乐大典》卷七千三百二十三「郎」字韵，页二下引「吴泳鹤林集」。(藏上海图书馆)】 
</div>
    <div class="pagination">
<a href="四库辑本别集拾遗_page44.html">上一页</a><span>...</span><a href="四库辑本别集拾遗_page40.html">40</a><a href="四库辑本别集拾遗_page41.html">41</a><a href="四库辑本别集拾遗_page42.html">42</a><a href="四库辑本别集拾遗_page43.html">43</a><a href="四库辑本别集拾遗_page44.html">44</a><span class="current-page">45</span><a href="四库辑本别集拾遗_page46.html">46</a><a href="四库辑本别集拾遗_page47.html">47</a><a href="四库辑本别集拾遗_page48.html">48</a><a href="四库辑本别集拾遗_page49.html">49</a><a href="四库辑本别集拾遗_page50.html">50</a><span>...</span><a href="四库辑本别集拾遗_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
