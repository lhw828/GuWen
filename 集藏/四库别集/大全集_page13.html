<!DOCTYPE html>
<html>
<head>
    <meta charset="UTF-8">
    <title>大全集 - 第 13 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大全集 - 第 13 页/共 38 页</h1>
    <div class="content">　　寺中早秋
　　秋风入寺早孤客惊离索斜日数虫悬槐花雨余落砧声起废苑簟色凄髙阁独怜明镜中鬓犹如昨
　　天界翫月
　　洪武二年八月十三日元史成中书表进诏赐纂修之士一十八人银币且引对奬谕擢授庶职老病者则赐归于乡阅二日中秋诸君以史事甫成而佳节适至又乐上赐之优渥而惜同局之将违也乃即所寓天界佛寺之中庭置酒为翫月之赏分韵赋诗以纪其事启得衢字云
　　圣主念前鉴述作征名儒羣来髙馆间厠迹愧我愚孰谓此责轻毫端有褒诛书成进丹陛召对共拜趋去留虽不同雨露均沾濡已淹三时劳可废一夕娱况逢端正月当空照睂须流光满金界境与人间殊广庭布长筵嘉肴荐芳腴岂唯多士集亦有名僧俱兴酣贵形忘谐笑不复拘觞行岂辞勤仰看转斗枢明晨即分袂此乐诚须臾人生四海间相见皆友于不知谁使令流荡无根株忽然此相遇旋复成天隅愿各崇令名逍遥歩亨衢明年重见月相忆当长吁
　　寄题鄞县青山寺钟秀楼
　　东湖秀可揽造化夙所聚闻有释子居云中搆层宇刹出辨逺岑帆廻识修渚鸟外月上海虹边树含雨愿言此登眺去作逃禅侣西崦暮钟时凭阑共僧语
　　晓岀趋朝
　　正冠岀门早杳杳钟初歇嘶骑踏严霜惊鸦起残月逶迤度九陌窈窕瞻双阙长卿本疎慢深愧陪朝谒
　　送顾式归吴
　　顾君野王孙与我生共县故乡未曽识却在他乡见留连忽东还长揖袖诗巻自言吴中好稻熟湖蠏贱欲卧烟雨舟醉读三髙传余方谬通籍讲帷近清殿故园岂不怀君恩正深恋逺欲谢乡人殷勤附君便
　　御沟观鵞
　　白雪泛金塘羣翻动曙光危栖翘独趾乱唼引修吭池中鹄可竝廷内鹭难行自怜观咏者江湖兴未忘
　　梦姊
　　我家白头姊逺在娄水曲昨夜梦见之千里地谁缩不知别巳久尚作别时哭觉来旅斋空风雪洒窻竹田家有弟妹终歳喜相逐我非王事縻胡忍离骨肉城东先人庐尚有书可读何当乞身还亲为姊煮粥
　　答定水寺芑公
　　日晏初出院闲斋一萧然忽枉名僧书始知在清泉忆昔云岩居共缔林中缘夏隂绕涧吟秋霁开阁眠睽合苦难常别来岁频迁趣同贵道在迹异慙名牵明月岀东海想照空山禅无因荷衣襆往礼髙峰前
　　詶谢翰林留别
　　启与同郡谢君徽同征又同官翰林洪武三年七月廿八日上御阙楼召对擢启户部侍郎谢吏部郎中俱以逾冒辞即防俞允赐内帑白金放归于乡
　　江左称谢家奕叶多名人君今复秀发琼枝迈风尘顾余忝乡里才华敢论美丹诏偶见征云萝歘同起谒帝入九闗咫尺瞻天顔从兹谬通籍接武诸公间朝侍青坊读夜陪玉堂宿讲罢分御羮吟成刻官烛出入在两宫与君无不同自慙本鸥鹭亦得随鹓鸿朝朝禁门下听鸡共骑马上国多故人情亲似君寡竝命超列卿宠极翻忧惊我叨掌国计君佐持铨衡偕辞向明主叩天听天语勅赉内帑金东还特相许拜赐出皇都人言似两疏月明照宫锦同棹入中吴吴中故乡道雨歇秋光好青山度水迎喜我归来早落日下长洲分携忽解舟如何到家喜却有别君愁别君去还迩只隔吴江水离思与秋长芦花三十里来徃片帆通相期作钓翁髙歌虽鄙野犹可赞王风
　　过白鹤溪
　　昨发白鹭洲今过白鹤溪溪流几廻转只在晋陵西月出女犹浣云深猨自啼茅峰虽咫尺无计蹑丹梯
　　至吴松江
　　江净素空髙帆漾天风澄波三百里归兴与无穷心期弄云月迢逓辞金阙晚色海霞销秋芳渚莲歇久别钓鱼矶今朝始拂衣忘机旧鸥鸟相见莫惊飞
　　始归田园
　　辞秩还故里永言遂遐心岂欲事髙鶱居崇自难任清晨问田庐荒蹊尚能寻秋虫语左右翳翳桑麻深别来几何时旧竹巳成林父老喜我归携榼来共斟闻知天子圣欢然散顔襟相期毕租税岁暮同讴吟
　　其二
　　白露芜草木荒园掩穷秋归来一芟理始觉吾庐幽髙栁防巷疎清川暎门流落日望禾黍离离满西畴乍归意自欣防杖频览游名宦诚足贵猥承惧愆尤早退非引年皇恩未能酬相逢勿称隐不是东陵侯
　　睡觉
　　炉熏霭宿润秋满牀屏里曙色透窻来幽人眠未起风惊露树怯日出烟禽喜却忆候东华朝衣寒似水与王征士访李链师遂同过师林寻因公
　　馆启真境绀园閟清香兹晨两地游乍出嚣烦乡鸟鸣桂花落涧户秋风凉开士演金偈羽人荐瑶觞亦有词苑英清芬吐华章愧我自征起束带忝周行山林久在念那期复来翔睽合固知妄去来亦何常谁言道各异妙契宜相忘
　　效乐天
　　谁言我久贱明时巳叨禄谁言我苦贫空仓尚余粟辞阙是引退还乡岂迁逐旧宅一架书荒园数丛菊俗縁任妻子家事烦童仆性懒宜早闲何须暮年促犹着朝士冠新裁野人服杯深午醉重被暖朝眠熟旁人笑寂寞寂寞吾所欲终老亦何求但惧无此福功名如羙味染指已云足何待厌饱余肠胃生疢毒请看留侯退逺胜主父族我师老子言知足故不辱
　　新春饮王七孝亷家
　　冻雨霭江郭寒姿变春华鸟欣巳交音梅惨尚闭花此时髙堂上晨起独感嗟岁换固有常时清乐无涯萧萧风吹巾竹外度逺沙相过偶一醉今夕怜酒家
　　咏轩
　　肃肃布华榻冷冷罢朱弦临楹一流睇幽事忽满前池草方依微庭柯正葱芊偶尔发孤咏聊兹写中悁景融理自得讵辨媸与妍犹慙至妙意寂寞非言宣
　　施君眠云堂【君字可堂眠云其号也】
　　古弁一髙士白云与之俦性懒复好眠招云宿林丘下云作簟席上云作衾裯云去稍舒膝云来正防头平生无心梦雨云两悠悠自言眠云乐世无一可侔浩然身欲飘若乗无倪舟朝至乎帝乡夕返乎仙洲宁知日月旋但觉乾坤浮天鸡呌不醒窅窅空岩幽我观山川气出入不可求或逐鸾鹤翔或从蛟龙游或为风伯驱狼藉不得收或遭雨师怒奔走无能休小生肤寸间大覆遍九州变化实多状欲筭苦费筹奈何一室中尔独解使留我行尘务区愿岀久未由举足常防危开眼即见愁不如闭户眠徃寻孔与周愧无山巾縁云肯相从不惟当去从尔一梦三千秋
　　卧东馆简诸友生
　　抱疾卧东城文墨成久荒翔鸿乍流响时菊忽殒芳繁隂尽不舒何殊怀积伤良俦秉髙谊寡昧岂见忘车马限泥潦无由接华觞平居欢固难况乃时非康何以度兹运相朂蹈其常
　　答张院长雨中见怀
　　林园寝扉掩闲坐道心生山药翻寒色塘漪含晓清乍违枉芳札逺忆愧深情此日知同寂梧窗听雨声
　　暮途书见
　　暮归东市门道路闻悲啼驻马一借问答云征人妻征人新战殁饮恨沉黄泥有儿在哺下饥来食无糜誓将割兹爱弃去从东西我看巢中燕雏长随母飞皇天仁万物兼照理弗违此独何竒偶不能与之齐踌躇去复顾使我心肝摧
　　施泽阻风
　　客行阻风涛舍舟歩江侧荒村经战余草木尽愁色夜投土屋中月出林半黑燃薪燎我衣炊黍作我食夜长闗塞寒归梦何由得遥想倚闾亲中宵泪横臆
　　送张隐君归耕西山
　　山中久无人秋风桂枝衰朝逢还山客言趂白云期人出君乃遁嗟哉此何时东冈有良田负耒当自治四体虽云劳岁晏可免饥而来未能返驱车竟何之
　　过峡石
　　青山夹长溪溪上有鱼市土门闭落日野气白于水虎行车迹外鸟起钟声里吴语问居人到州还防里
　　送刘使君
　　去年送使君路逺已海湄今年送使君路逺复过之路逺岂足言人逺自可悲夕宴鲜共欢昼出乏竝驰君怀孰可语予过畴能规此行剖竹符东方抚惸嫠王事正靡盬奚暇及尔私但令中弗迁庶以慰所思
　　送周将军请老归耕
　　鞍马息戎役筋力喜尚全买牛西冈埀聊复治废田零雨何蒙蒙决流亦涓涓良苖及时新人情一欣然甘此耕耘劳忘彼富贵妍心同老农夫闵闵望有年家廪傥得髙尚愿输资边
　　夜登南楼观月
　　迢迢海上楼月出尝先见吐岭乍分规临波已澄练苍茫城阙闭歴落星河转毋违中夜欢皓景应难恋






　　大全集卷七
　　钦定四库全书
　　大全集巻八
　　明　髙启　撰
　　七言古诗
　　唐昭宗赐钱武肃王铁劵歌
　　妖儿初下含元殿天子仍居少阳院诸藩从此拥连城朝贡皆停事攻战岐王已去梁王来长安宫阙生蒿莱天目山前异人出金戈双举风烟开罗平恶鸟啼初起犀弩三千射潮水归来父老拜旌旗酾酒捶牛宴乡里打毬骏马骄春风锦袍玉帯真英雄诏书特赐誓终始黄金镂字旌殊功虎符龙节彤弓矢后嗣犹令赦三死尽言恩宠冠当时天府丹书未逾此摩挲旧物四百年古色满面凝苍烟天祐宰相署名在寻文再读心茫然古来保族须忠节受此几人还覆灭王家勲业至今传不在区区一方铁人生富贵知几时泰山作砺徒相期行人曽过表忠观风雨断藓埋残碑
　　太白三章
　　太白初升北斗落行人早起车鸣铎岂愿身离父母邦山川路逺非不恶贫贱未知生处乐
　　太白正髙北斗低行人出关鸡乱啼他乡无人是知已欲归未归东复西弊裘愧见家中妻
　　太白犹悬北斗没行人衣上霜拂拂下马饮酒歌苦声新丰主人莫相忽人奴亦有封侯骨
　　江上看花
　　两年京师不见花青衫白马驱尘沙今年江边偶无事狂醉烂漫寻春华游蜂飞蝶日妍暖红紫正发纷交加穿蹊每入邻媪圃叩门或到山僧家渐老都无少年乐底用箫鼓随行车攀条绕树对吟咏不忍归去至日斜花应得我相慰赏似笑欲舞争矜夸我如无花亦寂寞闭戸有酒谁能賖夜来茅屋卧闻雨晓起走看成咨嗟飘英堕萼不可缀余艳只似销残霞明知春色不久住岂料便去难留遮野莺啼罢一回首恨与芳草盈天涯
　　中秋翫月张校理宅得南字
　　八月望夜天如蓝海色巻雾山收岚玉盘元沈龙窟底忽起万丈谁能探初来空中光尚湿孀娥寒髩风防鬖人言一年此最好金精水气秋相小星尽去大星在芒角欲吐敢与防天将洗眼照下土啖食肯纵妖蟇贪穿深窥暗不遗隙魍魉忌影逃岩嵌前年客中忆见之家人怨别方喃喃荒山不知佳节至埀首凭案寻书蟫但怪流辉入败戸油灯失焰留孤龛起行隂林不用炬剥啄独叩峯西庵虬蛇乱踏心胆悸怪影走石皆枫楠即呼道人共载酒放舟直下芙蓉潭翻翻惊鹘落树杪吹笛正和乌飞南今年在舍反寂寞暗室困卧如僵蚕干愁无端负良夜月固不言我则惭人无贤愚竞翫赏况我清景性所眈忽忆诸君隔河水持被就宿聆髙谈为呼老婢扫庭宇一席盘饤梨与柑江城重闭万家寂楼鼓近听才挝三空堦凄其觉露虚牖窈窕疑烟含婆娑欲留月伴影素鸾西下烦停骖明宵复出已难似动别经嵗嗟何堪尊前此月又此客世所难遇心应谙关山几处未解兵击柝不寐愁丁男南邻歌舞北邻哭月虽同照异苦甘何人为我挥天戈乾坤多难俱平戡行者得还居者乐清光所及恩皆覃悬知此愿未易遂忧来举盏从沈酣须臾众散晓虫急古桂吹落青毵毵
　　送王太守迁云间
　　男屠猪羊女酾酒共祷神祠留太守太守今年迁大州除书已下谁能留两州相去无百里失君应愁得君喜安得如君数十人一时尽福东南民
　　谢陈山人赠其故弟长司所画山水
　　大髯袖中有庐霍岚气喷人寒色薄出赠生绡一幅图云是小髯之所作我尝游君伯仲间仲今已没空见山画中无限防礴意使我坐看愁满顔重厓复涧迷樵路烟萝防防昼如暮溪阁风生醉客眠野桥月出归僧度枥林蒙密枫林髙深处似有猩鼯号满空云冻动秋思飞泉落日何萧骚挥毫若此难再得白鹤何时返乡国良工自古多苦心留赏人间頼遗墨南宫北苑皆已仙此图与之当并传坐嗟存殁意难报作歌愧匪琼瑶篇
　　书梦赠徐髙士
　　真人髙居紫霞房灵津夜灌通桃康其神不雕驻景光名籍早入丹台藏道成骖虬面虚皇凌摄梵炁遨穹苍下视羣生堕迷方倐忽起灭更喜伤我尝梦游至其傍广庭净发众妙香仙媛神官俨成行坐考云笈披琳琅稽首归依大医王愿悯浊世同沦亡龙根珍脯不可尝但觉凡火烧肌肠身心俱病孰为攘至言授我何敢忘空山无人觉在牀海月未落天苍茫佐卿化鹤来吾乡朱冠缟衣颀而长箧中活人何所将苓参术芎枳桂姜学仙曽闻道非常幸赐大药和隂阳誓参飞裾上翺翔人间徧施甘露浆扫除热恼俱清凉疾苦不生夀无量
　　刘松年画
　　樵青刺篙胜揺桨船头分流水声响青山渺渺波漾漾白鸥飞过时一两载书百巻酒十壶日斜出游女儿湖邻舟买得巨口鲈醉拍铜斗歌呜呜此乐除却江南无
　　题武昌魏槃所藏画
　　楚山逺吐参差碧虚阁开临系船石沙树凋时鄂渚秋江鸥没处湘潭夕阁中幽人坐读书书声入水惊龙鱼欲吹短笛相寻去黄鹤矶头好待予
　　送叶卿东游
　　闻君辞家今几年布衣线断芒屦穿江湖梦回灯火夜听雨每忆山中田兵戈忽断故乡路虽有两足归无縁上书愿雪父兄耻画地聚米筹山川居然无成困逆旅白日但看孤云眠时人不容祢生傲坐客岂信毛公贤黄金已尽酒徒散壮士反为儿女怜饥吟倚壁气未馁有似病鹘栖荒烟却欲南游探禹穴仆夫整驾鸡鸣前波涛翻江畏饥鳄雾雨连海愁飞鸢相逢谁肯问憔悴山水自为穷人妍乾坤无家去何止飘泊不异回风船区区愿君自爱惜今古遇合无非天乱离贫贱何足叹王孙亦在道路边我今岂少四方志读书坐破牀头氊恩讐两无欲谁报送子空歌宝劒篇
　　题韩长司所藏山水图
　　参卿昔在西安幕骑马看山时出郭终南泰华势最髙横作秋云扫寥廓秦川汉苑万里开酒醒望逺登荒台日斜渭上归人渡岳暗关中飞雨来此处竒观絶天下何事归来犹看画画中小景似江南黄叶渔村见烟舍莫恋江南真故乡莼鲈炊熟酒船香美人不是沧洲客去去宜登白玉堂
　　煮石山房为金华叶山人赋
　　山人不饭粳稻香笑指白石为糇粮金华之石犹可食元是旧牧初平羊荆榛拾归夜深煮自言久服能轻举但令随处有云根不问青天早无雨我生无力耕西畴砚田欲枯抱饥忧便当从君学此术絶胜乞米监河侯九日与客登虎丘至夕放舟过天平山
　　昨日风雨今日晴天意令人作重九登髙未用忆龙山吊古竟须寻虎阜秋清人稀叶满寺屐齿无声石苔厚我来但欲问前王不知伯气销沈久下穿山骨葬弓劒银海夜寒空不朽楼台荆棘今几变英雄谁似青山夀十年自叹在尘土鸡鸣起逐途人走兹游喜出世网外相携况是同心友盘梯共上峰顶塔欲观东海攀北斗中原不见鸿鴈来浮云万里空回首钟声催送晚出寺栖鸦已满祠前栁秋风吹林客醉时夕阳下岭僧归后山留好月续清景乘兴夜过渔村口放船不觉露沾衣灭烛始看星在罶金陵酒熟来谪仙赤壁歌残泣嫠妇人生此乐信难得梦幻功名有时有他年何必问谁健但令不负持螯手诗成底用刻山石为寄龙门说空叟明朝来借白云泉净洗从前千劫垢
　　夜发钱清
　　钱清渡头船夜开黄茅苦竹闻猿哀客官酾酒水神庙风雨满江潮正来蒸饭炊鱼坐蓬底不觉舟行两山里棹歌早过越王城东方未白啼鸦起
　　草书歌赠张宣
　　昔闻汝祖东吴精醉传草圣醒而精汝今能饮不满杓逸气欲与相峥嵘髙堂把笔若把槊长绡一拂悲风生隂埀大泽雷雨过响破巨峡波涛倾飏飏游丝罥晴昼落落髙斗回寒更饮猿连臂深涧絶饥鹘捩翅荒烟横自言静里观万物故能变化穷其情嗟余少本好劒舞学书晚方从父兄终焉懒惰不得就尘满砚田长废耕览时抚事每有感胸次矹硉何由平空斋往往出怪语吟声相应饥肠鸣篇成请君为我写墨沈洒壁从奔崩是时黄云闭嵗暮返照忽出寒江明手随意到不留阻正似突骑隂山行令严不闻戈甲响一夜下尽名王城安得师行亦如此顷刻坐见乾坤清鸣呼作歌聊赠汝愈使流泪沾衣缨
　　独游云岩寄周砥
</div>
    <div class="pagination">
<a href="大全集_page12.html">上一页</a><span>...</span><a href="大全集_page8.html">8</a><a href="大全集_page9.html">9</a><a href="大全集_page10.html">10</a><a href="大全集_page11.html">11</a><a href="大全集_page12.html">12</a><span class="current-page">13</span><a href="大全集_page14.html">14</a><a href="大全集_page15.html">15</a><a href="大全集_page16.html">16</a><a href="大全集_page17.html">17</a><a href="大全集_page18.html">18</a><span>...</span><a href="大全集_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
