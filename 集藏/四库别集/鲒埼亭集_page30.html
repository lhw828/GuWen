<!DOCTYPE html>
<html>
<head>
    <meta charset="UTF-8">
    <title>鲒埼亭集 - 第 30 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鲒埼亭集 - 第 30 页/共 73 页</h1>
    <div class="content">　　在昔文章家无合状之体惟叶水心集尝为陈同甫王道甫作合志葢出于史之合传予因援其例于状但古人于夫妇之闲未有不以妇统于夫者今双举之何也曰华夫人之烈非凡为妇者所可同也作华氏忠烈合状

　　检讨华公讳夏字吉甫别字嘿农浙之宁波府定海县人也其后迁鄞少与同里王公家勤齐名同受业于始宁倪文正公已又同学于漳浦黄忠烈公已又同参蕺山之席已而同受知于新城黄公端伯华亭陈公子龙浙东社盟所称华王二子者也是时检讨虽诸生而谔谔有范滂陈东之风浙东资其清议以为月旦以恩贡入太学乙酉六月浙东兵起首与董公志宁倡大议预于六狂生之目其奉钱忠介公书入定海说王之仁使返斾几陷虎穴夫已氏欲杀之而不克详见予所作忠介神道碑已而论倡义功授兵部司务寻晋职方主事皆不受请以布衣从军悍帅枋成诸经畧皆不用然犹与陈太仆濳夫出战牛头湾弹从头上过如雨不退检讨雅素劲挺忠介亦不能尽与之合遂谢去是为乙酉之仲冬又七月而江上溃是时浙东未下者祇翁洲弹丸地顾浙东之学士大夫以至军民尚惓惓故国山寨四起皆以恢复为辞检讨谓人心未去也而钱忠介公航海入闽连下三十余城闽人告急于浙浙抽兵应之浙之守备稍虚检讨曰此可乘之会矣谋之益急丁亥乞师翁洲翁之故总兵黄斌卿无远畧犹豫不应检讨愤责而归未逾时慈之大侠以冯侍御京第海上往复书泄牵连检讨捕之入狱或曰亦夫巳氏所为也囚中作生谢死谢罹械破械等诗家勤与董公德钦悉力营救出之检讨不以为惩谒李侍御长祥于东山侍御曰吾于会稽诸城邑俱有腹心一鼓可集但欲得海师以鼓动声势检讨曰海师不足用也公何不竟以中土之师速举侍御曰此闲人颇以海师为望因其势而用之耳检讨曰愚以为海师必不可恃侍御曰子其强为我行乃再乞师翁洲时冯侍御京第方在翁洲力劝斌卿斌卿曰我军弱中土之助我者可得几何检讨曰布置巳定发不待时将军何庸以寡助为忧将军之师入蛟关范公子兆芝当以徐给事孚远柴楼之师会可得六百人将军之师至鄞江杨推官文琦当以王职方翊大兰之师会可得千人王评事家勤当以施公子邦炌管江之师会可得三千人张屯田梦锡当以大皎之师会可得四百人而屠驾部献宸当以城中海道麾下陈天宠仲谟二营之师为内应可得千人将军之师至慈冯职方家桢当以其子弟亲兵会可得五百人将军之师至姚李侍御长祥当巳下绍兴以迟将军其东山之寨当有使者来除道以俟而张都御史煌言当以平冈之师会可得三百人将军之师渡曹江章都督钦臣以偁山之师会可得二千人将军之师急移小亹合李侍御军西渡萧山尚有石仲芳寨可得千人将军以此众长驱入杭百里之内牛酒日至何庸以寡助为忧斌卿犹不信检讨益恨而激之斌卿大怒奋拳击之曰吾今听子言倘侍御爽约吾且取子肝以饷军然斌卿特强许终无出师意检讨归乃复令杨公文琦往冯侍御等益劝斌卿杨公曰累失期事且坏今十一月四日直指使者之天台监司而下皆送于南渡可乘虚至也我当约诸道毕集以侍将军之楼船东山之兵亦以是日入越斌卿曰诺自检讨偕杨王诸公经营恢复事东西联络飞书发使口无宁晷呕出心血数石至是以为功有绪矣而夫己氏乂告变夫已氏之欲杀六狂生以阻军也自度不为淸议所容及再降于新朝益决裂刋揭自言其前此归命之早而为王之仁所胁今幸得反正见天有日然卒不见用乃益思所以徼功者广行贿赂遂得反闲之力中途赚取检讨所贻大兰帛书尽得其详由分守道陈谟以吿之直指秦世桢直指乃诡期不出而密调慈水之兵以袭大兰定海之兵以剿管江姚江之兵以捣东山三道之兵皆溃急捕检讨得之届期翁洲兵入关直抵鄞城东之三江口诸道兵无一至者海道孙枝秀严警陈仲二将军不敢发斌卿知有备亦不敢攻而去直指乃令知府大陈刑具讯检讨究其党与检讨乃慷慨独承曰心腹肾肠肝胆吾同谋也及问帛书所载杨王屠董诸人皆言其不预知府再拷之检讨大呼曰太祖高皇帝造谋烈皇帝主兵安皇帝司饷其余甲申乙酉殉节诸忠范公景文史公可法而下皆同谋也知府三拷之终不屈而是日也谢昌元亦为人所告下狱初谢氏欲害五君子以求用于新朝不料枝秀之艳其富也欲并杀之而取其室乃使人上书告之又使人密语检讨曰谢氏汝冤家可力引之当为汝报仇及共讯检讨曰咄嗟此乃反面易行首先送款之人也而谓其不忘故国吾死不瞑矣谢跪旁搏颡谢曰长者长者检讨在狱中鼓琴赋诗如平日自称过宜居士或问之曰周公之过不亦宜乎何有于某戊子五月初二日行刑直指谓曰非不欲生汝柰国法何检讨曰事成吾不汝置事败汝亦不吾置也绝命有白光一缕冲天而去监国还军翁洲赠检讨门人私谥曰毅烈生平著述最多乱后散佚仅存过宜言八卷其狱中所订操缦安弦谱泗水鼎乐府对簿录藏于高武部隐学家今惟对簿录尚有存者

　　检讨夫人陆氏有隽才而性贞且孝检讨被难夫人绝粒七日不死或曰有姑在何可死也乃日进一餐检讨正命夫人亲诣市纫其首于尸负以归旣殓复绝粒其姑垂泪劝之复日进一餐已而有令徙诸家妻子于燕检讨之友高文学斗魁急过语曰夫人当自为计夫人曰诺愿得襃衣以见先夫子于地下斗魁卽以其妻所有予之次晨起对镜叹曰天乎吾不得终孝养矣视其盎中尚有米亲扫臼舂之舂毕跪于姑前曰妇不随郞去恐终不得事姑也姑其强饭自爱以保天年语毕其姑哭夫人亦哭邻里闻者聚观如堵墙皆失声哭夫人徐起投缳堂中旣上而绝者再时方盛暑汗涔涔下邻人或以杨梅一盂进曰愿夫人尝此而后死夫人亦渴甚啖之尽以巾拭汗复易缳而绝而检讨次子凛咫夫人于前数日密托检讨之友林评事时跃窃出匿之但以瘽儿闻其家莫有知者夫人之慷慨从容旣克从死又克保孤时人以为巾帼中奇男子云其后凛咫竟育于林氏年二十始复姓详见予所作评事阡表有谢寅生者亦义士也素与检讨不相还往至是忽讯之狱中曰吾愿以女配公子检讨许之寅生乃分以田宅而成立之谢氏之为枝秀所陷也亟行赂于直指发其贪墨事枝秀遂罢官谢亦多方下石以报之而刋揭自暴其前此告变之功并为枝秀所陷之屈然卒不见用呜呼皇朝应天顺人同轨毕附检讨欲以精卫之力塡阏海波亦何可得卽令是时所图得遂浙河如破竹亦岂足延西崦之祚乃一掷不中至再至三卒以丧元可谓愚矣又况重瞳受病一往疏防不密失身宵人抵隙竟漏多鱼之师坐而受缚同盟骈首仇雠快心言之可为浩叹者也然而欲存君臣之义于天地之闲则小腆虽顽终贤于筐篚壶浆之辈至于身经百錬终不为绕指之柔皇朝杀其身未尝不谅其心矣若乃夫人之凛然大节故国故家均为有光而临终妙用才反出检讨之上又一奇也彼反复如夫巳氏到今亦安在哉

　　○杨氏四忠双烈合状

　　鄞镜川之杨以文懿公大其弟康简公冢宰碧川先生并起五世中有四开府三翰林两台谏四监司而守牧以下无论也时人为之歌曰半壁宫花春燕罢满床牙笏早朝归以荣之又六世而四忠双烈出焉遂以收三百年世臣之局迹其一门被歼不可谓不惨然而为故国增重矣

　　四忠者长监纪推官赠兵科都给事中文琦字瑶仲号楚石次职方郞中文琮字天璧其第三弟文瑛早卒次监察御史赠都察院右佥都御史文瓒字赞玉号圆石次都督府都事文球字天琅太仆卿美益之玄孙泽州通判承龙之曽孙诸生德迈之孙监纪推官秉鼐之子秉鼐字公鼎能守文懿之敎以名节勖诸子里中以杨太公称之推官尢喜交当世豪杰以引进其诸弟然家贫甚推官娶沈氏御史以举崇祯已卯科始娶于杭之张氏而以其妇装为职方娶李氏截江之役太公亲帅诸子从军御史初入台力言浙闽宜合不宜分卽使主上屈节于天兴将来无损于配天之业时方争开读礼多不以为然而同里张公苍水尢出揭力排之御史乃入闽思文召对又力言当联络闽浙以为同仇不当启争端闽强而浙弱莫若输闽饷以助浙自足以服其心思文然之即赐食撤御前灯送至邸丙戌春以温陵饥按视疏发帑金三千赈给归而陈四难十失诸奏疏皆名言也思文特用为云南巡抚力辞请如前旨得领饷入浙中以图会师郑氏尼之不果乃命以掌贵州道扼防建延三关便宜行事召募义勇而浙东亡仙霞告急思文出走方思文命御史之温陵问知其有兄临轩试之对言今日宜作马上天子未可狃承平积习思文奇之以明经上等即授惠安训导寻加监纪推官视惠安诸军至是来就御史商所向而太公挈家至初张夫人尚居杭已而道断夫人最多智略叹曰干戈载道吾当从夫以死耳其家力阻之不得濳自小亹渡江时两军列戍夹岸钲鼓朝夕震中流交斗毎日数合飞鸟不得过而夫人忽脱兔至皆以为从天而下也会江干事已不支乃谋奉太公入闽留职方居守以都事从甫至推官御史适他出乱兵突过之夫人走伏草闲贼执太公以去索万金不则烹都事散髪狂号于路路人怜其孝不数日得金数千缗赍入砦贼以数不足欲杀之都事对父长恸贼亦感动令奉太公以归俄而推官兄弟返避地于泰顺之竹园欲求思文消息以谋扈从卒不得乃返甬上时浙地止翁洲未下而宁绍台山寨大起遥相首尾于是有五君子之难推官与大兰寨主王翊最善故在五君子中独主西南一道张夫人谓御史曰翁洲黄将军未可信宜愼之御史亦以为然不意翁洲未尝愆约而华公过宜所致大兰帛书中途为人所得密揭告变并列推官御史名旁及都事而独遗职方时推官兄弟四人方谋于野闻变或劝之逃推官曰吾以义动而临难不赴且将陷父于辟安用义为然偕死亦无益吾独承之因遣御史都事入闽御史不肯乃独遣都事变服走推官就讯忼慨无巵词但言御史不预谋请释之以养父而自请速死华公时已先在囚中闻之泪涔涔下而太公因橐饘传语谓一日未死当一日读书推官以诗答父闻者益叹太公之贤御史亦与同难李公昭武唱和不辍初华公已独承帛书中事欲尽脱诸同难以故同难亦多不承者而推官独不可于是当事议坐推官而释御史推官遂与华公同死旣殡张夫人谓御史曰难犹未止可速去职方亦曰弟但去有我在御史犹豫未决夫已氏复以贿请于当事必杀之乃复逮之御史太呼高皇帝不绝以死夫已氏尝与太公同学少相好长相密也及其反复两朝之闲推官兄弟不复以父友事之故祸最烈张夫人负御史尸纫其首吮其血哭尽哀忽曰杨郞死忠分也何以哭为因治棺衾皆双具召画师至写双影语家人曰吾死矣然吾宗刺史文人也乞之为杨郞兄弟作传吾死瞑矣刺史者前高唐牧德周也年老畏祸逡巡不敢执笔夫人乃书遗戒曰杨郞无媿于天地无媿于国家偷生一载有为而然妾今从之亦可无媿于杨郞所遗二女杨郞在囚中巳为择壻矣闻者皆哭夫人拜谢于太公之前投缳被救不死怒曰将隳我节耶杨郞迟我久矣乃饮药少选毒不卽发复投缳而绝夫人之父季初故孝子夫人少时亦尝割臂疗父病夫人之母亦烈妇也其渊源有自云沈夫人噭然而哭曰吾姒烈矣吾后之哉或劝之叹曰昔陈同甫之传烈女其姊不屈而死其妹畏死卒受辱诸君将陷我为畏死之妹耶亦自经监国还军翁洲皆赠官而都事之入闽也钱忠介公已卒乃谒刘阁部中藻于福宁阁部曰祝君为王元德之弟仲德则老夫幸甚令参幕府军事时都事尚未娶阁部欲婚之曰谢三宾雠首未县未可也阁部益重之次年福宁不守都事死之初张公苍水以争闽事不喜御史至是自海上贻书谓杨氏一门忠节如此当日悔其参辰并以诗吊之职方乃闲行谒张公把臂痛哭托以联络中土事自是职方毎岁往来海上不绝太公亦弗以前祸为戒勉以善成家风而海上之局日削职方悲愤益甚癸卯太公卒是年有降卒自海上言职方将引海上将赵彪为患逮至钱唐叹曰吾父以天年终吾可死矣且吾固雁行中漏网也赋绝命词扼吭而卒李夫人先卒杨氏自戊子以来家经再籍寸丝粒粟无复存者庶弟文珽文玠曁诸侄皆以职方故遣戍毙于道一门遂尽职方之死葬于杭西湖之南屏其遗意也又十二年而御史之同年前太仆石门曹广葬推官父子兄弟十棺于镜川惟都事无骨可归招魂以附之详见予所序杨氏葬录推官兄弟俱有集御史尢多其奏稿鸟史虫史俱不传诗稿惟落花吟一卷犹存推官狱中诗职方绝命词皆仅存者

　　○屠董二君子合状

　　呜呼古今殉国之士至于唐睢阳之六忠烈矣然观张公所以语南八者惟恐同事诸君之死之不决而许公死于偃师稍晚遂起张公之疑向非后死者力为表之将竟不免于议论矣惟段公倒用大司农印如岐如刘如何各不相引而卒之各相报以死伟哉残明吾乡戊子之难过宜华公为之魁顾华公所纪对簿录颇若不满于屠董二君子而独推楚石杨公之慷慨予详考之华杨之抗词不屈良不愧张公而屠董之心亦未尝有媿于许公特其形迹之闲有须暴白者遂不得比于段岐一辈为可惜也予旣为华公夫妇合状又为杨公兄弟娣姒合状偶翻对簿录惧屠董大节之有晦也乃更作二君子合状世有韩退之或采予文以当于嵩之考证未可知也

　　驾部屠公献宸字天生鄞人兵部侍郞大山之曾孙推官董公德钦字若思鄞人兵部侍郞光宏之孙二家并以甲第雄于甬上称世臣天生与若思皆负高才讲气节江南之亡也若思纳衣巾于文庙恸哭时鄞之义师尚未动天生西向萧山探行省消息闻潞王降而归道出姚江则孙熊二公已举兵天生杖策谒军门二公奇之留参其军事次日过宜华公等亦与若思拥钱忠介公起兵于鄞会师江上忠介执天生手慰劳之曰君可谓先平阴之役而鸣者也天生募义从为小营军于瓜沥之龙王堂前寻授车驾主事若思亦以招军输饷功在六狂生之亚授监纪推官不受已而江上事坏并角巾归里先是故尚书慈水冯公邺仙兄弟门下多奇士至是多在大帅幕中天生欲因其力以有所图客颇许之天生之居故侍郞第也北来诸将夺其半以为署有海道中营游击将军陈天宠仲谟者北人也冯氏诸客瞰知其有异微说之二人乃亲诣天生密室屏左右言曰吾二人故史阁部麾下也当江都失守阁部垂死遗言属我辈必无负明室吾二人敢忘之哉将有所待而为之以报阁部也吾观公非凡人且一切来往踪迹吾亦稍觉之公若弗疑愿効死力天生闻之大喜天宠等卽从衣领中出史阁部牒示之曰倘城下有警吾缚备兵使者以予公矣于是过宜频乞师于翁洲内外合约以复浙东用少牢祀史阁部于天生家陈仲二将军预其盟会过宜以慈水大侠牵连被逮入狱若思与王评事石雁悉力营救出之已而翁洲许过宜以师期遂欲合诸道之师大举而天生以二将军之师为内应若思曰诸军旣入城吾请任其饷乃尽斥卖其家赀以待先期而夫已氏吿变诸道兵皆为大军所截不得进祇翁洲师次城下陈仲二将军秣马犹思应之海道孙某登陴以望骇曰敌兵翘首望城上而不发矢望内应也即调城守营兵分鎭诸门居民敢有出衢巷瞻眺者即击杀之陈仲二将军不敢发翁洲知有备次日遽去而城中亦莫敢有追之者惧内变也天生与若思走天台初五君子之聚谋也过宜忼爽而疏天生与若思皆戒之曰同里中有外托气节之名内实阴贼不可信者宜防之过宜不甚用其言至是泄之夫已氏者果其人也海道遣人大索追及天生等于天台执之过宜之入狱也已独承其事谓天生等皆不与谋及大讯甬之诸义士聚议亦以过宜为戎首必不得活而天生等皆尚可免况过宜旣独承则天生等不妨养身有为乃私为之行赂于直指而密以书吿天生等令弗为过激之语天生与若思诺之独楚石杨公不可于是直指坐华杨以死亦欲免屠董而为夫已氏所持不克天生坐狱中谓若思曰过宜不用僖负覊之言以至此也若思最与过宜厚至是亦颇咎之过宜虽巽词以谢而不能无拂于中故述二君子对簿之语稍稍以畏死诮之于是高公宇泰遣人谓过宜曰过宜极欲同志得全卒成王事今何其不广乎过宜谢之呜呼天生若思不过明经茂材耳非有析圭裂土之宠于前代必当濡首没趾以相报于焦原者也可以不为而为之则其判一死亦可知矣其时之不欲遽死者不过欲图后効以万一得当上以为故国下卽以慰死友非贪生也今但取过宜对簿录中语诚足见楚石之壮而不谅天生若思之心长逝者之屈其有穷乎予详过宜前后之言而暴白之亦犹李翰之例也天生等旣不得免卒与过宜同日死临刑过宜欣然谓曰吾与二兄当共成长虹矣而陈仲二将军周旋天生于难中甚力论者贤之监国还军翁洲赠天生大理寺丞若思兵部郞中天生夫人朱氏贤而文其姥恐其殉也守之夫人好言如平日而濳赋绝命词伺姥之归自经以从

　　○王评事状

　　戊子五君子之祸，同日死于鄞者四，而王评事石雁死于杭。其为夫已氏所中尢甚焉。评事讳家勤，字卣一，别字石雁，浙之宁波府鄞县人也。雅持风格，博通四部，棱棱不可一世。其师友渊源，皆与过宜华公同。其子卽华公壻也。黎学使博庵曰：华文苍邃，王文简净；华静穆而色宏肆，王博奥而格庄坦；华重锤炼，王尚冲夷。至崇经酌史，不眩于诸子，则朴学均也。华如泰山千仞，壁立嵚崎；王如昆冈之玉，温润缜栗。至悃愊无文，恂恂不能语，则濳养均也。冯尚书邺仙之主中枢也，延评事在幕中，奏疏笔札尽出其手，报王称制，以选贡入太学。乙酉六月，拥钱刑部共起兵，预于六狂生之目。江上召为大理，居官甫期年而丧职。于是诸遗臣义士日夜谋所以复故国者，而职志所归，呼吸传致，则惟华王二家。时议分道集兵，华氏主中甄，而屠驾部以内应之兵佐之；冯氏主西甄，而李侍御以东山之寨相援；杨氏兄弟主西南甄，则大兰之师也。评事曰：吾愿主东南甄。乃踰姜山至管江，管江之豪施邦炌、杜懋俊等招姜山之死士，得三千人，资粮屝屦无不毕具。评事屠牛酾酒，刺血誓师，约以翁洲水师入关，则由陆路自城下会之。诸道所集兵，未有若评事之盛者。已而夫已氏告变，直指遣谍者入管江，评事曰：耳目有异。捜谍者，得其檄，遂斩之。鸣鼓会众将，由大嵩以入海。定海大将军常得功已遣水师扼其入海之路，而以轻兵掩管江。施杜请据险格鬬，别令死士护评事趋翁洲，中道被执。评事之自管江出也，有顾氏子者随之行，亦被执。其人葢狂且也，夫已氏旧识其人，密以赂入，令顾氏子进之评事，劝其多引荐绅人望以自免。评事斥之，顾氏子乃私塡一纸，如高都御史父子、冯职方家桢、李仪部棡、范公子兆芝等，以与狱吏，而衣冠之祸大作。外人皆传以为出自评事，华公闻而惊曰：石雁宁有此。讯之，乃知顾氏子所为也。夫已氏私谓人曰：王卣一沈静渊默，猝不能窥其际，是非华子之疏衷者比也，必不可活。未几直指移评事之囚于钱唐，或以为有生望矣。评事曰：吾亦何望为覆巢之完卵哉，华杨施杜不可负也。及累讯，瞠目不复一语。遂以六月二十日死焉。门人私谥忠洁。呜呼，忠义之名之难居也，以同心一德如五君子，累蹶累起，履虎尾而不顾，白首同归，乃屠董稍与华公隙末，评事亦几遭不白之诬。彼其播弄，皆出于反侧小人之手，百世而下，犹令人欲食其肉。然而忠义之人，皇天后土鉴其心曲，所谓留吾血三年而化为碧者，海枯石烂不可磨灭。予作五君子状，发明沈屈，其庶足慰重泉之恨也夫。评事著书满家，尢长于经，诸经皆有说，不肯苟同前人，颇过于好奇。今散佚殆尽，惟周礼解予曾见之。其静远阁集亦无存者。

　　是役也，谢氏第一揭帖为董公志宁、董公德钦、王公家勤、杨公文琦兄弟、屠公献宸；第二揭帖为华公及慈溪冯公家桢、冯公荛、李公文缵；第三揭帖为高公斗枢父子、李公棡父子、定海范公兆芝。董公志宁与杨公文球，急逃得免。二冯以其子弟行赂得免。李公文缵以过宜力辨其不预得免。而第三揭帖中人皆免。董公志宁、李公文缵、范公兆芝，予皆尝表其墓。合观之，则戊子之难本末了然（陆夫人讳玉辰，张夫人讳玉如）。

　　

　　鲒埼亭集外编卷十一 鄞全祖望绍衣

　　行状（三）

　　○明故都督张公行状

　　都督张公讳廷绶字云衢浙之宁波府鄞县人也曾祖某祖某父某都督少时喜读兵法时天下多事益思以功名自见又善挽强弓舞大刀兼喜壬遯之术故其补诸生也在武学中钱思介公起兵以骁勇署总统会于越中方议所立闻台州已有监国遣都督迎奉从之江上时台州之起兵者陈公函辉及义兵诸营分汛江上而陈公以会推留中调度其兵莫属陈公访于钱公曰麾下有将材乎钱公曰前日以迎奉来者其人可使也陈公奏授都督佥事统所部还鎭台之海门江上诸营束手不思有所经画但争分地争分饷日无宁晷海门稍远得不预然台军遥受陈公节度而都督为钱公将幸两家皆忠悃无嫌忌都督时时以余饷饟钱军或曰幸无若田弘正之结怨于鎭人也而都督未尝有所强取于军故陈公闻而弥善之浙东八府方氏之军最横王氏次之两家老营一在严陵一在宁波居民为之罢困其以客军驻台者为谷文元宗室尝淁李础暴横颇学两家而竭力支拄笼络使不至大逞者都督之力为多巳而闽中大将李公唐禧至监国以其宿将使共治军于台唐禧故金山卫官起兵不克入闽由闽入浙都督让之凡署衔列座必使居巳上而唐禧自以客将每事皆咨都督而行两人和衷共济日练兵以输江上大兵入台唐禧谓都督曰公当俟陈公消息然兵巳逼不如偕我早死徒杀士卒无为也都督曰诺各道其麾下袍笏兀坐营门大兵过都督营谕降不屈杀之唐禧亦被杀而都督眷属之从军者皆死无一存呜呼乙酉而后吾浙东诸公葢亦厓山三丞相之流如都督者则蘓刘义一辈人物也先曾王父兄弟在江上尝为方国安部将所恨几致不测都督救之得免故先赠公尝欲为都督作传而未就也高兵部雪交亭集载其名未详其事今已百年杞宋之文献日不足征而都督家门巳绝莫可捜索恐遂无知者聊据所闻以述之使因国之史有参考焉谨状

　　○明兵科都给事中前知慈溪县江都王公事畧

　　王公讳玉藻字螺山南直隶扬州府江都县人也司勋郞纳谏之子崇祯癸未进士释褐知浙之慈溪县事子良和平民不扰而事集未期年北都亡殉难翰林检讨汪公伟前慈令也公帅官吏士民哭临毕（哭临谓哭崇祯也）为位哭之三日已而故少詹项煜以从逆亡命来慈之冯公元飂与公皆出其门冯氏匿之夹田桥之别业公虽致之饩顾甚非及慈之义民不容扑而淹之桥下公不问明人最重闱谊或以公为过公曰吾不能为向雄之待锺会哉顾惧负前日大临一哭耳夫君臣之与师友果孰重闻者耸然乙酉夏大江以南尽附浙中百城守令或弃官去否则降而公与沈公宸荃起兵晋御史仍知县事公募义勇请赴江上自効乃解县事以兵科都给事中往军前公任事迈往壮气勃勃而江上诸帅恶之先不予以饷公曰是将剚刃于我也乃力请还朝其在垣中雅持正议又不为诸臣所喜乃力求罢庄太常元辰留之丙戌夏浙东再破公黄冠行遯于剡溪不肯归久而资粮俱尽慈民及浙东之义士时时周之妻收遗秉子拾堕樵不以为苦壮心至老不衰毎临流读所作诗激厉慷慨仰天起舞庚寅先大父尝访之相与语岛上事公曰今日当犹在靖康建炎之际耳君以祥兴拟之下矣葢其崛强如此辛卯以后始归故乡卒以穷死呜呼明末吾郷多贤吏而其后以死报国者九人前宁波府推官则仪部黄公端伯驾部林公之蕃知鄞县则尚书沈公犹龙侍郞张公伯鲸御史王公章知慈溪县则巡道陈公璸检讨汪公伟知奉化县则给事胡公梦泰其以乙酉受鄞县之命不久卽去卒死国者驾部王公之栻（卽王公章子）而公以首阳之节参之其耿耿之心未尝于诸公有媿也乃文献沦胥问之扬人无知公者问之宁人亦无知公者悲夫前此宁之父老其于王汪二公葢尝为之祀今亦废矣予思于宁之湖上筑祠合祀黄公以下而以公终焉是亦扶忠义以勖长吏之一助也乃序公之事而表之

　　○李杲堂先生轶事状

　　棃洲黄公所作杲堂先生墓志于其大节卓行畧有表见而事不备去今七十年知者鲜矣先生仲孙世法以为未慊予少得之先大父赠公所述者葢稍足具十之三四乃诠次而复之先生以戊子正月预于五君子之祸甫得脱而尊人仪部公之丧自杭归殡毕是年七月再下府狱葢夫已氏余患未巳也闻者以为必死而先生在囚中其所居卽华公嘿农杨公楚石故地方作招魂之词以酹之已而终得不死自先生蒙难后蓬藋满三径又时时善病或疑其壮心已尽不知其逐日焦原左执太行之獶右搏雕虎葢如故也而不大声色以泯其相庚寅冯侍郎跻仲之难其监军为姚江黄宗炎刑有日矣时倾家救之者为冯公子道济奔走其闲者为董农部次公天鉴卒成其事者为万农部履安而先生之力亚于道济遂出之剑铓之中癸巳黄冈万佥事允康来吾乡及别去先生饯之座客为佥事筮易得暌之三见舆曳其牛掣其人天且劓皆大駴先生因固请佥事且濳身甬上佥事不可行至吴中杨昆之变作先生终身痛之甲辰南屏之难大帅搜得其所与中土荐绅往还笔札欲按籍杀之先生以奇计使中止其所保护尢多其余葢不能以毕传尝有客以故宫什器求售者先生一见其题识流涕汍澜不能自胜其人亦泫然而去燕人梁职方公狄尝曰邺嗣将无使勾甬一片地尽化为碧血苍磷大是可畏康熙戊午浙之大吏皆欲以先生应词科之荐以死力辞巳而万征君季野亦有史馆之招先生送之叹曰嗟乎郑次都能招郅君章同隐戈阳山中不能禁其喟然而别从此出处之事且有操之者征君以是终不受馆职幕府以重币乞先生课其子为诗谢遣之以予窃窥先生之才甚长故能侧身忧患之中九死不死其所以不死者葢欲留身有待而卒不克故其诗曰采薇硁硁是为末节臣靡犹在复兴夏室是则先生之志也所图莫遂故垂死而喟然以不得从五君子为恨是非先生之志也然则此九死不死者已足扶九鼎之一丝矣尝谓先生一身流离国难则宋之谢翶郑思肖委蛇家祸则晋之王裒唐之甄逢周旋思义之闲则汉之云敞闾子直前此先生遗文未敢尽出或有弗能知其详者今世法旣悉表而出之读其书得其行矣先生私淑蕺山之学于棃洲私淑漳浦之学于大涤山人何羲兆吕汉{常心}顾终身未尝开讲然其忠孝自持则所谓眞学者其人也

　　○钱蛰庵征君述

　　六世祖奂进士以侍郞管江西布政司使

　　五世祖瓒进士广西按察司副使

　　祖若赓进士江西临江府知府

　　父敬忠进士直隶宁国府知府

　　本贯浙江宁波府鄞县芍药沚人

　　公讳光绣字圣月晩号蛰庵钱氏世有名德详见明史及诸前辈集中碑志不具述先生少负异才随侍其父侨居硖石因尽交浙西诸名士已而随侍游吴中宛中南中因尽交江左诸名士是时社会方殷四方豪杰俱游江浙闲因尽交天下诸名士先生年甫及冠也而宿老俱重之硖中则有澹鸣社萍社彝社吴中有遥通社杭之湖上有介社海昌有观社禾中有广敬社语溪有澄社龙山有经社先生皆预焉又雅好释氏故其讲学则师漳浦谈禅则师木叔海岸论文则师牧斋友朋所严事者夏瑗公杨维斗姜如农陈卧子林茂之薛更生所契好者陈玄倩陆鲲庭翁坦人黄九烟万允康祝月隐徐闇公麻孟璇沈景山耕岩吴次尾沈昆铜沈君牧顾子方顾星源孙克咸钱开少张沁水李叔则陈定生阎古古查方舟巢端明金道隐张仁庵徐兰生谈仲木徐元叹余澹心周子佩方尔止陆冰修皆魁杰不羣之选方外则参礼密云雪峤葢其师友之梗槩也先生本用世才宁国分符出守不甚谙吏事簿书山积一出先生之手老胥无所用其奸硖中土豪吴中彦凶暴绝伦先生广为布置卒令有司擒而戮之常劝漳浦以为太刚不如用晦以参之漳浦感其言赠以法庐二铭法庐先生硖中斋名也流寇逼京师上书南枢史公请急引兵勤王以救京师之困而先以飞骑追还漕艘弗赍盗粮史公答以具晓忠怀卽图进发赧王称制先生累言于当道深以立马量江为忧玄倩方按河南乃檄先生知舞阳以亲老辞之而力经营周仲驭于狱中俄而南都又破从兄忠介公方举兵江上先生居硖中隔一水耳亦不赴硖中举兵以应吴中先生亦不预葢先生虽为故国抱杞人之忧而逆知时事之难以犯手故置身局外卒无不如其所料者丙戌以后颓然自放生平师友大半死剑铓所之有山阳之痛不堪回首遂以佞佛之癖决波倒澜俨然宗门人物矣其别署曰寒灰道人先生居吴中久因习吴中况味谈谐四出必有名理一茗一粥非其手制无可意者故不轻过人食虽皈依释氏而旦旦啖鼋羹作牛心炙飮醇酒不置以是知先生之逃儒入墨固其宿根所近然亦半触于时之所激故未尝不呈露本色棃洲黄氏申明蕺山之学先生与谈儒释异同两不相下归而为诸子作复性之会泛滥西竺娓娓不倦然其与浮屠法幢论素位以为必如蘓武洪皓方为素乎夷狄而行并非随波逐流之谓此则儒门之伟论也先生于出处之际最严沈宫坊延嘉被荐先生贻之书曰闻之梵语修罗毎膳必尝千种兼珍末后一口化为青泥玉堂淸梦非复昔日兼珍青泥滋味恐所不免吾兄其愼之宫坊故不肯出山得先生书谢为益友葛学士世振被荐得辞先生踵门以诗贺之招抚严我公招先生时忠介家方被籍先生欲纾钱氏家难往见之及欲授以赞画固辞得免又有荐修玉牒者亦拒之几社云闲宋征舆故人也以中书舍人随大将军宜尔德幕欲与先生一见托疾不往昆山朱应鲲亦故人也及宰上虞颇鱼肉故国遗民先生面斥之或为新通守树碑列先生名亟往削去之忠介之殉也诸弟远出未归先生修其祭祀祝版之词凄怆感动行路又访其弟妇鲍安人之为尼于吴者毎岁三月十九日祭王忠烈公父子于天封塔寺九月初七祭张尚书于城西从兄江宁推官肃凯与先生始睦终疏及其罹刑惧家门不保以幼子为托先生力任之故人吴余常有难力救之其自硖中返甬上也构茎虀庵辟裓园筑归来阁与董戸部守谕德偁王太常玉书高武部宇泰辈往还酬和晩年与宇泰为耆社愼选遗民九人而已其后又增其二山王之徒不得与也吴越诸野老多以不仕养高而牧守干谒仍不废先生长謡曰昔日夷齐以饿死今日夷齐以饱死只有吾郷夷齐犹昔日何怪枵腹死今日闻者惕然先生平日风流自喜藴籍得之性成虽遭厄运不为少减然感怀家国渐以蕉萃遂成心疾竟以愤懑失意自裁戊午四月十二日也生于万歴甲寅五月初七日孺人曹氏副室鲍氏子璜恭葬于皋前山之阳先生自十六岁有诗集其后或来年一付梓人或毎年有之曰告情草潄玉集香醉轩集澹鸣集述祖德诗秋雨删萍社诗选停云草水盐集独寐寤歌白门诗蓂草三十岁始复位之曰删后诗以后曰纪年集曰有声泪曰归来吟其文曰学古集其谈禅曰耳耳目目集五十一岁又合定之曰从慕堂诗文内集则乙酉以前外集则乙酉以后也忠介子浚恭以先生集来予又为沙汰其繁存其精者得十六卷浚恭因请为之状予乃述其大畧如右

　　○江阴杨文定公行述

　　司马温公居洛十九年田父野老皆知其为司马相公而眉山之称之曰诚曰一吾尝叹其善言温公之德行卽孟子所云大人不失赤子之心者也其在今日江阴杨文定公庶其人耶而所遭遇亦畧同温公在神宗时已至枢府旋复退闲杨公官制阃其所设施更视温公有成规矣忽遭吏议温公判留台神宗改官制则曰御史大夫非光不可特未召耳杨公在滇世宗亦欲召之而不果温公登相位不竟其施杨公赐环今上以皇子曁胄监之任倚之葢欲公追后夔之盛半载遽逝所不同者温公当日身虽退未有风波之厄而幸杨公所际时会非宋中叶比要其得君任事而卒不得大有所展以为天下惜者则同公讳名时字宾实学者称为凝斋先生江南江阴县人也世为儒素自少卽留心性命之学所乐玩者通书东西铭正蒙诸书旁推交通则程张朱吕诸集与近思录成康熙辛未进士座主安溪李文贞公方以正学倡一时闱中得公文异之及相见与语圣学宗传津津然忘其为师弟不觉其席之移而前也公旣喜得师以为依归而文贞亦深相倚尝自言初读书时喜其难者如乐书歴书而读之卽周易亦祇求其图画之变化巧合觉朱子之言平平耳其后渐返求诸理直至宾实长史二子来从往复疑问皆从大原探讨因此见地日出再取朱子书读之精采大出（长史张公昺也）又曰宾实读书一切歴算音韵皆不甚留心惟经书中性命之理讲切思索直似夙世有因者方外所云法嗣吾儒所云种子也又曰长史最高明然不若宾实之沈濳也是年改庶吉士甲戌授检讨召对称旨充讲官公在馆中萧然如诸生缓步六街衣履古拙同馆肩舆杂沓冲突而过公弗知也辛巳圣祖问文贞朝臣操守有如张鹏翮赵申乔者乎将使之任提学文贞以公对曰操守似二人学则过之公闻亟向文贞辞曰学且未成敢为人师逾年卒有命提学直隶直隶学臣非坊局以上弗预公由特简而出所至卽与诸生讲明正学以振饬人心为务其初稍严文贞遣人致语曰闻诸生之陋者君直以不通詈之恐宜少婉使人为可受也公瞿然遂济以和自是虽诸生之未见录者皆心悦圣祖闻之于行幸畿辅时面予奖劝迁侍讲旣毕事诏以原官宣力河防翰詹诸臣宿以资望自矜不喜出外任剧公独以得就近迎养为喜丁亥丁外艰庚寅丁内艰居丧如礼壬辰仍赴河工明年召入直南书房校审周易折中性理精义诸书故事翰詹诸臣自外来皆先赴吏部投帖部臣为之列名候员出补之公至京未尝赴部径入直是秋吏部开主试诸臣无公名上问之则曰未补官也上特遣公主陜试试还仍不赴部径入直吏部乃反以帖谘公谓当补官请登启事而公昕夕修书无暇及之于是吏部笑以为迂而公竟三年不补官丁酉始特授直隶巡道直隶无提刑巡道卽提刑也刑淸讼简奸宄不兴已亥迁贵州布政司使明年以右副都御史巡抚云南时西陲用兵满洲兵进藏路由滇中长途甚惫滇民惧其至或有所扰皇皇如也公令沿途皆整空屋数百闲以侍旣至治牛酒犒之令休息长吏整其屝屦而使标下将巡视周逻无得轶出惊居民居民不知有大师声息独贸易者日持米盐醪糒之属前往交易好语相慰藉而退毫发无动已而师还公曰诸军惫益甚矣待之当加厚大师至如归家并为奏免其马匹倒毙之赔补者大师由滇入京望公之署稽首泣下如雨为穹碑树之署侧雍正三年晋兵部尚书总督云贵二省仍兼云抚明年晋吏部尚书京察自陈奉温旨有和平安静端庄廉洁之誉公之在南也以忠信笃敬率其下熙然为国家养元气土司洞主皆曰杨公吾父也而是时直省督抚中有为武健严酷之政以为能者公曰是所谓讦以为直徼以为知不孙以为勇者也闻之者恨公公时时于奏中为世宗言存诚主敬之学以证明圣德之法天不息者世宗手批答之以为吾君臣万里谈道不亦乐乎于是忌者益甚有属吏者才而佻其于吏务诚有过人而不学无术多自用公谆谆敎之属吏以公为老儒迂其言公惜其才言之不已属吏反憾适其入觐言公姑息以要名且耄百务俱弛世宗不能无动然犹以公年高或不任封疆事将召入朝大用之乃于乙巳解吏部尚书专任巡抚而新督西林鄂公力言公之老成和厚实可置黼座左右乃不一年竟罢官刑部侍郞黄炳与新抚朱纲至将有所罗织无可坐几欲加刑讯鄂公力持不可而滇民且万人至讯所汹汹谓杨公仁者何至此乃摭他事以代赔分赔之赃加公至数万世宗知非公所坐然欲薄有所惩令公以三千金输之藩司滇民展转相告各以所有输之官一日中数已满而公先取邸中物并脱夫人之簪珥以充数佑直不满二百金也自是遂居滇中讲学不辍初公开府时故空空无所有至是益贫滇民时以斗米只鸡至诸苗亦有来为公馈物者公量而后受亦未尝敢滥也而公之望愈重中朝人于自滇来者必问杨公安否今上嗣位追承先意宣召入京进见赐坐以礼部尚书管祭酒又令课皇子直南书房公之来也自以老不愿仕欲陈情及闻祭酒之命则喜上亦深以造就人才期之古称国子原自天子之元子递及国胄以至民闲之俊秀至后世而其意亡有国子之名耳天子远观三古之意而以名世大儒如公者主之此自汉唐以来所未有寻命敎习庶常赐邸第又以公老得于禁城中骑马出入公每日入皇子书舍问所业而身居监中以便退食时与诸生讲习五日一升堂为大讲其赴庶常馆亦谆谆勉以正学而馆课特余事也自两召独对及所上章疏率多正心诚意之言而最大者翰林于持服中供职一事先是皇上巳停止长吏之夺情者其后以翰林居忧在馆中修书不预朝贺似无害于是召梁学士诗正入南书房而余编修栋日侍皇子讲读者也至是丁艰上援前例留之诏命巳出公力言其不可次日上收还成命而止寻充三礼馆总裁未及赴馆蒙召对入奏逾时时大暑公年高颇弗胜及退从者请公少休而公见诸生尚未散又与伫立详问学业语毕又往后堂问诸经雕本之就绪与否公虽不自知倦而病已中之是日遂寝疾然不废观书或问修礼之要叹曰三千三百无一事之非仁也故夫子曰人而不仁如礼何人而不仁如乐何今皇上躬至仁之德及値百年兴礼乐之期恐我不及见耳绵延至二十余日而卒犹惓惓于皇子之学业与监中诸生日课焉上闻震悼优予恩恤加赠太子太傅赐谥文定公无子以从子名应询为后年七十八公生平论学本于坤之二曰敬曰义诚则敬之至明则义之精中庸一部尽于此矣而予观公于此二者葢由诚而生明其容止端一望而知为朴实头地人也坐立屹然无横肱交股急趋窘步之习谈言坦白与共事者必和衷非其意而强之虽百折不变漳浦蔡文勤公谓人曰今世而时时有尧舜君民之念者江阴一人而已礼部侍郞桐城方公过语移时叹曰公眞为天地立心为斯人立命者也长洲何编修焯博学傲物于人无推让闻公至吴令其诸生来听讲予尝侍坐于馆中公曰子之于书可谓博矣但当为有用之学予皇恐曰何敢言博然东莱止斋之学朱子尚议之况于愚乎公曰但见及此则已进矣所著有经书学言指要一卷凝斋集若干卷公之卒也应询已为之状然寥略之甚予续为此述于公之事亦未能备而大略得之谨述

　　○先太孺人行述

　　先太孺人姓蒋氏系出北宋给事中邦彦之后自诸曁迁鄞世居城中西湖之曲外曾大父讳维衡外大父讳芬俱诸生赠翰林院庶吉士蒋氏在鄞称诗礼世家顾弗甚达舅氏蓼厓先生生四岁而孤同产惟太孺人祇二岁外大母陈夫人寡居贫甚以纺织支门戸上奉君舅尝抚二孤而泣曰是藐然者能骤及婚嫁之日以见其成耶会有妇人善相者过之则曰夫人一子一女俱锺淸气异日当为夫人苦节之光抑又皆贵稍长外大母自课之太孺人肩随舅氏读书一灯相对荧荧读毕舅氏习算太孺人习女红年十九归于先公予家自丧乱以来久巳消落大父赠公老而多病又丧大母性素峻不轻言笑子姓见之多匿影不敢前而太孺人以婉娩善承之温凉饥饱以及药茗之属无失时者一夜或四五起未尝敢熟睡赠公叹曰新妇贤孝天必昌汝后以为报从大父老而窭太孺人推赠公友爱之谊苟有酒肉必分贻之以不逮事先姑推其谊于从太母赠公喜曰此眞养志也而阃政甚肃古人所谓不识厅屏不闻笑语者葢允蹈之乃自赠公殁又丧长兄祖谦而太孺人始大病长兄之生也慧甚又加以端悫四岁而诸经畧能上口六岁而徧习之脱口皆成文采里党中遂有圣童之目以为先司空宗伯而后当重大其门者也一日误以小刀削牍伤其将指中风而殇太孺人素淸弱旣以侍养赠公积劳之后居丧哀毁已不能支至是爱子夭折朝夕涕洟遂成心疾久而日不能食夜不能寝外大母舆致其家亲视之奄奄日甚或曰是非大下以紫团参不足振其神气之涸先公从之尽一斤而疾退然心疾如故又十年始痊可乃举不肖太孺人之举不肖也外大母疾已亟日夕侍侧临产始归产之十有三日而外大母逝先公与蓼厓先生秘之不以吿旣逾月始知之惊恸绝而苏者七于是复大病治之一年而愈自是连举弟妹皆不育而不肖又孱甚无岁不以疾闻濒于殆者不一而足先公研田之入祇足供不肖医祝之需而太孺人以蕉萃之身重受累于不肖每逢危急呼祷于影堂占卜于龟人瓦人之从违惊皇于中夜之噩梦蓬首跣足其辛劬不可以口舌传也不肖虽多病而稍闲则先公课之甚严为讲汉唐诸笺疏以及通鉴通考诸书太孺人辄以栗果赉其乏先君有事则太孺人摄讲席焉不肖补诸生一纪而以学使者交河王公之荐应赴都下自以终鲜兄弟力辞得请次年以拔萃贡成均再辞不许太孺人曰欧阳詹求有得而归以为亲荣夫但云有得尚不过世俗之荣倘能有得而又有闻焉是则吾所望于汝也其行矣不肖以庚戌春勉治装北上时新例许赴选人之籍入对阙下不肖投牒成均遽归壬子太孺人复令不肖北试京闱而媍张氏卒又上累太孺人癸丑被放以词科之荐为吏部所覊未及试期不肖成进士选庶常得预今上覃恩加封太孺人已而左迁外补不肖方切于晨昏之恋幸得自便南还抵家先公方得足疾治之而愈次年秋太孺人亦得足疾已而又得心疾未几又得脾肾并泄之疾不肖仓皇失措百方治之稍痊而先公逝太孺人哀悼惨怛于是疾遂不可为然太孺人虽沈绵乎而见不肖经营丧葬之事未有不再三抚慰也自城南阅墓工归未有不呼婢子辈进饮食时寒暑也时问及近状未有不怜支应之拮据也于是卧病复一年以乾隆四年十二月初三日卒得年六十有八呜呼乳哺之恩率以三年太孺人之劳慈祜于不肖者至于十有余年而后息肩而此十有余年之慈祜乃世闲为人母者所未尝之境则太孺人之圣善岂凡为人母者所可同而不肖十年京洛其失养之罪又非凡为人子者所可同矣太孺人雅工诗顾未尝辄形之纸笔不肖所见惟送婶氏董孺人北行尝有长句二首或问之则曰此非闺阁之急务也性不佞佛比邱无敢过吾门者尝曰我身后必不许作佛事九宗七族之中亦有强悍不可使令者独至太孺人之前无不俯首媿屈曰此善人也喜怒不形于色虽僮仆未尝加以呵斥治家综理有法故以十亩之田充祭祀燕享之需而沛然未尝有所诎于是万学使九沙偕诸亲表公议上谥曰慈懿纪其实也合葬于先公木阜峰阡不肖伏考古妇人之有行状始于六朝之江淹任昉宋儒王柏讥之以为非其非之良是也然诚有圣善如吾太孺人而又出不肖之自叙则固不同于一切碑版假谀墓之金以欺人者谨述

　　

　　鲒埼亭集外编卷十二 鄞全祖望绍衣

　　传

　　○吴职方传

　　吴职方祖锡字佩远别号稽田晩年亡命更名鉏浙之嘉兴县人也吏部文选郞昌时子而为世父贵州按察使昌期后职方旣贵公子妇翁则少詹事徐汧也资地鼎盛才具尢轶羣顾瞻咳吐令人自废尢喜结纳豪俊为友朋谋急难一麾千金曾无吝色时中原大乱东事又急职方思有所以自见剑客土豪无不揽结讲求出奇应变之学又料京城必危而思预储勤王之旋欲身任浙西以浙东属之许都然约未定其父吏部之祸作吏部故东林复社中眉目而首揆周延儒门下士也居吏部要地时昕夕出入首揆门颇任喜怒以持铨事遂为祁公彪佳所紏适延儒宠衰思宗震怒亲讯于中左门严刑拷讯论死资产入官时许都以乱死忌吏部者欲并陷职方于其内以尽之徐尚书石麒力持之得止职方家旣落痛心父难思所以干蛊而庙社旋亡益不自得江南建国甫一年又破时职方资产四万在嘉兴库中令其客经营出之降将陈洪范方下江南参预军事职方旧与善洪范谬为矢天言其降出于不得巳倘得闲必不肯负故国职方大喜曰将军能为姜伯约吾当任饷卽以四万资产与之洪范旣得金实无意易辙也而开薙之令下职方跳身去于是狂走南抵滇中东之海上以及诸山寨水舶中如醉如魔总求一得当以自慰而不知天命已去空为愚公之移山而已未几当道刋章名捕四出踪迹一子瘐死狱中妻徐氏挈家转徙无宁日然职方展转柳车复壁之闲既以好义知名故亦多出大力以护之者浙江提督冯源淮为故相冯铨子以所亲为都将职方深结之一日遇华亭徐副院孚远于芦中与之偕归副院故完发居然前代衣冠也闾巷人稍籍籍源淮闻之惊惧卽遣都将至职方家缉之职方迎谓曰有一伟人在此足下愿见之乎都将曰吾故以是而来莫妄言乃故谈他事良久徐屏左右入密室都将见副院再拜曰幕府有危机公宜速去是夕都将以舟送副院而告源淮曰无有葢职方之受欺罔如洪范辈虽多而时或以获济滇之亡也郧阳十三营尚保残寨职方重趼赴劝其出师挠楚以救滇十三营已衰困不能用职方思入缅甸道阻乃还天下大定遂无所往然终不肯归老南康宋之盛亦遗民也叹曰斯人东西南北所至栖栖孰知其胸中大志有百折不衰者巳未卒于山东胶州遗命不必归附卽葬于大竹山中其在滇时尝任职方郞中云妇弟徐征君枋以父死誓不入城居山房者四十年其与职方形迹不同然交相重征君毎语及之则曰刘越石之流也呜呼职方遭君父之变流离顚沛一饭不忘事虽不成君子伤之

　　○徐都御史传

　　徐都御史孚远字闇公明南直隶松江府华亭县人太师文贞公之族孙而达斋侍郞裔也崇祯壬午贡士方明之季社事最盛于江左而松江几社以经济见夏公彝仲陈公卧子何公悫人与公又社中言经济者之杰也时寇祸亟颇求健儿侠客联络部署欲为勤王之备陈公任绍兴府推官公引东阳许都见之使其召募义勇西行杀贼又令何公上疏荐之而东阳激变之事起陈公心知都无他乃许以不死招降之大吏持不可竟杀都旣杀而何公疏下已召之公贻陈何二公书曰彼以吾故降耳今负之矣故陈公虽以功迁给事而力辞不赴马阮乱南都尢恶几社诸公乃杜门不出南都旣亡夏公起兵公赞之闽中授福州推官已而以张公肯堂荐晋兵科给事中闽事不支浮海入浙而浙亦亡钱忠介公方自浙奔闽相见于永嘉恸哭忠介复拉公同行会监国至再出师公周旋诸义旅闲欲令恊和其事而悍帅如郑彩周瑞之徒不听公劝忠介以早去时诸军方下福宁围长乐忠介望其成功不用公言公复返浙东入蛟关结寨于定海之柴楼巳而郑彩弟兄累畔换忠介贻书于公服其先见卒以忧死然公虽告忠介以引身而其栖栖海上卒亦不能自割特其来往风波之闲善于自全则智有过人者监国自长垣至舟山公入朝从之时宁绍台诸府俱有山寨以为舟山接应柴楼最与舟山声息相近以劝输充贡赋海滨避地之士多往依焉迁左佥都御史辛卯从亡入闽时岛上诸军尽隶延平衣冠之避地者亦多延平之少也以肄业入南监尝欲学诗于公及闻公至亲迎之公以忠义为镞厉延平听之娓娓竟夕凡有大事谘而后行戊戌滇中遣漳平伯周金汤闲行至海上晋诸勋爵迁公左副都御史是冬随金汤入觐失道入安南安南国王要以臣礼公大骂之或曰且将以公为相公愈骂国王叹曰此忠臣也厚资遣之卒以完节还公归有交行诗集明年延平入白下不克寻入台湾延平寻卒公无复望饬巾待尽未几卒于台湾闽中自无余开国以来台湾不入版图及郑氏启疆老成耆德之士皆以避地往归之而公以江左社盟祭酒为之领袖台人争从之游公自叹曰司马相如入夜郞敎盛览此平世之事也而吾以亡国之大夫当之伤何如矣至今台人语及公辄加额曰伟人也公一子郑氏内附扶柩南还未几其子饿死故公海外集佚不传呜呼明季海外诸公流离穷岛不食周粟以死葢又古来殉难之一变局也几社殉难者四夏陈何三公死于二十年之前公死于二十年之后九原相见不害其为白首同归也蛟门方修县志以公有柴楼山寨之遗来访公事先赠公曾预公山寨中知之最详予乃序次而传之

　　○推官温公传

　　公名璜字宝忠浙之乌程人也大学士体仁族弟生二月而孤太孺人陆氏抚之破屋一闲无帷帐君姑沈老病且饿同坐卧一板箱种火煨粥以为食敎公读书姑卒哀毁如子而公所业亦成天启七年有司闻于朝诏旌其门又一十八年为崇祯癸未公成进士方体仁之贵也门生属吏附之者如鹜内而九列外而开府监司指顾可得而公夷然自守反与东林诸公结契名在复社第一集其举丙子贤书以侍母不上计体仁死其家有润仁者郷举拆糊名得之相顾曰此乌程家也置之副科而公无以此指之者论者以比之史氏弥坚弥巩然公于体仁落落而阁讼事则颇不以复社之言为当方南都以防乱揭逐阮大铖公曰阮大铖为眞小人钱谦益则伪君子眞者易知伪者难测斯人得志卽小臣亦当裂麻争之况同僚耶时人不以其言为然而不知其言之中也其成进士也年已六十出吴给事甘来门吴甚重之释褐得徽州府推官甫之任而国难作恒引佩刀叹曰此身终当付汝又一年南京破徽之绅士金侍郞声起兵公竭蹶助城守而降人黄澍为反闲引王师入公与其孺人茅氏呼其十四岁女则方熟睡问曰何为呼我茅曰死耳公与茅引以绳扼之而绝孺人亦死公拔刀自刎公初名以介字于石祈梦于于忠肃公祠忠肃入梦为之改名遂从焉陆孺人有家训行于世予尝与明史局诸君言谓明宰相中如江夏贺公高阳孙公辈多子弟从死不论而以世臣死国事者昆山顾文康公曾孙延安推官咸正钱塘知县咸建曁弟举人咸受推官之子天逵天遴江陵张文忠公孙侍郞同敞蒲州韩公从孙歴城知县承宣青州兵道昭宣余姚孙文恭公孙相国嘉绩长山刘公子都督孔和嘉善钱公子吏部棅从子职方旃长洲文文肃公弟舍人震亨子乘呜呼盛矣乌程温氏有推官非亲支要亦宰相家儿也华亭徐文贞公族孙中丞孚远亦以从亡完节终于海上而温之死尢足为其相君一洗门戸之玷是皆唐宰相世系表所逊也方拟作明九相国世臣传以昭故国之乔木而未及因先作推官传

　　○胡吉云传

　　胡守恒字见可别字吉云南直隶舒城人也至孝父遘厉疾守恒匍匐五祀列祖前愿以身代父恍惚中闻有告之曰为汝子解汝厄瞿然汗下而愈成崇祯戊辰进士授湖州府推官湖州于浙西俗最恶守恒至绅士不敢干以私德淸令贪而愎巡按以私属守恒令乃纳金于瓮诡称食物以进守恒发视还之卒令移病去甲戌新令以推知入选侍从守恒治最擢编修乙亥诏令五品以上保任可知府者一人翰林科道保任可知州知县者一人而守恒以舒城学官孙士英上得知深州士英上海人也后以城守死节戊寅充皇太子讲读官上尝召见太子守恒从因取章奏命以条析称旨上曰髥讲官有用才也旣一年当更直上命勿易辛已以葬母归时流寇充斥江北连岁不登守恒请于漕督史公可法以库金告籴楚中而令饥民结义旅以拒贼会献贼合五营兵大至知县王道光时已丁艰幸谢事不复问参将孔庭训孱甚麾下亦无兵或劝守恒挈家入京不可集县人议城守众推守恒主兵舒城学官杨廷璧者江都明经奋然请助城守且曰公为张巡吾为许远万一不济以死继之壬午正月贼尽锐攻以洞车穴城穿者数处守恒辄堵塞之以火油洒贼贼多死贼射书曰不下吾且掘尔先人墓亦不顾贼购守恒甚急而城中人心愈固乃孔庭训竟迎贼城陷或曰薙发可遁守恒斥之被执不跪贼以刀剜其膝鏦以矛骂不绝口洞胷而死弟守初从兄守身守素守已守悬从子永禧永跃永翼永佑同死幼女许张氏坐闺中痛哭贼慰之愈骂亦被支解永禧妻吴氏守恒妹适金氏从女适江氏者皆死舒民感守恒义或匿其父走金陵仍窃其尸坎而埋之漕督以闻诏赠少詹谥忠节而廷璧亦与其子济之同死廷璧字荆璞

　　○夏万亨传

　　夏万亨字符礼别号葵南南直隶苏州府昆山县人也登万歴戊午科释褐婺源敎谕厉士有方学政大起岁大祲捐捧设糜以食饥者守令以下争和之全活甚众升知西平县事是时两河为盗窟郝良贵房星袁营曹闯环列山泽所过城邑无不摧残万亨筑堤治郛练兵保甲为御贼计至悉居民安堵三年调知夏县县洊被兵民无宁宇万亨内以德绥民外以诚感贼有钞掠城下者单骑开门谕之或不听命则曰宁杀我母杀我百姓也贼相顾惊异称为好官不杀一人而去署永城县总兵刘超用威凌厉万亨抗不为屈已而超叛杀都御史王汉河南震动朝命督师丁启睿帅军讨之诸道兵集者数万军需器械悉万亨转输不绝超旣伏诛幕府以功上荐天子嘉之命行劝农副使事踰年京师失守万亨北向恸哭曰臣当从死顾有八十老母从皇上乞身空门奉老母天年耳遂奉母归南都卽位以万亨谙中州情势使逆太后于河南复命擢江西布政使先是万亨至中州有豪右恣为不法万亨闻于巡按御史寘之理至是嗾谏垣劾万亨以县令不当超擢藩司乃改按察司佥事分巡南瑞时国步方臲卼人无固志万亨务为整暇威爱兼施初至给兵饷旣给赢十之一以诘吏吏曰此故事公所当有也万亨正色曰侵夺军资岂我所为况今何时乎立命补给保宁王驻南昌家人豪横不法万亨执而笞之王府羣隶大噪皆持白梃围万亨署南昌士民数万趋王府谓柰何杀我夏公焚门而入巡抚都御史下令戢之不听王惧急请万亨万亨至则曰夏公无恙我辈何为时在任未三月也升按祭使兼右布政使事兼绾七印南都陷万亨奉母至抚州属门人之为临川令者将返南昌南昌亦陷万亨与临川艾命新艾南英奉益王倡义降帅金声桓招之不应提兵卒至城溃被执声桓犹欲降之万亨赋绝命词见志遂遇害于建昌一门死者二十余人其母以少子得全归里

　　○石嶐传

　　石嶐字映昆陜西三原人也负奇畧喜读孙吴兵法贼陷潼关徒步入京陈恢复三策当事者不能用甲申京师陷鬰郁抱恨而死其入京时有诗曰从来赵括易言兵寇盗于今尽据城几点烽烟销汉垒万家风雨泣长平将军格斗徒持戟文士空谈欲噉名密迩晋阳忧不细谁能先立亚夫营手排云气谒青旻阊阖门前虎豹蹲直节何时酬古道危言先已见疑人春风习习摇花面好雨酾酾垫角巾数欲请缨还自笑书生无梦到麒麟西京文字托幽深仙掌垂旒横玉簪词赋几人凌八代画师原自重千金滹沱河畔浓阴合万寿山前晓月沈彩笔欲投良可惜从容抱膝续高吟

　　○周之藩传

　　周之藩者字长屏不知何许人也崇祯中曾为福建参将乙酉进前军都督府总兵官时方大举出师诏之藩以所部由江州出直抵南昌遥授御营右先锋永胜伯郑彩节度已而不果封福淸伯延平失守之藩踉跄趋扈追兵旣急大声呼曰吾大明皇帝也乱兵争前执之知其非是羣矢集如猬遂死时方大暑羣尸臭腐虫出之藩摊尸五日玉色莹然

　　○宋菊斋传

</div>
    <div class="pagination">
<a href="鲒埼亭集_page29.html">上一页</a><span>...</span><a href="鲒埼亭集_page25.html">25</a><a href="鲒埼亭集_page26.html">26</a><a href="鲒埼亭集_page27.html">27</a><a href="鲒埼亭集_page28.html">28</a><a href="鲒埼亭集_page29.html">29</a><span class="current-page">30</span><a href="鲒埼亭集_page31.html">31</a><a href="鲒埼亭集_page32.html">32</a><a href="鲒埼亭集_page33.html">33</a><a href="鲒埼亭集_page34.html">34</a><a href="鲒埼亭集_page35.html">35</a><span>...</span><a href="鲒埼亭集_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
