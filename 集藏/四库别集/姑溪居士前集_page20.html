<!DOCTYPE html>
<html>
<head>
    <meta charset="UTF-8">
    <title>姑溪居士前集 - 第 20 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>姑溪居士前集 - 第 20 页/共 38 页</h1>
    <div class="content">



　　姑溪居士前集卷三十二
　　钦定四库全书
　　姑溪居士前集巻三十三
　　宋　李之仪　撰
　　手简十六
　　与霍子惠迪
　　栖迟江上滨三年矣罪垢未洗不敢輙自齿于一时贤士大夫之间眷怀好义之勤固无毫髪间断德誉蔼然毎恨相从之晚于是遽先翰墨所以推借甚宠而仰求见予之自似是传闻不能无过亦或奉告者率多溢词也钦佩盛意但深恐悚岁杪苦寒比日不审燕居体况何似瞻望絶百余里杳未有欵近之期遡风可胜跂咏介还甚速殊不尽鄙怀尚觊嗣音
　　又
　　儿童时道金陵周览胜致怅然如与古人晤语方时【阙】才半日舣舟之顷而今日不异掌握间人存地灵茍
　　得从容指頋之余则可慕可叹可笑可悯班班寔同所寓窃承无复世頋一意文词翰墨间日与云烟鱼鸟追逐后先因而自托于组绩叹咏之际想像超轶尤恨羽翰之不我借也
　　又
　　防谕作字固好之而终不能彷佛来贶凌轹遂获防绎妙趣真我师法也近日米芾元章可与贞元元和间人相上下颇得其讲贯否尔后可以时复交驰盖不待相见而后深契也表德音书下谕庶几见录于逰从之末以托久要愧企愧企
　　又
　　眷聚无恙容昜上问金陵诸禅老多竒者必常过从相乐故人李正夫子无咎美爽克肖医中成德余无一防尘埃近得之于一舟往来间尔触类以来则胜气无所不在何时相与周旋物色以投警遇临笔眷眷
　　又
　　钦慕髙逺咫尺未得奉殷勤披写相尽欿焉此怀惟付之有【阙】而内诉所乗则未昜如是也三月被问四月张君佐出所予别纸遂温前所赐始欲展转叙致既而势可以出入之图一见门下亹亹之念期必一信不谓皆在不可形迹未忘吾罪多矣窃应扫轨【阙】春分从谢絶专介忽领来贶擢髪不足以书其罪则所谓多者曽何足以名之邪系咏寛博临笔语塞
　　又
　　凡此诸况德余书中略见梗槩比来病困意味殊恶累日用医今早方出应接稍须完养或得一践素期是乃畴昔之所欣愿也贡书蚤晚如着令一方得人之盛固不能先髙明颖者先出不独古人之贤力疾具问极灭裂寒暄不常倍希保啬
　　又
　　防委谕书墓榜强所不能寔愧有玷先烈寻写下再阅之不甚满意因循未能再作便当牵率奉命后时之罪庶几寛假
　　与王君瑞
　　久闻乐义尽养为乡里之所钦挹因名自激已有瞻承既矣之负于是首辱枉頋頋所得何从攷之过听不遗但有愧向不图方自所后势不得展叙绸缪申绎加贶欿焉自疚殆不知所容措别来起居复何似非晚登门欵布感遇未间更期以时善卫
　　又
　　一水不为逺不谓今日才得识面又复怱遽不能粗申所怀仰愧屈临殆不知所容措尚幸不晚登闻庶获详尽燕寿胜縁得结髙义何慰如之但拙陋不足以形容仅得不虚来命尔皇恐皇恐
　　又
　　闻风久矣一水独瞻见之晚系怀可知晚来体况佳适承在即中未果俟谒来日早望访及
　　又
　　久不相闻昨日邂逅尊翁方知已叅告辱手示伏审晚来为况佳胜诗阕遂防开发老来昜得齿软欲勉强少乗其味輙不能谨归上异时或得击节绪余庶几一脔知鼎也出沐可以相见否
　　与董无求
　　自夏徂秋竞传行李将归迎侍朝夕伺问觊得一瞻奉间被来报乃审势地峻不容自辍以便所私虽选任为可喜而遂阻面叙可胜系吝盛寒日来起居复何似履歴如是无异乗长风破万里浪虽欲少却其可得哉更蕲重爱前对异数新正不累为寿倍深祝咏
　　又
　　累年江上相从毎见未尝不叹息久之夙昔非尘埃中人而留滞许久果兹进擢其慰浣可以咫尺论耶尊夫人贵眷既到必遂安居京师乍到不无与意叅差处半年已后方有况顷所备谙不然安得一坐十七八年也拙陋平平人复其味犹如此况美才朝夕要近恩数之来将不可遏则未昜先后形容荷相知之深惟恨山不髙尔太平丁君文学行义之士必去相见敢望委曲为应
　　又
　　里巷落莫久不修驰中间师道子椿继至奉手笔礼重意勤弥佩岁晚寻图申叙而家私疾病相仍生计漂溺一力酬对其能收所裕以究愿布之怀邪缱绻不舍我劳如何日来乐职奉亲履况何似美誉益隆遂将濶步华要为一时之所歆艶苶焉何堪剧増钦系
　　乂
　　比防二公偹承际遇之盛平日固奉期如此屡曽面闻矣然自此超特乃其基渐也神和气秀表里如一自是二三地位更宜静以待之近附修建合宫之地稀濶盛典主人为妙选想已在延辟续当驰庆次
　　又
　　比得佳篇致叹不知其已想今又更超邈资养有来宜其一出便在人上也别藳有余无吝开发为别昜久蹭蹬不获奉问每过北律见壁间字如获接奉以故怀思不少忘也秋髙日来起居何似为禄不屑冗琐古人固以是踔厉自起取功名致髙逺奉期非咫尺更希加爱俛契勤祷
　　又
　　比有去此之类日计瞻晤得以自慰专介忽辱惠书礼数过厚感愧无已行笔非复昔日几自成一家之学矣切幸周旋以博不逮冗甚恕草草
　　又
　　久以多事不果通问眷言雅好不忘钦挹间承恩数优异但有欣慕而常情所当先者朝夕是怀竟亦逮拨其归行略或在见亮况畴昔之所防者邪庚伏近日雍容美践居兴増胜初路之翼方屡振以乗逺举故九万里而图南将所愿不可望矣鱼鸟间无以自寄其生特于是时借传闻以投庆慰向风防然挥汗殊不谨肃
　　又
　　伏承继被宠数遂膺简在是有以致之适兹相值尔钦仰钦仰久以多事寻失修庆悚息都下既久况味不与外方等盛年正宜奋勉以席亨运况共事皆气类也非晚果成北去定获欵近大暑未暇周悉思企思企
　　又
　　诸君倡和诗犹未得披览不谓衰朽亦在记录寔为欣幸也或防不鄙得尽余藳岂非至愿
　　与何知县【庆长】
　　衰晩流落寔门下旧物钦咏超特固知典刑所钟而参承之幸不谓蹉跎以至今日仰佩存录不独有慰畴昔而至诚俯格似非一报縁中而能致者每一念及未始不愕眙自失求其因而不可得必至归于如是也少别共惟尊候起居佳胜髙才逺器正论自有所归惟是未即旦暮亲依可量倾遡瞻望欵席倍深缱绻
　　又
　　孤苦孱露强顔世轨操二十年迁奉之心窃髙素深之蠒髀消而坐増感叹亦已屡矣不因天假之便寔钟盛义自得卜至于就窆殆无一毫髪可恨而周旋委曲多先鄙意而为之地虽已累形遭遇不可忘之哉然与言每及必雪涕滂湟而不已仰惟泉下积累之厚其必有兆于杰敏在其他事固不可昜以负荷况大事成就之如此耶归语家人无问幼贱莫不手加额上嗟叹相劳凡所闻皆谓度越数千百年岂复有斯人也行当刻石以颂不朽执笔可胜系吝
　　又
　　逼岁到家即欲遣人修谢以去此差久一畨酬对不容少自辍荏苒稽缓慙悚无已大礼后日有余暇府政必在迁召之次虽邦人重惜其去然势恐不能复借以留审如是则回避之嫌可以遂寝私淑恩眷于是不得而兼亦冀近承大冯德泽所被而逺依小冯陶冶之赐也不胜朝夕跂颂之至
　　姑溪居士前集巻三十三
　　钦定四库全书
　　姑溪居士前集巻三十四
　　宋　李之仪　撰
　　手简十七
　　与洪觉范
　　新正伏惟道履増胜世境所期敢伸善颂逼节自太平葬事归奉九月中所寄书恭审相府有请复见本来之相过烦委谕固非所堪而致庆常短未免輙乗末轨要之亦是幻中一事似可喜也书未得间邂逅入京之便尝草略布叙窃计发封不能无数尔日来为况复何似自是稍安家居日得通问次瞻跂之勤临纸自不能已
　　与明祖印
　　十年于此欲一到山中向尔蹭蹬况本分人在为其可輙自缓邪以所期于目前犹有其数则妙晤周旋岂又事得而计也毎念及之罔然不忘其味穷腊气候将变庶几春物烂发获从候虫时鸟飞鸣跳跃以乗物外之乐前履新正不敢以俗礼自勉伏惟对时受庆
　　又
　　不相见动逾数月世路间如蜂窠蚁垤扰扰自营之不暇虽道德髙风不忘依咏而随念有所形容则未尝不临纸见夺浩然感叹之不已也岁杪盛寒恭惟起居胜常老境又添一岁轮回亦是一事安得明空软火从容霜日以承解脱警防之晤系仰拳拳非笔下可究适有田间之行殊愧踈略
　　又
　　劬劳之日伏防示遗专委经防寿香时果曲形賛祝衰晩何堪岂足辱记录之如是至于亲寓翰墨展转资借祗奉増畏未知何以为称也感激滋甚或云故事当屈轩从一到州中审然遂得一面为慰书所不能载者当幸披拂以竟
　　又
　　送石楠人回奉书计已尘凂渐有春色山中之乐如何伏惟所履佳胜暂过湖州十日为归期迤逦图诣左右次逼行草率至愧
　　又
　　晩来承访别怱遽不获究论入夜欲再奉晤雨大作跬步亦艰殊怅仰也伏惟起居佳胜来日必不行当幸披展繁昌雪五寸如到彼小缶分珍压瘴疫乃一良药也凂凟为愧
　　与资福堂头
　　顷防专介枉教巨轴累张率皆相期过情之语命剪焉弗类未昜为据而钦承勤腆祗佩为愧道塲日盛学者至奔走天下而化蓁莽为兜率内宫是茍然者邪作礼未涯日剧系咏
　　又
　　伏闻一时胜流多防席下固知有以摄受而因縁至此更复何求晋人彤弓玈矢不为有矣讵不谅哉钦叹钦叹衰病涉秋稍能扶持但举动未免须人故作客不无过虑须更少日粗涉安健即图一展奉次时不可失业根奈何
　　又
　　麻纸之贶继枉厚意然亦何用借手之过又不敢不留皇恐皇恐碑文背轴为竒庄严其饰而复脩以多本感刻感刻茶匙乃钵囊旧物亦闻久而未识此则尤为珍惠也
　　与珪首座
　　流落穷逺几闻足音而喜髙义鼎来已出度外而示出定相不觉汗下从容促膝初不谓所得乃如是之富其为欣幸未昜咫尺可论别后日期作书因循未逮专介遽至累幅相先防绎眷勤可量铭佩恭审涉夏以来动履清胜裁报稽迟负愧何已想必谅其懈怠也
　　又
　　钦承以正坐元本分防中须其人当此位但极耸叹政兄日夕防聚其乐可涯以主人之贤而诸髙德遂同一席下而又有一时人物常与往还地当要冲户外之屦填委信心所广是亦垂手方便渐冷稍安他伫面欵
　　又
　　日者不明巨浸一苇见临时意所隆怀德滋重至于超出世表寔相期于翰墨中则佛法人事一时俱了眷言欣慕十日犹恨促别之遽也别来欲作书偶将有所适故未暇及尚尔蹭蹬驰情可涯日来体况复何似咫尺定将再有周旋之幸已否遡风耿耿
　　又
　　落莫忽类缺甃生涯茍为日复一日事耳鼎然相頋遂得一快意于谈笑文字之间久无是境界矣其慰忭宜如何哉别后有雨雪悬知必届华藏欲图修叙而不及到家在何时斩新福地得吾人数君子相与表发天其成就此地将邂逅崛起慰人望之深邪家居为况不佳何时一笑周旋有间频冀流问
　　又
　　昨日不堪欵然雪中无聊所得亦多矣早来为况何似以病作都不曽周旋更俟齿疾稍瘳也少间且过此吃面比之天宁飵似差胜耳一笑睡不着和得张敏叔诗漫录呈冷金乃此纸也未砑白者尤佳乃小白者但不精耳少间面奉
　　与政书记平叔
　　秋渐凉伏惟起居清胜中间专人至防惠书并见寄与少冯佳篇感激厚惠无任愧服适以失一二十余岁孙子追念不能已正在衰荒中不能为答其后疾病相寻饮食顿减加之遂涉暑候奄奄如泉下人亟欲牵强载叙终不能如意但引睇倾怀慙负不暂释尔计亦有以亮之与世相忘久矣独得于世外诸人不能舍去然倍众佛事因而体究归宿乃是弃计亦觉境界颇热非一世所习而业报纒绕堕此机穽竟至不复出头然不出头间輙时自懴悔作来世解脱之念其于妄言绮语游戏所得姑用以排遣岂足为文文亦何名诗不图流落为作者之所收采如髙明即叩作者之域何啻所愿望不及端如刘梦得序灵彻诗而录其经来白马寺僧到赤乌年及青蝇为吊客黄犬附家书之句也未与元白相见时得吾友已详元白来即加详滋恨未即周旋也要之我辈相投固不待见见亦有其时得一念常在足以为慰资福日来愈盛来者无不賛叹修建渐完备此亦世间世无足低昂惟不昜得者诸上善人俱防一处想像斯语今达斯地茍病少间挐舟一昔便在目前但不使作谢灵运幸甚
　　与崇因钦长老
　　张子伟来意斯人雅涉丛林又久在金陵必能深欵妙晤比叩之輙云未始相及固已重叹潜德不耀髙出流辈窃谓如此正宜抑扬末法绍兴祖令闲中但自咄咄辱来示方审果契私念正论所归讵可回跂于必以力胜者邪滋畏得之已晚而不果先事一致鄙勤也雄辨坚力济之以垂手不倦相见防下不异觉城东际真一时盛事也未果修敬香火尤剧系咏
　　又
　　屏处淹及阅岁初失咨承致先宠问虽重愧不敏而世外髙风尤及跂颂久之方克具记踈懒固不可录亦方时往来常检以脱畧然慙负眷懃未能遽至忘念也专介被手墨亹亹数幅殆无一字虚设氷雪不渝倍深耸慕大暑敬审日来道味増胜咫尺未有周旋之期临笔耿耿
　　又
　　到此数与天禧通慇懃亦常及丛林畴昔其报甚悉何为辄遗吾兄虽不敏之责不可逃然天禧亦当分一半伏读来示栗然汗下金陵佳处想日有胜践未果杖履周旋庶几翰墨尘迹时有一笑之地如何如何
　　又
　　麻纸新绵御米皆珍物也见遇如此被赐増感乍出世应接处多荷烦致厚过宠愧戢愧戢
　　与天寜老
</div>
    <div class="pagination">
<a href="姑溪居士前集_page19.html">上一页</a><span>...</span><a href="姑溪居士前集_page15.html">15</a><a href="姑溪居士前集_page16.html">16</a><a href="姑溪居士前集_page17.html">17</a><a href="姑溪居士前集_page18.html">18</a><a href="姑溪居士前集_page19.html">19</a><span class="current-page">20</span><a href="姑溪居士前集_page21.html">21</a><a href="姑溪居士前集_page22.html">22</a><a href="姑溪居士前集_page23.html">23</a><a href="姑溪居士前集_page24.html">24</a><a href="姑溪居士前集_page25.html">25</a><span>...</span><a href="姑溪居士前集_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
