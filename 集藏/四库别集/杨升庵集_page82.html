<!DOCTYPE html>
<html>
<head>
    <meta charset="UTF-8">
    <title>杨升庵集 - 第 82 页/共 140 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杨升庵集 - 第 82 页/共 140 页</h1>
    <div class="content">
轧轧鸦 

杜牧登九峰楼诗白头搔杀倚柱遍归棹何时轧轧鸦【注云轧轧鸦棹声也】 

若光嵫景 

江淹诗属我嵫景半赏尔若光初嵫景崦嵫之景若光若木之光一喻老一喻少也 

甘泉歌 

秦始皇作骊山陵周回跨阴盘县界水背陵障使东西流运大石于渭北诸民怨之作甘泉之歌云运石甘泉口渭水不敢流千人唱万人讴金陵余石大如塸此歌见三秦记余编风雅逸编秦以前古歌谣搜括无遗而乃复遗此刻梓已行不容窜入遂笔于此信乎纂录之难周也 

寄衣曲 

唐长孙左辅寄衣曲云征人去年戍边辽水夜得书字盈纸挥刀就烛裁红绮结作同心达千里君寄边书书莫绝妾答同心心自结同心再解心不离书字频开字愁灭结成一夜和泪封贮书只在怀袖中莫如书字固难久愿学同心长可同左辅盛唐人诗集亡逸此诗英华亦不载故谨录之 

高禾?秉选唐诗正声 

五言古诗汉魏而下其响绝矣六朝至初唐止可谓之半格又曰近体作者本自分晓品者亦能区别高禾?秉选唐诗正声首以五言古诗而其所取如陈子昂故人江北去杨柳春风生李太白去国登兹楼怀归伤莫秋刘???虚沧溟千万里日夜一孤舟崔曙空色不映水秋声多在山皆律也而谓之古诗可乎譬之新寡之文君屡醮之夏姬羙则羙矣谓之初笄室女则不可于此有盲妁取??负罐而充完壁以白练而为黄花苟有孱壻必售其欺高禾?秉之选诚盲妁也近见苏刻本某公之序乃谓正声其格浑其选严噫是其孱壻乎 

石碣阳镌额 

东皋杂录云汉碑额多篆身多隶隶多凹篆多凸惟张平子碑则额与身皆篆也慎按三代钟鼎文有欵识隐起而凸曰欵以象阳中陷而屈曰识以象阴刻之印章则阳文曰朱子阴文曰白文盖古今金石同一例也刘禹锡宜城歌云花台侧生树石碣阳镌额不见汉碑不知此句为何说也 

盛小丛 

乐府诗集有突厥三台其辞曰鴈门山上鴈初飞马邑栏中马正肥日旱山西逢驿使殷勤南北送征衣乃唐妓盛小丛诗也传者失其名 

攂鼓 

岑参凯歌鸣笳攂皷拥回军今本攂作迭非近制启明定昏皷三通曰发攂当用此字俗作擂非攂亦俗字然差善于擂古乐府官家出游雷大皷雷转作去声用 

宝祙腰彩 

礻?末女人胁衣也隋焬帝诗锦礻?末袖淮南舞宝礻?末楚宫腰卢照邻诗倡家宝祙蛟龙被是也或谓起自杨妃出于小说伪书不可信也崔豹古今注谓之腰彩注引左传衵服谓日日近身衣也是春秋之世已有之岂始于唐乎沈约诗领上蒲桃绣腰中合欢绮谢偃诗细风吹宝礻?末轻露湿红纱 

杨素诗文 

杨素作柳弘诔云山阳王弼风流长逝颖川苟爽零落无时修竹夹池永绝梁园之赋长杨应诏无复洛川之文又尝以五言诗七百字赠播州刺史薛道衡词气颖拔风韵秀出为一时盛作见文苑英华素本以武功显而文藻若此 

靺鞨 

靺鞨国名古肃慎地也其地产宝石大如巨栗中国谓之靺鞨文与可朱樱歌云金衣珍禽弄深樾禁籞朱樱斑若缬上幸离宫促荐新藤篮宝笼貂珰发凝霞作丸珠尚软油露成津蜜初割君王午坐鼓猗兰翡翠一盘红靺鞨葛鲁乡西江月词云靺鞨斜红带柳琉璃涨绿平桥人间花月见新妖不数江南苏小恨寄飞花簌簌情随流水迢迢鲤鱼风送木兰桡回棹荒鸡报晓二公诗词皆用靺鞨事人罕知者故详疏之 

荳蔻 

杜牧之诗婷婷袅袅十三余荳蔻稍头二月初刘孟熙谓本草云荳蔻未开者谓之含胎花言少而娠也其所引本草是言少而娠非也且牧之诗本咏娼女言其羙而且少未经事人如荳蔻花之未开耳此为风情言非为求嗣言也若倡而娠人方厌之以为绿叶成阴矣何事入咏乎 

李太白相逢行 

太白相逢行云朝骑五花马谒帝出银台秀色谁家子云中珠箔开金鞭遥指点玊勒乍遅回夹毂相借问知从天上来怜肠愁欲断斜日复相催下车何轻盈飘飖似落梅娇羞初解佩语笑共衔杯衔杯暎歌扇似云月中见相见不相亲不如不相见相见情已深未语可知心胡为守空闺孤眠愁锦衾锦衾与罗帏缠绵会有时春风正澹荡莫两来何遅愿言三青鸟却寄长相思光景不待人湏臾发成丝壮年不行乐老大徒伤悲持此道密意无令矌佳期此诗予家藏乐史本最善今本无怜肠愁欲断四句他句亦不同数字故备录之太白号斗酒百篇而其诗精练若此所以不可及也 

栀子同心 

梁徐悱妻刘三娘诗两叶虽为赠交情永未因同心何处切栀子最关人唐施肩吾杂曲怜时鱼得水怨罢啇与参不如山栀子却解结同心韩翃诗槟榔满把能消酒栀子同心好赠人 

张正见咏鸡 

张正见咏鸡诗曰蜀郡随金马天津应玊衡上句用金马碧鸡事下句用纬书玊衡星精散为鸡事也以无为有以虚为实影略之句伐材之语非深于诗者孰能为之严沧浪乃云张正见之诗虽多亦奚以为岂知言哉 

四言诗自然句 

江淹别赋春草碧色春水绿波送君南浦伤如之何取诸目前不雕琢而自工可谓天然之句他如梁元帝秋水文波秋云似罗唐罗昭谏蟋蟀赋羙人在何夜影流波与子伫立徘徊思多抑其次也近世知学六朝初唐而以饾饤生涩为工渐流于不通有改莺啼曰莺呼猿啸曰猿戾为士林传咲安知此趣耶 

乐曲名解 

古今乐录云伧歌以一句为一解中国以一章为一解王僧虔启曰古曰章今曰解解有多少当是先诗而后声诗叙事声成文必使志尽于诗音尽于曲是以作诗有丰约制解有多少又诸曲调皆有辞有声而大曲又有艳有趍而乱辞者其歌诗也声者若羊吾夷伊那何之类也艳在曲之前趍与乱在曲之后亦犹吴声西曲前有和后有送也慎按艳在曲之前与吴声之和若今之引子趍与乱在曲之后与吴声之送若今之尾声羊吾夷伊那何皆辞之余音袅袅有声无字虽借字作谱而无义若今之哩啰嗹唵吽也知此可以读古乐府矣 

杜诗与包佶同意 

包佶诗波影倒江枫与土诗石出倒听枫叶下同意二句并工未易优劣也 

阴火 

易泽中有火素问云泽中有阳焰注阳焰如火烟腾腾而起于水面者是也盖泽有阳焰乃山气通泽山有阴霭乃泽气通山文选海赋阴火潜然唐顾况使新罗诗阴火暝潜烧是也东坡游金山寺诗云是时江月初生魄二更月茖天深黑江心似有炬火明飞熖照身栖鸟惊怅然归卧心莫识非鬼非仙竟何物注引物类相感志山林薮泽晦明之夜则野火生烟散布如人秉烛其色青异乎人火刘须溪批云龙也非是坡公西湖诗又有湖光非鬼亦非仙之句与此可互证 

酒龙 

陆龟蒙诗花匠碍寒应束手酒龙多病尚垂头又咏茶诗思量北海徐刘辈枉向人间号酒龙北海谓孔融徐邈及刘伶也 

青岚帚 

陈陶咏竹诗云青岚帚亚思君祖绿润编多忆蔡邕陈张君祖竹赋青岚运帚碧空扫烟蔡邕竹赞云绿润碧鲜绀文紫钱 

唐诗不厌同 

唐人诗句不厌雷同绝句尤多试举其略如忽见陌头杨柳色悔教夫壻觅封侯王昌龄春闺怨也而李颀春闺怨亦云红粉女儿窓下羞画眉夫壻陇西头自怨愁容长照镜悔教征戍朏封侯王勃九日诗云九月九日望乡台他席他乡送客杯人今巳厌南中苦鸿鴈那从北地来而卢照邻九日诗亦云九月九日眺山川归心归望积风烟他乡共酌金花酒万里同悲鸿鴈天杜牧边上闻胡笳诗云何处吹笳薄莫天塞垣高鸟没狼烟游人一听头堪白苏武曾禁十九年胡曾诗云漠漠黄沙际碧天问人云此是居延停骖一顾犹魂断苏武争消十九年戎昱湘浦曲云虞帝南廵不复还翠娥幽怨水云间昨夜月明湘浦宿闺中环佩度空山高骈云帝舜南廵不复还二妃幽怨水云间当时珠泪垂多少只到而今竹尚斑白乐天诗绿浪东西南北水红兰三百九十桥刘禹锡云春城三百九十桥夹岸朱楼隔柳条杜工部诗新春看又过何日是归年李太白云万重关塞断何日是归年莺莺诗自从销瘦减容光万转千回懒下床不为傍人羞不起因郎憔悴却羞郎欧阳詹太原妓诗自从销瘦减容光半是思郎半恨郎欲识旧时云髻样开奴床上镂金箱李贺咏竹云无情有恨何人见露压烟笼千万枝皮日休咏白莲云无情有恨何人见月晓风清欲堕时陆龟蒙送棊客诗云满目山川似奕棊况当秋鴈正斜飞金门若召杨玄保赌取江东太守归温庭筠观棊诗云闲对奕秋倾一壸黄羊枰上几成都他时谒帝铜池水便赌宣城太守无 

簏簌 

唐李郢诗薄雪燕蓊紫燕钗钗垂簏簌抱香怀一声歌罢刘郎醉脱取明金压绣鞋簏簌下垂之貌又作??鹿??敕李贺春坊正字剑子歌挼丝团金悬??鹿??敕其义一也薛君采语予云 

读书万卷 

杜子羙云读书破万卷下笔如有神此子羙自言其所得也读书虽不为作诗设然胷中有万卷书则笔下自无一点尘矣近日士夫争学杜诗不知读书果曾破万卷乎如其未也不过拾离骚之香草丐杜陵之残膏而已又尝记宋宣政间文人称翟水文叶梦得汪藻孙觌四人孙尝自评曰吾之视浮溪浮溪之视石林各少十年书石林视翟忠惠亦然识者以为确论今之学文者果有十年书乎不过抄玊篇之难字效红勒之轧乱而巳乃反峻其门墙高自标榜必欲晚古人而薄前辈何异蜉蝣撼大树乎 

吕用之 

唐吕用之在维扬日佐高骈专权擅政有商人刘??负妻裴氏有国色用之以阴事构取??负愤惋因成诗三首曰宝钗分股合无缘鱼在深渊日在天得意紫鸾休舞镜断踪青鸟罢衔钱金杯倒覆难收水玊轸倾欹懒续弦从此蘼芜山下过只应将泪比流泉鸾辞旧伴知何止凤得新梧想称心红粉尚残休幂幂白云将散信沉沉巳休磨琢投期玊懒更经营买咲金愿作山头似人石丈夫衣上痕深旧甞游处徧寻看覩物伤情死一般买笑楼前花已谢画眉窓下月空残云归巫峡音容断路隔星河去住难莫道诗成无泪下泪如泉涌亦湏干诗成吟咏不辍一日晚见一虬鬓者叟行步迅疾眸光射人揖??负曰子哀心有何不平之事??负具对之叟夜果入用之家化形于斗拱之上叱用之曰所取刘氏之妻并其宝货速还之否则随刃落矣用之惊惶夜遣干事赍金并裴氏还??负??负夜从舟去虬鬓亦无踪迹 
</div>
    <div class="pagination">
<a href="杨升庵集_page81.html">上一页</a><span>...</span><a href="杨升庵集_page77.html">77</a><a href="杨升庵集_page78.html">78</a><a href="杨升庵集_page79.html">79</a><a href="杨升庵集_page80.html">80</a><a href="杨升庵集_page81.html">81</a><span class="current-page">82</span><a href="杨升庵集_page83.html">83</a><a href="杨升庵集_page84.html">84</a><a href="杨升庵集_page85.html">85</a><a href="杨升庵集_page86.html">86</a><a href="杨升庵集_page87.html">87</a><span>...</span><a href="杨升庵集_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
