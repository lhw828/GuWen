<!DOCTYPE html>
<html>
<head>
    <meta charset="UTF-8">
    <title>诚斋集 - 第 96 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诚斋集 - 第 96 页/共 120 页</h1>
    <div class="content">　　杨子曰农夫之播种也种黍不生稌种稌不生黍有种此而不生此者乎学者谨之
　　杨子曰尧舜有存心无放心桀跖有放心无存心
　　庸言十二
　　杨子曰居其前者不欲继其后贤之进也难居其后者不欲立其前贤之立也难
　　杨子曰读书者非言语之谓也将以灌吾道德之本根荣吾道德之枝叶也本根将枯枝叶将瘁试取圣贤之书一阅焉枯者茂瘁者荣
　　杨子曰有败诈无败诚
　　杨子曰古之君子虽贫不粥祭器虽寒不衣祭服晋文请隧不与贫而不粥祭器也仲叔于奚请繁缨与之寒而衣祭服也
　　杨子曰天下之物不可不有而有之者其有不赘不可不无而无之者其无不匮
　　杨子曰登髙者未必跌而尝覆车于夷涂夜坐者未必寝而常失旦于昧爽
　　杨子曰总干而山立南丰子曽子之文也发蹈厉眉山子苏子之文也
　　杨子曰生而知者信其当然也学而知者见其所已然也惟其信于斯故曰诚惟其见于斯故曰明明之之谓贤诚之之谓圣诚而不知其所以诚之之谓神
　　或问曰古之有道之士入水不濡入火不热入兽不乱羣入鸟不乱行虎无所投其齿兕无所投其角信乎杨子曰然有道之士若是其异乎曰何异焉舜与共驩杂处也杂而不处不曰不乱羣乎宋司马欲害孔子也害而不害不曰不濡不热乎虽然此非圣人之至也而老荘妄意其为圣人之至也
　　杨子曰天地之间其犹炊与实物于甗而覆其上实水于鬵而炀其下判乎其不比也然水火之情协而气升焉则覆其上者潜然而零矣覆其上者彼其初燥如也潜然者奚自而来哉气也天地之为雨也亦然
　　杨子曰圣者天之习贤者圣之习
　　杨子曰虚者盈之终息者消之初
　　杨子曰君子食无求饱不足欲也居无求安必迁善也杨子曰君子以身观人以人观身
　　或问五行一曰水水者物之初有乎无乎杨子曰有者水之象无者水之质
　　或问物有相反相成何也杨子曰反者激之极成者反之定故饴之甘其极必酸荼之苦其极必甘
　　杨子曰今夫木同一本根也然方其荣也枯者或与之同日及其凋也生者或与之并时故华敷而叶霣枝槁而萌出此造化无息之妙也
　　杨子曰春秋之季天下何嗜乎利焉而已矣天下何疚乎夺焉而已矣不嗜不疚不利不夺也而圣门诸子方且侍坐而谈舎瑟而作以浴沂之水涤夺攘之氛以舞雩之风吹战争之尘彼视一世之所嗜所疚者何如哉或曰然则圣门忘天下欤曰否
　　杨子曰圣人之畏天也以民圣人之畏民也以天或曰忧驩兜失之宰予尧孔亦有遗照欤杨子曰圣人天也无遗照亦无遗覆虽然照有或遗也覆无或遗也或问至大至刚以直何谓也杨子曰无不容之谓大无能动之谓刚无可愧之谓直
　　或问喜怒哀乐未发谓之中发而皆中节谓之和何谓中何谓和杨子曰不观之天地乎阳气潜萌万物归根之谓中分至启闭序则不愆之谓和观吾心见天地观天地见吾心
　　或问致中和在彼为致也在此奚致焉杨子曰井不凿不泉木不钻不燧
　　庸言十三
　　或问天命之谓性率性之谓道脩道之谓教何谓也杨子曰天命之谓性人为云乎哉率性之谓道外取云乎哉脩道之谓教幸得云乎哉故令之畀之之谓命无加无损之谓率作之朂之之谓脩
　　或曰致中和天地位焉万物育焉中和之功用若是其大乎杨子曰子不见汉武之一怒乎追仇平城之役一怒萌于心天地万物何与焉而长星竟夭死人如乱麻则喜怒哀乐不中不和之征也然则圣人之致中和者何如哉
　　杨子曰富润屋不足以润一身德润身足以润四海杨子曰莫见乎隠未出门而如见大賔莫显乎微未使民而如承大祭
　　杨子曰水能湿夫火而隔之以金则湿者燥火能流夫金而乗之以水则流者止
　　或问无穷之谓理无尽之谓性而曰穷理尽性如之何曰穷无穷尽无尽之谓学
　　杨子曰金有范天地亦有范木可围天地亦可围易也者其铸穹壌之范量髙厚之度欤故易曰范围天地杨子曰学有思而获亦有触而获思而获其觌亲触而获其诣速
　　或问为人君止于仁何如斯可谓止矣杨子曰心有所先定之谓止建邦者先以都邑为止行旅者先以舎馆为止心不先止于仁虽囊括万善包举百行其吾物乎哉
　　杨子曰氷在其内而壶之莹外达善之出而不揜者肖之日月在其外而牖之辉内达善之入而不拒者肖之或问横渠子谓君子之学为天地立心奚为其为天地立心也杨子曰人者天地之心也君子者天地之心之师也有天地而无人无天地也有人而无君子之学有天地而无心也是故学立心立学亾心亾
　　杨子曰始雪而温阳之终也既霁而寒隂之穷也或问孟子谓天之生物使之一本而夷子二本何也杨子曰草木本乎根人本乎父父吾父以及人之父一本也父吾父亦父人之父非二本乎
　　或问扬雄谓仲尼见所不见敬所不敬圣人亦有诎也信乎杨子曰信斯言也则见董贤敬王莽亦仲尼矣杨子曰孔子之言未甞厉也至责冉求原壤未甞不厉也孟子之言未尝不厉也至答尹士滕之馆人未甞厉也
　　杨子曰孟子之文丰而约扬子之文瘠而腴文中子之文淡而甘至于荀卿有駮而已耳有芜而已耳
　　杨子曰圣人之言可以观可以知不可以指
　　杨子曰太极气之元天地器之辨隂阳气之妙五行气之显元故无象辨则有象妙故无物显则有物人者气之秀也性者人之太极也心者人之天地也动静者人之隂阳也喜怒哀乐者人之五行也孟子曰万物皆傋于我矣万物皆备而已乎
　　或问程子谓主一之谓敬无适之谓一何谓无适杨子曰心有他之之谓适
　　或问何谓惟精惟一杨子曰使后羿为王良得良失羿使王良为后羿得羿失良
　　杨子曰五色之变始乎金终乎水五味之变始乎土终乎火水火者隂阳之初也极其变者反其初
　　杨子曰知至不能至之非真知知终不能终之非笃信也非真知则自欺非笃信则自画
　　庸言十四
　　杨子曰易知则有亲乐其中之无险也易从则有功信其前之无阻也
　　杨子曰精气为物神而明也逰魂为变明而神也圣人观物而知变是以知生死之故圣人观变而知化是以知鬼神之情状
　　杨子曰富有之谓大业无足心也日新之谓盛德无止心也
　　杨子曰范围天地之道而不过过则诞曲成万物而不遗遗则私
　　杨子曰汤至热也久潄而凉阳争则一胜也泉至寒也徐咽而温隂化则一归也
　　杨子曰金遇火则释遇水则凝隂従阳者反其本土遇水则释遇火则凝阳従隂者归其宅
　　或问何谓动心忍性杨子曰动心君子之疢疾忍性君子之药石
　　杨子曰晨昏一日之昼夜寒暑一嵗之昼夜死生百年之昼夜鬼神万化之昼夜故通乎昼夜而知者知死生之故鬼神之情状
　　或问再思三思何故杨子曰夫子为季文子言之也不善而再思则善矣善而再思亦善乎况于三乎学者谨之
　　杨子曰大法不可犯诗云岂不懐归畏此简书清议不可犯故诗曰岂不欲往畏我友朋虽然清议之威甚于大法
　　或问君子之为善或以为好名何如杨子曰不可好者名也不可不好者善也善之与名其犹形影乎影之有无视其形名之有无视其善形絶影絶善灭名灭善可灭乎故教曰名教义曰名义节曰名节夫子曰齐景公有马千驷死之日民无得而称焉伯夷叔齐饿于首阳山之下民到于今称之而荘周曰为善无近名周之言可师则夫子之言可叛
　　或问横渠子云湛一气之本攻形气之欲何如杨子曰湛一气之君资形气之佐何谓佐曰以天地之气佐天地之气
　　杨子曰隂阳一气而二名隂言静阳言动隂外无阳阳外无隂
　　杨子曰三代国命在民与诸侯战国国命在士秦汉国命在民魏晋以降国命在兵
　　或问荘周云人之君子天之小人天之君子人之小人信乎杨子曰妄哉周之言也人之君子天之君子天之小人人之小人奚以知之曰天视自我民视天聴自我民聴
　　或问物以数来我以诚应将无堕彼乎杨子曰子不见夫镜乎无一物故见万物
　　杨子曰目以瞬而明气以息而和故日往则月来寒往则暑来
　　杨子曰神领意防者见惊于滕口涂説之儒下帷潜心者见诽于开门授徒之师噫
　　或问诸儒同异之说学者宜何从杨子曰事疑从古义疑从是
　　或问汉儒句读之学何如杨子曰非不善也説字无字外之句说句无句外之意说意无意外之味故说经弥亲去经弥疎
　　或问天地之性人为贵何也杨子曰君子自尊其身不敢自下于天地自贵其身不敢自贱于天地非尊贵其身也尊贵天地也
　　或问横渠子谓天象阳中之隂风霆隂中之阳何谓也杨子曰日月星辰明而有象象者隂之凝风霆幽而有声声者阳之散
　　庸言十五
　　或问横渠子谓贞明不为日月所贞观不为天地所迁何为也杨子曰日月所不能而况同民之吉凶作易之忧患乎天地所不能迁而况死生之故鬼神之情状乎
　　或问横渠子谓神天德化天道何谓也杨子曰静而存曰神故德动而周曰化故道
　　或问横渠子谓仁敦化则无体义入神则无方何谓也杨子曰敦而不化囿于体义而不神局于方
　　或问横渠子谓海水凝则氷浮则沤然氷之才沤之性其存其亾海不得而与焉推是足以究死生之说何谓也杨子曰水之聚散海不得而与吾之死生而曰有与焉者非妄则惑
　　或问程子谓鬼神者造化之迹何谓也杨子曰息而神盈天地之间消而鬼反天地之间非迹而何
　　或问何谓辟戸谓之干杨子曰不观子之嘘何谓阖戸谓之坤曰不观子之吸
　　或问何谓富有之谓大业杨子曰周公思兼三王以施四事何谓日新之谓盛德杨子曰孔子谓君子之道四未能一焉
　　杨子曰天下之治福常集于小人天下之乱祸常集于君子
　　或问饮食男女人之大欲存焉斯天理欤人欲欤杨子曰循其不得已天理也肆其得已而不已人欲也或问吾将仕矣事上官若之何杨子曰事长勿太亲任事勿太専用心勿太薄或人欣然曰问事长得事君或问学经有法乎杨子曰有四曰耳曰目曰心曰神虽然是四法者耳为下耳以聚之目以辨之心以思之神以防之辨之不莹思之不睿防之不精耳焉而已矣人适吾适人莫吾莫
　　杨子曰隂阳神而无名是以无极隂阳浑而为一气是以有太极隂阳辨而为乾坤是以生两仪隂阳始交而为雷风交再为水火交徧为山泽是以生四象八卦八卦具而万化生万化显而太极隐万化神而太极复或问弟子问仁问孝未甞异而孔子答之未甞不异其随才而寓防乎杨子曰果随才而寓防也是容心而择告也然则奚其异曰后之答忘前之答然则孔子亦有忘欤曰不忘不足为孔子
　　或问天生蒸民有物有则孰为物孰为则杨子曰天叙有典非物乎天秩有礼非则乎
　　杨子曰犬之性犹牛之性牛之性犹人之性此孟子之言也非意也孰意也告子之意也一以告子为犬不可以守庐一以告子为牛不可以驾车然则人也牛也犬也其性为一乎为二乎
　　杨子曰文帝之生财以取诸民者取诸己武帝之生财以取诸己者取诸民
　　杨子曰道必有所存曷存乎存乎人也当其存也至传于陋巷之臞及其不存也乃夺诸千驷之贵
　　杨子曰告子之论性不胜其离也以善外也非内也故作性犹杞桞之论以性随也非定也故作性犹湍水之论以性者人犹物物犹人故作生之谓性之论以性者知斯欲欲斯知故作食色性也之论一性数说一说百离告子而知性也自言之自离之故孟子曰邪辞知其所离



　　诚斋集巻九十四
　　钦定四库全书
　　诚斋集巻九十五
　　宋　杨万里　撰
　　庸言
　　庸言十六
　　杨子曰二程子之学以仁为觉以敬为守以中为居以诚为归以致知为入以明道不计功为用而韩子曰轲死不得其传其真不得其传耶其真不见其传耶杨子曰天下有至乐不笙磬而雅不刍豢而腴不麴蘖而酣君子趋焉众人去焉是未可以语俗夫也顔子不以一瓢易三鼎乃在于不逺复之一爻扬子云不以饿显易禄隠乃在于太元之一书其可乐者安在哉使其有可乐必有以易其乐
　　杨子曰公都子之问孟子其性之説有三告子曰性无善无不善此释氏之论也或曰性可以为善可以为不善此扬雄氏之论也或曰有性善有性不善此韩愈氏之论也孟子之时己有三家者流之説矣言性者不入于释必入于不入于必入于韩此三家者流之所知也不入于孟而入于公都岂三家者流之所知杨子曰画衣冠之法至三代则疎禹贡之法至商则宻杨子曰圣人之道犹天也一目仰之与万目仰之见之者孰大圣人之经犹的也一人射之与百人射之中之者孰多
　　杨子曰以礼制俗古也以俗制礼古乎哉汉武帝招儒生集方士杂议博采制作之劳终身不离于稽古而礼文之事终身不离于世俗去委巷而之委巷何也以礼制俗以俗制礼之异也
　　或曰孟子答公都子之问性曰心曰情曰才何也杨子曰安之之谓心发之之谓情能之之谓才三者一性之妙用也三者毁无以见性
　　杨子曰法无不良良而变则弊者起法无难复复而揺则良者迁
　　杨子曰人之于善最患于贱其所已得而贵其所未得未得之患得之既得之患不得之贵与贱之心相为循环非终其身循环其已乎
　　杨子曰夜气气之归根也平旦之气气之将春也自此以往其微绪千万而其大变有五然于五大变之中其存者二其居存亡之间者一其亡者二曰夜气曰平旦之气曰旦昼之所为曰牿之反覆曰违禽兽不逺二者之存吾徒可以自贺一者居存亡之间吾徒可以自警二者之亡吾徒可不大惧哉
　　杨子曰欲善易信善难故可欲之善不如有诸已之信且何必二帝三王之善欲之而不信之之为不可也匹夫之言非圣人之言然有能信之者可以王天下故髙祖之开基信三老仁义之一言也异端之学非六经之学然有能信之者可以治天下故孝文之致太平信黄老清净之一言也不然前尧后舜左周右孔日陈于前朝闻之夕弃之
　　杨子曰尧舜之允执厥中与求鸡犬之放同一警孟子之免乡人与耻指屈之疾同一愤
　　杨子曰古人之言意愈切者辞愈缓孟子告齐宣王当其责王臣之友不知其责士师当其责士师不知其责王
　　庸言十七
</div>
    <div class="pagination">
<a href="诚斋集_page95.html">上一页</a><span>...</span><a href="诚斋集_page91.html">91</a><a href="诚斋集_page92.html">92</a><a href="诚斋集_page93.html">93</a><a href="诚斋集_page94.html">94</a><a href="诚斋集_page95.html">95</a><span class="current-page">96</span><a href="诚斋集_page97.html">97</a><a href="诚斋集_page98.html">98</a><a href="诚斋集_page99.html">99</a><a href="诚斋集_page100.html">100</a><a href="诚斋集_page101.html">101</a><span>...</span><a href="诚斋集_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
