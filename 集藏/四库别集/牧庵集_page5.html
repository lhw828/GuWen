<!DOCTYPE html>
<html>
 <head>
  <meta charset="utf-8"/>
  <title>
   牧庵集 - 第 5 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   牧庵集 - 第 5 页/共 15 页
  </h1>
  <div class="content">
   牧庵集卷十
　　钦定四库全书
　　牧庵集卷十一
　　元　姚燧　撰
　　庙碑
　　长春宫碑
　　元贞之始年秋九月七日皇帝御香殿守司徒臣鄂尔根萨里集贤大学士臣布哷齐奏辅元履道逸真人臣张志僊言臣之曽师长春子丘处机为全真学于宁海之昆仑山太祖圣武皇帝当劗金之十年方事西域闻其有道自奈曼俾近臣刘仲禄持诏求之又急其见而迟其来继伻以迓之抽兵以卫之与语雪山之阳帝之所问师之所对如敬天爱民以治国慈俭清静以修身帝大然之曰天遣僊翁以寤朕命左右书其言又以训诸皇子者世祖圣徳神功文武皇帝以敕臣徐世隆载诸灵应之碑惟是太祖格天之年丁亥夏五诏因其号易所居太极为大长春宫由未有碑至是六十九年人已无知受命所自不及今焉陛下昭代晓之词臣俾刻金石则益不白于将来也敢昧死请制曰可十月十日事下翰林臣燧实以其日直笔故得兢惕以奉明诏臣闻老子曰取天下者常以无事用是究观厯古受命之君规规务取止乎禹迹之旧其所后服固非兵不能詟故萃众智驱羣雄谋而鬭之栉沐风雨露处暴衣审彼已效成败或累嵗逾纪耘锄未平可谓纷纷事至殷也矧我太祖天戈所直无敢傃刃视彻四海之土疆墟万国之社祧与臣妾亿兆苍苍以生之黔首不啻疾风之振林槁非囿夫祝蒙汜烛龙不照而马足所及其势犹不是止焉庸以较夫声教不出禹迹者仅如耳之在面有不能居其十一可曰自有生民以来所无惟所有逺故后服益多惟为猷大故乆焉而成功其事之殷有百十于古先者于是之时乃遑旁求方外之士从容暇豫犹功成治定束干戈无所于试之世不知统之艰苦不待长春之告顾于老子取天下者常以无事之言已阴契其説而防其机呜呼圣哉然考仲禄之行其年己夘长春承命絶宋金使币从其徒十八人者以行明年驰表谢之犹宿留北山幸已防趣使再至始发轫抚州经数十国为地万有余里蹀血于战塲避冦乎叛城絶粮于莽阒之沙漠自昆嵛四年而至雪山马上举防试之未及积雪之半触寒栗裹皲瘃宁其身之不恤以忧轸斯世计是劳勚有不在开国诸勲之下故帝锡之虎符副以玺书不斥其名惟曰神仙凡为是学复其田租蠲其征商癸未至燕年七十六矣而河之北南已残而首防未平鼎鱼方急乃大辟门遣人招求俘杀于战伐之际或一戴黄冠而持其署牒奴者必民死頼以生者无虑二三钜万人其推厚徳植深仁致吾君于羲轩者歴古外臣当受命之初能为是乎匹夫一言乡人信之赴讼其门聼直其家为有司者犹罪以豪杰以武自断而涣其羣以二三钜万之人散处九州统驭其手帝不疑之斯必有以岂屈子所谓名不可以虚作者耶有遇其时未必见隆于后世祖尝语其嗣道者曰乃丘祖僊翁朕及识之加赠长春演道主教真人二祖之见而知者然已陛下以闻而知顾为碑以表所由则长春之名借三圣以久者毋惑也臣又思之宫之与碑宜一其时太定宪三宗日不暇给嗣教真人尹志平李志常不请则宜以世祖之圣在位之乆其培树拥卫斯学之力而张志敬王志坦祁志诚不一言焉及僊今请而辄报可岂天固存列圣未究以待陛下为终之耶矧即位逾月为坛夀宁宫凡日月列星风雨雷电百神之亲上山川社稷林薮走飞诸祗之亲下莫不奏假赤章以禋致之十一月与改元端月才九阅月实三为坛其后坛之延春阁天步一再亲以戾止其为国与民介祉导和受厘请命者文亦极矣又虞自经厄以还禁为醮祠今虽开之京师而外未白也乃下诏万方其防若曰先皇帝令江之北南道流儒宿众择之凡金箓科范不渉释言者在斯听为若然先皇之开醮祠者有成命也为犯法臣所不爱竟柅而止自今其惟以先皇成命从事是世祖独未究者陛下又终之也呜呼事之开也有门而来也有涂其就也有时而成也有候方是诏下四海之人感激奋言始吾以为经厄之余丘氏之学熄矣陛下嘘而然之俾屯者以亨塞者以通梗其道者除之取其业者还之丛是数美于僊之身又冠之以宝冠荐之以玉珪被之以锦衣皆前嗣教者所无呜呼僊之求以报盛徳图以酬至恩其子若孙与云仍其来无极者为陛下祈永永万年当如何也臣燧敢拜手稽首而诗之曰
　　于赫我祖帝踪其武俾肃将之劗平下土既奠南邦西陲未疆廼鼓廼桴龙旗载扬何水不乱无山不越万国弱草刚风斯防逾十暑寒振凯未白六龙之骋确确其艰孰灼帝心休其益闲继夕以朝黄昊尚友方诏外臣道徳资取昆嵛载舝于于其来及之雪山年已徂摧沥厥肾膓为告悃悃莫匪至言身国之本维帝孚之曰天觉予饬无怠防子训史书虎符宠绥玺书诞告凡为尔学其复无挠又曰长春而所宿号即名而宫归主其教假以泽物宏帝之仁于死于俘必拯以全旋还其真子孙众有一絶一继孰世其守有惑其道而否臧之人曰不然太祖皇之矧我世祖封植益力曰尔长春朕幼及识太祖皇之维朕将之曽諡四言焕其唐之有严今皇乃圣乃哲身先孝治祖涂孙辙爰诏下臣伐石劘穹臣拜稽首二祖之功岂人不防维帝钦崇驱马飞亷属车丰隆或从上帝陟降斯宫靡祥不臻奚祉弗届于皇我皇万禩攸頼
　　普庆寺碑
　　大承华普庆寺者皇帝为皇祖妣徽仁裕圣太后报徳作也裕圣以嵗戊午来嫔越三年大帝建极当至元乙酉方廿有八年裕祖陟天在疚防防茹荼与蓼上以慰安大帝于倦勤中以惠鞠晋邸顺考成庙之不天皆俾不大尽伤乃心下为皇孙武宗圣上择师取友督劝于学俾知先王礼乐刑政以为治国平天下之具若曰乃裕祖获心九有者正由乎斯外接宗亲之防见内饬宫臣之率职致孝极慈敦睦示严如是而善韬智晦明以藏其用大帝才之闗政于家则曰于妇是谋投大遗艰不言意喻廿有九年顺考陟方又二年大帝登遐柱倾于天维絶于地急变秋也徐为图囬未尝大声以色益示暇豫经时无君四表不闻枹鼓以鸣召至成庙于抚军万里之外授是神鼎易天下岌岌者为泰山之安俾圣子神孙得以乗承今亿万年大徳二年诏武宗复抚军于北日侍慈闱者惟今皇上一人耳故情不分而爱弥笃怡言煦之摩手抚之食言而羮息言而廧又伺有无而増益之防太官塔纳监龙兴还由老无子自簿臧获数千指牛羊马驼蹄角亦数千田产赀货犹不与存尽献之隆福宫裕圣则曰吾何庸斯其赐今皇上四年裕圣上僊撤是献屋为殿三楹事佛妥灵以尽孝思由前顺考之国河内未至而还乃与今皇太后克成先志出居二年成庙登遐驰归京师内难谋作兆绪滋章先事夺之殄殱大慝清宫以待武宗之至既践天位惟以其月授皇太子宝中书令枢宻使诞告万方明年至大之元视昔所作图报弗称乃慨叹曰徳一也时则二焉始之报也吾未出閤惟其身今也登兹元良可不为天下报乃市民居倍售之估跨有数坊直其门为殿七楹后为二堂行宁属之中是殿堂东偏仍故殿少西叠甓为塔又西再为塔殿与之角峙自门徂堂庑以周之为僧徒居中建二楼东庑通庖井西庑通海防市为列肆月收僦赢寺须是资大抵抚拟大帝所为圣夀万安寺而加小其磐础之安陛戺之崇题楶之鶱藻绘之辉巧不劣焉亦大役也未尝发民一夫皆佣工为之其费一出宫帑既其落止浄供之修荐福防防或者裕圣乗云御风陟降自天歆兹崇报必反而酬阴隲于下降福穰穰者理则有之何难灼见焉惟今皇握黄图以负丹扆其大则天其威则雷霆其不测则神明惟是报徳而上之将不裕圣一世而止其孝思逺及烈祖者何穷已哉崇祥院臣请砻石以颂功徳敕命臣燧臣伏思之佛氏之言为书数千卷博大闳肆学佛之徒犹有白首不能遍观儒生未尝夙一经目虽勦为説终尔肤近不能深造其防故惟如敕所教惟诗报徳其辞曰
　　有岑其宇有践其庑有楹惟旅金铺雕础瞿瞿其瞻刿刿其亷秩秩其正于粲其严伊谁考斯帝宫亚匹则今皇帝觉皇氏即其即以图荐福于幽于我裕圣报徳是求惟我裕圣为烈无竞大帝遐征储席虚正时我成庙抚军龙荒惟朝委裘三月皇皇万里召赴天位畀据其神而明孰测为度如是拱黙宫居深安陋昔后毋帘政僣干惟抚慈孙于学知励又开太平大业今继始为之小其报犹私今焉一人以天下为以天下为孰专裕圣嘉与慈闱实普其庆徃圣已矣慈闱万年翼翼绵绵悠久如天皇上之心初岂以已觉皇贞之其锡繁祉江州庐山太平兴国宫改为九天采访应元保运妙化助顺真君殿碑
　　天下之人有安居不为其事者乎安居不为其事古曰闲民重其赋而刑随之今也山林之间羽服之流几何人哉苟安居不为其事人亦孰倡而致于其道庸心其教哉制授冲静真常凝妙法师提防庐山太平兴国宫録江州路道教汤徳润储赢于俭蓄细为大者十年始田履亩才及三千今万有竒谋其徒曰之宫庐山名祠也九天采访应元保运妙化助顺真君明神也殿实胜国所为既防且卑妥灵弗称其撤改为江西行省左丞吕公师防及其弟福州路同知师山行金玉局縂管师寛淮西江北佥宪师顺江浙财赋縂管师谦与诸子侄发米于庾割田于郊捐币于帑为乡隣先故富室佐财贫者输力如恐人后为殿七楹度髙百尺以祠真君夹为翼室右祠三官左祠四圣皆三楹前为拜殿合之衡广为尺百有四十缩身不足于衡十八之四若其攻金攻木埏埴设色之工殚极其技无遗巧矣遣其弟子熊应松周祖清驰书龙兴请燧曰斯宫之兴五百余嵗胜国盛时加号应元则皇元有天下之号已兆形于斯时迨今海防既一大帝至元二十有一年三十年今皇元贞改元之明年大徳八年凡四降诏一赐提防周得一余皆以赐徳润其于卫持斯宫使人不敢杂揉渎侮略于其间礼亦优矣徳润以是龙光洊至庐阜载躬重未云喻惟有奬率道流竭才新殿奉安元辰日夕祝厘祈永睿算维亿万年庻几深山友木石者报上之智毕于如此愿铭之碑谨并上图经匡庐得名与真君事实惟择笔焉燧诺而思真君灵贶数百年为有国钦崇章章传记者无庸重述未问而当告与疑而未莹者敢用陈之其引朱子传书排以歴陵博阳山为敷浅原其山卑小惟庐阜在大江彭蠡之交最为髙大宜所当纪然考禹贡言原非一兾之太原徐之东原雍之原隰皆以髙平得名何独岑絶如此庐阜可名原耶太抵是书载导河积石至碣石其间所经如龙门华阴底柱孟津洛汭大伾洚水大陆九河逆河入海又及其所防之水沣泾漆沮之入渭涧瀍伊之入洛亦何详也至岷山导江东别为沱又东至澧已跨蜀而荆数千里矣又曰过九江至东陵东汇入海数语而止亦何略也故朱子论曰以事情理势言之洪水之患惟河为甚时龙门九河事急民困势重役繁禹亲涖而身督之若江汉则地偏水急不待疏凿或分遣官属徃视况洞庭彭蠡之间三苖所居水泽山林深昧不测彼负险阻顽弗即功则官属之徃者未必遽敢深入是以致误者或多也因昔余昔拏舟成都至防门其所未至去秭归三百里耳秭归而下至江隂望海门而还长江万里浮防殆遍然蜀荆之山条脉聫络壮观天险者如眉之峨眉嘉之离渝之瀛山涪之鐡柜防之赤甲白盐巫山及峡之黄牛危岩絶巘刺天入云何啻千万与三十六江水防夔门者皆所不书其见遗者岂独庐阜哉要朱子之言千载不易者也其曰庐山始名南障由周桓王世匡绩学仙所庐故名匡庐图经已辨晋人纪者之诞所未问而当告者自周而上无为老子者何有乎今之祝厘时天子诸侯自求多福皆有禋祀禋祀多名合而言之天曰神地曰示人曰鬼神非直上帝也日月列星风雨雷电凡本天而亲上者皆神也示非直后土也山林川泽丘陵坟衍凡本地而亲下者皆示也人鬼则宗庙社稷凡有功生民死而庙食者也天子既祀天地圜丘方泽至于时巡则又燔柴四岳随其方山川皆望秩之不遗无文诸侯四时望祭其方五官五行山林川泽在封内者亦嵗徧之后王徳薄不能时巡既旷望秩于方岳诸侯复不世其国迁代无恒而嵗徧又废其封内惟道流之宇名山川者由祀其师以及其土之示虽未有疈辜薶沉牲币之备而洁斋以致忱者晨夕至焉国家以其依居崭防竒峭幽深缭郁当气粹淑之防其神必灵赐宫观名置官领之时大醮祠庸以奏假赤章上帝后土与本天而亲上本地而亲下凡曰神示可介祉导和斯世者莫不致之为位多至三千六百亦几秩无文矣实于时巡不举之典修之其宫顾为有国者之所頼焉呜呼亦有功世教之大者也然惜其知神之神不知神之所以神何也由杂夫荒怪也其尊无对大无余者皇天上帝一而已矣有曰上天神后者盖天言形体帝言主宰后君也与帝同出而异其名天子曰元后人臣匹天子者亦曰后春秋王与后之鞶鉴书伯夷禹稷为三后则后者又君臣同称昧者不知上帝后土视之巍乎其无朕也听之漠然其无闻也而造化之迹则体乎万物而不可遗乃以形求肖人为之上帝则冕珪衮舄以为失耶诗刺卫夫人玊瑱象禘胡然而天而帝屈原亦曰龙驾帝服若真有是人被是服者其来亦尚矣哉甚于后土加笄珈防翟七政一也日木火土服杀上帝月金水杀后土山林川泽之为王为大人亦若斯者奚足殚纪夫谁与祛之胜国之谬尤在増号淫昏之鬼婺源祠山梓潼之属皆帝之是则尊矣其如降上帝与之班何今事实所谓九天采访应元保运妙化助顺真君者九天之属见于天问注以九为阳数之极固无大窒于理唐李玭碑止曰庐山使者庙南唐曰通元府胜国太平兴国中易庙为观以年命之神宗进号应元保运真君徽宗易观为宫刋镂玉册臣而进之于时洪刍提防是宫奉安玉册实为之记举録异记开元十九年明皇梦神人金冠朱衣乘车而下曰我九天采访使者当馆我于庐山明日又降于庭命吴道图其真建祠山隂明皇亲书缪篆殿额以赐其文惟曰九天使者之庙无采访之称后世加焉其榜固在也然原以求之非必权舆有唐东晋之前方士辑五岳真形图为书曰嵩岱华恒皆有佐命之山而衡岳孤峙无有夹辅黄帝请命上帝建潜霍二山为储君青城山为丈人庐山为使者开元中天台司马承祯请立五岳真君祠使者之庙当作其时其説详而止据而不凿谓可祛齐谐志怪之惑者真知言哉理宗又加妙化惟助顺者无徴焉然使也衔君命以出者惟人也不能周知善恶之实彰之瘅之故采以资人之见访以勦人之闻神示何假人爵以为贵贱等威佐上帝行四时以运寒暑日月于上触石而出肤寸而合天布大泽云雨不终朝而施博大出百物而润泽于下神变功能如是其聪明正直而一有不待夫视宜无不见不恃乎听宜无不闻正老子所谓天网恢恢疎而不失者如必采以资见访以勦闻而始福善祸淫斯人则不采不及知不访不能通失将众矣乌在夫为天网耶余故惜其知神之神不知神之所以神者此也尽辨之其説犹多姑是举隅焉耳非独使读书以纉文造道而明理如徳润者知之可以髣髴鬼神之情状而不溺于所闻鬼神闻之亦怿豫于防防是燧斯言曰千载而下特见有如之人不可以非道诬也铭曰
　　维大旴晧下土是冐羣望降厘衡岳如卑南服之山匡庐莫夷有其岑有育其麓衡虞材之乌用不足气聚金寳腾辉中霄上与列星烂其昭昭倐噫而风随以云雨千里崇朝膏润斯漙造化之迹不掩如斯皆本二气良能之为维古哲王及始图报由时岳狩羣望必告嗟哉后王旷不省方或事云亭侈愆旧章维方外臣窃取咸秩大为醮祠无文毎及盘盘之宫负圣治峯其师汤君言出众从设格普天三千六百为位勃磎神示安宅撤搆斯宇髙广异先鐡鷟金铺尚副揭防爰奏赤章媚于上下不约而一万福来迓资我元后山积川増维千亿年万方其承走为之诗俾尔羽服鼓钟新宫步虚是续






　　牧庵集卷十一
　　钦定四库全书
　　牧庵集卷十二
　　元　姚燧　撰
　　庙碑
　　报恩寺碑
　　报恩寺者女僧妙徳之所创也徳金城韩氏子考讳诰任兵马都元帅彰国军节度使其先仕唐辽金大显徳适晋阳王氏王氏佩金符为工正生三子而夫卒乆之子娶妇各能自立徳悉以王氏业归之而繁畤之聂营元帅有别业昔以与徳徳将老于是既而闻有语其考方国初用兵际搜讨所忾于山因燬诸佛庐事徳怆然深念父武徳为国辟地之功虽大亦多斩刈焚荡之惨曩同气百人今存者独我吾妇于人而又寡子既植王氏矣吾其事浮图法庻得以资福韩宗乃削髪为比丘尼即聂营别业创殿像佛第建食堂厨库前翼三门后敞丈室而赡众有田如千顷及山林园圃水硙等利号曰报恩寺仍以沙门某见开山住持见即工正之弟而身别院以与尼居徳翊运勲臣之后趣向孤夐名达于徽仁裕圣皇后召见命坐赐之僧衣而元贞玺书及皇太后教两下以麻卫其寺是年裕圣幸五台徳实从眷睐优渥及还驻华严岭命今卫王阿穆格及亲王妃主从官数百人以香币至寺寻以寺为卫王集禧所今徳请纪其事于石余学周公孔子之道而于佛氏之书葢未暇也夫未学其道而为之言必将有戾徳又女僧也而志得吾文余辞之为宜然金城韩氏与吾先令公为姻戚而元帅公奋迹戎行克振世业武而不残风谊蔼然其后当着顾无闻焉而徳也出大室嫔贵族诸子有立乃割爱铲荣栖慕枯寂闵其父家中替求资福于浮图而劬躬所事事集不居可慨也已况其寺复为家集禧之所而归美报上臣职攸在揆诸义不得终辞虽然寺名报恩将孰恩之报耶若曰生我者父母也食我者大君也谓觉皇氏辟大法门储福利崇其像设冀收善果延洪圣歴于亿万年而宗支同茂覃及其幽明济度而有获斯酬其志亦足书已遂次第其颠末而系之以铭文曰
　　伟韩鼻祖穆于周武奕奕梁山变雅用取于后裔孙国以姓之不侯而民何千万斯其千万斯中絶不后漠乎无闻安所为究嗟维徳君生侯富骄移大盛门诸子翘翘三十而嫠介操勤志悼其考泽遽斩一世祝髪而僧曰韩吾承即其考田佛宇肇兴期以报徳昊天罔极迹是为孝展妇之特且虞吾身而不永年僧子以孙斯宇頼传俾尔归离奉尝宅相是其为言闻者恻怆我则譬之天与人殊嗟今诸韩胥彼桂如自根而干而柯而叶为叶茂繁何啻千亿其间岂门一萚先零夫亦何害贯古青青在人视之侯之家索自天者视犹一陨萚西铭有言民吾同胞矧尔同姓四海滔滔反覆始终理亦昭晰觉皇贞之韩氏未絶
　　希真先生祠碑
　　王氏自其大父义年四十生弃其父定定四十一亦生弃君与君凡再世为男官始李冲虚居丹阳庵后以奉金主元辰京官朝朔望祝厘隘陋县官易殿庑为雄丽赐额丹阳观君年十七从冲虚学者十九年师卒初即汴藁藏后迁之其乡徳兴龙阳观茔居三年还汴再居丹阳观汴人敬之如见其师四方贤士大夫假舘其庐无有虚月虽其徒厌讥不防也视其尤寒窘者或质衣为具归之其施如此其入也殊有择初汴受兵有富人将逃乱藏金二穴去后数年来访张人观聴即诈防服若发埋骨者兆绪将见谩诸役夫可市取祭物仅探得一穴恐祸已不暇及其余也约公取之而归我其半指藏所去去而其主死竟君死未尝语人无有知其处者与之期事虽风雨寒暑未尝爽言于孺子问以前朝勲戚大家事其言亹亹能倾究其隆赫衰摧之由听者忘倦皆可笔之野史亦知为诗精于赏识装禠书画盖与其师及从翰苑诸公逰故闻见独不囿于道流之狭也年八十五至元十三年十二月十三日无疾而终前终二年为茔曹门外表之以碑凡夙与其师相友与非其师之友尝名价重一时者皆具棺衾移其中又各传其乡里世次年夀为志以别墓至是其同门友王道祐及其弟子张某者之新茔从顾言也后七年族侄埭自汴至长安无他营求惟诵君夙昔之贤曰是埭所善也且其为人亦公所详宜铭其祠燧曰王君贤也王君方外人无形势可借以动人子徒以故旧而不忘之为计其乆逺子亦贤也君讳道清字正之河中临晋人赐号希真纯素大师铭曰
　　谓为不夀耶年几九十而人谁与夷谓为夀也耶享止其身而后者嗟谁由尊其所闻而不疑行之曰君所安我又何悲哉噫从享其师表祠有碑平昔之善载笔于斯尚俾来者可考而知
　　有元故资善大夫中书左丞赠银青荣禄大夫平章政事諡武愍公李公家庙碑
　　燧尝观人臣私庙之祭易乎古而难于今三代不论也汉之时功臣侯者土地人民传及子孙故嗣侯得以致隆数于其祖考世世无有所杀后封功臣皆虚邑无有土地人民子孙或官卑力微徃徃不能为庙与虽为庙以记曰父为大夫子为士以大夫祭以士祭既用生者之禄势有必不能致隆者姑借先宋氏言之如文潞公作庙洛西其先未尝将相顾受祭将相潞国尝将相者其子及甫惟得祭以大夫禄是于不为将相者致隆其真为将相者复加杀也如斯者几何人哉惟吕正献恵穆于文靖范忠宣恭献于文正世其将相者史册二百年间才一二见事亦旷世希有者也然自中元以来汉人父子继相者故丞相史忠武公与今资善大夫中书左丞赠银青荣禄大夫平章政事諡武愍公二家重辉袭芳震耀一时岂独为之子者信敬于昭昭厥考亦足以慰灵于防防矣惟李氏家陇西成纪者实秦将信诸孙汉至六朝门阀世竣惟与崔卢郑世姻不连他族唐季王西夏甚彊盛虽宋金尝加兵终莫能服我太祖始平之其宗有守某城者独战死不下子惟忠尚少求从父死为今分土淄州诸侯王所得于公为考后以金符监淄州有子十三人公次居四王妃爱其頴异尝子之在先朝故事凡诸侯王各以其府一官入参决尚书事公代其兄为之李璮为逆有迹淄州君独从公驰闻璮系阖门狱中璮诛得出上书赐偿所亡失授公淄莱路奥鲁总后改宣威将军益都淄莱路新军万户与城夹寨围吕文焕襄阳四年而下之加明威将军虎符丞相巴延南征宋兵戍郢十万城西郢鎻战舰絶隘为阵我舟不可越乃渠黄湾拖舟泛藤湖以出唐港弃郢去畱公后拒败其追兵行防新城沙洋下复破夏贵杨逻口下鄂汉阳从故丞相阿尔公时以左丞战荆口擒髙世杰下岳进沅沙市下荆南传檄归峡辰沅靖澧常徳诸州皆下之又徙镇常徳左丞狥地湖南丞相兵及淛泗以地逺援疎诏公与宋都统张茂实吕师防辟都元帅府江右公为左副都元帅破刘槃军下隆兴擒熊飞建昌抚瑞吉贑与广闽诸州皆下防宋幼主出降其将相陈宜中张世杰挟益王昰卫王昺浮海趋福立益王元以景炎闽广诸州应者十五郡县豪杰亦争起兵公出定反地大破吴浚军十万南丰浚走如张文虎复合兵十万又破之兜港伏尸三十里浚走合其相文天祥瑞金又大破之天祥走据汀别将孔遵穷追并破赵孟瀯军复其州而还龙兴守帅觊利钜室罪以阴与贼连已诛夷百三十家公还白其非辜出其未尽诛者狱中帅府改宣尉司加昭勇大将军同知江西宣慰司事寻加镇国上将军福建宣慰使又改江西宣慰使天祥复陷汀州收兵出兴国又击走之追四百里及之空坑散降其众二十余万禽赵时赏以下文武将吏数百人拜参知政事行中书省江西益王殂庙以端宗世杰复立卫王元以祥兴移栅海中崖山近去广治四百里授蒙古汉军都元帅经畧广东进复梅循英徳与广之清逺走王道夫击凌震海上获船三百艘禽将吏宋迈以下二百人又破其余军茭塘江淮省亦遣都元帅张范至自彰与共围崖山势计穷蹙度不能国资政陆秀夫抱卫王蹈海死获其金玺其将吏死焚溺者十万余人翟国秀凌震皆降世杰遁去风坏舟死海陵港南海平朝京师上劳苦之赐宴其将佐之有功陞者千授资善大夫中书左丞移省荆湖凡虏民男女奴鬻之者皆罪而正之常徳辰澧沅靖五州大荒民至易子以籴为发廪赈之所活为口亡虑十万计征占城诏使给粮仗造舟海南取得其宜黎儋之民劝趋之疾还诏从皇子镇南王征交趾败其兵天长府其王遂举国航海将舟师追之败诸洋中获海舰三百始公防城天长储谷待贼敓众议不果盛夏军士疾作涨潦冐营遽议旋军贼蹑败吾后拒王以公殿贼闭永平闗傅药弩矢射公贯负疮敓闗出竞以毒发薨思明州年止五十最其平生小大百战下城邑百有五十为户三百万呜呼其亦勤已后薨七年而赠官赐諡封公之命始下玊音仁煦恩重书棺人臣获此褒荣极矣公虽不可作已安知其不骨肉九原耶公讳恒字徳卿自号长白笃孝纯至淄州君卒方击両王闽广淄州君顾言我死必无讣吾儿使防丧纵敌南海平始克衔哀摧动屡絶且薨谓所从曰为我语晜弟妻子吾不得以时丧先公既抱恨以终天今复弃养太夫人而身先朝露于是遐夷吾目不瞑下泉矣其谨事之夫人王氏视分土诸侯王之妃姑也讣至夫人秘不敢闻之姑惟发哀私室公则再见梦太夫人曰儿今死战日南矣太夫人泣言吾再梦如是岂诚然耶夫人始情告曰妇恐无以安姑氏心也覆是乆矣始位哭服防呜呼死而精魄犹惓惓其亲可哀也已可哀也已子二人世安以监广州从朝京师授新军万户同知江西宣慰司事再嗣公益都淄莱本军万户后以正议大夫仍将本军佥江西行中书省事再陞中奉大夫参知政事行尚书省江西尚书省罢今以上官参知政事行中书省仍江西呜呼六官而三践公武已可见其才之无羞子职者自其既相亦解兵其弟世雄以宣武将军将之乃作河洪之诗使歌以祀公其辞曰
　　李氏之在与水细大河洪姑臧有夏而王越三百年传歴既长极崇而堕亦天之道日月作矣众星匿曜王孙始卑徂东自西淄水幽幽束楚之流曰位不丰犹监一州有蟊吾民有枭吾土吾力不能天子肆汝从父奔告帝嘉为心寖向用公廼渉潜沉泱泱汉水南纪所恃为地襄阳金汤陛陛公将万夫长围四禩而竟下之岷江失藩沿流列城振落摧干至莫难一文轨判裂万里収功九重授防维是武庚狂志复殷爵人号年大蠢瓯闽终兄弟及公膺奋击与鬬四年崖山翦克血其防鲵南海无波廏马笥衣其赉如何帝曰汝烈冝置左相授兵而子西护湖广公拜稽首天子万年帝徳圣神臣何力焉湖广听命壤三千里阴翕阳施赏刑自己及兵占城转粟黎儋归佐皇子致讨日南不测风洋冐履而三由淄而汉由江而海其渉日深蜚声日大蕞尔南夷曰尺棰笞狃胜者众轻于出危贼防我师不能炎暑雕弓绵绵犀甲败雨避来弗迎邀归以争既奔先编左广亦倾孰作士气公殿奋武斩辐短兵援抱鼓鼓格鬬比死冠缨不颠裹轊马革践迹文渊维昔祃时皂纛有翩廼今旋归粉篆丹旃兆寝悠悠魂魄辽逺致身移忠惟孝其本黼扆思之録其庸劳宠幽上公可谓曰公亡不亡公有良子亦秉国钧实法实似有严作庙笾簋维时神容与耶去此奚之维淄维汉维江维海其流或枯庙主斯毁何以丽牲乐石峨峨太史诗之以侑以歌
　　袁氏先庙碑
　　尝谓天下之人光显其家者由二道焉一则曰积徳有渐二则曰成功有防之二者不相资以始则相须以终如升也有阶而搆也有基开来有门而来也有涂无有无所乘依而径得者且千金之子将运千金之资犹不轻以相畀必择善贾可付而后授况造物者储灵竒之气赋经纶之才假光济之具俾佐兴太平之业非求夫修仁洁行善为焘后之谋没身百年穷踬不变未享其报者之家他子孙孰克当此哉葢袁氏由髙王父而下皆以诸生学修于其躬道行于其家化及于其乡下吏禄而本富于田者四世一辙而公受之始克大施于今呜呼积徳之难也如此夫而成功之难也又如此夫髙王父讳亨曽王父讳廸王父讳企京父讳铎公讳湘字润夫位至延安路兵马都总管其功烈之备年夀之至子孙之丽燧已最而叙之墓碑其可以屡书者今申言之曰方天之讫金命也提王公佐一节度之师来归吾元防之锋镝之下而卧之袵席之上脱民兵死狥地鄜延拓境千里凡负险羣聚资人为粮者莫不投甲相率而至去民盗死治延之初假之种牛而授以耒耜免民饥死自燕市药负以百十马牛即城为楼居之致医司掌为剂其间有以疾来者视所宜药与饵不求赢利去民疫死至今州民戴白者道旧相语犹然指城楼谓曰吾司命也昔汉朱邑为桐乡啬夫其惠止于未尝笞辱人且死其子曰后世子孙奉尝我不如桐乡民必我桐乡自今观之一乡之政非有夫千里之治也啬夫之贵非有夫通侯之位也不笞辱人未尝日拯民于死也奉尝者民而非歆其子也然魂魄犹裵囬恋嫪不忘其土无惑乎公遂为明神以祸福斯民嵗时妥灵享黍稷之馨于其孝子之手也庙在今延安属县肤施之东川去府治十里外袁氏别墅取延民之助祭之来之易也其年至元十九年其岁庚午其子昭勇大将军克忠前陇右河西道提刑按察使凡今廷臣之平章人物者必曰袁昭勇和而严不伐有功贤而有文章可倚以集事可谓能显亲无间言于子责者矣后之子若孙惟无他求其孝以是为师作迎送神乐章俾歌以祀公其辞曰
　　延阪兮上下延山崯﨑兮其童如赭延水湍驶兮不可以溉田天早霜兮又不宜于多稼城岩邑兮无衍夷公何为兮安畱斯慕吾义兮怀吾仁曰我延民兮吾父母之公逝兮再纪民过其庙兮其敬益起延故老兮沦亡其存今者兮匪孙伊子生者逃乱兮奔公为依死者白骨兮魂魄公归矧公后兮鼎昌子奉尝兮孙尸华衣兮綷防金章兮玉带总总兮林林来庙庭兮觐拜歌钟兮舞鼓兰烝兮桂糈舍登数兮偹仪公饱徳兮焉所公何为兮睨颦曰哀茧丝兮日窭吾民曩者五袴之家兮或今也无吾又何心兮独乐乎余身公子孙兮闻耸羣民子孙兮感而继泣谓公逝兮几年犹闚有无兮于余一室公神明兮若兹苟有善兮将知我祖父兮且毋公欺我子孙兮可公鬼饥子越兮父令妇龃龉兮夫命俗斁兮紊常公不刃诛兮犹杀之以病稼我田兮蚕吾桑糗我腹兮完我衣裳输赋孔时兮无复仓箱无重俾公兮一日増伤

　　牧庵集卷十二
　　钦定四库全书
　　牧庵集卷十三
　　元　姚燧　撰
　　神道碑
　　宋太常少卿陈公神道碑
　　大德戊戌燧舟游湖湘而陈公元凯方持宪节使湖之南既求追撰妣夫人李氏埋铭为粗叙陈姚同为有虞遗裔矣后五年燧持宪节使江之东而公以总管来莅建康驰书请曰吾八世祖宋太常少卿公以治平二年卒塟洛阳其后子以官为家死不以返塟故于太常墓失其地所曽祖少中公访而得之笔地之名与距城几何里歩以诏后昆志亦勤哉防荐离大兵终无有能至者七十余年矣元凯始成其志如所笔发墓验之果得范公镇所撰志铭摹以蜡纸副以家乘愿为铭树石以表墓道燧受读之其先頴川人唐迁于京兆广明中违乱于蜀家眉之青神其可系者琼生延禄延禄生赠兵部侍郎显忠兵部生希亮即太常公太常生京东转运使忱转运生简州司士参军挥司士生金儒林郎灏儒林生国子监丞克基国子生耀州三白渠规措使仲谦规生皇东东平劝农使膺农使生嘉议大夫建康路总管兼管内劝农事则元凯也子敬立最之凡十二世闻者慨息以为非清风素望之名孰能完有家乘得其传次如是之多哉燧曰是足为多乎哉苟推其世德而上之之十二世者又十二世而一耳尝读太史公书至其叙传于司马氏受姓所从上起颛顼子孙官居功烈文辞下及其身而止岂显亲者不嫌自明宜然耶故燧例之由谱姚氏亦逺本曰黄帝生昌意昌意生高阳是为颛顼颛顼生穷蝉穷蝉生敬康敬康生桥牛桥牛生瞽叟瞽叟妻握登见大虹意感而生舜姚墟故姚姓舜三妃尧二女娥皇无子女英生商均一妃癸比生二女宵明烛光禹受舜天下封商均虞城以奉先祀服其服礼乐如之以客见天子示不敢臣传夏厯商三十二世书可见者虞思箕伯直柄虞遂伯戱五世耳至虞阏父为周陶正武王頼其利器用妻以元女太姫生满赐妫姓而封诸陈以备三恪是为胡公胡公卒子申公犀立申公卒弟相公臯羊立臯羊卒申公子孝公突立孝公卒子慎公圉戎立慎公卒子幽公宁立宁公卒子僖公孝立僖公卒子武公灵立武公卒子夷公説立夷公卒弟平公爕立平公卒子文公圉立文公卒长子桓公鲍立桓公卒弟五父佗其母蔡女故蔡人杀太子免而立佗周太史过陈使以周易筮之遇观之否是为观国之光利用賔于王此其代陈有国乎不在此其在异国非此其身在其子孙若在异国必姜姓姜太岳之后山岳则配天物莫能两大陈衰此其昌乎佗取蔡女数如蔡太子免之三弟跃林杵臼共令蔡人诱杀佗而立跃是为厉公厉公卒弟庄公林立庄公卒弟宣公杵臼立杀其太子御冦完与御冦相爱恐祸奔齐桓公使为工正齐懿仲欲妻完卜之占曰是为鳯凰于飞和鸣锵锵有妫之后将育于姜五世其昌并于正卿八世之后莫之与京卒妻完以陈氏为田氏声之近也或曰食采田完諡敬仲生田穉孟夷生闵孟庄孟庄生文子须无文子生桓子无宇桓子生武子开与厘子乞厘子生成子恒及楚灭陈而恒得政于齐生襄子盘襄子生庄子白庄子生太公和迁齐康公贷于海上食一城太公防魏文侯于浊泽请天子求为诸侯天子命之是为田齐太公卒子桓公午立桓公卒子威公因齐立威王卒子宣王辟彊立宣王卒子湣王地立燕齐楚三晋合谋各出鋭师伐齐败之济西燕将乐毅尽取齐宝藏器湣王出亡及莒楚将淖齿杀之莒人立其子法章是为襄王田单大败燕军迎襄王入临淄齐故地尽复为齐襄王卒子建立秦始皇帝兼天下灭齐虏王建迁之共自商均国虞至是千九百六十三年矣此吾姚与陈始同为虞中同为妫卒同为田之未分者后建三子桓称王氏轸将陈氏而不及升岂升仍氏田耶自是田或多失传次王莾自以桓裔追封完为敬王以田丰为世睦侯奉敬王后莾死丰子恢辟乱过江居吴兴改姓妫五世孙敷复改姚姚惟陈可以世求轸生秦东阳令史婴婴生女成安君余余生轨轨生审审生安安生桓桓生愿愿生四子清察齐尚齐生源源三子寔崱防寔字仲弓后汉大将军掾属文范先生生六子纪防洽谌休光谌字季方献文先生生青州刺史忠忠二子佐和佐二子凖徽凖字道基晋太尉黄陵元公生伯眕建兴中渡江居曲阿新丰湖生匡匡二子赤松世达世达长城令徙居长城下若里生丞相椽康康生盱眙太守英英生尚书郎公弼公弼生歩兵校尉鼎鼎生散骑侍郎高高生懐安令咏咏生安成太守猛猛生太常卿道巨道巨生文讃文讃三子谈先霸先休先谈先梁东宫直阁将军义兴照列公霸先代梁犹以姓号国曰陈諡武谈先子昙倩继立諡文子伯宗继立崩文弟昙顼继立諡宣传子叔宝亡陈凡五主三十二年叔宝四子庄徽某某防稽郡司马司马生某晋陵郡司功参军司功生兼右补阙翰林学士翰林三子监察御史当大理评事苌秘书少监京少监以从子盐官令褒继盐官生高安丞灌高安二子伯宣伯党伯宣著作郎生旺旺生机伯党生元史元史生徽温州司户参军其自轸至机三十九世晜弟列者正书其传然自广明至治平实百八十七年以三十年一易世率之为六世太常而上四世其不可推知者二世耳呜呼载籍以来不陨其世德者惟独一门吾姚氏则自梁高平令可系而至今者二十有六世其上则或絶或续匹夫之家其可少觊哉呜呼亦有甚可感者古人为志纳之壤下必载其世次官勲实用备或世变时迁人有窃发知为何代大贤君子揜之不忍及其匶焉初不预为裔孙克念其祖求徴而谋也今元凯悼陈氏入蜀中防太常公始震而耀之亦其家之鼻祖也故既发视石而得其真大封树之碑表贲道刻石人兽如其始定于三易代八世之后亦古未闻者故燧感之且敬焉推吾逺本三千岁之上皆有稽于竹帛者详次授之非足止慰元凯于生死而有知亦必有吾同姓表章及此其庶几乎孝子不匮永锡尔类者耶因为楚人之辞岁时上冡使歌以祀其言曰
　　峻南峙兮崧高阻西鹜兮函崤趾北邙兮坡陀壖洛水兮波防防堂封兮偃斧古为藏兮几何所既夷兮已焉有不夷兮畴焉主将帝私兮之家俾鬼护兮神诃待裔孙兮为告頼石兮不磨维裔孙兮思慎其守不忍嘿兮求牛马走曰先志兮其成庶阶兹兮来嗣可防余亦虞兮遗苖匪妄胄兮华遥其统绪兮可寻具方册兮昭昭年数千兮世逾百生民祖兮或几及岂伊神明之后兮不与他族而中絶于何孟氏一言遽必五世而斩君子之泽坐令自今读其书兮亦取二三武成之防重曰往者兮垂芳来者兮自望勿替兮休声与妫水兮济悠长
　　高昌忠惠王神道碑
　　上畋桞林二月六日丞相臣大都平章臣扎兰宣徽使臣拜逹实克御史中丞臣布延直侍行殿丞相臣托克托丞相臣图沁特穆尔奏金紫光禄大夫遥授右丞相宣政使徽政使臣阿拉克布哈言臣伏自去年言念祖考往事列圣尝着防劳妄干威顔请褒幽隧圣量含曲赐允俞为降诰命追赠臣祖考布尔噶推诚賛治化臣仪同三司太传昌国庄愍公考银青荣禄大夫平章军国重事宣政使翰林学士承防领泉府司事逹实宻推忠益国辅治功臣开府仪同三司太师上柱国高昌忠惠王祖妣呼特呼讷完顔氏金源贵侯从封昌国夫人妣高昌王夫人臣虽糜躯补报无所惟有刻诸金石用章天休庶几先烈托垂无穷敢昧死请制曰可太师臣托尔济延丞相托克托又言昔盗杀大臣尝求王文忠公褒扬其功文忠不可其碑故存请发兵士如千百人挽之制曰无庸其令十象辇致仍敕翰林学士承防臣燧集贤学士臣愻翰林学士承防臣仲夀撰书篆额臣燧稽首承命谨按王曽祖考伊喇克们实竒尔氏初以百夫长事王汗可汗之为大号自唐以然今惟曰汗王今所加故兼称之曽祖妣夫人托琳齐诺生图卜布哈齐哩克萨理斡罕哈喇斡罕四人太祖方以神武戡定朔漠王汗与之有间图卜布哈率其属二百户来归径永古特为其王所止居之蒙古勒地遣其子约苏穆尔伪为商至帝所控宜然帝遣托抡萨理必塔台二人使永古特王阿勒呼木实克齐呼尔所召其弟与二百户者偕来帝问图卜布哈在王汗所何官曰为质也俾仍为质宴享则赐班坐大臣位帝征西域尽率其属以从防旌战劳赐回鹘户五百四十有八在太宗世又从帝弟睿宗平金明年乙未诏定宪宗时以两诸侯王与苏布特再征西域又率其属至有在行中明年至衮腾吉斯与诸侯王巴图会征钦察俄罗斯至阿苏齐黙斯城皆先登萨理斡罕夫人哈喇哈纳生昌公苏布特逹巴太宗分封功臣割顺天属县束鹿昌公初掌睿宗奏记睿宗上征事庄圣太后领所部民千户岁辛亥宪宗立极从庄圣所求致之诏蒙克萨勒为丞相昌国位其亚天下庶务惟决二人又领诸王副彻辰道伊啰勒琨大食蛮朝觐贡献敷奏宣发号令诸事明年因敕掌帑藏与祠祀医卜诸臣于昌国原申前制后二年蒙克萨勒卒领中书省终宪庙世权宠不移四子长故湖广行省丞相额森布次故御史中丞茂巴尔次王季四川行省平章布哈特穆尔王自防事世祖初与令太师淇阳王伊彻察喇同掌奏记后独掌第一宿卫奏记兼监鄂拓克总管府持为国假贷权岁出入恒数十万定缗月取子八厘实轻民间缗取三分者几四分三与海舶市诸蕃者兼户部尚书内八府宰相如马湩酹郊燔肉告神皆大祀也惟王司之又诸臣防疾可通籍入与否必是焉白诏凡祀厘金帛惟视其署有司始给十八年升总管府为泉府司丞相哈喇哈逊尝奏罢之二十有五年王请复之其年东诸侯王纳延叛帝自将往征王前茅而后殿之诏诸侯王而下生杀惟命亦既底平明年其党一王哈坦又叛成宗时皇孙诏王将卫士千人从讨之大破其军获辎重不可赀筭哈坦挺身走引分海隅归奏卫士疾战之劳请人赐白金为両五十制可及改制制为宣政院以王为使凡天下职僧之官何人宜为从所调奏祝髪之徒入罪罟者惟与是官同听有司不得专决二十七年叛王罕都犯西北鄙帝又自将往征至杭爱王累战皆防叛王逺遁抚安邉民与置驿传而还明年拜荣禄大夫泉府大卿凡诸侯王副车贽壤奠至庭者王则传胪受之成宗元贞之元罕都遣诸侯王额琳沁出兵犯西陲帝召王曰卿名素重非身往不可卿能行无对曰効死臣职惟陛下命加银青平章军国重事十月获额琳沁与所部偕来大德三年兼翰林院学士承防领泉府司事最其赐赉珠衣宝带清东青鹘白鹰及豹出中帑外坊者月异而岁新之不次计以大德八年七月二十有五日薨享年五十七葬狼山水峪二子丞相其长结桑卫皇太后实世王官掌传胪都王副车凡贽壤奠初尚诸侯王叶卜肯公主布尔罕再尚诸侯王阿济格之孙公主都抡呼都拉次布喇尼敦宿卫乗舆内八府宰相银青荣禄大夫大司徒遥授左丞相使太府院翰林学士承防娶广平忠武王女布哷齐女二人长特济格为东平忠宪王子大司徒鄂都岱夫人次女姑姑为诸侯王玛纳斯妃孙女古济格为诸侯王哈济妃因尝槩王自元甲子以及薨年迨事两朝朝惟近清光一日未尝居外实阅四十一寒暑世之知者才是职守与从跸讨叛数事而止自余朝夕訏谋左右弥缝入宿出卫所以奠枕九重者其功将多中禁深秘外不得闻惟帝知之故虽没世犹不能忘特崇其爵于百揆上王之高昌使臣隣无以复尚匪独其身又贵其子两皆入践台衮矧其晜弟从子布列中书宥宻者犹众有之呜呼盛哉铭曰
　　人臣之位等絶数异进爵及王为世极致嗟王生臣祖宗两朝禁近身居蜚声逺遥帝崇象教王使宣政九有祝髪竭蹙听命王在泉府舶交诸蕃匪利货还来逺志存疆埸云扰王每从讨险阻践逾帝躬是保斯皆其外人所易知毗賛于中谁悉宻防其悉宻防独今皇上哀其没世大贲壤异姓而王胙之高昌潜德由斯烂其昭章犹若为未袭贲其胄丞相聨翩兄先弟后妇王之女女王之妃伊谁能方门阀巍巍龟负螭挐碑是贲道填金载铭天子之诏
　　湖广行省左丞相神道碑
　　初公以中书右丞下江陵驿闻大帝为大燕三日晓近臣曰巴延东兵阿尔哈雅孤军戍鄂朕尝深忧或荆蜀连兵顺流而东人心未牢必翻城为应根本斯蹶孰谓小北庭人能覆全荆江浙闻是肝胆落矣而吾东兵可无后虞朕喜以此御笔为北庭书昔鲁尔罕希逹所生阿拉克实喇为大将有功信实聪明而安详其加卿为阿里乌噜谔齐徳济伊克恰集赛安班平章求之亿万维臣之中降是宸翰昭乎云汉之章蔼如天语之温崇功襮德匪夸一时可华及子孙百世者才公一家视古丹书铁劵出臣子手者何足道也即江陵民封之千家始公防时侍燕惟席地坐后特置榻班诸侯王爱实布拉下赐之金罍曰竢至而省必合乐鼓其曲饮是他杂以青白缥色龙鳯御服御防金玉珠带白貂裘西锦珠衣海东白鹘凡所以侈服贵近由娱其心者靡不及公呜呼盛哉公北庭人妣夫人图沁呼图克化胞生剖而出公考额森和卓勿善也将弃之夫人未忍益谨鞠公防聪颖而辩长躬农耕喟然曰大丈夫当树勲国家何至与细民勤本畎畆释耒去求读北庭书一月而尽其师学甚为舅氏实喇岱逹尔罕所异叹曰而家门户其由子大及从事大将布琳济逹俾其子故中书右丞相呼噜布哈从受北庭书又荐其忠谨得宿卫大帝潜藩已未从济江帝射虎未殪公舍马而徒挺矛舂杀之攻鄂先众而登禽一人还流矢贯喉出项帝勇之赐银为两半百先是闻吐蕃有贮甘露寳函石室藏山穴者凡再使求之皆为大蛇竒兽所惧莫至最后遣至其所无所见竟与俱归劝进之初诸侯王议未一惟一王塔齐尔尝有书帝忘其谁在也顾左右问公曰臣所有之书出而决两事皆甚合防中统三年制以为中书省郎中褒曰乆侍禁庭已着劳迹至元改元加朝请大夫参议中书省事发言惟以当可事宜为心不惮伯相而阿其所志人有小疵必白帝前众畏其口明年进嘉议大夫佥南京河南大名顺德洺磁彰德孟等路行中书书省事始罢世侯而易置其地又明年转亷访使虎符领鹰坊凡鸟兽皮角筋羽悉征输官寻领诸路鹰师猎户再兼中都路防遗又明年进中议大夫佥制国用使司使又明年故中书左丞刘武敏公拯为防襄阳吾故物由弃弗戍使宋得窃筑为彊藩复此浮汉入江则宋可平帝大然之徴天下兵领以元帅府观武襄阳城白河别开行中书省以我少师文献公佥省公为同佥凡襄邓唐申裕在太宗世所残汉上诸州之民避荒汴洛间与下户赋寡者悉徙而南屯田给饷寻罢帅府又明年诏故平章哈坦开府仪同三司平章军国重事赠太尉司忠勇公天泽来师宋遣人馄盐茗襄阳乃筑长围起万山包百犬楚山尽鹿门以絶之又城岘首开省其上兵兴事剧星火公专入奏能日驰八百里败宋殿帅今平章范文虎于灌滩又明年分中书省事尚书拜中奉大夫参知河南等路行尚书省事又明年兼汉军都元帅分将新军四千六十及废尚书复以为河南等路行中书省事宋遣都统张贵张顺将舟师从上游送袍甲犒师自万山接战二十里斩顺杀溺过所当贵独以余众入后水暴涨虑贵乘出下令军中舟置灯篝岸积薪槱贵果结战舰为陈宵遁尽然灯薪战四十余里斩之柜门关又明年遂请以西域礮攻樊城防而屠之无噍类遗襄阳甚惨移攻具临之且晓守臣吕文焕君以孤军御我数年今鸟飞路絶帝实嘉能忠而主信降必尊官重赐以劝方来终不仇汝置死所也文焕感而出降十年二月也诏公偕以入觐眞拜叅知政事明年授资德大夫中书右丞同忠武公行荆湖等路枢密院公防能籍民为兵十万合旧军或丞相安图巴延一人将之南伐宋社必墟制皆从之故太傅巴延与忠武时皆以左丞相赠开府仪同三司太保并国武宣公阿珠以平章与公及故平章文焕以叅政行省将大军发襄阳将至郢忠武疾还敌宿兵数万筑新郢夹江为城横鐡絙鎻战舰武疾还敌宿兵遏我舟师郢北黄湾岸西去江三里所港通藤湖逹汉敌壁其上攻防之拖舟入港丞相惟以公数十骑觇新郢赵范两都统鼓伏兵发葭林诸将仓卒有未甲者人人奋先殄其一军两将之首皆致公割赵脑肤挠酒饭之行克沙洋新城以临复守臣翟贵逆降大军去而复叛及汉阳故平章夏贵以制置舟师陈汉口水军千户马成为导由己未济江沙武口涂入江防阳逻青山白湖诸壁走贵军鄂守臣张晏然王该王胜以城下遂徇州民衣冠关防仍其服行乡郭帖然汉有夺菜秉者民争德吾元仁政义声恨服化晚檄下汉阳夀昌信阳德安大兵既东分四万人戍鄂咨公留后寻进官荣禄大夫自阳逻置驿以便行商至蔡方请移师江陵而荆阃安抚髙世杰将艨艟千六百艘卒二万规袭鄂公分兵御之大败之荆江口降诸洞庭桃花滩下岳承制以守臣孟之绍为安抚使即西师至公安誓曰自今功者健儿陞长百夫百夫长千夫千夫长万夫万夫取进止因南风大沙市战城上又战城中屠之江陵精鋭于是马尽制置使朱禩孙辞疾髙节度逹出降下令安集如鄂岳传檄归峡澧常德辰沅靖荆门随郢复皆下之官其守臣如岳除宋苛法衣食惸嫠诏故平章亷希宪以右丞行省江陵以世杰穷而来归弃江陵市禩孙徴至京师死犹没入其妻子还公于鄂移兵长沙行防湘隂潭守臣植滉柱江中自乔口至城凡十五所皆防之又防城西栅射书招其守帅李芾速下以活州民不然防城屠矣不答乃令诸将画地分围决隍水以树梯冲礮鐡埧石心防百日公中流矢创甚责战益急申命诸将凡所由乆顿兵者卒伍前驱诸将安行其后也自今万夫千夫百夫之长皆居前列有退衂者定以军兴法从事三日而防谋诸将曰国家为制城防必屠是州生齿繁伙口数百万悉鱼肉之非大帝谕巴延以曹彬不杀防也其屈法生之发仓以赈饿人传檄郴全道桂阳永衡武冈寳庆江西袁连皆下之防主面缚公入觐贺始庭拜平章政事还移兵靖江破严关败马都统临川陈张两总管小溶江谕经畧马暨不下凡攻三十余日而防公以靖江逺中土非长沙匹民性骜嚣易叛难服不重典刑之广西他州不可言以绥徕其坑之斩市暨传檄下栁鬰林横邕亷象浔藤梧贵昭融賔宜贺化髙容钦雷为州二十广东肇庆德庆特为州三特磨农土贵南丹牧莫大秀皆请内属乃牐全之湘水三十六所以通逓舟承制以万戸史格行宣慰司靖江还潭宋余孽益卫两王改元海中啗人以爵规复其旧全永诸州与潭属县之民文才喻周隆张虎罗飞之伦大或集众数万小方千数在在为群与江之北黄蕲相煽以动皆削平之伪将张世杰传欲袭肇庆雷诏公讨之且畧地海外无为贼巢过桞州镇时暑军士病渴所乘马蹄地出泉人资沃饮至今名马蹄泉而伪安抚赵与珞己戍海南白沙港公航海五百里不崇朝而至击与珞并获伪使冉安国黄之纪皆磔之谕降将南寜万安吉阳闻伪王陷南恩公还袭走之降方经畧防卫王死崖山乃还复谕降八番以其酋龙文貌入觐置宣慰司从镇南王伐交趾其君蹈海去得文昭国两王以归后二年入觐上都庭拜光禄大夫湖广等处行中书省左丞相再月而疾敕尚医四人诊视求见登马而剧归即与夫人诀当廿有三年丙戌五月二十五日薨上都享年六十葬都城西髙梁河公元配特哩帝既才公敇陈亳颍元帅郝谦女为亚妃前卒敕复以其妹为继自陈三召传至京师顺圣皇后为加帼服白金为两二千五百男六人特哩生故资善大夫湖广行中书省左丞和斯哈雅长郝生正奉大夫湖广行中书省叅知政事虎符监两淮军格济格继郝生辅国上将军湖南道宣慰使虎符监潭州军赐玉帯一品冨华善如夫人者萧生巴图尔哈雅阿实克哈雅媵生图噜黙色哈雅女五人一适故嘉议大夫同知广西道宣慰司事防喇实巴勒一适丞务郎大司农少卿僧嘉努一适中书省防事官埓尔锦一适昭勇大将军监平阳太原军巴延一适传诏巴雅尔男孙三人苏尔约苏哈雅呼图克哈雅噶逹尔哈雅女孙六人一适郝某一适平章库尔济苏子博啰一适监平阳太原军子逹实余防后公薨十四年今正奉辅国以神道未碑出公凡受制书与御笔及公平生行实请燧曰徴是为铭呜呼兄弟争与昭扬先德于其子职责已塞矣尝读望诸君书善作者不必善成善始者不必善终未尝不兴慨叹于武敏开用兵端视南国为竒货思图形丹书埀誉竹帛于今日者后如取诸懐及襄阳下方戍淮西功已不出乎巳大师南伐复分兵淮东渡江防闻一失声而死岂先福始祸者诚如道家所忌耶而公鼓其孤军留戍所余不能倍万名城通都身至力取利尽海表图地籍民半宋疆理其时将相虽瞠后尘犹不可望公少见最所下州荆之南十四淮西四湖南九江之西二广西二十有一广东河南各四凡五十八自余洞夷山獠荷氊被毳大主小酋棊错辐裂连数千里受縻聴令者犹不与存其依日月之末光张雷霆之余威以防其成功者亦一世之防哉今列其由省幕戎麾与所受降登宰相者丞相二防古岱阿里罕平章十二敖拉齐呼图克特穆尔阿里史格吕文焕特穆尔布哈李庭李顺张范刘国杰程鹏飞史弼右丞四索多完顔诺海乌哲超尔雅尔鼐左丞四塔齐呼唐古岱刘深赵脩巳叅政十三贾文僃郑伊克何玮张鼎樊揖朱国寳张荣实嚢嘉特乌吗喇博啰和塔拉髙逹马应龙云从龙都元帅宣慰使总管万夫千夫之长又什伯是观出其门众多又足徴公善推劳人也初北上田租畞取三升户调歳惟四两及定湖广税法畞取三升尽除宋他名徴后征海南度不足于用始权宜抽户调三之一佐军时以为虐今较江浙诸省槩增倍蓰独西南赖以轻平其镜馆传修洁亦甲他省生祠所在岳潭枊雷公安皆一而严关与全与独二铭曰
　　畴曰江汉南北之限天裂幅陨可恃为捍天混皇舆其险则那古以求之同轨不多秦汉兹降吴平于晋陈兼于隋矧赵遗烬曜灵生东有炎朱光爝火之防宜尔灭藏于皇大帝神武不世行所睿思效若筮由夫潜藩自将六师鸼防浮江亦既越之归正丹扆群防明试加兵襄阳五稔克止公曰乘胜籍民授兵将以大臣南国用平帝曰俞哉惟尔协朕假尔以钺诛彼干禁大师克鄂鼓行而东四万其徒留后属公公乃按图吾与吾守待敌伺先孰与进取自鄂而岳自岳而荆长沙桂林皆以兵余州数十虽定传檄执詟言绥心亦孔棘又锄武庚于海之南左右皇子交州是戡畴知公劳大帝简在衣裘禽集靡有遗赉不事故常堕其奎章防防翩翩龙腾凤翔又锡金罍合乐而饮臣邻之家宠未有甚犹若未然丞相是崇与太傅公同元元功甲子二终闾是宅夀止名埀晰晰竹帛北方诸流所王维河九里渐濡尚其余波宜公有子匪相伊使不专美虞实克延世其北居庸卢沟在西有碑斯丰流峙与齐







　　牧庵集卷十三
　　钦定四库全书
　　牧庵集卷十四
　　元　姚燧　撰
　　神道碑
　　平章政事蒙古公神道碑
　　燧持宪节使江之东三年当大徳癸卯光禄大夫上柱国江浙行省平章政事公之三子山东宣慰使罕都与江东建康道肃政防访副使巴圗及行河南省参知政事额森特穆尔谱其系状其事以请曰先公三宿坟莽矣其忠以事国孝以防家光大而雄伟者不及今焉镵之金石将日逺日防奚以示遗胄于无穷敢属笔子燧以与宪副聨事此道义不可辞乃序之曰公蒙古氏讳博啰罕辉和尔公之曽孙扎木和拉公之孙扎固和托公之子始辉和尔与兄威伊特俱事太祖时岱酬盛彊威伊特谋往归之辉和尔苦止曰帝何负汝而为是竟去追之不复雪泣而归请独宣力帝贰之曰汝兄与众皆往独留何为无以自明乃折矢誓曰所不终事帝者有如此矢帝感其诚易名希禅约为谙逹葢明炳几先与友同死生之称帝后与王汗陈于哈喇展彼众我寡敕乌噜一军先发其将敏珠尔丹玩鞭马鬛不应希禅请曰战犹凿也匪斧不入我先为凿诸军斧継顾帝诀曰臣万一不还三黄头儿将轸圣虑者辰入疾战大败其军晡犹逐北敕使止之乃旋师免胄为殿脑中流矢帝伤之曰朕戒卿蚤休兵竟创而归亲为傅药寝与同帐逾月而卒帝曰曩济勒锦为敌将实御希禅其以济勒锦民百户属希禅子世世嵗赐勿絶其族散亾者收完之即封北方万家太宗以其子蒙古为郡王又俾贵臣呼喇呼大料汉民分城邑以封功臣割泰安州民万家封郡王归奏帝问蒙古之民何如是少对曰臣今差次惟是太祖之旧旧多亦多旧少亦少帝曰不然旧民少而战绩则多其増为二万户与十功臣同为诸侯者民异其编乌噜争之蒙古旧兵不及臣半今封顾多于臣帝曰汝防而先玩鞭马鬛事耶后诸侯王与十功臣既有土地人民凡事干其城者各遣断事官自司聴直于朝公年十六为防事官世祖正宸极以从攻叛王额勒布格功赐其军騬马四百匹金银币帛称是寻诏入宿卫晓近臣曰是勲阀诸孙从其出入禁闼无輙谁何李璮反诏将蒙古一军围南钞益都莱州贼平决狱燕南南人称明允赐衣一袭云南王呼格齐为其省臣巴哈丹辈毒杀事闻敕中书择可治其狱者凡四奏人皆不当防丞相希札举公且言败事臣请从坐帝曰之人则可公曰臣不爱死第年少目不知书帝曰朕方恃卿求皇子死尚书拜特穆尔知书惟可使之簿责其事是否一委自卿明日慎无归咎辅行也且闻卿不善饮彼地多瘴宜少饮敌之未至四五驿所巴哈丹遣人负金六籯来迓公曰云南去朝廷辽邈省臣握兵不安其心将惧而变乃好为语遣之既至尽以金归省而竟其狱得置毒情杀之而还奏可顾希札曰卿举得人赐兼金为两五十武备寺奏令入筋角惟蒙古以时伙于常嵗帝曰其报赐之自今凡蒙古事无大细如扎拉尔事统安图者悉统于博啰罕八年授昭勇大将军右卫亲军都指挥使虎符大都则专右卫上都则三卫兼总十一年授金吾卫上将军中书右丞大师南伐分军为两制曰其右受巴延阿珠节度左悉委卿指一犯法臣曰如博和哩黙色朕不责也俄授兼淮东都元帅军于下邳公策诸将曰清河居宋北鄙城小而固与泗州昭信淮安实相掎角当水陆冲未易卒拔可顿大兵为疑海州东海石秋违此数百里其守必懈吾将轻兵倍程而东其守臣可袭虏也师至海州丁安抚果下石秋东海随下清河史安抚闻之亦下一月而下四城宋主既降而江淮东诸州犹城守故太傅巴延入觐还宻诏公进兵防淮安南堡战白马头又战寳应弃髙邮不攻由西小河达漕河据湾头堡断通泰援竟拔扬州斩其制帅李庭芝淮东诸州悉下赐西域药及蒲萄酒介胄弓矢鞍勒防分江南之州隶诸侯王及十功臣又益封公桂阳州十四年遣平叛王珠尔噶岱于应昌赐玉鞶带币帛与博啰罕同署枢宻院事未乆授北京右丞既至召还防南土多反者诏募民能从大军进讨者俾自为军其百夫千夫惟聴其万夫长节度不役他军制命符节一与正同已行矣公疾不能自陈令董司徒文忠入言今有日所出入胜兵何啻百万何假此曺无赖侥幸之徒以壮军威臣恐一践南土肆为贪虐斩伐平民妾其妇女槖其货财民畏且仇反将滋众非便召舆疾入帝视其色瘁然赐坐与语重陈董奏可之适常徳入朔唐古特一军残暴其境如公所策敇斩以徇诸是军皆罢之十六年哈喇苏博啰苏乌拉罕蘓哷肯皆强宗也势不相一求遣大臣来莅诏令公往凡居是三年十八年以右丞行省甘肃时大军驻西北仰哺省十数万人自陜西陇右河湟皆不可舟惟车辇而畜负之涂费之伙十石不能致一米石至百緍公经画得方供亿不乏贼不敢窥邉者二年二十有一年授龙虎卫上将军御史大夫江南诸道行御史台事黄华反徴内地戍兵进讨未能平贼多奴良民以归公令监察御史提刑按察司随在纠覈皆土还之以疾归防诸侯王纳延反帝欲自将征之公曰始太祖分封东诸侯王及矦其地与户臣始知之以二十率之彼得其九蒙古乌噜札喇尔翁吉喇特伊竒喇五诸侯得其十一彼力滋多吾亦滋多吾有衰耗彼亦衰耗然要其归五侯之力终多彼二惟责徴兵五侯自足当之何烦乘舆臣昔疾今愈请事东征制可赐甲胄弓矢鞍勒命公董是五诸侯兵以行与纳延接战屡摧其锋再与其党一王塔布岱战淫雨不止军以乏食求却公曰两阵之间勿作事先已而彼军先动公悉众乘之逐北二日身中三矢禽塔布岱斩和抡辈后与伊啰勒太师合力始诛之赐银为两四百五十币帛九不再月其党一王哈坦复叛公再请往诏与诸侯王奈曼讨之公狃于屡胜一日不虞贼以游兵卒至止从三骑返走有壑絶前广二丈深加广半追兵且及独公策马能越三人后者皆见杀人以为天相忠义后逐北极于东海之壖哈坦自引去获其二妃斩其子拉塔于阵凡战四年所俘金银悉散将士以故人致死力贼平敕一妃赐奈曼岱一妃赐公陈金银器延春阁召东征诸侯王及公至将分赐之问公汝家是器几何鞶带有无公曰以陛下威徳奉身之物亦毕备矣帝曰朕出此物本酬卿曺之劳在人则伐其能以幸多取朕问犹曰既有可谓谦挹不于货者岂令其徒手归姑赐是器五百两二十八年改河南宣慰司为行中书省求可首是省平章者凡三奏皆不允末乃及公则可授荣禄大夫平章政事淮盐为引嵗六十五万前政多逋至公如额而集赐异币一开封监县特穆尔告廉访使胡某不戢其民昏集曙散县簿陈勣置廵屋器械于村又周刘光店为墙四其门扄鐍司亱出入诏公按之皆诬杖而徙戍南邉后诏天下括马不当及公等之家公曰吾家有马羣连郊坰不思佐国无以为方三千里官民之倡其入騬马十有八匹河水迁流无常民讼退滩连嵗不絶或以其地投献诸侯王求为佃民自蔽公奏正之仍着为令河后泛滥堤埽横溃归徳睢州汴梁水及城下漭为巨浸公亲行视督有司捍完之皇上元贞二年迁公平章陜西未行而改复为河南入觐奏蒙古一军戍北嵗乆衣率故弊请以臣泰安州五户嵗入丝一斤积四千斤尽输内帑易为匹帛分赉诸军上以为善敕逓车送达军中赐银为两百五十币帛三陛辞之日上谕之曰卿今白须世祖徳言实足聴闻事更加慎中书平章喇勒智宣政院使大食蛮合奏始者伐宋世祖分军为两右则属之巴延阿珠左属之博啰罕今巴延阿珠皆有田民而博啰罕独无可后上曰何乆不言岂彼耻自白耶其于淮东所尝战地髙邮已籍之民赐五百户以上中下率之上一而中下各二及圈背银倚比再至汴逾年凡流外官乆滞不铨旅食道宫者旬月皆出之大徳之元叛王永和尔乌兰布哈来归公遣使驿闻始是诸王叛由其父是辈小弱若无与知今焉来归弃前恶以劝未至上曰是奏深契朕衷改平章湖广赐金鞍勒至汝宁合福建省于江浙授公光禄大夫上柱国江浙等处行中书省平章政事赐白玉带夏旱随祷而雨杭之豪民十家入赂于官大为醸务髙其估而专其利酒日醨恶公变其法张省四凴其富畜凌轹府县肆为奸利自刻木牌与交钞襍行民间实侵货币与国争利又盗隄海之名墙其私居公欲斩之而中书刑曺当以杖然亦由是大姓始重足立矣以大徳庚子五月二十有二日薨于临安寓舎年六十有五以其年七月八日葬于檀州西北太行山不封最其平生典兵则右卫都指挥使都元帅枢宻院风纪则御史大夫宰相则三为右丞四为平章与夫四十七年马足所及西南云南西北金山东北海隅东髙句骊东南呉闽再讨叛臣四征叛王其间事平而疾闻变请行惟以有国艰虞为忧视转鬬乎万里之逺厯嵗之乆若堂奥之朝夕焉虽风雪皲瘃其肤锋矢交集其躬饮食饥渇不时其口体皆不避恤必致宼首戏下归报终事而止真凛凛有曽考风上尤眷重之若世祖身御櫜鞬弓矢皆百世传寳不以赐臣下者惟以赐公海东青杂骨先朝多或十赐惟至白鹘觜玉如圣语晓曰是禽惟朕及鹰师所鞲以卿世臣诸孙宣力之多日桑榆矣无以娯心河南治地平衍而逺且多陂泽鹅鹳所集时出纵之使民得见昭代春秋搜田之盛不敢萌启邪心皆殊钖也夫人某氏男四人宣尉宪副参政季博啰公于廷臣居家最名有法夜分不寐诸子列侍其前聴谈祖宗故实母敢或归私室宴奉樽爼迭歌舞以娯宾亦无有酒失者女六人长适国戚巴拜次适色彻肯平章子佥书枢宻院事谔勒哲次适国王弟布哷齐次适伊克彻尔太师弟克哷楚次适山东宣慰使璸匝雅幼在室铭曰
　　皇矣太祖肇造方夏右之左之惟十臣者公之曽考展一其中矢矢沥告帝视友同敌陈来加抵戈以出大崩其军免胄而入五兵之长无矢不仁懋功是创由贼叩轮帝恻其心百俘偿死顾成嘉止既王其子迨分茅土帝自等差国以泰安二万其家公祖王季勤勣克类再传而公世祖之事勲阀遗苗帝植以培而独于公尝誉其材聴于禁闱无止入出翼翼其心弥谨自律随遇而公利患靡干承命即往奚逺奚难东北海隅西南六诏瓯闽炎陬金山遐徼闻有难虞必请赴趋大狱叛藩无一漏诛人臣宪宪曰省台院平章大夫宥宻钧践先圣今圣赉予优优良史天闲豪集御鞲櫜健介胄鞍带衣裘黄白之金委家如丘皇矣太祖于疆于理惟公曽考实成其始遗厥大艰畀之神孙神孙世祖辟干翕坤考其皇与南北犹判孰是浙右羸鬼歆祼大兴师征嶻嶪百城罔不箪壶竭蹷义声传其国都孱主衔璧蕞尔淮东诸州犹壁诏公进攻荡殱渠凶九域攸同公焉成终将天之意悠悠或在成始之孙宜际斯防益封桂阳江岭外内于乃先烈克光以大尝闻古先誓侯功臣泰山如砺国以永存嗟公王孙国泰山下权舆砺如其自今也
　　平章政事徐国公神道碑
　　公扬珠济逹氏讳彻尔曽祖塔齐尔初将突骑百夫宿卫从太祖戡定中夏又平宋彭义斌俶扰山东太宗分土功臣由徐邳再刳于兵户不足万故国以两州祖纳呼宪宗伐宋师由蜀入从攻合之钓鱼山战疾力考竒噜俱监其国以世祖建极中统之元庚申夏五月十有二日生公六嵗而孤母夫人富察君介介自持动以礼节亲戚不敢干以非义教子读书天貭粹美不勤外六经二氏悉涉源委以故聪明开益日多才畧兼人恒以匡君经国自期至元十有八年躯干盈常袭其祖衣长不能胜则知其先益魁杰也其年入见帝赐之问而竒其对进侍帷幄湛露龙光汪濊涵濡絶其等夷时询民情细微敷告无隠一诸侯王称兵东北帝自将征入其地矣军中夜惊公出抚遏人识言音喧咈一寂跳梁既平为奏兵余之民艰窭剥肤不赈恤之将不生活敕赐谷帛牛马脱寒饥者无虑数十万人归擢利用监古武库也匪简在帝心人者不以付之二十有三年诏求逸遗于江之南且省其俗时相方急治赋鬻民学田官有其直令既行矣公则止还诸学用为完庙养贤之资归以事闻制甚嘉可明年僧格分中书庶务立尚书省初为平章后为丞相凡昔盗杀臣为领部为制国用使为尚书省所逋钱粟并归中书举诬为中书失征杀其二相大为计局钩考毫厘诸省承风鄂省已剧浙省尤酷延蔓以求失其主者逮及其亲又失代输其隣追系收坐岸狱充牣榜掠百至或闗夫三木责妻市酒以偿民不堪命自经裁与瘦死者已数百人虐熖熏天诸王贵戚亦莫谁何无不下之独公奋然数其奸賍帝初未然益犯威顔言色俱厉帝以为丑诋大臣失几諌礼怒遣左右批其颊辩不为止曰臣非有仇于彼而然直不忍其罔上自私敢因雷霆一击遂尔结舌使明帝有不直言之名臣实愤耻帝意始解命将卫介百人控鹤倍之入籍其家得金寳衍溢栋宇他物可资计者将半内帑罪既彰白始钤其人诸系计局者皆出之又命籍党恶浙省诸臣平章左右丞参政乌玛喇黙哷实都王济等家并僧格之姻鄂省约蘓穆尔皆醢以谢天下以成其狱凡四过徐不入其家为帝所忠怒御史台臣不善瘅恶坐观政纰其自当汝罪皆曰夺职追禄杖三者唯命江浙平章夙有怨于台乘其慿怒自傍激之谓湖北廉使功臣诸孙盗烧钞八百定堂帖二十下容奸数年赃终未入抱案帝前示曰稽是可也误裂卷为两缝留半印公曰缝用印者以杜罔欺汝为宰相持半印案以讼人余半乌在其人言塞帝顾骂而起台诬始释明日拜御史中丞无几时拜荣禄大夫平章政事行省福建赐为两金五十银五千令行禁止民便安之惟汀漳剧盗积嵗未平公身为诸戍之兵申明约束不贪胜不蹂禾稼不入民舍惟张皇武威过栅不攻示以整暇昼则合围山中夜则税野偃旗仆鼓贼或伪降觇其何为乃丰酒肉饮食晓曰汝昔由不堪污吏侵暴潜迯居此能弃险而还耕桑则平民矣吾安忍被汝反名而加诛夷寡人之妻孤人之子独人父母而利其财悉纵归之他栅闻者相率以出其渠鄂特新日戬南奔大兵随之偷生隝中其党防致于军血锋刄者才是一馘自是方三千里枹鼓不鸣正席其堂画诺而已闻帝不豫驰归京师尝药晨夕俄然賔天与诸侯王大臣定策禁中遣使逆成宗龙庭入践天位大徳之元拜江南诸道行御史大夫一日召其都事贾钧今参议中书者谓曰明诏责使肃清宣明风俗教化而刀笔流为御史者肆为苛虐惟急徴赃以多为功至廹子证父妻证夫弟证其兄奴告其主败风教者我实行之汝宜以是出训其属帝闻之以为得职风纪大体防意柏台七年改浙省平章政事其治如台门无私谒以转粟京师多资东南居天下什六七而松江填淤嵗久富民利之当水出涂筑为围田以故弥漫浸灌沮洳广逺民不可稻公发卒数万浚决叠石堤之水入海使复其故凡身董役经时而成民得良田若干万顷至今赖之九年召入平章中书赞右丞相専力一心燮和庶政希致隆平才一暑寒责右丞相曰方帝不豫而乃阿中专政吾诚不忍汝见败国以防元也遂疾不出以十月十八日薨年四十七立朝之士在野之民赍咨咸曰古人有言昊天不吊殱我良人矧钜臣哉葢棺之日最其家楮緍不满二百而债劵积多至十万大臣清贫无公比伦足昭炳白乐施为仁不富之实官给轊车始克归于徐邳岠山之阳前夕兹山列炬如昼人则以为公之营魄结为光耀以助临照之祥既贵顕矣妣夫人杖之受不敢迯其孝又何如也后公薨之三年当至大之元制赠推忠守正佐理功臣太傅开府仪同三司上柱国徐国公諡忠肃呜呼今圣不防哀而崇之所以为人臣下贲幽墟可谓竭尽而无余矣铭曰
　　维昔大帝立极之嵗人生是时不亿其丽何独于公光岳气钟娠是元臣岂亿所同加敦诗书闻见开益甫逾弱冠帷幄出入于狩于征无逺不从靡夕与朝勤不懈恭天宠之承其言易直衮阙可弥慿怒安卹大沃宸聪尽殱孔壬于福平章百其赠金汀漳夙盗知公来临投其殳斨耕凿讴吟成宗继序曰秦汉下御史大夫丞相之亚俾行南台不专防愆体仁德音风教是宣移平章杭先民所急浚通松江坏防巨室中书平章曽不嵗余责右已相阿中速辜行马施门用示不出愤疾以忠救时望失将窆徐方岠山之阳贫仅能归其清益彰嗟兹九土奠自神禹岱宗岩岩北徐为襟其带伊何淮流在南今其疆理蹙乎古始河齧彭城其水弥弥初公曽祖以佐运功虽国是徐犹爵未崇于皇今圣公德之令哀蚤陨祚上公是命既土既爵传子而孙带砺山河国以永存
　　徽州路总管府达噜噶齐兼管内劝农事虎公神道碑
　　李氏国凉为宋金西北陲患三百年太祖徂征犹傃天戈以故多取殱夷乌讷城帅实与宋臣战死惟戏下钤部官穆苏和拉由首出防独全从帅子惟忠则赠银青荣禄大夫平章政事諡武愍公恒之考分土淄州诸侯王王多其气貌异伦精艺骑射能谕説他国言为汉言如周象胥氏教以为其国军民总管从征淮南年七十二卒二子长则公讳益曰古人以王父字为姓我其法之我先人讳中其取一言姓遂虎姓未冠教参其国万户府谋议李璮反盗据济南诏征诸道兵诛之公在王国军中分城长围防其遁涂七月而罪人投首以军谘劳赐廐马鞍勒衣服甲胄弓矢白金为两五十后命于朝官以承事郎知万户府事用兵襄阳王国军亦徴公在行中复城长围不释甲六年当至元十年其守帅文徳始下明年诏故太傅巴延以中书右丞相督围襄诸军济以新籍之兵南伐既渡江分兵五之一留故中书左丞相阿尔哈雅时以右丞戍鄂大军次浙西右丞相徇地湖南诏虞两军相距悬邈无以应急缓俾武愍公时以左副都元帅将是军徇地江西公在行中从破刘槃熊飞呉浚张文虎文天祥诸军下江西州七闽中州三广东州十四防送累臣入觐凡所询军旅事机陈对皆可官以中顺大夫监龙兴路是州为新造之邦而宋余孽两王改元海中遣问四出官诛故臣在在起应蜂屯蚁附左剪右攘数年未平独公善威詟而信柔之一境肃谧及陞帅府为省满秩省以其民安公闻制留再为凡监龙兴五年移监抚州路始以日本之师继以交趾之师供亿百万一令之下急逾星火动裁以失军兴法其事之集独先隣路省喜利臣复大加钩覈既徴于书又烦为条约使利自实有牟于民而冒出于官者皆责偿之自以为功而媒货其门鲜有不入罪罟者公独完洁无丝毫得凡十年移监袁州路三年改监徽州路皆位总管上抚陞中议大夫徽陞少中夫夫袁徽州皆兼管内劝农事满徽而归连牧四州天讫宋命防其成功受任先朝洪抚袁徽连牧四州服三品服人臣愿欲而不得者身享有之余二十年可以止矣岂如他人上觊将相以致败耶过汴慨息曰吾祖世官西河之壖吾考寓坟东海之濵是邦去洛而迩亦地之中于是为家可以西望吾祖东望吾考遂买田休居以大徳三年辰在己亥十有一月二十有八日卒年六十三夫人杨氏严于内治闺门截若男二人文煇文焕女三人长适武愍孙今湖广行省左揆世安子利用监某次适池州总管府判官隋载子某幼姆始公之卒弟仪哭曰吾兄不满年格果于遗荣期以自乐于日薄山西也曽未中夀而遽已是我可不念其拓境之艰成家之难以厚其死乎凡防须吾力能及不必出兄之家既坟请左揆曰乃曽考帅乌讷城我先人其钤部官兄从戎淮汉江闽又惟乃考先正武愍是从今以男女故托姻里闻公有所善翰学尝诗武愍丽甥碑者幸为吾丐铭于以掲今而讯后死而有知骨不腐矣故左揆走书见恳曰仪非直克弟加善植业同里有贷黄金二镒者死曰吾可同俗讼其妻子与见知者必其归耶裂劵火之又能以礼律至里门则舍马而徒其为人槩是宜若不可拒者燧曰呜呼世有兄夷牀未寒已利夺其财于嫂侄手遑恤夫葬与铭闻仪之风亦庶可少愧矣况兼是数美诚难能也故附书之仪由将东诸侯王射士制官承务郎提举崇明州塩场今领天后位之民夫人四其亚赵三子文郁文灿文炳铭曰
　　呜呼维公少而即戎与齐长围平贼内讧先皇赉之騕褭以乘雕弓贝胄华衣昼映继兵防阳荷殳于中既下明年大伐是从分戍鄂省皇旋有命大师及呉江右靡定移武愍军往徇于洪从收闽广狼烟一空驰以入觐山川形胜军民休戚随问随答言悃而忠沃星宸枫曰洪汝牧虎节以庸公既戾止严威信令植柔锄强敦皇齐圣满考再为隣盗如蜂独其境敉郊农市工移无十年其事始盛倭征交征一食日并海艘督造陆水仰供彼婪婪徒私先后公涅入淄出官刑忘镜纷纷触禁如兽投穽噫哉维公克洁其躬移袁移徽一其初终六秩言归时宠絶兢如车善柅撃节月评平马夷山突如防封于阡表之有碑穹崇载铭其阳其烈足证其来后昆其赖其庆









　　牧庵集卷十四
　　钦定四库全书
　　牧庵集卷十五
　　元　姚燧　撰
　　神道碑
　　中书左丞姚文献公神道碑
　　公讳枢字公茂事世祖潜邸十年左右宸极十有九年居近宻之地受尊宠之任可谓必世之久惟其不固富贵进退礼敬穷达一节不易寒士故不取耻当时明哲保身以薨帝为震悼赙楮泉为千百千五百闵惟子炜生十五年未授之室赐聘财如所赙明年官以礼部郎中皆异数也既没世而名声日延后十九年当元贞二年裕圣太后以尝侍讲裕宗言之成宗赠諡荣禄大夫少师文献公至大三年武宗追号嘉猷程世旧学功臣太师开府仪同三司鲁国公諡仍其旧又推恩再世考仲宏赠太保仪同三司鲁国康懿公祖骑银青荣禄大夫大司徒鲁国惠靖公妣张氏祖妣李氏皆鲁国夫人惟姚氏为神明之后厯三代秦汉魏晋宋齐传次或絶或续与梁陈隋唐可谱究者别载世録惟本五季梁唐六镇节度使勍勍生金吾将军汉英汉英周广顺初太祖遣之使辽见留事世景圣三宋加安时制节化翊亮功臣开府仪同三司枢宻使检校太师兼政事令上柱国东阳郡公生中书门下平章事北面宣徽使衡之衡之生给事中同中书门下平章事居政居政生太师左金吾衡上将军防州节度使景祥景祥生太子洗马去华去华生金东上閤门使金州围练使玢玢生閤门只候武徳将军佺佺生武徳将军获嘉令锜锜生安逺大将军庆阳安化丞渊后更名仲宏生公及弟桢格公自稚弱一力于学昼则经纪其家向晦则读书夜分不辍鲁国夫人恐伤耽苦每止之乃塞牕不使见烛就枕必尽三鼓闻将迁闗中康懿公録事判官于许俾取师氏姑及姑之夫子昌以来公徒行懐书困休于树宿止于邸亦出以诵自期甚髙宋内翰九嘉少登科甲时有重名方闻居许幕折行位与之游一日宾防録事名召内内翰怒曰公茂负佐王之畧岂可若是易之先祖曰同僚呼儿辈宜然犹竟席不乐其为前辈见推如此壬辰许城被围州判公军资库使与副夜直四鼓闻牕外叹曰人献东门出索之无得副曰吾尝遭兵河朔鬼物云然宜捄吾家乃相与归街陌横铃索断行见其懐印若赴州计事者至家乃尽出金银酒具奁饰裹糇粮为逃死谋日出而东门果破邀军将萧姓者入家尽付所出萧曰吾尝受丘真人教汝军中惟救人无杀吾捄乃死公闻太宗诏学士十八人即长春宫教之俾杨中书惟中监督则往依焉中书少公六年兄称之与偕北觐时龙庭无汉人士夫帝喜其来甚重之乙未诏二太子南征俾公从杨中书即军中求儒道释医卜酒工乐人防破枣阳并公所招将尽坑之大将幕竹林间公前辩折明诏如此他日将何以复命乃蹙数人逃入竹中潜归其营匿严侯军中才脱死数十人继防徳安得江汉先生赵复仁甫见公公戎服而髯不以汉人遇人至帐中见陈琴书骇曰西域人知事此乎公为一筦与之言信竒士所为文数十篇以九族殚残不欲北与公诀蕲死公留宿帐中既觉月皓而盈惟寝衣存乃鞍马号积尸间求至水裔脱履被髪仰天而号欲投溺而未入也公晓以徒死无益汝存则子孙或可传绪百世吾保而北无他也遂还尽出程朱二子性理之书付公江汉至燕学徒从者百人北方经学自兹始岁辛丑赐衣金符以郎中伊噜斡齐行台于燕时惟事货赂天下诸侯竞以掊克入媚以公幕长必分及之乃一切拒絶又有以银二笏来见既谢却乃出置氊帘间遣人追及与之遂携家来辉垦荒苏门粪田数百畆修二水轮诛茅为堂城中置私庙奉祀四世堂龛鲁司寇容傍周两程张邵司马六君子像读书其间衣冠庄肃以道学自鸣佳时则鸣琴百泉之上遯世而乐天若将终身后生薄夫或造庭除出语人曰几褫吾魄又汲汲以化民成俗为心自版小学书语孟或问家礼俾杨中书版四书田和卿版尚书声诗折衷易程传书蔡传春秋胡传皆于燕又以小学书流布未广教弟子杨古为沈氏恬版与近思録东莱经史说诸书散之四方时先师许魏国文正公鲁斋在魏出入经传子史泛滥释老下至医卜筮兵刑货殖水利算数靡所不究公过魏与窦汉卿相聚茅斋听公言义正粹先师遂造苏门尽録是数书以归谓其徒曰曩所授受皆非今始闻进学之序若必欲相从当尽弃前习以从事于小学四书为进徳墓不然当求他师众皆曰惟先生命则魏国公由穷理致知反躬践实为世大儒者又公所梯接云岁庚戌尽室来辉相依以居防上在潜邸遣托克托故平章赵璧驿至彰徳恐公避托克托留璧独至辉以过客见审其为公始致见征之旨公曰天下之人同是姓名何限恐使者误征不敢妄应璧曰汝非弃伊鲁斡斋隐此者乎公曰是则然矣璧曰良是乃偕往彰徳受命遂行既至上大喜曰客遇之俾居卫从后列惟不直宿时召与语随问而言久之询及治道公见上聪明神圣才不世出虚已受言可大有为感以一介见信之深见问之切乃许捐身驰驱宣力尽其平生所学敷心沥胆为书数千百言首以二帝三王为学之本为治之序与治国平天下之大经彚为八目曰修身力学尊贤亲亲畏天爱民好善远佞次及其救时之弊为条三十曰立省部则庶政出一纲举纪张令不行于朝而变于夕辟才行举逸遗慎铨选汰职员则不专世爵而人才出班俸禄则贜秽塞而公道开定法律审刑狱则收生杀之权于朝诸侯不得而专丘山之罪不致苟免毫髪之过免罹极法而寃抑有伸设监司明黜陟则善良奸窳而得而举刺阁徴敛则部族不横于诛求简驿传则州郡不困于需索修学校崇经术旌节孝以为育人才厚风俗美教化之基使士不媮于文华重农桑寛赋税省徭役禁游惰则民力纾不趋于浮伪且免习工技者歳加富溢勤耕织者日就饥寒肃军政使田里不知行营徃复之扰攘赒匮乏恤鳏寡使颠连无告者有养布屯田以实邉戍通漕运以廪京都倚债负则贾胡不得以子为母如牸生牸牛十年干头之法破称贷之家广储蓄复常平以待凶荒立平凖以权物估却利便以塞幸涂杜告讦以絶讼源各疏弛张之方其下本末兼该细大不遗文不具述上竒其才由是动必见询使授太子经以太师淇阳王之兄故丞相圗们格尔故右丞布哈济达今司马圗们娄为之伴读日以三纲五常先哲格言薫陶徳性明年宪宗即位凡军民在赤老温山南者听上总之大为张宴羣下罢酒将遣人正公顷者诸人皆贺汝独黙然岂有意耶对曰臣欲陈之他日不谓遽问且今天下土地之广人民之殷财赋之阜有加汉地者乎军民吾尽有之天子何为异时庭臣间之必悔见夺不若惟持兵权供亿之须取之有司则势顺理安上曰虑所不及者遣人入闻愿总兵与国戮力报可公防太祖承天大命兵取天下功未及竟而遂陟遐太祖平金遣二太子总大军南伐防唐邓均徳安四地防枣阳光化留军戍邉襄樊夀泗继亦来归而夀泗之民尽于军官分有由是降附路絶虽歳加兵淮蜀军将惟利剽杀子女玉帛悉归其家城无居民野皆榛莾何若以是秋去春来之兵分屯要地冦至则战冦去则耕积谷髙廪邉备既实俟时大举则宋可平上善之始置屯田经畧司于汴西起穰邓宿重兵与襄阳制阃犄角东连陈亳清口桃源列障守之又置都运司于衞转粟于河继餽诸州陜西则移陇右汪义武公戍利州刘忠惠公黑马于城都割河东觧之盐池归陜西置从宜所中粮兴元犹惧不继置行部秦州顺嘉陵漕潼关沔地转粟入利其年大封同姓敕上于南京关中自择其一公曰南京河徙无常土薄水浅舄卤生之不若关中厥田上上古名天府陆海上愿有关中帝曰是地户寡河南怀孟地狭民伙可取自益遂兼有河内壬子夏入觐受命征大理至曲先脑而夜宴羣下公为陈宋祖遣曹彬取南唐敕无效潘美伐蜀嗜杀及克金陵市不易肆以其主归明日早行上据鞍呼曰汝昨夕言曹彬不杀者吾能为之公马上贺曰圣人之心仁明如此生民之幸有国福也明年夏祃牙六盘大张教条俾公以王府尚书身至京兆置宣抚司以杨中书为使奏诸干夫长不法夺有人室者旬月之间民大和浃道不拾遗师行留裕宗后谓曰姚公茂吾不能离恐废汝学今遣窦汉卿教汝先遣三使入大理谕招许不杀掠大军经土蕃刋木求涂以前三使先至谕防彼以为诳磔其尸于树大师及城其相高祥登陴望之见吾军威之盛骇愕口张不收饬公尽裂槖帛为帜书止杀之令分号街陌由是其民父子完保军士无一人敢取一钱直者惟急求三使之首或曰投洱水中遣渔者无得也俾公为文以祭赐其家人数十戸世无有与及归马多道死公惟一马瘠不可乘之则牵之襟谷数升时摇末盂以饲雪深三尺军马所经踏为氷梯惟旄牛负槖以从徒步仅千里而中原马至分赉之始免茧足上驻六盘公疾求居闗中教使劝农身至八州诸县谕上重农之防凡今闗中桑成列者皆所训植嵗丙辰公入见或谗王府得中土心帝遣阿勒达尔大为勾考置局闗中推究经畧宣抚官吏及征商无遗罗以百四十二条曰俟终局日入此罪者惟刘史两万戸以闻余悉不请以诛上闻不乐公曰帝君也兄也吾弟且臣事难与较逺将受祸未若尽是邸妃主以行之为乆居谋疑将自释复初好矣上难之翌曰语再及曰臣过是无策思乆之曰从汝从汝先遣使以来觐告时帝在河闻不信之之曰是心异矣曰来诈也再使至诏许驰二百乘传弃辎重先及见天顔始霁大防之次上立酒尊前帝酌之拜退复坐及再至又酌之三至帝然上亦泣下竟不令有所白而止敕罢闗西钩考废行部安抚经畧宣抚都漕诸司帝规自将南伐与上阅地圗俾公跪指濒江州郡津步要地可舟越者遂复上兵遣由鄂入岁已未秋及江而宪庙崩渝问至上犹济江驻兵结层楼蒙以臯比日居其上临攻鄂城东北贾似道闻公谋军中比为王猛城垂防前茅上及长沙下及隆兴闻叛王将为非觊子家遣前芧还遂振旅断浮梁以归帝即大位以王文统为平章尽止藩府旧臣立十道宣抚使诸侯惟严忠济为强横难制乃以公为东平至居庸北制下受命即南或劝无入当入觐陛辞公曰文统新当国彼将以我为夺其位至治郡置劝农检察二人以监之推物力以均赋役罢铁官居三月大驾北征天后留燕遣使召公曰儿辈防时汝授之书何久留彼时图们格尔为丞相惟专从卫宫阃诸事疑则见谋二年拜太子太师公曰皇太子惟立安可先有太师还到中书改大司农公在在太宗世诏孔子五十一代孙元措仍袭封衍圣公卒其子与族争求嗣为讼及潜藩帝时曰第往力学俟有成徳达才我则官之又闻曲阜有太常雅乐命东平守臣辇其歌工舞郎与乐色爼豆祭服至日月山帝亲临观饬东平守臣员阙充补无辍肆习臣宣抚东平尝闵先圣之贤之后诗书不通义理不防与凡庶等叛洛士扬庸选孔顔孟三族诸孙俊秀者授之经而学夫礼盍真授庸教官以成国家育才待聘风动四方之美又详议王镛亦善士练习故实宜令提举礼乐庶其岁久不致崩壊皆从之又具奏八事曰举老成以辅皇子重省臣以振朝网定法制以齐庶政立铨选以转百官其四如兵卫屯田学校农桑皆所屡陈又具四事保民守信强干弱枝修内治外敦本抑末子兵卫又申奏曰内地之民不习武事不耐劳苦第可使出财赋以资国用西京北京诸路之民习武耐劳可尽复其差赋充本路保甲屯田使进有取而出有归可镇内窃以御外侮汉军除守御内边可选进勇富强三万燕京东西分屯置营以壮神都此左右中三卫起本者诏赴中书议事讲定条格且勉谕曰姚枢辞避台司朕甚嘉焉省中庶务须赖一二老成同心图赞仰与左三部尚书刘肃往尽乃心其尚无隐除成与丞相史忠武公奏之帝深嘉纳后诏中书右丞相安图同知枢宻院事巴延翰林学士承旨哈喇哈逊近史天泽姚枢讲定新格朕已亲览可行于今卿等闻否亦当一一参改速行其间一二可増损者记録以闻李璮召其质子彦简窃归反有迹矣帝问卿料如何对曰使璮乘吾北征之衅留后兵寡濒海捣燕闭闗居庸惶骇人心为上防与宋连和负固持久令数扰边使吾罢于奔救为中防如出兵济南待山东诸侯应援此成擒耳帝曰若是贼将何出对曰出下防三年文统伏诛西域之人为所压抑者伏阙羣言回回虽时盗国钱物未若秀才敢为反逆帝曰在昔潜藩商订天下人物亦及文统姚公茂言此人学术不纯以游説干诸侯他日必反去年窦汉卿工书累数千言亦发其必为乱首秀才岂尽皆斯人然文统之相参知政事商以挺实誉之至是费寅以九事中时恚忌讼商公为文统西南之朋引陜西郎中行宣抚使赵良弼为徴幽商公上都以良弼多智畧疑为文统流亚械繋于狱防遣鄂托克行院成都而无辅行俾省择人公奏惟商挺可陛下寛其前罪责成斯行遂出而遣之公又入奏方践阼之初非良弼诇事闗中恐后事防宁身负矫擅诛东西川两帅之罪以寛陛下西顾之忧推是为心忠纯皎然安得与文统蓄异志者比臣请质阖门百口必其无他帝悟出之四年拜中书左丞至元之元出省臣三罢世侯置牧守迁转河东山西河南山东官吏公行省河东山西明年而归或言中书政事大壊帝怒大降大臣罪有入不测者公上言太祖开创跨越前古施治未遑自后数朝官盛刑滥民困财殚陛下天资仁圣自昔在潜聼圣典访老成日讲治理如刑州河南陜西皆不治之甚者为置安抚经略宣抚三司共法选人以君职颁俸以养亷去汚滥以清政劝农桑以富氏不及三年号称大治诸路之民望陛下之治已如赤子求母先帝陟遐国难并兴天开圣人纉承大统即用厯代遗制内立省部外设监司自中统至今五六年间外侮内叛防继不絶然能使官离债负民安赋役府库粗实仓廪粗完钞法粗行国用粗足官吏转换政事更新皆陛下克保祖宗之基信用先王之法所致今陛下于基业为守成于治道为创始正宜息圣心荅天心结民心睦亲族以固本建储副以重祥定大臣以当国开经筵以格心修边傋以防虞蓄粮饷以待歉立学校以育才劝农桑以厚生是可以光先烈可以成帝徳可以遗子孙可以流逺誉以陛下才畧行此有余迩者伏闻聪聼日烦朝廷政令者改月异如始栽之本生而复移既架之屋起而复毁逺近臣民不胜战惧惟恐大本一废逺业难成为陛下之后忧国家之重患帝恚为释五年用兵襄阳立河南行省经理屯田以公佥省八年十觐十年拜昭文馆大学士祥定礼仪使其年襄阳下问其事宜公对曰文焕以江淮一使兼上路总管生劵军纵还熟劵徙之河北皆可十一年初议大举奏如大将非中书右丞相安图同志枢宻院事巴延不可七月左丞相巴延陛辞付敕书惟逆战者如军律余止杀掠古之善取江南者惟曹彬一人汝能不杀是亦一彬也既济江下鄂使至夜召见公帝忧见色曰自太祖戡定天下列圣继之岂固存之岂久帝制南国耶盖天命未絶朕昔济江而家难作天不终此大惠而归今巴延虽济江天能终此与否犹未可知是家三百年天下天命未在吾家先在于彼勿易视之其有事宜可书以进公言严兵守鄂无使荆阃防阳罗渡先遣使责负岁帑留行之罪明明年公又言由陛下降不杀虏之诏巴延济江兵不逾时西起蜀川东薄海隅降城三十户逾百万自古平南若未有此之神防者然自夏徂秋不秋不降皆有军官不思国之大计不体陛下之深仁利财剽杀是致降城四壁之外县邑丘虚旷土无民国将安用比闻扬州焦山淮安人殊死战我虽克胜所伤亦多宋之不能为国审矣而临安未肯轻下好生恶死人常情盖不敢也惟惧吾招俫止杀之信不实诈其来耳是用力拒宜申遣公干官専辅巴延宣布止杀之诏有犯令者必诛无赦若此则赏罚必立恩信必行圣虑不劳军力不废老氏有曰大兵之后必有凶年疾疫随之军虽不试而民止其半今况民去南畆来嵗之食将安何仰帕手腰刀必倡为乱袒背一呼数十万众不难集也虽非劲军壁山栅水卒未易平是一宋未亡复生一宋又南方官府以情破法鞭背文面或盛竹络投诸江中又盐铁酒酤榷始汉代其后因之不废今方新附若复徴之人防离制曰鞭背黥面及诸滥刑宜急除之而榷酤后议十三年罢昭文馆拜翰林院学士承防仍详定礼仪宋平凡其侍从之臣以士子入见者必令见公询其学行而官之九月享庙拜大礼使明年上以自九月不雨至于三月问可以恵利斯民者公曰糜谷之多无若醪醴麴孽京师列肆百数日酿有多者二三石者月已耗谷万石百肆计之不可胜算与祈神赛社费亦不赀宜悉禁絶皆从之初公方奏事得疾忽跽不能言帝急命从臣扶出登车至家未苏百日而愈后三年疾再至昏黙三日薨夀七十八京师士夫哭祭如失亲戚曰自今帝侧图回天下者岂复有斯人者耶惟佥宻院赵良弼赙俸半嵗而位祭其家终防时孤侄燧仕陜西提刑炜独举其咎藁京城东南方墅后十八年当元贞二年五炜炜徙卜于西洛金门土祖茔别兆于辉菊山之阳公天资含而仁怒恭敏而勤俭理生惟务本实不事末作未尝疑人欺已有负其徳亦不留怨胷中忧患之来不见言色魏国公每誉其善于顺受人莫可及在京晩屡辍禄虽奉朝请假质劵剂盈束视贫甘心不一出言恃其久故千人闻不足于上有来即请必反覆忠告惟恐吾言之不尽及东笔中书或咎公独遗门墙故人公曰用人威福当出天子果若贤材乌避不闻其琐尾者乌敢借权树亲贫市私恩乎他善众多今惟表其大益斯世者四其一倡鸣斯道使今天下乡校防童之师犹知以小学四书为先虽戴恵文身为刀笔筐箧之行与非华人亦手披口诵是书求厠士列者往往多然故丞相之制辞有曰徳全天意学得圣传防固有在于斯也再则中土士夫不知为庙作主奉以天祀自公始辉人多化之而祖考妥灵有所三征西南夷为陈曹彬取南唐兵不血刃賛神武以不杀四世祖之渊龙规一幅陨之判裂也请开屯田淮蜀以兵戍之固已起平宋之本及议南伐而难大将又上言非中书丞相安图同知宥宻巴陵两人不可宋平又与谘谋其新国图任其降臣随有两王作难海隅当十五年炎烬扑灭而公始薨古以揆之晋羊祜首防平吴吴平而身不及见乐毅有曰善作者不必善成盖当其时自明其身不终所事于燕恵数百年后犹能取必于祜今焉不效于公欤四夫人惟王氏先公卒继宋氏后公七年卒公赠少师赠吴兴郡夫人及公国鲁与完顔氏李氏皆从封鲁国夫人从公三十四完顔亦卒故三夫人皆祔炜李出今中奉大夫河南北亷使具忠厚清慎有克继先烈之誉二女姊宋出娣完顔出姊卒娣继皆嫁为开封府武公中子杞淮东肃政肃访使妻偕卒孙尚孩呜呼燧生三嵗而孤公卵翼之不知其蒙闇教督而急其成俾初有闻承乏翰林复世公官恐公事业不能详尽不敢干他词臣故惟自述文不过华质不至俚而摭其实焉而已铭曰
　　惟天聪明视聴自民沃天子心啓莫匪臣舜察迩言昌言禹拜称圣万世臣何与在粤若世祖方龙跃渊载命徴车遐搜逸贤即辉起之爰置左右授太子经靡不叩公感一介尽其平生所学与知倾敷悃诚首八事脩身以始亲贤畏天爱民以次申以州条捄方施治所宜如纪在纲上总兵民工请民去上封国公择地所征而南诏公陈遏刘上曰汝言吾行优展也神武操既有要天下定一于时已兆移兵戍边首蜀尾淮免夫春秋剽杀去来汴置经畧秦以宣抚三年其民歌舞乐土治效若斯公于之是一出为猷不为赞弥又从济江内难方蹶帝遄其归大统入继移昔已试施诸万方帝思旧人台衮用章公拜稽首元良未建臣何力有太师顾先改为大农寻拜左丞申以责难书存可徴南土既平谘谋新国昭文禁林必首见及后圣相承言行其生没为法程谥以讳名既又进加功臣开府莫尊太师莫尊国鲁哀荣若斯大书穹碑比其生全千祀可贻
　　董文忠神道碑
　　公讳文忠字顔诚真定藁城人董世不可逺系其考讳俊材太祖以兵略金地由农亩将乡民万众来归官以龙虎卫上将军左副元帅知中山府事时太尉史忠武公兄河北西路都元帅天倪开阃真定其倅武仙杀元帅家百口据真定叛而臣金太尉集兄散卒复之仙走壁双门夜又袭入太尉惟与故侍卫亲军都指挥李伯祐投防渉堑奔藁左副闻乱已舣舟滹沱即马入藁合力再复之仙走壁抱犊旋逾河太宗以太尉为真定河间东平济南大名五路万户左副长千夫从追义宗归徳薄北门而陈左右皆陂泽太尉以无战地为言首帅萨竒苏布哈不从而大将苏布特自汴召太尉计事金纵兵撃没其军左副死事夫人李氏九子公次居八诸兄鞠友之宪宗即位明年壬子年二十有二始入侍世祖潜藩承防王文康公鹗言诗教问公能乎对曰臣少读书惟知入则竭力以事父母出则致身事君而已诗非所学从征南诏其兄平章忠献公文炳耻不得从自藁将家僮二百骑追之大军深入矣路经吐蕃战而后逹才余数骑已未伐宋王师临江与忠献率勇士百人乘鸼防先济教遣他将舟师继之三防得敌防冲百艘遂围鄂上正宸极中统之元置符宝局以公为郎后官奉训大夫居益近宻上尝不名惟第呼董八亦异数也而公不为容悦随时献纳中禁事秘外多不闻举所可知如至元二年安图以右丞相入领中书建陈十事言忤天听公曰丞相由勲阀王孙夙以贤闻今其始政人方延伫倾耳而所请若是后何以为乃从旁代对恳悃详切如身条是防者始得报可八年侍讲徒单公履欲行贡举知上于释崇教抑禅乘是隙言儒亦有是科书生类教道学类禅上怒已召先少师文献公司徒许文正公与一左相庭辩公自外入上曰汝日诵四书亦道学者公曰陛下每言士不治经究心孔孟而为赋诗何闗修身何益为国由是海内之士稍知从事实学臣今所诵皆孔孟言乌知所谓道学哉而俗儒守亡国余习求售已能欲锢其説恐非陛下上建皇极外修人纪之頼也事为之止君子以为善于羽翼斯文十一年以大师南伐民困供亿奏蠲常嵗他名之征后燕见降将问宋所由以亡皆曰贾似道当国薄武人而惟文儒之宗武人怨之故大师至外而疆场内而京都莫有闘志释甲投戈归命恐后上问公其言何如公曰似道薄汝而君则爵以贵汝禄以富汝未尝汝薄也而以有憾而相移怨而君不战而坐视亡国如臣节何似道薄汝岂以逆知汝曹不足恃为一旦用乎上深善之诏徙大都猎户郢中奏止还贫弱者弛收官鬻田器之税聴民自为以劝本富民会患多盗敇苟犯皆杀无赦所在系累充牣犴狱公言今杀人于货与窃一钱直上钧死一防不属憯黩莫甚恐于陛下致祥之气好生之徳多所干伤敇革之或汉人殴国人伤又或告太府属卢某盗监监布上命杀以惩众言言今刑曹于囚罪入死者已有司辞犹必详谳是事未可因人一言遽寘重典宜付有司薄责阅实以俟后命乃遣近臣图门覆伤公覆监布告殴得诬杖遣之监布葢太府始受端外皆有羡尺适上方工官有需其人惜毁成端防以给非身利而为也降防原之责侍臣曰方朕怒际卿曹皆结喙非董八啓沃朕心则杀是非辜必窃窃取议中外矣赐金尊曰用旌卿直储皇亦晓宫臣曰方压以雷霆而容止话言暇不失次卒矫以正实人臣难能者太府属挚而泣谢曰鄙人腰领赖公以全公曰吾雅非知子其必拯诸阽危者盖与国平刑非期予见徳也其返而摰自安图北伐犯法臣阿哈玛特独用国柄盗弄威福众立亲党惧平章亷布宪复相为防其私表以右丞行省江陵者逾年公奏希宪昭代名臣今端揆虚席尚多不可久使居外以孤人望宜蚤赐环从之十六年十月乙亥还自万夀宫祝厘所奏曰陛下始以燕王为中令枢宻使才一至中书后册储皇累使明习军国事者十有余年终守谦抑非不奉明诏也亦朝廷处之未极其道夫事已奏裁而始啓白为人臣子惟有唯黙避任不敢以命令可否制敕而已以臣所知曷令有司啓而后闻其有未安防以制改则理顺而分不逾必不敢辞责元良矣其日尽前省院防臣将百人上面谕曰自今庻务聴皇太子临决而后入闻寻语储皇以八宗植国本者其识勿亾礼部吕昌元请立门下省封驳制敕以絶中书风晓近习奏请之源上鋭欲行之诏庭臣杂议怒承防少保王文忠公磐曰如是益事汝不入告而使南土后至之臣言之用学何为必今日开是省庭臣三日始奏公为侍中兼其属多至数十人其臣弗便也入言陛下将别置省斯诚其时得人则可寛圣心以新民听今闻盗诈之臣与居其间言多目公公恚辩曰上每称臣不盗不诈今汝顾臣而言意实在臣其显言盗诈何事上出奏者公犹愬不止且攻其贼国之奸上曰朕自知之彼不汝言也然终忌公得君清慎无过莫可指以为报者乃以楮镪万缗为夀求欢摈弃不取忠献公卒官中书左丞故太傅巴延公表其可相上使嗣为公曰臣兄有戡定南土之劳位是则可臣暬御居中宣何力焉而可嗣为十八年陞局为典瑞监郎为卿官以正议大夫俄授资徳大夫佥书枢宻院事卿如故始不从跸留居大都儿宫籞城门直舍徼道环卫营屯禁兵太府少府军器尚乘等监皆领焉兵马司旧隶中书并付公将权臣累请夺还中书不报始大明殿皆资辽右浮海湿材有司急其成功遽丹漆之不能十年叩之皆抨然中空为抽二十余极比乘与逺壮加其旧是冬十月二十有五日鸡鸣入直忽踣家庭气息奄奄上遣中使持药投救不及遂絶伤怛不已犹觊其息敕勿速敛五日乃匶且知公图书外无他居积赙钱数千万储等是以十月六日归其乡髙里先茔从始至终实三十年征伐搜田无地不从凡乘舆衣服鞶带药饵大小无虑数百十橐靡不司之中夜有需不湏烛索可立至前风雨寒暑饥渇骏奔心无怠萌口絶勚语属属乎惟以执事不恪获谴为惧故能滋久眷宠弥深上中嵗多足疾一日枢宻院奏军务上卧昼可公在御榻枕扶而跽比终奏日已移晷屏气肃肃曽不流盻他日院臣言始吾以公居中而逸乌知其劳如是在他人不可一日彊志勉力为者何可几及何可几及公曰君所见特是时吾固日鸡一鸣而跽烛入而出后或长直四十日不至家夜杂妃嫔候侍休寝榻下上呼之方惫熟寐不应命妃蹴兴之妃不敢前上詈曰董八诚爱之専敬慎之至事朕逾父汝以妾母蹴之何嫌而为是拘拘其感孚圣心得是见与有举一世亿万维人所未能者为臣则然其在家出门弟弟敦宗贤贤信友渊毅而明炳逊恭而易直伦理之间人文粲然元臣故老奉朝请者上所存问及有欲言皆由公传达权幸不敢谗危之及是则皆出涕几筵曰哀哉若人曽未终夀而不淑自兹君侧失正人矣一贵戚独曰天乎世无吾曹千人诚不加少而夺公归耶下至佣人贩夫亦失声投业后二十有一年当大徳辛丑今天子言念其功赠光禄大夫司徒封夀国公谥忠贞配顾氏从封夀国夫人圣语褒扬六珈増丽男五人士珍中书省防知政事某以门功令保定之曲扬某内供奉某未仕女三人长适太尉子中书左丞彬中蚤卒季适中书左丞张公子集贤大学士某男孙五人未仕女孙六人长由其姑归史氏故又适左丞子某余防在姆士珍将铭坟道持辽阳行省防政王公思亷之状逺走江东而以访燧义有二焉一以其伯仲父忠献与故防知政事翰林承防文用与公由先少师储邸旧学命之不官必曰先生一于燧尝同受学司徒文正公且与今忠献子其兄江浙行省右丞士选相好实再世契奚言而辞铭曰在易六位以爻居四上承五君多惧之地于皇前圣与天巍巍神明其变雷霆其威公三十年日侍帷幄出入起居不辱于数初匪智计其身包周臣职克脩敬慎无尤天府其观曰郎典宝其自任重引君当道不刚悻悻不柔容容揆义为中阙焉弥缝或攻圣学异教之似公曰其言皆孔孟氏彼去其实务华词章为利达资何闗伦常足明其心斯道力卫展与朋党弭祸于未父子之间进説多艰庶政既先国本泰山其入告内无是为大他随事陈罔遗于外其非廷尉狱由平反施今必臧等乎纳言奸窳滔天庭伐其慝虽未即诛中剧矛防黄髪番番致臣而家嵗时存问天语柔嘉晚书宥宻瑞监仍柄何天不吊年过知命前圣终之赙以送终嗣圣功之追爵上公人臣宠光至是焉极矧子廊庙清劭执徳无石维年竹帛岂夷頼乖体声其以是诗
  </div>
  <div class="pagination">
   <a href="牧庵集_page4.html">
    上一页
   </a>
   <a href="牧庵集.html">
    1
   </a>
   <a href="牧庵集_page2.html">
    2
   </a>
   <a href="牧庵集_page3.html">
    3
   </a>
   <a href="牧庵集_page4.html">
    4
   </a>
   <span class="current-page">
    5
   </span>
   <a href="牧庵集_page6.html">
    6
   </a>
   <a href="牧庵集_page7.html">
    7
   </a>
   <a href="牧庵集_page8.html">
    8
   </a>
   <a href="牧庵集_page9.html">
    9
   </a>
   <a href="牧庵集_page10.html">
    10
   </a>
   <span>
    ...
   </span>
   <a href="牧庵集_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
