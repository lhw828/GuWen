<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 33 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 33 页/共 256 页</h1>
    <div class="content">　　采芹，赠公子也。何以赠之？曰褒。何褒尔？总戎欧公功德在三广，而公子义也，能用儒术贡於天子，游於南雍，以不坠其声焉。然则何以曰采芹？曰：采义也。文义不博则无以言，君子采文义以通训辞，故其首章曰：「采采者芹，於璧之滨。既见君子，式畅厥文。」行义不检则无以立，君子采行义以施典礼，以揆百物，故其二章曰：「有芹采采，於璧之背，既见君子，其行孔配。」道义不觉则无以成君子，采道义以神明其德，以配诸天地，故其卒章曰：「芹斯缩矣，我心沃矣。匪沃厥心，灵根其深。既见君子，泳道之浔。」曰：君子者何？司成兰溪章公也，为天下文行道德之宗。公子游南璧，采文义於经训，则耳得之矣；采行义於动静，则目得之矣；采道德於渊微，则心得之矣。 
　　
　　送都谏王文哲诗并序 
　　
　　皇帝肇临天下，曰：「若稽古典式，尊尊、亲亲、庸庸。既用郊於上下神祇，方海内外藩，我先王亲冑。王室罔事牲币，其何以展亲？岳渎以外，大名山川，悉效厥灵，默相皇宇。昔周王所过，亦式於告，况历数正始，宜称殷祀。」惟元年二月丁丑，皇帝晨御奉天殿，传制遣使臣，畴咨钦享。直哉惟清，其往祇告，且听各以地，而都给舍王君文哲拜靖江王南海神之命。兹惟五岭之表，实迩桑梓。於是同列言曰：「有望云之思，以侍职莫遂，今真得所愿哉。」其友翰林院庶吉士湛若水闻而叹曰：「昔先生使臣本其情，故四牡之诗，载在小雅，曰：『王事靡监，不遑将母。』又曰：『岂不怀归，是用作歌，将母来谂。』及后王不然，遂有北山之怨。今明皇孝理，遣使听以其地，岂复有不遑之叹？虽微四牡来谂，而事已独至，一举而公私两得矣。夫四牡，君所以章臣之勤也。今臣等不歌章君之美，而乐朋友之志，其何以迈前休而示诸远也？遂作歌一章，用扬其事。同馆诸君和而继之。诗曰：「於穆皇矣，三神是纪。允享允诚，允厘百祇。既牲於郊，乃遍於祀。天子曰：嘻！惟邈邈靖江，实我本支。天子曰：噫！惟南海有神，实曰广利。苍梧以北，扶胥於南，我藩我相，我祀参参。兹惟岭表，孰迩其滨？畴咨直清，罔羞於神？顾兹侍臣，瓯、广之人，缜汝吉士，缜惟汝贤。缜拜稽首，天子仁孝。缜拜稽首，百神是作。曾是将父将母来告，匪也来告，锡类之故。依依魏阙，望望飞云，行迈踟蹰，忠孝之身。历鲁渡淮，乱江逾岭，未遑我公，讵云归省？陟彼浴日，悠悠我思。虽天子神圣，讵曰无遗？陟彼苍梧，悠悠我念。虽司直有人，讵曰谏剡？我拜我严，於庭之阼，岂他人无严？曾是咸父。我拜我慈，於闱之下，岂他人无慈？孰是滂母。匪咸而滂，我训孔臧。每怀靡及，载歌皇皇，咨诹询度，周谋以匡。义无久私，前席庙廊。」 
　　
　　送储都宪先生之南都序 
　　
　　古称卞和善知玉，以未出璞雕琢为器用也。及出璞而美，雕琢为圭璋、瑚琏又美，用之朝廷，荐之宗庙，天下皆知其为重宝，时则卞和亦无所容赘而增其价矣。有则妄也。予十年前[养拙山林]，已闻天下有维扬储公静夫先生之贤，及弘治乙丑，予方举进士於京师，无上下之交。公时为太仆正卿，独乘轿从徒，入委巷，访予以石翁遗事。予视之，盖所谓其人如玉者也。盖质美而学之以其道，弘之以六艺，交之以辞章，裒然成器，重且华者也。予虽有他山之石，无所用之。当是时，公方用世，声价满天下，予虽欲以独知巧言扬公之善，是犹赞圭璋之美，称瑚琏之器，岂不赘且妄乎？然予尝闻玉之美者，必有取焉。予又反复之，而未之见何也。今年春，公升都御史，总督粮储於南都。予方以得公为喜，而又以去公为戚，其能已於言乎？高兄颖之乃合同馆诸尝知公者饯赠於京邸。夫赠必以言，古之道也，言永而为之诗歌，古之声也；诗必有序，古之制也。夫会计当，孔子之余事也，故序略之。正德丁卯三月 
　　
　　总兵毛公所藏邵君赠别后序 
　　
　　今太子太傅伏羌伯总督漕运毛公为公子时，与陜进士邵以道游，邵奇之，赋诗为赠，称以文武之才。或曰：「公方镇两广、剿古田、芟龙府、平柳庆、乐善茂、宾源川、殪陵黎、斩符唐、定思田、禽马山寇、俘贺连徭，斯不亦武矣乎！」予曰：「然而公则以靖道为武也。」「其处恂恂，其行谦谦，博搜群籍，罗致辞华，设揖让，谈古今，右儒术，斯不亦文矣乎？」予曰：「然而公则以经济为文也。」夫自邵遇公时，公方弱冠，迄今四十余载，而其言悉酬，可谓真知己者耶！昔晋公子重耳方未返国，僖负羁之妻知其必得志於诸侯，而郑、卫之君，或不礼焉。然则知人若邵者，岂易乎哉！邵今即世已久，其诗仅存，公用成帙，盖不忘平生之言。诸名公重公之义，而褒邵之知人也，皆有题跋以侈大之，故又属予为后序，以终义焉。 
　　
　　送佥宪卢伯居之任序 
　　
　　广人卢伯居为刑曹之七年，既明且断，乃恤而钦。具是四美者，命决大狱，狱是以理。是岁之冬，朝廷念柔远之难其人，乃擢为广西按察佥事。夫广之东西如乡之东西然，山川风气大率相同，民情土俗又同，以刑曹出为按察，刑名之事又同，以四美而行乎三同，无难矣。是故用其明而民不遁情，用其断而民不叛，用其钦则刑不淫，用其恤则刑不屈，而外攘举矣。夫朝廷於四方，犹腹心四支也，无不兼爱焉。病虚者必慎外感，卢君之往也，庶其能慎乎哉。丁卯 
　　
　　送欧原道袭职归五羊序 
　　
　　皇帝初即位，以文治之久，诘尔戎兵。维二年六月日，命五府元帅，命大司马暨黄门一人，监比试於四方武臣子弟之应袭者。有的既张，弓矢在韔，马既登场，有伟一人，赤面而长身。矢中的，马中驰，进退中律，三驰之而三捷焉。有奇之者，问其姓欧，其名儒。曰：「是为三广总戎公之子，功成退身，委胤其庆者也。」於是闻於朝廷，袭指挥使如例。元帅毛公以其事语大行人唐仁夫，仁夫谋诸乡士夫，俾载笔於湛子。湛子曰：「中的矢即毙贼矢，跃堑马即追北马。以弓马之良承夙将之威，一队之兵即三广之兵，推是而往，其胤庆也无难矣。欧君其勉之哉！」 
　　
　　送冯有孚奉使湖广诗序 
　　
　　上之四年，念国家久平，因循姑息，有德不承，民弊弗兴，如人病痿，百骸不摄。乃用言者，畴咨廷臣，得属材望十有四人，赐以玺书，分行天下，振厥弛滞。假以御史，贵权也。不专诸御史，贵精也。於是吾乡冯君有孚以户部正郎改监察史，拜湖广之命。膺是任者，厥惟艰哉！夫病痿之人，势必求毒药之剂，而毒药之剂，乃所以为元气之忧也。加毒药之剂，而无元气之忧，非才敏而厚重如冯君者，则莫兼济之，况荆楚之民，古称轻剽而易怨，今又灾洊於天，掊克於人，极矣。冯君慎乎哉！才敏以惩吏弊，厚重以敦士风，不靡而苛，不惨而舒，如良医之治病，病去而人不知焉可也。冯君慎之哉！郢匠去垩，危乎一斲，凡在吾党，歌以饯之。 
　　
　　赠何子鱼令庆元序 
　　
　　顺邑何子鱼，以进士令处之庆元，予与乡士饯之曰：夫令也者，人牧也。夫人牧也者，以牧人，非牧於人也。今夫牧者曰：毋逸刍，毋蹊田，毋斗群，兹曰良牧尔矣。令者曰：安乃生，御乃情，息乃争，兹曰良人牧尔矣。今之人牧者，或利其有以施劫，私其身以诲讼，民之弗安其性而牧弗知，几何而非牧於人哉？处居浙之上流，庆元为处之高原，山川之所钟，和气之所郁积，白金之所生，宜於人焉独厚，乃独未见其人，然独往往曰：「好讼而寇且乱。」岂其土使然也？亦为牧者御之不以其道，而利者而私者，而施之而诲之，而驱骤之尔矣。子鱼温能畜乎物，善能胜其残，吾知其去为良人牧也。吾将谂庆元之人曰：「其亟领而习，顺而化，毋俾世独往往曰：『而讼而寇而乱也。』」 
　　
　　赠徐曰仁序 
　　
　　余姚徐子有淑质，学於阳明，厥既举进士，守祁州，且行，谈学甘泉。甘泉曰：夫士有六学，学有六敝。一曰博，二曰问，三曰思，四曰执，五曰宏，六曰通。故唯尽此六学者可以尽性矣。故博之弗可以弗问，问之弗可以弗思，故唯致思者，可以穷神矣。思之弗可以弗执，执之弗可以弗宏，宏之弗可以弗通，故唯致通者，可以知化矣。夫博而弗驳则明，驳则昏。问而弗泛则精，泛则惑。思而弗贰则得，贰则乱。及其归愚则一也。执而弗滞则变，滞则陋。宏而弗荒则大，荒则废。通而弗流则化，流则荡。及其不肖则一也。是故君子崇六学，去六敝，唯择唯一，成厥天德。时措诸经纶，庶绩其臻。是谓治人以身。 
　　
　　东鲁韩氏族谱序 
　　
　　惟天地定位，类聚群分，圣人设教，敦族明伦。人之有伦也，自有男女斯有父子，有父子斯有兄弟，有兄弟斯有朋友，有朋友斯有君臣。故人伦之行也，始於父子、兄弟、夫妇之间，化诸家而后及诸国。是故圣人立宗法以正之。人伦正而风俗化，风俗化而天地位、万物育。后世宗法既坏，事无统纪，故有亲疏上下戕灭无伦之患生。族谱所以起，而韩氏所以作也。夫物之生也，必有所本，故首之以姓源。姓之繁也，析而视之，莫易於图，故次之以世系。世系详矣然后谱可明，故次之以行实，行实本谱也。行实著矣，然后功德可征，故次之以恩命之录。功之起也，必有所始，故次之以贴黄之录。念祖报功，必将想其形容而像其文物，故次之以衣冠之图。夫思而像之，必将时其荐事而类其精魄，故次之以祠堂先茔之录。孝思之至，莫大乎不坠，贻谋是继是图，胤庆永孚於休，故终之以遗言家规之录。夫谱有孝敬之道八焉，以永思者视其原，以昭穆者视其序，以亲亲视其宗，以老老者视其年，以贵贵视其爵，以功德者视其行，以世守者视其规，以文献者视其籍。是故孝子慈孙之事毕矣。家道正而教化兴，和气格矣。故斯谱之义备矣。 
　　
　　赠言叙 
　　
　　正德四年己巳秋，番禺陈乾善以进士尹青田，凡乡之卿士，六官之彦，咸饯於道。翰林编修若水乃言曰：「夫尹下而近民，职兼六官，请诸公，各以其职赠，可乎？」冢宰梁公曰：「吏之弗臧？岂曰子之臧？民之有良，蔽之，子弗良，可不谨乎！」於是户科纶户曹[阅]古、锡绍、敏绍佥曰：「民事惟食哉！其尚慎而会计，时出纳，毋缓征以急於国，毋浚财以饥而赤子。」礼曹献科观政琠曰：「毋怠於上下神人，惟清惟寅，惟笃歆享。」左军都事良棐、太仆丞希文曰：「惟兵欲利，利则伤。民生无暴，导欲其盗，武成归马弗服，训之乾戈省躬。其无轻动，动以止戈。戒哉！」刑科学曾、法曹焕、御史约、观政勋佥曰：「毋轻民命，曰微；毋或媚人以民命，曰大。时而察，慎丽而法，惟审。惟克以教祗德，惟钦恤哉。」前工科给事中今云南参政缜曰：「帝昔咨垂工，执艺事毋忽。百工曰技，毋暴天物而淫。」厥既咸拜赠嘉，若水进而赞曰：「夫梁公之言，漙而公，公则明，然而黜陟不允者，鲜矣。卢、黄、陈、钟、祁、林之言，义而惠，惠下而义上，然而上下不足者，鲜矣。方、杨之言，祗而和，和乐而祗肃，然而神人不享者，鲜矣。陈、吴之言，谨而威，威以观之，谨以备之，然而盗不弭者，鲜矣。李、陈、邝、唐之言，法而恕，然而不刑措者，鲜矣。文哲之言，正而义，然而百工不若者，鲜矣。由是皆嘉群公之能以言赠人，而知乾善之能取善以成己。将见六政举而庶事康也。」据嘉靖八年本补字 
　　
　　叙别篇 
　　
　　湛子守太史，杨子为侍御，将之南，言别於金台，胥赠以处。湛子喟然曰：「惟予与子，旧学於江门，既乃离索。荒遁於黄云，逾於岭，越於湖江，陆沈於金马，迨於兹罔闻知，吾其归乎！」杨子曰：「唯唯！惟子之质静而淑，向道而几，其终大业，毋或忘於厥初。予质乃动，动於有为，吾其行乎！惟子命之。」湛子曰：「吁！动而确，为而正，确以守之，正以行之，孰御焉！夫金玉，天下之美也。金之生也若钝，用砺乃利；玉之生也若璞，用琢乃器。弗利弗器，瓦砾亡异，而况於人乎！惟质罔自淑；淑於学，惟学罔难成，成於一；惟天性罔攸动，动於情；惟情罔攸乖，乖於气。是故君子养其气以和其情，约其情以正其性，其惟一乎！故静者得一而能动应，动者得一而能静专，静专曰仁藏诸智，动应曰智发诸仁。克智克仁，其圣矣乎！」杨子遂拜嘉而别。 
　　
　　怀椿之什序 
　　
　　怀椿言孝思也。攸阳陈子生而孝其亲，其亲肥遁於野，而伯也旷於守居。比卒也，永言思之，厥恨终天。甘泉子曰：「吾闻夫孝思者，将思其居处矣乎？」曰：「然。」「吾闻夫孝思者，将思其笑语矣乎？」曰：「然。」「吾闻夫孝思者，将思其所嗜矣乎？」曰：「然。」「吾闻夫孝思者，将思其所乐矣乎？」曰：「然。」「吾闻夫身者，亲之遗支也，思其亲必将爱其身。夫子将思其居处，不亦思慎吾动矣乎？」曰：「未也。」「子将思其笑语，不亦思慎其言矣乎？」曰：「未也。」「子将思其所嗜，不亦思慎其口实矣乎？」曰：「未也。」「子将思其所乐，不亦思慎其心志矣乎？」曰：「未也。伯敢不勉所未逮，以谨闻命矣。」乃赋诗之锡类而退。湛子乃为赋孝思曰：「为此诗者，其知道乎！」闻者多慕孝思为之。 
　　
　　赠宪副王希文序 
　　
　　予故与验封杨公名甫善。名甫之贤也，吾知之。守正不胶於时，取善不阿於亲，故称宪副王公希文之贤也，吾知之。宏达而不流，明断而不刻，及予亲其人，夷考其素，允明於大理，称平於江右，受知於倪、杨，被荐於林、张，则又以验吾之信不虚也。今王公改副吾广按察使，以公之长，投广民之短，其有济哉！夫民之习也，风气以之。夫广也，上多山谷之居，其气隘；下多洲岛之居，其气柔。其气柔，其民弱而不直；其气隘，其民怨而不伸。是以多盗。今以公之宏达而不流焉。则隘而怨者，不以伸乎！以公之明断而不刻焉，则柔而弱者，不自直乎！然则王公之往也，吾知其有济哉！予故颂而言之。既以为公赠，又以庆吾广之民将蒙其泽，且见盗寇之息也。正德己巳春 
　　
　　送南京刑部正郎汪立之叙 
　　
　　审刑之要惟公，听惟明清，五过之疵惟官惟货。公则罔官而明，清则罔货而利。秉二要，去二疵者，可与几矣。祁门汪君立之以左军都督府经历，升南京刑部郎中。立之以前进士更守武易，迁赞机府，受旌当道，博知名流。人或谓立之无为名高，皆曰：「唯唯！」人或谓立之无为厚利，亦曰：「唯唯！」若立之者，所谓为公而清者，非耶！若然，则其去此，吾知其刑罚之中也。僚友李、吴诸君征言赠之。甘泉子曰：「若昔吕侯训刑，诘尔戎兵。夫兵刑惟一，惟兵其大。习[於]大以施於细，无难弗济。我惟弗利，惟厥清刑罔弗明。我惟匪名，惟厥公罚罔弗中。立之勖哉！惟克天德，作配元命，非至诚尽性，其孰能之？立之勖哉！」己巳据嘉靖八年本补字 
　　
　　赠正郎唐仁夫之南都序 
　　
　　唐仁夫久次大行人，人病之，仁夫若弗介於心，故嚣嚣然。其语於人，亦曰嚣嚣。处乎吾乡之人，若弗间於己，故由由然。其接於朝之士，亦曰由由。是以处己则亡悔，以处人则亡怨，固有以哉！四年冬，升南京工部虞衡郎中。乡友饯之，合言为赠，惟昔在帝虞，畴若予工，殳、戕佐垂，亦曰「汝谐。」今之四司，司空是佐，岂非其职乎？巽顺足以若厥工，和乐足以谐厥事，岂非其才乎！和而节，使甘而不灭，不亦谐乎！巽而俭，使通而有检，精而不淫，不亦若乎！夫如是，则虽由是而顺和百物可也。嚣嚣然而已！由由然而已！仁夫去此，尚亡替乎初哉！ 
　　
　　送太守郑志尹之潮州叙 
　　
　　潮故隶於闽，闽潮之间，泉、漳界南而近。潮与泉、漳之间，山泽之气所通；气之所通，故其语声相类；声之相类，故其心意相谐；意之所谐，故其俗尚相同；俗之所同，故其教化易协。如人之一身情意，四体不言而喻者。四年冬，以工部员外郎泉州郑君志尹为潮州大夫。以泉人莅潮，虽无郑君之贤，犹将仰成其政；况乎郑君之贤，内质直而不陋，外平易而不阿，质直足以格物，平易足以近民，其於潮之俗，盖有不问而知，不习而能，不感而通者。潮人服君之政，盖有不罚而威，不赏而劝，不申而化者，吾以是将贺郑君与潮人之相得，而其政之易成也。己巳 
　　
　　赠吉安刘太守序 
　　
　　惟五年孟春，天官卿以吉安濒江、湖，界闽、岭，属邑惟九，地敝政繁，钱榖孔殷，狱讼胥兴，守惟明敏风力，乃克有济。惟刑部郎中乔其可。帝曰：「俞。」於时其从子礼官滂合乡宦饯之曰：「家自唐宋，旧有闻人，惟诸君咸告一言，无忝於厥世。」洪公曰：「昭前文人，昔著於诰。」李公曰：「惟先吉士，文献足征。」张子曰：「惇典献民，惟治之图。」屠子曰：「宝由公寔，显於直谏。」盛子曰：「礼曹郎中，旧惟明禋，於文献是式。」闻子曰：「廉宪公折讼有辞，寔我典刑。」汪子曰：「兹惟我暨太守君之典刑。」前府屠子曰：「颐庵之风，咏以讽下乎！」徐子曰：「参政公钱榖孔修，食於闽广。」王子曰：「御史公厥有风采，是则是图。」宋子曰：「无阂公著论仅存。」杨子曰：「是惟文献，可饰吏治。」张子曰：「惟先大夫吉府长史，兹君之行，寔履封土。」孙子曰：「履其土，得无孝思乎！孝思之至，得无立身以显扬乎！」咸奏赠言，请书於史官。湛子曰：「刘 侯引之，拜是众嘉，先民时式。惟文献讽下，何忧乎敝俗？惟风采？何忧乎政繁？惟钱榖，何忧乎孔殷？惟听讼，何忧乎多狱？刘侯引之，何忧乎忝世？」 
　　
　　赠总戎焦公镇两广序 
　　
　　皇帝五年，以广之东西地遐多虞，罔用匪人，鬻货辜功。畴咨元戎，具兹文武，乃称厥任。佥曰：「时帷东宁伯，允武允文，简诸勋臣，莫有或逾。」遂拜俞命。或曰：「惟焦公近承亲阅骑射，三捷，以冠元戎。帝用赉之，是曰允武。惟焦公读书咏诗，播於士人，旋折登降，动中礼矩，是曰允文。」若水曰：「夫大将之武，弗惟其裨，矧其卒？有折其冲，不出帷幄。公将用三捷之巧，以运厥筹乎！惟大将之文，弗惟其士，矧其技？简兹行伍，有经有纬，公将推旋折之礼，以训厥师乎！武以靖寇，文以济武，闲而序，勇而知，方将攻胜守固，永为东南保障乎！」於时两土士夫，胥庆得人，咸饯以诗歌於长安。 
　　
　　东湖奏疏后序 
　　
　　惟东湖吴公，懋笃忠贞，始终罔怠。自登俊造，观政兵曹，名实自见。念时兴废，故上建言。越尹顺德，思首风化，故疏旌节。贰守成都，病倦游，故疏陈情。爰及考最，思显厥亲，故疏乞封。原剧疾，故申陈情。贰守松江，思广圣德，裨庶务，故陈时政。厌冗沓，思闲旷，故疏求左迁国子。伤戎籍纠纷，故疏修军政。佥广臬，思勇退，故上乞休凡三章。领盐法，兼屯田，虑积弊，故疏处置。虑二事叵兼，故疏分理。思以疾退，故载申乞休之疏。不获遂志，职思其忧，故申处置盐法之疏而加详。旁摄权要，疾差使之纵横也，故疏定应付。疾肆恶，故疏收纠劾。公以阽危，踣而复起，参政江右，设城分野，故疏图安之章。思慎版籍，以均贫富，故疏下情。疾其僚之横肆，以戾风纪，故疏侵职。虑孤城环劫於贼，巧发奇中，故疏设县之章。俯顺民情，德以爱人，故疏(正)[止]迁墓。自以无能，故疏致政。志虽决去而心恒爱民，故疏新县政务十四事。思谨防范，故疏印记。谢病都府，且告且行，故陈四死、申四疏。惟兹二十有五疏，而公节概忠梗，文武经济，於是毕见。夫上言欲朴不欲陋也，欲征不欲诬也，欲正不欲固也。夫至敬无文也，大忠无欺也，至言无诐也。予观东湖奏议，其言论用陆贾，其料事用曲江，其经理守正用宣公，其悉文详具用[今]之案牍也。其庶乎不陋、不诬、不诐者与！使尽用其[抱负]，於古人乎何有！据嘉靖八年本补字 
　　
　　送王天宇尹嘉定叙 
　　
　　验封黄子闲与余商较人物，余曰：「吾友有宁波王生天裨庶务，故陈时政。厌冗沓，思闲旷，故疏求左迁国子。伤戎籍纠纷，故疏修军政。佥广臬，思勇退，故上乞休凡三章。领盐法，兼屯田，虑积弊，故疏处置。虑二事叵兼，故疏分理。思以疾退，故载申乞休之疏。不获遂志，职思其忧，故申处置盐法之疏而加详。旁摄权要，疾差使之纵横也，故疏定应付。疾肆恶，故疏收纠劾。公以阽危，踣而复起，参政江右，设城分野，故疏图安之章。思慎版籍，以均贫富，故疏下情。疾其僚之横肆，以戾风纪，故疏侵职。虑孤城环劫於贼，巧发奇中，故疏设县之章。俯顺民情，德以爱人，故疏(正)[止]迁墓。自以无能，故疏致政。志虽决去而心恒爱民，故疏新县政务十四事。思谨防范，故疏印记。谢病都府，且告且行，故陈四死、申四疏。惟兹二十有五疏，而公节概忠梗，文武经济，於是毕见。夫上言欲朴不欲陋也，欲征不欲诬也，欲正不欲固也。夫至敬无文也，大忠无欺也，至言无诐也。予观东湖奏议，其言论用陆贾，其料事用曲江，其经理守正用宣公，其悉文详具用[今]之案牍也。其庶乎不陋、不诬、不诐者与！使尽用其[抱负]，於古人乎何有！据嘉靖八年本补字 
　　
　　送王天宇尹嘉定叙 
　　
　　验封黄子闲与余商较人物，余曰：「吾友有宁波王生天 宇者，内朴而外茂，然而近沈默矣。」黄子曰：「然。吾友有三衢方生思道者，内茂而外朴，然而近秀发矣。」余曰：「然。然而天宇必取思道，思道必取天宇，其甘和以相济乎！其盐梅之交成乎！」未几天宇出尹嘉定，而思道亦尹?山，其疆界相接，其习俗相同，其声实相亚，其美恶相形。嘉定之政朝发焉，?山夕闻之矣。?山之政朝发焉，嘉定夕闻之矣。其为之臧也，曰：「某君得无先我乎？」则必力。其谋之匪臧也，曰：「某君将无少余乎？」则必不力。民曰：「彼邑之政猛。」猛则残，是故济之以宽。民曰：「彼邑之政宽。」宽则纵，是故济之以猛。夫二邑之政交相师，师而治化成矣。天宇拜曰：「然，吾将以谂思道也。」 
　　
　　鞠囱叙 
　　
　　顺德喜涌有隐君子曰鞠囱者，因其犹子岳玉之京，问鞠之说於湛子，曰：「於戏陈叟！其惟鞠虖。生於幽径，金气秉清。霜露濯灵，有佳其色。有幽其馨，弗落其英，庸之以延龄，其惟鞠虖。夫生於幽径，则不折於贵人俗子之手，其远害似智。金气似肃，宜於霜露，似清。色佳而可慕，弗妖弗鄙，似恭。香幽而弗耀，似为己。虽槁弗落，似节。可以永龄，似神。古之人有备之者，渊明是也。故称好鞠者，天下莫踰焉，棠华之诗曰：『维其有之，是以似之。』其斯之谓 乎！是故君子智以择之，肃以立之，清以本之，恭以行之，为己以基之，节以久之，神以化之。夫然后为隐逸之英。」 
　　
　　寿王太淑人叙 
　　
　　徐祁州道其内祖母王太淑人之贤曰：「吾观其於尚书公之仕也，曰：『吾?之，公也。』其退也，曰：『吾归之，安也。』於是乎得其母道矣。吾观其於主事君之以亟谏谪也，曰：『龙场远几何乎？』其居也，则曰：『能忘乎长孙乎！』於是乎得其祖道矣。吾观於太淑人之身也，耄不衰力，老不倦德，盛不妨后。耳目明聪，体康以强，不衰力也。俨重真一，处事以则，不倦德也。贵而能勤，富而能俭，不妨后也。於是乎得其求福之道矣。」若水曰：「夫以彼其二贤，兼之以三求福之道，福之臻也，如日升矣。」乃为之赋樛木之三章，曰：「绥而将之成之，福其有央乎！」祁州曰：「今兹中夏，太淑人九十之辰，尚书公将张寿筵，以介景福，率孙曾拜舞於膝下，其将以前二者为颂乎！其以后三者为祝乎！其以三诗为侑乎！」 
　　
　　叙别高陵子 
　　
　　高陵吕子将告归，甘泉子怃然曰：「子行逖矣，我弗或恒居，惭焉亡以别子也。」吕子曰：「请闻焉。」甘泉子曰：「崇四教，辨四惑者，可以别矣。古之文也以明道，今之文也以蔽道；古之行也以积谊，今之行也以袭谊；古之忠信也以进德，今之忠信也以泥德。明道者精，蔽道者眩；积谊者充，袭谊者穷；进德者宏，泥德者孤。崇四教，去四惑，其几矣乎！是故君子博而择之存之文，举而错之存乎行，诚而体之存乎忠，循而用之存乎信，神而化之存乎德。夫四教一，德之门也。嗟夫吕子！昔吾於礼闱得而文矣，曰：「博而雅。」然未见其行也。於同官见而行矣，曰：「罔失己而昵恶。」然未知其忠信也。及其久也，又知而忠信矣，曰：「内亡妄心，外亡逸口。」然犹未究其德也。而德之弗成，而心术之弗明，则昔之文谓之艺，行谓之迹，忠信谓之狷。吕子然吾言乎？吾当复有以别子者，三日而后发之。」 
　　
　　送林善长之任序 
　　
</div>
    <div class="pagination">
<a href="泉翁大全集_page32.html">上一页</a><span>...</span><a href="泉翁大全集_page28.html">28</a><a href="泉翁大全集_page29.html">29</a><a href="泉翁大全集_page30.html">30</a><a href="泉翁大全集_page31.html">31</a><a href="泉翁大全集_page32.html">32</a><span class="current-page">33</span><a href="泉翁大全集_page34.html">34</a><a href="泉翁大全集_page35.html">35</a><a href="泉翁大全集_page36.html">36</a><a href="泉翁大全集_page37.html">37</a><a href="泉翁大全集_page38.html">38</a><span>...</span><a href="泉翁大全集_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
