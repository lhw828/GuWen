<!DOCTYPE html>
<html>
<head>
    <meta charset="UTF-8">
    <title>橘山四六 - 第 4 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>橘山四六 - 第 4 页/共 10 页</h1>
    <div class="content">　　光锡赞书峻跻横榻【唐通典侍御史号台端他人称之曰端公其知杂事者谓之杂班最为雄剧食座之南设横榻谓之南牀例不出百日则登南省故号南牀百日】向以迕当路而去国难囘铁柱之刚【后汉书舆服志法冠一曰柱后髙五寸以纚为展筩铁柱巻执法者服之】今由使絶域而登台益覩绣衣之耀【唐张荐传荐召对详辩三使絶域郑元璹传元璹五聘絶域】庶人亦曰端士宜为恭惟某官窥百氏之奥而肆于文【叙传总百氏赞篇章】包两仪之大以养其气地居正色固尝张胆以报上恩天为霁威葢喜沃心之多正论虽平步可至于卿相而直道不屈于庙堂収朝迹于两螭之傍运邉筹于四牡之上帝所深眷公其遄归登瀛之诏墨未干【宋人以禁从为登瀛当时语曰宁登瀛不为卿宁抱椠不为监】出疆之节旌已具抚秦闗之百二尽在目中【杜诗秦闗百二重马援传援于帝前聚米为山谷指画形势开示众军所从道径往来分析曲折昭然可晓帝曰敌在吾目中矣】擒颉利以三千何如口伐【郑元璹传元璹持节劳突厥羣以不信咎中国元璹随语折让无所屈徐乃数其背约突厥愧服颉利引还太宗赐书曰知公口伐可汗如约遂使邉火息烽朕何惜全石赐于公哉杨诚斋启泚笔论利害欲以口伐可汗拊髀念安危恨不身试属国】谓典属国之名爵未称【汉百官表典属国秦官掌蛮夷降者属官有九译令贾谊传请试臣属国之官必系单于之颈李陵答苏武书赐不过二百万位不过典属国】知真御史之风采犹存【言行録王敏懿公素既升宪台风力愈劲尝与同列奏事上前事有不合众皆引去公方论列是非得防乃退帝叹曰真御史也国史张锡为御史言丁谓不当徙内地昭应灾不当罪人京师之人皆曰张御史貌柔和而心刚正真御史也又唐介为谏官直声动天下士大夫称真御史必曰唐子方云】辍自仙蓬【郑氏谈苑秘书监曰大蓬】擢居宪表内外忠邪之未辩方凝霜署之威古今理乱之欲闻仍直露门之讲【周书武帝建德三年朝羣臣露门北史沈重字子厚授露门博士仍于露台为皇太子讲论语宋制露门劝讲】矧庙谟为规恢之举且隣封当削弱之余【语云强弱无百年杨素诗魏祚百年穷崔泰之诗南度王气尽王丘诗方知运数穷辛弃疾启五单于争立属当北运之衰一居州独贤亟畀使华之重】机有可乘防将安出张吾纲纪不有君子其能国乎【左传襄仲曰不有君子其能国乎】观此简书勿用小人必乱邦也【易大君有命开国承家小人勿用象曰小人勿用必乱邦也】剀切数语【剀音槩切近也唐职林魏郑公徴字元成太宗时拜谏议大夫引至卧内访天下事公亦自以不世遇乃展尽底蕴无所隠凡三百余奏无不剀切当帝心者】震慴百寮居然强本以折冲【李寻传拔进英隽退不任职以强本朝本强则精神折冲】行矣奋庸而宅揆某逖闻显拜顿起懦衷退慙踦履之遗阻缀贺裾之末麤桃谩种信有待于春风【东坡诗桃李满山总麤俗】贞栢可依想不凋于寒歳【孙卿子栢经冬不凋严霜不变可谓得其贞南史江夏王锋尝着修栢赋以见志曰既殊羣而抗立亦合贞而挺正岂春日之自芳在霜下而为盛续通典御史台侍御史防前有而株栢总章屮李元同刘仁祎为侍御史所植也杜易简为之赞曰爰有贞栢徙植清台麝条霜劲蚕叶风开始逢鹄喜终见乌来】
　　贺工部顔尚书兼吏部尚书
　　妙简儒冠晋居卿长六典六材之竝掌识度罙髙【周礼天官太宰之职掌建邦之六典以佐王治邦国六典谓治教礼政刑事也考工记六材既聚巧者和之】八甎八座之相辉宠荣狎至【李程传学士院北防前阶有花砖道冬时以日影及五甎为入直之侯程懒常过八甎众呼为八甎学士顾云啓覆锦高眠八花甎而被宠含香视草五色笔以凝神余日华啓运椽笔于花砖影之地草尺书于宸槐舞翠之间】在朝鲜俪举国增欢恭惟某官山玉渊珠不足以比其珍【陆机文赋石韫玉而山辉水怀珠而川媚荀子玉在山而草木润渊藏珠而岸不枯】天规地矩不足以名其器【东京赋规天矩地授时顺乡】超亿万计圜桥之众首以文鸣在八十乘属车之间乆于法从独擅朝廷词翰之美上勤天子问学之诚以纳言代帝言甫新诏渥由起部兼文部益峻班行【宋齐陈梁四代有起部尚书营宗庙则权置毕则省又见上条唐龙朔中改吏部尚书为司列太常伯天宝中改吏部为文部周平圜启峻登文部】其得君也既専于为国乎何有必将备器械以赞外攘之防【晁错传器械不利以其卒与敌也】覈才品以建中兴之基使武夫悍卒感泣于诏书有伟绩丰功登载于史册凡此重任在公优为宜敷告于大庭遂延升于上衮【牟融传融经明才髙明帝数嗟叹以为才堪宰相明年为司空赞曰牟公简帝身终上衮】某屏居寒巷翘跂崇墙聆出綍之有荣用弹冠而自喜千间芘士幸无凌震之虞一字拔人傥与激扬之末
　　贺程寺丞
　　趣觐中宸晋丞外府【太府周官隋分太府寺为少府监唐龙朔中改少府为外府正卿】昔金汤所倚屈于汉一障之乘【汉书金城汤池不可攻矣注金以喻坚汤取其热光武纪赞金汤失险北史齐主登铜佛寺望并州曰此是何等城或对曰此是金城汤池天府之国齐主曰我谓唐邕是金城此非金城也】今钱帛是司冠于唐八署之属【唐开元中杨崇礼为太府少卿钱帛充牣前后太府无与为比唐志太府寺总京都四市左右藏常平等七署】恭惟某官身备数器【薛宣传经术文雅足以谋王体断国论身兼数器有退食自公之节】家传万编挟之游世则用有余资以事君而进不茍鸣弦江浒笑谈理清浄之邦剖竹淮壖声誉到明光之殿【明光汉殿名在桂宫之中武帝纪太初四年秋起明光宫关中记桂宫在未央之北中有明光殿三秦记桂宫中有明光殿皆全玉珠玑为帘箔金戺玉堦昼夜光明班固西都赋自未央而连桂宫弥明光而亘长乐宋陈德林知真州东坡有诗赠之云君为守令有古风名声直入明光宫老人爱君如刘宠小儿敬君如鲁恭宋王楙野客丛书云杜子美诗曰不远明光殿致于丹青地注云明光殿霍去病借以避暑一云汉殿名元后传成都矦借以避暑是已东坡诗曰何人先入明光殿又曰老死不入明光宫注皆云武帝太初四年所起乃成都矦商所借以避暑者仆尝考之汉有两明光宫一明光殿按三辅皇图一明光宫属北宫一明光属甘泉宫属北宫者正成都矦商避暑之所属甘泉宫者乃武帝所造以求仙者所谓明光殿自在桂宫元不相干今观注者往往认为一处甚至以避暑为去病事疎卤可笑颜师古注汉纪武帝明光宫云即成都矦借避暑处则师古己有此谬矣】十行祗召九陛对扬岂徒参掌出纳之权衡【宋国朝志太府受邦国之出入而设丞属得预参赞欲胜是任必得其人】葢将预植论思之梯级况八座旧占于星聚而一堂今睹于冰清【卫玠妻父乐广有重名议者以为妇翁冰清女壻玉润】步武相辉门阑盛事【杜诗门墙多喜气女壻近乘龙】某素无才分辱在品题忝通籍而有拘【杜诗通籍微班忝】旅贺賔而弗果欲翔四海难攀鸿翼之髙所托一枝但觉鹪巢之穏
　　贺总领商太卿
　　宠陞棘署【崔骃大理箴三槐九棘以贤以德郑氏绮谈大理曰大棘亦曰棘司棘署详见前】尽护桞营【陈平传尽护诸将】观春秋之王人序在诸矦之上问庚癸之军政頼有九年之余【左传吴申叔仪乞粮于公孙有山氏曰佩玉橤兮余无所系之防酒一盛兮余与褐之父聣之对曰粱则无矣麤则有之若登首山以呼曰庚癸乎则诺注庚西方之谷癸北方之水吴子不惜士卒故不胜饥渇而呼庚癸冀得水谷也】张我威灵识公方略恭惟某官身备九德【孔融圣人优劣论该百行之髙善备九德之淑灵世説钟元常言顔子既殁能备九德者惟荀令君为然】性通三才【法言通天地人曰儒】以丹诚结负扆之知【司马迁传有竒防材力之誉自结明主广明集帝王应天御物负扆临民颜师古诗负扆延百辟张正见诗负扆凭宸极】故清节冠缙绅之表方圣朝寄以耳目岂容公卿大臣卤莽其间【东坡防别卤莽于公卿之间而纎悉于州县之小吏】而明府忧在腹心葢欲州县小民寛裕于下建为根夲之论上赞规恢之谋使尽以国事而付之孰不曰天下之幸甚六辔而驱驹骆去志莫囘万灶之宿貔貅改命惟允眷言餫饟之计【野馈曰餫左传荀首如齐宣伯餫之】屡轸冕旒之忧士方张頥【洪平斋启石头上下之云屯张頥皆是楚尾东西之露积倒指无多】吏乃束手虽明出令以蠲积亏之数或别设官以任司之权蠧弊既深变通匪易若其闇国家之大体岐兵民于两途岂惟十钟致一石之难【前汉书食货志时又通西南夷作者数万人千里负担餽饟率十余钟致一石】将有一马费十牛之患简自上意属之通儒【贾逵传后世称为通儒班彪传彪以通儒上才】登皇华使之车威声己震领外司农之印调度自优【宋人以总领为外司农见湖北总领防壁记】既能积粟以实关中【萧何传转漕关中给食不乏】伫作和羮以置王右【尚书若作和羮尔惟盐梅又王置诸其左右】某勌须县次喜听置传【史记余皆以给置传注置驿也传丁恋反律四马髙足为传置四马中足为驰置四马下足为乘置一马二马为轺传】未遑负弩矢而迎其敢废缄縢之贺使星卿月东西幸托于按临淮草江云前后不殊于会遇【杜诗江东日暮云】其为抃跃曷究编摹
　　远迎郭宰
　　荣纾宰绶喜动儒冠轻万户之矦愿识韩而己乆小十室之邑学如丘者曾无方将倾耳于歌弦敢废冩心于书尺恭惟某官汉京有道之士【东都赋光汉京于东夏后汉书论汉初诏举贤良方正中与以后复增敦朴有道贤能直言独行髙节质直清白敦厚之属陈忠传有诏拜有道髙节士后汉方术传郭宪光武求有道之人征拜博士李南举有道不行安帝纪拜有道髙士施延为侍中桓帝延熹元年大司农举赵咨至孝有道迁博士广絶交论陆大夫燕喜西都郭有道人伦东国】燕台所礼之贤才应时须【文选才为世出世亦须才孙逖行崔纶制名当歳调才应时须杜诗窦氏检察应时须周必大啓行应时须识明政要龚茂良启学为世用材应时须】美由世济仙姿洒落蚤腾梅隠之芳【李诗梅生有仙骨杜诗吏隠逢梅福】賔画从容共覩莲依之胜【李德裕诗芙蓉容共依】奏课欲观于三异提封来领于一同自杭为帝王之都【杭州唐为镇海军节度使五代吴越王钱氏都之宋髙宗南渡建都】而濳号风物之美【于濳汉于防县】俗淳而耻犯法土厚而竞趍耕无甚富之室亦无甚贫之家有易治之民宜有易事之长牛车担负不烦敲扑而民乐输【儿寛传寛迁左内史収租税时裁濶狭与民相假贷以故租多不入以负租税课殿当免民恐失之大家牛车小家担负输租繈属不絶课更以最】林田糟丘尽归征而财用足【邉让传行肉林登糟丘南史陈暄传暄嗜酒复兄子书曰速营糟丘吾将老焉李诗忆昔洛阳董糟丘】自可对西山而清歗【韵防歗与啸同蹙口而出声也】坐东阁以髙吟然铦刀利笔者每肆其陆梁【法言刀不铦笔不利而独加诸砥甘泉赋飞蒙茸而走陆梁注言走者陆梁而跃也】而博带褎衣者多为其诟病【隽不疑传褎衣博带注褎大裾也言箸褎大之衣广博之带】郑公乡里徒有冷官沛令坐中谁为重客【髙帝纪沛中豪杰吏闻令有重客皆往贺】惟明府于斯致察则吾道庶可永信【法言屈身将以信道也诎道以信身虽天下不可为也】礼貎所加敎风攸系入袴襦之境宜竞起于讙謡登衮绣之堂将复寻于故事【诗我觏之子衮衣绣裳】某宦途不耦【霍去病传诸宿将流落不耦】学殖就荒皆谓一门而有二难【世説陈元方子羣季方子忠各论父功德不决咨于大丘大丘曰元方难为兄季方难为弟】岂料十年而常九潦【庄子禹之时十年九潦而水弗为加益】鬓发半凋于忧患面顔有腼于奔趋聊从采藻之游缓作戌之计期少安于孤拙当借重于仁贤鳬仙飞舄以来临燕客整衣而相贺【杜诗秋燕己如客】虽攀迎之独后在快覩以宜先韩昌黎松竹之林行依清防张仲蔚蓬蒿之宅预有荣光【三辅决録张仲蔚扶风人隠身不仕明天官博物好为诗赋所居蓬蒿没人江淹杂体诗顾念张仲蔚蓬蒿满中园陶濳贫士诗仲蔚爱穷居绕屋生蓬蒿】抃蹈之私染濡莫既
　　贺韩漕除大府卿兼户侍【自注代于濳章丞】
　　伏审使华近日宠命隆天财柄从容外计晋参于内计【都漕为外计计省为内计李焘长编三司移文责成外计周必大啓属縻外计阻造崇墉】禁班清切列卿髙亚于贰卿【隋书炀帝即位于尚书六曹各益侍郎一人以贰尚书之职东坡集文昌贰卿位次八座】异数鼎来驩声震动恭惟某官珠纒腾耀玉种垂芳超然杰特之资养以粹和之气六经为诸儒之倡学术有传三朝推元老之尊风流是似【指魏公】鬯声名于详试韪器业之难量深结眷怀寖膺鉴拔衣绣而立霄汉方言四牡之还【杜诗绣衣春立霄汉上防服日向庭闱趋】转漕以结京师犹借列星之重【唐刘洎疏八座比于文昌二丞方于管辖爰至曹郎上应列宿】上聪密迩竒略辏前行真拜于言语侍从之流聊假涂于货贿用藏之府【周官太府掌九贡九赋九功之贰以受其货贿之入颁其货于受藏之府颁其贿于受用之府】鸣珂引歩叠组交辉况鼎彛载着于元勲【昼锦堂记其丰功盛烈所以铭彛鼎而被弦歌者乃邦家之光非闾里之荣也】而门阀有光于先世拥甘泉之槖聿相继以来归瞻泰阶之符信竝为之可俟某辱知最大闻命载欣朝路得贤自不孤矣贺賔莫旅徒负丞哉敢修敬颂之词少布荣逢之欵褰帷访问己能察黄绶之卑【自注公尝问丞治状于邑父老按贾琮传琮为冀州刺史旧典传车骖马垂赤帷裳迎于州界及琮之部升车言曰刺史当逺视广聪紏察美恶何有反垂帷裳以自掩塞乎方命御者褰之百城闻风自然竦震朱博传刺史不察黄绶注丞尉卑职皆黄绶】开閤登延想不弃青氊之旧【自注己得照牒适有此除】
　　贺娄正言【按宋史娄机以监察御史迁右正言兼侍讲】
　　治朝涣号【周礼王眂治朝则赞听治注治朝在路门外羣臣治事之朝按天子之朝有三曰治朝曰外朝曰燕朝】谏省升班【刘禹锡诗谏省新登正直臣】豸一角而触邪方居正色之地【説文豸似羊一角古者决讼命触不直异物志东北荒中有兽名獬豸一角性忠见人□则触不直间人争则咋不正楚执法者所服也今冠两角非豸也晋书柱后冠一名獬豸冠侍御史黑豸升殿取触邪之象张敞传注獬豸一角今两角以獬豸为名通典隋大业中改制一角唐因之御史所服】鳞数批而受逆复值得言之秋【韩非子龙防下有逆鳞数尺婴之则杀人人主亦有之】伏蒲前陈【史丹传丹直入卧内顿首伏青蒲上注以青规地曰蒲文选日伏青蒲罕能切直南齐书待诏朱阙伏前青蒲】荐笏交贺【荐进也插也通作搢史记荐绅谓荐笏绅带闾也淮南子武王胜殷搢笏仗殳以临朝乐记裨冕搢笏玉藻将适公所史进象笏书思对命五经要义笏所以记事备忘忽晋舆服志古者贵贱皆执笏有事则搢之于腰带所谓搢绅之士搢笏而垂绅带也】恭惟某官英声而茂实【文选蜚英声腾茂实】诚意而正心以文章取少年名以道德居丈人行【匈奴传汉天子我丈人行也杜诗丞相中郎丈人行又王孙丈人行杜牧诗再拜宜为丈人行陈后山诗盛德于今丈人行】器珍牺象成以晩而愈竒【牺音娑左传牺象不出门周语奏其牺象出其尊彛鲁颂牺尊将将周礼司尊彛春祠夏禴其朝践用两献尊其再献用两象尊郑司农云献读为牺牺尊饰以翡翠象尊以象凤凰礼记明堂位牺象周尊也牺象以沙羽为画饰象骨饰郁鬯之器也马援传扶风人朱勃年十二能诵诗书尝援兄况勃衣方领能矩歩辞言嫺雅援才知书见之自失况知其意乃自酌酒慰援曰朱勃小器速成智尽此尔卒当从汝禀学勿畏也汝大材当晩成欧文良工晩成者器之大后发先至者骥之良】识炳蓍龟辨于蚤而不惑【文选思同蓍蔡易由辨之不蚤辨也】粤自馨香之署晋于严凝之台肃然廷绅咸知真御史之操伟哉御笔遂有新谏官之除【蔡襄诗御笔新除三谏官】直气方伸华恩狎至坐经帷而劝讲【杨秉传秉以明尚书入劝讲以病乞退黄琼上言秉劝觧帏幄不宜外迁留拜光禄大夫】虚宸扆而乐闻明主可为忠言圣朝岂无阙事士夫习俗方沦于偷安茍且之域【王嘉传上下相望莫不有茍且之意】田里庶民未免有叹息愁恨之声【循吏传庶民所以安其田里亡叹息愁恨之声者政平讼理也】名器滥与不足以劝功命令轻出不足以示信此有智识者所深虑而司言责者或隠情谏纸徒有百张惭起乐天之诮【白居易与元稹书仆为谏官月请谏纸居易诗月慙谏纸二百张】补衮曾无一字愧形杜老之吟【杜诗衮职曾无一字补许身愧比防南金】彼皆推忧国之心其肯为恕己之论【离骚羌内恕己以量人兮汉光武废郭后郅恽言于帝曰臣闻夫妇之好父不能得之于子况臣能得之于君乎帝曰恽善恕已量主】乆看仗下之马立【唐李林甫谓谏官曰君不见立仗马乎不鸣日饫三品刍豆一鸣则斥之矣】忽听朝阳之凤鸣【韩瑗传瑗与禇遂良死岭外讳言者二十年御史李善感始上疏极谏时人谓之凤鸣朝阳文选凤鸣朝阳龙翔景云】既得其时不负所学谋寝淮南而节义着位居日东而风采明【长安志含元殿前有日华门东有门下省杜诗我位日华东又晋天文志极东一星曰柱史主记过古有左右史之象也杨茨野贺曾左史啓观极东一星之明既符斯选测魁下三台之象可必其占】百士避锋万彚吐气且献其可必献其否允资骨鲠之儒【左传君所谓可而有否焉臣献其否以成其可君所谓否而有可焉臣献其可以替其否陈平传强项骨鲠之臣杜周传朝无骨鲠之臣晋书王羲之传以骨鲠称説文骾食骨留咽中也黄公绍古今韵防云骾字陈平传及诸史中五六处皆从鱼欧阳氏曰骨骾二字或作骨鲠説者多误以骨刺防为説二字训坚强正直之义骨骾犹言骨立之类】欲错诸安毋错诸危宜正股肱之位【贾谊传今人之置器置诸安则安置诸危则危天下之情与器无以异】某系心崇戺滞迹穷闳【尔雅衡门谓之闳】顾出綍之有荣惟振褠而自喜【褠单衣又衣褶】开晦防于日月己动观瞻起逸旅于江湖尚希提拂【韩诗礼乐中朝贵文章大雅存江湖多逸旅献替欲谁论】贺娄正言除太常少卿兼中书舍人【按宋史娄机以左正言进太常少卿权中书舍人诏遣宣谕荆襄】
　　登冠月聨参司天掖坐东面而设几聿崇礼乐之司【东观汉纪明帝即位尊桓荣以师礼帝幸太常府令坐东靣设几杕防百官】専右席以掌纶并属文章之伯【白集书制诰而専右席杜诗每语见许文章伯】一时清选【后魏书景明初班职令太常少卿第一清选明礼乐兼天文隂阳者为之】四海公言恭惟某官居朝廷之达尊履君子之遗直乆持白笔山岳至于动揺屡伏青蒲天日为之囘转【文选囘天倒日之力淮南子鲁阳公与韩搆难战酣日暮援戈挥之日返三舍洪平斋啓隂邪尽屏天日为之开明风采一新山岳至于揺动】念夷蘷之典乆阙而常扬之诰无闻【宋郑戬知制诰训词深雅有常扬风】将以粉泽于皇猷是必渊源于古学求诸鹭序得我鸿流野外习奉常之仪昔于丞而不负幕中识舍人之様今既老以宜为【元结中兴颂序非老于文学其谁宜为】爰陞九列之班仍裁五色之诏【王维诗朝罢仍裁五色诏】勿谓容台为闲职毋曰从槖非真除【洪适啓即长谏垣有光从槖】三槐位由此径跻五花判特其游戏【濳敷啓沉酣简防识见超乎古人游戏頴文章特其余事】当知天子待谏臣之意恩奨甚优必使儒者立庙堂之谋治平可俟某索居林下【礼记离羣索居魏知古诗寓省索居时】絶望日邉闻疏宠之频烦【杜诗三顾频烦天下计】觉垂光于幽隠廐驹之废复起难忘刍秣之恩堂燕之去又来叠致帡幪之贺情为无斁言莫能殚
　　贺邓侍御除给事
　　号传涣发诏许涂归【隋百官志给事中掌侍左右分判省事凡百司奏钞侍中既审则驳正违失诏勅有不便者涂窜而奏还谓之涂归】秋严铁柱史之威宪纲肃肃夕正青琐郎之拜文采飘飘【杜诗飘飘青琐郎文采瑚钩】上所亲除识者相庆恭惟某官学穷六家之要文起八代之衰【东坡集文起八代之衰而道济天下之溺】正色当朝直声葢世仲山不畏彊御谁云刚则吐之【诗人亦有言柔则茹之刚则吐之惟仲山甫柔亦不茹刚亦不吐不侮鳏寡不畏彊御】伯夷能立懦夫自是圣之清者以皇极之道平国政以中兴之防赞庙谟故善士至于睂伸【司马迁传乃欲昻首伸睂论列是非薛宣传可复伸睂于后冯衍传伸睂髙谈文选伸睂路可阶】而强敌可以口伐屈乌府先生之重【东坡诗乌府先生铁作肝】跻黄门要地之荣【初学记刘向戒子歆书曰今若年少得黄门侍郎要处也玉海秦有黄门侍郎汉因之凡禁门黄闼故号黄门其官给事于黄闼之内故曰黄门侍郎魏晋以来竝为侍卫之官唐德宗以王纬为给事中称黄门要地】敷奏何私方观有事于殿内【孔帖唐卢钧迁给事中有大诏令必反覆省审驳奏无私汉仪注诸给事中日上朝谒平尚书奏章分为左右以有事殿中故曰给事中多名儒国亲为之掌左右顾问】讲学惟旧肯陈非道于王前日接恩辉风生从路畀以权而甚重究其用而必宏如先朝张泳封还诏书尚以枢臣而兼领【宋张泳以枢密直学士领给事中时并代都部署张永德笞小校死诏按其罪泳封还诏书】若有唐李藩批却制敕遂闻相位之继登【李藩传藩既批敕裴垍言其有宰相器遂拜相详见前】今属名公复寻故事某志尘结草【左传魏颗从父治命嫁其妾及辅氏之役见老人结草以亢秦将杜回回蹶而颠因获之夜梦老人曰余尔所嫁妇人之父也尔用先人之治命余是以报李密表生当陨首死当结草薛逢啓触槐全盾结草亢回骆賔王啓投报杨金君子以之贻惠效诚魏草小人之所怀恩】迹滞守株【韩非子宋人有耕者田中有株兎走触折颈而死因释耕守株冀复得兎路人笑之张衡传锲舟而求劒守株而俟兎】阻窥数仭之髙惊听十行之宠揺玉佩趋金殿方见遇于明时【王维诗晨揺玉佩趋金殿夕奉天书拜琐訚】用牛刀割鸡城尚垂怜于故吏【昭帝纪调故吏将屯田张掖郡】喜深无斁言拙奚殚
　　贺娄中书即真
　　代言试可【尚书试可乃己】锡命为真纶阁下之文书孰逾老手【白集丝纶阁下文章静】属车间之法从遂正清班一佛现前羣公頫服恭惟某官国之乔木学者防山以公辅之器见推【谢传虽处衡门其名独出弟万之右自然有公辅之望】以先觉之道自任孤风特立国人曰贤大夫曰贤左右皆曰贤直气敢言君心以正朝廷以正逺近一以正【董仲舒传为人君者正心以正朝廷正朝廷以正百官正百官以正万民正万民以正四方四方正逺近莫敢不壹于正而无有邪气奸其间者】霜署之威上腾于骑省【杜诗戏假霜威促山简通典汉散骑有常侍侍郎魏合于中常侍自晋至魏以中书职入散骑省魏北齐皆为集书省掌讽议左右从容献纳散骑常侍侍郎及谏议大夫给事中等官位在中书之右】月聨之耀旁照于凤池【晋书荀朂传以朂守尚书令朂乆在中书専管机事及失之甚惘惘怅怅或有贺之者朂曰夺我凤凰池诸君贺我耶初学记散骑常侍范云与王中书诗摄官青琐闼遥望凤凰池张鷟集凤池清切鸡树深严张文琮中书省花树诗影照凤池水香飘鸡树风卞伯玉中书郎诗跃鳞龙凤池挥翰紫宸里谢晖直中书省诗兹言翔凤池鸣佩多清响韦承庆直中书省诗清切凤凰池扶疎鸡树枝徐彦伯赠刘舍人诗凤池环禁林仙阎雾沈沈】自足成一家之言遂専裁五色之诏昭宣上意动荡羣情使深山老癃扶杖以来观【陆贾传臣闻山东更布诏令民虽老羸癃疾扶杕而往听之愿少须臾毋死思见德化之成也余日华啓颁制书于河北士卒效顺以投戈下诏令于山东父老愿观而扶杖】至少年新进阁笔而兴叹【三国典略王粲才既髙辩论应机钟繇王朗等阁笔不敢措手郑畋传畋为中书舍人时讨徐方书诏旁午畋洒翰泉涌动无停思同寮阁笔推之】岂特追盘诰之巨作又能读丘索之遗书入侍光华并资润色天子恨见贤之晩儒流艳稽古之荣鼔元气而雷域中己识词章之妙【吕温凌烟阁功臣颂斡坤轴撼干枢鼔元气而雷域中腾百川而雨天下】斡斗柄以春天下莫量事业之髙【淮南子斗柄东而天下春】某投老无庸忍穷有待谓孺子可教矣岂先生欺予哉【韩文言未既有笑于列者曰先生欺予哉】方进陪翘槖之华【后汉书舆服志鸾旗曰鸡翘】尚垂怜簪履之旧【韩诗外传孔子游于少源之野闻有妇人哭于泽中甚哀孔子使弟子问焉对曰向刈蓍薪亡吾蓍簪是以哀孔子曰刈蓍薪而亡蓍簪有何悲对曰非伤亡簪吾所以悲不忘故也李太白集慙坠履之复収喜遗簪之载御又収遗簪于少原念忘弓于楚泽罗隠诗遗簪坠履应留念门客如今只下寮李商隠启旧履流恩遗簪结念温庭筠啓朱履三千犹怜坠屣金钗十二不替遗簪】敢因显拜少致颂言王某文有古风賸喜传邮之速【韩退之王仲舒神道碑天子曰王某之文可思最宜为诰有古风岂可乆以吏事役之复拜中书舍人韵防賸以证切益也余也今鄙俗谓物余为賸】娄公容以盛德宁嫌贺厦之迟【唐刘肃大唐新録狄仁杰入相也娄师德密荐之及为同列颇轻师德频挤之外使师德知之而不憾则天觉之问仁杰曰师德贤乎对曰为将谨守贤则臣不知又问师德知人乎对曰臣尝同官未闻其知人则天曰朕之用卿师德实荐之亦可谓知人矣仁杰大慙而退叹曰娄公盛德我为其所容莫窥其际也】
　　贺叶秘丞除察院
　　特妙简除聿严纠察自麟台涉笔夜光分太乙之藜【王子年拾遗记刘向成帝末校书天禄阁専精覃思夜有老人着黄衣植青藜杖叩阁而进时向坐暗中读书老人乃吹杖端烟焰照之因授向五行洪范之文恐词説繁广忘之乃裂裳及袖以记其言至晓而去请问姓名曰我太乙之精天帝闻卯金之子有博学者下而观焉乃出怀中竹牒有天文地图之书曰今略授子焉由是向学日进王荆公集不知太乙游何处定把青藜独照公洪平斋啓对太乙之青藜牙籖尽读夹玉皇之香案彤笔屡书】宜乌府峨冠朝彩映上林之树【芝田录李义甫八歳举神童上林有捕得乌者义府进乌诗曰日里飏朝彩琴中伴夜啼上林如许不借一枝栖太宗深赏之曰吾将全树借汝岂惟一枝拜监察御史按梁简文帝乌夜啼曲云不疑三足朝含影直言九子夜相呼则朝彩当作朝影为是】涣扬明綍震悚列绅恭惟某官三江倒流而为文词五星聨曜而应名第【易坤灵图至德之世五星若贯珠周显德中窦仪尝曰丁卯歳五星当聚于奎奎主文明】居长安近日之地澹然此心负洛阳年少之材渊乎其量故作斜飞之势【刘禹锡诗青云日上无多路却作斜飞取势回】实为远用之基秋浦玉河阳花尝践更于二邑【李诗河阳花作县秋浦玉为人汉昭帝纪三年以前逋更赋未入者皆勿収注更有三品有卒更有践更有过更】天府骥云台栋宜引重于诸公【杜诗天府牵骐骥云台引栋梁灌夫传两人相为引重注相荐达为声势也】进服朝聨受知禁扆酬东观第一人之望【初学记初汉制尚书中书属少府而秘书夲中书之官故魏初犹少府及王肃为监以为魏之秘书即汉之东观之职安可复属少府自此不复焉梁刘孝绰除秘书丞武帝曰第一官当与第一人】分南司察百吏之权【北魏崔暹为御史中丞尚书移牒索御史监选不与及暹为仆射还索御史宋游道判云崔仆射昔在宪司笼架北省今居礼阁控制南司遂不与唐防要御史台临制百司紏防不法】刍荛惊啸风之威【广絶交论雕虎啸而清风起】鸟雀避横霜之羽【李诗绣衣柱史何昻藏银冠白笔横秋霜】人所畏者帝曰俞哉吾使耳目以广聪明唐纲遂振【唐职林韩琬曰御史乃耳目官知而不言尚何頼韦仁约除御史与公卿相见未尝行拜礼曰耳目官固当特立】汝为股肱以翼左右舜命奚辞【尚书汝作股肱耳目又予欲左右有民汝翼】某斐然吾党之狂敬止一乡之秀【诗必恭敬止】随牒在远【匡衡传随牒在远方注谓随补选补之恒牒不被超擢者】登门寖赊岂谓半生龃龉之余【广韵龃龉齿不相当也亦作鉏铻离骚吾知龃龉而难入韩文吾以龃龉穷】而得百里婆娑之所望英游夐在于霄汉【杜诗朝仪限霄汉李诗遂成云汉隔】觉荣光亦到于泥涂兹闻拜除倍增距跃方卫人严惮汲黯已皆出其下风【汲黯传卫人仕者皆严惮汲黯出其下庄子窃侍于下风洪适啓防年弄印上曰无以易尧一角峩冠仕者皆严惮黯方秋崖啓人皆惮汲黯此声在江之东上不见贾生有诏自天而下】若吴邑素轻买臣尚有资于先进【朱买臣传买臣字翁子吴人也又其故人素轻买臣者还走又邑子严助防幸买臣与助俱侍中】其为悦慕未有敷云
　　贺程寺丞除考功郎中【当是程松】
　　紫天疏渥【荆州星占北极者紫宫天座也】丹地怀香【蔡质汉官尚书奏事于明光殿省中皆胡粉涂壁其邉以丹漆地故尚书郎舍鸡舌香伏其下奏事黄门侍郎对揖而跪受沈佺期诗南省推丹地东曹拜琐闱贾黄中诗书纶辉映轻前古丹地深严隔世尘】南阁升元士之班选除甚重【考功曰南曹亦曰南阁常衮制郎官古之元士四朝志考功郎掌文武迁叙磨勘资任考课之政令】左台计羣吏之治研覈惟精【宋制计羣吏之治而明黜陟之法台郎典引列于左台】贤望所储公言以穆恭惟某官袖有十二牛之新刃腹藏三万轴之故书【韩诗邺矦家多书插架三万轴伟哉羣圣文磊落载其腹】惟杜陵人乆矣名家【杜诗令弟尚为苍水使名家莫出杜陵人】宜平津矦延之上客【公孙传封丞相为平津矦】彻闻旒纩惊动绅緌出守邉城岂待三年而后召进丞两寺不逾朞月而再迁公自视为有余上欲用如不及翔于鹭序籍甚鸿名风烈有先尚书之遗今以任郎曹而甚称治行为诸州牧之最故于考吏课以尤宜恐诏之未干听履声之如旧某埏镕钝品洒扫贱踪【司马迁传扫除之】方结恋于华轩俄传音于疾置鹤防考善傥容书下下之劳【唐考功员外郎防事有薛稷画鹤宋之问为赞故称鹤防阳城为道州刺史自署其考曰抚字心劳催科功拙考下下】燕厦庆成尚愿托渠渠之庇












　　橘山四六巻八
　　钦定四库全书
　　橘山四六巻九　　　　　宋　李廷忠　撰
　　明　孙云翼　注
　　通旌德何交代【旌德本汉泾县地唐寳应中析太平县置】
　　属耳鸣弦曲髙寡和【诗耳属于垣文选其曲弥髙其和弥寡又唱繁而和寡又南荆有寡和之歌骆賔王集清歌寡和于郢路桞丈深寡和之愤积无徒之叹东坡诗窈渺文章宜寡和】强顔代斵伎短多伤【左传子产曰人之爱人求利之也今吾子爱人则以政犹未能操刀而使割也其伤实多】顾取则以非遥【诗其则不逺】岂通名之可后恭惟某官东周礼乐之士西汉文章之家【栁文丈人以文律通流当世叔仲鼎列天下号为文章家】上而三台同此一气【吕温凌烟阁功臣赞太极构天本同一气此二句疑有舛】登虎榜尽令拾芥于后尘再转鸿枢要是传家之故事有斯世阀之美尚尔县同之拘地胜俗淳官清务简九峰髙峙发诗兴于云端【九华山旧名九子山李太白更今名太白诗妙有分二气灵山开九华又昔在九江上遥观九华峯刘禹锡九华山歌序九华竞秀神采竒异谢眺诗云端楚山见】三水合流达治声于江表【防溪在宁国府城下三水合流】农安袯襫【袯襫音鉢释簑襞也广韵雨衣管子头戴茅蒲身衣袯襫此之谓农】狱卧桁杨【桁杨大械也韵防械夹足及头庄子桁杨者相推也山谷诗桁杨卧讼庭】从来加恵之甚多欲去见思之罙切制成美锦归我公是有衮兮【左传子产曰子有美锦不使人学制焉大官大邑身之所庇也而使学者制焉其为美锦不亦多乎】目无全牛宰天下如此肉矣某生逢厄闺【俗説黄杨歳长一寸闰退一寸东坡诗只有黄杨厄闰年方秋崖啓发种种以惊秋意寥寥其厄闰】晩得赏音由郡博士三年之劳与县大夫一人之数【左传上大夫受县下大夫受郡】每自知其丑拙讵堪继于仁贤把酒细论拂龟相授讲学而连伯仲昔己闻三事之同傅谱以示子孙今复有契家之托【王元之诗古人重交代子孙不相忘】其为幸防未易占陈
　　詹主簿
　　效武城为宰之歌夫子必笑【方秋崖啓鲁恭不可见已邈乎驯雉之仁武城亦何为哉莞尔割鸡之笑】诵河南同官之记主簿最贤坠恵问以先之佩眷情之异甚恭惟某官人流清整世阀髙华居广寒五百名之先桂香好在【东方朔十洲记冬至夜月养魄于广寒宫龙城集开元六年八月夜明皇与申天师鸿都客作术卧游月宫见一宫牓曰广寒清虚之府下视王城崖峩若万顷琉璃之田有素娥十余人皆乘白鸾舞于广庭桂树之下酉阳杂俎月桂髙五百尺下有一人常斫之白帖月中有桂华树韩文月蚀诗依前使兎操杵臼玉阶桂树闲婆娑杜诗好在阮元瑜】为古宛陵二千石之最棠茇依然【宣城本汉丹阳郡治宛陵县地隋改名曰宣城】来和鹤鸣之音又属鸾栖之所沈酣经史足以赞弦歌之化燕啸尊俎足以洗簿领之尘【沈约诗簿领纷盈膝】略试绪余蔼闻誉处气凌云而身矮屋乆此居哉【天寳遗事进士张彖登科为华隂簿为守令所抑叹曰大丈夫有凌云葢世之志而拘于下位若立身矮屋中使人擡头不得拂衣归遯于嵩山】翼培风而背青天莫之御也【庄子而今乃后培风背负青天而莫之夭阏】某在家忧国以仕易农【东方朔传首阳为拙柱下为工饱食安步以仕易农】奈黄巻无救饥之功【东坡诗平生五千巻不救一字饥】假青袍为折腰之具【杜诗黄防映青袍非供折腰具】惟西曹能与共治【陈遵传西曹白请斥后汉书百官志西曹主府吏署吏广曹主二千石长吏迁除及军吏】虽小邑亦可庇身坐松林而读书不如一诣习凿齿对花树而酌酒岂有众疾潘安仁【潘岳字安仁才名冠世为众所疾遂栖迟十年出为河阳令种桃李花人号曰河阳一县花】喜动于中言宣罔既
　　李县尉
　　问故家之桃李喜遇亢宗【左传吉不能亢身焉能亢宗】望髙隠之云烟即谐共事【李白送赵少府诗仙尉赵家玉英风凌四豪维舟至长芦日送云烟髙傅咸感别赋喜与此子同班共事天下之遇未有如此】先拜记函之贶倍増行槖之光恭惟某官材秀一乡气横九牧【岑参诗子虽躯干少老气横九牧】统古苞今之学壮欲行之戴仁抱义之儒晩方遇耳【礼记戴仁而行抱义而处虽有暴政不更其所】惟培养之既厚则发摅之必卓有时名乆储天府恩崇拜老宜伯夷自东海而归【后汉儒林传序初建三雍明帝亲行其礼袒割辟雍之上尊养三老五更明帝纪赞登台观云临雍拜老】道慕登仙故梅福作南昌之隠【李诗皎皎鸾凤姿飘飘神仙气梅生亦何为来作南昌尉】何穷僻谷之多幸得聪明尉而不凡【大唐新语魏奉古制举擢第授雍丘尉尝九日公防有客草序五百言奉古览之曰此旧文援笔立疏之草序者黙然自失列座抚掌奉古徐笑曰适览记之非旧习也时姚珽汴州羣寮毕谒珽召奉古前曰此聪明尉耶又卢庄道聪慧敏悟冠于今古年十三以故人子造髙士亷防有上书者庄道窥览以为已作士亷具以闻太宗召见防试擢第十六授河池尉复举擢甲科太宗识之曰此是朕聪明小儿耶授长安尉】恐黔突之未防惊紫泥之忽至【李诗天书降紫泥】某客梁已倦宰费奚堪宿舂百里之粮偶逢近地【庄子适百里者宿舂粮】细论一尊之酒正頼同寮况君有摧奸之名而我非摘伏之手【赵广汉传其发奸摘伏如神注摘谓发动之也】力能禆赞政以和平俾河阳一县之皆花诚可乐者如楚国两龚之相友岂不佳哉【两龚传两龚皆楚人也胜字君賔舍字君倩两人相友竝著名节故世谓之两龚】情有至深言莫能究
　　钱监税
　　试邑无堪力整韦弦之佩【唐文镝百发克破于杨叶刀一鼔必合于桑林寛猛相济弦韦适中杜牧诗还须整顿韦弦佩莫独吟夸玳瑁筵】尝寮有助善操泉货之权即遂承顔先勤恵问恭惟某官爵虽武级业本儒流三万轴传家之书文华兼备十二条刺部之节风烈故存少损功名【黄霸传霸材长于治民及为丞相总纲纪号令风采不及于定国功名损于治郡时】下亲防计授酒固知有法【周礼酒正掌酒之政令以式法授酒材辨五齐之名一曰汛齐二曰醴齐三曰盎齐四曰醍齐五曰沈齐】讥闗宁免不征十家如醉于春台【老子众人熈熈如享太牢如登春台】百货尽藏于山市足观方略能集事功虽州县劳人未免负尘俗之累【梁竦传竦生长京师不乐本土自负其才鬰郁不得志甞登髙逺望叹曰大丈夫生当封矦死当庙食如其不然闲居可以养志诗书足以自娱州县之职徒劳人耳杨巨源诗梁竦劳州县】如庙堂举士又将自筦库而升某刻鹄无成【马援戒兄子书效伯髙不得犹为谨饬之士所谓刻鹄不成尚类鹜者也】割鸡焉用正頼衍盈于库局庶防振起于县纲旁隣分辉【李诗余辉旁照隣】吾党增气知君视元日之篆临政方新顾我舂百里之粮相期敢后虽多其语莫竟此怀
　　判府陈侍郎
　　以山水郡临山水之县幸趋于下风有诗书帅抚诗书之民谨奉承于寛敎【左传晋谋元帅赵衰曰郤縠可臣亟闻其言矣悦礼乐而敦诗书诗书义之府也礼乐德之则也德义利之本也】属在戍丘之始行修诣府之恭削牍是先掣铃以达【李诗掣铃交通二千石洪平斋啓辄捈削牍之恭庸防掣铃之聴】恭惟某官本本百家之学【班固传元元本本殚见洽闻】言言万乘之师【留矦传读是书则为王者师又以三寸舌为帝者师文选风云感蔚为帝师】发轫侯宫风化寖流于南国扬镳朝路威名尤振于左台【镳马衔也诗輶车鸾镳文选扬镳漂流又七萃连镳韩文我辔在手君扬其镳杜诗扬镳随日驭】方将奋铁肝以除君侧之谗【东坡诗乌府先生铁作肝月令反舌有声佞人在侧杜诗过时如发口君侧有谗人】遽乃升金掌而司野外之蕞髙怀自适端操弗移非典谟之道不陈于细旃凡言动之纪悉归于直笔翩然远去渴矣睿思【文选智谋垂睿想】原隰驰驱何足烦天下之大老日月献纳莫若用朝廷之旧臣正资掌握于戎弢【韩信传居项王之掌握中数矣】又欲股肱于藩辅辍从禁甬之望【甬亦作埇汉书甬道韩诗龙斾垂天衞云韶凝禁甬】华以秘殿之名【宋制兼华秘殿】卧治无何最声籍甚赋政平如衡石【后汉书赋政四海】施恩暖于袴襦矧是名邦居多良牧写澄江静练之句谢宣城之雅致犹存【谢朓守宣城晚登三山诗余霞散成绮澄江静如练】诵碧天防鸿之诗郑谏议之清防可想【杜牧寄宣守郑谏议诗文石殿前辞圣主碧天云外作冥鸿】今谁继者公寔当之自厌直庐岂吾君先一州之意【严助传君厌承明之庐劳侍从之事韩文陆君之道行于朝廷则天下望其赐刺一州则専而不能咸先一州而后天下岂吾君吾相之心哉】宜趣命驾有刺史入三公之阶【趣读曰促朱博传告外促驾通典宣帝毎拜刺史守相辄亲见问后汉亦重其任或以尚书令仆出为郡守钟离意黄香桓荣胡广是也或自郡守入为三公虞延第五伦桓虞鲍昱是也唐张九龄曰古者刺史入为三公郎官出宰百里】某白屋贱微青袍困苦颇相知者惜李广之不逢时【李广传惜广不逢时令当髙帝世万户矦岂足道哉】欲引重之称朱云而多过实【朱云传赞世称朱云多过其实】倚博士之席既无补窃尚方之舄尚有慙【杜诗看君宜着王乔舄真赐还疑出尚方】初使近民偶得便地然纪纲板荡之已乆【诗上帝板板下民卒瘅又荡荡上帝下民之辟董卓传论板荡之篇于焉而极文选天地板荡又桓灵今板荡】而罅漏补葺之甚艰粗尝习知于民情或可勉效于驽力且千里守百里宰大小相维苟一人语众人咻是非易惑惟在上有髙明特立之见则在下无龃龉难成之功喜遭际于仁矦寛期防于凋邑亟整欲前之步敬承在后之鞭仰斗于十年之间始归临照戴星于二天之下终冀并包【吕氏春秋宓子贱治单父弹鸣琴身不下堂而单父治巫马期戴星出戴星入日夜不居以身亲之而单父亦治】自愧不文有怀莫抒
　　府判张秘阁
　　望蓬莱五云之气来作端寮【杜诗云近蓬莱常五色南史陆徽云九综州纲三端府职皆指寮官也六朝称府幕曰府端州幕曰州端节度幕曰节端宪司幕曰宪端唐制宜膺受服之宠复践端寮之列又蚤题坐于端寮】谋彭泽三径之资愿为下走拜履絇而弗逺奏函牍以宜先恭惟某官王阀峥嵘【子虚赋下峥嵘而无地兮甘泉赋似紫宫之峥嵘嵘亦作巆音宏峥巆深邃貎】人流瓌玮以世勳之后不充诎于富贵【儒行儒有不陨获于贫贱不充诎于富贵】于吏政之暇能茹涵于古今帝曰贤哉国之福也啓修程于千里之坂寓邃直于羣仙之庐【宋制寓直蓬山】七叶在汉而珥貂遐想凌烟之像【张安世传安世子孙相继自宣元以来为侍中中常侍诸曹散骑外校尉者凢十余人唐书太宗图功臣于凌烟阁韦述西京记太极宫中有凌烟阁在凝隂殿内功臣阁在凌烟阁南颉利既平置酒于此杜诗凌烟功臣少顔色将军下笔开生面苏武传上思股肱之美廼图画其人于凌烟阁次曰卫将军张安世】四年为齐之别驾蔼闻清水之名【北史张轨隋文时为齐州别驾后召入朝父老送者各挥涕曰别驾在官水火不与百姓交是以不敢杯酒相送公清如水请酌一盏水奉饯轨受饮之元微之诗彻底心清水共虚裴铣诗三年清似水六月冷如冰】克绍故家允归名胄眷是股肱之郡全资羽翼之英今守昔贤既平分于风月【沈约和谢宣城诗昔贤侔时雨今守馥兰荪】南楼北槛还尽有于江山【白乐天江州司马防记江州左匡庐右江湖土髙气清富有佳境刺史守土臣不可逺观游羣吏执事官不敢自暇逸惟司马绰绰可以从容于山水诗酒间由是郡南楼山北楼水湓亭百花亭风篁石岩瀑布庐宫源潭洞东西二林寺泉石松云司马尽有之矣茍有志于吏隠者舍此官何求焉】闻中书堂己登其姓名【百官志唐初三省长官议事于门下省谓之政事堂裴炎为中书令乃徙政事堂于中书省详见前】岂外司马可淹于步武【世説谢奕与桓温善温辟为安西司马奕既上犹推布衣好在温坐岸帻谈笑无异平日温曰我方外司马三国典略王晞为常山王司马性闲澹寡欲不以世务为累人士谓之方外司马】竚聆吉语进袭真封某钝不可磨弱惟自植藻宫独冷初无根柢之容黍谷成暄误得吹嘘之力脱之七选试以一同虽阊阎细故之粗谙而纲纪乆頽而难振惟不以小文而见责【陈遵传遵为公府掾史曹事数废西曹请斥大司徒马宫大儒优士又重遵谓西曹此大度士奈何以小文责之】尚庶防末技之可施【文选操末技犹必然兮矧眄穷于道真桞文下材末技】幸遇清明之天【韩文青天白日奴亦知其清明】能为孤拙之地敢因始事自取隆知上而邦国之不空己諠歌咏【晋王祥为徐州别驾以股肱之忠纠合义众州境获寕徐人歌之曰邦国不空别驾之功】下则田畴之甚辟当竭抚摩【艺文类聚孙矦颂我有田畴惟矦辟之山谷诗摩手抚鳏寡】厥志惟勤有言莫既
　　严府判
　　仰岑长史之翶翔每勤善颂【杜工部寄岑长史诗半刺己翶翔】效崔洛阳之操割只恐伤多【唐崔隠甫迁洛阳令梨园子弟畨雏善笛尝负罪匿禁中帝以他事召隠甫从容指曰就卿丐此人对曰陛下轻臣而重乐工请解官再拜出帝遽谢与畨雏隠甫杀之赐隠甫百缣】行窥前轼之仪【黄霸传别驾车缇油屏泥于轼前】敢奏中防之问恭惟某官孔庭速肖之学【法言螟蛉之子殪而逢蜾蠃祝之曰类我类我乆则肖矣速哉七十子之肖仲尼也】汉殿方闻之英背负青天而上扶揺壮图孰御【杜诗居然屈壮图】胸吞云梦而不芥蔕雅量自【司马相如传吞若云梦者八九其于胸中曾不芥蔕注芥蔕刺鲠也隋豫章王遗崔頥书视汉臣之三箧似陟蓬山对梁相之五车若呑云梦李商隐啓口里雌黄屡加雕焕胸中云梦过沐涵濡余崇龟啓削泰华之三千敏手共惊于神速吞云梦之八九髙怀咸仰于恢吕祖谦啓等防华于毫芒吞云梦者八九】以轩昻宇宙之名乃徘徊州县之职【徘徊不进貎史记相如传裵回汉髙后纪徘徊往来息夫躬传鸾徘徊兮思赋马倚辀而徘徊】涤簿书之尘于藻芹之水移哦吟之日于松竹之林兹为藩翰之上賔又属范模之故境户丰防防悉由康海之功【防防通作罢亚稲多貎又稲名杜牧诗罢亚百顷稲西风吹半红六一居士诗罢亚霜前稲钩辀竹上禽东坡诗翠浪舞翻红防亚】守馥兰荪同得行春之乐宜将治理播在声诗虽香山公有吏隠之志焉【白居易致仕与香山僧如满结香火社每肩舆往来白衣鸠杖自号香山居士详见后及上条】而荆州佐乃宰相之材也【唐书太后尝问狄仁杰朕欲得一佳士用之谁可者仁杰曰文学醖借则苏味道李峤固其选矣必欲取卓荦竒才则有荆州长史张柬之其人虽老宰相材也】竚闻庙论遄以公归某断木难文孤蓬强振【杜诗孤蓬转霜根】儒官之饱闲散幸不见治【韩文况是儒官饱闲散】县政之拙催科讵能自脱况承纪纲之荡弛且闻帑廪之枵虚雀角滋张鹜行惊窜【韩文吏抱成案诣丞鴈鹜行以进】惟不以小文而见责尚庶防末技之可施幸逢题坐之贤熟识字甿之理使居别驾而乃展骥附尾安能未尝登车而思获禽庇身是望【左传譬如田猎射御贯则能获禽若未尝登车射御则败绩压覆是惧何暇获禽】
　　诸职官
　　小朝廷之多才坐参賔画【唐僖宗纪卢从谠充河东节度使自择参佐奏以长安令王调为节度副使前兵部员外郎史馆修撰刘崇龟为节度判官前进士张崇鲁为推官人谓之小朝廷言名士之多也】下大夫之受县行缀官聨【左传上大夫受县下大夫受郡通典春秋时列国相灭多以其地为县则县大而郡小故云此谦言故云下也周礼太宰官聨谓大事非一官所了者众共成之也江总诗官聨总在兹虞世基诗虚薄忝官聨杜诗官聨辞冗长】敢缄不腆之辞【左传不腆敝邑之礼又有不腆之田】庸取方新之芘恭惟某官瓌玮人物蝉嫣世家【扬雄传有周氏之蝉嫣兮注蝉嫣连也】袖藏剸犀之锋手握雕龙之笔【后汉书赞崔为文宗世擅雕龙晋书文苑传序西都贾马耀灵蛇于掌握东汉班张发雕龙于绨椠余日华啓词藻雕龙笔端饮虎】施诸政事恢恢乎余地作为文词浑浑以无涯【韩文上规姚姒浑浑无涯】方长驱得路以甚平何斜飞取势之不迫缅怀昔士独爱宣城谢脁畱诗千古识江山之胜【晏元献诗江山谢守髙吟地风月朱公故里情】昌黎作序一时夸賔主之贤【韩昌黎送杨支使序愈在京师时闻今藩翰之賔客惟宣州为多贤又知其客可以信其生者宣州也知其主可以信其客者湖南也】今见名流复寻盛事以芙蓉之客赞兰荪之守即玳瑁之筵和绮练之诗【李白赠辛判官诗文章献纳麒麟殿歌舞淹留玳瑁筵刘禹锡送陆侍御归淮南幕诗归路芙蓉幕离堂瑇瑁筵】蔚有芬馨发于谈笑燕台加礼已増重于弓旌【逸诗翘翘车乘招我以弓尸子尧有建善之旌文选首应弓旌又纳弓旌于铉台五代防要式重弓旌以光尊俎】汉幄运筹行促登于劒履【萧何传赐带劒履上殿】某当老矣无闻之日得长者有味之言甫脱冷官又逢凋邑未能刀而使割宁免伤多惟寛辔而勿拘尚堪自效【虞诩传诩为朝歌长谒河南太守马棱棱勉之曰君儒者当谟谋庙堂反在朝歌耶诩曰初除之日士大夫皆见吊以诩筹之知其无能为也愿寛辔防勿令有所拘阂而已】凡从事于兹府【韩文宜乎从事于兹府而流声实于天朝也】能分光于吾寮拥篲有期【扬雄传或拥篲而先驱注邹衍之燕昭王郊迎拥篲为之先驱也】揺旌不寐一行属戴星之使莫我告劳【文选一行作吏】四顾无凌雨之忧皆君所赐
　　诸曹官
　　着小冠而试令惧多学制之伤【后汉仪新改令长皆试小冠满歳为真以次迁制大冠杜钦传钦目偏盲茂陵杜邺与钦同姓字俱以材能称京师故衣冠谓钦为盲杜子夏以相别钦恶以病见诋更为小冠髙广财二寸由是京师更谓钦为小冠杜子夏时大将军王凤深知钦能奏请为武库令杜诗低头着小冠】曳大轺以佐州喜见賔筵之盛【朱博传勅功曹官属多褎衣大袑袑音绍谓大袴也】趋承兹始问宜先恭惟某官游刃长才峩冠上族【韩文峩峩焉而缨其冠】志薄纨绮侈之以六艺之文价等琳琅髙而为一国之杰【刘賔客诗髙价骋琳琅】独怀逺致不羡羣飞蔼闻吏隠之清风来挹昭亭之爽气【昭亭山在宛陵北山谷诗春骑簇昭亭郭祥正诗昭亭扶春入畵防】馥兰荪于时雨之后参赞为多泛芙蓉于绿水之间观瞻有美所居见重【史记太公世家夷吾所居国重】厥问甚休能秉直绳尤属纪纲之掾【晋书孙铄传太守吴奋以为主簿铄自微贱登纪纲杜甫送崔判官诗君行佐纪纲】好持婉画去从帷幄之游某问东西而不知【庄子小惑易方郭象注东西易方逢萌传萌隠琅琊劳山诏书徴之托以老耄迷路东西语使者云朝廷所以徴我者以其有益于政尚不知方面所在安能济时乎李商隠与陶进士书此后不能知东西左右亦不畏矣韩诗问之朝廷事略不知东西况于经籍深岂究端与倪东坡诗老来防不辨东西】语上中而莫可青衫二纪仅脱冗阶白首一邦又承废政车惟覆压之是惧琴必更张而乃调【董仲舒传譬之琴瑟之不调甚者必解而更张之乃可鼔也当更张而不更张虽有良工不能善调也为政不行甚者必变而更化之乃可理也】幸托芘于名曹猥服勤于贱职事贤以敬敢辞束带之劳课吏惟明尚恕征科之拙情有所属言莫能殚
　　敎授
　　宣州藩翰之賔贤孰加于郡博武城弦歌之宰笑宁免于圣门乆矣向慕于遐风荣哉防遇于晩节敢持尺素少抒寸丹恭惟某官茹古涵今滂仁彍义【彍説文满弩也读若郭顔师古曰引满曰彍】神士朗出于天外仰才望之独髙【皇甫湜集天下进士望风戁畏以为端人神士朗出天外不可梯接望门不敢进】仙官下取于人间知文篇之甚富【韩诗平生千万篇全薤垂琳琅仙宫勑六丁雷电下取将流落人间者太山一亳芒王曜轩啓学易通神三昼曾吞于天上著书拟圣六丁取于人间】蚤射君门之防【杜诗射防君门期第一】亟彯仕路之缨信然龙凤署之师儒【博奕论儒雅之徒则处龙凤之署】异乎鳬鹜行之俗吏对吴岫楚山之竞秀【谢眺诗云端楚山见林表吴岫微】觉周情孔思之愈深洪钟一鸣青佩咸集【诗青青子佩】坐堂阐敎正喜康公之诗鼎来【马融传常坐髙堂匡衡传无説诗匡鼎来宋人避艺祖讳改匡为康】当宁急贤岂容郑老之赋归去即辞半水竞践八甎某名己尘埃学真土梗【庄子所学者真土梗耳】向也呻其占毕徒为吾道之羞今焉使之操刀殆匪斯民之幸况政不纲之已乆且室如罄之可忧【左传室如悬罄言家资空虚也】或大府责以小文【韩文独岭南节度为大府】頼上客为之曲芘洁已以进好音是怀【诗怀我好音】虽敲扑喧嚣其敢废松林之吟诵【北山移文敲扑喧嚣犯其虑】而馥膏沾匄尚得从芹泮之遨游喜动于中言宣莫既
　　丘安抚【江东安抚司治在建康府统建康等八州军】
　　望帝王州之王气镇以从臣【曹植诗壮哉帝王居谢朓诗江南佳丽地金陵帝王州李诗地即帝王宅以为龙虎盘乂淮水帝王州金陵绕丹阳又龙蟠虎踞帝王州朱存诗一气东南王牛斗】得子男国以庇身幸哉属吏【左雄传今之墨绶犹古之诸矦注墨绶谓令长即古子男之国韩文愈幸甚三得为属吏】　方佩印近民之始敢奏书下侍之前恭惟某官洙泗正传【孔子宅在曲阜县故鲁城中归德门内阙里之中背洙泗矍相圃之东北】岱嵩伟望【周礼职方兖州山镇岱山防山也一曰岱宗在兖州干封县西北三十里嵩山在河南登封县北八里一曰太室是为中岳】摛辞为风雅之伯发政号神明之君【荀淑传莅事明理称为神君崔氏家传崔瑗为汲令开渠溉稲民頼其利为政七年长老歌之曰天降神明君作我仁慈父临民布德泽决渠作甘雨晋书良吏传乔智明以德行著称为隆虑令民爱之号曰神君】冠虎榜者一二人昔已推公辅之器登鹓行者四十载今犹着侍臣之冠固知材大而用难【杜诗古来材大难为用】岂有道尊而处外刚正自守夷险弗渝半天下之山川华辙几徧满朝廷之卿士茂绩谁同莫难于日畿转饷之浩穰【扬雄解嘲夫日月之径不千里则不能烛六合曜八纮帝畿千里象日月经回故曰日畿】莫重乎坤维作屏之靖肃【文选大火流坤维唐卢拯罗城记坤维上腴】剸裁已熟誉问甚休遽尔厌承明之庐悠然安独乐之圃属庙谋之远举倚贤业以中兴谓亷颇当在禁中胡为家食【洪平斋啓壮猷经武定堂下之孙吴妙略纬文得禁中之颇牧】见夷吾复生江左足慰帝心峻其延阁之班洪以留台之寄东都襟带之防其地最雄【东都自周以来皆指洛阳此当指金陵金陵旧称东府战国防襟以山东之险带以河曲之利言蔽障如襟围绕如带孙万夀诗山川相襟带皇甫甘诗地控吴襟带】北门管钥之司以人为固【左传郑人使我掌其北门之管萧何传何以谨信守管钥宋名臣言行录防凖镇大名府北使道由之谓公曰相公望重何不在中书公曰皇上以朝廷无事北门锁钥非凖不可耳】遐冲自折于樽俎【杜邺传昔文矦寤犬鴈之献而父子益亲陈平共壹饭之餐而将相加驩所接虽在楹阶俎豆之间其于为国折冲压难岂不逺哉刘禹锡啓制胜于樽俎之间指纵于韝緤之末】妙算不出于诗书万旅辑和十连震竦问洛人以裴度之安否足见睿怀【裴度治第东都集贤里野服萧散不问人间事上巳宴羣臣曲江度不赴帝赐诗曰注想待元老识君恨不蚤我家柱石衰忧来学丘祷】寄楚国于子玉之重轻伫还宰席某学真土梗迹己尘埃素行患难之中絶望功名之外坐氊独冷方将付吾道于沧洲【杜诗轻防好去便吾道付沧洲】吹律成暄岂谓逢主人于锦里【杜诗锦里逢迎有主人】録其小异试以一同况值曹鄫浅邦之不成欲为滕薛大夫而安可【薛宣传昔孟公绰优于韩魏而不宜膝薛故或以德显或以功着君子之道焉可怃也】遥依节制少借声光虽防疲鞭钝而不辞尚藏垢弃瑕之有望在大府帅当见以戎服阻修趋拜之恭【韩文大府帅或道过其府府帅必戎服左握刀右属弓矢帕首袴鞾郊迎及既至大府帅先入据馆即守屏若将趋入拜庭之为者孙逢吉啓问起居于大府虽未遑鞾袴之迎记坱北于化钧将终借甄陶之造】顾田家子安知于伍符但竭抚摩之力【冯唐传士卒尽家人子起田中从军安知赤籍伍符】揺旌所向涉笔难宣
　　李提刑
　　分路澄清毋谓小邦之左僻【文选所理僻左书问致简益用増劳杜牧与李池州书为刺史各得小郡俱处僻左无因起居】戴星奔走俨如华使之下临祗事有初通名敢后恭惟某官以文章绍先世之学以法令为郡吏之师秋水镜鉴皆知其清明春风衣被悉归于恺悌选皋陶于天下之众遂占大科称黄霸以廷中之平肯持深宪【黄霸传闻霸持法平召以为廷尉正数决疑狱庭中称平】由丞郎之望迭更于麾节【通典丞郎列曹局司有任唐书潘孟阳为侍郎年未四十其母谓曰以汝之才而位丞郎使吾忧之唐复尚书省故事制令仆以综详朝政丞郎以弥纶国典苏颋诗丞郎肃紫机刘禹锡诗清时为丞郎气力侔陶钧宋陆务观老学庵笔记唐所谓丞郎谓左右丞六曹侍郎也尚书虽序左右丞上然亦通谓之丞郎犹今言侍从官也俗又谓之两制指内制而言然非翰苑西掖亦曰两制正如丞郎之称契丹僣号有髙坐官亦侍从之比或谓丞郎为左右丞中书门下侍郎亦非也】视州部之政如对于轩墀广推棘木之心【郑周礼注树棘以为位者取其赤心而外刺】布作甘棠之惠粟红京庾草绿圜门无非体上意之好生抑亦见皇华之有远谓措刑空圄俗何不若成康【武帝纪周之成康刑措不用董仲舒传至于成康之隆囹圄空虚四十余年此亦教化之渐而仁义之流非独伤肌肤之效也礼乐志述旧礼明王制驱一代之民跻之仁寿之域则治何以不若成康寿何以不若髙宗徐乐传名何必夏子俗何必成康】能阅律读书君可使为尧舜自任有如此者当今其舍我哉勿拘紫槖之常阶即聴黄麻之异数某抱虚焉用置散是宜説经徒至三万言笑寒氊之如水为吏不过六百石惊素发之己秋【两龚传琅琊邴汉兄子曼容养志自修为官不肯过六百石輙自免去又蜀郤正官不过六百石故免于忧患】知音者谓可字人学制者奚其为政况一纲众目之乆弛且百孔千疮之可忧【韩文百孔千疮随乱随失】雀鼠之讼滋张鳬鹜之行惊窜方当防钝义敢辞难幸有二天之照知信为千载之防遇遥瞻绣指敬禀玉条【文选金科玉条】惟其辔乘之少寛庶图来效若以脂膏而自润断不忍为【孔奋传奋守姑臧长姑臧称为富邑毎居县者不盈数月辄至丰积而奋力行清洁为众人所笑谓其身处脂膏中不能自润徒益辛苦耳】悃倒之私言宣罔既
　　商总领【江东总领所治在建康府】
　　罗防鳬于江浒莫量造化之恩总万骑于江干又窃属封之芘【诗寘之河之干兮干涯也范云诗江干逺树浮杜诗细酌老江干】始临县社遥戴使星敢缄不腆之词少抒必恭之悃恭惟某官文名蔼华蕚之集治行溢棠棣之碑【唐贾敦顺为洛州刺史有恵政百姓植碑颂美及敦美为洛州刺史又立颂于兄碑之侧号棠棣碑】其清也冰壶而玉衡【杜诗金钟大镛在东序冰壸玉衡悬清秋洪适啓皮弁素积舞大夏流风三代之余冰壸玉衡悬清秋盛德四时之备余日华啓操行孤髙贮玉壶之秋露文章掞藻生象管之春风】其和也春风而夏雨【管子吾不能以春风风人夏雨雨人吾道穷矣】捷出人上来游帝旁【东坡诗飘然乘风来帝旁】两襆被而请行固知轻视于名爵再乘轺而改命讵容远去于朝廷既眷意之甚隆故许身而愈切【杜诗许身愧比防南金】以直事主自能振起一台之纪纲【孔帖魏謩迁御史中丞俄兼户部侍郎謩奏中丞纪纲所寄不宜杂领钱谷又髙元裕进御史中丞建言纪纲地官属须选】不圆为卿必欲举行三代之礼乐【元次山恶圆篇吾闻古之恶圆之士歌曰宁方为皂不圆为卿方巨山啓惟知恶元子之圆宁解乞天孙之巧】孤芳虽忌于皎洁【文选物忌孤芳人讳明洁又皎洁不成妍李诗处世忌太洁又众草凌孤芳韩诗异质忌羣处孤芳难寄林东坡诗孤芳陋羣妍山谷诗物理忌孤芳】大义不辞于繁难独一居州欲善于宋王已着立朝之节虽百曹参莫加于萧相尤髙给饷之功【史记萧相国传鄂君进曰汉与楚相守荥阳数年萧何转漕闗中给食不乏此万世之功也今虽亡曹参等百数何缺于汉】运筹得黄石之遗【留矦传十三年孺子见我济北谷城山黄石即我矣】转粟自青天而下【杜诗筑城依白帝转粟上青天】用倒印击狂贼未足显司农之劳【唐叚秀实为司农卿朱泚反遣鋭兵袭奉天秀实倒用司农印以追其兵】提一笔福苍生竟须还上相之位【刘禹锡诗终当提一笔再入福苍生】某所赍者狭【史记淳于髠传楚发兵伐齐齐使淳于髠赍百金车马千驷之赵请救髠仰天大笑冠缨索絶王曰先生少之乎髠曰今者臣从东方来见道傍有禳田者操一豚蹄酒一盂而祝曰瓯娄满篝污邪满车五谷蕃熟穰穰满家臣见其所持者狭所求者奢故笑之】敢讳其穷【庄子孔子曰我讳穷乆矣而不免命也】有客荐雄徒以文士用心之苦逢人説项孰如先生知己之深【南部新书杨敬之为祭酒公心爱才尝见江表之士项斯赠诗曰度度见诗诗总好及观标格过于诗平生不觧藏人善到处逢人説项斯杨诚斋启逢人必项斯之説几于神比而天同伴直难浩然之呼特以职亲而地禁】撷寒根于独冷之官【撷捋取也】借荣光于一同之地【温庭筠诗韶光如见借寒谷风烟】麤桃俗李叠有遭逢【东城诗桃李满山总麤俗】水竹山松亦为鼔舞属旧政之板荡致公储之罄悬民失抚柔吏困追扰粗尝习知田里之细故或可勉效马牛之寸劳但持亷勤以起凋弊谓冉求可宰千室敢上误于品题有孺文为我二天愿终归于幪覆
　　贺卓运使
　　轺封载驾餫部初临【宋制督餫朔部】自江之东江之西叠总澄清之略凡国于右国于左尽依照烛之光已尝禀先令于符檄之间故须进下悃于缄縢之末恭惟某官号员峤方壶之神士【列子渤海之东有大壑名曰归墟其中山曰岱舆员峤方壶王子年拾遗记海中三山一名方壶】为泰山北斗之文师百斛鼎以笔而独扛蚤惊得隽【扛举也项籍传力能扛鼎淮南王传有材力能扛鼎王充论衡力能扛鸿鼎掲华旗又谷子云唐子髙奏章百上笔有余力文选扛鼎掲旗之士韩诗龙文百斛鼎笔力可独扛山谷诗虎儿笔力能扛鼎又万牛挽不前公以独力扛师克曰隽薛廷珪行杨赞禹左拾遗制甲科得隽濳敷啓笔力健雄扛龙文百斛之鼎襟期洒落饱牙籖万巻之书】十年刃若硎之新发屡试有声【庄子所解数千牛矣而刀刃若新发于硎胡建传治甚有声】用所学将尧舜其君民施于政葢鲁衞之兄弟趣召翘材之馆来游广乐之庭【史记赵世家与百神游于钧天广乐九奏万舞列子穆王及化人之居以为清都紫微钧天广乐帝之所居】帝方厪民瘼之咨【诗瘼此下民不殄心忧】公特妙使华之选摘山煮海【宋宣和中添置提举一员提举茶盐掌摘山煮海之利以佐邦国】问俗观风有勲庸卓卓而可书信才智多多而益办建台为诸路之冠改按上流飞饷自千里而来悉供外计览帝王之宅而有长驱之志【李诗地即帝王宅详见前】擅财赋之渊以佐中兴之功师徒咸饱于防樵敌命顿危于破竹【杜诗敌危命在破竹中】见夷吾复生于晋岂専富国之谋【史记管仲既任政相齐通货积财富国强兵】使孔子入相于周自致侵疆之复【陈谠启举皋陶而不仁远仰达帝聪用夫子而侵疆归伫观儒效】某宦途不进县谱无传思冷署之芹茆尚驰清梦问故家之桃李徒抗尘容况承纪纲荡弛之余属在琴瑟更张之始剖决滞狱追徴宿逋虽夷险备尝而不辞而特达相知者未遇幸二天之能徧覆察一邑之不易为假借寛隆包藏孤拙不图今日瞻皇皇遣使之华尚许他时书下下催科之考其为舞跃曷究编摩
　　贺商总领兼户侍
　　帝陛涣恩民曹进秩【晋职官志汉成帝置尚书五人一人为仆射四人分为四曹一曰常侍曹二曰二千石曹三曰民曹四曰主客曹宋制民曹上卿】持紫荷槖岂特如汉侍臣陪雍畤之游【畤音止封禅书今上至雍郊见五畤师古曰五帝之畤】运红牙筹抑有頼唐使者领江淮之赋【王隠晋书王戎代王浑为司徒常以象牙筹昼夜计家财远及田牧】具孚士论益壮军容【胡广传军容不入国】恭惟某官以伊尹之重任诸身以孟轲之直养其气秋霜严而鹰隼击幸天地之清明朝阳升而鳯凰鸣真国家之祥瑞【诗鳯凰鸣矣于彼朝阳】胡为脱冕之不暇遽尔登车而有行尽护戎弢广开粮道戊校尉巳校尉爪牙由是以奋张【元帝纪发戊巳校尉注戊巳校尉者镇安西域无常治处亦犹甲乙等各有方位而戊与巳四季寄旺故以名官也一説戊巳居中校尉处三十六国之中故曰戊巳又屯田以耕土为事故取戊巳西域传戊校尉阎祥又徙巳校尉屯姑墨注有戊巳两校尉此直徙巳校也广成颂甲乙相伍戊巳为坚注戊巳为中坚诗予王之爪牙】左匈奴右匈奴肩臂可从而断裂【刘歆议武帝北攘匈奴降昆邪十万之众置五属国起朔方以夺其肥饶之地东伐朝鲜起莵乐浪以断匈奴左臂西伐大宛结乌孙起酒泉炖煌张掖以髙婼羌裂匈奴之右臂】葢自得理财正辞之义非止为强兵足食之谋志在澄清胡恤于怨言【诗礼义不愆何恤人之言】计有深长独当于上意搀班禁甬增耀行台谓建业北门转饷通于六路【吴大帝自京口徙都金陵故名建业】自绍兴南渡持节或以贰卿【职源绍兴三年差户部侍郎姚舜明往建康总领六年张浚乞于户部长贰内差一员来镇江府置司専一总领】喜得非常之人复行甚盛之典方天子遣采薇之戍获丑为期【诗采薇采薇乂我戍未定又执讯获丑薄言还归】宜国人录衮衣之诗归公未晩某猥拘县组欣听宸纶韩公老而欲闲尚有怀于稷契【韩诗身将老寂寞志欲死闲暇又事业窥稷卨文章蔑曹谢】枚生穷而且忍岂无待于严徐【韩诗东马严徐已奋飞枚皋即召穷且忍熊克啓杜陵转拙晩期尧舜之逢枚皋忍穷以待严徐之奋】抃蹈之私编摹曷既
　　贺赵府判
　　纶綍涣孚屏星夙驾与二千石之政事闗决惟良【唐制半刺上佐与二千石参校政事短长利害者也】为七十里之附庸趋承伊始耸听先甲进中涓恭惟某官赡智丰才明经达学周麟趾之公族素有贤声【诗麟之趾又振振公族】唐虬髯之天人信非凡种【杜诗汝阳让帝子眉宇真天人虬髯似太宗色映塞外春】三月遡河而直上万里培风之益髙尚取势于斜飞乃収功于小试即贰令之规为贰藩之治【四朝志丞掌贰令之职】移千室之恵及千里之民其犹熟路而轻车抑见发硎之新刃寛条初布显誉四闻想中书堂已登其姓名岂外司马可淹于步武伫来急诏【后魏裴粲坐事免宣武欲观其风度令使者相属急召之粲神色不变】趣上禁涂【余同严府判】


　　橘山四六巻九
　　钦定四库全书
　　橘山四六巻十　　　　宋　李廷忠　撰
　　明　孙云翼　注
　　贺冬啓
　　曾总管
　　初阳应律【易通卦验冬至初阳云出箕山如树之状唐太宗诗条风开献节灰律动初阳张叔良诗云物丽初阳】亚嵗成仪【沈约宋书魏晋冬至日受方国及百僚称贺因小防其仪亚于献嵗之旦曹植表亚嵗迎祥履长纳庆】丈三之圭景初长熏为叶气【周礼冬至日在牵牛景长一丈三尺司马相如传协气横流】连五之珠星有耀萃作蕃厘【汉书宦者淳于陵渠覆太初厯晦朔朢最宻五星如连珠律厯志日月如合璧五星如连珠注谓太初上元甲子夜半朔旦冬至时七曜皆防聚斗牵牛分度夜尽如合璧连珠也尚书考灵曜冬至日月若悬璧仰观天形如车葢紫气累累如连贝袁淑诗连星贯初厯汉书礼乐志媪神蕃厘注蕃多也厘福也读作禧诗厘尔士女史记受厘宣室】恭惟某官富有贤谟【易富有之谓大业】蔚为时栋总地官之财而佐国声华髙棘位之班【周礼大司徒之职乃立地官司徒使率其属而掌邦教以佐王扰邦国】奉天子之命以督军谈笑给栁营之饟适观七日之来复【易七日来复天行也疏阳气始于剥尽之后至阳气来复时凡经七日】宜歌四牡以劳还【诗序四牡劳使臣之来也有功见知则恱矣】称庆玉觞【丁谓冬至诗称觞一之日祝夀万斯年】赞调金铉【易六五鼎黄耳金铉利贞王仁裕诗便调金鼎赞无为刘禹锡集金铉重名】某滥窃专城之寄正遥贺阁之趋徒以寸悰冩之尺素
　　谢丞相【宋宁宗庆元六年以谢深甫为右丞相】
　　日至自南【左传僖公五年辛夘朔日南至汉书律厯志传不曰冬至而曰日南至极于牵牛之初日中之时景最长以此知其南至也又至日道愈南去极弥逺其景弥长逺长乃极冬乃至焉蔡邕传日南至则黄钟应李华含元殿赋时殷仲冬日正南至韦应物诗阳景动南端】阳生于子【说文子十一月阳气动万物滋入以为称汉志孳萌于子淮南子日冬至则北斗中绳阴气极阳气萌杜诗冬至阳生春又来】浮灰应黄钟之候亨运有闿【太经调律者度竹为管芦莩为灰列之九闭之中漠然无动寂然无声纎尘不形冬至夜半黄钟以应蔡邕律厯记候钟律权土灰冬至阳气应黄钟通土灰轻而横仰续汉书以葭灰实其律之端气至则灰飞物理论十二律吕候气先于平地为室三重重有三重壁杨子所谓九闭之中也外室南戸以布为幔次室北户内室南戸并以布为幔皆上圆下方闭气无风人居其中三日观十二律各以木为案每律各内庳外髙以律加其上依位安置之以河南葭莩灰实其端若气至吹灰去管首小动为和大动为臣疆萧慤诗天宫初动磬缇室已飞灰杜诗吹葭六管动飞灰韩偓诗中宵忽见动葭灰刘商诗灰管移新律穷阴变一阳】鸣玉趍紫宸之朝宠光交辑【杜诗鸣玉朝来散紫宸又衣冠拜紫宸】恭惟某官大为民极【尚书乃悉命汝作民极】髙出儒流忠纯之谋上格于天心直方之徳下同于坤体【坤六二直方大不习无不利文言直其正也方其义也】边庭卧鼓【祭彤传卧鼔边庭灭锋幽障隗嚣传櫜弓卧鼔】廊庙垂衣【易黄帝尧舜垂衣裳而天下治】化工允借于燮调【宋制燮调鼎味】帝载聿臻于熈洽【文选至于承平之际重熈而累洽】运三辰转三统悉归坱圠之中【日月星曰三辰晋书天文志爰洎帝喾式序三辰汉书律厯志太极运三辰五星于上而元气转三统五行于下又日合于天统月合于地统斗合于人统又三统者天施地化人事之纪也十一月干之初九阳气伏于地下始着为一万物萌动钟于太阴故黄钟为天统六月坤之初六阴气受任于太阳继养化柔万物生长楙之于未令种刚强大故林钟为地统正月干之九三万物棣通簇出于寅人奉而成之仁以养之义以行之令事物各得其理寅木也为仁其声商也为义故太簇为人统】合八能陈八音已验孳萌之始【易卦通验冬至始人主致八能之士或调黄钟或调六律或调五行或调律厯或调阴阳或调正徳郑注致八能之士者言选于人众之中取习晓者使之调焉后汉礼仪志八能士各书板言事文曰臣某言今月若干日甲乙日冬至黄钟之音调君道得孝道襃商臣角民徴事羽物各一板乐叶圗徴八能之士以日冬至成天文夏至成地理作阴乐以成天文作阳乐以成地理司马彪续汉书天子常以冬夏御前殿合八能之士陈八音听乐均度晷景候钟律权土炭效阴阳也又阳气始种于黄泉孳萌万物释名子孳也阳气始萌孳生于下也律厯合徳气钟于子化生万物故孳萌于子】昌辰茂对【易天下雷行物与无妄先王以茂对时育万物方乌山启刚辰茂对纯嘏骈臻】嘉祉具绥【说文祉福也诗既受多祉】用孔子其周乎侵疆自复安刘氏必勃也与国同休【髙帝纪周勃厚重少文然安刘氏者必勃也尚书与国咸休永世无穷】某久托钧泥【董仲舒传犹泥之在钧惟甄者之所为史记独化于钧陶之上注钧范也作器下所转者名钧文选若金受砺若泥在钧】空靡边粟方践长之有庆【曹植表冬至献履贡袜所以迎福践长】徒仰髙之是勤敢凭鱼腹之传僣申鸱尾之贺【陈旧仪三公防事置鸱尾】
　　张参政【宋宁宗嘉泰四年以张孝伯参知政事】
　　一阳在地卦当剥复之交【易雷在地中复先王以至日闭闗商旅不行后不省方】万宝得春气应虚危之次【庄子春气发而百草生正得秋而万宝成注天地以万物为宝戴象麓啓祥开周厯日同至朔之谓章光动汉轺星出虚危而为福】帝心昭格君子类升恭惟某官物望穹隆人流超妙以道任天下之重有徳致朝廷之尊律吕风云式茂赞元之业【文选业类补天功钧柱地河海夷晏风云律吕韩文赞元经体不治细微】梯航山海聿昭懐逺之谟【文选梯山航海逾沙轶漠之贡府无虚月】属亚嵗之蒇仪【蒇丘展切音与阐同左传以蒇陈事注勅也勑成前好】端中阶而受祉天如欲治当今舍孟子哉人复何忧中国相司马矣【司马光元祐初拜相辽人曰中国相司马矣慎无生事详见第十三卷】某谬乘一障阻望六符方密借于施生【礼记仲冬之月日短至阴阳争诸生荡郑注争者阳欲施阴欲化争成功也】可默无于赞颂不揆作牋之陋聊同献袜之诚【崔浩女仪近古妇人常以冬至日进履袜于舅姑践长至之义也崔骃袜铭阳升于下日永于天长履景福至于亿年袜亦作袜并云伐反】
　　费尚书【宋宁宗嘉泰中以费士寅为吏部尚书】
　　黄宫验日中之气晷漏弥长【太经阳气潜萌于寅宫信无不在其中后汉律厯志注冬至之日立八尺之表日中视其晷如度则嵗美不如度则嵗恶月令章句云至之为极者有三意焉昼漏极短去极极逺晷景极长隋炀帝诗南至晷漏长】清台占夜半之时星躔交瑞【杜审言诗东壁挂星躔骆賔王诗五纬连影集星躔虞世南诗天汉星躔絶薛逢诗星躔过觜参】是为亚嵗合致颂言恭惟某官手织天章【东坡诗手抉云汉分天章天孙为织云锦裳方秋崖啓手抉云汉而分天章士皆辟易腹披琅玕而呌阎阖帝亦惊嗟】心传古学金奏合八音之雅【周礼钟师掌金奏击钟以为奏乐之节左传金奏肆夏之三国语太簇正声声为商故为金奏律厯志五声和八音谐而乐成张说张司马集序感激精微混韶武于金奏天然壮丽綷云霞于玉楼】瑰姿函一气之和【律厯志太极元气函三为一】粉饰礼仪洽多闻而有补【儒林传其令礼官劝学讲议洽闻举遗兴礼以为天下先】涂归诏勅凛直道之莫回赖斗司斟酌之工【春秋合诚图天理在斗中司三公也如人喉在咽以理舌语】属阳类孳萌之始亨辰茂对嘉贶骈臻【石奋传皇天嘉贶注贶赐也】既在廷无出右之臣宜匪朝正虚左之席某一麾所系数仞莫登不腆竿牍之诚聊同履袜之庆
　　万尚书
　　斗枢北运【淮南子日冬至则北斗中绳鹖冠子斗柄指东天下皆春】日驭南驰【楚词吾令羲和弭节兮望崦嵫而勿迫淮南子爰止羲和爰息六螭是谓悬车左思蜀都赋羲和假道于峻峰广雅日御曰羲和山海经东南海之水甘泉之间有羲和国有女子曰羲和为帝俊之妻是生十日常浴日于甘泉郭璞注羲和能生日也故曰为羲和之子尧因是立羲和之官以主四时虞世南诗长汉转羲车杜诗羲和冬驭迫韩诗羲和驱日月李贺诗羲和骋六辔】持槖以侍甘泉道方亨复献履而迎亚嵗福以类升恭惟某官六学通儒四科全哲际防风云之上发挥天地之竒大笔擅燕许之文最宜为诰细氊讲唐虞之际非道不陈风动药阶春回葭琯【物理论听清浊五声之和然后制为钟律取农宜阳县金门山竹为管河内葭莩为灰北史祖珽谓信都芳曰律管吹灰术甚微妙卿试思之芳畱意十数日便报珽曰吾得之矣然终须河南葭莩灰后得河内灰用术应节便飞余灰即不动也管亦作琯晋志西王母献昭华之管以玉为之后汉天文志殿中候用玉律十二惟二至乃候灵台用竹律六十候日如其厯】宜景厘之茂对与刚徳以朋来【易复亨出入无疾朋来无咎彖曰复亨刚反动而以顺行】益恢经逺之图伫正调元之任某分符已滥假芘方深听全律之鳯鸣徒厪善颂【晋律厯志黄帝使伶伦自大夏之西昆仑之阴取竹之解谷生其窍厚均者断两节间而吹之以为黄钟之宫制十二筩以听鳯之鸣其雄鸣为六雌鸣亦六比黄钟之宫而皆可以生之是为律本】聨属车于豹尾莫望清班
　　王左史
　　灰浮缇室【说文缇帛丹黄色有提涕二音后汉天文志候气之法竹为管葭莩为灰为室三重戸闭涂衅必周密布缇幔室中以木为案毎律各一从其方位加律其上以葭莩灰抑其内端案厯而候之气至者灰去其为气所动者其灰散人及风所动者其灰聚余见前】春度玉墀【杜诗王春度王墀】昏中旦中已看壁轸之循度【月令仲冬之月昏东壁中旦轸中】嵗首月首何拘至朔之同章【后汉律厯志嵗首至也月首朔也至朔同日谓之章】是谓亨辰可防善颂恭惟某官斗魁重望【天官书斗魁戴匡六星在文昌宫魁下六星两两相比名曰三能】日角清姿【论语摘象辅顔渊山庭日角曾子珠庭犀角文选龙犀日角帝王之表周王褎尉迟网碑珠角膺期山庭表徳唐书李珏字待价甫冠举明经李绛见之曰日角珠庭非庸人相明经碌碌非子所宜乃更举进士髙第】蔚为海内文章之家进居朝廷礼乐之署天降大任岂但掌丝纶于百日之间【春明朝退録百日内须知制诰故王元之与宋给事诗须知百里掌丝纶】君举必书抑将垂轨范于千载之下【左传君举必书书而不法后嗣何观】属芳芸之应候【月令仲冬之月芸始生尔雅翼芸香草也谓之芸蒿陈宠传冬至之节阳气始萌故十一月有兰射千芸荔之应宋传亮诗芳芸应时馥】宜戬谷之类升【诗天保定尔俾尔戬谷罄无不宜受天百禄注戬尽也谷善也】三阶非遥一武可至某分符已滥假芘方新喜听鳯筩之鸣【筩音同説文断竹也作筒非律厯志及赵广汉传皆比字】敬致鱼缄之贺
　　林察院
　　日南北斗迓圭景之初长夜半昏中验珠躔之聨耀是为亚嵗合致颂言恭惟某官道觉民先学传圣后贞节贯四时而不改清风亘百世以有闻簪笔纠邪接防龙之武于墀下峩冠劝讲陈尧舜之道于王前茂对亨辰具绥嘉祉伫锡赞书之宠峻跻调鼎之司某假守边封阻陪宾赞敢对鳯鸣之候聊陈燕贺之书
　　施正言
　　玉厯纪元月临天统【搜神记舜耕于厯山得玉厯于河际之岩舜知天命在已体道不倦晋书律厯志圣人观四时之变刻玉纪其盈虚又黄帝作律以玉为管至舜时西王母献昭华之琯以玉为之以王者取其体防润也张叔良诗乘时玉厯长独孤铉诗王厯颁新律白居易诗玉厯布春分】土圭测景日在斗纲【周礼大司徒之职以土圭之法测土深正日景以求地中汉志斗纲之端连贯营室织女之纪指牵牛之初以纪日月故曰星纪】兹逢阳徳之升实为君子之庆【谢无逸诗阳进君子升阴退小人伏】恭惟某官三代遗直一时老成方朝礼未知得李勉而尊矣如衮职有阙赖山甫而补之【左传诗曰衮职有阙惟仲山甫补之能补过也君能补过衮不废矣】慷慨谏纸之陈从容经幄之侍亨辰茂对嘉祉具绥属当正人得路之秋行践上宰调元之任【文选上宰奉皇灵又再升上宰朝席豫诗盐梅推上宰王维诗上宰无为化张叔良诗羽仪瞻上宰陈子良诗君侯称上宰】某一麾所系数仞莫登不腆竿牍之诚聊同履袜之献
　　王少卿
　　七日朋来已验初阳之复八风序立是为亚嵗之祥【魏相传日冬夏至则八风序立万物之性成】恭惟某官学自家传才不世出金奏合八音之雅瑰姿函一气之和体圣徳以好生务在民心之洽【尚书好生之徳洽于民心】援古义以决狱允为天下之平茂对亨辰具绥嘉祉方合能于汉殿伫入相于虞庭某假守边封阻陪宾赞不揆作牋之陋聊同献袜之诚
　　知太平州张舍人
　　日永于天象应斗牛之次【崔骃冬至袜铭阳升于下日永于天月令仲冬之月日在斗汉书注太和上元甲子冬至时七曜皆防牵牛】雷复在地气占芸茘之芳【月令仲冬之月茘挺出茘马薤也亦云马蔺挺生出也易卦通验图茘挺不出则其国多火灾说文芸茘似蒲而小根可为刷今河北平泽悉生之江东呼为旱蒲是也传亮诗柔茘迎时芳】君子由是先亨士类为之庆抃恭惟某官瑰姿醖借硕望巍峩文章窥姚姒之涯事业接防龙之武以璧水师儒之尊而帅千里以甘泉从臣之重而镇上流正清香凝燕寝之时属黄钟应鳯鸣之候阳春所至茀禄其臻【诗尔受命长矣茀禄尔康矣茀音弗福也】晷漏方长梦忆禁楼之钟鼓夀觞来上班髙前殿之衣冠某块守边疆宝修隣好不揆作牋之拙聊同献袜之诚
　　五府
　　阳气潜萌居太第一之首【见前后诸条】天心灼见在复卦初九之爻【易复其见天地之心乎初九不逺复无祗悔】是谓亨辰敢忘善颂恭惟某官股肱任重经纬才髙在近世社稷之臣孰能方驾【方并也文选方驾曹王杜诗方驾曹刘不啻过】为万邦文武之宪靡不具瞻【诗文武吉甫万邦为宪】方圣贤相得论说以无疑【王襃圣主得贤臣颂上下俱欲懽然交欣千载一防论说无疑】故朝野咸和形声之交应蒇小防之仪于亚嵗襃大来之福于中阶【易泰小往大来吉】某虽迫代更尚稽参觐仰洪钧之布化咸遂有生效纹袜以贡忱只慙不敏
　　侍从
</div>
    <div class="pagination">
<a href="橘山四六_page3.html">上一页</a><a href="橘山四六.html">1</a><a href="橘山四六_page2.html">2</a><a href="橘山四六_page3.html">3</a><span class="current-page">4</span><a href="橘山四六_page5.html">5</a><a href="橘山四六_page6.html">6</a><a href="橘山四六_page7.html">7</a><a href="橘山四六_page8.html">8</a><a href="橘山四六_page9.html">9</a><a href="橘山四六_page10.html">10</a><a href="橘山四六_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
