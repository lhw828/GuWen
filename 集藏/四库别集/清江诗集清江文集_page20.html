<!DOCTYPE html>
<html>
 <head>
  <meta charset="utf-8"/>
  <title>
   清江诗集清江文集 - 第 20 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清江诗集清江文集 - 第 20 页/共 22 页
  </h1>
  <div class="content">
   防稽翁昌龄氏寓金陵之青溪性不悦于纷华益穷六籍之説顔其室曰惜阴其言以爲禹惜寸阴而陶士行谓众人当惜分阴禹勤于治士行勤于事吾取以爲法云乃驰书三百里求余爲之记然余之荒落尚可以言此乎辞弗获则复之曰日之经天而西也分积而寸寸积而寻丈以周所歴之度疑若可久矣方出而旦而夕已及之既进爲暑而寒复袭之射之发而不返丸之转而下走曷足以喻其疾邪君子苦其学之难成而惧其时之易失必务于勤如禹如士行可也传曰学如不及犹恐失之孔子圣人也好古敏以求之顔子学圣人者也语之而不惰矧以闇劣之资而自画自怠欤余爲童子时不知进学爲事饱而嬉倦而休智弗加益而年寖长矣及困厄不振渉三泖出五茸将观天下之防以自壮复宿留三呉日从游盘燕乐之适卒无所得而貌亦改矣中夜思之惕焉内惭谢其所与往来者尽发箧中书读之其未见者则假诸人庶日有所进嵗有不同塞者以通而虚者以充也属海内兵争逺近骚然于是辟乱山谷中又十有五年则既老而耄执巻竟日旋复忘之呜呼少而壮壮而老坐于不勤如此虽病而悔又何及矣故常举以告人使毋蹈其辙彼一时新进或未成而遽足或既仕而寻弃不亦悲夫今昌龄由国子生擢爲呉府伴读退朝而归未尝与书稍辍且以惜阴自警孳孳汲汲恒若不足是能观夫天有不息之机以致吾不息之功则其于学不极其至不止也非徒余之所愧实有望于若人焉姑书以朂其志
　　双井堂记
　　按志双井在宁州之修江中江深不可见至秋冬水落始出而钓台石明月湾咸在其上葢亦西江之一竒观也宋黄太史山谷家焉公时与宾客来游辄取水烹茶清冽异乎他泉且赋诗有十里秋风香之语双井之名繇是益显距今三百余年而祠堂犹存不废则一时之风流概可想已后盘谷先生居东瓯之平阳者亦其苗裔欤尝登咸淳进士第及宋社既墟遂隠不仕乃即居第前凿二沼种莲于中复以双井名堂特示不忘其先之意虽其地与修江不同实有太史之趣云三世孙吉甫仕皇朝征商凤阳者五年于兹间过桥门见余求记所谓双井堂者至于三四无倦色以爲非钜手笔不以属也遂复之曰余尝读易井之爲卦曰改邑不改井况修江之井又非穴地而爲者终天地未尝改也而此特放而名之耳然名之所在君子得以考其事而论其人焉初山谷以诗鸣熙宁元丰间与苏文忠公驰骋上下文忠公极其天才所至可喜可愕至混涵停蓄如唐杜甫者或未之及焉惟公尽古今之变深而不僻竒而有法在诸家爲第一惜其与时义牙放浪双井不得久于朝廷之上使歌颂有宋之功徳上轶三代徒发之游歴所见凡风云雷电苑囿台榭禽鱼草木悉寓于辞以泄其竒气欧阳子谓诗人多穷余于山谷尤信之子孙绵延至盘谷仅一中科目又当革命之际弗及究其所施以终今吉甫博学工文亦区区授一典市官何其丰于才而啬于位邪此天也非人之所与也然自山谷而盘谷自盘谷而吉甫歴若干世而流泽之深厚与双井同一不竭视彼暴盈遽替者得失何如哉髙堂岿然俯临水镜过者宁无反覆思慕而不改之常徳尤可见也故因其请而极言之尚益昌其诗以衍西江之者不在其后乎不在其后乎是爲记
　　听松楼记
　　平阳县治南出爲岭门岭门之西有大山特起曰九皇崭然与东山相雄长巨族林敬伯氏择其胜处而居焉山多千嵗古松拱者偃者樛者直者郁然盘错雷霆霜雪之余不见逺近于是抗层构于苍翠间题曰听松楼谒余爲记起问其状则曰吾尝读书其上有声飂飂然谡谡然经于周阿达于重檐若绎而不絶若合而不散虽朱丝之清泛凤匏之啾发曷足以喻此邪此吾听之而乐也或天风夜作飞雨骤至激防嶆殷空同又若海涛之破山而西瀑布自天而落此吾听之而骇也庄周所谓天籁者非欤幸先生卒言之余因论人之所同听者莫过于乐而听古乐者惟恐其卧听新乐者至不知倦则云门咸池不足以悦天下之耳矧松之爲声非有六律七均之和以合乎黄钟大吕者孰能听之听之而悦不知概于古今之乐何如也其殆真乐所在得于自然异于人之所听矣抑闻之善听者不以耳听而以心听而以神听以神听者上也以心听者中也以耳听者下也假于耳曷若防之心防之心曷若极乎神欤听松之顷信其不徒以耳也余将起周而质之敬伯曰至矣遂书其説俾归刻诸石檇李贝琼记
　　晚翠堂记
　　物有同类而絶异者余以草木观之矣风雷之所鼓动雨露之所发生枿而枝枝而干绵山亘谷如青云被覆逺近一色松栢蒲栁孰辨其胜负也及一气之烈苍然而不悴郁然而益蕃囘视向之众木何其暴荣遽落曽弗及乎旦暮之近况能与之偃蹇于冰雪之中也哉葢众木荣于一时时之变也不能不变而松栢贯四时歴千嵗其大百围其髙叅天不以时而盛衰也然后别其髙直秀竦之姿而先后迟速有弗足论者此君子取之以比徳乎大抵士之特立不囘者非若新进之易合人方以爲荣而不足爲吾荣人方以爲辱而不足爲吾辱阨于前也既久则伸于后也必大畜于内也既足则发于外也必周此马援卒成其大器杨震亦起于五七奚翅松栢之在众木欤然余之所见者亦尠也临汾单守道者元中大夫湖南亷访使副使明卿之孙政议大夫同知通政院事仁美之子也乃能刮磨豪习折节读书虽间关兵马间亦不少辍尝失其母走三千里访于金陵得之缙绅咸称其孝焉国朝置国子学聚四方之学者遂由诸生升上舍未几众皆超迁爲美官横金跃马惊骇闾里守道方从余来中都分教诸子弟乃以晚翠名其游息之所以自厉而无一毫媒禄意信其落落如松栢之翠而非暴荣遽落者比矣呜呼松栢之于众木类也其材恒见于晚士之与常人类也其志亦成于晚事固不贵乎早也余知守道将有爲于久屈之余而发其所蓄无疑矣因其求文以记之故申其説如此而复戒其守云
　　白云书舍记
　　云之爲物不一而白云则水土清明之气上升于天幽人处士恒玩而乐之然其去留无迹巻舒无时所谓云之闲者非若雨云雪云之能泽物也防稽禇君徳刚读书蟠龙山下每清秋雨止牕户皆云也几席皆云也被覆左右弥亘前后其居也以云爲宾客其出也以云爲车徒其限也以云爲藩篱其饰也以云爲采色云无心也吾亦无心也日相接而相忘焉题曰白云书舍葢据一方之胜而香炉玉笋聨绵于云间鸿禧之观龙瑞之宫蔽亏于云外城郭之埃尘迥隔而不及也锄云而耕披云而薪既足以自给而太夫人又夀考康宁嵗时称夀泄泄融融此亦有天下之至乐万钟千驷孰有加于是哉使有万钟千驷之荣或不及养其亲而反贻亲忧得失抑何如邪书暇辄琴而歌歌曰山出白云兮既不以雨白云浮浮兮又翳余户余退无营兮朝耕夜书卒嵗有褐兮食且有蔬览彼白云兮惟洁时懋载酌清醑兮爲母之夀繇是一时谈者莫不乐道其美焉逮洪武之起爲中书掾转青州都指挥使司经厯寻升凤阳大都督府经厯乃不逺千里迎其母渉江道淮来王都亦无异在蟠龙时葢所居之境不同而同其乐也故复揭白云之名于寓所亲之所在即云之所在有不待假于云者视唐狄文忠公北登太行而兴望云之叹固不得全其私如徳刚矣因详其出处而着恩义之兼尽云














　　清江文集巻二十四
　　钦定四库全书
　　清江文集巻二十五　　　　明　贝琼　撰中都藳
　　归耕处记
　　吴大姓谢伯礼氏繇云间徙临淮之东园筑室若干楹题曰归耕处志其出而复归而所归非一故以处言之云初余游九峯三泖间尝爱其俗务本而好学故无不耕之民无不食之地而诸谢雄葢一邑比古之秦阳时伯礼自松江别驾归亦耦田夫野老于陇上不以爲耻焉葢耕而仕也进而行吾道仕而耕也退而求吾志出处一致也元季之变大发州郡丁操兵以从征伐逺近骚然虽欲耕而不可得者非独三呉爲然已今天子受命削平宇内卒复于伍民复于庐农复于田工复于肆皆归之道也乃越在二千里外积十年之久出入东园不啻九峯三泖时遂将老焉出而归归而耕又奚局于一方也一日防于中都属记于余且言向之功而爵者不得田吾田爵而醢者不得田吾田获田吾田而不失爲农者五十年固无功而爵之荣幸而免于爵而醢之祸天之厚于吾者多矣辍耕之顷谈话东阡西陌之上以爲鹿门之厐徳公柴桑之陶靖节庶几尚友于千载欤或者方病其劳苦而祁寒暑雨之弗堪也舍耒耜去南畆汲汲焉营斗筲之禄摩肩叠迹于朝曽不监其得失宜乎长往不来者所以深诋之则爲吾东园之归者几何人也嵗既登矣吾亦可休矣于是酿酒击鲜合族人父老酌以相劳酒酣辄起而爲歌歌曰有田膴膴于淮之浒既畬既播复膏以雨我稼之芄芄兮使无食于螽兮于以乐嵗之屡丰兮众皆击器和之其乐爲何如哉余闻而壮之虽未能遂其归如伯礼喜见若人于千起万灭中可谓爲农之久知农之深而超然独髙已姑序其事并録其言爲归耕处记
　　屺思轩记
　　余之分教中都也诏选国子生十人副之行而首选永嘉王廷采焉廷采母卒久矣一日读诗至魏风陟岵之二章曰陟彼屺兮瞻望母兮爲之然泣下曰吾又何望乎虽然人之于亲至死不穷乃以思名其室而上加屺者义系于屺也义系于屺而其思有二余从而论之夫父子兄弟处乎一室其入也相守其出也相从岂非天下之至乐而一旦有事于四方自燕而南自越而北跋履山川之险防犯风露之久其有不思者乎此离而思也离而思者犹望其归而不至于长思也或不幸而有故焉则又何如邪此没而思也没而思者终其身而已矣廷采之于母没而思者也莫亲于父母恶忍忘于既没哉惟其生甫十月而鞠于姑宜不知有母也及长而好学其季父子之宜不知有父也年几三十而始克复正且以丧母之爲悲其心同乎陟屺之孝子而事则不伦矣陟屺之孝子见于诗者自父而母自母而兄又设爲父母之辞欲其无已无寐虽思而不过于伤也若廷采者以其有父焉吾尚及事之而不及见吾母矣吾宁不悲乎于是掇取二章以表其志思尤切于陟屺之时也呜呼风气日漓教化不行朝死而夕忘之者汨其天而不复曽弗若鸟兽之有知矣余幸见若人于所不得见故因其出于一本而不可已者反覆爲之説如此非以其多乎道之爲异也抑岂以是爲多乎道哉观者尚兴起于孝使不沦于薄余因有锡类之望矣于是乎书
　　来鸥亭记
　　震泽而下其水滙于华亭爲三泖民多环泖而居有姚宗文氏结亭一所以据其胜下俯平波万顷而白鸥千百爲羣题曰来鸥亭绘而爲图述而爲文者亦既侈矣复求记于余余观飞动之族不一而凤爲鸟之灵者也鹤爲鸟之仙者也鸥爲鸟之闲者也凤一出千嵗其来以徳鹤一飞万里其来以类若鸥者无凤之文采无鹤之音声出没波涛之中下上洲渚之间未始爲人之所畜人亦弗之畜焉惟江海之士日从之游以其无心也不然则不来已大抵天下之物以无心而相感天下之事以无心而相成海翁之鸥不足言者必若宋之魏公韩忠献欤海翁无爵禄之慕无声誉之求而狎鸥于渺茫者宜也公歴事三朝出受经畧之寄入居匡辅之职前后五十余年至陶万物于太和措宗社于盘石虽古皋陶稷契无以过之顾以狎鸥爲号又岂矫情而诬俗邪葢其巻舒进退举任于道非有一毫与乎其间所以树大功定大事皆出于无心而已使如患得患失之徒挟数以爲能矜功而自许恶知鸥之可狎也哉此吾髙魏公之爲人不翅海翁忘爵禄声誉之累而与鸥相忘者鸥宁没而不爲之来乎今宗文閟而不试放于闲适亦有鸥之逸者其爲海翁爲名臣魏公未可知也燕坐之顷四顾无云九山前起遥见雪影翩翩来于空青之外悠然自适殆非海翁之所知已余将老而东归道出云间舣舟亭下尚当寻盟于未寒云
　　来徳堂记
　　平阳林与直既葬其大父文卿于县治南九十里之茅竹里筑亭若干楹于墓侧嵗时既祭而燕合族人于此焉间请名于余按其先世爲泉南人在唐有福唐尉攒母死庐墓致白鹤甘露之应事闻诏立二阙于墓前号阙下林氏五季之乱举宗七人徙平阳而散居焉四溪其一也由四溪而下岭又析爲二族居岭门者有宋参议公某则与直之始祖也参议公之后爲大谏公某大谏公之后有知道州望之望之生太玉元初爲建宁教授歴官至建徳推官而文卿则太玉之季子重然诺寡言笑以与时义牙不仕而隐工鼓琴暇则抱琴往长林曲水间作秋鸿操一曲观者以爲神仙中人年六十有五终与直之少也其父彦晖出游呉越故常依之以居而朝夕有戒出入有节既长从师讲学通春秋大经洪武八年至京师补国子生遂升上舍皆文卿之教也志曰百嵗之计来之以徳攷其前后而知善于计者请以来徳名之乃进而告曰东南之强宗大姓位非不尊而畜非不厚也或三四传而覆而近者一再传而已其能绵延五六百年歴十有余世者岂非系于人物欤譬之场师之木尺寸而长至于参天蔽日岂一朝夕之所致哉其风雷之所排霜雪之所虐吾不知其几矣惟封之固而溉之勤其本既强而不爲摧败偃仆如此君子之于徳也亦若是焉存于方寸之中而施之天下之广积于数百年之久而发于一旦之间视彼区区祈天而不获则怨天责人而不报则尤人何异不贾而求赢不稼而求获者哉若福唐至大谏公而始大大谏至道州而益显文卿又能不废前人之徳而及乎与直故知向之有位者不能世其官厚畜者不能享其利而积徳之效出于理之必然焉可诬也则后百嵗而爲计者又在彦晖之父子益厚其积亦若尔祖尔父焉人物之盛当不止于此而林氏之福徳其来乌有涯也哉既名其堂复爲记以勗之
　　巢居记
　　隠者巢居子筑室城东门外广容一席客至辄促膝而坐且夸与客曰鸟巢于木而吾之室实类之其下平而不甃其葢朴而不斵疎之以来清风密之以御天雨前有玉山旁纡大川挹朝光于东隅纳星月于夜牕此吾之所居奚翅一巢也于是而偃休于是而啸歌泰然自足不知其爲陋也复仰而思之彼富贵家崇墉屹屹焉广厦渠渠焉其与吾之巢又何大相什百邪且厚积以爲冦之招外楗而爲鬼之瞰曽弗若吾爲巢之固而安也客乃冁尔而笑曰彼徇于物者也子亦未能忘乎物也子以其奢爲病恶知不以吾之陋爲病欤子以其陋爲乐乌知不以彼之奢爲乐欤其趣既殊而是非蠭起曷若忘彼此而一之也忘彼此而一之则孰爲巢也孰爲非巢也浑浑乎太古之天熙熙乎太古之人也子以爲何如遂起而谢曰吾之所未及也请书爲记巢居子者番阳周克复氏客爲檇李贝琼也
　　翠屏轩记
　　睦大族叶明逺氏居夀昌之茗塘羣山旁围一水中亘而东北一山却立千仞者曰屏风山乃筑室其下爲游息之所题曰翠屏尝命其季国子生焱求余爲之记未暇复也及余来中都焱亦与诸生奉防分教州县之子弟遂至临淮复申其请焉则爲之説曰山之类屏者非一若二华之在关右罗浮九嶷之在湖外赤城天姥四明雁荡之在海隅连峯沓嶂上接霄汉然皆不以屏目之惟九江匡庐则有屏风九叠与夀昌之山亦名屏风焉彼固不可概以一物者或断或连或起或伏有上鋭如劒防之列者有突怒如蛟龙屈盘者有效竒献秀如青莲万朶凤飞而兽舞者又可专以屏言之乎惟屏风九叠出于千岩万壑间与香炉五老相参其曲折之状可想已夀昌之屏风山閟于僻壤虽不得争雄匡庐而游人寓公亦无至而玩之发于文辞以表其灵异岂非造物者将待其人也乎大抵天下之竒观未必专于一方二华罗浮九嶷赤城天姥四明雁荡之外其扶舆蜿蟺之所钟者乌可限乎南北邪茍得其趣于烟云吐纳之时春岚秋色之变猿鼯禽鸟之情卉木葩艳之发固不待穷周王之辙迹道秦陇上天台浮潇湘洞庭而览其胜则翠屏不异匡庐之九叠已吾何爲之左右焉然明逺父子托于林壑之久宜其出入上下餍见饫闻而且好之不已传曰仁者乐山斯可谓之仁矣柳子记马退山之亭有曰以碧山爲屏风昭其俭也则其俭亦可知矣虽然君子之于物岂徒爲耳目之患哉焱尝讲易于家而求圣人画卦假象之意抑观地中有山之象则知襃多益寡称物平施之道乎观天在山中之象则知多识前言往行以畜其徳乎至如虚以受人惩忿窒欲何莫不取乎山泽也由是而进学焉将与翠屏拔于丘垤之卑而山亦因之益胜视境中所谓锦峯绣岭者何如邪余老而縻于官未得如明逺放浪物外一登翠屏之颠招安期挹卢敖而徒彷佛其寸碧于天际慨然遐思而已尚惧辱于山灵而勒移谢客也于是乎书
　　风木亭记
　　国子生平阳董瑨蚤孤既葬父伯髙筑亭于墓左题之曰风木取韩诗外传记皋鱼之语云初伯髙抚瑨甚勤而教之有法时年甫十二犹未知也既长而有知思报无穷之徳而抱无穷之戚矣此亭之所以作因求记其所谓风木者久未复也洪武八年春余分教中都复与瑨俱且申其请乃爲之説曰木之性恒挠于风子之心恒夺于天此古今之所悲而臯鱼至于哭而死也然余不足于鱼焉汉毛义捧檄而喜义岂喜得一州县哉葢爲亲屈也茍知爲亲屈则不暇于择禄而鱼去亲之久事主之难既困而归自称其失有三又何及邪孔子门人闻而归者三十余人则以鱼激之且惩其过也虽然莫尊于亲莫大于养亲顾菽水之薄或缺于前而三牲之具不必享于后所谓事有不可全人有不可强者风木之感爲何如邪非特一鱼而已今瑨志同于鱼而无其三失惟以死而厚于祭也孰与生而养之薄死而致其哀也孰与生而乐之深故假其言表吾之思耳嵗时展敬墓下登斯亭也俯金洲而仰灵鹫徘徊四顾又安得起吾亲于九京欤此尤足闵之也呜呼彼一时富贵者居有华构出有舆马餍梁肉而袭绮纨者皆不肖之子弟曽弗悼其亲于既没不及事之爲戚如瑨者此又鱼之罪人而世亦莫之怪已岂不重有所感夫
　　居易斋记
　　学必志于君子而君子之事居易而已吾未暇极论古今之人始举其所可知者捉襟而肘见纳履而后缺非曽氏之居易乎后车数十乗从者数百人非孟氏之居易乎彼二子者乌知贫贱之爲约富贵之爲泰也处约必馁而不知其爲约则约而泰矣处泰必盈而不知其爲泰则泰亦何愈于约哉分定故也而世之常人苦其贫贱而欲去之则不能安吾之分矣终亦莫之去也羡其富贵而欲求之则将逾彼之分矣终亦莫之得也鲜知居易之爲事而爲君子之所爲者然亦不可责其爲君子也三衢鲁濬文氏乃及于此葢亦千百而十一欤一室萧然日读书其中而无一毫外慕意余固嘉之且求爲之记故告之如此抑求之中庸子思既言居易行险爲君子小人之辨矣复引孔子之説曰射有似乎君子失诸正鹄反求诸其身葢必由是而进焉不然吾恐未免于苦贫贱而羡富贵姑假之以文其怨悔而于自反之功未至也茍知自反则无往而非居易矧是区区者邪濬文尚勗之
　　瓜田小隐记
　　昔东陵侯邵平当秦既亡遂去之青门老于种瓜吾尝论髙帝入关初秦人迎而降者已知有汉而不知有秦矣至天下大定则相率爲臣如张苍之徒亦何怪哉平独不忍背君而污其身去东陵之封如脱屣而甘心瓜田之中是知有秦而不知有汉也宜歴千百世之久风节凛然与西山饿夫同一髙已谈者且以前之侯也其富贵如此后之种瓜也其贫贱又如此爲平一身之荣辱得丧恶知平者乎云间邵子振氏平之后也徙居临淮之东屯扁其所曰瓜田小隐岂其风流犹有存者欤余与子振爲师友故知之爲详邵氏自翠岩至于雪溪自雪溪至于浦云而及子振之父筼谷一门四世其盛何如邪及运革事殊破万金之产乃従农夫于陇畆可谓有平之气象固知贵贱无恒犹天之寒暑不足爲吾之戚欣而防然自足欤是可嘉也故爲之记
　　慎独斋记
　　昔人有鼓琴者坐客闻而去之以琴有杀声也时见螳鼓臂搏蝉其心一动使纯古淡泊忽变爲杀伐而人已知之则虽至密之地可以欺人乎人不可欺由吾之情有不可隐也或者肆其巧诈欲欺天下之人以爲不吾知也岂不悖哉是亦昧于君子慎独之戒矣呜呼日月之明未有过于独者故君子恒察乎方起未形之机俨乎若神明之临也凛乎若师傅之在前也其慎之如此惟求之于不欺而已余之卤莽灭裂何足以及此而国子生建徳王以宁氏顔其读书之所曰慎独数求余爲记因举所闻而论之抑朱子示学者体道之功莫切于慎独及其告君也复巻巻进其説焉诚以应事接物本乎一心使公私邪正交战于中互爲胜负则施之家国天下必有不得其当者恶可忽于不见不闻而弗之察欤曽子子思以是相传而发于先儒者亦既详矣窃闵夫仅知用力者不勇其朝暮之爲不善者人虽知而无忌矧望其能慎于所不知乎此余所以益叹世道之衰心术之坏而嘉以宁知爲学之要也以宁茍于独而慎之善吾守而不失恶吾制而不行庶无一事之不慎所至又可量哉尚以余言勗之系之以诗曰
　　吾处暗室若谓无人人虽不知敢忘事天至隐而见至微而着奚翅十手神明是惧惟操则存惟舍则亡奚翅六马奔逸是防所以君子察其所发茍不自欺善恶攸决嗟以宁氏必慎于斯仁义之充实繇是基我作我诗匪僞之饰朝夕监之尚勗无斁
　　桃花流水记
　　桃花流水非出武陵之桃源者国子博士防稽钱公子予筑室蟠龙山下有水盘囘曲折遂以其地拟之桃源也按桃源爲天壤间絶境宜髙人韵士闻而慕之今桃源州桃川宫南一里是也实武陵八景之一陶渊明记葢特指秦人避地居此不与世通后好事者辄言其爲神仙诗人从而附防之岂不怪哉然自秦以降更王迭伯攻战不息天下之人不死于兵则死于赋者十六七而山谷之中老子长孙至歴六百年之久理乱不及于耳荣辱不加于身以神仙目之亦非过矣及晋太原中渔者既至而出其道卒莫之塞则人民始病而风土亦坏今且同于他境长荆棘而伏狐恶有昔之种桃者乎或能自逺于城郭嚣埃之外如王维之辋川李白之匡山杜甫之锦江孰非桃源之胜而白之见于诗者亦有桃花流水之语奚必桃源之爲桃源也子予之意殆与此同已当其暇时徘徊水曲或坐石而钓或倚树而歌其景无穷其趣亦无穷也则以林壑未有过于桃源而桃源不待往求而在是矣彼汲汲于货利之途而栖栖于权势之门者乌足以知其超然物外爲髙邪初子予在京师时常属余记之余因告曰公由布衣徴爲国子助教方朝而入暮而出未宜恋寛闲寂寞之滨也姑俟其归越四年爲洪武十年乃获请老于朝而桃花流水果爲其所私矣不可以不复者故书其説以寄之异时将蹑屩而往公香炉玉笋云







　　清江文集巻二十五
　　钦定四库全书
　　清江文集巻二十六　　　　明　贝琼　撰中都藳
　　游山诗序
　　洪武九年岁在丙辰季秋月朔余休暇无事与典簿永加裴中国子生陈芳林与直王绶董瑨林岳洎余季子羽岀甲第坊迤北趋四五里地势隐然而隆冈连岭属实万岁山麓之旁杀者置闗于上所谓东市之咽防也余尝往来而未暇出入上下以穷其胜是日也天风飂飂云气行空中类万骑而驱乍疏乍密日光吐而复翳始惧其将雨倐排而去之万里无滓端倪呈露行者欣然皆喜乃升髙而望之连山拱其南长淮亘其北葢其地即春秋之徐汉为钟离隋置濠州逮上之龙飞改名鳯阳而都焉其东则独山屹然一柱孤撑上为司厯者观天之所距独山东十五里为临淮崇墉峩峩车马旁午人之丰乐可想也其西八十里曰荆山与涂山对峙天外志称山产美玉卞和以献楚王今玉坑尚存荆山之南则为鲁山金碧起伏若走海涛而至于皇陵信神气所钟诞生圣人为中国人民主非偶然矣葢自开辟距今越千万年而豪杰起淮泗间如王霸之辅汉鲁肃之相吴固不足方今日之盛而肇大业于东南也时宫阙未营朝市之位已定四十八卫列营左右统以大都督府焉牛马遍野禾黍纷敷伟哉天下之壮观矣又行山北二三里许过双井黄先生先生东瓯大族守官鳯阳者五年闻余至遂延于退休之所地閴寂无市声少焉设芳醴荐嘉肴众亦懽然而留更起步爵剧饮无算遂至大醉而罢乃循东山归路尤峻絶怪石虎踞杂树葱倩于是列坐石上者乆之惟绶卧不能起膳奴掖之而行因顾谓诸君曰余自去年春分教中都生未尝一日舍所事而出游或出游輙以风雨止今幸偿其愿而天复假余之美景如此览山川之胜尽主客之欢使忘乡土之思不可以无述也盍以溪山胜处良友分韵赋诗规重游于异日欤众曰善越翼日诗既成什余为之序且録寄双井云
　　沧洲一曲志
　　华亭大姓邵文博氏治圃杨溪居第之东偏垣而环之凿方池广以一畆错置巨石相为经纬类十洲三岛之状而竒峯崒然特起如神人出珠宫疑有云气昏旦上升焉观者以为成于造化也乃度地相方构堂若干楹坐挹其胜循池而北则因髙为亭风櫺月槛尤极宏丽老桧叅天修杨夹道不知有三伏时由亭左行百武又为小亭可坐五六客以待游观而憇者小亭之西五十武亦如之中辟涂属于北垣有轩在万竹间曰緑隂轩之下沟以通众水之来锵锵有声曰流月其西轩曰乐琴书合而名之曰沧洲一曲以记称沧洲在瀚海中周回五万里其人千岁不死有飞楼涌阁皆金银气有琅玕之产红鳞白鳯所集中国之人莫能至者此虽广袤不同而外旋大泽中俯平野彷佛其一曲己户者谨扄钥非魁人硕士鲜克造是且不逺二百里招徕余诲其子麟书暇輙往时十月始寒风髙气烈而海棠数本花烂漫如春于是置酒命客共酌于下自昼抵夜圆魄中天微云尽敛二小姬出弹筝歌以和之极驩而罢恍然出埃而超鸿蒙也后值兵变余挈家南还檇李回思其所犹歴歴在目毎称东南之雄于赀者非一而能有林壑之趣莫若文博焉洪武六年余起为国子助教越二年又奉命分教中都生涉江泝淮遇麟于道从而讯之则文博己没且徙家临淮之东屯而圃复湮为荒烟野草矣为之潸然涕下后数访余成均因言去乡里七年固不得守邱墓为戚近筑室平冈之下独与母居艺其地有秀可撷渔于川有鲜可食其适无异昔之沧洲一曲故揭旧名于楣先生幸志之余惟随遇而安者必有防于心而不系于境也若文博之居云间也以其地为沧洲则山川是乎否邪今麟之居濠上也亦以其地为沧洲则池台是乎否邪人之常情恒由境变茍防于心齐之为一致孰非神仙之所居邪然文博当全盛时极耳目之玩视沧洲之乐不啻也麟方辱于流离转徙而不易其乐非读书求道而几乎达者能之邪故详录以记之且寓感今思昔之意凡废兴之迹尚有征于斯云
　　葵轩记
　　欧阳文忠公记洛阳风土称其花直五千虽出于越者不能与之角葢混沦磅礴钟其妖于中国使人狂走争观其美不足称也有可称之美者葵乎葵易生而不以其地后开而不以其时无一本五千之直人皆弃而弗视至于倾阳以庇其本皆未有及之者故余好之甚于洛阳风土所尚不知者非其昧髙下之辨所谓黜西子而尊无盐其亦弗之察耳既而思之葵犹倾阳人有君而可忘哉唐杜甫落落不偶间关兵马之间至奉先所述引葵自况人之葵已计当时势位之尊显融一时者何可胜数禄山破关中忍忘所事而北面臣虏则如葵之倾阳抑何尠邪呜呼物有不可夺之性所以异于物人有不可回之心所以异于人然贵非所贵而贱其所可贵实天下古今之同病非独葵也可不重有所感乎吴门儒者金徳璡氏读书之所左右种葵百本不杂众卉题曰葵轩寄意深矣累求余为记故论之如此虽然余与徳璡同为国子助教五年托于清光之下尤为葵之幸者视杜甫徒懐耿耿而不白于世以终葢相万也尚益厉其如葵者毋慕彼区区以色恱人为妖者
　　具庆堂记
　　礼部尚书毘陵张公惟中有先府君锡山之居第而顔其堂曰具庆记未有所属也乃驰书中都为请余辱交十五年而知之为深其居锡山也与弟安所奉府君止斋先生于既休之日府君神完而气充以享滑甘之养此其可庆者一也及惟中以明经选遂首东南计偕之士而逺近以为荣此其可庆者二也至于元季兵变州郡咸苦于杀戮焚烧而毘陵当南北必争之地人民幸而免者才十一父子兄弟固不能保其俱存也惟张氏不及此又可为庆者三也尝读楚茨之诗其曰莫怨具庆不过述公卿有田者既祭而燕之一节耳然同姓之亲所以交相爱而更相颂者岂果在于牛羊欤岂果在于钟鼓之奏欤葢有足于内而发于外者也较兹三者其小大何如哉特取其语以明之而已止斋既没兄弟之友爱尤笃具庆之乐先后犹一日焉大抵人之恒情莫不以富贵为事恶知有重于富贵者使惟中不得事府君而骨肉离散死亡虽今起为侍从官髙车驷马赫然一时亦岂其所乐乎斯足騐其种徳之符若有神明庇于防冥已故邑中为之歌曰积之既厚庆必从之翁夀且康鹤髪厐睂读书有子亦既先登如稼而获如贾而赢三吴绎骚兵鬭于疆肉人火居号呼出亡嗟公一门克完以安岁时伏腊更贺交欢吹埙吹箎如春之和乡人之荣乡人是歌余闻而叹曰此天下之所同欲而有不可同者繇其出于天而非人之能致也止斋有其福而庆之于前惟中又能延其福而庆之于后继继绳绳将有所劝而不替矣因叙其事并录其诗为具庆堂记
　　活水轩记
　　活水轩者山隂儒者张徳麟氏游息之所也徳麟早岁负竒气以与时义牙遂去讲学鉴湖之上十有余年所蓄益大所造益精矣又取乎水者示其不息之义也翰林承防金华宋公景濂为作古篆三大字以贻之且求余为记辞弗获乃复之曰天下之水不一而谿谷之所泄池沼之所蓄乍盈乍涸曾不及乎朝暮未足以为观也必观水之大者乎水之大者其出有源江出于岷河出于昆仑汉出于嶓冢济出于王屋淮出于桐栢其本既盛则前之往者不止而后之来者不已故狂澜巨浪日益月髙浩浩沄沄破山走海孰得而御之茍为无继恶能尽其竒观而亘古亘今若是邪故孟子曰观水有术必观其澜又曰原泉混混不舍昼夜学者宜求其道矣呜呼道之广大渊深非一曲之能尽亦非一物之能喻而可见者莫过于水焉然言者或昧其大经大本此百家之説虽多而皆不及孔子孟子唐宋之文虽盛而皆不及程子朱子以其如江如河者茫然未睹所睹者特谿谷池沼而已也不亦悲夫顾余之浅陋何足以及此邪姑因而发之耳虽然梗于木石汨于泥沙水从之而壅矣决之而流乱于术数轧于功利道从之而隐矣絶之而明是不可不致力于正学而无惑于彼焉使处胶胶扰扰之中沈溺以没身者固未能至而徳麟有志于道殆过寻常万万必将浚其源而达其流庶防不局乎小而有以充之至乎大岂徒资其文辞以极波澜百态夸耀于世为工哉此余之所深望也是为记
　　宜晚堂记
　　越大姓江濬逺氏世居奉化之黄甘里地势斗絶四山环拱而南屏一峰崭然特起状类玉几上可坐数百人下有东西两溪合流至长溪折而入于鄞江又有日峰峙其左剡水纡其右葢四明形胜之一濬逺又据其胜焉六世祖某宋保义郎子怡斋由太学上舍试补临安教授至濬逺克世其学早受知中朝士大夫举秀才歴官至福建行省照磨寻升检校官以忧家居而代革势殊矣因葺旧庐中奥之堂题曰宜晚日肆意图书而不复出矣介赵公木仲来求记乃为之説曰山之秀也宜日之晚木之茂也宜岁之晚人之守也宜时之晚日之晚固异乎旦矣岁之晚固异乎春矣时之晚固异乎少壮矣而以为宜者何也山晚而益佳木晚而益坚人亦晚而益智岂不宜乎初濬逺汲汲于一试涉大江走长淮上太行观黄河风波之险阻氷雪之栗未尝惮其劳苦焉是亦宜也二十年中变故多而形貌改思虑深而血气衰回视向之鋭于进者孰与钝之乆荣于前者孰与困之全于是盘桓林壑之间啸傲风埃之表尤为宜也夫退休之迹见于春秋方盛之时则怠而驰骋四方之志施于既耄欲与新进争前则暗濬逺者视彼溺于利禄颠仆不正之徒相去奚翅千万乎由是观之山也木也与乎人也不病乎晚而尤宜乎晚如此使其悼悬车之景促痛凋落之将及以为非人之所宜者恶知进退存亡之道哉此予嘉其为人乐书而记之
　　环碧堂记
　　檇李南五十里为幽湖巨族朱显道氏世家于此筑室若干楹而水周其下题之曰环碧前御史中丞番阳周公伯温以大篆体为书三大字复驰书鳯阳属记于予初余主显道尝爱幽湖之奇胜葢脉络自南湖来洄而为洑旋而为涡至是左右回抱青停黛蓄尤形胜之所萃焉使其奔放莫遏则悍而可惧涣散旁流则弱而易狎又何足以为奇胜也观其方春雨止波澜浩浩与天相涵不见洲渚而王雎翠碧往来其中景之触于前者何如也及清秋之夕鱼龙在壑冲风不起颠倒星月而舟人渔子击榜歌呼景之防于心者又何如也方全盛时并湖而居者非一飞楼涌阁虽南湖不足侔其壮丽而堂据一湖之要葢有无穷之趣焉时方縻于王事遂舍之而去客京师者二年分教中都者三年汨没埃之中未能有其一曲以从耕钓而徒懐想于二千里外今为显道之所専也按朱氏世为檇李人其始祖某宋文林郎侍料院官其子思明仕元为进义县县尉转嘉兴县录司事判官思明之子青阳教谕仁甫先后相继逮显道已四世矣今一境既刳于兵此堂复葺而新之挹空翠于几席之间来清飚于啸歌之顷固可以尽四时之乐益见文献之家与幽湖同一悠乆也显道业攻医得九鍼补防法于金华王瑞庵实出窦文贞公之传故非一时庸工所及性尤急于治人而人赖以全者甚众则天之报施又可必者矧诸子若孙读书好古余知后益隆不替非止于是而已异日解组南归舟幽湖重登环碧之堂又当述而赋之云
　　一乐堂记
　　华亭夏盟氏有二亲年俱七十而兄庄亦五十余因顔所居之堂曰一乐取孟子之语也介前松江通守谢伯礼来谒余为记尝论乐之为事非一又孰与乎父母兄弟相从一室之中哉大抵天之数恒不齐人之心恒不惬使父母俱存兄弟无故此天下之至乐亦天下之至难也夫求至乐于至难诚千百而十一耳然则珠玉不足以为侈声伎不足以为悦舆马不足以为盛惟幸父母兄弟之全者岂非彼之所乐在于人为小吾之所乐出于天为大乎盟之得此葢一门所积既厚故多夀考而无疾病夭伤之患又处斗絶不争之地虽海内连兵累年亦免于离散之忧不然何其致人于所不能致享人之所不能享耶殆非偶然而己自今以往奉于朝暮相倡和以为驩奚翅春台之熙熙也呜呼蓼莪棠棣之诗极推天伦之所当重反覆读之特病防然孑立无以遂吾一乐之私奈何礼衰事亲忍于骨肉者常接迹于世人心风俗之壊至于如此不亦悲夫故于盟尤有所不能已且重余之哀伤感慕也乌可以无言乎初盟之父原父从天台李东臯先生游壮复受经于同里钱公伯全荐绅之士咸称之产虽才及中人而声誉籍籍布于逺近盟又能厚其所亲不敚于外物固贤于众人已虽然孟氏之言三乐惟仰不愧俯不怍为君子之当自尽者茍不至乎不愧不怍虽处父子兄弟之间亦未能乐其所乐也尚朂之哉
　　志古斋记
　　志古斋者天台王蕴徳氏藏修之所也蕴徳尝受诗舒可立先生科举废遂一意于古文求进于先秦两汉故取昌黎韩文公之语自厉云番阳周伯温为书三大字复求余记之乃为説曰射莫善于羿而天下不能皆羿也工莫巧于般而天下不能皆般也唐宋诸家通习六经出入诸子亦皆志于古而恒苦其难者时既不同才复悬絶恶得强之以力哉苏黄门曰文不可学而能气可以养而至是气也塞乎上下腾而为河汉旋而为风雨薄而为雷电列而为五岳激而为海涛人得之发于文章所谓气盛则言与之俱盛也诸家惟能善养吾气所着不期于古而古虽有髙下轻重遂与六经诸子并行不朽岂非一代之豪杰乎往往取其书熟读详玩大抵立言不在于崭絶刻陗而平衍为可观不在于荒唐险怪而丰腴为可乐此古人不可至也古之人不可至茍有志焉亦犹射之必为羿工之必为般庶乎其不逺矣若蕴徳者其志如此宜将髙视无前而不足于今欤虽然髙堂邃宇孰与古之橧巢齐纨楚练孰与古之羽皮玉杯象筯孰与古之污尊抔饮哀丝豪竹孰与古之土鼓奈何浮华之习崇敦朴之风壊或有语伊耆之茅茨则陋而不合于制尚有虞之瓦器则朴而不适于时悦周文之卑服则俭而不尽乎饰奏轩辕之云门则淡而不谐于音矧文之变而下焉使班马驰骋其间则必惊且骇矣非班马之罪也所见者异也君奚志于古邪惧其合于古而病于时也呜呼初余坐是蕴徳复蹈而为之不以举世非之而变斯能古矣因其请而极论之第愧于古人者海之一螺未及尽夫道之无穷也其尚择之
　　植勤堂记
　　余尝论宋三百年间有大徳而享其报者晋国公王祐也符彦卿与太祖外有君臣之分在周则为比肩同事之人而握兵居重地一旦疑其为变命祐往察动静之迹且欲因而翦之使小人茍利富贵必希防附和以诬其罪恶计吾之得失哉乃以百口保之坐是失官既而其子文正公相真宗十有八年孙懿敏公在仁宗朝复出入将相三十余年植槐之应捷若桴鼓当是时祐非私于彦卿实所以忠于太祖者也使太祖无诛灭大臣之过而彦卿免谗搆之寃此固有纯臣之义矣若秦桧当国忌贤嫉功尽斥异已至杀岳飞杀赵鼎而张浚胡寅亦防不免其隂贼酷何如邪乃叹其子不足相副当燕而罢曾不反求诸已其后卒褫爵废弃秦氏遂衰呜呼善恶之积如此天之报施又如此可为百世之龟鉴已故君子莫不称祐不邀近功至桧则皆怒骂欲食其肉然如祐之所存者恒寡而放桧之所为者往往有之岂其性甘为豺虎哉将以天之冥冥为不足信也不智甚矣抚之金谿有王熙谦和氏以晋公为法顔其所居之堂曰植勤虞文靖公揭文安公咸赋咏以美之复介工部主事彭徳修来谒记故特举二者论之大抵为善无应则辍而不进此固人之常情勤则始终无间焉以木观之封其本而枝益蕃去其螙而实可冀葢有出于自然者孰与快意一时以稔其毒肉未寒而名灭哉览者宜有所劝是为记熙荆国文公十世孙读书好古有长者风为乡里所推云




　　清江文集巻二十六
　　钦定四库全书
　　清江文集卷二十七　　　　明　贝琼　撰中都集
　　东白轩记
　　昔余侨居海昌之黄湾尝游百丈山将循龙湫而归天黒失道宛转深林乱石间逐萤光而前足为之兀目为之瞽遂抵野人之庐宿焉既而天鸡三号日车自海涛中出起而览之六合之内可见毫髪葢旦而东夕而西西则沦于地而万象俱晦既东则白矣古人从时作止则向之所苦委身无人之境以触虎豹盍俟天之方旦邪于是与客酌酒相庆且论世之否泰亦日之夜旦宜即一日之近以求一世之逺乎自周之迁歴春秋战国则既昏而白于汉自汉之亡歴南北六朝则既昏而白于唐五季大乱已极至宋始白而礼乐文物为近于古宋自靖康而降偏安江左君子于此葢深伤之必有继宋之白于既衰之后者越二百余年大明肇兴四方万里莫不瞻其景气之新农夫野老相与讴歌田里以为一时之快焉余既喜其言之符尝欲为説以着其无往不复之理有不能已者属病未果而姚江虞佐氏有读书之所题曰东白命其从子今监察御史鲁瞻来谒记乃书以复之异时尚当相从江上观瀚海扶桑之胜犹能为东白之赋是为记
　　复古堂记
　　梅川为余姚之胜处士虞佐氏居焉凡自邑而往者逆折行数十里而山石林木皆古人民棊布星错务本而不争多至百岁朝莫往来东阡西陌间熙熙然如无懐葛天氏之徒则风俗古矣佐繇逺祖永兴公以来歴三十七世而屿山之南犹号虞家域其室庐古衣服古器皆古鼎匜无新制客有过其门者病其习之过于野居之过于常窃非笑之以为不合于时也独乐之不厌且名其堂曰复古日读古书其中鸿生硕士咸为赋咏而又征记于余乃告之曰孔子生春秋时往往伤今之不如古则春秋已非古矣矧距孔子二千余年中国胥沦于夷至变其嗜好变其语言贱朴素而尚奢靡先王之法荡然无复存者可胜叹哉有能以复古为事岂非性之独异乎人出于气习薫陶之外也然古今人不相逺以今观之则古之为古矣乌知古之不为今乎以古观之则今之为今矣乌知今之不为古乎吾将通古今而一之非有古也亦非有今也求其道而己矣道越万古犹一日使吾之所言皆古人之言使吾之所行皆古人之行衣不必逢掖也冠不必章甫也其人犹古也徒泥其往而诡于今忘其内而饰乎外曰是能好古而不徇时者也余未之信焉呜呼方俗之益偷益伪尚幸见若人于所不获见是知古之可复誓将往而从之以咏有虞之音其为适何如耶姚江之上必有和余者于是乎书洪武十年岁在丁已冬十月初吉欈李贝琼在东轩写
　　学古斋记
　　国子生桐川郭审言分教临淮也顔其读书之所曰学古间过中都见余求文以记之余时承乏助教义不获辞乃复之曰时非古而必学于古岂非有可因而不可变欤周官曰学古入官是周不自为古也説命曰学于古训是商不自为古也以今观之商周非不古葢创于前者有尧舜焉有伏羲神农黄帝焉所谓开物成务者也降于秦汉及唐恒以古之为固而病其难行繇是日趋于便亦势之使然耳茍求其中正无弊恶可不以古人为法哉呜呼古之人吾不得而见矣其道则备于六经故知防莫过于易辨事莫过于书理性莫过于诗正行莫过于礼褒善贬恶莫过于春秋此皆发于古人之蕴孔子定之为万世法炳焉与二曜齐明则学古者尽力于此非无庄周虚无之宗申韩刻削之习苏张纵衡之辨孙吴权变之术司马迁扬雄瑰丽之辞举不足以为学者也余之昏愚怠惰既失于早岁今虽欲进则既老而莫能及焉审言入官有日将以成诸已而施之人必习于一出一入之间上泝伏羲神农黄帝尧舜之相传无汨于诸説之烂熳庶防不壊其心术而徇乎一时之好焉虽然圣人之学古也必本于信而敏以求之信之不深求之不敏又何以知古之可学而极其所至乎故反覆论之终举其要如此尚朂之哉是为记审言生九岁防父大父仲铭鞠之既长好学克自树立为能守其业云洪武十年岁在丁己秋九月既望欈李贝琼记
　　崇志斋记
　　王公之尊贲育之猛季孙之富举不足以挠吾中者葢有不随气而衰不与时而变逺则行而利乎物穷则晦而乐其天此志之为大与天地相配欤孟子曰持其志易曰髙尚其志孔子曰匹夫不可夺志也而世之有志者恒尠所见者小而不见乎大所务者近而不务乎逺奚翅蛭螾自足于蹄涔孰知鲲鲸之纵于海鸴斯不出于蓬蒿恶覩鸿鹄之翔乎天哉惟豪杰之士立乎万物之表而本之以诚其进徳也必果其成功也必鋭圣贤事业莫不在我矣由是观之人品不同而所志亦异如此然学者亦可甘心卑汚茍贱之域而忽于髙且逺邪志伊尹之所志则耻其君不为尧舜一夫不获若挞于市亦伊尹也学顔子之所学则无伐善无施劳亦顔子也君子岂强人之不能乎亦在为之而已余尝以是告人特未见其能自厉者至一时好髙而行或违之又无足称焉今兵部尚书陈公彦铭顔其读书之所曰崇志不逺三百里求余记故举其説以复之且公由幕府一蹴至夏官其位既崇矣位之崇者实由崇志而致若余之所以告公者不在于位而在于道徳焉茍志于道徳推之所为将见事业无穷非显于一时而及乎百世非荣乎一乡而施之天下此葢公之素志亦人之所深望也于是乎书
　　望云轩记
　　唐司空狄公仁杰方为并州法曹也北登太行回望白云孤飞曰吾亲舍其下徘徊乆之而去国史遂书之以传于今余尝论之云之为物或往或来固无方也或起或灭固无时也又奚待托之以寓吾思亲之意邪葢以去亲数千里外欲见之而不得见者云耳云之所在亲之所在乎是其眷眷不忘于旦莫即所见而发之殆非因云而思也求之于诗见于风曰陟彼岵兮瞻望父兮又曰陟彼屺兮瞻望母兮此人子劳于行役而思其父母也见于雅曰王事靡盬不遑将父又曰王事靡盬不遑将母此先王遣使于外闵其情而代言之也由是观之有事君之公义有在己之私恩无公义非忠臣无私恩非孝子二者虽不能兼而不可以相废者此狄公望云之感实同于陟岵之诗人抑在上者亦能闵之也乎后多兴起而慕效者又足以见千万人同一心千万世同一时也永嘉鲍佑彦佶洪武八年繇国子生分教河南之汤隂者三年而逺离色养之乆遂题其所寓之室曰望云比过中都求余记以申其志故为之説如此虽然彦信方奉诏囬京师将见其为天子使持节玉门之西天山之北乘时树功如狄公之显于天下后世庶防尽乎公义私恩忠孝于是而着矣余当一书再书非止于如此而已尚朂之哉
　　具庆堂记
　　国子生四明之定海戴习者宋朝奉大夫埴之六世孙也见余中都而告曰吾父年今四十有九母亦五十矣耳聪目明过于少壮者而吾兄弟二人又同室而居如春之和其心乐焉因名其堂曰具庆取楚茨诗人之语也敢以记请余尝论天下之乐系乎人者可必而出于天者不可必可必者世之所恒有不可必者世之所不恒有也孟子曰父母俱存兄弟无故非乐之出于天而不可必者乎当四方无事之时求之于人而能有之者已尠况乎兵变之后方数千里或陨于矢石或夭于疾疫饥饿父母俱存而无故益又鲜也习之处山海斗絶之地不为矢石之所陨不为疾疫饥饿之所厄一门克享耆艾以睹洪武太平之盛是符诗人之所谓具庆者矣呜呼君子三乐之一尤人情之同欲使有父而不及事其母有母而不及事其父有父母在兄弟或离散分处是皆不足于心又乌得而为乐也若习之具庆则既足于心矣今分教相台三年将上京师受官而归也春朝月夕奉其二亲帣韝鞠称觞为夀其乐又何如哉此天也非人之所能致也余因而推其本矣易曰积善之家必有余庆初埴之事理宗也为将有仁义之称而无虎暴狼残之好读书尝着六经讲义而鼠璞论深刺时之不辨名实者后忤丞相贾似道意遂斥之于外以终然其所积者己厚而天之报之也亦必厚矣故习有人所不可必之福岂不知其所自哉尚益绵延其庆于无穷而大朝奉之世可也于是乎书习字原学通敏好学早从吾友桂公彦良胡公舜咨游而人多推许云
　　旅轩记
　　余尝观乎逆旅之舍矣朝而至者夕往而更其次夕而至者朝往而更其次以其奔走东西南北之途求庇于信宿之顷虽毁而莫之完缺而莫之补其势然也及观巨家右族治第相髙至废千金而风台月榭各据形势宜若可乆而不易者越数十年间或死或徙已非一姓孰非逆旅耶凡居于是者奚翅朝夕之忽来忽往耶不独是也天地亦大逆旅也万物之托于中其生也必有尽其成也必有败或近而一时焉或逺而一岁焉又其逺而一世焉由是论之皆旅而已有通其道者其防于达欤友人陈生原秉谪居临淮五年以旅名其室且求余为记遂进而告之果以今为旅耶乌知向之非旅也茍知向亦旅也则今可以忘吾旅矣其在楚也楚吾乡也其在越也越吾乡也焉往而非主亦焉往而非旅虽然原秉生于云间长于云间有恋恋不能忘者是固天下之同情盍视古今之星驰飚逝蹔而不常如此则视临淮犹云间耳又焉能必于一方而不为旅哉尚因吾言以广其志是为记
  </div>
  <div class="pagination">
   <a href="清江诗集清江文集_page19.html">
    上一页
   </a>
   <span>
    ...
   </span>
   <a href="清江诗集清江文集_page15.html">
    15
   </a>
   <a href="清江诗集清江文集_page16.html">
    16
   </a>
   <a href="清江诗集清江文集_page17.html">
    17
   </a>
   <a href="清江诗集清江文集_page18.html">
    18
   </a>
   <a href="清江诗集清江文集_page19.html">
    19
   </a>
   <span class="current-page">
    20
   </span>
   <a href="清江诗集清江文集_page21.html">
    21
   </a>
   <a href="清江诗集清江文集_page22.html">
    22
   </a>
   <a href="清江诗集清江文集_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
