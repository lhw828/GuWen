<!DOCTYPE html>
<html>
<head>
    <meta charset="UTF-8">
    <title>桐江续集 - 第 9 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>桐江续集 - 第 9 页/共 48 页</h1>
    <div class="content">　　亲情邻里喜归来依旧柴门僻处开纵是桃符无可笔未妨菜饼亦堪杯着寛毛褐观残雪洗古铜壶浸老梅贺客明朝有诗客踏青同与眺春台
　　郡送桃符戏书
　　狂颇如豪拙似痴人难忍者我能之六旬老境三椽屋四海虚名万首诗不惜黄金偿酒债犹将白髪缀花枝儿孙十辈谁家有心事唯应造物知
　　乙酉元日
　　摩挲老面受春风肯为吹将鬓雪融自合居乡充父老尚堪开学教儿童官身厯险元如梦诗律从寛渐不工有菜可羮花可赏未妨日日酒频中
　　次韵刘元煇元日
　　九十日春已十日清晨闲步小园中池痕欲涨去年水栁色渐回东畔风砥道歌游全似梦专槃生化本无穷隂晴寒暖频占相世事唯宜嵗事丰
　　正月十日始晴
　　穗厯桃符漫告新漆肌蓬鬓转成陈暮年多病全无頼积雨初晴略似春香火荒山犹古庙兵戈故国仅遗民承平旧俗吾能忆差胜如今一辈人
　　元夕晴
　　渐暖风烟添软媚新晴草木光晶天回地转春犹在物是人非意自惊晩辈未宜欺老病早年犹及见升平山城旧与钱塘似灯火笙歌彻五更
　　约客未至偶书
　　一半溪梅防緑苔妖红移向小桃开稍晴欲暖春犹嫩解赏能吟客肯来少顷焉知千万古吾曹难少两三杯嘶骢未到柴门静蛱蝶双飞去又回
　　葺圃
　　山水清音屡见招经丘寻壑尚逍遥宅门南北双桐木篱径髙低万菊苗特创小亭观藓石待穿枯沼架茒桥忽思万事皆虚幻何苦空将百虑焦
　　春晴
　　饕风虐雪到家林才喜春晴春已深花片纷纷飞蝶乱树隂渐渐早蝉吟贫宁不仕元知命老尚能诗懒用心忽喜客来对碁局旋沽村酒与同斟
　　一笑
　　棘为篱落板为扉堂上春山碧四围前后相承花百种往来自在燕双飞卖田不耻因偿债耽酒无厌更典衣人道家贫诗却富先生一笑乆忘机
　　频醉
　　红尘谪堕侍晨仙屈指明年六十年身后不营埋骨地春来频醉赏花天屡闻汉相诛东市深羡周农服下田烜赫岂如常寂静山中幸有酒如泉
　　春日俳体
　　气至时来物不违小园闲歩见天机荷钱欲出鸣蛙出栁絮才飞乳燕飞屋少地寛何不可家贫春好未全非莫欺白髪浑如雪杯到犹能疾手挥
　　二月十五晚吴江二亲携酒
　　今日山城好事新客来夸说齿生津喜晴郊外多游女归暮溪边尽醉人鲜笋紫泥开玉版嘉鱼碧栁贯金鳞一壶就请衰翁饮亦与花朝报答春
　　春日小园即事十首
　　闲园草草欠楼台一纪干戈梦里回尽失牡丹三百本新移初见一枝开
　　小亭新筑赏天香恍惚春风旧洛阳人道此翁畦菜手元来亦解种姚黄
　　长忆江湖看雨时挿天挂尾玉龙垂归来老手今无用养小鱼虾掘小池
　　摘花不恤种花难几日工夫一日残最是好花留不得不如只种菜花看
　　城中谁道有花村吟出园门醉入门共笑老人骑老马病身俱瘦壮心存
　　傍宅荒山几许长荛夫芸子纵牛羊何当尽与栽桃李叠石周遭筑短墙
　　頽然无用一憨痴虽老元来未可欺鼻涕垂頥病拥塞幽花香处最先知
　　莳药移花撰石名稍加心匠可经营天真不假人为力緑树啼莺一两声
　　四十九时初作郡帆风笠雨十余年野花山鸟应相笑依旧归来无一钱
　　身隠山中聊复尔诗传海外岂其然【字阙】间日有人携酒【字阙】恼如天亦醉眠
　　问政山拜墓
　　五十年前幼学时登山诸父许追随两人兄弟身俱老万古乾坤事可知守墓邻翁姑与酒传家后嗣孰能诗献花餽笋争欢醉风树茫茫意自悲
　　饮兴道观有感五首
　　十万长松五百年今其余几亦堪怜霓旌恍惚刚风外蘂殿崔嵬刼火前题墨八分吾独识藏丹九转后谁传山中是事皆非昔惟见新坟挂纸钱【观未火前有八分书絶句二首佳】仙洞春深长薜萝杜鹃花发蕙风和善门有后浇松早贫户无忧卖笋多万古销沈终冢墓二仪开辟几干戈情知来去皆非实醉后犹能作此歌
　　戍垒儿郎意气雄羣腰刀斧薄榛丛寻真亭仆长松少礼斗坛荒苦竹空菜色可怜穷道士樵歌不见旧邻翁存亡得丧知何极天地悠悠感慨中
　　山门藓兽石嶙峋三耳翁今去几春蝼蚁与谁频作梦茯苓应更长如人土馒头里无仙骨金仆姑边尚战尘焉得亦如酒家叟一茅庵住自由身
　　尔时儒者定应无问政胡为不问儒五代乱离千血阵万山深杳一丹炉能容隠遯犹难必遽谓飞升岂不诬我欲卜邻聊避俗未须跳入长房壶
　　送译学靳教授【大中】
　　鲁国多逢掖周官设象胥精言通九译博学本三余职冷冰相似心清水不如负才宜大用别有腹中书
　　酴醿盛开二絶
　　罗雀闲门未寂寥小园花事自春饶日葵霜菊逾千本更有酴醿十万条
　　雪色聨飞蝶过廊乌衣交语燕归梁酴醿花下午酲解春静人闲白日长
　　孚舟亭新成赋十絶
　　岸人胆落傍船看鼍吐鲸吞一叶寒鬼伯神官莫狂荡灵台无愧自平安
　　南北东西四面看舸轩虽窄自心寛永无金马门边梦岂有黄牛峡里滩
　　春浓面面透花香秋皎团团转月光牕户总空天是壁如吾肺腑没遮藏
　　六爻虚实相为用二位髙卑各有宜顺抚说随心不爽风漂罗刹有还时
　　傍石横陈八柱亭一篷撱矮似船形松声浪作风涛吼何处风涛不惯经
　　心许天知不媿天酣风醉月仰天眠自疑略似知章马人道还如太乙莲
　　不须有客问张凭且要无人覔庾冰好是夜寒风浪静月明空载一孤僧
　　人间踏地有风波归老山林莫问他身是我船心是柁早寻岸泊奈侬何
　　向来人唤老梢工解使帆樯八面风今日钓鱼亦无力劣能聴雨卧船篷
　　不待圆【原阙十一字】栖梁燕乳春声豫细玩天机坐此亭
　　谢张慵庵文焕见访
　　两年梦寐记冰姿再挹丰标胜旧时形秽自怜吾更老味同乃幸独相知幽花野竹频移座薄酒清茶共说诗晩色柴门挂新月玉骢欲上步犹迟
　　赠数学吴桂子
　　先天有数妙蓍诧鬼夸神满巻诗独一许翁可吾意预占晴色赏酴醿【许尧举诗如此】
　　春晩杂兴十二首
　　七年守郡罢三年卖尽山中五顷田书籍可捐衣可典犹能醉面仰看天
　　林下萧然一秃翁吟髭全白醉顔红米盐薪炭时时絶自古诗人例合穷
　　卖茶犹说有征讥蕨菜何为入市稀往往提篮采山者怕逢猛虎竟空归
　　午亭春醉耸吟肩终是风流不愧天屑麦调酥慢熬火牡丹花共菊芽煎
　　漫浪桐江一把麾往来今积十年诗次山自序舂陵集岂望防州杜二知
　　岂有耶溪父老钱无朝无暮在樽前樱桃豌豆分儿女草草春风又一年
　　随分栽蔬复种花逐时温酒又煎茶两儿能售严州屋便可归来共一家
　　尫羸老马尚堪骑象笏金章已属谁政使死时无一物清心壮胆有天知
　　溪鱼山笋佐新篘大胜长安上酒楼春老犹寒宿酲困酴醿花下拥绵裘
　　桐花落尽熟朱樱无数珍禽绕树鸣绣羽翠衿政堪玩伊谁轻着弹丸惊
　　城市尘埃不见诗西村东坞可寻谁夏前十日尝新麦政是江南最好时
　　芳草茸茸没屦深清和天气润园林霏微小雨初晴处暗数青梅立树隂
　　漫兴九首
　　索文僧送纸赌酒客争棋定要全无事何由更有诗老岂堪从仕穷应不为诗死生元有命病亦莫求医我欲培修竹新添笋几根徘徊看不已爱惜似儿孙半落酴醿雪微舒芍药丹薫风交割近特地更春寒静院幽花馥空庭皓月明春寒夜更好未有一虫鸣索菓娇儿怒胹羮老仆顽欲嗔仍复笑掩巻看南山袍絮无堪换柴钱乆未还有人来问字賖酒醉花间淡虀淘大麦甘酪荐含桃风调谁优劣田家似颇髙欲跨羸骖去江村访酒家杖头无阿堵肯聴锦囊賖
　　残春感事十首
　　寒暑元如故乾坤岂不寛时情工刻薄生理转艰难遑恤诸儿笑终凭后代看渊明咏贫士感慨异悲酸守郡艰危日还家老病时僮奴惊逝谢賔客聴分离耨草泥霑手煎茶火燎髭固穷终不怨百錬出新诗青简兴亡骤苍规代谢频悬知千古恨政似一年春甫换钟馗旧俄闻杜宇新梨花自寒食谁酹石麒麟登髙髙处望万嶂一溪横不满千家市今休十载兵训狐号永夜猛虎迫荒城此亦关人事忧端未易平学易何须博乾坤第一爻两仪能细察万象巳并包枯秸供羸马纎鳞喂乳猫吾衰有三韭端胜易牙庖菓熟携竿扑禽鸣挟弹窥自怜多病叟无奈近邻儿排闼宁容锁逾垣更问篱牡丹才半折摘去最红枝底用春风急诗肩暖亦寒儿曹如笋长吾事只梅酸后死犹容健余生愈觉难一瓢自穷巷何止此堪叹春雨溪桥断才晴又浅流端能操古节何至堕穷愁冯衍尝为郡田丰不愿侯吾儿犹未解余子复奚尤格磔禽穿户延縁蚁上衣雨来山气润花过树隂肥去去春如梦行行暮独归偶无賔友至自取一杯挥身起真寒士名成老腐儒暂时金马署终世石鱼湖旧种花犹有新畬粟已无傍人忧饿死吾自典衣酤
　　次韵送张文焕
　　廊庙端非岩壑姿慵庵未是可慵时浮荣故自无心向素抱其如有已知天上要途终一武江南絶景已千诗欲从逺祖赤松子小待功成亦未迟
　　深愧衰残蒲栁姿忽思同眺万山时各将谷雨崖烟写独许溪鸥野鹭知两载再逢怜我老五更不寐和公诗愿闻事业如房杜一曲清商自尉迟
　　芍药十丛近千蘂客饮散一夕而空
　　虽微风物似扬州蠒栗初红已遽休挿戴端宜谁粉面夺攘无奈众苍头未知相谑真何谓不许当阶略少留玉爵彩云谙往事可因尤物作闲愁
　　惜芍药再赋
　　元方除却牡丹兄俗紫凡红敢竞名天女散花虽不染道人养马岂无情一芽才动看承乆千蘂俱空断送轻三万巻书总零落匹如风雨未须惊
　　计桐江续藁九巻巻百首书其末
　　诗律中年悟嫌工更恐肥独行无与语每出又空归姜枣频煎药袍衫屡换衣病身自无赖犹忍泄天机











</div>
    <div class="pagination">
<a href="桐江续集_page8.html">上一页</a><span>...</span><a href="桐江续集_page4.html">4</a><a href="桐江续集_page5.html">5</a><a href="桐江续集_page6.html">6</a><a href="桐江续集_page7.html">7</a><a href="桐江续集_page8.html">8</a><span class="current-page">9</span><a href="桐江续集_page10.html">10</a><a href="桐江续集_page11.html">11</a><a href="桐江续集_page12.html">12</a><a href="桐江续集_page13.html">13</a><a href="桐江续集_page14.html">14</a><span>...</span><a href="桐江续集_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
