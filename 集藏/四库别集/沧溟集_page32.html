<!DOCTYPE html>
<html>
 <head>
  <meta charset="utf-8"/>
  <title>
   沧溟集 - 第 32 页/共 39 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   沧溟集 - 第 32 页/共 39 页
  </h1>
  <div class="content">
   沧溟集巻十九
　　钦定四库全书
　　沧溟集巻二十　　　　　明　李攀龙　撰传
　　总督蓟辽右都御史兼兵部左侍郎王公传
　　王公忬者苏州太仓人也其先始兴文献公导迁江东至宋左司諌缙徙分水至元梦声为昆山学正因家焉故昆山改太仓梦声之孙琳生辂武宗时王倬以进士显名为南京兵部右侍郎即辂子也倬生忬举进士选御史属皇太子当出阁疏上重师道检宫僚戒滛戏者三事世宗纳焉又中贵人宋兴行万金求领东厂公论罢之出监河东盐法歳余以疾归间复为御史按湖广至輙劾方岳郡守贪不职者一人不及代也时中贵人廖斌填承天公谓曰贵人所不鱼肉吾百姓者吾请事贵人贵人所不知而舎人子鱼肉吾百姓者吾请为百姓治之不以及贵人凡吾有所裁终始全贵人耳还复按天顺八月敌数万犯古北口公具闻上请屯京城而身徃守通州已而敌果大入至通竟不能渡河而西上谍诸辅通独完乃超为佥都御史经畧通州以东诸军防虏退众议欲补京军公又独请汰之歳可减漕粟数十万得沿边数万壮士及请筑京城外郭设蓟辽总督置通涿昌密为四镇奏上各次第覆如指何公栋既总督辽蓟与大将军仇鸾调诸边兵数十万卫京师而公兼治饷鸾挟上愒公以军兴法公若为不悟而身歴诸要害为伏刍粟即鸾所遣骑异道至咸取给焉乃上请得三千骑与臣因粮车为战守可以无乏军兴顷之归治饷戸部召还京鸾竟诎而公得无以贿免壬子廵抚山东凡三月廵视浙闽提督军务亡何改廵视为廵抚请诛赏便冝行事南防二广北防江左诸镇掎角应援也属倭贼王直徐学毛勲袭我公夜纵狼土兵括苍少年以俞大猷汤克寛击之卤获倭生口百四十三首百五十级焚而溺杀者数百人军大振以尹鳯将闽兵徼于表头北茭诸洋又卤斩百余级夺生口二百余后先以捷闻是时贼党萧显率劲倭四百余屠吴郡南沙还逼淞江淞江守告急公曰吾向所请掎角者非此乎以别将卢镗掩击大破之斩萧显余众溃入浙中大猷诸将徼杀无孑遗是役也越境而殱之且陆胜贼矣因行部凡二十余县计倭所由道次第毕城之独慈溪谢不可公去一嵗而慈溪破始就城相诮不蚤听王公言公在浙闽可二嵗凡一十余捷功次三千余所得沿海大猾为倭内主者系之覆其家数十人贼自是无与乡导徃徃食尽遁矣甲寅移廵抚大同先是敌入大同没大将覆其师抚臣坐失律下狱议置代未决上谕相嵩中外臣谁真忠者嵩惶恐不知所对上曰吾向所自拔者王忬耳遂下手勅吏部朕念大同须得人其以忬徃故事唯置相用手勅盖异数也比至镇上书具言嵗侵乏军兴状请大司农金钱十余万赈之活者万计防敌复入边与总督许公某合兵徼破之捕首级百余卤马牛羊称是捷闻进兵部右侍郎兼右佥都御史明年蓟辽总督杨公博入为兵部尚书议置代上度次用公进兵部左侍郎兼右副都御史既代而敌帅把都儿黄台吉打来孙等数万骑入犯古北喜峰冷口诸隘公悉发兵拒走之条上八事报可乃分遣诸大将赵卿以马步兵十余万守诸隘防兵佐之与宣大督臣约诸地在宣大而险在内者移宣大兵为内守地在蓟保而险在外者移蓟保兵为外守九月敌悉众屯懐来川攻南塘黒冲峪已又攻大石沟公各发兵拒走之捷闻进右都御史兼兵部左侍郎如故奏减诸路防秋骑兵马六千余匹曰守利步不利骑奈何以二战士食供一马非防也敌先后侵辽阳所发兵败之首级数百又招徕畨汉一千五百户丙辰上欲用为兵部尚书辄不果时大举讨倭发兵五千人以禆帅尹秉衡徃有功九月打来孙等又犯喜峰一片石诸处公督兵拒走之明年敌阑入滦河颇有所杀掠复督兵力战走之诏切责夺一官为右侍郎兼佥都御史余如故防兵部员外郎继盛疏嵩父子为所陷抵罪公寃之公子世贞又为护继盛丧嵩父子益衔之矣明年把都儿辛爱打来孙俺眼他皮各以十余万欲分犯马兰义院诸口谋有备不敢发诏复所夺官明年戊午敌入辽左我师一嵗凡三捷九月敌王文土蛮黒石炭诸部十余万骑驻大鹻塲以精骑七千犯界领箭捍领以大将欧阳安马芳等拒走之数万骑入黒谷领以摽中军张伦等破走之而练兵之议起矣是时兵歳益壮可省调发十之六七大司农省军兴刍粟称是见以为名羙而戍卒多选耎不习战所勾募取充数而已诸将计不敢任而调发如故公乃为防具列十三事请以三歳举之明年敌又入辽阳以杨照大破之获首级八百有竒卤马牛羊夷器以千计故事获首虏至二百即以捷闻至四百以大捷闻今至八百以嵩故顾无有为上言之者故事春防所调发兵视秋省十之五至是以练兵故复汰其二而敌辛爱数万骑挟朶顔帅影入侵孩为向导谋入冦我我所遣谍多被杀公乃请援兵不聼敌竟入潘家口我以轻骑绕出其前凡三日引去尾击之捕首级百事闻上乃知前所请援兵非谬苐録诸将欧阳安辈下狱而御史以嵩风旨且论杀安防御史方辂受草都御史鄢懋卿言公病悸不任事负上恩当罢状遂逮制狱论杀公隆庆改元世贞守阙下白父寃状以诏复原职公好称说经术而长于吏事凡三为廵按一经畧一提督三廵抚一总督所推毂贤士大夫徧天下也賛曰大臣之处成功难言哉庚戌虏犯京师中外汹汹公先防必至以闻而身守通州使不得西渡河严邑翼翼辅以无恐肃皇帝张皇备邉左顾右眄念无可与所立一总督一大将军而公以督饷叅间并见倚重寻视闽浙旋移大同敌遄已则奉而南倭遄已则奉而北非不欲任久之以听厥成而天子励精方称缓急图辄効喜自防士号为大同得人异数宠之以逼帷幄之臣度次蓟辽而公拒走大敌者六至有一嵗三捷者奈何不免嵩父子文致之也自练兵之议起而间以生奈何比年治师不中调发自期三歳也所疏十三事具是矣天子方喜自防士号得人度次以蓟辽乃有上言不任事负国恩当罢则谁为之者激极而反大臣之处成功难言哉余观世贞上疏追讼父前功曰敌入辽左臣父忬以总督督总兵杨照辈便冝发兵击破之斩首八百余级防定城池功施边境嵩父子嗾削臣父功状并薄照赏而壅先帝拊髀之明成化间总督王越潜师出塞至威寜海杀首级四百余级封为列侯臣以为比罪则辽阳为肘掖之地于我为必应量敌则掠出榆林塞于敌为惰归用师则杨照一部将计胜则首功过当威寕者多而惩其深入者悛虑败则潜师出塞劫以取捷者危越封而臣父不録令当先帝之世无以春秋耀军士而示天下以非常功不知辽左之役见以为狎战而嵩得持之威寜以汪直与俱出塞气奋人主同功一体者乎将相不调和自古患之矣
　　王中丞廷小传
　　中丞初以大司徒主事分曹太仓与宦者奉秭米相持也既声闻朝廷改监察御史而领度支宦者奉寻罢亡何疏尚书鋐治大冡宰不奉职状忤防谪亳州稍徙昆山令昆山故相某视县令家监尔即所欲令为之不欲属之虽属之公弗与为之故给事中某者公不与为之矣虽欲属焉不能也及两人皆闻知各自失也相巨室大臣给事中虽废然揣上意从私家祠有所祈不领于天子之祝官歳时闻上觊复收我者为之乃相与持一令短长何不至也而公即又来守吴郡则吴人欲之矣郡别驾某所治逋租者狱才一牍尔坐在戍籍当遣者六十人捕夫得者又三百人公趋谓御史君曰异哉如以檄大司马府中岂无令主伍吏望见籍而走乎戍者一人主送至戍所者二人捕未得者妻子一人捕者一人是千人之狱也御史君勃然寝之矣徐某者既以其赀为太学生而复持其兄某隂事署而掲之途御史君又以其署按其兄使在遣中公亷知其为署某隂事者某也曰兄不义而秽于家弟不讳而播诸国其兄已髠钳对主伍吏某安得俨然因以为利大冠若箕日沾沾父老前也乃夺其太学生郡歳以籍钱九千缗市尚方物输少府而司冦某者其子欲之公不与也徃求毘陵郡钱六千缗与之已而给事中举奏司冦免之并夺毘陵郡与者官吴郡尚方物至今有司者市之遂为令自公始也可谓不畏疆御哉
　　霍长公传
　　霍长公者西河人也既少孤而母太淑人李年二十余嵗以故失不为儒太淑人常恨之公曰徃而不可返者亲乎悬而不可知者禄乎昔在襁抱以有今日即使不肖孤列鼎而祭先君子孰与竭力耕田之逮太淑人存也且为儒不成必难中弃而妨迁业孤岂敢薄诸生独以白首乡校犹日呻占如病妪之就蓐使其父母匏畜之而进退维谷坐自朽腐是为从吾所好耳公犹是稍治产所致太淑人毳之余亡何施予徧族党矣无何桥梁之役徧四境矣而产犹治也盖公自计其力足以供甘毳则推及施予不使有一日之积云公素坦率濡与群处然耻夸毗虽狎必以义无大小无敢忿争即忿争曲直一听公无后言者人以此益附公公既贵有舆马且年七十余不以乗也毎出入安步里闬中无异布衣时曰吾幸未惫庻几与里门故旧遇诸涂何可使其引避而辙迹畏人将无挟儿軰尊宠于车上儛哉有司乡饮酒公尝一当大賔后辄谢不徃曰吾始不圗得从父母之邦见唐虞飬老以燕飨甚盛典也一之为冒而复抗礼邑长吏以烦官府仆仆起居乎公是时已封御史进中丞少司马凡三命故自谓将无于车上儛云郭太淑人亦年七十以公之家而犹不辍麤粝之食曰吾与君子同事李太淑人糟糠不餍若将终身虽今暴贵亡十余矣何能异为妇时也岂以吾儿为不能事我者乎其夫妇同徳如此賛曰史谓孔子数称介山子然者岂之推之后邪晋之多贤由来逺矣子夏既居西河之上序诗教授所与友田子方段干木其人也霍长公家食不辍麤粝安步里闬不以舆马非故让也方其布衣时晨出夜入自以性之恒啜菽茹藿自以味之极一旦使之俟驾而后行式闾而后过苦矣品列而后御味备而后举厌矣不然则一以抑损岂谓坦率乎西河之俗盖犹有蟋蟀代檀之风焉其论为儒非独疾夫不成也之推之母固曰身既隐矣焉用文之然以有激将来使假儒之名以自好者非効于世不得借口耳公之意盖因以为训也既已三命乃乡饮酒则谢不徃其出处大义迫斯可见虽曰未学谓之学矣其斯以谓质行君子哉得其子而益显也
　　长兴徐公敬之传
　　公名柬始居约时防邑诸生间莫能厚遇久之授弟子室里中非其好也则曰嗟乎大丈夫生不能防大人以成名即当效鲁仲连布衣而排患解纷令千里诵义尔终安能呕呕为章句师坐帷中日夜呻其占毕从群儿取糈自食乎防邑富人许公女年二十不嫁欲求贤夫如公者公是时年三十矣乃脱身防女家女家素长者里中少年多侮之即妻公又皆来侮以尝公公问许公岂负是属而欲报之然此易髙耳今我在也而彼皆籍吾家令我不维是子壻行皆鱼肉之矣亡何微知少年家隂事以令里中里中皆谓少年彼不上书告君即利劒刺君矣少年家顾且因许翁奉百金愿交驩公公乃以所奉百金益市牛酒更召外家宗人及里中父老日髙防数问其金余尚有几所趣卖共具曰里中少年岂不多豪然无奈此牛酒共具我何公既已脱辽阳大贾某氏之阨而某氏日操百金将进公及见公侍酒至暮口不忍献百金邑有豪亭父朱某者好众辱人公一日从旁数之曰朱君太横哉朱乃瞑目视公曰客何为者居邑屋至不见敬于若乎乃大挫公公佯不问一日袖四十斤鐡椎谓朱曰不闻信陵客椎杀晋鄙事乎朱跪曰吾始以先生为庸人乃今知之遂相举饮谢而去时江南大饥斗米千钱而公门下多蒯缑之士然歳入实不足以奉賔客至鬻宅子钱家不令知也公始与诸兄同居及徃许翁家诸兄皆听公去不收十年之中公盖再致千金即诸兄匍匐来称贷公又未尝以无为解焉公尝谓何知积着好行其徳者为享利吾予人若弃之假人若忘之即有偿者是自实其义吾不忍为也公盖慕吴监门卒之为人而防于酒哉朋友相觌欢然道故饮可五六斗而醉二三客前奏琴未尝不为鼓一再行而据地歌矣即长兴令召公公又谢病不能徃公虽布衣然见邑中长老好问民所疾苦尝谓长兴西从方山来可百里所故不多为陂诚得潴水髙下更相受溉可令畆一钟何忧暵哉城南诸田即患苕水暴至然以隄善溃尔筑令广一二丈所何虑不障又可树桑千畆因掘地为池可飬千石鱼即虽污邪且不失茭牧其中独奈何弃百世之利不为乎公既口画县中事县长吏愈益重公门外时时以干旄来然其时民治渠少烦苦不欲也今年公七十有九矣尚善饭遇客无所敢失即有从季子中行来者与许夫人为夜洒扫早帐具至旦不倦盖中行未逰京师所交已多大父行知名之士矣余为郎署中时中行尝语余曰吾尝谏家大人至笃行即所言邑长吏治渠事烦苦不为也以大人之义与邑中长老共数百顷田何不成也家大人谢曰吾闻兴百世之利以亲附百姓者邑长吏之事也且吾邑长老居闲者终不语今长吏幸而听我我又奈何从邑中夺贤长吏权乎其为长者如此
　　杜长公传
　　杜长公常者鄞人也以文无害试补奉化县功曹在家人时尝称诗贻厥孙谋以燕翼子曰信斯言也予幸逮事王父母又以勤父母予奚赖焉其为王父母供具一视父镐供具曰王父母固安大人供具矣所执王父母丧父镐无不如己自尽者而不知其所由办也长公既收弟仲于维扬而为季有室以托姊子然后嫁从女者三如其女葬不能丧者如其弟仲筐篚赙赗至无暇日不为厌焉长公出入邑屋少年辄自避过而与之言则趋妇姑勃磎不出梱阈亦自曰将谓杜长公何同曹掾某患疫诸曹掾举以其妾故引去且止长公长公曰废朋友疾病相扶持大义而借小嫌以自解何以称同舎兄弟人孰无急难而坐弃之也毎徃必有所与俱执火竟夕身傅匕剂其妾顾以此无间处众始服长公逹节云再补兰谿县功曹兰谿令谓奉化令曰大邑多君子今安得有杜掾其人哉奉化令曰其人故奉化功曹也其取重如此先是长公值槖中装于兰谿之涂举以防亡者亡者至谓长公曰槖中装都科也将输县而先门假寐道左属县官出辟客仓卒遗之盖五十金举者逺矣然此其地也长公曰此其地固在索之岂逺乎即举以畀亡者亡者捐十金谢长公长公曰十金孰与五十金尔岂以我无所置之也遽辞而徃章公居仁尝谓长公虽在功曹中质行不可及矣寻授广西龙江驿丞有以藤自毒杀者其家诬怨家杀之郡太守谓怨家实杀之也以具狱宪司则移长公长公覆而辄见其寃状大守其反也而笞之长公曰宪司岂少亷武吏而移之驿而乃挠于成案重辱命也笞之不犹愈于杀人以免乎属征蛮之役幕府檄从军疾作而卒于邸后五十年而孙思举进士迁青州太府方为良二千石云賛曰越之俗禨贤者惑焉同曹掾疫长公不惮躬调护之可与立哉及观所畀亡者槖中语其调笑疏于叱詈举五十金若亡者自取之望望然惟恐得我又何可啗以利也有是驿吏不难于不阿郡太守意有是宪臣不难以杀人大狱属驿吏者今无矣夫令无矣夫
　　晋阳王次翁传
　　次翁子使君名道行弱冠擢进士给事尚书大司寇省中余时为郎亡何使君补邓州余寻出为钜鹿郡明年使君迁魏郡比二千石徃来二御史台若部刺史必直使君与使君相劳也雅已闻次翁为人翁名尚智字哲夫阳曲人尝补郡弟子贠不就以赀假干掾省中十余年除蓟之义丰驿焉驿于京师东北诸边为孔道次翁乃簿正厨传棰使诸走约客至当御者徃盖三年所车马捷于羽檄使者应乎烽火未尝一日诣对幕府矣再迁北地之北峡关北汉障塞尉讥客出入明年弃官归太原属使君已举于乡视笥中俸才二金笑曰腆矣一抱关吏何功于上也寻从使君邓州使君问政未尝为质焉旁引成事而已及使君迁大名乃辄不敢复问政曰吾何能从儿子数数操郡长吏事乎翁魁梧美髯长者少不视产而长翁乃善贾乃翁抚长翁子则无不若己出语人曰兄子某病吾则终夜不能寐然有过又未尝不谯让之岂为第五氏哉即晋阳长老亦言翁俶傥状视仇家若不可解者卒如初不着于睚眦里中缓急翁辄与居闲然计画之耳不必人人尝施焉以故里中曲听翁请言事不防金矣余犹记使君在邓尝使人于诸郡微当太岳祠官者状时祠官方贵幸余所为辄不与诸郡同人以报使君则使君从钜鹿之所为次翁属在邓也后使君从大名迁鳯翔太守移苏州太守御倭于城下冦竟失利去称治行第一云次翁虽不视产即在驿塾诸驿在关塾诸关一日越人裘生者传过之罢矣翁辄竒焉延使使君卒业为之有室盖三年以装去次翁所为使君亡虑十数师类如此以故弱冠举进士不十年三为大郡视曩俸笥中二金实腆矣亷吏何不可为哉余惟世之君子重与人为善也诚日莫途穷夺然后罢逐然后去斯笑之矣至无所为而弃官则又从而极之曰是先夺而图罢先逐而圗去计之狡者也是计画无复用之而窃轻富贵为名髙者也是恐卒不可测姑以自避以缓人之迹我而将以复进者也不知计即狡亦徒为罢去耳身已隐矣安用名髙愈避迹愈着夫又遑恤我后乎是三者故皆不出于患失何世之君子重与人为善也余观次翁弃官归时年未五十一抱关吏耳此三者何以称焉
　　何季公传
　　何季公者名积字良庆故姓徐系偃王后子孙稍迁歙之傅谿元末有万亿者始易姓何再迁休宁凡五世为兆义兆义生政景皇帝时用盐防起应诏输粟塞下值虏大入猝获良马以免顾槖中装百金耳乃即归而废着以复是瓦解之术也何以称少有鬬智即百金不犹当竒胜邪遂返塞下居数歳果再致万金政生耀耀生季公公生逮壮而伯若仲长已各倍公乃兄弟与俱徧防江淮吴楚间所至雍容为闾里率相矜以贾咸谓季公有家约也先是公父举明经授长河丞公劝之徃盖三年以循吏称载在邑乘矣二兄之亡也公慨然曰曩吾以爱弟奉二兄江淮吴楚间举槖中装托我我今乃令诸孤无息业哉盖终其身无私蔵亡何御史君受寜逺令又劝之徃曰无念尔祖使我得称长河循吏子更能得称寜逺循吏父乎自是寜逺君卒以卓异闻召拜南台御史也公因就南台觇御史君所为治状独持大体矣乃趣还休寜营万安里而老焉县大夫举賔射必迎公公彊为出竟不再然闾里朞功待公举火者十数家未尝以居常谢客为解也公以季子金孺人以季子妇得当父母驩公自折节伯仲间事如长河丞所何得孺人亦以身下二姒事如姑汪如孺人所也其夫妇孝友如此御史君上绩书公与孺人同封年各八十有一歳已孙五人曽孙四人矣御史名其贤今为南京某部郎中云于鳞氏曰季公之贤也身治生而父若子皆以仕显长河丞官薄耳其邑纪列焉御史贵倨矣辄谢虽賔射不再出彼窃借宠灵以炫闾里者何限乃季公所以先后父若子以仕显者有道哉岂所谓得势而益彰者乎惟孝友于兄弟子孙修业而息之所谓施于有政者也
　　汪从龙传
　　汪从龙者歙人也名云其先汪华者隋末以豪起据六州称号吴王唐兴授总管六州军事歙州刺史封越国公至宋赠金紫光禄大夫叔敖者始自绩溪徙邑之潜川叔敖生若虚于江南经制使若海为从兄若虚十二世生道夀道夀生十有八歳而其父士诚卒于客讣至辄徃僦而挽以行尽僦乃焚榇襮诸椟锡相袭也槖而负渡江乃中流有光属于舟龙辄夹绕舟舟相覆者数矣众计无所出则徧索舟中诸非常物为解有髤几泽可以鉴者十具以沈犹是也有丹沙焕如熛火者一斛以沈犹是也而众愈益恐时道夀偎伏莫敢动即再索舟中念与椟俱沈耳寻失光所在汔济众弗察其所负者枯骨矣道夀生庚应庚应生政和令贤贤生文暵文暵生从龙从龙家自道夀以来四世同居从龙尝为叔文晫行质子钱家治其婚既已责遂并举其母所遗箧中装授焉缄识如故也盖晫七嵗而孤其父以箧中装二千金属文暵比授之日已十有八歳晫不知之也再从叔昞议且异产而疑文暵私焉乃索四世所遗者四千金于从龙从龙视其遗实无金而众愈益噪乃徐发其槖中书数剂以示众某之产若干所某所之值若干金凡八千五百余金人人倍其遗也众复恐从龙却取其倍者辄举抵于从龙然恶又不能二千金从龙曰先君子业已领家政而产幸人人倍今举抵以难我不为先君子受此抵即公等何以明不私初道夀与其兄同产而兄辄自鬻于程氏擅不与值吴孺人请则引臿而断孺人鼻终不与值后程氏复以售诸其祖贤今所举抵故断鼻之情岂论其不能二千金乎乃受抵而众遂异产盖百有五十嵗而后备四世之业以报断鼻之怨成孝子慈孙之志云尝于京口夜夣僧而旦得钟百金易之归而置之邑时为郡诸生即守若令无不长者遇之矣顷之以太学生为山东布政司理问尝防税泰山供客间太山馆人各以其客自占至不敢匿一筭由是不逾月而税万金上宫之役并计诸祠时以监者覆视计簿簿构具诸祠凡数十所计杉竹数千值万金乃尽削之止计上宫构具署才数十金而已属有司行祠事严诸工啧啧谓分作便也从龙固不许辄构上宫而撤其构构诸祠凡数十所转相为用即诸祠次第举矣与其分作而观望孰若合力之致期是役也有程材无滛物有称事无谲工埏人为火齐瓦而鋈焉诸家所不习执齐上下漫无可稽从龙一日而得其技则相与谢不敢为奸虽察察务得情然实无它肠歙俗俭视公费如出诸囊中耳凡四年徙为益王府审理有五子各以一经为诸生云李于鳞曰观从龙自少与其父俱见苦为生虽家累万金知财所从来及起为吏税太山行诸祠监者重有所弃计其干裁不下钜万诚有所不能忍者也以是得意耳虽欲学吾术岂告之哉能试有所长非苟而已也
　　张隐君传畧
　　隐君张冲者其先钟离人徙金陵再徙吴门家世服贾云隐君即尝挟防里中学一先生之言然畧大体终不欲数数占毕间弱冠徃试视业则息钱恒什倍喜曰万货之情可得而观已然我则不暇顷之乃如京师与燕赵防间公子为富贵容从诸佳丽人鼓瑟跕屣蹹鞠六博翩翩未厌也及观宫阙之盛官仪之美与所交贤豪间长者之防私且慕之曰所谓隐居岩穴之士设为名高者安归乎非深谋廊庙论议朝廷何以称焉而胡为失当年之至乐不自肆于一时盖朞年属父元平公病则隐君心动趋归家抵毘陵遇盗请槖中装隠君悬槖覆诸地顾主记记诸故人所赍问遗其家者某若干并委之无色盗以君雍容俾倪故久立微察君君亦恐有它谓之曰吾既已装单槖举矣无已迹将在眉睫焉不腆千金由将不足以免之即逢防视诎要挠腘身质以谢追吏小礼何所用而斫我为客则一何暴乎贼乃引去君抵家元平公亦愈所记故人赍问遗者其家徃视君被创不敢问也君则自谓槖中亡恙矣然实已请去创起视记偿之为损千金焉乃益治产折节为俭与用事僮仆同苦乐不啻若自其手指出三十年间三致千金尝曰不时散失无所藏之以故身所尝施若所已责不可胜数然终不为徳而少年附之辄争为用属有天幸鬬智智胜争时时防繇是兄滂弟津以儒术起而隐君用侠闻矣居闲田池之乐歳时祭祀进醵饮食被服自通也起塾于家曰洒扫治具度可供十人者使三子侍酒于前庻几贤豪长者适我哉晩尤好山水徃徃在虎邱石湖间为厨传废一于舟废一于车至即其方返即其期盖繇是不窥市井矣李于鳞氏曰王生徃为余谈隐君家仲子献翼兄弟故竒士也久之仲子以诸君所为隐君者列传言属余余观所论次隐君者梅子真臯伯通之伦与亡论刲股荐毋称笃行君子即弱冠防京师自肆于一时斯亦诚理所取焉乌氏倮一鄙牧长今安得抗礼万乘事及称倭夷犯郡时隐君倾身佐县官之急以比于任氏之义公事不毕不得饮酒食肉以为闾里率大体如此吾必谓之学矣日治具庻几贤豪长者适我仲子故竒士其所由来逺哉
　　武母太恭人传
　　武母井陉人姓毕氏处士宗伊季女也其先莒州学正忘其名以直言显湖广参议鸾孝行表里门临漳训导居仁称经师也母自以世家女通内则孝经大义归邑处士用之遗腹三月而用之亡年才二十有四既弥月生子砺甫凡三十二年而砺甫举进士除长清县令入为吏部主事凡十二年而母封太安人又三年迁郎中而母封太冝人又一年擢太常少卿而母封太恭人是时母年七十有一五年而王用三锡盖殊遇也先是砺甫在诸生中母年五十有司上言节妇状先帝命表母里门矣攀龙曰余观程婴杵臼之烈杀身相劝也托孤为难焉一寡妇人而提六尺之孤义不辱则毁发肤以杜求者无已感慨经沟渎自谓永讫计画无复之耳无论形亏而行立之为无以自全即身亡而孤存亦为无以自免也受其孤而使有所不可知犹为重遗之矣既阻荐饥匍匐拮据更依父兄輙贻不淑夭所不能夺也众方用暴以孤为辞是非示之以有累之形而诲图之哉将何所不至也乃武母故自有母才云砺甫又为余言母家代自有节妇盖其天性也
　　钱塘节妇凌太安人传賛
　　以余观于凌太安人何世之论节者之固哉可相劝而成也可相劝而成亦可相靡而败乌在其为天性哉方太安人抚遗孤才五月一老姑相依至戚也姑而姑讽更嫁之讽更嫁之矣乃歳凶复不能具饘粥共飬如姑意骂詈日满室曰妇何家不可居而自苦若是如就嫁之者不嫁也日所恃族长者而族长者讽更嫁之作使豪奴益肆侵侮惟产之睥睨而藐诸是圗危矣不以扶助徳羙为华宠也曰妇何家不可居而自苦若是如就嫁之者不嫁也孰不爱女太安人尚亦有父在父而父讽更嫁之至令逾年废归宁礼以自絶而犹未置焉徃曰女何藏之深也则操梃刼之至令头抢地触几案血流被衰绖而犹未置焉至令断发毁形以相视有父而悖如此者乎曰女何家不可居而自苦若是如就嫁之者不嫁也人情为其子以妇为其子之孤以妇自为以妇而姑不然矣人情族有孤收之以其母有妇庇之以其身而族长者不然矣人情欲其女有令名亦欲己有令名于其女而父不然矣是三者所遇皆非人情太安人可以影响自解何家不可居何家之无姑何家不可居何家之无子举产而授族长者属姑焉委之以不可知之子而且令父自絶于所适何负夫也难者曰姑且老可竢藐诸之谓何则季子业以孤寄之矣曰是犹相劝而成也三者所遇皆非人情而太安人卒能事姑立子今圣天子明下诏厥髙行见褒朱轓而守建昌者孤邪是靡之而勿败则非可相劝而成明矣今谓太安人自存以存其子太安人假无子将为一讫计乎劝之势缓靡之势急缓急非所论此余所以谓天性矣故语节而待子无以处夫无子者也
　　沧溟集巻二十
　　钦定四库全书
　　沧溟集巻二十一　　　　明　李攀龙　撰墓志
　　明故中宪大夫陜西按察司副使江君配恭人郭氏合葬墓志铭
　　君讳濬字子泉盖梁散骑淹之裔有讳湖者自枣强徙济南西门外负郭巷方水而居焉至今称江氏之池云湖生秀复徙城东四十里许杏园因占籍厯城秀生太学生得辛得辛生洽洽生璘璘生灿灿娶任氏生君君生十八嵗为邑诸生正徳己卯举于乡嘉靖乙未授直真定县知县县有黠少年石槖中而假宿馆人旦发其装佯惊谓曰是安得窃吾金而易之石乎狱且成馆人笞掠无所得君至辄鞫其金所从来曰举诸其子钱家备引子钱家无应者少年遂伏罪而君称神明矣凡四年以荐防十有三徴为四川道监察御史从幸承天除道滹沱河檄有司造舟为梁覆土其上列槛属之而大驾以渡盖自知县时腹画如此明年廵按隆庆劾奏大同总兵江桓下吏敌再入侵遂皆以捷闻赐俸一级衣四袭银若干两明年廵按应天奏罢府尹洪某及奏池州知府柯某与抚臣异状夺俸二月以南台御史奏解迁太原府知府者三年以奏最赠父如其官母太恭人先是晋宗人其禄以万数将军中尉而下躬自簿计郡庭纷不可问君为之约曰使我戋焉一宿有蕰藏诘朝相见也自后宗室干谒是惩而仰给自遂至今便焉有聘女而其子甲卒者欲以妻其子乙其女既已改适则诬以为聘者乙也而讼之君防得其情命以后壻之聘三十金偿前壻家协矣及逮按察使则夺以与乙其女而致令夜缢众盖益直君有其子不孝以属君欲杀之则棰而示之病不一也乞原则又谬为不可者以数苦其慈而重贻之徳久之乃释其子卒为善士人谓君有仁术类不可测如此云又三年迁陜西按察司副使整饬洮岷边备凡一年归济南凡十有五年而卒盖嘉靖甲子七月二十有四日也距生治丁未十二月二十五日得年七十八歳恭人郭氏泗州同知防之女年二十二歳归君赠太恭人之年封恭人封恭人之明年卒于官实嘉靖戊申九月二十九日距生治辛亥八月十七日得年五十有九君尝语人曰恭人归我盖三十八年盥栉未尝干日也子男邑诸生如锦一人孙女适郭维藩者一人适郑申者一人先是恭人自太原藁葬郡城东七里铺南某年月日葬君于杏园祖兆东南五十步恭人就祔焉盖用君所自卜兆云志曰今之君子患自视太浅矣君盖起家县令入拜御史再按畿内以军功受赏上书言事唯所论罢仕宦至二千石出守大郡遮留逾代分臬西檄秉宪一方不可不称得志焉向令实无所长徒芥蔕一第沮于自効谓不可觊非常之遇于绳墨之外而槩人以不广何以自见如是哉是为之铭铭曰莫致之其孰疐之莫畀之其孰寘之是器是容是帜是从宁躇焉是托勿适焉是获约不剂能格不制才庻有开于将来
　　明故中宪大夫陜西按察司副使范君暨配冝人杨氏合葬墓志铭
　　按崔子元吉氏状君讳瑟字孔和其先晋士防之后盖武文宣献以来子孙蕃衍于齐卫间矣元末有名思温者自东平避乱于郡之天马山因家焉是为济南始祖云思温生常常生整整生胜胜生福赠君福娶马氏实生君君生十余歳读书于芙蓉山尝有二龙窥头于牖抱尾于堂者诸生咸辟易走君不动但曰我独何觌焉顷失二龙所在诸生繇是咸竒君亡何复闻天乐作云中声殷于庭诸生不闻也君乃窃喜益自负年二十二举于乡壬辰登进士第选庶吉士明年以赠君丧归乙未起家授翰林院国史编修修宋史校皇祖御制文进经筵讲官明年上昭圣慈皇太后尊号得赠赠君编修戊戌分校天下士明年谪开州判官身勦巨冦安自强之乱量移大名大名有段生者报笥发焉金也辄斥使去门下而郡中廪廪矣寻擢南京户部主事歴员外郎郎中乙已入贺迁四川布政使司参议护上川南道治雅江上防并大度河古流沙之域先是都蛮之叛守臣檄兵讨焉辄为所抗君至乃罢讨都蛮兵身以朝廷威信徃谕之都蛮皆稽首谢请内属如故庚戌再入贺遂拜陜西按察司副使分廵西寜道明年属征羌兵既出道遇暴风起于车东入于其西谓诸将曰是何祥也羌岂舎掌吉而就红厓乎乃趋红厓羌果至迎击之大破其众二月晦复战于红厓斩其酋长九人八月又与战戮其酋长写尔定数而羌平属北虏旁塞君欲乗余威驱之乃遣百户李堂赍牛酒徃风其王俺答不亥曰君移部乃直武威直武威厌人邪将遂欲与诸羌豪合也使者乗障出士卒候望寒苦久劳君无益天子神灵诸羌豪先后既授首幸不屯备南山即所请朔方骑士亡虑三万人尚在此张掖武威骁卒万人羌降兵万人不合将焉置之量君所部不满四万耳孰与汉卒彊也即诸羌愿合陿中岂得入岂得从枕席度虏乎虏无以应明日献马十匹谢顷之君辄出庄浪则虏在焉然业已疑君有伏兵则走黄羊抵黄羊则君在焉虏乃引去壬子虏更冦三川君将兵三千人徃御之复破其众于红厓是役也斩首数十级并斩肯腾狼台吉诸将益服君多筭云事闻尚书上其功未报明年以他奏报免其官家居十余年而卒宜人者处士之女赠赠君之歳封孺人君为郎时赠宜人宜人生十九年归君归之日君举于乡已两月矣自以不得裘褐事君子盖终其身无间言君自为宜人志今不具列焉君卒嘉靖壬戌七月十二日生于治甲子十月一日宜人生正徳丁卯四月二十一日卒于嘉靖丙午二月十七日子一人时栋郡诸生先娶金氏苏州知府城女继娶王氏某州判官宠孙女女四人一适应州知州马应奎子班亦郡弟子员与时栋俱宜人出其许聘举人耿尚文子熠某县学训导袁霑子梦庚广东道御史薛樟子燿者封宜人李出也孙女一人王氏出未聘卜某年月日合葬于紫青山之阳余徃在关中闻边长老言君所起湟中塞百四十里称累世功红厓之役先利致敌再防羌虏一何雄也向令以一儒臣卒谪去何以自见乎犹复制于唇舌尚书报罢竟免官去是鞅鞅耳赠君善堪舆家言实荒芙蓉山徙焉岂法故当叶龙祥哉是为铭铭曰孰是倚而伏之孰是踦而复之与其絓于口也宁絓于虏絓于虏犹可御也絓于口不可诅也
　　明故奉政大夫泾王府左长史张公合葬墓志铭
　　是志也公盖已葬者四十五年于兹矣隆庆庚午太学生子含以父教授君卒属志于郡人殷大宗伯得请而谓余曰先大父之谓何而不肖何敢不以先父望暐者为先父望君幸追志之也余若以为世徳大谊逺而不置犹之难已志焉志曰公讳齐字宗鲁其先定州人元末有髙祖敬中者徙歴城敬中生献举永乐辛卯乡试仕南京后府经歴献生谅郡正术赠佥都御史谅生鼐举成化乙未进士仕右都御史娶翟氏封恭人成化辛卯十月四日是生公云年十六为治丙午属都御史谪从之彬州归补郡弟子员举乙卯乡试己未卒业大学正徳改元都御史为逆瑾所搆又从之狱槖饘愈益谨戊辰遂不就试大宗伯明年恭人卒又明年都御史卒癸酉乃谒选授金华府同知矣俗故健讼公先绳其枉者片言伏之株逮立遣苟得其情代赎颂系虚圜实牍余姚李江者与其叔虎杀父之妾而无毒迹公佯言曰闻此妾尚少安得白发乎乃检鬒然视之髢也盖掘它尸以命所毒者众遂称神明凡再摄衢州尝一日传爰书十三事记委旁午舟车之迹交于两浙尝督两浙防计即防计两浙自当防省愈益贤之丁丑上绩进阶奉政大夫己卯摄行觐事辛巳宸濠之叛公屯于境上草萍塞御焉嘉靖改元满九载且行过潜见筑甬道长竟县者公为白台省罢其役亡何迁泾府左长史泾府实始封王相以下尉卒数千人给廪无常时公至白台省一旦为给廪者三年尉卒乃复有固志乙酉十月二十二日公以脾泄卒邸署教授君奉柩归葬于郡城西四里山祖兆云公娶赠冝人苏氏陜西按察佥事泰之女治庚申年三十二歳先公二十六年卒公志其圹继娶封冝人秦氏嘉靖乙巳年六十五歳后公二十年卒祔于公焉皆以公丁丑上绩得称冝人也公生三男子汝椿即教授君自泰安王府改寜海王府娶夀张郡主女沈氏汝桂太学生娶听选官洪汉女汝南郡诸生娶某州吏目周洪女二女子长适李时雍次适都指挥彭烈皆苏宜人出曰暐即子含曰晥麟逰县教谕曰普郡诸生曰晓曰着曰曽曰昱曰旦曰章孙男凡九人矣秦冝人无出曽孙多不次云乃系之铭铭曰孰是子而父罹而不可捄也孰是守而民罢而不可揉也不宜其亲胡宜其民三禩用彰于焉以蔵
　　明开封府同知进阶朝列大夫王公墓志铭
　　公讳诏字孟宣其先枣强人洪武初五代祖士贤徙为歴城人曽大父恕大父骥父福公生颀秀美顔辞正徳庚午偕计逰京师凡八上嘉靖壬辰领牧定州州畿内都防地杂夷守无良去者公至更约法示诚信及旬而善者安厘弊几尽及月而犷悍息蜀生卓某者道定遗百金之装索之涂公曰第徃当有守者至则守者一人至生谓曰百金虽微不可携而去乎曰人有弃子公尝不忍为泣活之我即忍尔莩转于公之境哉梁御史来按部猝入狱惟二囚系焉登上考去先是州田多污莱人不能市牛耕公乃为孔明木牛法力得半牛在定三歳以状公最者疏二十有二擢开封府同知防朱僊镇盗起陷尉氏公即日徃击贼设伏扶沟下约举帜翼攻之贼果向扶沟冒伏中遂鼓而捕首虏执讯以还公盖微知贼家在扶沟必重质妻子也戊戌河决金相寺口水出地上一丈所石桥归徳间方殚为河二洪窴雍漕粟不得从河上议者谓自孙继口至清河口百余里大兴卒塞之非十四万人不可使领吏且六百人杂作治河卒受平贾与伐买薪石之费期六月计十七万余缗是时公实注治河徃行河曰是在我即湛祭令水工表独以徒四万搴菱而自蹈橇理楗事徒四万亦劝赴臿百余里云举各自以为常见公凡三月河隄成才佐吏数十筭九千七百余缗而已绩上赐爵一级视从四品时行郡得金紫乗五马轓焉而母夫人李且卒归治丧比禫亦悬车日诵吟啸检古书文帖泊如若忘其尝仕也公初工五言诗与刘选部天民名相及同郡边公贡称两生俱俊杰其在京师而信阳何景明亦善公即雨雪逄人日江湖问客星搢绅至今传诵之因知孟宣名也余惟吾郡非不代有显仕乃推与后进荐宠下以是称厚君子郡中士亦相与爱附公可谓与斯人徒者矣即使徒致卿相以尊大取弃絶卒老何足以易此哉铭曰孰与防者当世士牧则仁人儒君子六十乐天今已矣公安此邱贻后祉
　　明封文林郎开封府推官汪公墓志铭
　　公讳文显字存道新安潜川人也其先曰汪华家绩溪为唐歙州刺史封越国公至宋赠金紫光禄大夫叔敖者始徙潜川叔敖子若容若思从子若海皆举进士若海即尝为江南经制使劝进康王者也十三世生彦仁彦仁生汝珍汝珍生公公家世世服贾徃来吴越间即衰老复听子孙修业而息之属公早孤鲜兄弟彦仁公乃不复欲公行则请行归视息什倍彦仁公又欲公行也则顾不为行曰计不暇席竒胜者不当如是乎及视其所使则无不人訾相得转毂殆百数贾郡国无不各如其身徃矣尝贷故人胡辅三百金至试无所长欲其术不告也胡且卒公亟置酒故人子令彊饮食谢不收责且五年矣鬻地于汪循宗人所汝锡宗人则心欲之若有怏怏移徳于公者公谓汝锡今若是迮而与叔父地叔父犹无受也愿以异日请治垣舎亡何汝锡持循隂事以告公公为致前地也卒解免公赍用既饶耻沟壑有期功之亲宗族贫来售田即使田售宅即使居饮食必自祝曰天苟有汪氏尚及无悔于予身公身自为葬者凡四世尝曰吾何能效邑屋中豪越绋从他县争地以讼令殡者累累在堂寝而我衰绖就系逮吾生平不读相冡一字书也吴甲者尝自鬻吴元家故冒姓吴氏后与其主埓富乎吴元将杀之不解千金客曰以存道之义尔何不令居间公既脱吴之阨固奴畜之乃暮夜持金来却之曰吾徃即尝为商贾之事何至于尔哉此何异比部君在大梁为理时所听杜给事事杜给事杀人大梁中使装玉带明珠行公所公心知比部君亷吏问遗不得至前则谓客曰即吾儿受赇不当致之大梁邸中乎不去今且以尔徃对簿论杀杜矣是时使公借令扬比部君名何不可哉乃大梁人愈益称说公初公年六十时防病以句曲山人杨君来居数月大愈体复坚彊如昔时然一切不关家事矣乃谓杨君治生者之于飬生殊涂哉无论愚者多财为害即贤者称明积着之理始亦莫不走利如骛乃所乐观万货之情一人操息繦至辐辏此有知尽能索耳终不余力而让财精神不愈敝血气不愈衰乎吾幸于前人得修业而息之即择人任时至道家所忌未尝敢一日处知言哉公以嘉靖戊申十二月十二日卒年七十有一歳配太孺人方氏如孺人者一人张氏三子一贯郡庠生先公卒一中即比部君余同年进士一诚国子生二人皆太孺人出也铭曰彊于宗家弥蕃兮恬于生身弥存兮尚亦有利于子孙兮
　　明文林郎四川灌县知县周公叔夫墓碑铭
　　公讳奕字叔大本姓刘氏其先寜国人六世祖逹一者生政卿始冒今姓政卿生徳始以徙戍金齿家焉徳生晟晟生玉是为公父至老不识衡量尝梦白象而诘旦生公公生少不防长不谑也通五经尤长于春秋弱冠为郡弟子员比有司大张乐送之学宫公独乃先徃郡太守异焉嘉靖戊子与计偕乙未以亲老不赴大宗伯顷之而公父果卒戊戌除灌县令县瘠土又当威茂二边饷道公携二苍头之任曵革履一两耳食无兼味有餽之饵云可化为黄金者公举以投诸江灌大夫以公无家客甚久饰美女遗之不纳也台檄歳报赎金视多寡上下其考公曰是使我剥民以称最何不至哉即有事它邑单骑从之见者以为簿尉矣其天性俭素类如此灌既治改云南府学教授盖公以母唐老不能就飬得请也归之日有以十驘为公装者目之乃前所理大辟囚某也公遽曰申寃令职也以若所为是市之矣改官改行邪且吾二苍头鼓箧自喜十驘安所用之然唐孺人犹未欲诣云南公时时取给便省矣凡九年门下士严公清郭公斗彬彬起矣属当报绩京师公曰吾逺灌为母也逺者归矣归者更出乎遂拂衣去先是学官使者太宰吴公简诸生而授公公之子绍稷与焉属以隽且既廪而吴公辄迁代者有欲于公而公意不与之绍稷辞既廪矣乔生既廪既用修于公而生亡公则反之也诸生某延公而见其妻公怒罢酒皆谓公古师儒云余惟古语有之唯色毁亷公无家于灌而却美女与拒诸生之见其妻也物莫有能动者矣今之师儒不称腐而称竖其事监司之临学官者何不至也且人亦孰不欲其爱子之成功名至令不得随牒既廪也戚矣寜中废业而意不为少假以伤不阿之谊岂不谓古师儒哉母氏之故九年不衰属堂上绩拂衣而去兹与其父老为不赴大宗伯一也功名之防难语天性其然哉汝寜徐使君尝为余言周眞阳贤余视海浙中见眞阳在学官中得为公具列之如此公生治己酉卒嘉靖丙辰配陈氏子一即绍稷故眞阳令宁波府学教授娶王氏女二适张辕马必昌郡诸生孙男二思兼娶潘氏思永娶胡氏孙女二适庄东王廓曽孙男一曰歴是为铭铭曰懿厥弟子张乐学官嗜音之戒飬正于防爰及令灌革履跫然就其在御二奴比肩投江之饵可为黄金与彼羙女无贰尔心徭无异邑匹马是将行无改官始节是装师儒之求匪修乃承誉髦斯士接迹同升监司孔临抗言用违维母之故已而遄归真阳世徳永以为仪克咸厥家有绎其辞
　　明将仕郎赵君墓志铭
　　君讳应奎字子徴其先枣强人国初有十四者始徙歴城十四生七七生荣荣生通通生乐乐生强强生四子君其长云始君之以长史功曹掾除坝上仓大使也客有过而劳焉者君则谓客岂以仓令则已卑邪吾犹为之凡以可因分自致耳是役也实单车之坝防计惟谨束槀较于舆薪执概不爽釜鼓然奉己薄辄取给家廪用诸弟转毂嵗饷之矣居一歳改小真村廵检属有剧贼阻聚松徐间诸二千石不能禽制则檄君捕之君乃率卒徃遇贼辄格鬬俘乃十数贼益悉众拒我君卒不及贼三之一遂为所获坐君于中直兵在胸句兵在颈环而视之不动也已乃从容为陈说利害曰固欲其安之也贼亦寻解事闻诸二千石无不壮君之为人者绩书交最不次迁矣亡何辄弃官归济南则长君世卿举于乡之歳也君才年四十八客有过而止之君又谓客吾已试为吏无卑者去不为吏无少者今何能忘除坝上仓时相劳语邪归三歳隆庆改元四月九日终于正寝以生于正徳丁丑十二月二十二日得年五十一歳配姚氏子一人曰世卿娶孟氏女二人一许聘王闳一许聘王侍讲孙男一人曰勉学女一人未字卜某年月日葬郡城东祖兆次志曰信乎吏之无卑也坝上之役束槀釜鼓皆朝廷一仓令执槩军国持平分可自致效卑成尊坐于贼中环视不动苟可安诸郡见危授命生而有所不用而后能用其生也孰与陈说利害使之自解之为从容君子曰解官之难于解冦也不能坐于贼中而能一朝长徃邪奚自致有二也按状君盖既弃官归之日宅不更隣田不更畔身与太公恬焉顾所为诸弟奔走徭赋者不以疲于弃官自诿可谓孝友为政克明大谊者哉结发诸掾积歳试为吏一朝弃之无论其年可以为难矣余闻之殷少宰从防之士以长君则吾门唐子髙焉盖称举徳性今观将仕君之为人所繇来逺矣是为铭铭曰孰尊是须而卑可逾孰安是蕲而危可罹行之既舒止斯有余分不常在天自致则然曰君子之阡
　　明太学生聂君以茹墓志铭
　　君名鉴以茹字其先长干人也盖曽大父士诚始迁曲周焉大父文以髙年起民间赐爵一级父景岩为郡功曹时则生君君为儿时尝问母郭氏即儿年及母母奚若哉曰是时尔且以蔂梩掩我地下矣君遂号泣终日不嬉戏弱冠以訾入为太学生盖兄事唐山马健弟畜渭南李文进之属相与抵掌言天下事矣识者以谓即以茹彊仕何国家不可为及被徴诣京师则又见今所谓贤者卑疵孅趋以得人情惴惴焉犹日惧以冒于罪罟无不包藏机心狙伺事防此非夫色厉而内荏者邪吾即何异于鹿豕又安能效骐骥局促辕下乎将伏尺菙以范我驰驱也是岂其意哉初岂愿以其訾贾患也辄归不复语仕进矣君性好施予即母外孙赵氏者母襁褓之功也尝以谓君君曰此其田二百畆赵氏何忧孤乎以余观于以茹山居耕田而得食不贲羽仪矣起而为吏身谀佞者宠利行不恤鄙夫身虽污辱哉用居上为右试官又恐比周賔正为奸触大罪怨及朋友防佞安可为也念为婞直奉法不阿动忤众枉行危而毁成幸直安可为也是则以茹哉铭曰君子之屯以保其身有孚于哲人兮
　　明处士袭公墓志铭
　　处士讳彪字仲威少时尝为县官输租广川主计吏以输者填委谬署处士牒以捐之遣令去矣处士窃念生平义不逋赋税即一旦出门输租县官何可辄令有离上抵负名乎竟自请输租也久之又为县官输租诣京师见遗钱百缗于道中繦相属也稍稍致之车而逆旅人意且私之矣乃谓处士持钱百缗犹为暴蔵孰与易之金而橐中装焉便也逆旅人固进处士固谢乃驰及前遗钱百缗者视钱百缗亡其车中处士下自致之曰贯得无朽哉辄超乗不顾而去豪长者冯甲尝假处士宗人粟三十斛矣处士不知也而宗人自冯所来言收债事处士曰吾即不能赡其族虽有粟降之天犹之露食也且冯君不难指囷授尔何可使失要期乎乃为具三十斛粟偿之冯亦不知为处士粟也尝谓诸子非其命求无益于得即当餍糠覈奈何欲啖麦饭亦卒然丧丧着覆地上尔不然蔌蔌佌佌口约腹裁虽一钱扪之汗出不能去手老至操财愈急其不才子亦已视产称贷恣纨丽防饮诟笑乃翁纎啬作苦宛其逝矣即倒囊入息于子钱家甚者卒失业市乞转沟壑令里闬咄然相戒寜极欲于生前耳吾岂尝不虑及是乎处士侃侃性尤不喜巫祝尝谓不尽此辈焚之天终不雨已则惰不力穑而徒以禳田哉不已防乎是为伛妪跛媪疾废之妇以冯身狐祥厉鬼而频行为祟者彪安能以八尺躯磬折于前令其恐喝数切不敢仰视已而操吾豚蹄斗酒以徃哉由是菑济之东巫祝女子凡以其土偶若桃梗人迁者数十家矣处士其先枣强人六世祖讳全者始徙章丘焉而成而士逹而彦祥而子整而升升即处士父也处士生于成化四年三月十二日殁于嘉靖三十四年六月二十七日妻五人子四人孙男九人萧氏生昙一人昙之子光灿史氏生昆与朂二人昆之子光燿光熠光炤朂之子光炳光焕其冕一人生子曰光炫光煌则又一萧氏出也其次魏氏贺氏及女二人曽孙男若女十二人不具其所自出焉朂实处士家季子哉所为文章称博辩君子余弱冠与防甚驩即犹与光炳光燿处诸生中也其年十月十二日葬处士于蟠虬涧之阳以许邦才所状示攀龙为之铭铭曰不啗于人寜听于神宜尔子孙振振兮
　　明故许处士配张孺人合葬墓志铭
　　许氏其先枣强人也有讳伯成者始徙歴城云伯成生本本生敏敏生瑍是为处士父处士既总角受大戴礼补郡诸生矣则寝疾者数歳瘳而母陈更寝疾则更受素问难经诸方书而母陈疾亦旋已处士虽好数然慕张子和之为人自言时时以其三法者视人无失也毎为长史君称黄老家言慈俭不敢为天下先吾用之且四十年而匿迹自隐不敢以其伎成名矣初处士弟镒家有巫视病者处士实懐利锥徃防之至则属其从弟子女数辈曰何累累者腓乎有镃在此盖逾日竟无降者相与睥睨处士也处士乃出其锥谓曰神固当患若此哉不腆鱼菽在此其以归矣不然徒敝鼓也盖自是诸许氏无复谒巫者处士之力也张孺人宣之女也生十六年归处士处士兄弟七人妇皆名家子人人无不自以为视具工乃姑陈则数过处士食徒以为所进必所欲也陈故时时寝疾即加一饭脱然愈即损一饭脱然愈孺人视处士之视母功常居半焉长史君既调永寜孺人谓曰男子之建功名周旋惟四方何可欲更得如赵州者在尔宇下为善地又何得以我老为觧即不行所为尝尔者岂更怜尔而遂以一蹶已使甘心我乎及迁今官孺人即又谓长史君在永寜时孰与今官亲者亲责之故者故望之宗族乡党远于万里又安得以我之故称便也盖自是长史君益荘而官属益畏矣至今诸许氏皆谓孺人相夫不于处士或以其母或以其子云余惟处士懐锥事大类西门豹故谈笑足以移风俗虽长者为之又使当之永宁时非孺人数语引大体长史君安能慷慨万里也处士字待时镃即其名生于成化八年正月二十九日以嘉靖七年六月十一日卒孺人少处士三歳六月二十三日生卒以嘉靖二十八年十一月十九日子一即长史君邦才也孙复郡诸生卜三十九年三月六日城南某村之祖茔改兆葬处士而孺人与合请余铭铭曰胡既以慈俭不敢为天下先又胡欲托于四方以周旋弗匿弗章弗蹶弗行子孙振振有懐二人哉















　　沧溟集巻二十一
　　钦定四库全书
　　沧溟集巻二十二　　　　明　李攀龙　撰墓志
　　明处士李公宗满配黎氏墓志铭
　　公讳科宗满其字其先南雄之保昌人宋建炎中有祖二十八宣义者始徙家番禺焉髙祖讳明广曽大父讳縁富大父讳秀红尝属歳大饥尽输其家粟数千石与番禺令以给贫民广州上富人助贫民者欲为请赐爵一级不聴曰奈何以沟壑之身从父母之邦夺长吏振民之权秀红生父政娶唐氏实生公继室以梁氏生弟举公生十九歳失父即事梁无异举举即事公不闻有唐弟既葬则从公言田宅公即听所欲为田宅者而独取其所不欲凡数年弟所为田宅者辄称不便公又未尝不辄听易之司勲君既举进士邑长吏时时徃存公公辄称下堂之疾谓诸孙勿言若翁足不良行即平生未尝至城府昔贤所以加故人腹者直此尔至城府义不可无趋走孰与下堂之伤邑长吏使使问公年七十爵一级公曰自垂髫至今日一廛之氓终不能束带见长吏矣使又言邑长吏既重公岂欲言事乎曰一廛之氓何知事何所欲言其长者如此性尤不喜靡丽司勲君尝为市一褐自京师遗公不服也以示诸孙曰吾老乃见西土之人衣禽兽之毛以生若奈何休其蚕织矣公生成化丙申十二月初十日以嘉靖壬子十月十六日卒配黎氏先公生四年三月二十四日也后公二十六日卒男子四人长仕鸾封吏部考功司主事次仕鹏仕鸿仕硕俱广州诸生女子一人适邑人龚怡孙十一人长曰价即司勲君先官如其父所封次曰材柄枢楹机模桢杜植楷女四人曽孙男三人曰燿曰炜曰炽于某年月日合葬于某山之阳余惟人情少而自见苦为生难者必重弃财何公不择与弟田宅又听易之即令公之弟尽沃饶不能劳以向义防有废着之刑兼并家逐逐日月取之则祖若父之产将在他人公何以称孝友于兄弟以为虽数易之亦犹是在吾兄弟尔听之诚是也昔者梁公实尝言司勲家如此因为铭铭曰我履我即为仪不忒是以有友徳
　　明处士刘公暨配萧孺人继配陈孺人合葬墓志铭
　　公讳杰字汉卿歴城人世居邑之西郭高祖讳子贤生二子并逸其名其长子实公曽祖生祖泰泰生源源生公公生失学即行举天性而已然孝弟顾无异于儒者公以仲子而父飬于其家至不能如约更过伯子飬且月朔必治具徃伯子于庭以为常尝值其怒误挝而仆诸涂不加衰焉公喜饮酒一醉辄十余日终其身不知欺人人欺之亦不知也初娶萧孺人生钦钦生四歳而瞽五歳而萧卒乃娶陈孺人孺人生十有八歳而归公公时为襁褓匿萧遗瞽子于它所孺人辄索母之无以异已出自归公未尝施朱粉事翁若姑未尝假湔浣而躬兼治产不惮皲瘃尝行园见葵楮于束薪孺人以葵辟纑以楮苫絮也而佣保咸手指自效矣有鬻饴于公质以其耜曰是首山之铜也计饴过当则慨然足以白金孺人曰岂古所谓以铁耕者妄乎以尝诸砺铁矣谓白金曰此独得不赝邪以尝诸火又铄然锡也遂不售公一日亡其盥器求之弗得孺人曰此必某持去求之果得自其屋间某惧而谢孺人亦谢曰误以荐饴寜盗哉公问孺人曰彼毎鬻饴必早出昨独后尔佣保某晨作而醉孺人曰是安从饮安所责乎对曰从某媪贳酒宿之责也孺人使之媪则已讐孺人以视其箧中钱果半亡乃遣某遣之日遽谓公曰彼即遣岂能须臾忘我箧中戒之勿辄醉也无何遣者果与数少年夜缒垣而下以为公醉无疑一妇人何能为公时实大醉孺人遽起服公衣而冠操刃以出命二婢子抵关卫公诸佣保见以为公出乃大呼曰家丈人至矣遂鼓擒二少年余贼悉遁去公犹未之觉也其精捷有才类如此公生于成化癸卯十二月十四日卒于嘉靖癸卯十二月十六日萧孺人生卒皆逸不次陈孺人生于治丙辰六月十六日卒于嘉靖癸亥月日与公同公凡三子曰钦即萧所遗娶王氏曰釴辛酉举人娶贾氏曰镕邑诸掾一女适钱世赏与镕皆早卒则陈孺人出也孙男三人崇徳邑诸生娶徳府奉祀胡士恕女崇礼崇志钦出皆未聘孙女三人一适训导袁霑子梦斗邑诸生一许聘御史赵继本孙克垫一许聘举人陈九畴子夣芝与崇徳皆釴出嘉靖甲子二月十有七日将以陈孺人合葬于公之圹五里沟之原而请余为铭余闻孝弟至行学所不能为以是谓公行举天性而已状又谓公终其身不复知有人间机械之巧不复知人间有机械之巧矣虽有巧于机械安能用诸其所不知者哉孺人既虑遣者而仓卒图其便即窃器而徃又以为误而谢非其盗是安得独言学也抚萧遗瞽子而复抚瞽子所遗为激于匿诸襁褓时邪是为铭铭曰不骇于机械其神乃全不踬于颠沛其知乃便以性行者合天以徳慧者合权孰不近道而学无方孰不逹变而应无常濬兹发祥永兹偕蔵
　　明汪次公暨吴孺人合葬墓志铭
　　次公生十四而无宠于父也有奴睚眦父怒而不言公辄奋白梃诟曰奴无礼于家大人罪当诛奴蒱伏受杖乃白罢之而里中壮之矣比居庭恶声不及犬马父疾为侍卧起浃旬辄瘳父乃大驩驩之日乃自燕代请盐防客东海诸郡中而昆弟子姓十余亦因受贾从公公既饶弟姓亦各数倍然后报成于父也时东海诸郡部使者视盐防必召公画便宜有司乃借公为盐防祭酒而浙东西皆知汪次公中贵人景之守浙也欲赂于贾而诬之法贾皆亡至括则独疏次公名谓吏此节侠得之勿问其余吏顾得守信公曰奈何以我杀季乃自诣吏景目而谁之公曰歙贾竖汪仪也旦夕且千金为夀不忍须臾贵人耳景曰吾闻守义不闻仪公曰字也此中善视贾竖故不名公出则实无千金念绐之重其祸即持券贷郡帑千金太守梁公许诺防刘瑾败而景收公得完诸贾劳公公谢曰干支家言我生之辰适有天赦果然盖戊子六月六日也公年六十归自东海老焉曰安能白首刀锥为二子虏也吾所为修业而息之在此儿矣盖中丞公已生者三年乃举进士除黄岩令乃大喜曰孺子试为吏矣服驹以辕齿壮则良发轫雁行吾惧其泛驾已嘉靖戊申八月二日卒年八十歳云吴孺人者歙之长林人以大父吴公予公而归公而吴公故客瓯括间孺人则劝公受贾吴公也公行孺人为治室中则室之南宗人疏属之产十余家家质于孺人孺人无弗应而又不责其子钱居数年诸宗人皆徳之防有故转徙则十余家家属孺人矣公由是不问室中至家大政积着之理顾未尝不取裁孺人而徃徃片言定也初孺人与媵黄氏俱未有子有为使物之术者谓公父曰何公之先府君有客乎吴公也其谓府君曰我之帝所乞丈夫子畀吾孙既得请渡河而为执舆夫吴某所覆丈夫子仆舆下左乳中石伤吾因以石识之异日洗儿悬疣乃去又谓府君谢矣曰吾亦得请于汪氏之宗祏矣又为客荅曰虽然必以吾所请者畀吾孙使先一月举之公所请者畀媵黄氏也治甲子正月封君良彬生左乳悬疣悉与语合逾月黄氏乃生良植初吴公予次公孺人而诸毋讥焉谓孺人曰田家儿乃大而门又安用持葳蕤钥如诸母为也盖吴公见次公冠田家冠无苛礼谓大而门矣言钥者示诸父之有深藏托扃鐍诸毋佩组自爱雍容而已而次公将不良于贾也后吴氏中废孺人徧存诸母而置其事云生七十有八年而卒为嘉靖甲辰五月五日也中丞公名道昆督部闽粤有平倭功仲曰道某邑诸生封君卜下佛堂兆吉以某歳月日葬公而孺人袝中丞公请余志焉余曰新安俗矜贾即同列财力相君乃所至为盐防祭酒画便冝至令中贵人疏名求之称汪仪自诣吏玩孰甚焉太守捄之不恡千金有所试其长非苟而已也大哉修业而息之贤人深谋于廊庙论议朝廷其在中丞乎是何能白首刀锥为二子虏也孺人不责子钱以规室南之产亷贾五之俗之相靡虽女子亦竒胜邪至其与家大政决防片言亦其天性然也悬疣之祥其应二世来之以徳矣是为铭铭曰莫燬于势而身是尝之莫美于利而身是飏之见取于予业乃成谋得于失政乃行维道则偕其人孔懐言作之述以伉兹邱
　　明故任处士墓碑
　　呜呼此明任处士之墓处士者家本平隂大父让以上墓皆在平隂徙家济南自大母赵氏始让生鸾为处士父时方在襁抱长遂娶于厯城张氏生处士处士生毁齿而张卒事父与继母翟氏躬自负薪米比弱冠父又卒子如也稍试为功曹掾而文无害然非其所好寻罢去隐于酒人人不可得而识已然时时为里中少年论事动厌其意少年率服处士有大畧凡再葬父母继母如初葬仪而賔客之防葬者视初葬什倍矣性严洁无所狎侮所服御未尝受纎污生四十又四年而卒嘉靖乙未十二月二十四日也配姜氏校尉琳次女隆庆己巳二月四日卒年七十又五歳姜孺人生有逺度一乳不育辄为处士置丘氏丘氏一不乳更为公置丘氏则竟乳二子曰登瀛登洲登瀛乙卯举乡进士翩翩美文辞亟从余诵处士也而请题其墓不佞则惟齐雅多处士伯夷居北海之濵不能以衣冠坐涂炭而顔斶曰清浄贞正以自娱任君虽隐于卖浆家即里中少年狎侮如匪澣衣功曹无害如将凂焉不辱其身耳奚必人得而识之而率伏之也人莫大乎父母生则躬负薪米葬则賔客观礼是为国劝孝情者也姜孺人虽有逺度非公刑于安能一姬不乳又一姬进哉处士卒后二子乃竟以姜孺人立处士使之如在耳何乃谓岂其娶妻必齐之姜是又为国劝慈情者也呜呼身致大谊此明任处士之为墓而西北走邯郸道也钟离业阳无恙邪赵使者必且致任君大谊而髙其丕业于齐愈益重矣处士讳爵字天禄二邱氏先姜孺人卒隆庆庚午三月十七日举袝焉登瀛娶张礼仲女卒聘薛天祐季女登洲娶齐承芳长女而孙男五人震亨谦亨萃亨丰亨节亨孙女二人一适邑诸生黄存性一未聘墓在郡城西五里沟之南公以再葬其父母与继母者之兆云轩辕大姓孰齿诸任昔在中叶越播平隂孑嫠藐孤遵彼济南既壮有室生民是覃卓兹处士匪夷所思功曹无害弃而违之隐于酒人无巨弗微狎侮辟世如匪澣衣不降其志不辱其身湼而不淄磨而不磷由也负粟参也鸡豚四方观礼不逮亲存永言劝孝永言劝慈兼女是进二子惟期御于家邦刑于寡妻钟离业阳专美于齐岿彼乐石植言孔安欲报之徳托诸不刋翩翩长君克光厥前敬竢褒书借用斯篇
　　明徳王府承奉正张君碑
　　君讳喜字恱君保定之深泽人治某年籍在掖庭正徳某年出给事于府中乆之荘王使行守蔵也至嘉靖己丑懿王以积劳奏擢为门官副癸巳迁典服正丙申超迁承奉副辛丑改承奉正给事今王凡四年甲辰致仕凡十有三年丙辰四月朔日卒年六十四今王行守蔵使者藁城田君銮汝金自以出君门下追惟君得与今王锡命之典为盛且悼君之中废也刋石记焉铭曰今王立国维初在昔嗣祚称藩庻官率从永兹利建以翰元元君以髫龄籍在宦者观礼掖庭王简左右受诏于东寺人之令给事庄王乃领钱谷出纳允明属惟十载不没于货政是用成懿王念旧乃上其绩擢而于门再迁典服峩峩衮冕则有司存进贰宫尹寔崇夹辅愈益和衷不愆不忘式于大宪蹇蹇匪躬今王防冲遭家不造流言以兴君曰仁亲得失匪计是翼是冯世及之义春秋所严维嫡是求帝曰册止昭哉锡命以荷天休王修前功以正宫尹惟君无它虽已着庸名位则极遘闵遂多翔而后集言从所好乃致为臣偃息优防十有三载归洁其身程腾逺矣君其小雅巷伯之伦
　　明赠徴仕郎翰林院检讨殷公配封太孺人郭氏合葬墓志铭
　　公讳汝麟字致瑞其先成汤子姓之裔后以国氏焉其在武定者有废碑于邓庄之垅或称将军若千户则金元以来已为武定人也有曰从善者于公为髙祖矣尝避乱蜀汉之间髙皇帝之兴也归而处于今之永利镇云生六子长曰旺赠徳府审理正配阎赠安人生五子少曰衡以永平训导入为徳荘王教授既之国济南参与藩体王上其绩天子玺书劳焉寻进审理正且四十载既致仕王自以师傅旧恩为画像制賛使就其家存问比卒而永平弟子员已请祠之学宫矣配李封安人亦生六子第四子曰畯其所为礼家世传业既举于乡则灵寳许氏大司徒庄敏公诰大学士文简公讃于大学则襄垣刘氏大司马龙大中丞防兄弟出其门也生公八嵗而卒亡何毋亦捐馆舎公盖不能就学而一听伯兄所为则脱身出独取敝恶具数事财物尽与兄数年而兄尽破其产公辄复分与兄更造者数矣后兄在徳州逆旅中病疫且革主人问即不讳孰收子者则曷不谓之也曰有弟爱我旦夕且至徒以素遇之少恩难于谓之耳防太孺人亦病疫且革或以止公公曰棠棣之二章奈何何可令伯兄赫然在原隰而以内为解盖舎而后装及焉宿而后圉及焉且啄且诀以舆榇而返太孺人寻亦愈也初公与章邱翟君洪者友虽已聘孺人然检讨君才六歳耳属翟君客济南病仓卒无所归公即舁于家视粥药四十余日卒矣公更为具以殡诸客位而受吊者如兄弟之丧以致诸其子已于葬而竣检讨君七嵗遣就外傅必择名士不惮一歳五更至今检讨君言学必及师友言事必及家世盖诵公之教不衰公既博涉群书旁及老庄诸家言而尤精于易数徃徃竒中嘉靖庚子属且省试先期谓检讨君始吾以儿幸得偕计吏中如大父成化庚子时足矣顾安得遂至如曽大父为第五人也然吾亦以十月二十日逝矣援笔而识之壁已果如所言平居持论排难解纷量所能为各厌人望诸所尝施惟恐见之即至相负置而不校卒之日以书一帙属检讨君曰此我所见闻诸隂徳行事也尔惟勿负朝廷而虐百姓以窃比于此哉凡七年检讨君第进士以庻吉士除今官寻推恩赠公封太孺人云太孺人者亦武定人父巽四川保寕府通判母曰郝氏初太孺人适公时咸谓贵家女岂任椎布操作为新妇乎乃孺人事嫂如严姑毎鸡鸣起视具嫂不知也公既与孺人脱身出则愈益服劳节约以佐公更造即公意所欲问遗赠恤必怂臾力賛务出其厚曰吾安得爱簮珥箧笥俾君子困于义也检讨公出诸懐抱之中生不令持一钱曰玩好在耳目之前而患在有识之后何以尺棰禁乎及就养京师则谓检讨君今禄孰与既廪学官时若更修小礼曲意贵人左右之助何以称通经术不失家世也寜课僮仆掘野以蔬而涤廐以防不愿尔有此矣癸丑检讨君奉使河南孺人归家暂诣武定既再如京师则孺人辄病丁巳检讨君复以假请奉孺人归逾年又病则谓检讨君即吾不起勿徼福于释氏谓翟孺人我所为负牀之望无亦新妇缓带之虑乎已乃卒盖戊午二月十有四日也公生治庚戌十有二月八日卒于识壁之日夀五十有一孺人生治辛亥五月十有六日夀六十有八子一人曰士儋即检讨君妇即翟孺人孙一人曰居聘举人刘宗禹女太孺人既卒妾髙所生也孙女三人长许聘陜西布政司叅议张岚子志次许聘广东道御史薛樟子炤次许聘举人潘子雨子鳯翎则皆出翟孺人居与所许聘薛氏潘氏者二女不幸夭所置宗人子为后者一人曰聨为娶妇赵氏亦武定人赠君以上皆葬武定不逺有废碑于垄者审理公以下葬歴城东闵子骞冢傍而公在焉戊午葬孺人乃啓圹则更为涂泥不得已以祔矣辛酉十有二月十有八日改葬于长清县之鳯凰山在歴城县西南三十里余惟师学废则六经无颛门东海孟乡家世为礼乃更使其子喜从田王孙受易孰若公家四世守曲台之训释褐而傅入说王者称賛命之儒四大臣一时出门下而俨然论石渠之署也向使辄分更造怏怏有徳色斯徳州逆旅中恝然絶怜而收我之望以自分于沟壑恝然絶怜而收我之望以自分于沟壑则岂独其兄近若哉及观翟君之事盖其天性信义笃于信数如此矣人亦孰不欲节约而卒以侈败则所尝施不当也与不期众期于当厄不然岂其一听所欲问遗赠防而务出其厚必不能矣公既收伯兄而孺人抚其孤及公与孺人之丧宗人丧焉缌者以功功者以朞岂为人人悦之哉至其教检讨君通经术不失家世爽然富贵之际矣好老庄诸家言而不惑于释氏又何较然于昼夜之说也斯古称同徳者乎乃为铭铭曰神明之胄家是承既窜乃复以儒兴藩礼肇修崇旧恩于时大臣骈出门爰在中叶潜徳敷因心则友藐诸孤太史骏发世厥经取诸襁抱孚王廷鹑火式灵开气先宜尔子孙万斯年
　　明诰赠奉政大夫刑部浙江清吏司郎中方公暨配赠太宜人姚氏合葬墓志铭
　　方公既殁之八年为隆庆己巳乃仲子子賔卜得篁墩上阜将以某年月日葬焉而太宜人袝之也则谓余曰邑之瑞林故祖兆也先是族人鬻之先君子赎之而率族人营葬其侧以次当陵元故祖冢上为非顺也乃受冢前隙地而先太宜人之偏在焉且十余年危受水患然既以杜鬻者犹则先君子之志也乃今所请为志志诸篁墩上阜者矣志曰方公讳祥庆字徳徴其先出汉大司马长史纮至隋有恵诚者为歙令子叔浒因家焉歴宋居环山四传曰十七者迁忠堂又四传则元大都路使庆孙也庆孙生全全生继祖继祖生仲荣仲荣生贵质贵质生永寜永寜生富清娶朱氏是生公公生恂恂长者于乡党出不具车马所居才蔽风雨布衣蔬食晏如也甫弱冠防父当送戍于边则请行不许请之行徃役里中盖二十余年又不以任二弟视二弟生产不知其不及也里中而赋必先输以代匮者毕计而匮者举子钱辞曰以余在里中不能振诸君之急而因以为利乎后有赋里中竞劝惟恐公先输之矣率为置义仓里中召父老以社伏腊有事焉常慕大父之为人身布衣而邑令朱君使摄弹室命里中是称平也岂予敢望哉然结林有讼者以公居间解之全其家矣而里中父老若子弟盖由是无复身逮于有司公生八十年以子賔奏最封工部营缮司署员外郎主事明年辛酉正月九日卒父老奉主于社矣隆庆改元子賔迁刑部浙江司郎中今上覃恩加赠公奉政大夫如子賔姚自太安人加赠太冝人云太冝人者讳壮真父曰道转母谢氏二十而归公逮事祖姑舅姑既有二子祖姑时已九十余毎饭必为太宜人祝曰吾愿而年若余而子若孙若余而子若孙之妇事而亦若而之事余也一浣衣经十余年不易见里中纨绮子弟辄举以诫诸子曰丈夫生不能自食窃父兄余焰夸毗乡党此断椔被文绣者耳吾不愿汝曹有此行也今观少保大学士江陵张公所为志贤母具是矣生成化戊戌以子賔举进士之明年嘉靖甲寅卒为七十有七嵗公生二男子长良明娶汪氏次即子賔良曙也今为河南按察司副使娶叶氏封宜人二女子适程镔张元安孙男十人一防一鹏一鸾一麟一鹗良明出一元一徳一贯一乐一敬副使君出也女不次曽孙男十二人矣余惟歙俗什七服贾而葬者率治堪舆家言瑞林之偏赎诸既鬻族举徳之即嫌于陵故祖塜上而啮河受水不难数千里送戍于边而难厝于杯土安在其为堪舆家言哉斯足有子賔矣佐赋公家而里中劝输结林之讼者私焉君子曰借令里中类如公长者邑令拱手受成不以重乎生自本业没秩于社中太冝人自以祖姑之祝之也诫诸子自食可谓无徳不报者哉余徃奉太恭人亡状卒于大梁署中子賔临辄陨涕以不逮二亲之永诀也少保公又云余徃江陵过缮部时视且满不持一物去其清如此今观子賔大梁署中何以异江陵视时也永诀大矣是为铭铭曰社是飨而兆以食祝是昉而诫以息仲氏克谐以慰其永懐维篁之敦然猗上阜之丸然岂曰无瑞林之干兮不如于焉即安兮
　　翟淑人墓志铭
　　按状翟淑人者章邱西锦川里人翟公洪季女也母刘氏祖景华太学生山西太原府检校始翟公防郡中诸长者与赠侍郎公交甚驩时淑人及侍郎公生六龄耳乃翟公辄约以为婚姻既三年翟公有歴城逮而疾作赠公果为率父老十数谒县请任出就医遂舁家视粥药四十余日唯谨竟卒又为含敛厝诸客位受吊若兄弟之丧召其子廷相已于葬而竣繇是诸长者皆谓翟公系援赠公而自令白寃状殡有所归知人哉孰无缓急也居五年淑人来归盖赠公与太淑人女畜之而使兄事侍郎公又三年称冡妇矣三年公举于乡与为赠公丧三年五年公第进士选庻吉士随侍太淑人京邸五年以公检讨考绩封孺人明年公奉使周藩随侍太淑人归济南其冬从入京师又四年以公取急复随侍太淑人归济南明年又与为太淑人丧三年服阕又三年复从公入京师事今上裕邸超为春坊右賛善三年擢洗马逾月隆庆改元徙侍读学士寻拜礼部右侍郎兼翰林院学士计一歳而三迁焉天子覃恩乃淑人有今封命下三日卒于京邸三月四日也距生嘉靖改元壬午七月二十七日得年四十有六逾月公改今官兼如故云令甲三品妻丧无防典公以积劳论帷幄上特降文谕祭礼部移遣山东布政司左布政使致焉工部下有司营圹兆起祠堂各如仪式矣公方日在经筵又充副总裁纂修世宗皇帝实録圣慈悯恻乃复听暂解所署驰驱护淑人归更赐金钱道路过丧兼期供职乃六月晦抵家厝于正寝卜是年八月十九日葬长清之鳯凰山太淑人墓侧云余曰淑人之荣宠所得于上何曲以备乎信乎济南父老皆谓尹恭简夫人以来未之有此也方淑人兄事公者三年而称冡妇刑于友于无相凟焉而太淑人身女畜之念奉质共修之义恩结于心即不能輙为公置妾郁郁令失志乃淑人劝日益力盖自奉使归济南时年三十二而辄为公置妾矣既生子又輙为乳哺不知其非所出也人亦不知其所出呜呼公自以太淑人遗孤所夙夜虑者后为大耳淑人既贵正不难于樛木之风斯公所繇委蛇于羔羊之节而精意啓沃无贰命也不然入则乡唐虞之闳道王法纳乎圣听出则参冡宰之重职功烈施乎政事乃退食自公不忘夙夜所为虑于太淑人者以夺于黾勉自效淑人与有讥矣状安得谓内有益友焉惟是上所降谕祭文固曰胡良臣眷懐方切而女士哀讣忽闻君之于臣分其大哉惟是淑人国犹赖之岂为幸乎而荣宠得诸上者不一而足也淑人少食贫粱肉粗粝而绮缟疏布既贵安焉至周困穷见唯为恵即倾箧笥无厌色必先宗人次太淑人外家次诸翟以为差自称冡妇至有母道一视太淑人家法动则曰吾闻之先姑盖四十年相承唯一徳太淑人片帛寸缕必组紃就业淑人躬秉刀尺称御之量太淑人比歳寝疾恭人夙夜祝北斗自代啖茹衣单三厯寒暑朝夕上执馈数进必鲜下至厠褕浣濯不以委诸婢制有曰茂昭孝敬存于勤俭兹其槩已余既已为赠公太淑人志铭不忘先役今重得以具列如此赠侍郎公讳某太淑人姓郭氏侍郎公名某淑人生四子八女今惟一女存适陜西布政司叅议张岚次子郡学生志庻子二女三人今存者子一曰诰未聘女一许聘户部郎中刘宗岱子某先是所立宗人子聨以其父母无别子求去厚遣之逾年而诰生公自以淑人若将不更置继室者又所营圹兆本上特典非防不得擅啓非封三品不得入也即百歳后葬其所出者异圹同兆矣是又何自荣宠淑人笃以逺也寜能知百歳而后诰所封其自出乎且何遽自三品之凡以淑人乎乃为铭铭曰于以其偶相夫则友于以其妇齐姑则母堂上兼女以观人能产无常乳厥宗嗣兴壸政孔从惟帷斯借圣徳孔容啓沃斯迓特颁防典跻礼充恩寜渝令申大谊是存帝眷良臣锡称曰士以承谕祭既多受祉司空政役有圹睾如天子命我于焉安居
　　明封太安人潘母赵氏墓志铭
　　太安人者赵公玉之女也既聘于潘属翁铎疾革暂诣视鬻药不起辄留事承徳君时年十有五嵗耳盖诸嫂不敢以其少易之承徳君寻报府为王中使收租东阿阳谷间出者率半嵗太安人奉姑李即无不如承徳君在母前李遇之辄异于诸妇盖三十年生三子子雨邯郸令子震邑诸生子霓行人户部员外郎承徳君出者率半歳即三子又无不以事父者并事太安人盖五十年嵗己未以户部君封太安人壬辰邯郸君迎飬邑中明年户部君左迁汝州走邯郸道谒太安人而太安人某月日卒矣汝州君复走邯郸道与邯郸君执绋东也余惟太安人为妇时十有五嵗耳又暂诣留猝不及奉无违之训承徳君又季子乃使季无夙夜行役之感是为倚其子于堂下岂不难哉盖五十年三子者无不以事承徳君者并事母是兼理夫道也人情严父而怙爱于母非其道承徳君出者率半歳何以使三子有今日又不然岂其备百行集众美而夫是不冝子是不令以为太安人愿乎必不能矣据邯郸君状太安人性喜施好闻善言叱詈不出于梱正寝之夕大风仆屏匽先是安人见二紫衣女子侍焉意独竒之矣尝谒垅值负刍于道莽然荄也田者复用铚于岩问即蹙额称曰语固有之垦田及青天斸薪及黄泉其好闻善言如此即漆室之忧国奚择哉承徳君名相封户部主事先四年卒检讨殷君有志太安人生于成化某年三月六日凡七十四嵗癸亥八月二十有六日与承徳君合葬平山之麓是为铭铭曰以其夫子于姑以其子父于夫维兹圹之永图
  </div>
  <div class="pagination">
   <a href="沧溟集_page31.html">
    上一页
   </a>
   <span>
    ...
   </span>
   <a href="沧溟集_page27.html">
    27
   </a>
   <a href="沧溟集_page28.html">
    28
   </a>
   <a href="沧溟集_page29.html">
    29
   </a>
   <a href="沧溟集_page30.html">
    30
   </a>
   <a href="沧溟集_page31.html">
    31
   </a>
   <span class="current-page">
    32
   </span>
   <a href="沧溟集_page33.html">
    33
   </a>
   <a href="沧溟集_page34.html">
    34
   </a>
   <a href="沧溟集_page35.html">
    35
   </a>
   <a href="沧溟集_page36.html">
    36
   </a>
   <a href="沧溟集_page37.html">
    37
   </a>
   <span>
    ...
   </span>
   <a href="沧溟集_page33.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
