<!DOCTYPE html>
<html>
<head>
    <meta charset="UTF-8">
    <title>东雅堂昌黎集注 - 第 10 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东雅堂昌黎集注 - 第 10 页/共 23 页</h1>
    <div class="content">　　西来骑火照山红夜宿桃林腊月中手把命珪兼相印一时重叠赏元功
　　送李员外院长分司吏都【李员外正封也】
　　去年秋露下羇旅逐东征今嵗春光动驱驰别上京饮中相顾色送后独归情両地无千里因风数寄声晋公破贼回重拜台司以诗示幕中宾客愈奉和【或作晋公自蔡州入觐途中重拜云云愈因和之】
　　南伐旋师太华东天书夜到册元功将军旧压三司贵相国新兼五等崇鹓鹭欲归仙仗里熊罴还入禁营中长慙典午非材职【或作识蜀志谯周曰典午忽兮典司午马也白乐天自江州司马还朝再出亦曰昔徴从典午】得就闲官即至公
　　独钓四首【钓或作酌坐厌亲刑柄为刑部侍郎时作】
　　侯家林馆胜偶入得垂竿曲树行藤角平池散芡盘【芡音俭】羽沈知食驶【或作快或作駃】缗细觉牵难聊取夸儿女榆条系从鞍
　　一迳向池斜池塘野草花雨多添栁耳水长减蒲芽坐厌亲刑柄偷来傍钓车【坐厌方作厌坐云厌与偷为一义坐亲刑柄来弄钓车为一説公诗多此体　今按坐厌与偷来为对亦自亲切又况坐厌乃常用之语韦苏州云坐厌淮南守此类极多方从误本更为曲説不知语意之拙澁也】太平公事少吏隐讵相賖
　　独往南塘上秋晨景气醒露排四岸草风约半池萍鸟下见人寂鱼来闻饵馨所嗟无可召不得倒吾缾秋半百物变溪鱼去不来风能坼芡觜露亦染棃顋【广信晁氏旧藏印本能作棱亦作液一云山谷所定】逺岫重叠出寒花散乱开所期终莫至日暮与谁廻
　　枯树
　　老树无枝叶风霜不复侵腹穿人可过皮剥蚁还寻寄托惟朝菌依投絶暮禽犹堪持改火【论语鑚燧改火马融曰周书令有改火之文春取榆栁之火夏取枣杏之火季夏取桑柘之火秋取柞槱之火冬取檀槐之火一年之中鑚火各异木故曰改火也】未肯但空心
　　元日酬蔡州马十二尚书去年蔡州元日见寄之什【马十二总也元和十三年元日有诗寄公次年元日公以此诗酬之】
　　元日新诗巳去年蔡州遥寄荷相怜今朝纵有谁人领自是三峯不敢眠【峯或作冬方从唐本云华岳有三峯唐人守华者皆谓之三峯守盖公西归经从之路马诗必有所序述今不可得而详也　今按此诗并题皆不言经由华州所作方説既无所据又三峯不敢眠亦无文理今当阙之以俟知者】
　　咏灯花同侯十一【或作同侯十一咏灯花侯十一喜也雪浪斋日记云此诗极似少陵】
　　今夕知何夕花然锦帐中自能当雪暖那肯待春红黄里排金粟【诸本黄作囊何逊诗金粟襄搔头蜀人史彦升曰黄里排金谓额闲花钿也又沈约宋书汉制乗舆翠盖黄裹所谓黄屋也诸本多引汉纪注实此义　今按汉制黄屋与此诗文意不同疑史説误】头缀玉虫更烦将喜事来报主人公【一作翁】
　　祖席　前字【旧注云以王涯徙袁州刺史而作按旧纪涯刺袁州元和三年四月也公时在东都故曰祖席洛桥边此诗前后注文旧本无之蜀本亦然又或二题前字秋字上皆有得字】
　　祖席洛桥边亲交共黯然野晴山簇簇霜晓菊鲜鲜书寄相思处杯衔欲别前淮阳知不薄【阳本作南洪本作阳云用汲黯薄淮阳事以后诗有淮南字随笔以误也】终愿早廻船
　　秋字
　　淮南悲木落而我亦伤秋【而或作今】况与故人别那堪羇宦愁荣华今异路风雨苦同忧莫以宜春逺【宜春即袁州也】江山多胜游【公自题此二诗后云両诗何处好就中何处佳何处恶】
　　送郑尚书赴南海【郑尚书名权有序在集】
　　番禺军府盛【番禺今之广州番音潘禺音愚】　欲説暂停杯盖海旂幢出连天观阁开衙时龙戸集【龙戸采珠戸也南海亦谓之蜑戸】上日马人来【后汉马援讨蛮以数十人留于象林所铸铜柱下南蛮呼为马留人见新史南蛮传】风静鶢鶋去【左氏祀爰居国语海鸟曰鶢鶋　鶢音爰鶋音居】官廉蚌蛤廻【东汉孟尝为合浦太守珠复还】货通师子国【师子国在南海中】乐奏武王台【武或作越汉传尉佗自称南越武王】事事皆殊异无嫌屈大才
　　答道士寄树鸡【树鸡木耳之大者东坡和陶诗曰黄菘养土羔老禇生树鸡】
　　软湿青黄状可猜欲烹还唤木盘廻烦君自入华阳洞直割乖龙左耳来【栁子厚龙城志茅山道士呉绰采药于华阳洞口见一儿手把三珠戯于松下绰从之奔入洞中化为龙以三珠塡左耳中绰斸其耳而失其珠又冯贽云仙録天罚乖龙必割其耳】左迁至蓝闗示侄孙湘【汉时依上古法朝列以右为尊故谓降秩为左迁蓝闗即秦之峣闗在今蓝田县青琐高议云湘字清夫公侄也落魄不羁公勉之学乃笑作诗有能开顷刻花之句公曰汝能夺造化开花乎湘遂聚土覆盆良久曰花已发矣举杯乃碧花二朶叶间有小金字乃诗一聨云云横秦岭家何在雪拥蓝闗马不前公未晓诗意湘曰事久可验公后贬潮阳途有一人冒雪而来乃湘也湘曰公忆花上句乎乃今日事也公询地名即蓝闗再三嗟叹曰吾为汝成此诗云云酉阳杂爼亦载是事独不载湘名然公逸诗有徐州赠族侄云自言有竒术探妙知天工意亦若□是事岂湘果有出世之学耶笔墨闲録云此诗仁且有礼非志仁义者不能也】
　　一封朝奏九重天夕贬潮州路八千【州一作阳元和十四年公为刑部侍郎上表极諌佛骨事帝大怒将抵死持示宰相崔羣裴度羣度力言愈忠愿少寛假以来谏诤帝稍解乃责潮州刺史】欲为圣明除弊事肯将衰朽惜残年【欲或作本肯将作岂将又作岂于朽或作暮惜一作计】云横秦岭家何在雪拥蓝闗马不前【拥或作揜　今按此诗于暮计揜四字皆不如今本之胜】知汝逺来应有意好收吾骨瘴江边【左传蹇叔曰余收尔骨焉】
　　武闗西逢配流吐蕃【唐志武闗在商州商洛县之东公谪潮州自蓝田入商洛于武闗西见作】
　　嗟尔戎人莫惨然湖南地近保生全【地近或作近地】我今罪重无归望直去长安路八千
　　次邓州界
　　潮阳南去倍长沙恋阙那堪又忆家心讶愁来惟贮火【惟一作谁】眼知别后自添花商顔暮雪逢人少【前汉沟洫志引洛水至商顔下注商山之顔譬人之顔额也】邓鄙春泥见驿賖【邓鄙字见左威公九年】早晚王师收海岳普将雷雨发萌芽
　　题临泷寺【临泷韶州县名公前泷吏诗具述其详】
　　不觉离家已五千【汉高帝纪提三尺取天下及韩安国传本无劒字古固有如此造语者公言离家巳五千则知其为里也或以歇后诮之则非】仍将衰病入泷船潮阳未到吾能説【吾能或作人先或作先闻】海气昏昏水拍天【水或作浪】
　　晚次宣溪辱韶州张端公使君惠书叙别酬以絶句二章【或无辱端公絶句字韶去潮尚逺当在元和十四年夏作笔墨闲録潮州以后诗最哀深宣溪絶句等诗絶有味】
　　韶州南去接宣溪【韶或作潮非是】云水苍茫日向西客泪数行元自落【元或作先】鹧鸪休傍耳边啼
　　兼金那足比清文【那或作安】百首相随愧使君【百或作白】俱是岭南廵管内莫欺荒僻断知闻
　　题秀禅师房
　　桥夹水松行百歩【松或作船】竹牀莞席到僧家【牀或作林莞九还切】暂拳一手支头卧【头或作頥】还把渔竿下钓沙【钓或作晚】
　　将至韶州先寄张端公使君借图经【或无端公字　此诗及下至韶州留别诗皆自潮移袁道中作】
　　曲江山水闻来久恐不知名访倍难愿借图经将入界每逢佳处便开看【每或作亦】
　　过始兴江口感懐【韶州始兴郡大歴十四年四月起居舍人韩防以罪贬韶州刺史公随防而迁时年十嵗至是贬潮州道过始兴所谓感懐也】
　　忆作儿童随伯氏南来今只一身存目前百口还相逐旧事无人可共论
　　韶州留别张端公使君【公量移袁州故云留别又曰公元和十四年正月以论佛骨贬潮州三月至潮州十月量移袁州十五年正月至袁州其往来上下于韶皆梅栁新时也故云来往再逢梅栁新】
　　来往再逢梅栁新别离一醉绮罗春久钦江总文才妙【陈孔奂曰江总文华之人】自叹虞翻骨相屯【虞翻仕呉为骑都尉尝云自恨骨体不媚犯上获罪】鸣笛急吹争落日清歌缓送欵行人【诸本争作催欵作感唐本云蜀本亦作争李云二宋评此诗小宋疑感字误大宋初不以为然后得善本始信】巳知奏课当徴拜那复淹留咏白苹【汀洲采白苹栁恽诗语】
　　量移袁州张韶州端公以诗相贺因酬之【或无端公因三字或作量移袁州酬张韶州先寄诗贺或作量移袁州张韶州先诗见贺因酬之题语凢四易各有义也】
　　明时逺逐事何如遇赦移官罪未除北望讵令随塞鴈【管子鴈春北秋南】南迁才免葬江鱼【屈原宁葬江鱼腹中】将经贵郡烦留客先惠高文谢起予暂欲系船韶石下【水经韶石对峙似阙郡志曰舜尝登此奏乐今有庙在焉】上宾虞舜整冠裾
　　次石头驿寄江西王十中丞阁老【仲舒也时仲舒自中书舍人出为江南西道观察使公自袁还朝次石头而作按水经注赣水西岸有盘石谓之石头在豫章郡北】
　　冯高试廻首【试廻或作廻马　今按下句有马字作马非是】一望豫章城人由恋德泣【由或作犹】马亦别羣鸣寒日夕始照风江逺渐平【风江或作江风】黙然都不语应识此时情
　　游西林寺题萧二兄郎中旧堂【萧兄有女出家诸本游作题题作故无兄字及注萧二存也存少与韩防梁肃友善恶裴延龄之为人弃官归庐山庐山今犹有萧存魏李渤同游大林题名】
　　中郎有女能传业【中郎蔡邕也其女文姬能诵忆父书无遗误】伯道无儿可保家【今按因话録作无人可主家伯道邓攸也攸弃巳子而全兄子卒以无后时人哀之曰皇天无知邓伯道无儿】偶到匡山曽住处几行衰泪落烟霞【因话録作今日匡山过旧隐空将衰泪对烟霞】
　　自袁州还京行次安陆先寄随州周员外【诸本如此但以随为循方从唐本云自贬所防恩袁州除官还京凡多六字方云如淳汉纪注曰凡言除者除故官就新官也公志郑儋墓曰诏授司马节度除其官为工部尚书与此同周员外周君巢也时为随州刺史以经由道里考之作循非是　今按诸本得之唐本既颠倒重复而方説又不可晓疑袁州字当在贬字上或注在所字下循州之辨则方得之一本或袁州下有除官二字亦通随又作复当考】
　　行行指汉东【左氏汉东之国随为大】暂喜笑言同雨雪离江上蒹葭出梦中面犹含瘴色眼巳见华风嵗暮难相值酣歌未可终
　　题广昌馆【馆在随州枣阳县南】
　　白水龙飞已几春【张衡东京赋我世祖乃龙飞白水】偶逢遗迹问耕人【逢或作寻】丘坟发掘当官路【或作道】何处南阳有近亲【显宗为东海公曰河南帝城多近臣南阳帝乡多近亲】
　　寄随州周员外【随或作循或作复説巳见上】
　　陆孟丘杨久作尘【蜀本杨作阳公与陆长源孟叔度丘颖杨凝及周君巢用为董晋幕客故也】同时存者更谁人金丹别后知传得【周好金丹服饵之术栁子厚集中有答周君巢论饵药久寿书是也】乞取刀圭救病身【本草云刀圭者十分方寸匕之一】酒中留上襄阳李相公【谓逢吉也诸本作醉中留别襄州李相公】
　　浊水污泥清路尘【曹子建诗君若清路尘妾若浊水泥】还曽同制掌丝纶【公元和十一年正月为中书舍人而逢吉以其年二月自舍人拜相故云】眼穿长讶双鱼断【选遗我双鲤鱼中有尺素书】耳热何辞数爵频【杨恽书云酒后耳热仰天拊缶而呼乌乌】银烛未消送曙【销或作终或作残或作鸡】金钗半醉座添春【醉或作坠许彦周云退之此语殊不其为人乃知赋梅花不独宋广平也】知公不久归钧轴应许闲官寄病身
　　去嵗自刑部侍郎以罪贬潮州刺史乗驿赴任其后家亦谴逐小女道死殡之层峯驿旁山下蒙恩还朝过其墓留题驿梁【诸本只作题驿梁下有注字与此题少异今从唐本】
　　数条藤束木皮棺草殡荒山白骨寒惊恐入心身巳病扶舁沿路众知难【舁音余】绕坟不暇号三帀【延陵季子适齐子死葬于嬴博之间既封且号者三见礼记】设祭惟闻饭一盘【荆楚嵗时记祭子推文黍饭一盘】致汝无辜由我罪百年慙痛泪防干
　　贺张十八秘书得裴司空马【张籍裴度也或作酬张秘书因骑马赠诗】
　　司空逺寄养初成毛色桃花眼镜明【尔雅马黄白杂毛曰駓注云今桃花马也顔延之赭白马赋曰双瞳夹镜】落日巳曽交辔语春风还拟并鞍行长令奴仆知饥渴须着贤良待性情旦夕公归伸拜谢免劳骑去逐双旌【骑去或作去骑裴诗有他日着鞭能顾我之语故公云尔】
　　杏园送张彻侍御归使【或作侍郎无归使字唐本云彻时以幽州判官趋朝半道有诏还之仍迁侍御史从张靖之请也杏园在长安城南其实彻巳抵京但未朝见耳旧传云续有张彻自逺使归是也】
　　东风花树下送尔出京城久抱伤春意新添惜别情归来身已病相见眼还明更遣将诗酒谁家逐后生
　　雨中寄张博士籍侯主簿喜
　　放朝还不报半路蹋泥归【半路一作夜半　今按朝还无因至夜半作半路亦不可晓疑以雨放朝而有司失于闗报行至半路乃得报而归也】雨惯曽无节雷频自失威见墙生菌徧忧麦作蛾飞【述异记晋太康中麦化为飞蛾】嵗晚偏萧索谁当救晋饥【左僖十三年晋荐饥乞籴于秦】
　　奉和兵部张侍郎酬郓州马尚书祗召途中见寄开缄之日马帅巳再领郓州之作【张谓张贾马谓马总诸本无奉和及郓州之作字别有奉和二字祗或作被】
　　来朝当路日承诏改辕时再领须句国【左传僖公二十一年邾人灭须句杜预注须句在郓之东平须昌县西北　句音劬】仍迁少昊司【月令秋之三月其帝少昊盖秋主刑而总加检校刑部尚书故云】暖风抽宿麦清雨巻归旗【石林诗话云蔡天啓言尝与张文潜论韩栁五字警句文潜举退之暖风抽宿麦清雨巻归旗子厚壁空残月曙门掩候虫秋皆集中第一】頼寄新珠玉长吟慰我思
　　早春与张十八博士籍游杨尚书林亭寄第三阁老兼呈白冯二阁老【诸本无十八字唐本云白居易冯宿也第三阁老杨于陵之子嗣复也白和诗只作杨舍人林池　今按洪本第三作三弟云澄本如此然王沂公言行録记杨大年呼沂八为第四防舍人疑前世遗俗自有此等称呼洪本或未必然而此所游乃嗣复家林亭故特以诗寄之而并呈白冯也但未知三人者其次第又如何耳阁老二字按杨绾传故事中书舍人年久者为阁老】
　　墙下春渠入禁沟【或作流】渠氷初破满渠浮鳯池近日长先暖流到池时更不流【更或作见】
　　奉使常山早次太原呈副使呉郎中【或无早字长庆元年七月成德军大将王廷凑杀其节度田正以反诏公宣抚众皆危之即此行也公使鎭州呉丹以驾部郎中副行事详本传谓时虽巳赦廷凑诏公以宣抚出使盖明年二月云唐子西曰公孙洪以董仲舒相胶西梁冀以张纲守广陵李逢吉以韩愈使鎭州卢杞】
　　【以顔鲁公使李希烈其用意正相类然考之史公出使镇在二月而逢吉三月始召为兵部尚书六月始代裴度为相子西云尔何也种岂逢吉险邪遂以公此行为其所中欤君子恶居下流天下之恶皆归焉此之谓也】
　　朗朗闻街鼓晨起似朝时翻翻走驿马春尽是归期地失嘉禾处【书唐叔得禾异亩同颖献诸天子作嘉禾太原本晋地即唐叔之国也】风存蟋蟀辞【晋国风有蟋蟀诗刺昭公之俭】暮齿良多感无事涕垂颐
　　夕次寿阳驿题呉郎中诗后【或作寿阳驿题絶句蜀本亦注夕次字寿阳太原属邑】
　　风光欲动别长安春半边城特地寒不见园花兼巷栁马头惟有月团团
　　镇州初归
　　别来杨栁街头树摆弄春风只欲飞【摆或作揺弄或作撼只或作秪】还有小园桃李在留花不发待郎归【唐语林云退之二侍妾名栁枝綘桃初使王廷凑至寿阳驿絶句云云邵氏闻见録孙子阳为予言近时寿阳驿发地得二诗石唐人防云退之有倩桃风栁二妓归途闻风栁已去故云后张籍祭退之诗云乃出二侍女非此二人耶】
　　同水部张员外曲江春游寄白二十二舍人【或作同张水部籍游曲江寄云云白舍人乐天也长安志曲江在城南升道坊以其有流水屈曲谓之曲江居易有和篇后世传韩白无往来之诗非也】
　　漠漠轻隂晚自开青天白日映楼台【天或作春】曲江水满花千树有底忙时不肯来
　　和水部张员外宣政衙赐百官樱桃诗【或作和张水部勑赐樱桃诗】
　　汉家旧种明光殿【洛阳官殿簿曰汉有明光殿徽音殿又显阳殿前樱桃六株徽音殿前乾元殿前并三株】炎帝还书本草经【神农本草云樱桃味甘益脾胄】岂似满朝承雨露共看传赐出青防香随翠笼擎初到【或作重或作出】色映银盘写未停【映或作照】食罢自知无所报空然慙汗仰皇扄早春呈水部张十八员外二首【阁本无此二首】
　　天街小雨润如酥草色遥看近却无最是一年春好处絶胜花栁满皇都【花或作烟】
　　莫道官忙身老大即无年少逐春心凭君先到江头看栁色如今深未深
　　送桂州严大夫【同用南字　严谟也题下或有赴任二字】
　　苍苍森八桂【森八阁本作八月桂或作树山海经桂林八树在贲禺东今番禺也天台山赋八桂森挺以凌霜】兹地在湘南【地阁本作树在或作近】江作青罗带【东坡云退之诗江作青罗带子厚诗海上羣山似劒铓子瞻为之对曰系懑岂无罗带水割愁还有劒铓山】山如碧玉篸【梁刘孝威诗金篸临鬓斜　篸祖含切与簪同】戸多输翠羽家自种黄甘逺胜登仙去飞鸾不假骖【假或作暇】
　　奉酬天平马十二仆射暇日言怀见寄之作【或无暇日言怀之作六字元和十四年以马总为郓曹濮等州观察使十五年名其军为天平军就加检校尚书左仆射】
　　天平篇什外政事亦无双威令加徐土儒风被鲁邦【刘梦得天平军节度使防壁记惟郓在春秋为须句之国宣精在上奎为文宿画野在下鲁为儒邦禹贡海岱及淮惟徐州前汉以徐临淮则徐亦鲁也徐土鲁邦字见诗常武閟宫之什】清为公论重寛得士心降嵗晏偏相忆长謡坐北【选刘越石诗引领长謡】
　　奉使镇州行次承天行营奉酬裴司空【或有相公字公之宣谕鎭州也众皆危之元稹言于穆宗曰韩愈可惜上悔驰诏令母径入公卒至贼营麾其众责之庭凑听命出牛元翼之围东坡为公作潮州庙碑所谓勇夺三军之帅者以此】
　　窜逐三年海上归逢公复此着征衣旋吟佳句还鞭马恨不身先去鸟飞
　　镇州路上谨酬裴司空相公重见寄【谨或作奉】
　　衔命山东抚乱师日驰三百自嫌迟风霜满面无人识何处如今更有诗
　　奉和仆射裴相公感恩言志【或无奉字】
　　文武成功后居为百辟师林园穷胜事钟鼓乐清时【诗话云庆厯中西师未解晏元献为枢宻使防大雪置酒西园欧阳永叔赋诗云须怜铁甲冷彻骨四十余万屯边兵晏曰昔韩愈亦能作言语赴裴度防但云林园穷胜事钟鼔乐清时不曽如此作閙】摆落遗高论雕镌出小诗自然无不可范蠡尔其谁【其或作为范蠡事见史记】
　　和仆射相公朝廻见寄【或作廻朝或有裴字】
　　尽瘁年将久公今始暂闲事随忧共减诗与酒俱还放意机衡外收身矢石闲秋台风日防正好看前山奉和李相公题萧家林亭【逢吉也萧氏在唐最盛瑀嵩华复俛寘仿遇凡八叶宰相嵩第在城南布政坊见长安志】
　　山公自是林园主【山简晋永嘉中为襄阳守岘山有佳园池】叹惜前贤造作时岩洞幽深门尽琐不因丞相几人知
　　奉和杜相公太清宫纪事陈诚上李相公十六韵【或作杜相公太清宫十六韵纪事陈诚上李相因和杜相公元頴也长庆元年二月拜相李相公逢吉也长庆二年六月拜相太清宫元皇帝庙也】
　　耒耜兴姬国【后稷以农事开国故云耒耜兴姬国也姬周姓】輴欙建夏家【书益稷禹曰予乗四载孔安国谓泥乗輴山乗欙輴以板置泥上欙前无齿者　輴丑伦切欙力追切】在功诚可尚于道讵为华象帝威容大仙宗寳厯賖卫门罗防槊图壁杂龙蛇礼乐追尊盛乾坤降福遐四眞皆齿列【天寳元年亲享元皇帝于新庙以庄子为南华眞人文子为通眞人列子为冲虚眞人庚桑子为洞虚眞人是为四眞也】二圣亦肩差【初太清宫成命工于太白山采白石为元眞像兖冕之服当扆南面元宗肃宗眞容侍立立左右皆朱衣朝服】阳月时之首【尔雅十月为阳】隂泉气未牙殿阶铺水碧【阶或作筵】庭炬坼金葩紫极观忘倦青词奏不哗【本朝景灵宫天兴殿祝以青词荐以酒果用唐制也】噌吰宫夜辟【相如曰声噌吰而似钟音铮宏】嘈囐鼔晨檛【张衡东京赋奏严鼔之嘈囐　嘈才高切囐才曷切檛陟切】防味陈奚取【味或作服非是】名香荐孔嘉垂祥纷可録俾寿浩无涯贵相山瞻峻清文玉絶瑕代工声问逺【书天工人其代之】摄事敬防加【语官事不摄】皎洁当天月葳蕤捧日霞【葳或作萎今从蜀本】唱妍酬亦丽俛仰但称嗟【亦或作匪唱酬谓李杜称嗟公自谓也】
　　东雅堂昌黎集注巻十
　　钦定四库全书
　　东雅堂昌黎集注巻十一
　　杂著
　　原道【淮南子以原道首扁许氏笺云原本也公所作原道原性等扁史氏谓其奥衍宏深与孟轲扬雄相表里而佐佑六经诚哉是言东坡甞曰自孟子后能将许大见识寻求古人其断然曰孟子醇乎醇荀与扬也择焉而不精语焉而不详若非有见识岂千余年后便断得如此分明伊川亦曰退之晚年作文所得甚多如曰轲之死不得其传似此言语非是蹈袭前人又非凿空撰得必有所见二先生之论岂轻发者哉山谷尝曰文章必谨布置每见后学多告以原道命意曲折后以此槩求古人法度如老杜赠韦见素诗布置最得正体如官府甲第防堂房室各有定处不可乱也韩文公原道与书之尧典盖如此石介守道曰孔子之易春秋自圣人以来未有也吏部原道原性原毁行难禹问佛骨表诤臣论自诸子以来未有也】
　　博爱之谓仁行而宜之之谓义由是而之焉之谓道足乎已无待于外之谓德仁与义为定名道与德为虚位【杨诚斋曰道德之实非虚也而道德之位则虚也韩子之言实其虚者也其曰仁与义为定名又曰吾之所谓道德者合仁与义言之也而后道德之虚位可得而实矣张无垢曰此正是退之辟佛老要害处老子平日谈道德乃欲捶提仁义一味自虚无上去曽不知道德自仁义中出故以定名之实主张仁义在此二字既言行仁义后必继曰由是而之焉之谓道足乎已无待于外之谓德亦未始薄道德也特恶佛老不识仁义即是道德故不得不表出之杨山曰韩子意曰由仁义而之焉斯谓之道充仁义而足乎已斯谓之德所谓道德云者仁义而已故以仁义为定名道德为虚位中庸曰天命之谓性率性之谓道仁义性所有也则拾仁义而言道者固非也道固有仁义而仁义不足以尽道则以道德为虚位者亦非也】故道有君子小人而德有凶有吉【子下或有有字】老子之小仁义非毁之也其见者小也坐井而观天曰天小者非天小也【非天下或有之字下小字或作罪云尸子曰井中视星所视不过数星　今按韩公未必用尸子语正使用之作罪亦非文意】彼以煦煦为仁【煦音诩】孑孑为义其小之也则宜其所谓道道其所道非吾所谓道也其所谓德德其所德非吾所谓德也【或无其所谓德四字非是】凡吾所谓道德云者合仁与义言之也天下之公言也老子所谓道德云者去仁与义言之也一人之私言也【公言私言下或皆有者字或惟下句有之】周道衰孔子没火于秦黄老于汉佛于晋魏梁隋之闲【或无黄字晋魏梁隋诸本作晋宋齐梁魏隋文苑作晋梁魏隋蜀本作魏晋宋梁齐方从阁杭本云南举晋梁北举魏隋也】其言道德仁义者不入于杨则入于墨不入于老则入于佛【墨下诸本有不入于墨则入于老二语】入于彼必出于此入者主之出者奴之【必上或有则字主或作王　今按作主乃与下文三韵皆叶作王非是】入者附之出者污之【二者字或皆作则附或作隆皆非是】噫后之人其欲闻仁义道德之説孰从而听之老者曰孔子吾师之弟子也佛者曰孔子吾师之弟子也为孔子者习闻其説乐其诞而自小也亦曰吾师亦尝云尔【诸本尝下有师之字】不惟举之于其口而又笔之于其书噫后之人虽欲闻仁义道德之説其孰从而求之甚矣人之好怪也不求其端不讯其末惟怪之欲闻古之为民者四今之为民者六古之教者处其一今之教者处其三农之家一而食粟之家六工之家一而用器之家六贾之家一而资焉之家六奈之何民不穷且盗也古之时人之害多矣有圣人者立然后教之以相生养之道【或无以字】为之君为之师驱其虫蛇禽兽而处之中土寒然后为之衣饥然后为之食木处而颠土处而病也然后为之宫室为之工以赡其器用为之贾以通其有无【通或作同】为之医药以济其夭死为之葬埋祭祀以长其恩爱为之礼以次其先后为之乐以宣其壹郁【壹或作湮或作堙按史记贾谊传独堙郁其谁语汉书作壹郁壹当作□集韵音咽□郁不得泄也平入声通用湮与壹亦音义同也作壹字则非今按字书壹□吉凶在壶中不得泄也即今之氤氲字壹湮古盖通用故汉书但作壹耳】为之政以率其怠勌为之刑以锄其强梗相欺也为之符玺斗斛权衡以信之相夺也为之城郭甲兵以守之【或无权衡字非是】害至而为之备患生而为之防今其曰圣人不死大盗不止剖斗折衡而民不争【剖或作掊】呜呼其亦不思而巳矣如古之无圣人人之类灭久矣何也无羽毛鳞介以居寒热也无牙以争食也是故君者出令者也臣者行君之令而致之民者也民者出粟米麻丝作器皿通货财以事其上者也【致之或作致其非是麻丝或作丝麻篇内并同】君不出令则失其所以为君臣不行君之令而致之民民不出粟米麻丝作器血通货财以事其上则诛【臣不字下诸本有能字无而致之民四字而句下有则失其所以为臣一语】今其法曰必弃而君臣去而父子禁而相生养之道以求其所谓清浄寂灭者呜呼其亦幸而出于三代之后不见黜于禹汤文武周公孔子也其亦不幸而不出于三代之前不见正于禹汤文武周公孔子也帝之与王其号名殊其所以为圣一也【名下或有虽字】夏葛而冬裘渴饮而饥食其事殊其所以为智一也【事下或冇虽字】今其言曰曷不为太古之无事是亦责冬之裘者曰曷不为葛之之易也责饥之食者曰曷不为饮之之易也【其言或作之言饥之或作饥而】传曰古之欲明明德于天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意然则古之所谓正心而诚意者将以有为也【尹彦明曰介甫谓退之正心诚意将以有为非是盖介甫不知道也正心诚意便休却是释氏也正心诚言乃所以将有为也非韩子不能至是】今也欲治其心而外天下国家【一作国家天下句下或有者字皆非是】灭其天常子焉而不父其父臣焉而不君其君民焉而不事其事孔子之作春秋也诸侯用夷礼则夷之进于中国则中国之经曰夷狄之有君不如诸夏之亡诗曰戎狄是膺荆舒是惩【进上或有夷而字】今也举夷狄之法而加之先王之教之上几何其不胥而为夷也夫所谓先王之教者何也博爱之谓仁行而宜之之谓义由是而之焉之谓道足乎足无待于外之谓德其文诗书易春秋【文或作书或作教】其法礼乐刑政其民士农工贾其位君臣父子师友宾主昆弟夫妇其服麻丝其居宫室其食粟米果蔬鱼肉【果蔬或作蔬果】其为道易明而其为教易行也【或无而字而下或无其字】是故以之为已则顺而祥以之为人则爱而公以之为心则和而平以之为天下国家无所处而不当是故生则得其情死则尽其常郊焉而天神假【音格】庙焉而人飨曰斯道也何道也曰斯吾所谓道也非向所谓老与佛之道也【何下或无也字　今按曰斯道也何道也是问词而曰斯吾所谓道也以下乃答语也斯道也何道也或作斯何道也斯吾所谓道也或作斯道也吾所谓之道也又或无所谓字皆非是】尧以是传之舜舜以是传之禹禹以是传之汤汤以是传之文武周公文武周公传之孔子孔子传之孟轲轲之死不得其传焉【或问张无垢曰昜学于伊尹韩愈乃谓其传自禹扬雄自比孟子是得其传者而愈以谓轲死无传何也先生曰禹之道尧舜之道也伊尹得以授汤置伊尹而言禹亦无害也扬雄虽自比孟子而愈以小疵讥之其言无传则舍之矣】荀与扬也择焉而不精语焉而不详【宛丘论公原论亦曰愈者择焉而不精语焉而不详而健于言】由周公而上上而为君故其事行由周公而下下而为臣故其説长然则如之何而可也【何而或作何其今按此句复是问词其下乃答语】曰不塞不流不止不行人其人火其
　　书庐其居明先王之道以道之鱞寡孤独癈疾者有养也【癈音废】其亦庶乎其可也【苏子由曰愈之学朝夕从事于仁义礼智刑名度数之间自形而上者愈所不如也原道之作遂指道德为虚位而斥佛老与杨墨同科岂为知道哉韩愈工于文者也张芸叟曰张籍尝劝愈排佛老不若著书愈亦尝以书反复之既而原道原性等篇皆激籍而作其原道也大抵言教其原性也大抵言情云云子由所云释氏柳子厚在当时于送僧浩初序巳有此论而芸叟指谪纷然盖少作也今其画墁集删之矣学者其审之】
</div>
    <div class="pagination">
<a href="东雅堂昌黎集注_page9.html">上一页</a><span>...</span><a href="东雅堂昌黎集注_page5.html">5</a><a href="东雅堂昌黎集注_page6.html">6</a><a href="东雅堂昌黎集注_page7.html">7</a><a href="东雅堂昌黎集注_page8.html">8</a><a href="东雅堂昌黎集注_page9.html">9</a><span class="current-page">10</span><a href="东雅堂昌黎集注_page11.html">11</a><a href="东雅堂昌黎集注_page12.html">12</a><a href="东雅堂昌黎集注_page13.html">13</a><a href="东雅堂昌黎集注_page14.html">14</a><a href="东雅堂昌黎集注_page15.html">15</a><span>...</span><a href="东雅堂昌黎集注_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
