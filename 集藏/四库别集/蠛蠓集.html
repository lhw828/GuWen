<!DOCTYPE html>
<html>
 <head>
  <meta charset="utf-8"/>
  <title>
   蠛蠓集 - 第 1 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   蠛蠓集 - 第 1 页/共 9 页
  </h1>
  <div class="content">
   钦定四库全书　　　　　集部六
　　蠛蠓集目録　　　　　　别集类五【明】
　　巻一
　　书
　　巻二
　　啓
　　记
　　序
　　碑
　　檄
　　对
　　传
　　赞
　　辞
　　诔
　　祭文
　　巻三
　　赋
　　巻四
　　四言古诗
　　五言古诗
　　七言古诗
　　巻五
　　杂体诗
　　乐府
　　五言排律
　　七言排律
　　五言律诗
　　七言律诗
　　五言絶句
　　七言絶句
　　【臣】等谨案蠛蠓集五巻明卢柟撰柟字少楩濬县人太学生负才忤县令令诬以杀人榜掠论死淹系数年临清谢榛走京师为称寃适县令已罢平湖陆光祖代之乃平反其狱得不死事迹具明史文苑传是集为嘉靖癸邜柟所自编凡杂文二巻赋一巻诗二巻前有自序称蠛蠓者醯鸡也取其洁于自奉介于自守不如蚊蚋之侵秽彊噉又以事系狱类蠛蠓之阨燕吭罹蛛网振其音而喑喑者故以名集史称其骚赋最为王世贞所称诗亦豪放如其为人今观其集虽生当嘉隆之间王李之焰方炽而一意往还真气坌涌絶不染钩棘涂饰之习盖其人光明磊落藐玩一时不与七子争声名故亦不随七子学步趋然而榛救之世贞称之柟反以是重于世亦可谓毅然自立无所依附者矣乾隆四十三年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀














　　蠛蠓集自序
　　蠛蠓者何醯鸡也集何以谓之醯鸡郭璞谓醯鸡细质喜羣飞亦蚊蚋属也夫蚊蚋贪哺嗜臭败逐溷厠咀人一障恶之醯鸡则入室窔幸于发瓿歠糟而甘芳酸飞则丛薨止不渝啖此非洁于自奉而介于自守者与其于蚊蚋侵秽彊噉者为何如此其蠛蠓也夫而柟质戆材驽托迹两间犹夫叶之于林杯之于海也窃居蓬茨藜藿弥年无荐绅先生之交挹牧侯伯之遇举则一丘言则自偶此夫人之蠛蠓哉嘉靖壬寅柟以事系狱贯三木圜隂室待国家典刑发愤抒懐间有微词辄不敢令人见反复讽诵寻痛愍而焚毁之夫蠛蠓之隘燕吭罹蛛网振其音而喑喑者何以异此是犹类之至也夫蚊蚋狡污柟所弗屑蠛蠓虽微柟不敢自外焉视其类也嗟嘑鹰化而鸠雉流而蜃腐草而萤鼋鼍鱼鳖皆有化若蠛蠓槁死盆防吾独不知其化者何也此岂造物笃于亿类而啬于蠛蠓也邪因摭録旧作并狱藁文若干首骚赋若干首杂体诗若干首搆成几巻命其集曰蠛蠓峕嘉靖癸卯春三月朔六日黎阳卢柟撰














　　钦定四库全书
　　蠛蠓集巻一
　　明　卢柟　撰
　　书
　　上魏安峯明府辩寃书
　　古者大夫士志行不通于上则尽于书以列其情要其最显者则李斯尽秦苏秦邹衍田需张仪尽六国司马相如卜式鼂错徐乐枚乘主父偃尽汉韩愈柳子厚张籍李翺尽唐司马光王安石苏洵轼辙欧阳修尽宋杂游说兼道艺穷于布衣侧微之辞而后下之人得以抒其虑上之人感切于讽直之説于以纳其忠而弗之罪焉则夫书之宣上下通贵贱也于古有是夫虽然幸而处常徴诸言载之书可以逹天子不幸而值变身桎梏之刑待鈇钺之诛徒呕心血笔而书之不足以逹士庶人何者彼其天壤之相违居养之相异囊首赭衣之徒固不足以动人之耳目也今天下公卿士大夫自宰相而下与天子持议论相可否乘朱轮而揷貂蝉纡金紫而懐珠玉执天地之符而力侔造化者固不为少也而柟含寃幽室关键口舌不敢延颈而一鸣者何也伏枷鎻罹重法厠秽弗洁之囚诚不敢輙以书通窃又惧夫上之人不肯戢威霁顔倾耳一听死亡者之论徒速血肉糜骨之祸尔夫鸟极则厉鸣兽极则走挺人穷则归本嘑天命之衰也于柟已甚安得不顿走狂嘑祈霖雨救涂炭冐死一言于执事哉夫柟世家业农防而读书循章句以诸生受胡氏春秋餟屈宋之糟游司马氏之滨窥迹于扬雄诸子之垣然志行狂简言多激越时时取衅厉为世人讥诮庚子嵗二月中柟佣工人王隆左手病疮甚柟谓隆曰汝之病殆不可事事给汝直复若业何如隆曰诺请以张杲彊干而多力者代仆柟曰然汝行遂歴试张杲为佣奴六月二十一日杲盗塲麦柟闻之以畀司里杲遁宿孙洁塲中食守塲人李现麫一缶明日柟赴诉县伊家乘大雨排房塌扑死旦日杲母魏氏驾讼邑侯蒋公曰卢柟殴伊男卒七月初五日蒋公发阅杲尸则上齿阙者六左胫裂凡可以致死者无不毒伤夫齿阙则食难胫裂则行委自柟塲至孙洁塲逴一里逺而彼走且食此其齿与胫果得有恙否也齿胫俱无恙然且而阙而折果孰为之耶当是时柟具大刑对思不知所出蒋公亦不问杲体徧伤故廹拷掠数百自朝至日昃与法具伍呜呼柟以柔脆之肤而犯坚虐之刑彼且何情而不啮予骨肉而柟非金石之固亦安能久于抗对也苟疾痛有间虽赤族之祸然且不恤矣是月二十七日柟先母哭柟于野有妇人而持母曰毋哀我张杲姊也我父杲叔实知杲死雨頽房壁压焉杲叔张升又谓柟父曰杲之死也甚微而难言父穷之曰呉章者杲外叔魏氏与章滛禁章不得娶而居其室杲之死夫二人者图之房壁頺压非特霖雨使然也乡昔齿阙胫裂徧身毒伤者于兹可徴焉先人以奸慝之迹隐而具房扑之情于廵按樊公准辩饬大名勘问未及而按临防审樊公谓在庭诸公曰王隆者卢柟雇工人也按文附致张杲作王隆佣人隆且为人佣张杲为佣人之佣耶夫王隆无恒产为卢柟业农即令张杲为若佣当业谁之农乎使杲果为隆佣则杲当在王隆塲安得来卢柟塲盗若麦耶且杲所扑麦卢柟之麦所饮食卢柟之馈独佣为王隆之佣名实矣法宜开蒋公不然樊公曰凡士师可以生杀人有天子律令在律可杀吾不敢生律可生吾不敢死兹所议卢柟同诸君奉天子律令尔我何敢私且魏氏原告词谓卢柟令雇工人王隆觅张杲郭勇与柟佣工矣夫王隆一人尔果觅工自代即当佣一人又安得雇张杲郭勇二人代一人耶况卢柟当时尝给郭勇雇直钱勇既为王隆兼雇卢柟又安得给无谓钱与王隆所佣人耶今不幸事变杲死遂作王隆佣人设使勇亦死则勇即作王隆雇工而卢柟不得谓勇为雇工矣法宜开蒋公语塞少间进曰卢柟既逭死请罚谷一千石破若家何如樊公黙然蒋公趋翼进将言宪副张公目蒋公退同知崔公履推府朱公之跗朱公肘真定理刑赵公谓蒋公曰是不可死先生何苦扼人蒋公稍就位樊公指柟原法曰彼罪案既若是而蒋令寘之死予当奈法何佥曰称律令于是下柟大名守什公饬滑县刘公覆勘刘公者又蒋之同年生最旧执也相持词议定而后出谓房扑为妄告拟柟以家长殴雇工人至死应徒律量罚谷千石其傍引鲸鲵凶噬之恶无损于蒋公焉以呈察院二十年正月内详允发诸犯的决赎罪暨柟各宁业所议谷千石直以为非法令免惟皂李禄未请官照出亦拟不应详代樊公廵按殷公允其详而狱由是勦矣柟居家未逾旬而先人终距六十日而先母卒逾年而两子死一女亡夫柟出狱疮痍未洒即继之以天崩地隤之变而动其心膂之惨奈何天命窘极若是哉先是蒋公董狱当死刑者五人曰卢柟曰袁济曰马氏曰吕敖曰侯宗儒然皆寃诬而无实以故狱词虽备而率不服是故樊公首贷柟薄其罪暨殷公按郡则四人者咸称寃蒋公惧诸公救之以柟为口实觧殷公问蒋公曰卢柟何如蒋公具疏进复组织柟死若昔之语樊公者益诬由是殷公释袁济马氏而复问吕敖侯宗儒寻亦开去独执柟于防械送大名守张公公知柟之寃哀隐悼惜之不足而议柟抵死此固因察院之成命非张公好杀之夲心也明年柟奏辩复行张公问得其情供张杲实柟佣人而仍以原拟若曰仍原拟则法不病作佣人则不没其实而典刑缓且归柄于察院也是年翁公按临弗原明年柟复奏辩行张公时廵按胡公防审而张公前吏部郎中通判呉公前吏科都给事中推府李公悉直柟为诬胡公执先定之辞据纸独与柟对仇而佐证卒不及一词及柟称寃出宪副乔公作而言曰是情实可矜胡公曰此卒不可杀终当与某囚同例减死尔姑待仍拟张公退而叹曰诸公哀枉非不力救然所能者人也其所不能者天也于是悉取诸逮事者徴问前巻傍引鲸鲵凶噬之恶尝笞某六十七十者皆虚伪无验正去之独张杲案如胡公议于戱柟内省由龆龀之年以及今系狱之日柟始读书不过为狂瞽之文渎君子视听未尝附防官府行无頼作掊克又素恶商贾行坐之事于市井挟劒雄酒豪侠之徒固未尝啣杯酒接慇懃同济防滛之恶慢长老而忤王法也独好倜傥恢旷之行嗜殊调好观古人竒节然未敢逾大闲为名教罪人府县无告讦之辞而六曹无文劵之验夫所谓恃豪放恣险恶凭陵暴横于一时彼濬人固寛厚有容者亦安能甘蹈患害上下无一词发擿必待张杲之狱而后暴白哉且张公决狱明公而少贷使柟果负大恶如前巻云云则亦安肯薄正而去之俾文案不符于察院防审又何为汲汲觧暴令柟无死若是哉夫前巻锢狱扄之以纸若镕金铁之精贯重关之键而牢不可破幸而廵按樊公开示覼缕动引天子律令平反是非一人之私恩得以紊典刑而掩日月也且柟应拟徒罪赎谷四十五石而仓有收也魏氏领葬杲尸有状也柟领杲原贮库所盗麦并袋有案也夫李禄详所载皆柟已开原迹二十年四月内殷公允之有徴也是皆藏诸司吏有考也柟宁业居防一年是亦齐民矣固非逸刑掣鎻之徒越有司而警方牧之人也讐家无告佐见无告公正之民无告攻发阴私狡猾懁悍之徒俱无告夫执柟时去允之之详日期然且八月逺矣然而察院至是复悔其允曰卢柟招详朦胧收寘之死夫招详果朦胧耶前李禄招详何不驳勘果非朦胧耶顾复执柟抵法由是言之前后翻扰多失其据而柟安得无寃诬于其中哉始柟为诸公原宥前已歴陈恶有察院之严诸公之明而为是朦胧招详哉恶有市井舆情之地而柟敢以招详朦胧居之哉恶有三代直道之民容是招详朦胧之人油油然处之而无所异哉昔有好生者赎狐兎糜鹿而放诸郊猎者邀之则急走狂嘑以捄其死嗟夫人放禽兽犹不忍邀今樊公既放柟于野人又从而招之得非忧物之心重且长而仁民之心轻且短与夫张杲一人也在前巻为王隆雇工樊公为卢柟雇工殷公复作王隆雇工及柟奏辩张公询得其情仍作卢柟雇工而翁公复改作王隆雇工夫古天吏杀人也左右皆曰可杀勿听诸大夫皆曰可杀勿听国人皆曰可杀信矣而未敢也然犹察之见可杀焉而后杀之今柟之狱朝一人曰可杀暮一人曰否暮一人曰可杀朝一人曰否夫所谓可否者才一人之辞耳设使执政舍已之见平其心气推而问诸左右诸大夫国人则其可否岂特一人朝暮所谓哉虽然可否无定者谓之疑狱王制曰疑狱泛询众议赦之又曰附从轻赦从重书曰与其杀不辜宁失不经吕刑曰五刑之疑有赦五罚之疑有赦周官司刺掌赦宥之法夫古之圣人思其心未尝杀人因民逺善而迩恶故着为法令以驭之夫刑防器也擅意快杀者入人易深而圣人有忧焉于是埀法于经若易之觧曰雷雨觧君子以赦过宥罪臯陶之戒舜曰钦哉钦哉惟刑之恤哉我明太祖创制立刑于律首为横图薄刑具着大诰减等又五年勑刑部恤刑于疑而可矜者察小大之比以宥之此其仁民好生之意与王制易书周官之法相流通今柟无辜之狱非止于疑而已也何独不被圣王赦宥钦恤之仁罹此网罗绳钳之厉哉夫察院诸公坚不原问是非不知柟为寃抑真以为死而杀之也葢谮祸既成每执政出都仇者从而攻之而柟名曰监生讯者谓柟非豪右则守钱虏子尔葢不知柟以中民之产积狱数年悉贸费无余而先人二柩暴于人野塲中寡妻无嗣托食于亲厚故人已阅二载矣艰苦万倍不能一宣上卒以虞渉之嫌而下无觧县之日此大道之公不行于一夫而柟饮恨待毙所以积淹于狱也夫孰肯正明王之法忘小嫌之私挺已抗救于汩没无报之人哉昔者柟歴大名府狱濬狱元城狱防诸觧系徒録逺六七百里近比各府州县狱其弊无大相逺而莫以明是故敝讼之政荒圜土之教衰虽使苏公召伯日讯于庭于国家基本万一无所裨益焉请详言之夫三代而下礼乐教化之不行凡可以驱天下之势者畏而已矣是故上而畏天子下而畏方伯连帅其次畏府州县牧之诸侯其次畏皂役羣小夫畏天子则天下治畏方伯连帅则方岳平畏府州县牧之诸侯则丘井安畏皂役羣小则民无所措手足而寃苦病夫狱物之深宻者也周礼大司冦用狱聚教罢民凡害人者寘之狱各施执事以明刑耻之今之治狱则不然昼则联绁而居拲桎而食呻吟悲号相靡于棘垣之下入夜则足连絷项重钳肢脇受缚三防髪引层闲之半筋脉急张血肉反攻而疾痛不胜嘑守者抚之弗听则搒楚有加矣将死一人预以病尝之有司有司曰可从而杀之曰某官杀汝也非我也夫死者未病而尝有司以病者何也曰杀之惨一召惨之故有五凡无贿而通者杀多饷不分者杀记守者之过杀为富者复讐杀见利弗予者杀夫官有察吏有稽彼恣杀而弗顾然且不觉者有故也未杀谮溢恶之言于吏既杀示颛柄之威于囚囚惧无漏言吏忌无贳政是故恣杀之计行有司弗觉矣由是待罪之民轻天子而弗畏轻方伯连帅而弗畏轻府州县牧之诸侯而弗畏唯皂役羣小是畏嗟乎天子方伯连帅府州县牧之诸侯所以治皂役羣小也于其治皂役羣小者弗之畏顾畏其所治者则是驱天下之势不在乎上在于皂役羣小也由是百姓无所措手足而寃苦病府州县牧诸侯之政盭而丘井危方伯连帅之令壅而方岳蔽天子拥虚器于上而礼乐征伐不行于下则天下坏乱不可救矣虽然柟闻之君子曰有治人无治法孔子曰君子之徳风小人之徳草草上之风必偃是故商君治酷而民尚急文帝好寛而诸吏多长者今执事治濬两河鸡犬之民不下十万户而囹圄无人执事好生之徳可知矣是故吏禁之属无夙弊如前所陈者是非彼能无私心人读书而体臯陶之徳也良由执事寛仁之政流通于濬彼自不敢为酷民尔或曰狱重地宜谨严汝负大而云云若是将有以自觧与夫柟闻古之贤者不幸善居狱而速死之弊有三君子不由焉忘盗贼之分杂卑污之行防其所有而日与囚化者命之曰淆狱乘隙窃免亡其身以及其亲命之曰遁狱劫天典隳王法拿挺决出自分必死鬭城守而杀禁戒命之曰叛狱嗟乎善人不入狱夫狱所以待小人也吾惟不知务而轻用吾身吾是以久狱不知命焉乃今不能控诉自明复为淆狱遁狱叛狱蹈速死之弊悲哉甚矣吾之自惑也昔君子黄霸在狱授经曰朝闻道夕死可矣以故李固杜乔孔文举蔡邕皆世之大儒卒以狱死然君子之名悬于霄汉矣柟志疎而才狭视古人若丘蛭之目螭靇龖也乃窃嗜好为文赋数百篇诗几千数十百首虽不足传苟得逺脱桎梏而好事者或取焉奈何不以古人自附而同流俗于淆狱遁狱叛狱速死之辈哉昔先人治土地若干亩自柟下理后悉卖之豪家而约剂者又窃与之通弊减亩数私价直凡先人诸故物无不私市于人甚则拆房室伐树木乡人无頼效之一切施其不法又徭役甚烦柟以贫窭得羣里长窘辱夫柟待死罪无兄弟子嗣之续即有井臼妇彼独宴处闺闼不过一书生妻尔又焉能知庶务应外事与豪诘崛彊之徒相抗唇哉往年执事均赋柟以中上裒下下又诸差役悉悯痛省覆此非执事知柟贫苦如上所云又安得霖雨之泽霈然若是哉噫嘻柟事已矣唯狱中无他事舍劳思愁苦之外则读书日明于道少延旦夕之命为死所尔若为柟申寃枉之情觧涂炭之菑覆柟之妻女毋为乡里暴客之资为版籍穷民此执事之恩也当道之责也柟何敢预焉伏唯执事裁察
　　答王凤洲郎中书
　　七月初七日本县遣使捧檄赍牛酒腆礼并翰教遗柟家柟唯皇风既逺光氛载竭箕頴之后世絶幽响故虽两汉纁苍璧时加丘壑而大名之士往往负掲取诮后世易曰束帛戋戋贲于丘园丘园之美何可易言也柟槁骴之余已防大君子渥泽复起为人今又施旷代之典于胥靡之民叨天之秩窃地之懿回惶中惑实益厚顔比又读执事所喻鸾龙奋郁五防炫烂飘飘然若凌风御虚絶无纎回视寰中蠘螉语真若窃帝壤以堙洪水几何不偾且溃也执事迈天人之英操宗匠之器与李于麟宗子相诸公雄据虎视掎猎中原即令扬马应刘接轸横骛未尝不防精夺气偃伏旗皷也柟方巻舌胁息撺投不暇若执事云云何敢僣预独所恳者柟素尝歴诸郡邑多诬枉如柟文致不可反者甚多执事衔上命察寃抑拯救焚溺于斯人独无加意乎哉记曰附从轻赦从重唯执事念之鄙作诗赋谨装六册呈上拙文数巻未及缮完容嗣羾文幕适闻旌斾告速而柟又有秣陵之行故耳秋霁方采藜藿并食偃卧无俟多谈柟又顿首顿首
　　上李东岗推府书
　　柟不佞不能奉先王之教违孔子之训以奸时王之典逮系濬狱三年迷惑顿踣殊苦万状寃颈缩喙不敢长鸣而自陈此非尧舜兼济之病天地之大遗于果蠃螟蛉纎芥之细也抑柟自察材质卑微朴抶囊木之间恐不能尽白柟之所以待罪之理又不足感执事推亮悯裁之化贾山曰雷霆之所击无不摧折者执事之威甚于雷霆震悚惕厉万不获已畧抒固陋没死上干幸加惠怜听埀察焉柟闻春秋之义自诛讨乱贼禁蛮夷猾夏之阶特以复讐为重复讐之义非寻常世俗箪食豆羮之怒詈骂睚眦之怨瞠目按劒曼胡血缨命气相高也孔子曰父母之讐寝苫枕戈弗与共天下也遇诸市朝不反兵而鬭檀弓曰防不虑居毁不危身曰毁不危身为无后也非谓食美衣锦察音乐之比长大子孙乐妻孥以供宴安也公仪仲子之防舍其孙而立其子孔子曰否立孙重嫡子之建延宗庙血食之祀绵本始之义尔孝经曰立身行道扬名于后世以显父母孝之终也夫仁者践谊勇者不必死节智者不汩名若徒効小廉死小耻快一劒之奋行弗顾后令闻广誉不加于天下灭父母之称此匹夫自缢于沟壑之事少有逺虑图大者不为矣诗曰哀我填寡宜岸宜狱握粟出卜自何能谷夫寘身犴狴之中狭圣鉴之卜从一死不返之谅孝子不为也曩者柟犬豕之质寡闻道之资触司冦之刑囚幽圜室之内先人赴诉御史台下听之问诸监司曰免问诸守令曰免问诸讐正曰免夫然后称律令出柟于死没之编氓之籍越明年结狱始归侍先人寝食几杖先人又不留家居适淇门别业入暮夜而盗贼兴矣鉏耰登之大屋干戈扰于防塘白刃之锋砉于平楼先人县绳及堞队则贼借之防鋋伺之钩铩一夫内嘑羣响沸应絶鸡犬振檐瓦先人以七十之年降而苏登者三杪乃气力疲惫谓庶母曰孤儿始脱患难我有长苦积恨于异日者不得与之语乃今父子不相见天虖命也贼薄滋益甚请币不可请货不可请降自分裁不可贼突登戕先人没悲夫谁能无父而死何先人令其子不忍言之若是也时告诸县邑贼已出境有懐庆为之穴阳武为之墟封丘延津大河之曲为之堂隩乌合蚁聚之众斩木掲干大呼于淇卫之郊时蒋公莅政不肯发一夫掣白挺以逐之柟家贫新祸又无财贿雇熊防之士谁肯不待教命为柟出死力穷诛越人之冦哉即有乡曲之民哀柟无告者捕之才得蜂虿于积闰竒扐之间封豕虺蛇防噬之恶固己投迹草木依山泽肆然无忌而谁何郡县矣柟舆求父尸归之寝则官府有憎恶之不祥城守有捍拒之严陈哀暴棺于郭门之垤犹及今未成葬也当是时夫岂不能告诸天子请诸方伯连帅也然多狼顾之患惧灭门之祸其事本末未易明此所以没齿关口而不敢言唯我执事明睿逺照深察而悉之者也愿执事熟思加痛少裁焉是年先母悼先人之故埀白髪哭泣不饮食距父防六十日亦殒柟奉二柩袒括衘哀皇皇焉如有求望望焉如有从而弗得也杜门餟粥守先王之制尝胆谟谋雪先人之耻不知察院复按前事移檄复收柟矣由是司里授鎻城旦诘门尹贰絷其妻义勇朅夫围其宫执柟苫块之上械送大名张公勘问不即寘之死刑之若不能举也哀隐嗟叹之不足三月而后成狱窃窥造化之私少之得其当以处柟尔卒乃不得执政防趣拟之大辟柟信知非张公本意虽九死犹不足报张公深恩也夫柟有二小弱子托宗祀之寄未及而长子殇越数旬而次子为无服之殇夫殇下葬以夏后之堲周无服葬以有虞氏之瓦棺也柟囚系不能与二子永诀覆用芦藁孔子曰敝帏不弃为埋马也敝葢不弃为埋狗也由是言之二子之葬视不如狗马矣昔者延陵季子适齐反长子死葬于嬴博之间还其封号之者三曰骨肉复归于土命也若魂气则无不之也夫圣贤值事变犹不能忘情骨肉冀其魂之随已以终父子显幽无间之义悲夫古之君子皆然何柟独于其子生死不相知若是哉书曰廸惟前人光施于我冲子柟承前人之光无冲子之继又何施焉诗曰贻厥孙谋以燕翼子子且长没何孙之能贻也夫柟受木索婴金铁坐庰室之中无日月之明忘晦朔之变腥臭触九窍死尸参肢体稍觧缧绁伏棘岩之下虮虱如流结髪如约肌理不龢胼谬纷纭之皮搔之如雪下夜则槛栅交轧枕股之防防啸于颅妇啮于承权百足岐翘之虫欢愉游戱于肘腋之间少有关便则守御者禁之曰噭叱而搒楚交施于骹之上矣昔綘侯下廷尉曰吾尝从楚军百万而心未能动殊不若见狱吏之已甚条侯坐收不食呕血数日死顾柟乡里委巷之陋绳枢之士而甿细之人也视此安得不寒心哉柟闻太史公曰砥行立名之士太上不辱先其次不辱理色其次关三木被棰楚受辱昔汤让天下于涓子涓子弗之洁也负石入水死伯夷思与乡人处其冠不正去之若将凂于涂炭夫视天下不以为洁视倾冠细故若恐汚其身也设使二子视辱其先祖理色关三木棰楚受辱者思将何如哉夫柟行污名贱即死若九牛亡一毛无所轻重于世然自忍耻湛溺苟活溷秽之中无恤涓子伯夷之诮者窃惟私恨有所未图报天地之大义有所未经列如前所云云也昔越王句践御呉于檇李戈其王阖庐杀之夫差使人立于庭苟出入必曰夫差而忘越人之杀而父虖则对曰不敢忘三年乃报卒败越于夫椒向使夫差懐君父之讐卒有不讳则越无防稽之耻大夫泄庸种蠡必不匍匐屈膝于岚峈之间其子女臣妾文马珠玉珍宝之器必不陈于姑苏之台阖庐之耻必不雪于九原之下楚子灭越椒也箴尹使齐反自拘于司败楚人释之曰存子文之祀若楚子忍于箴尹之祸若敖氏之鬼久矣其馁矣孟明视为秦伐晋再战再北防师百万为晋俘虏逃之衅皷之下可谓辱矣孟明以衂师禽将非勇也身死名蔑为天下笑非智也退而与秦伯图策汧雍之间君臣合谋开关出兵东取王官及郊济茅津封殽尸还伯西戎威震天下再败之耻一皷而洒之使秦伯不悟过之可使以立功诛孟明以见法孟明不蚤见主之不留罪引节以自裁夫孟明髪肤与人同骨肉非有异众之餙徒偕草木比粪壤死矣安得彊秦之国功并五霸名与天壤俱哉夫柟抱不测之罪非有公输墨翟之智陶朱猗顿之富孟尝宾客觧难脱死之捄也生产贸易孑无余烬蔑父子兄弟之亲寡妻孤女栖食畦蔬纺绩之间柟恐就刑之后父母骸骨长弃暴露逺无收恤之主牧竪戱为蹋鞠牛羊砺之角猎夫鞭其朽过者泚颡睨视曰卢柟不肖抵法使其亲陈列天地如此可哀也夫柟诚无靣目见先人地下俾夫差得专美于其前也窃又恐队姓陨氏絶太公之后祖宗坟墓嵗峕伏腊无一人陈菜羮奠酒浆者不得如楚子存若敖之祀也夫柟固有一死特以臧奴矫诬坐灭郤显业废事功口无食人之粟足无立人之朝一旦与蝼螘同毙饮恨忍耻长跪逺谢于孟明视奈何不拊膺捶髀流涕泣尽而继之以血也柟伏覩执事为治大名农易其业女不忘机杼南鄙郊墟之民父老扶杖讴歌思化是召公之治也博物多识穷天地之文宻致理之极是子产之智也忠信明断民爱不忍誖无奸伏之心是仲由之义也夫执事被三盛徳柟犹卧烈熖之中甘燋烂之祸不能极声号嘑以速霖雨之泽智之所不足论也柟闻古之君子听狱致其忠爱以尽之疑狱汜询有赦无杀柟虽不佞窃觊觎于君子矣夫先王观风尽民情之变有奏献赋诗之体柟不揆昧死述鄙俚随书进闻维执事之采察焉柟顿首顿首
　　与陈一泉外翰书
　　柟闻往年执事受职走马来濬县时县主尊重廉隅豪习高其才不轻与物接明日始乘轿邸见执事之任既数日始戒官僚从事属兴礼进贺逾年柟或因执事春秋祭飨防食入公门于圜墙窥视则县主肃而入拱而出周旋委蛇宾主轻重之仪罔敢坠逸与前所闻者大异窃独不知何为而然也既而濬士大夫有所存问于柟者私道执事盛德恭爱仁贤道隆而思谦行颛而体备宏外而惠中有所叩则因为之鸣以尽其节温乎如玉缜乎如金萃乎如芙蓉澹乎如秋水泛于防澄霁而无所淆浊也曩昔县主之所以尽礼于执事者谓非出是乎哉暨柟诣御史台对发内黄见执事往来每伏谒道左执事忘其为囚以鞭挥之曰毋执事之声音顔色始得接见尤进乎圜墙之所窥识者而前士大夫所称誉果足以得其似也当是时有能脱去桎梏加我以冠履法服令之得为人其体使能诎伸坐立其手足使能持行其耳目使能视听其礼貌使能揖逊退避其口使能道古今事变明仁义陈帝王之迹而无巳也执事凭轩而听之则必有可观者今以刑僇之民为世摈斥虽欲自进已见逐于君子门墙矣柟又焉敢振金铁亢明刑扬其恶臭尘触于执事之庭哉虽然尝闻圣人乐天而知命贤者守义以徇死智士不废时以立功所谓乐天而知命者道徳备于已险夷之来非我所致凡利害升沈通塞之故举弗问焉则周公居东孔子围陈其人也所谓守义以徇死者不幸而祸变加我者或是与虽死以定分可也加我者或非是与虽死以顺受亦可也然则奚死哉死于义则止尔若荀息之死莭叔孙豹之守难彼诚深乎是也所谓不废时以立功者畧小嫌以自污藏器以待时而用其道于天下者也昔子犯负戈管仲囚槛而显齐晋者非欤夫柟以肓昧堕死刑诚见黜于周公孔子者若荀息叔孙豹则为其君引节今柟縁雠坐诬而罹之极刑即徇死其所守者何义哉独柟罪章所载一见释于御史樊公再见疑于太守张公使有解倒悬者得没其齿终其愚则柟愿为伯臣执鞭夫岂无肤寸之功以谢天下哉今特囚拘牢狴去冠饰而聨绁之其体非复能诎伸坐立其手足非复能持行其耳目非复能视听其礼貌非复能揖逊退避其口非复能道古今事变明仁义陈帝王之迹假令执事致之堂陛赐之跪使出话言不过頽然一囚而已又安能决胷臆开口一辞为君子应对哉夫柟淹狱数年心思轇轕每传钟皷及狱卒喧呼警报则便悸怖久之始能定日间与囚徒杂处或勉强一笑不过乱愁苦忘儿女思尔非有所谓乐然后笑者也使忧能伤人则吾岂可以延嵗月不死哉比年来桎梏无昼夜或为文赋腹藁成则请于司圜氏觧刑而后书已则复刑以故多鄙俗无足观然犹不以为耻而献之官府亦欲司命者知柟颇从事于斯免搒笞云尔夫虎豹恶兽君子忘其凶秽而寝之皮取其文也今柟凶秽异于虎豹而有其文或者为君子之所寝邪谨録旧所为文五首赋二首杂体诗三十首托诸生钱子万选李子应宿敬上执事倘忘其凶腐之质而寝其皮毛之文烛日月之光而赐之以不死之惠俾柟求上大夫所称与亲炙盛徳而叩其鸿音则夫圜墙之所见内黄之所得者愰然而失矣柟父母五年不葬而二子一女死阖门蔑絶无所统继濬之士大夫固能言之今不敢赘唯执事埀察
　　上郝南峯吏部书
　　柟闻昔者荆轲入秦而白虹贯日白起灭赵师而太白食昴邹衍系燕王之肆而五月飞霜夫精诚变天地奸气拂星辰此皆越等夷之干造盛衰之变关命运之防殆非人人可与揆咎而取徴也夫徳肖朝形类蟪蛄生如植槁梧亡若覆死灰然向靡延长颈极号嘑以求托化育之意弛负担之惫夫谁有蹈赴汤火举手投足拯死亡者哉柟闻荆楚连城之璧隋侯明月之珠于越湛卢之劒屈产齧膝之乘此四者天下之至宝使出自齐秦呉楚大国必将狭重期之观崇华廐以养之累踵曵跗购千金而视矣发迹于三家之市则人之蹑景昻目而观者才百之二三何则语曰犀象无位出自骄贵蒉莩草履无然下伍积居袭之渐也今柟本蓬泽枯槁之士奕世编氓业不出丘壑绮缟不曵体梁肉不适唇绳枢瓦缶长大子孙闾巷不闻金玉之声勲叶之贵拥貂貐乘鱼轩扬眉濶论视犹土梗草苴斯亦士之至贱者矣尔乃负固陋之质效矫世之志遐思逺举立于百世之下以窃慕于千万世之上诗书餙小愚礼乐诱言志依附处士乖忤权贵雕虫绮篆于辞赋之间衒玉不售置吾家体用不适焉于是乎上不能伏岩宂之侧考泉石之迹以重明主之顾次不能发经射防効纳忠信以拾取绯紫之荣下不能揆卜齮之计逐什一之利致富千金为宗族光宠夫然后张目而劒防森企足而梁父峙市井都遂之中一防穽网罹之设矣昔客有皷瑟于齐王之门者能使鬼神上下县竿不合则人将掩耳而不听宋人资章甫适越虽端凝冕裘断髪文身则人将骇砀顿走反目而不观谚有之曰众口铄金重毁销骨而柟负违俗之难抱独任之衅挟撮壤而障江河则人有惜狗马之毙痛狐狸之掩靡不爱柟一死者矣况夫潢污渎于鬼神郑声于师旷社栎弃于匠石燕砾笑于周观夸渚崖而东靣视恶知其不长笑恶于大方也夫柟罪戾如此其大适遭佣奴之变而其家益无頼图致之死要取不訾之贿厚诬抵法之刑尚頼天地日月得自明称贳一年乃复皇网掩其翮周纲缭其肤申索絷其足垣防不避囓其髪髭柟闻市廛之音商贩歌叹愈于钧天之乐薄觧束缚稍置散地跔踯偻俯愈于帝庭之美出槛域寝苫块愈于匡牀之安藜藿之饭晨至而晡进试以挺杖后食愈于紫駞之羮赭衣短裤不掩胫骭畧僃燥湿愈于鲁缟之绘吏至喜则屈膝怒则头抢地虽太史公诟辱蚕室王嘉惕于法伍李固毙身棰涂毒金铁俛首埀涎嘑天椎心而流之以血何以逾此柟闻蛟龙失云雨则覂鳞波涛殒骨泥沙士婴祸罗则毁身亡名折节狥死今柟形辱志防长谢洙泗则圣贤之逐客覧清圣之鍳则鸱鸢之余肉何地而不可委虖而柟含垢忍耻延一夕之命苟活溷壤溺血之中不能蚤自裁决贻先祖之羞徼乡里之恶者是非祸觊徼幸而利大于媮生耳窃懐蓄恨之积固有不瞑目之行故敢冐死上陈愿执事悯裁听察其至柟闻古人有言曰人固有一死或重于泰山或轻于鸿毛用之趋舍异也何则孝莫大于复讐统莫先于传子士莫重于广业昔者尚子行仁勇之事长驱赴难不能报伍奢之怨穆公属国于宋殇搆戚党之祸结怨诸侯不能定子冯之居子推污世主之量高不赏之节燔炙介山不能树管仲之功也故夫事渉过计于前驷马不能防之于其后矧死生之际得失之大机柟固熟思而详议之矣唯执事推心加听焉曩者柟寘身圜土出归谒先人于淇门敝庐未几而黄池之孽作黒山之贼举抉垣破屋戕先人而火其室先母埀白髪号哭不逾时而逝者岂非悼痛先人不首牖之故哉夫柟孤立无兄弟犬稚甫九嵗即亡次子三嵗亦殀死寡妻孤女防然在室族人攘利变易不测窃恐栢舟不可为誓陈人之媵或加于我卢处子矣柟闻墨翟弃室而说诸侯百里奚鬻秦而相寗戚饭牛以干桓公此三人者岂窃世主权利富贵取声誉天下哉要之各乘时奋智行义逹道树勲业为不朽尔夫柟自穉齿学章句长而被儒服诵法周公孔子之道思欲附防古人效驽钝之姿蹇歩铅割麤有所建明于斯世也然瓦砾之材璞匠所弃制科之不收缙绅士大夫之弗齿中风狂癎触昭宪之网弗出者三年矣柰何遽死而不急声燋嘑于执事左右哉由是观之举子推之隘者则士不宏迹宋穆之谬者则统失绪持尚子之操者则狥近名孝不寛昔曹沬将鲁不死三败之辱于柯之盟则挟匕首劫桓公还鲁之侵地以雪衂师之耻今柟欲包曹沬之羞以反三子者之见而后伏斧锧之刑尸藁街之观欻然长逝少谢造物之私执事胡不少埀怜惜宏天下恢廓之量忘其出身之微越于世俗之恶拯袂水火雪淹滞之寃以成愤抑之志柟即白骨复生载覆盆而被日月之光者果谁之赐哉
　　与陈龙泉大理书
　　柟闻物有异类而同情者故衅牛觳猛虎负隅麋鹿走挺柟窃以为禽兽之性怵于死不过恶中伤血肉惜毛羽骨角而外不知事夫人则不然特秀万物善智慧悦亲戚交游急耳目四肢之爱临不讳之期陈取冠履故物罗列诸儿女妻妾满前执手喟唈语呫呫属后事视禽兽无所省而死者逺矣夫君子则不然任天下重器身百世之规道谊未尽下见淆于闾里而上无王伯之遇不幸遭变则含秽诎辱严周身之防以图事末效视夫人畧知省而死者亦逺矣今柟无君子之行而私有志焉自爱于其死日者柟以佣奴故坐法御史樊公察其诬而出之明年殷公按郡寻寘之死而柟父母在殡啣不共天之寃絶宗祀之绪濶伦理隳民彛姓名不着无补益于世与盗贼同毙于法伍则柟安得不寒心酸鼻而死哉即死不过于二三禁吏之手与羣儽呜呜相悲咽而已又安得诸儿女妻妾满前执手属后事哉且犴狱幽虐之地一夫辜死则暴之数日始出落髪髭变肌肤巨防如狼噉其靣目甚则羣啸抉腹嘬其肠胃脂膏相靡于垣墙之间是不得惜毛羽骨角如禽兽矣今柟待死何以免于是窃闻礼君子决狱有赦重附轻之义思柟骨肉无见笑于牛虎麋鹿则执事之赐焉唯留意幸察
　　上呉少槐吏部书
　　楚顷襄王好畋猎獒齧御人胫州侯夏侯请从磔獒楚王曰已卒饲之虞人之饩庄辛见楚王曰臣闻大王猎獒齧御人胫也有之乎王曰有之曰王之獒孰与于王之御人王曰御人贵夫王不赐之磔也已甚矣而复予之饩此王率兽食人也楚王曰先生之言誖寡人奉先王社稷虽不肖岂敢比于率兽而食人日者獒将烹寡人已令处獒深宫深宫不逢不若诳尫之厉不敢为妖祥此獒之桃涂者也它日獒在朝暴客邪佞之徒不至持防宿卫之士日事高寝此獒之防阿犀甲坚城方池者也又它日獒出郢超黔中过夏州还猎苍梧之野轶熊虎防豹裂脑血鲜于岩谷之间穷躯彊干之兽走东齐青丘境上此獒之碆卢矰缴药铦防穽之利也夫獒备三能寡人弗恤从贵人之请是磔三能也寡人何靳于虞人之饩庄辛曰善王之已也存獒三能夫柟齧仆人之胫讐家因矫杀之厚诬之死执政不肯深原论曰抵罪此獒之将磔也甚矣夫负死罪待磔诚不足惜窃悲夫先人暴露二子就亡卢氏之鬼将乞食于谁之原乎执事诚已柟死编名司里保副之间詟服犯教之民如驱豺狼柟且为乡里桃涂獒矣若不获命愿赐徒配逺放焉处都防监门持防禁呵国之奸细柟殆亦为要路防阿犀甲坚城方池獒矣抑亦徼惠太公之世得赐流窜荒裔乎抗旌西夏还戌渔阳砺劒饮马长城之窟使白狼元菟间不复烦朝廷宵旰柟将亦为国之碆卢矰缴药铦防穽之利獒矣夫执事悯柟一死听命以图事三效此岂独楚獒被显惠防福泽于顷襄王哉
　　上张鵞山侍御书
　　柟系狱刑罪深重蹈不测之诛忘日月晦朔之变形貌销秽伏棘垣而待鈇鍖者于兹七年矣然犹不揣辄上书当道自明以求幸纳于速化之域是非独爱狗马之命故为是谍谍尔诚以事实极枉议者因縁文致不肯平反即柟生不能辨一日陈尸东市饱防鵶豕犬肉滓既化则柟又安得以浮游魂气往来于王公大夫之前开口一雪其寃乎由是进退无据慌汗号呼于鼎镬之间以毕其余悃而敬闻命于下执事柟闻传称舜为天子臯陶为士瞽瞍杀人如之何曰执之而已尔夫瞽瞍天子之父而臯陶执之为能用法焉设使匹夫匹妇罹无妄之刑事可议也情可疑也献谳之辞不能持其平也则臯陶将惕然弗安若已推而纳诸沟中申其诬弛其刑不正其辞不已也然则臯陶何心哉母亦曰法者受之天者也士师者奉天之法以佐天子者也吾执法能无天子之父而不能恤匹夫匹妇之寃敬于大慢于细防天之法士师之罪为有大焉尔故其言曰天讨有罪五刑五用哉又曰与其杀不辜宁失不经是则臯陶而已矣柟为雇工人张杲本家图死县官以私怨寘之大辟暨柟奏辩下大名张公勘问仍作雇工今大理驳章曰张杲之死似非一人一手所能致恤刑覆勘曰本犯执称殴死张杲系雇工偷麦坚不输服是诚其事可议焉矣情可疑焉矣献谳之辞不能持其平焉矣设使臯陶见而覈之将执其法而遽杀之欤抑亦申其诬弛其刑正其辞而原之欤不然何臯陶向昔施于匹夫匹妇者今独薄之于柟是岂士师有二法乎哉或诘之曰子言诚似矣然子文案连抱穷年之狱孰肯忘上下之嫌孑立以救子哉柟曰不然狱文诚无所疑在所不宜开苟有所疑虽百世之下犹或非之况乎数年之事是非之公尚可问之三代直道之民也邪昔者梁人有继母杀其父者而其子杀之有司断以大逆孔季彦救之而免南康囚法不当决监司欲诛之周茂叔掷板于地将弃官归而卒全其人是二公者浩然之气直塞天地故于今不衰焉迩年廵按胡公按郡诸公救柟曰寃胡公曰此卒不可杀以待来年察院尔柟愚虽不见明然感天地覆载之恩者未尝不耿耿于懐也何独私念孔季彦周茂叔云执事盛徳遗爱流布魏郡南鄙之民被照临者仰如天日柟固窃处圜墙恒切私孤子之望父慈女之慕母不啻过也縁执事在古臯陶之位故柟得以臯陶之说进辄复忘其臭秽敢献俚辞文四篇杂体诗四十七首畧抒寃唯执事埀察幸甚幸甚
　　与耿忠庵进士书
　　孟冬十六日台人某来揖司圜氏曰汝为我语卢柟属者进士耿公过濬访而寃状曲埀愍痛诸所云要防谓斯世缙绅元老诸公怜而狗马文辞早晩消息得原报柟愚闻此伏地叩头泣血下曰柟不肖弗遵师训蹈履乖妄鬼神恫怒横被谴厉疾首圜门抱不测之诛为名教所不齿者于兹八年今耿公乘驿传未遑税鞅遽赐问一囚抑不知柟以何因縁得见幸如此然柟知有所感矣请敬陈之夫天地万物交错水火相薄精气感通象类流动各以召应故易曰寂然不动感而遂通天下之故乐记曰感于物而动故形于声夫感通固神化之能妙用符契之机也独无观于防稽之山夏后氏之穴焉尔乎豅谾防岈寥乎其深虚也不知夫地气至则泄灵祲出云雾变化虬蟉盘旋如车葢旗帜尽幻怪于山谷之间向之静渊者转而制然轶荡也夫夏后氏之穴其感之微者也因是知丰山有九钟焉邈緜旷漠偊乎其块独也不知夫霜降气凝轰阗雷触天然自鸣于大荒之野朝游乎瓦砾夕谐音乎玉磬转移之间比于师旷之耳夫丰山之钟其感之微者也因是知沙丘有鸟焉秋深蛰籋口向宿不知春社既临儵然窃罘罳入华屋少出于珍竒花木之间泠然而乘清风飘揺乎太清虽有碆卢矰缴之施弋人将弗加乎其上矣夫沙丘鸟其感之微者也因是知燕臣邹衍緤颈系狱頽乎其刀锯之骴鼎镬之胾也不知夫昭王感吁霜之事按剑觧顔尊为上客卒之推运五徳谈天地四海九州之蕴吹阴谷之律使五谷繁殖夜为虏昼为宾夫燕臣邹衍其感之最着然尚违逺而难言也因是知今日之事柟尝受诬大辟伏金索贯三木与盗贼妃伍惘乎自分为天下大僇也不知夫耿公方受命南还掲旌黎侯之国而威驰乎燕赵之外触臭类存寃儽令柟违去涂炭存先祖祀毕少壮之志雪一剑之耻然后仆质横分以身首谢士夫即柟瞑目而耿公之徳已塞乎天壤矣夫柟囚居九幽之地有内死之心无外望图生之意台人云云葢耿公感之以天也而仆长跪逺谢动之以人也夫积诚弗竭则着之言辞言辞之不足则摅之以为文孔子曰言之无文行之不逺谨以荒疏并旧作四赋十册敬上伏唯高明埀览焉柟顿首顿首
　　上春陵内翰书
　　前五月内节判冯公来署濬事之三日临狱阅囚出明公所示手书文采巨丽恳恻过甚皎乎如春阳温乎如挟纩既枯之骨勃然复兴此诚造化生育万物之私非世俗偶然一得之效也柟愚不胜怆恨伏念五六日抵于旬月精爽沦防慌怳如失东望稽颡无涯涘窃唯载古在昔贤豪之士显于侧陋若侯生见顾于夷门冯谖防任于薛邸毛遂脱頴于赵庭薛公纳眷于旅次是皆感防风云遭际世运适见龙之时而受知于大人者也继兹以往世道交防纁苍璧之仪加于世胄丹书赤训之章不出侯门陈平之巷絶长者之车韩康之庐乏束帛之戋过此而言取士于管库鱼盐之间者吾未之见也矧夫弗洁之囚三木囊头长锢犴狱者哉夫虎豹之皮人取其文而或畏其凶犀象之骨人爱其材而或恶其秽是非虎豹之罪皮与骨固足以厚人之疑也柟以佣奴故致晋师三豕之疑渉乐正防一足之误防法象之地备搒楚之辱殚周勃之金呕条侯之血虮虱生于肘腋胼垢长于肌肤县衣如鹑结髪如茧节届暮秋狱草委歇仰视鸿鴈嗈嗈南翔思欲振羲和之辔顿大龙之首折若华于阳渚蹑倒景于崦嵫天路永遐喟言莫升神往形留我劳如何昔嵇康以忤权而临刑蔡邕以浩叹而当僇陆机以膺谮而致命祢衡以抗俗而膏钺此数君子者功成行着生则县名于霄汉死则埀芳于竹帛长逝瞑目夫复何恨哉若柟读书几三十年叨光于礼乐之域猎芳于词翰之林上不能效驽蹇之力于当代下不能立清修之誉于乡闾徒以曽参杀人之谬与盗跖聨颈而死嗟乎人生至此能不悲哉顾念形影实知凶秽柟窃自分当为世所弃又安敢蓄不訾之懐望大君子收恤明公道塞二仪光照四海奎璧之章格于上下鸾龙之文奋乎逺迩将使徐陈奉辔应刘扶毂屈原拥篲于前子云担簦于后此足以徴明公天挺之聦显昭代人文之盛矣今上注意翰藻明公制作实回圣眷虽汉儒白虎石渠之遇蔑以逾此夫盛徳显位巍巍如彼令闻广誉赫赫如此然犹投人夜光徼福囚虏慰寃魂于梧丘觧贰负于石室埀太息于幽垣示昭旷于天下孟尝平原信陵诸君号称下士未易几此柟感恩无地敬敷委曲临纸抆涕痛深心骨唯不惜帷葢终惠犬马益幸
　　与孟龙川书
　　龙川执事庄周称膏以明自销漆以用而割樗栎之材以痈瘇不适用而寿窃尝笑此语为不关世故堕四体偶槁木土石能言误斯世而已及观夏商末主杀龙逢囚箕子刳王子比干彼三贤者视死如往明惟恐其不销也用惟恐其不割也未尝假以痈肿不适用而寿则信乎周言果为过论也夫龙逢箕子王子比干乐然而死者其道诚有所重故生而有不用尔曩使苟于杀身无关纲常伦理之道此与匹夫匹妇自缢于沟壑同彼三贤者尚肯销其明割其用溃其痈瘇徒适用而弗寿邪然则周之言或有可取欤今有人荐高第职在司谏或监察御史给事中官犯顔直谏膏身鈇钺与龙逢箕子王子比干游则亦何恨于死也若乃读书行道身未荷人之禄手无析人之圭徒以讐者文致矫诬啣寃抑负明刑与一切盗贼奸宄无頼之徒同毙抑安得不有感于庄周云仆系狱事本末执事悉僃而我卢氏在濬世世业农无公卿朝士大夫显贵故仆得罪后无一人肯援手者而仆亦不敢出私怨言分定故也假若赵盾受械狐偃当僇柳下惠城旦子臧季札充匠作子产季良叔孙豹石碏拟流窜有力者坐笑而观之彼数君子者能无怨乎哉夫其怨者戚之也不怨者疏之也戚之故民无所不致其爱也疏之故怨而有所不屑也奚若是分定故而已矣今世大人君子有能兴哀于不报之地仆得末减远徙边塞汚沙漠血刃死为国殇虽未能从龙逢箕子王子比干游比之徒死圜墙无分毫効力当代者不亦逺乎哉私念至是前庄周所谓爱其明惜其用守痈瘇无用而窃寿者仆诚无取焉执事以为何如属者闻执事于王四府耿进士前极称仆见诬状又出所作四赋尘上此造化生物之妙也铭刻铭刻持奉滕王阁图乃正徳间山东马生手所摹者尤工致其画额记中语率仆防言执事一一详之始见不知其肯为仆一雪涕否也令器朔平华平俱才识高迈恨不能相见语唯执事善教不枉其材幸甚
　　与王凤洲郎中书
　　柟负质犬马不能操执有所自立中风狂走倾跌谿险衅沴所积卒与祸防往年谢逸人四溟状柟寃诬明公哀其侗愚为柟白请上官蠲出埀死之齿既又为之诗以志喜音节恺亮寄情凄惋真可以借金石感鬼神令人读之呕心肾流涕埀血无已也柟承此北向叩头不胜怳恨窃谓柟刑僇小人未尝接侍大君子顔范而荷眷如此独以往时犴狴森宻无由裁报中心怆热忽忽弥年今始脱刑网伏迹茅茨将餙固陋之愚欵则辞蹇而渎听钳口是尚甚非仰答鸿钧播物之义故敢畧陈微悃唯高明采察柟家世农亩无王侯卿相之贵尠气熖薫灼之势绳枢瓦缶长大子孙独柟颛防厠诸生讲席防不能以此时对扬三防上辅明主又不能资借夙儒鉴视已之毫髪恣睢傲物获罪上下斯已自分投迹豺虎矣庚子嵗佣奴狗盗本家排塌岩墙扑死时贤不察寘柟极刑囊首钳足囚鞠幽室恶吏好货搒楚毒至吞声饮血苟活于溺溷之中者十二年焉夫柟始之以嫚之罪继之以殒躯之祸濬之父兄信虽仁贤见柟如是固己视为蝼螘之肉而柟岂望全其首领复拜祖宗之坟墓乎明府小峯陆公莅政之初笃察寃抑为柟平反穷辞极力于台宪之际然后氛雾再廓天日迭见嗟乎时既逝矣魄既澌矣忽焉来复此何世矣所恨二亲并暴二子同防终天永诀弗克临葬出狱之日托迹闾阎偃仰穴豂傍徨四壁临日顾影悄然伤魂焭荧之思劳积曷已昔杨子防既贬斥谓小人全躯悦以忘罪彼特以荒滛自娯良未极夫此尔嵗防濬邑犹甚柟妻女八口亲舂糠糢拾鳬茈草根以供煑炊夫数理所不能过者虽大圣亦不克免仲尼天纵至其变也厄于陈蔡矧柟胔骴之末夫复何所云窃又恬于利势每读乌倮猗顿传见其贱市贵贩逐倍万之利辄汗流被靣贵人之门耻为曵裾蓬箔烟囱举目言笑非唯世之防柟柟以防世矣缙绅先生见柟如是哀其穷时时存恤而柟亦逡廵惶惑不敢出见谚曰焚其齿曵其尾伊谁之耻斯柟之谓也抑予又将何所怨怼柟鄙秽谊不敢以此言进者仰惟明公尝出柟水火负戴之私切于夣寐其处已行事恒若懔越惟恐不能奉承徳意以伤公知人之明惓惓之冐死上闻外録所作文赋诗共三巻随楮呈览乞叱入裁教幸甚幸甚
　　与申洹野书
　　伯乐适燕燕王请见曰燕虽小固冀北天下之马薮也寡人有马愿先生相之伯乐曰喏燕王召圉人撁上乘以见马肥而茁润黄金白璧之光流于月题伯乐曰奴马餙之尔明日撁中乘以见靡鞭防絶两衔介睨腾跃而趫齧左右也伯乐曰骭马不可御尔又明日撁下乘以见□溺胶其腹菽汁液其髪骨象崚进之如有疑也退之如有思也俛而喷仰而鸣若有所言而不能也伯乐改容变色一举而三失走见王曰臣相马三日一不中法今见王之下乘夫下乗固天下马也而王斥之外廐母乃枯之皮毛而不能索马于牝牡黄之外乎燕王曰谨谢客寡人弗识也夫今天下之士华言善服者居上乘奔利据要者居中乘言行成上微君相之遇下见困于草苴泥涂见恶于乡里者居下乘足下于贫贱之士则延之于阁宾为上客赐之坐及之话言足下胡不枯之皮毛独能索士于下乘哉子相士之伯乐矣
　　再上李东岗书
　　柟闻鲁使人于宋逾梁父之险扪纎葛陟鸿崖俄而力屈絶投坠大壑中三年饥茹松栢之叶而渇饮霜露吸夜气风雨之所激射蛇之所吮齧山精魑魅之所揉捽艰苦殊状其濵于死者数四矣然其人极声号嘑求捄于途旅往来者然皆闻之去而弗顾也间有顾者不过攀危木践滑苔侧身俯首矉视嘿然骇栗辄引去不捄然卒未知其人死与否也明年鲁人伐宋攻其城公输子载修具轒輼器械往过之而其人犹存活力疾嘑之不已公输子埀长绠千仞下飞橹云梯以致之其不及崖畔而康居者寻常尺寸之间尔然徽纆中絶愈益堕其人几死夫然后知命之穷极理数之未至终自恚愤至死而无所仰矣柟向昔不遵师训陋寡闻道瞑行径趋倾跌殒仆沉居圜墙之中食恶糗糒饮蜇毒之水金铁钳其胫虫蚤蠧其肤寃厉号嘑之鬼振于梦寐震嘷哭而望救于世者于兹五年矣然亦有闻之弗顾者有顾之嘿然骇栗引去者竟未见其能披髪缨冠而往捄之者也往年执事自谏垣临治大名柟窃私心喜之曰李公位隆徳盛道光而化普行独而思渊浩然之气塞虖天地执造化之契而施再育之恩者此其人矣于是仰首长鸣极其声而号嘑之时御史胡公行执事慨然与张公呉公明其寃而抗捄之益力虽公输之救鲁使不过若是恩也向使胡公少有察笃天隐之意出柟幽谷隮之崖畔以抒执事一夫不获之忧抑亦何损于政而乃隳柟渊壑踣踬弥年虽兴哀望至窃恐公输厌闻而长往弗顾令柟陈尸坑谷喂野防鸱鵶宗祀灭絶妻妾改醮则先人之柩谁能泚颡睨视覆以一杯之土哉夫柟罪文始末执事已悉今不敢赘但张杲实柟佣人彼家排墙扑死遍体伤痕夫岂柟一人一手所致佐见俱悉苟讯及之其情立见矣今刑部驳章覆勘坐此龃龉乃张公复令濬县勘问夫积狱既久若使下官奉承刑部风防罗织成狱是犹重关金墉而固之以键又安知死所哉伏唯执事阐公输之仁哀坠壑之难接之长绠飞橹云梯以慰柟极声嘷嘑之望庶使坠者不死葬二亲之柩全妻妾之节长育嗣以成我执事兴灭继绝之惠柟少长一日毕尽志愿执事所赐岂有涯涘哉

　　蠛蠓集巻一
　　钦定四库全书
　　蠛蠓集巻二
  </div>
  <div class="pagination">
   <span class="current-page">
    1
   </span>
   <a href="蠛蠓集_page2.html">
    2
   </a>
   <a href="蠛蠓集_page3.html">
    3
   </a>
   <a href="蠛蠓集_page4.html">
    4
   </a>
   <a href="蠛蠓集_page5.html">
    5
   </a>
   <a href="蠛蠓集_page6.html">
    6
   </a>
   <a href="蠛蠓集_page7.html">
    7
   </a>
   <a href="蠛蠓集_page8.html">
    8
   </a>
   <a href="蠛蠓集_page9.html">
    9
   </a>
   <a href="蠛蠓集_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
