<!DOCTYPE html>
<html>
<head>
    <meta charset="UTF-8">
    <title>媚幽阁文娱 - 第 3 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>媚幽阁文娱 - 第 3 页/共 16 页</h1>
    <div class="content">　　以嬉笑为怒骂目既忏矣尤宜忏舌 

　　○戏题酒社移黄生文 

　　马之骏 
　　糟丘之神、酒泉之伯、旁拉杜康、上邀仪狄、时援情以定辜、遂声罪而驰檄、粤自孔称百榼、尧号千锺、一石妙传于齐赘、八斗密益于山公、郑泉则为壶而愿往、伯伦将锸荷以知终、莫不留名于饮社、垂誉于谈宗、葢亲故相逢、觥筹迭主、绛烛高烧、翠眉低妩、挹爽气以怡魂、接微言而沁腑、在有欢以毕陈、亦无悰而不吐、长鲸之吸川遡迟、羣豕之接波堪伍、或巳去而复延、在将疲而忽鼓、易不速以蓍爻、诗无归而赓谱、较往贤庶足无惭、在吾党之所必许、乃有思和黄生者、宛具须眉、早躭曲蘖、壮年微过于陆机、齃鼻颇同于蔡泽固尝窃负大户之称、妄与入林之列宁知其□鼠之饮无多、沟浍之盈易竭、望尊辄倦、把盏俄醺、秩秩初筵、尚勉看其撑拄、沉沉良夜、遂渐至于纷纭味宁别于从事、令不听乎将军初狂花而病叶遄露齿以张齿 长寄汪洋于肴核沾浙沥于衣裙虽行行忿争幸免灌夫之过乃傞傞屡舞有同卫武之云甚至 【 □尽】 即坐 【 丑态】 欹倾沿门丐贷匿影而立市中抱头而逃户外喉嗫嚅以难吞气坌涌而欲败腹同怒鼃。岂勇夫之式遇越王。声比哇鹅。若廉士之归从兄戴。乌鸢望而欲争蚊蚋集而羣嘬。乃行矣复有后言。且叩之必以诡对。葢技止此耳。即坐忘以奚加。夫召岂徒哉。仅肉食之是快。于是珠榨蒙羞。银罂献诅。红友矢谋。黄流作语。泥一丸而闭关。法三章而固圉为屈子任其独醒惟公荣可以不与请自今束身裀席。绝口桮觞。或侣巢父。酌清泠之水。或随桑门。餐般若之汤。免呼刘毅之雉。永捐景山之鎗。字曰逋臣。效北山之移孔。班于俗物。类尉氏之嗤王。庶几曲部员清醉乡俗正在勉强以犹贤。可酕醄而中圣。平原之期续展高阳之侣交庆。即此崩摧受款。业可比于前禽。倘其奋迅赎□。尚 【 尚不绝他】 有须于后命。 

　　视北山移文更趣 

　　○祭倪武双太史文 

　　李炳 
　　呜呼、士有一旦之遭。可以跻华膴。躐崔嵬。若既遇而旋殒。则豪杰之所深悲。士有千秋之业。可以垂鸿名。流景曜。倘方吐而辄秘。尤英雄之所同悼。况乎署登金马。名在木天。香披玉皇之案。藜燃太乙之烟。出入旃厦时觌天颜。俄晋列于宫宷。蚤需次于台垣。抑且纂修伊始。史局宏开。纪载待董佚之笔。网罗需班马之才。一时盛事。千古鸿裁。业巳廑纶扉之劝驾。柰何方向用而忽摧。呜呼、公学如海宏深浩衍。综惠子之五车。抽邺侯之万卷公笔如花鲜新藻润。谢朝华于巳披。启夕秀之未振公才如锋铦利迅速。文捷成于倚马。句蚤赓于刻烛公器如璞匿采韬光。宁韫美于在匮。耻跃冶之不祥公怀如谷冲兮不盈。遵上善以若水。独抱雌而守清公名如揭无翼无胫。走高价于五都。名流于焉声应若乃坦衷直肠磊磊落落仁可捐金义无负诺时 【 摹肖如生一字不溢】 高视而阔步鄙曲谨之龌龊契同心以兰  洍更无疑于簪盍命谪仙之斗酒。纵啸歌以斟酌鲸吸百川谈该九畧脱轩冕之羇绁。轶尘世之埃壒旷达似晋而跬步在名教之中逍遥似庄而道术融君子之驳猥琐者逊其高明。任诞者服其检括。洵海内之人豪。亦朝绅之榘矱。溘焉长逝。天意何若。岂真白玉之楼成。遂令游岱之魂夺。淮海忽黯其无色。词苑胥惨而不乐。吁嗟乎、吾侪兄弟、能无惜同志之湮沉。而痛斯文之摧落。呜呼、巳焉哉、公既逝矣、天不可问、公自达者、计无遗闷、忆公未第之日、曾预以禄命而自信、何季主之有权。倏龙蛇之在运。电光石火。俄焉一瞬。虽颜跖不可以并衡。而延促同归于一尽。如公才美。清华早奋。固巳名显而身荣。而吾侪终不能少解于悲恨。呜呼萱堂未老。玉树盈庭。巳疏恩于北阙。将济美于南征。报劬劳而舄奕。开象贤以峥嵘。公方且俯仰无欿。含笑九京。同羽化以自适。骑辰尾而霄行。而吾侪乃追思惋惜生死撄情。安知公不笑吾侪之束于见。而不达于生。举酒一奠。澘然涕零。 

　　武双先生文章肝胆酒隐诗狂俱堪排突一世人琴之感每劳梦魂读此文暧焉如见令人回翔披诵而不能巳 

　　○祭张雎阳文 

　　倪元璐 
　　维神雄挺鹄搴、恢奇骏起、南阳降嵩、雎阳止水、其气在须其义在齿姬人雀鼠、尽为国死、祖父官乎、男儿死尔、提许掖南、寒安堕史、有唐上忠、延今永祀、曩读其书、有泣有舞、昨经其祠、有吁有诩、长春寓官、吴昌别俎、范其雄仪、式于下土、持酒酌神长言细语凡逢叛人怒须勿沮有臣奸君有 【 先生忠义拄往不禁】 将逃圉并施神鞭以襄国斧庙貌初孩。蒸尝惟祖。始于吟蚊。卒于雷鼓 

　　读武侯黄陵庙记而知有平蜀之功读先生此文而知有锄奸之烈 

　　○祭震女文 

　　沈承 
　　万历己未年冬、下浣之三日沈承之长女阿震、以痘不发而殇、藁葬北邙之次、其母薄氏、日称念梵书、资其冥福、复促作一疏词、笔不忍下也、于其三七、当荐熟食、乃为文哭之、焚于其 【 便含情无限】 所生前跳弄之场曰、呜呼、痛哉、汝名阿震。生于丙辰以丙辰字。故取震名。汝生之初。我寔不喜。三十许人。不男而女。迨汝未期汝即可怜。以颔招汝。汝笑哑然。当此之时。周妪褓汝。衣不解带一夜十起。饱就妪眠。饥就母乳。妪因汝故。亦几委曲。移湿就干。补疮剜肉。烦则母瞋。省则汝哭。昨岁戊午。我命不济。频出就试。割汝而去。周妪既死。试又不利。归来牵袖。索物而戏。有汝在侧。愁亦快意。汝齿日添。汝慧日多。呼爹呼姆。音不少讹。常手弹门。自问谁何。我侄来时。汝呼曰哥。戏攫汝物。汝窜而波。我舅来时。汝以衣拖。呼声曰母。旋笑呵呵。汝伯来时。作宾主陪。擎杯曰请笑者如雷汝祖入乡。汝又往苏。经年不直。问汝识无。应声曰识白帽白须汝有外翁。一面未曾。问客何方即曰北京汝之外姑。视如身生。凡三五次。挈汝苏行。三更索玩。五更索果。父母留汝。汝反不可。顾谓我曰。阿婆思我今年六月。汝有疖灾。我特往苏。挈汝归来。摩娑患处。其色甚哀然不敢哭。恐哭不该。每持果饵。必窥意旨。不色授之。不遽入齿。每所玩弄。误有损伤。小目怒之。敛手退藏。汝母过严时加栉束。惧汝长大。习惯成熟。我意亦然。但私相嘱。婴孩何知。且随其欲。汝昔在苏。父母归娄。问汝何依。欲去欲留。言虽不决。意在两头顷汝归斯。喜不自持。诱汝怖汝。假面作痴小筐提枣矮座啜糜口诵大学。手拜阿弥握枚赌胜。遶屋争驰咍咍拍掌。自喜为奇。不勾半月。即汝死期。天乎命乎。神仙莫知。汝未死顷。召医诊视。或云风邪。或云癍子。风不可必。癍似有理。至今思之。不测所以。汝善话言。此际不语。声嘶气断。张目而已。环汝而泣。汝泪亦泚。呜呼痛可忍言哉。论世俗情。女死何哭。论我生年。壮大穷独汝又颇慧。虽女亦足。谁知鬼神。虐我太酷。先汝十日。汝妹阿巽。少汝二岁。与汝同病同三日亡。汝所狎认。今汝无伴。当与妹并。汝稍能行。妹立未定。往来携手。相好无竞。若逢汝妪可更一问父有室顾父有妣闵但往依之。必汝提引。所以权庴。亦近顾侧妹小汝携汝小顾掖他年卜地。葬汝同宅。我今思汝。不能去怀。汝若有知常入梦来缘或未尽。可再投胎。所诵金刚。并诸经呪。设羮燔钱。付汝领受。汝见冥王。操手哀叩。侬实不寿。侬实无咎。侬生贫家。侬甘麄陋。糁粒必拾。以畏雷吼。襦履必惜以爬微垢神有诛求侬年实幼鬼有陵轹。望神为佑。但可如是莫啼莫哗地府之中不比在家我今作文汝不议字但呼阿震。汝父在此哭汝一声呼汝一次 

　　●媚幽阁文娱 书 

　　明　郑元勋超宗选 
　　陈继儒眉公定 
　　郑元化赞可订 

　　拟曹操让黄祖杀祢衡书（锺惺） 
　　拟西子恨范蠡书（李之椿） 
　　诉父冤书（魏学洢） 
　　与钱御冷（畧　方应祥） 
　　柬李衷一（畧　方应祥） 

　　○拟曹操让黄祖杀祢衡书 

　　锺惺 
　　孤白、闻足下乃遂杀祢衡、惋叹弥日、何足下高于视衡而浅于待孤之甚也始孤送衡于足下、或口、此遣之死耳、孤问何以知之、曰衡小有才、负重名、不逊、恐其不察、妄意主上忌且怒之、必杀衡以顺主上之意孤曰、不然孤观孔融荐衡书其言过夸然以为衡必有才用智数、如荀彧郭嘉等、可备帷幄任使、及观其人狂而騃耳然其效犹未能遽至杀身、姑使为鼓吏以观其后、而其狂日益甚不可瘳、孤使笑而哀怜之、才士薄禄一、至于是、然其山鸡之羽、文采可观、泽雉之罹、气介堪重、岂有为天下驱策智勇、而不能卵翼一衡者。孤又耻值之。其跳梁方炽。决不能恬然食孤之食。听孤之教。便置之安厝之地。然衡书生接霸王之时少见孤宽容以为天下尽如是不若使游羣霸问以炼之知足下性颇卞急使其就绦縼之上、圈槛之中、以调伏其狂騃之致、庶几异日、得如王粲陈琳辈、孤当有以处之矣不然而置足下所、衡不得复发其狂疾亦有以自处不至流落失职此则孤区区之念也、语曰、智胜贼、能制贼、足下割据一方、其略当有过人者、岂遂效儿女争鬪口语、不能容置此子、且孤送衡之意、极不难知、孰意孤反用足下卞急之性、为杀衡之具哉孤不能不负衡则足下负孤甚矣。若谓孤有怒且忌于衡恶有杀才士名而假手于足下此又不然、衡有何可忌、孤有怒于衡、即杀衡耳、且杀衡又何损于孤孤所杀不尝有十百倍于衡者乎小儒愿子为之咨嗟释憾于孤。而有识不闻以为非。以为此曹虚名诳俗。辨言乱政。少正卯华士之流。大人之所必诛。而衡非其人也。若衡者所谓不足杀而可怜且可使之调伏而处于王粲陈琳之列者也夫王粲雅士、又穷而归孤、此不必言若陈琳之辱孤、又过于衡、迨其归命之、后巽驯可念、则孤诚心喜之、岂有又送与他人、待其仆仆倦于往来、而后饮食教诲之无巳。而至于杀其身哉。使衡卒不免。则孤之过。而足下至疑衡有高才重名。孤不杀而遗之于足下此则高于视衡而浅于待孤之过也夫刘备者、孤尝许其天下英雄。惟备与孤耳则孤所忌宜莫如备备将关羽亦臣隶之皎皎者、堕孤掌股者数矣、孤皆抚之、巳负孤、而又纵之、而又抚之、而又纵之、终始成其义、孤岂惮有杀英雄名凡以王伯将相之业非杀之所能取胜俟其运数有所归智勇有所穷而后承其敝丈夫举事、从古如此、况衡之不足杀者乎、此非足下所知、聊为足下道之耳、若足下杀衡、斯又不足怪、足下思之、孤白、 

　　黄祖杀祢衡、所谓虎如食人、不避豪贤斗筲之人、何足算也、若老瞒辈、又当别论此正文写出一段横罔之气、其可恨又甚于杀衡不知者误以为为奸雄出脱耳、 
　　青莲诗云魏武营八极蚁视一祢衡议从此出然必如是方见奸雄胆智耳 

　　○拟西子恨范蠡书 

　　李之椿 
　　嗟乎范大夫、今乃成吴越耶、吴越衔仇有日矣、我两人何不幸而居吴越间也越幸而有大夫吴不幸而有大夫妾幸而逢大夫妾不幸而逢大夫居吴越大夫幸而遇越大夫不幸而遇吴越仇然则大夫之不幸、越之幸也、越之幸、吴之不幸也、吴之不幸、妾之不幸也、妾身吴、宜作吴吟、苐不能不念大夫、不能不恨大夫、大夫以妾报国、妾何恨、大夫何恨、惟妾何以遂成吴越也、恨相逢不在大夫沼吴之后更恨相逢不在大夫仕越之前耳大夫身为楚人、气吞七泽、才吐三湘、容与鹦鹉之洲、逍遥凤凰之山、身楚、即当仕楚、妾与大夫宿有初姻、虽身在越、安知不天作其合缩地至楚、触缘会大夫、大夫之忠于楚、必不减忠于越、顾楚雄甲天下其报吴仇也、何难、大夫身轻志淡、或偕妾老洞庭之波、岂不称良遘哉、大夫何一代舍楚而越也、使妾亦生在楚、奇缘逼合、预期面缔、大夫必不游越、纵游越、妾必偕、方将老于苎萝柰何苎萝先为妾恨薮也越王曾称伯而吞吴至今吴宫人能言之若能永守此雄风、宁至请行成而自辱、大夫方与大夫种位相爵侯、高歌广燕、妾获备箕帚以终身、越王夫人、亦无会稽之耻矣、会稽之耻、妾耻也、丈夫以二君为大辱、女子以二夫为大辱、妾自浣纱归后、夫非大夫夫而妾哉、今乃作吴宫人、何异泉下人子、意者大夫翻恨妾 【 少伯无此志】 不蚤一死、其不死者、大夫故也、爱大夫、遂以身归大夫、以身归大夫、遂以死许大夫、以死许大夫、遂以辱谢大夫、以辱谢大夫、又安得不以恨贻大夫、大夫知妾在吴宫之怨乎、含怨而不敢言、积怨而无可诉、百花洲上、花怆神也、香水溪边、水流泪也、锦帆泾里、帆断肠也、销夏湾头、夏焚心也、妾步不惊尘、动无履迹昨者偶去灵岩、忽忆大夫甚益恨甚趾重成痕、回顾动成悲咽、故时时欲死、时时不敢死、既不死于当日、又何死于今日、逐队歌舞之场、勉为煽惑、以图一当、以洗会稽之耻、以报大夫、而幽独无语之时大夫魂横妾目身横妾心天乎、大夫、大夫、今遂成吴越耶、夫差溺伯嚭、而憎子胥此必亡之道何必以妾为饵用妾而吴亡不用妾而吴亦亡用妾吴亡而妾失身不用妾吴亡而妾得所天大夫何计不出此、天乎、命哉、命哉、设当日姑缓其面、俟大夫指日沼吴、功成身退、而后妾以浣纱逢、大夫未始不忠于君、妾未始不忠于大夫、苎萝村外、何烦筑歌舞之城、而今终成吴越耶、古今以色亡人国者、间亦有之、如尽以色亡今天下衔仇饮报者徧羣雄而 【 夷光口中】 是妾辈车载斗量选一二饵之足矣何以十年树蓄十年教训蚤朝晏罢卧薪尝胆为妾思及此、欲不恨大夫而不可得、大夫其谓之何、吴江梦冷、越水云深生、不能为大夫俪。死不能为大夫□。捧心永诀。复何可言、其不容不言者恨相逢两不及时而大夫之计左也非久越王夫人邀宗社之灵、大夫大夫种、尽臣民之愿、吴亡矣、仇报矣、妾归矣、越王夫人感大夫之忠、怜妾之辱、诏大夫种为之媒、而赐老于苎萝、任我两人所之、未必无销恨之年、嗟乎、即至此妾耻矣、妾耻矣、珍重大夫、大夫珍重、姻图再世、缘结三生、因辱成忠、缘忠忘辱、相思有恨、白日无情、 

　　眉公欲拟少伯报书恐难伸喙 

　　○与钱御冷（畧） 

　　方应祥 
　　朋友之间。性命倚毘譬之四至之风鼓于空中脆者可炼之使坚 【 仁人之言】 结者可导之使散一切芳秽洒之荡之和之揉之可使一切摄入众香而不二求 【 先上笃于朋友】 之古人所谓 【 之谊真不啻性命以之非如今人只在言貌上交涉】 道义之交侃侃暎世。性命之际。或难言之。今夫饥之于食也。渴之于饮也。以喻朋友之交。天下固莫有切于此者也。世知饥者渴者之倚毘其性命于饮食不知饮与食实亦 【 玄之又玄】 倚毘其性命于饥渴饥渴饮食分为四物各相为偶性命悬立饥渴饮食之中不翅无偶且复无物太空冥冥。无求无与而真倚太毘。于兹出焉。庄生之所谓天籁。相取于所不得巳者也。此于何地更立道义之名择而处之。以自为。又分而 之。为人计也哉。附籍以还弟所鼓于台兄四至之风。以实其饥渴之腹自知而乐之。而不厌。特口不能言之。 

　　○诉父冤书 

　　魏学洢 
　　古权阉之杀贞良也、以仆伯数、有死贬所者矣、有死狱中者矣、有死杖下者矣、有死东西市者矣、若乃累累然列跪奸弁前、轲之诟之、祼体辱之、弛杻则受桚、弛镣则受夹、弛桚与夹、则仍载镣杻受棍、迭棍所中、结为黑丁、黑丁渐澌、陷为深坎、深坎上微裹药传焉、不再宿复加搒掠、药裹为棍揭去、棍棍击赤肉、肉败蛆生、淋漓零落、肉堕阶墀者、块如碗、当此时、宁特无力图生、葢亦无力觅死矣、而垂逝之日、更严刑促之、溽暑殷雷、　旨故迟不肯降、越六七日始出尸牢穴中、骸涨而黑、面与鼻平、入殓时不忍复道、嗟乎、悲夫、足下读书万卷、亦曾有惨毒如斯者哉、先子刻苦一生、并四壁亦非我有、而竟坐贿三千三百金以死、口口欲辟熊杨、谏草传天下、而竟坐熊杨贿三千三百金以死、洢尝中夜环走、想极成痴、谓此时、忽有人焉、以三千三百金相贷、如期以进、如数以输、彼纵意不在赃、当用何名见杀、苟得出　诏狱入法司、父子相抱、一恸俱毙、斯亦人生之极欢也、而长安故旧、自一二人外、率视我如疫鬼、间扣之、辄使人从门缝中辞曰、目与目相射也、明日可暮来、如期往、阍人则厉声叱曰、睡熟矣、敢相溷耶、明日可蚤来、黑夜匍匐、惴惴恐死逻卒手、而讫不得一见、幸见矣、不过攒眉诫曰、慎之、予岂俟嘱者、幸母数数出也、久之卒亦无所闻、嗟乎、悲夫、开口告人非难无人可告之为难也屈膝拜人非难无人可拜之为难也独范阳长者、焦然倡醵金之议、深乡酷贫之士、素不通姓名者、莫不卖服物以相应、然多者不过十余金、寡者乃至大黄钱三四文、伯夷有难岂于陵陈仲所能救哉信乎、廉吏可为而不可为也、廉吏可为而不可为者、犹谓妻子贫困巳耳、今则受赇鬻狱、罪延其孥反似贪吏可为而不可为不更冤哉、巳矣、追比方始、洢将就浙狱矣、先子生事犹尔尔、先子死、有敢出而援我者乎、纵幼弟踯躅于狱门、老母行哭于道路、义士或有矜惜者、顾昔不能活父、今以自活、洢尤痛之、嗟乎、悲夫、司马迁羞贫贱轻仁义颇亦谓谬于圣人今而知其言之恫也贷殖庸可无耶游侠庸可无耶剌客庸可无耶先子死当葬首阳山侧洢若死自思葬要离墓傍耳天地鄙陿、莫可共语、昔槛车发平望、高于啧啧奇足下不置、侨良乡宾客傔从、俱似遥领足下意者、扶榇南返、适又久与程君偕述、才人经纬甚悉、嘅然叹足下真英杰也、抆血而告之哀、 

　　阉党败声罪时尚有持勿为巳甚之戒者惜彼未身其惨耳 

　　○柬李衷一（畧） 

　　方应祥 
　　角曰和来、拜读教言冷风袭人如暂披侍、片言之得、收为吾党、不类私心所欣附也、过情称引、何以当之、当今道德文章、并推主盟、如先生所谓揭日月而行天、其间欣附气类、以  今踔乎一时者、犹之长庚启明、分未光以司一隅者耳、国家经义制科、经义于士犹之矢也制科以取士、犹之罗也的有所不必中于矢而后明制科之大鸟有所不必入于罗而后见经义之尊夫日月之行。经天之中、不知其光彻、六合之外、故非天所得尽也、李先生不肯就一第而士与取士者之重乃两伸于天下岂与天长庚启明之嘒嘒昼夜仅为司而无当于普□者哉 

　　●媚幽阁文娱 序（附跋） 

　　明　郑元勋超宗选 
　　陈继儒眉公定 
　　郑元化赞可订 

　　庶常进学箴序（黄道周） 
　　奇女子传序（陈继儒） 
　　王伯揆张子房椎秦记序（方应祥） 
　　郑都甫石室制义序（黄道周） 
　　会试录后序（代张晋江与刻本有异　倪元璐） 
　　江西乡试录序（倪元璐） 
　　祁止祥稿序（倪元璐） 
　　祁司李玉节传奇序（倪元璐） 
　　淇园序（王思任） 
　　喜邹愚谷至白门以中秋夜诸名士共集俞园赋诗序（锺惺） 
　　闽中荔支通谱序（沈长卿） 
　　选丁卯江西墨序（倪元璐） 
　　郭蝶公五先稿序（艾南英） 
　　沈君烈遗稿序（周锺） 
　　史记序（陈仁锡） 
　　二续古文奇赏序（陈仁锡） 
　　李冈甫制义序（黄道周） 
　　秋闺梦戍诗序（谭元春） 
　　白香集序（沈春泽） 
　　洞庭游记序（文震孟） 
　　关壮缪定本序（姚希孟） 
　　张茂仲新艺序（倪元璐） 
</div>
    <div class="pagination">
<a href="媚幽阁文娱_page2.html">上一页</a><a href="媚幽阁文娱.html">1</a><a href="媚幽阁文娱_page2.html">2</a><span class="current-page">3</span><a href="媚幽阁文娱_page4.html">4</a><a href="媚幽阁文娱_page5.html">5</a><a href="媚幽阁文娱_page6.html">6</a><a href="媚幽阁文娱_page7.html">7</a><a href="媚幽阁文娱_page8.html">8</a><span>...</span><a href="媚幽阁文娱_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
