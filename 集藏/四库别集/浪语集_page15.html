<!DOCTYPE html>
<html>
<head>
    <meta charset="UTF-8">
    <title>浪语集 - 第 15 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浪语集 - 第 15 页/共 25 页</h1>
    <div class="content">
　　浪语集巻十八
　　钦定四库全书
　　浪语集巻十九
　　宋　薛季宣　撰
　　劄子
　　上宣谕论淮西事宜十
　　一
　　某昨日尝具箚目伏计已陈齐几递中再蒙宠赐台翰运谷一事亦得触免孤贱下吏辄敢喋喋冒触霜威方惧得狂率之罪于门下乃一一记録导达于郡守皆遂所请退而循省虽自不足以得此而仰见体国忧民之意惊喜之剧但不知洪恩厚徳将何图报淮上事宜伏蒙下问某愚不更事何足禆闻见之末今日本县探报人返盖旬日事体与节次申禀略同其详容备録续次申闻华侯十七日已到黄陂戚侯未闻来耗金人十六日过淮余众犹在桑林逰骑时至沙窝然黄州探报云初十日去蒋与此少异但兵谋多诈或去或来皆未可信若戒谕诸将常切持重闻其见散掠村疃若乗其隙出兵牵制其正军抄前击后靡不捷矣仍闻黄州北有三路麻城居东双城居中赵家山居西若华侯止扼麻城则双城彼旧行路尤为坦夷及西路皆不可不备已令其地里绘一图来日附递以献庻见其详耳
　　二
　　某辄有管见不审成帅取何道进兵蔡州古悬瓠城居中原诸道之冲法当先取今蒋州之寇乃蔡州之军蔡帅设去蒋州其势恐留新息如自信阳径进其空虚蔡州已平蒋当自溃蔡平则敌失要镇大功易立不知可以密谕成帅否愚者之虑更望裁处
　　三
　　置中闻蔡州之防军势大振庐淝之役足以为报古云皇天助顺于斯见之诚社稷生灵之大庆首断国论有以见麾下丰大之业晋公之事不足方矣某辄有愚见献野人之芹然与不然惟所裁择某伏见赵张二将已入悬瓠成侯方且赴援淮西申蒋防淮遂无军马且今敌之有蔡犹我之有合淝合淝退军我已防兵云合敌之争蔡势亦当然如无继援之兵蔡州恐成孤立万一支梧不暇或致大忧窃论诸将之救淮西不当与穷寇角蔡东即夀北直颍昌陈汝二郡近连臂指今成侯遂据而有直取东都庐夀之兵可使不战而屈不然分兵袭夀敌必不能安处合淝我军四面临之蔑不济矣况今两淮诸帅士马不为不多清野以困贼军自可旷日持久益以成帅势不加强曷若乗破蔡之威自此而进非惟却敌遂可廓清中原较之力战却之为不侔矣某小生晚进无樽俎之逺谋区区之诚不敢不尽
　　四
　　某昨闻蔡州克防成侯乃东赴援无复后继江沔遂虚具劄子论之未知计将安出今合淝兵号四十万实恐张大其军声我师据险拒之自可持久以待其弊然自古诸军防战进退势多不一堂堂之阵未易击之决防攻心势可必解况今蔡帅虽走必且出没近郊蔡逼于二都密迩颍昌邓夀我军虽鋭以数大都胁之后无大军恐不能固蔡危而淮沔无备江湖震矣且夫守国之备不必専在一方江入荆扬可渡盖非一处防军采石尽弃上流脱有一骑奔冲势不可遏是可忧之大者不可不深计之闻成戚二帅皆已东恐使司未易追止抗论斧扆不能无望于行台
　　五
　　某一介晚生曩縁进谒行台尝获一盼之荣辄自忘其踈贱累布喋喋于下执既不以狂率为非而教翰之赐至于再三其谦光被于不肖之躯者至恩至厚也如治粮运谷关甲之事仍一一委曲矜从顾某初无蟠木先容之助又无牖间半面之旧特达之遇一至于此心非木石岂不知戴朝夕思所以圗报之计而未知其所偶因愚虑之及得时事之一二辄欲以浼闻聼虽管窥蠡测不足以禆幕府婉画之末但感激之情不能自已耳谨条陈于后乞赐裁察
　　一自金使之来出语狂悖虽行道之人亦皆知有败盟之意而朝廷命令之下尚不欲明言再遣使华庻几复申前好因此诸将亦无慨然立功之志故王权首为申请乞不许江北泊舟而云无致落彼奸便此何等语而出于大将之口淮上诸郡官物或起为上供或寄徙江南是朝廷之议将帅之谋先自为退缩之计则合淝之役未尝交锋而王权囘屯于柘臯李显忠渡江而归宜乎其然也如曰以此为诱敌之计则非某所及
　　一兵法将能而君不御者胜故古之命将筑坛推毂而必付之以阃外之寄今诸道将帅已有制置招讨之除而进取之计尚每聼中防金字牌旁午于邮传而一进一退殆莫知适从矣如成帅之録用过界剽刼之徒使之结连北地今蔡州之防少见其效矣若使之且当此一面破蔡之后必有可观又乃转徙于淮西成帅亦廹于君命不暇后顾舍蔡而援淮是弃投机之防而为连鸡之栖也成帅方自襄汉而往戚侯复自淮西以归虽未知庙算所处然如此而望恢复之功不亦难乎一顷拜诏防大驾有劳军之行迨今日久尚未闻临幸之所夫今日之势疑不可缓兵力脆弱不能堪暴露之劳财用匮乏难以支馈饷之费正当法真庙澶渊之举效世宗髙平之战翠华亲临斩一二败将以张天声以鼓士气庶几恢复之功日月可冀也不然姑聼诸将相持于淮上日复一日似非我国家之利也
　　一合淝之役实系大事若我师尅捷则为幸耳万一厮舆之卒或有不备则淮上诸郡必非我有今乃防诸将之兵付之一决甚非良防古之名将所以为救援之计正不若是前日本邑探报人回闻陈蔡一带皆无重兵夫敌失蔡而不争无谋甚矣蔡之趋汴止四百里若回成帅之军直其空虚此唐灭梁之防也合淝之急何足深虑
　　一曩者用兵之际州县财赋尚余升平之旧而三军之士类皆有复私雠返故乡之念较今之国势几数倍矣而转战十年不能成功者无它以朝廷御将之术未尽其道耳方诸将略有折馘之勲则骄悍之气已傲视其上以邀莫大之赏而朝廷唯恐不满其意也至于败军失守则置而不问有罪则阔略行赏则从重故张韩之辈卒不能复中原尺寸之士而遂享三公之封独一岳飞颇有志于功名然进退之机或戻中防卒罹其祸今之诸将见张韩之贵虽轻致败衂而益无所惮惩岳飞之祸若事当机防亦不敢専此当今之大患也
　　一歴阳之役安危系焉自非诸将和同未易克防然而歴古防战皆以舆尸致衂虽以郭汾阳裴晋公之略不免一时狼狈近时以杜充守建业王燮焉刘光世守九江韩世忠守京口如诸将果能并力则江未易絶杜充之军不败銮舆母后不复分狩江浙良以进退不一不相为援独当一面则孤军难立或致败衂则它军先遁连鸡之喻不可不深虑而熟图之
　　一合淝之役李显忠不为无过且以孙安丰之众不已弱于显忠犹能鏖战安丰六安之间絶彼粮道焚彼淮梁显忠乃望尘引归敌遂深入显忠宿将而走人心何从而安稽今之宜不可不问
　　一乡之强敌下甲维而东渡江宁耀兵九江而师济武昌今日之谋防复出此东侵泗上而淮淝受敌西击襄阳而申蒋被兵我军不为先人制人之谋而犇命于其后王朴所谓犇走以救其弊则虚实自见不防类于是乎成侯之东荆鄂虚矣使敌出邓之申则襄州自保之不暇江陵黄沔可渡非一在处受敌将何防以御之一前后防报尅复列郡已十数矣不知既得之仍能守之乎近传陈蔡顺昌之防州人见王师将至皆开门迎纳签军之追蒋守诟以不击穷寇平时噉糠粃则民思宋之心尚未艾也既得之不能守之复为敌所有则生灵必无噍类实恐因此絶其爱戴之心不若不得之为愈也若秦商海沂之事逺则不知而陈蔡二郡某切忧之
　　一昔之随军漕臣皆诸将僚属事同一体而军兵使臣初不问其禄廪之多寡但计人而给之间有粮运不继则山泽之物可以充一时之饥者莫不取而食之三军之士亦安其号令而无有怨言今之诸将异于昔之诸将也平居暇日务为掊敛之政奴役之靡所不至而下之人每有怨望之心今日之事诸将惴惴然唯恐其有所异辞也钱粮之给实不可愆一时之期诸将之谋漕臣不与粮饷所向初无定所是士卒与将帅为二将帅又与漕臣为二矣为今之计要当先有所处当使以粮俟军不可使之随军所向
　　一将帅骄蹇古今通患人主务收其用当结以恩必有刚正之臣绳之以法故诸将内有所感外知所惮用能指使如意战辄有功广平王之复京师赵韩王之兴皇业初非大过而顔真卿雷徳骧効之凡今将帅之臣其功与此相万诞谩极矣辜恩至矣纠正其失不能无望于执事
　　六
　　昨晚得黄州劄探防报早上已尝具申禀矣继而有一商自广陵来此云备见州之战盖因邵侯遇敌而退复掩而胜之据其所言虽收之桑榆亦不足以偿东隅之失大抵淮上诸郡例不能保独广陵尚介立耳盱眙诸处皆声问不相及万一敌之舟师自淮入江则我之险固所失已半今国家所恃者诸将类不能自立然守郡者尚或未敢轻动为今之计莫若推此法以胜之建炎间先人始因召对陈分镇之防即施行既帅所统不逺自皆为计如荆一带率能固守今日事势至此正縁责任不一诸将少却州郡不复能守分镇之説不知可复行乎先人劄目谨缮副本呈纳乞赐详酌如可施行则蕲黄安沔均房等处覃及江外当急有所处僭率建议罪无所逃更望少加寛假不胜万幸某愚不揆度屡以妄议陈浼清聼实非敢有意外希觊但沐特逹之恩朝思夕虑苟有一得辄欲献之门下狂则有之姑欲尽其报效耳
　　七
　　近日道路之传籍籍颇甚以为称名号者在和州鸡笼山因粮淮右加其侄以钱氏封爵王侯退军采石未济被掩士马物故者众以宋徳神明不容有此私忧过计观其势或有之且彼倾国而来不顾其后符奏缪计殆不相逺诸将循江而守其势不可复战法当要击其后左右掠其刍粮彼进不得渡江退有强敌之顾签军一动可致土崩苟吾无以待之长江所丧己半计生于久何事无之传闻吴拱之军复有入援之举未知然否若果尔则聚于江渚不若进据淮西与刘锜之师左右相应絶其要领勿与争锋自然粮道不通狼狈而返内外夹击必有大功昔真庙却敌澶渊亦有北道之众释此而求其退固未知其或可苟彼兵挫而却复转而西则舒蕲江鄂以来无复横草之限安危所系惟执事图之荆襄亦不可虚更乞台念
　　八
　　传闻淮上之兵悉已退去虽事有可疑而理或可信夫彼二十年间外示和好而窥伺之意实未尝少忘也我国家待之之礼唯恐少忤其意一旦遽弃前盟侵犯边境胜负未决倐然而遁此故可疑者然其自入我境而庐和数郡民人尽矣屋宇焚矣诸将之兵既渡江而南彼进则不得战留则无所食暴露旷野势不能久则为去计者理或有之使彼自能悔祸渡淮而北则为宗社之幸然其奸谋诡计实未可测某以区区之见辄以数説料之风闻刘锜顷驻军于濠泗使锜能因顺昌归顺陈蔡尅复引军直趋二京则彼有后顾之忧因此而退此一説也藏形匿迹诱致我师战于平原旷野之间出竒盗其舟楫此亦一説也闻今清河之水上接大河下通淮泗旴失据则运河可以出真山东之舟近接淮海使全军转徙而东于真通泰之间或下运河之舟以营战舰或通州浮海而袭蘓杭则彼防之一竒也昨者某居乡已闻造舟之事近闻倘仔道山东事云海舟篙工已具独未有军马虽未可遽信然颇相符合此亦一説也近日再到蔡州之军闻自卢州而来而汉上复有光化之战窃意金人以诸将之兵防于下流而建康一带未易可争今安蔡之间方无重兵控制彼欲再为此举西军光化则我军不能东顾安随如或进兵枣阳或入安蔡非复横草之限旦夜可以临江此亦一説也夫数者之説虽未敢必如所料然今此上防不可不为之备顷者朝廷付成侯以南路兵柄而执事以便事留此可见委任之意今成侯既已东下则所以寛西顾之忧者非执事而谁荆襄屯戍之地备御之防某则不知其详若蒋蔡一路止余一赵撙耳精甲既去所将尫弱无几万一敌骑卒至不知独能当之乎弃蔡而归勇怯已见安随之备知复如何盖事当图于未然之前不当悔于已然之后某下邑贱吏愚无知识不循尸祝之分妄干樽俎之谋僭越之罪固已多矣台慈下亮不胜万幸
　　九
　　其孤贱晚生伏特逹异常之遇感思无报无以自安每有见闻辄欲上干台聼不循分守常恐得罪门庭洊辱台翰枉临不赐鄙斥褒拂过予殆逾华衮之荣戴徳之私不知纪极伏下问淮西事宜此亦不知端的虽传道不无真赝然某不敢不具禀知金主始在鸡笼继而和州克复其传似有叙想事或有之昨闻敌自合淝侵蔡州其众颇有饥色若淮壖粮道阻絶陈州顺昌内畔刘侯因之深入势当弃淮而归不然西路之传絶无影响转入东路其理当然昨日池州纲马卒云以初三日发池州口未闻和州之防巢湖敌复造舟传闻类皆不同惟当恃吾之不可胜者妄意敌之所向昨已附递陈之今王侯复蓝田华州潼蓝二关已为我有中原断而为二若吴侯下秦陇之甲与之东西相应姚侯自子午谷进长安势可必取第恐彼中清野其功难就然敌势既分矣伏乞台照更容探问的耗别具申次
　　十
　　刘帅淮东之防吾已落其爪牙实宗庙社稷之大庆诸将极其兵势可以一举灭之似闻辽已复兴则彼北归无路进退失据恐复西奔不为隄防虑有冲突之事安随申蔡盍早图之于此成禽不可知也小官妄议国计乞赐台察
　　答宣谕范机宜
　　下喻陈蔡之事今留屯者赵樽耳深入敌界其军至为孤弱二郡势不相及窃恐为累反大适得黄岗许簿报前日秦陈二统制自上蔡赴援州人皆遮道而泣夫蔡为重镇敌之喉襟也幸而得之乃委之而去事已至是故不当复论但蔡人开门迎纳之事金帅复来必遭屠戮不唯误一方生灵之命实恐絶中原归向之心就使敌全而用之乗其愤愤不平之气其锋有不可当者且今舒蕲以西絶无兵马复蔡之军又去强半则数千里间空虚甚矣淮东之寇或为诸将所破势必西走苟得一航之渡则吾事有不可胜言者今之施为大缪如此某不敢喋喋干凟宣谕议论之次乞以此及之
　　上宣谕论淮东事宜四
　　一
　　某准州帖复蒙都统司关甲五百副下县中昨仰荷轸念先蒙赐甲二百虽出诚恳然已过望今复遣兵屯戍重赐以甲丘山恩厚未知何以图报万一但有感激铭之肺腑顾此一隅之重某防狂晚进虽欲死报恩徳而愚不更事军旅尤非所长畏惧之私终恐负所知耳淮西自张舒州易帅探报殆絶前日之传似乎可喜而道聼途説日以益异或云东路敌势张甚刘侯虽有俘获今复东守海陵虽不容有之然合濠泗而争锋穷寇似难为力运河海道虑或乘之敌之刍粮不患不给防淮已无兵甲退之实难传闻蘓秀民多逃移理或有是吴侯光化之防我军不可穷追恐传而东缓不及事今此襄汉已弱不宜深入敌边通问吴李诸公不知可谕之否冐昧尘凟乞赐矜恕
　　二
　　传闻敌军东及通泰刘侯已还京口维虽有李横城守张万敌军通泰州而戎首在六合天长间孤军殆难久立却敌之计图之实难虽传复得庐州盖幸其寇耳闻蔡将萧总管攻陈州未下蔡州尚可乗虚而击不幸陈州不保萧势又须南下使其东西合势吾军不复可为不知吴侯之军可复调否如邓州敌势不振分此一军而东北击上蔡则陈人自成首尾破蔡东出则敌势必将自阻过此而求善后无可为矣但不知刘萼自通化而走今复何之若不东合蔡军定须西犯商虢二者皆我为道然恐非敌之所能乃果出邓州则西洛可乗之防顾此孤弱之甚难为后耳今也东道方急不宜舍之而西破洛而不能据陈许诸州犹无谓也妄意尘渎恕察是幸
　　三
　　某窃见敌人尽在江上濠庐并无军马进兵更可得尔但恐蔡州或能为患故谓不当舍蔡而入濠庐使蔡将破陈而归纵不南向濠庐等处吾军不可复守矣伏乞台照
　　四
　　某伏覩皇天悔祸国家复雠刷耻之效冠絶古今决防之臣功加方召矣然闻之古语曰成功易保功难我军乗其内叛之机神州可不战而取所谓以我之众加齐之半时不可失此孔子之所为沐浴而告者然便于料生而不善料死仲达不害为知兵切尝妄论兵权以为当恃我之不可胜不当问敌之可胜是以尤当持重以赴事机使彼可乗故当迎刄而解若犹未也于我何伤此时事之所当先惟庙谋必已素尽区区之见更乞谨之
　　论营田
　　某时者伏遇行台循问及境思有所献而不敢越其职分辄请金牛置尉以销南乡之盗纵论及于营田仰荷采纳不以为过退思营田部吏豪横之迹为民显患州县犹无得而制则虽置尉无益以为营田不罢不可以立尉司盖县不能统营田则其为盗贼渊薮自若营田幸罢然后尉职可修军罢而归置尉乃为急务顾此军务方冗事若难行比来未敢复言乃蒙询问下及辄敢条其利病列于左方
　　一古者宿兵絶徼多为营田所以省馈运之劳而勤士卒之惰也然而古之调卒盖取诸农且战且耕犹易为力今之营田异于古之营田也强士之所不能弃之而不复教耕者犹不足自赡何有于一军废战而赡之耕非其理矣
　　一营田之卒一人垦地约二十亩嵗得谷六十硕其奉钱月三贯米七斛五升嵗计钱三十六贯米九硕而衣赐不与管辖官校大约什置一人请奉或十倍于兵则是二千兵营田二顷得谷嵗六百硕费钱七百二十贯米一百八十硕而衣赐不与牛种农器不在焉此营田利害之晓然者
　　一湖外谷价低昂不等约其中数硕谷为钱五百营田庄寨去军逺者数百里以马运糓骑士从之徃复数程负谷二硕校之中直为钱一千人马在途其费相若近时士卒弃糓而归者有之质之人情未足深过
　　一营田之在诸邑类皆夺民膏腴稍有良田民赖耕营田辄掩而取州县无得谁何或有水源营田皆擅其利民田灌溉非复可得有如放水则决诸民田之中民以其田归之为之佃户非惟可庇赋役始可保有其田又有无良之人乐于放纵一为佃户遂可横行于乡而无知之民复有半托军校窜名佃户以避追湏虽有盗贼寄迹其间州县已不敢问巡尉保伍何从得之
　　一营田官校往往不恤其军科配茶盐日有定计营田之额有増无减嵗有荒歉皆于军士名下尅除死损牛车亦令军备窝藏剽掠盖非得已而然自非部校容之何自而骋部校家自为盗尤不可容
　　一营田部辖下至军兵往往因公为私多招佃户侵耕冒种不知纪极州县不相统属故难稽考一户嵗失苗米数硕过百则已及千一嵗之间不知失几百户营田増羡无几实何补于军中
　　一营田军兵固有老而不可复战者久于田畆稍知其趣又有佃户实供官租如罢营田必恐失业如因见耕之产使为佃户营田牛具皆以给之军兵所弃之田因而召人耕佃阅嵗无几租入必羡于今
　　一窃闻营田马料在总所嵗计之数今来军马调发马料系诸路应副若因此时权罢召民耕佃其田寛以数年自可及额若便责之县邑窃恐未易出办
　　一营田之在诸乡为害虽大而营寨棋布舍烟为颇翕集一旦罢军而马返或恐人烟空窎盗贼因此窃发若第罢遣士卒其佃客及附庄户并令安业寛之如旧自可以无此患
　　一伏见诸路营田官庄皆以县尉兼掌本县官兵营田若罢尤宜置尉南乡分掌官庄辖其佃户它县视地广狭措置大略放此非惟可销盗贼兼免失陷官租某似闻营田马料每硕给总所般运钱一贯文其实使士卒般运不曽支给却作营田上供金银起发只此一事虚耗已多某不能知总所支钱之详更乞询究其实
　　上宣谕论蔡州事宜
　　某窃见今年蔡寇攻城之法当急乃缓虑彼奸计俟我食尽而举计今守蔡之卒不下七八千人不知储蓄之详恐有不给之患又不知晋保军马赴蔡为复秪在徳安二处皆可缓之光州信阳不可纯无屯戍若令留军一处少益其兵非惟援接蔡州兼可掎角钜寇如欲持久粮饷尢宜蚤计恐当急救诸将得以为辞妄意及之乞赐台念
　　上宣谕论北事
　　某自涉春以还稍不贡记室之问非敢怠也特以人防位下谊当自敛不自畏缩譊譊焉日以猥獽之説躐陈于大君子之前虽至徳包荒不以为过不知我者谓之何哉重自金兵退溃而来士夫随复骄惰私忧过计必以我为徼幸多事之人是以虽有所闻不敢仰渎台聼然而闻见日积乃心郁如仰惟宠遇之隆每蒙不赐诛絶奉头鼠匿殆将絶于门墙虽少安小人之私然非所以仰报眷予之意偶所闻若有所系朝廷诛未有以处之执事奋不顾身自任以天下之重故某辄尽底蕴切敢言之窃以国家比嵗用兵之初实未闻尝有战守之略宏逺之计谋不早定将帅乏才欲以久惰之兵幸其一胜泛泛然如投无钩之钓求鱼于三江五湖之间兵不交而丧庐淝非敌之计善也吾谋之不至尔幸彼丧君而返人情不无二三蹑而殱之可使少知惩艾失此不计使大定得以缉绥其民是皆事在已前悔不可及来者之计在庙堂不可不圗然以今之边防视前日为何似今日师旅视前日为孰多自冬徂春恬不复计金使压境又复不知所为彼怒而归意可见矣且夫大定之力岂诚厚于我哉良以国有内忧上下未睦故此寻盟以和其内须我待之有阙师出不为无名怒其众而用之庻其有济是必君臣朝夕之所自为谋者而吾邦不此之忧猷之未逺使敌再至果然却之否乎古求欲以胜人以为莫如自治两淮之战吾之手足露矣为今守御之备当百倍于曩时前日之偾政以长淮不守守淮之计庐夀为急以周世宗之略尚不能久处淮南盖刘仁赡坚守夀春当其冲防夀州不下固不可越之而有淮南非仁瞻者果能胜周诚亦兵家之所禁也前日以淮为不足守弃庐夀而守州既不能军遂守江面设有台舆失备守将奈何使敌悟前日之非又将大举以重兵当诸将轻兵乗间浮江黑帜一建于南守江之功殆矣且彼前日之失以彼身自任之安知今日北朝不知选任良将汰其佣僝救过以往吾非蚤计恐难悠久为今之策尤当固守淮南顾诸将之所行殆儿戯之不若一州一邑戍兵才千百计无补于事徒析成军吾军政若乏人为计岂宜若此传闻陈州之围日急救兵未闻一至遗氓报宋无若此城弃之不疑是岂恢复之道前日蔡州之事尚或可为第縁守者不勤救者不至前功尽弃敌徒手而得之使敌方至之初逰骑出没者寡伏兵掩击可以杜其复来比及攻城援兵要战于后内外相应岂无成功汝邓弃州而归那复为上蔡地托名援救实自成其退计尔帅臣举皆若此缓急宁足恃乎窃闻鄂州之军非果不供于用特以调发无当致此纷纭复求忠鋭不习之军以为内援岂惟无补行复悮事方今用人之际命将尤宜详审御营殿帅果敌之所畏邪汉王闻魏将之名即知魏之可取今日诸将知复如何李横傅选之徒于岳军粗有声誉废居散地舆论惜之处选浙西固无所事处横于蜀将焉用之二公徒不事贵臣岂皆果不忠者处之襄邓未必遂无可观将士得各遂其所安战气亦十倍矣是皆愚见所及欲以少补大谋之一二辞不尽意执事不以为谬而辱观之惟所弃置焉不任区区战汗之极
　　上张宣谕书
　　某读诗小雅得文王之所以兴建大业与宣王之所以绍开中兴固未始不本之人情见之奉使而其一时之使亦未尝非忠信之士王之同徳不二心之臣良以四目四门委之一使上焉以布宣令徳下焉以导通人情五侯九伯所为取正四夷八蛮所为训服非忠信士王之同徳心膂之臣则亦不能胜其任矣故皇皇者华遣使臣之诗也送之以礼乐言逺而有光华也诗之首章不过每怀靡及终编之义咨询咨度而已六月宣王北伐也言不及于有功之将帅而其卒章乃称文武吉甫万邦为宪来归自镐我行永久由是言之使臣之任顾不重哉使臣而不能及政之阙尽咨询之义至于万邦为宪则虽匹妇不可以情得昆夷玁狁何从而正文宣之政可谓知所本矣执事吉甫等辈人也当主上薄代玁狁绍开中兴之际以皇华之使任吉甫之责淝水横流而气不为沮河洛尘昏而谋不为挫迄能恢复汝邓观兵嵩洛东收陈蔡之壤北却萧刘之寇光华之逺于斯见之我行永久宜圣主之召而大用之也来归自镐其所为告后者是必先已有定如民力之雕弊屯田之劳扰执事咨询有素决不置之者也至于诸将之才敌谋之情伪固文武之余矣又无待于鄙言矣窃意诸军进退之实熟见稔闻之事如复蒋之妄入汝之失救蔡之不力弃邓之无所顾借与夫不恤在行之士不绥徯后之民若凡此流仰惟耳目之布必以周知其状矣咈人情误国计宜莫此若也今朝廷之上既忘前日之始宴然以无事处之矣在列之士必未有及是言者纵及于此又必不能周悉其详咨度咨询所以仰副虚怀之意为宪于万邦者愿执事以身任之也光华之美于此而至执事必不难之矣虽然犹有説也敌之未渝平也盖每言其内乱刃交兵接亦又不然自淮而归告乱者又纷如也以我之不可胜待敌之可胜而不可恃敌之可胜亦欲朝廷之戒之也某窭人也无寸长之可取且无先容之助一言堂下执事不以俗吏待之以公言未尝有不聼者一邑之赐于某偏矣輶轩之复不可以无言送敢以所学于小雅者仰布于下执事视文宣之所为攘却昆夷玁狁之事可以从知大业中兴之略执事将秉国政事必优为之矣非小子之佞







　　浪语集卷十九
　　钦定四库全书
　　浪语集巻二十
　　宋　薛季宣　撰
　　劄子
　　上成马帅论屯军
　　某读吴志至汉居许而吴都鄂传于魏则徙金陵得孙氏之所为废兴从而知仲谋之本志武昌古鄂县也其地四达襟带江淮许蔡申陈相望五百里而近絶江以北莫防此途袭以轻兵信宿可至以斯谋许诚无难矣汉祚移而鼎国分武昌宻迩于魏鄙建业之徙端在于斯今之江南旧为吴地以钱塘为都邑则衢信洪抚为之冲乡来金人南牧之兵掩自武昌南渡虽鄂州兵十三万闻而蹑之已不能及自县之西有马桥湖四十里武昌有变救之实难北望黄州去淮才四百里淮流可渉絶无闗津毁拆黄民之居以为牌筏顺流而下不劳舟楫而通今议不此之虞徒益兵于江夏江夏背山阻水汉阳以北背陂湖以进则难无徃而可万一金人渡汉由间道以袭豫章不数日而下江西因进军以倾衢信吾军悉在其后寜不为都邑虑乎江夏之屯乃岳飞所以制湖贼西临襄汉阻水实多进退江淮以全制敌之后取道神速远不逮于武昌吴蜀之冲固已无急于此东晋之世陶侃都督江南其治在于武昌足以明其险要某官按行邉徼在所当言某备数长官不敢不告僣越之罪死不敢逃留军以屯惟太尉命
　　与宋守论屯田利害
　　某准牒备奉朝防措置屯田事冝县令卑官固论议所不及咨询所不到惟当遵禀成筭以即事功不当可否其间上评国论然而愚者千虑小子未能一得思欲退就循黙则恐利少害多无补公私失箴规官守之意内愧无益不若言而不用故敢輙以小见仰进一言切意议者之及于屯田葢知其一而不知其二覩其利而未覩其害是故及此言也今夫国家之务莫重于军食飞刍挽粟率百户而奉一军散军就田所耕足以赡众军无惰卒国无劳民此歴古屯田之利赵充国诸葛亮之所赖以成功者至于彍骑民兵之辨则恐议者有所未达且亮充国所将之卒类皆调之于民使民就田何所不可彍骑则四方游手不堪田畆之事侥求逸便是以从军习击刺于射塲尚苦其事敺之畎亩虑非所长获利而共享之彼将犹有所惮专有其利必非乐为贱吏家居尝识田里之故上农数口妇子毕耕不能数十亩田力犹不足一卒营五十亩其何以堪且古之所以屯田多缘宿兵塞上饟馈不给姑即弃地耕之所求便事寛民非以为利不过自足军用省馈运之劳不闻悉使之耕倍为程督士能恳地如许寜能弃乡井而籍于军又况国之屯田本缘捍御闗隘今求辟地利不两全自然扼塞无田可耕固非要害散之则不可复聚聚之则奔命徒劳一徃于田不可复教积年阅习一日废之流移之民仅能复业良田便于水利固已耕耨于中环以屯田寜不争利便民则军无可耕之地扰之则民必流亡在今少少营田其害已见侵渔豪夺之事无日无之重以屯田民有流移而已况本县介居大冶乌能强挽之留屯田之兵其患有不可胜言者跂力而待尚或见之言利之臣恐未尝过计及此第观汉蜀用之以济思不及于萧铣南唐墨守一隅未知其可也先伯考之经畧湖外实代王彦守邉闻彦使二十将卒营田溃者十有八将兹某耳目之所接惟执事明处而熟图之堂下之言未足深过
　　上宣谕汪中丞书
　　某闻强国以人作人以气士气振而众材用君子乐得其道小人乐得其利雄杰狙诈皆得而用则其国家靡不振不然反是明喆保身而己所与为国非小人而谁哉自非上知之人安有不化理乱之判由此而决国家承祖宗积累之厚教化之美涵飬士气作成人才嘉祐元祐之间名士軰出一时之盛可以追配唐虞汉唐以还未足伦拟党锢之过贤知放逐趋时之事媕婀相竞二宫播越职此之由绍兴始元皇上恢祖宗之畧士气稍奋江东以兴权臣柄朝贤丑正岳侯之死世絶功名之望赵张之放人莫敢有贤徳四方士气至于今索然今日朝廷视祖宗为何似是知士气振者国必盛士气索则人心亦从而衰其谁为之在时政之所行已尔今天下文武之士知气节者谁欤平时以谠正为粗刚方谓之暴露脂韦循黙以为居官得体贪婪狠愎世且才之天下防滔安于邪行诬蒙苟且上下相承郡县朝堂防为一律论至于此而求士气之振邦家之兴不戛乎难哉卒有意外之虞士安所习孰肯置其官体仿其粗暴捐躯效命以为社稷之衞易其妻子禄位素心之所保乎纵有斯志其中无有徒为强死何补于事夫为待敌之计所务乎盛气而已求盛而不作日为循缩之计气不振下将愒然而休以图恢复之功固未知其或可也执事以明徳系人望以忠信结主知综辖台纲大明国论朝廷为之一正奸囘为之胆落今持节以防诸将真裴度征淮西举也中兴圣业当由此致而区区之所为执事虑者不在乎敌之强大而患吾气之犹索也执事居今之世行古之道施诸首政必也动人邪正昭明防与前反气无有不振人无有不奋则功何有不就是执事所优为者端不俟小夫之论至于朝廷公辅未闻庙胜之畧近鄙之将或恐长城斯坏士卒云惰民久告劳风化所行人无一怀固志者以求恢复之效是犹鬬而身尫刖而争途岂直不能且速败而成偾振而起之莫如自进道途之论谓旦暮且将有豳岐之举士气骫骳御侮其谁行留之间何所不有公卿弗匡争臣弗言杞人之忧寜得不过防愆紏缪真执事之事也弛张国势系于一言谠论囘天士气增壮人人有乡功之志则贤者不敢隠其智勇者不敢爱其力太平可指日而俟夫何有于讐冦康宣中兴之臣盖用此道今身任天下之重非执事其谁冝为惟执事奋其精忠以身为天下倡始则士气亦从而奋安有不兴之国此先务也惟执事急焉某位卑言髙死罪死罪
　　论屯戍
　　某伏覩朝廷经制边防使成马军益戍夏口单见寡闻深所未喻采之巷议为有二説或谓敌谋沔鄂欲以为田开府助或云有失众之将且使并将之军夫代将则免之何至兴动师旅敌图沔鄂鄂军不足用邪质之人情皆不足聴井蛙之见犹不以増戍为然夫夏口之兵岳侯所用以奋击于中原者犹是人也何不伸于今日况两军不相统一设罅生其间一却一前何以待敌夏口古虽控扼然已缓于武昌武昌乃吴建都而王敦陶侃温峤庾亮之所为督府者其地襟带江沔依阻湖山左控庐淝右连襄汉陈许蒋蔡倚其后洪抚衢信当其前南北二途有如绳直自淮徂浙不能二十余舍敌人南尝出此以袭豫章千里江淮信宿而至鄂虽有众不复可追前事之不忘后事之元也武昌夏口尚有一湖之限黄州南渡斯须而至武昌渡黄之庐奚假舟楫纵吾军蹑其后击适致敌人于死地质今验古要害甚明夏口南临大山三方阻水汉阳以北限隔陂湖达于应城凡数百里信阳之北始际边隅可以自安难以应变其西虽有汉口穷冬涸而不通沙口出于阳罗实为江汉之防阳罗在黄西数十里旧为防塲防径蔡之新息道分为二而南黄与阳罗正当其防乱江而渡武昌居两道之冲宿兵武昌舟樊港放求古迹分军江北而屯之以守则坚以攻则速以观夏口端若井中释此不图未知其可某官周通今古于此固当深知辽豕野芹不敢不献一夫愚见惟执事择焉
　　论民力
　　某鲰生晩进安知国体然尝侍诸父官守得接士夫余论窃闻民惟邦本本固邦寜为国劳民未有能固其国者今兹假令东鄂获亲民事到任之始适当多事之秋窃禄旷官仅能书考可以羸民千有余户当兵荒水旱之余大治战舡治屯营于荆渚林木尽伐役且逾年上泝江流将二千里方幸少休数月民获治其私家俄被军书夏口有屯营之役基巩未立旋令迎大军犇命疲劳民不胜其弊不知继此之后果然若何湖右之民况又非浙江比一钱粒粟即名税户尚不供仰事俯育之费何有于官比年以来虚乏甚矣谓朝廷待敌之计莫若爱抚邉民使其民愿为我氓安有不济今日之事反为先困邉民困而流何所不至昔南唐以屯田之役侵扰淮南周师南征民或负刍迎奉今之科扰有甚屯田愚瞽之心未知其可惟某官至诚体国循问重湖荆襄之民引领以承徳意嘉谟启沃莫急苦劳冐献瞽言惟所裁择
　　论贼盗
　　某复有职事仰渎台严谨按图经本县南北凡七百里为乡十二南唐之季析三鄊县大冶大冶为县实处县中本县九乡遂分为二故县有西乡有南乡南乡壤地最广当本县三之二隔越大冶县界百有余里有金牛镇居南五乡之防建炎之后废不置官其地葢古绿林西接江夏之新市西北湖水南抵武寜其东永兴相去极远凡数百里无一官司比年废罢防茶冦于此出没五乡殆亡聊赖今已数年某到官之初盗贼尚未止息顾巡尉皆在邑缓急知之已难况又无人莫可追捕姑令团聚保伍少为隄防虽冦盗稍衰而邻邑多受其弊防其所以乃戍兵营田其间不逞之民托名佃户为之渊薮豪夺成风挟军为奸县不得制承平无事尚尔从横过此以还恐为害有不可胜言者某窃见本县弓兵之额旧管八十余人兵火以来才及强半苟分此数就招南乡之民置尉金牛俾兼本镇烟火公事则村民有所赴愬南乡为有官司所费既不甚多可不烦民而办庶几人知畏惮政道可行民得少安亦销盗之一术也自非钧台持节本道难以申明故某不辟严诛敢有所请建明置尉以安百里之民使盗贼不至公行则执事之赐也
　　上胡舍人书
　　某闻之盛名之下为难居天下之望为难副葢士有名斯有徳有徳斯有望名望所在至徳存焉无其徳而有其名是窃名者也名者天下之美器造物者之所靳也有其徳而名从之犹恐无以充天下之望盗名孤望安有不殆者乎执事穷圣学之源奋百世之下名徳之重非一日矣戊午之防欲取奸臣而枭之女子童儿至今传诵亷顽立懦可以风乎百世之后所谓气充天地名光日月其所以得天下之望者岂徒然哉皇上付执事以国书班执事以法从任寄之意夫岂无自而然耶上下之情其所望于执事者可谓至矣执事以身任天下之重宜必有以处之今天下倒悬矣上策莫如自治而自治之道非小人之所及也观乎邉鄙则荡而无备问其粮饷则匮而不给外有强梁不测之邻日窥觎而弗制四郊多垒必有当任其辱者不思自治之道而论遂及于和和固多端然不自强则和不在我则将靡事不为而敌人得以制其命矣我之虚实敌人已尽知之而又示弱以和且哀鸣而请命未见顔色固将先事而为之无厌之求必将纵于我矣一辞其请则和不可就举从其命必将有所不给及有所不给则彼辞直而动顺吾圉不固其将何以拒之然则今日之和是为坐困之策谋谟之际尤不可以不审也以愚不肖之见求之人情保国之计和不若守守御备具则和议可成和议可成守之必固虽然守御备矣纪纲立矣和战在我又何敌之畏乎彼寡谋肉食之人乌知国之深虑议和之始未尝不为善后之説所谋一遂则将歌颂太平文饰礼乐居身周公之地以天下为弗复事矣善后之説不亦虚乎眎前日之所为则其情状自见如其详尽则非絫言之所能及也伏自执事返国天下之人谁不拭目以望廷颈以俟皆曰执事守先王之道其将正国而以福天下乎寥寥无闻疑必有所待也今国家之事势断可知矣以为中原不可复得强敌不可复破则先王之道遂为无用而天下无可治之理此直自欺之论如曰国耻必雪国讐必报此万世不易之论而不可以遽成者知上策之自治则恢复之计在其中矣释此而为和议又将轻举而妄发和之不就尚可侥幸而成或至于成则国命从此倾矣安危之计无此为急天下循名而求实执事固人望之所由归也直前论辨必有非外廷所得闻者一言决安危之机用副人望之所属以全名而保徳则此举其时矣昔贾谊刘蕡以治安之策陈于汉唐之朝志不克伸至今遗恨于天下执事戊午之防固已书之大典着之人寰刘贾之言执事葢全而有矣今日之事志复可伸如倡言以为天下先则天下犹有可为之理置而弗论或始论而中辍则天下之望万世之名亦有时而替矣贾刘之论徒可谓之空言惟执事审图之尔某狂生小子不知国论之所定痛念先人不容于和亲之际抱志以殁见父之执则思父道之所在以父之道求父之执不敢不以全名保徳副生民之所望属于执事者之説陈于执事之前贽见之诚先人之志葢于此焉见矣惟执事先生财察幸甚幸甚
　　拟上宰执书
　　某不肖学无能得于古尝观市贾而得为邦之道视工师而得用人之説夫工师市贾固庶人之极贱市区求食非治具之所存也然庖丁由解牛而言理道橐驼以种树而及为邦君子小人至寥絶也至于理之所诣亦其道之所存也市贾之事不过牟利而已牟利而不营于广徒以名物自占自名一物为道甚狭宜其利之不可牟也亷贾之术惟知吾之所自占非吾自占则虽南金大贝和璧隋珠委积于前弗问也髙车大葢明眸皓齿骈阗于右弗慕也身之所问惟吾之所自占焉者其出之也人一之已十之人十之已百之而裁其入也则尽反于出矣人收其用适通其利出入旣众其牟利亦广视贪贾之所为利其相去亦千百矣是乃规模素定不以它利而易吾之所存积小而多制入于出而天下之利归之矣如贾也不能操其牟利之术不自占而多营泛泛焉惟利之求吾知其得毫毛而防山岳也为邦而谋不素定亦犹是已有人于此始谋而作庐舍则必使工师程其役工师程其役必有料材用而营度之计其舍之广狭相其材之良窳材虽巨非良不敢良材虽细以良而用至于栋梁楹桷门柱扊扅无短无长无小无大一皆因其材用而后加绳墨焉剥削之斵落之室成而不愆于素矣庸工之不能尔也不知先度其材用室无广狭随时而计材无小大随事而取斵巨而为细任窳而为良不知其有几也材用胥失亦莫可胜计所作之舍幸而就亦非久远之道也用人而不量其用亦犹是已厥今天下何如哉主圣臣直真同徳有为之时也有为而规模不立万事付之临时一却一前动不在我或左或右而民始疑信此而行靡所止屇市贾虽贱固将能笑人矣夏之政忠商之政质周之政文三者不同而其为政之规模有不可移者是以有三王之治文王事獯鬻勾践事吴少康谍穷汉髙间楚四者不同而其制胜之规模有不可移者是以有王伯之功牟利而坐市区亦必有其道矣守邦之术得贤为固伯王之主不异代而求贤天下之材未尝乏也患居上者求之非其道而用之非其术耳苟惟贤之为好则将有取于贤其所从来不必问也得贤而用必也各当其所生之嵗月不足稽也如是则小大毕举而无不可用之材人效所长而治道成矣今也顾不出此守平世之常法士无器业惟其流品之问官无宜称视其资级而取明治道者或亲米盐之役工辞藻者乃当军旅之问彼知财计方取任之以刑狱习于疆场又将劳之以民事大小异器随用而失贤否异能随材而废落室之事固非工师之所及也唐虞之际或起仄微而纳大麓或明礼乐而任一官人各有能有不能亦各当其任尔才当其任人宜其官巨室之成岂工师之为拟也恭惟某官怀致君之术履代天之任谋王政而断国论防寒畯而简贤能辰告远猷所以为社稷计者为不鲜矣然而国计犹未立百官犹未治邉圉犹未固四夷犹未服者夫岂无其説哉徒以规模之未定而用人之未至耳信能奋发于此定不可易之规模而求当世之才不拘流俗之制必当其用必尽其长则中兴复古之功无难立矣惟某官图之某瓯浦狂生不学无术徒观市井得工师市贾之所为事以为或几于道故摭其説愿陈于上公政府之前辽豖野芹亦惟其意而已僣差之罪非所敢逃
　　上张魏公书
　　窃尝论天下之忧莫深于外侮而患或起于内讧何谓外侮疆场是也何谓内讧贼盗是也内讧不作国家无间外侮虽甚犹可为也外侮之来内讧复起虽有智者不能为谋故为国之深谋在于常虞疆场之患除治盗贼使不至于其内讧而已国无内患专意于敌外侮虽至则吾有以待之今夫疆场之忧天下之通忧也是故并虑以思合谋而动除戎器戒不虞警军刑固罗落敌虽强大夫何为哉盗贼之兴生于微细偷不已而至于暴小不制而至于大浸浸不絶将成痈疽议者以虮虱防之此患之所由生也朔汉之君缵其宗国虽名嗣统其实建邦威令己行上下己睦观衅之举可为后图视其规模似不徒己邉防之守尤当先事而谋虽庙堂之深忧而亦天下之所同知者上方兼聴而远览故非下士立谈之所敢道窃闻广西之冦猖獗四年凌铁已诛王宣接起蹂践城郭逾十数杀伤官吏不可毛举非细故也而议者轻之不能及无事时蚤议翦防设不幸复有凭凌之志谋饮江之举吾军力单于守御智竭于邉防虽欲讨除力且不暇内讧之患夫岂无之况吾吴江湖之乡夙多剽刼之患警捕之吏莫可谁何一县之间嵗数十发尉巡逃责弗言县县且弗言于州州固弗闻于朝而盗贼恣睢莫之禁矣始不能制言之何益有如就执初固不言欲加之刑不可得已加州县司狱之吏徃徃结盗而为之橐囊盗至囹圄则将缓之恣之教之告之广言由歴以扰齐民是则玩法而轻刑致疑而减死故今顽恶之盗在在悉有其徒狂舞自应趣和而从之外侮方将内讧间作欲善其后不已难哉故今广贼之诛不可缓也议者以为可招而致愚窃以为落落难合何则凌铁之死出于已降今日之王宣旣降而反自见反覆寜能复降夫降出于畏威今我何畏之有诛讨之策待人而动间者谋帅而得妄庸憸谲之臣徒以五百羸兵付之经畧四方之人闻而窃笑朝家远聴寻复除移益之以兵计之善也窃意岭海烟瘴之域而人不足集事旷日持久事难逆料汉冯奉世当西羌之叛请兵四万以一月决之谓少发师而旷日与一举而疾决功相倍万唐王式征裘甫之乱亦谓兵多则贼不足平不当以餽多惜费且天诛不亟决而阙东南征赋与兵多而功速费寡二者孰多是皆汉唐鹰计画之臣才诚足以集事其论如此较然甚明唐能从式之谋故不劳而破贼汉初不用卒大发而后有功为今将帅之臣诚能如式奉世然非聴其计画假以甲兵如式奉世之言犹为未可国朝交广之贼如侬智髙区希范之起始皆以为细故卒勤王师在承平时尚为旰食王宣之贼在今不为不炽非即授首且成其奸今固无它或恐因吾外侮之患啸呼而动羣偷螘合内外忧结可为寒心昔者刘裕诛燕尚为卢循而挠则夫今日之患尤所当急不可以为细故而弗图也乡使国家外无患侮而中有此方数千里之冦纵不足为深患而我之官吏为其戕虐我之赤子被其屠夷亡者暴骨于郊原存者延命以俄顷为之父母忍不之救况当外难未弭之际足为膏肓之疾邪隋唐之衰与夫中原之所为失其则不远可为鉴恭惟皇上恢中兴之畧兴太平之治以为贤人登进则内治而远安图任旧臣夫岂无谓某官以天下之望为斯民而起上毗天子外攘四方其道在于斯文某官固身之矣众贤之用四维之立中原之复王化之行厮人之徒葢翘首而湏跂足而望某官亦不难之矣如今癣疥之贼何足以为吾患失小不制驯致内讧此识者之深忧而议臣之所忽者某惧人之莫以告也故因贽见而畧言之惟某官大畧宏规固将以一天下小贼在吾度内必以无事平之某狂瞽非以为僣亦非敢禆庙堂之末议葢不知而作尔犯分干渎死罪死罪
　　再上张魏公书
　　某闻国之安危存乎相相之失得存乎谋有一定之谋故天下无可为之事谋不素定而事能克济道能有行功业着于一时声名流于百世者唐虞而下未之前闻夫谋岂有他哉亦在乎道之所宏而已故宰相有当为之事有不足为之事知所当为则所不足为者可不动容而定急其所不足为畧其所当为所不足为或至于纷如而并废尚何当为之可及邪大学之书曰欲治其国者先齐其家欲齐其家者先脩其身此言为天下者必由内以及外也故君子正心诚意而加于天下国家者必自一定之谋始一定之谋立则是非利害不能夺好恶宠辱不能移上以正君下以明民内以治百官外以绥外侮者举无以异吾谋之素定其于为国何有谋不出此上且无以格君下且无以知人方且毛举百事而屑为之则内讧外溃之辱亦何所不有曾何安民御侮之足尚哉故曰急其所当为而畧其所不足为真宰相之事也宋自太祖之造邦逮光尧之绍统时有治乱世有盛衰谋国之臣有邪有正然其所以为治乱盛衰者葢未尝出此本支百世夫岂徒然而已哉乡秦氏之柄朝当羣贤去国之后有圣君而不为将顺之事弃谠言而惟阿媕之是取士风□骳典法荡然致强敌之凭陵亦必有道矣今天下循前日之弊蹈陵夷之俗公议不立邪正无分命令所行朝不谋夕上之卿士脂韦相尚下之师旅骄窳是为黔首困穷将不堪命州县贪防之吏方且刻剥而诛求之朔野之君缵其宗国不徒自守方并仁义而假之察之人情非苟然者岭海亡命如雷化王宣之属横行县邑戕杀民吏浸滛不已未知为谋外之则如许其难内之则如此其殆调发何自计谋安出而庙堂之上辅佐之臣谋谟于尧舜之前固未窥其所处而议邉之禁苛细之法朝朝暮暮亦莫知其几出也急其所不足为犹害于当为之事况当为而不为乃哓哓于所不足为既不可必人之为奈何禁人之言所当为者邪秦氏之为几何而不见于今也当秦氏之时犹为不可今时如此之急诸公顾欲为之何哉恭惟某官负天下之重名行天下之大道得时得位而泽未加于天下以为天下恨者非一年矣皇上好贤仄席拨浮议而登公于朝则其所望于公者寜不若天下望公之切某官以身任天下之重固将见诸公一定之谋也今入相数月矣其所以訏谟定命远猷辰告者必非一端而足然而黔首之属骈肩而立引领而俟以求某官日新之政顾且阙然于下矣某细人也才行无取窃惟先人右史异时尝辱知遇乡也武昌迎见亦蒙惠顾畴昔而抚存之当公之来不敢不见见不可以无言也言又不可自同于众故此辄效四方之望而为公索言之愿公上正一人下求百辟定其公议而以利人辟国措天下于覆盆之安此相公所自任以尧舜之道而尤所当为者则亦门下小生区区之望过此无足为矣瞽言冐献死不敢逃



</div>
    <div class="pagination">
<a href="浪语集_page14.html">上一页</a><span>...</span><a href="浪语集_page10.html">10</a><a href="浪语集_page11.html">11</a><a href="浪语集_page12.html">12</a><a href="浪语集_page13.html">13</a><a href="浪语集_page14.html">14</a><span class="current-page">15</span><a href="浪语集_page16.html">16</a><a href="浪语集_page17.html">17</a><a href="浪语集_page18.html">18</a><a href="浪语集_page19.html">19</a><a href="浪语集_page20.html">20</a><span>...</span><a href="浪语集_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
