<!DOCTYPE html>
<html>
<head>
    <meta charset="UTF-8">
    <title>乐全集 - 第 20 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>乐全集 - 第 20 页/共 22 页</h1>
    <div class="content">　　维庆厯四年嵗次甲申三月癸亥朔二十八日庚寅具位某谨以清酌庶羞之奠恭祭于故赠天防府上将军燕王之灵昔在太祖造我有宋实拨乱世而返诸正太宗抚极始大一统寖昌而炽则八斯男于穆真皇光宅万防潞许邢润逮于苏华并建茅社为国亲屏惟王最幼最享多福爱于太宗友于真皇重于今朝尊贵莫二沈识蕴而不发威望慑于四夷命也有涯今则已矣圣懐感悼浅服逾时隆器重名举极恤典灵輴即逺国门既軷某等遘时休运忝列台司虽旷接于仪形固上均于痛恭陈薄奠申诀防帷伏惟尚飨
　　祭故夏国主文【内制】
　　维庆厯八年嵗次戊子月日皇帝遣朝散大夫尚书工部郎中直史馆轻车都尉赐紫金鱼袋曹頴叔致祭于故夏国主之灵惟灵保祚世家抚有民社光膺礼命重处翰垣贡职惟时恭勤载懋宜昌而夀荷国之休讣告奄闻震悼无巳继承有体俾统于旧封赠恤之仪式如于彛典爰驰使驲临赴奠楹知气如存哀荣是享尚飨故入内副都知赠振武军节度使堂祭文
　　维庆厯五年嵗次乙酉八月甲寅朔六日已未皇帝遣礼賔使带御器械勾当皇城司于徳源致祭于故入内副都知赠振武军节度使某之灵防帷即逺泉隧无还念其生平恪宣谨力致兹芳酹慰尔营魂
　　故入内副都知赠振武军节度使坟所祭文
　　奄谢昌时邈归长夜体焉则降魂无不之永恤旧勤爰陈嘉奠
　　故入内副都知赠振武军节度使堂攅祭文
　　惟尔乆在左右不忘恭勤隙驹靡停壑舟遽失輤裧即逺泉隧其幽清樽芳殽以将追悼
　　祭资政范侍郎文
　　维皇祐四年嵗次壬辰七月甲辰朔具官某谨以清酌果羞之奠致祭于故资政殿学士戸部侍郎赠兵部尚书范文正公之灵呜呼孔氏之门四科髙弟惟达者之十子得圣人之一体猗嗟乎公徳行则充文学纯深政事闳通风节是勉名教是践玉气千寻金精百链赤墀清规正色谠辞引义忼慨主尊臣卑夏戎不防文告弗悛付公萧斧诗书在边公允文武威行士附革其鸮音乱亦遄沮复节还台皇皇泰阶缙绅谓言股肱良哉维直方大熈帝之载古训是式王猷亶迈惟日孜孜爱莫助之时望去朝识者曰咨比厘南夏爰徙东社遘疠避剧汝隂促驾弥留泗濵竟号车棼精气归天复其清纯死生去来于达奚哀渠渠大厦怛此栋摧公陪宰席尝僚右掖炳然丝纶赏有余色涛江汤汤徃袭遗芳见公禾兴徳音未忘念言薄祜遭家艰疚莫适匍匐殒涕如溜平生素琴已矣知音寄衷一酹髣髴垂临尚飨
　　祭蔡参政文
　　维宝元二年嵗次已夘七月庚寅朔十五日甲辰具官某谨遣右都押衙许思义以清酌庶羞之奠致祭于故参政侍郎赠礼部尚书济阳文忠公之灵呜呼公乎以公之徳之仁而中年以殁世乎天之报施略茫昧乎太夫人齿发髙矣喜惧侍飬晚乃得子未及抚而名之而公舍以长逝乎公既生而不以家事为意捐馆之日柩无所归家无所寓不然孰知公之清节素志乎呜呼公乎以公之徳之仁何负于天而至是乎公之事亲如事天以为尽天下之美不足以报也公之事君如事亲以为竭心力之勤不足以奉也公之待故旧朋友如待兄弟义之尽也公之视四海之人至于一物之细如视赤子爱之至也公之心如青天白日光明旷达华夏蛮貊同仰之公之行如浑金璞玉精华温润无贤不肖同宝之呜呼邦家之务生民之故兹念兹忧爱莫公助如何难谌云亡之遽某爰始羁微公实赏知已衣其寒复饱其饥延誉于朝闻荐于帝再滥诏选皆公引提公亦类举非苟以私前年暮冬见公颍川姿神意气和悦温然违别恋恋孰期终天单官江外万山阻延不见裧帷归旐翩翩涕泪流膺下霑九泉公有慈亲公有弱子于焉展报其不有年呜呼公乎庻几鉴旃尚飨
　　祭舅氏翰林学士嵇公文
　　维皇祐二年嵗次庚寅十一月甲申朔八日辛夘谨遣家仆以清酌庻羞之奠致祭于故舅氏翰林学士谯国公之灵某粤在童年早依外氏惟舅文行是亲是师广平君之严明【外王母宋氏】南阳君之慈懿【舅前夫人滕氏】训诲鞠育遂偕賔兴筞名六科入游两禁歴践台省周旋显要舅繇文馆乃登掖垣十年京华聨步朝闼瞻言母党之重实兼僚友之欢休澣更过笑言莫逆漆园柱下楞伽净名相期逍遥之游两忘契防之际委势利于尘滓遗生死于幻泡夫物芒芒不屑顾已前年小子遘闵南徂仓卒去国舅又卧疾不及执手折简叙违永阳秣陵再周嵗籥岂谓此别遂成永诀前者七月犹得手书草札数行盖已扶病辞意凄怆异于常时老母阅之即为大戚小子犹谓兹无忧者乃舅宿疾间年辄发叔平讣至竟如母言承问骇怛殒心摧臆老母号絶痛不忍闻嗟嗟苍天孰主张是吉人君子胡不夀考长子先逝遗稚藐然孤榇东归匍匐莫及念言思此悲来填膺戚文信来云有理命百日之内即安旧茔先公夫人南阳贤淑复与爱子共此泉壌九原可作神所慰矣戚信仍説舅自卧疾迨于顺化晏然沉寂一念不动得首楞严本无去来亦何所住幻身虽灭我又何悲寄懐此辞示同世谛尚飨
　　祭紫微韩舍人文
　　维皇祐四年嵗次壬辰六月一日甲戌具官某谨以清酌果羞之荐致奠于亡友紫微韩君仲文之灵维夏臯月晓魄隅出明发不寐悲纒心骨念母氏之劬劳复襢衣于兹日晨有使来致君慰札发函号读怪非手笔云感外寒方偃诸室口占书辞意殊详密我弗以忧谁不有疾缄报章而未遣传凶问于奄忽怛人事之无常何变故之仓卒也呜呼哀哉惟我与君义则友生情犹天伦忘形莫逆写照存真音适埙箎之和气袭茝兰之薫在明道之癸酉始倾盖于京辇洎寳元之庚辰并飞绥于文苑钦才致之开敏挹风局之通简景行业之英实味辞义之腴隽何宴嬉之不同谅趋舍之无间防浃日以惊疎朝异班而恨逺嵗困敦以南谪同江淮之徃蹇俄叨命于秣陵君来司兮漕挽及春物之未防见画舻于津馆挥醉袂以相属觉迟景之遽短邈江山兮清旷澹懐抱之摅展喜嘉召兮暮秋帐石城兮饮饯乆相望兮中流君之舟兮已缓防余马以独归城鵶噪兮落晚恃年华之未徂奚离索之多叹亦孰谓乎夫君遂中天于此旦呜呼哀哉人伦赏裁嗟我不明谓君器业实时之英必当机柄而立功名此盖公议匪私交情甫庆掖垣之擢方参法从之荣曽毫厘之未售矧灵府之从衡摧鹏翼于顺风偾骥御于修程世大体兮多艰天施化兮靡平惟才彦之不可多得余哀君兮乃为圣朝与苍生哭之恸兮寝门重余忧兮峥嵘指幻泡之起灭彼真谛之论精纷物我兮异同亦达观之齐冥惟延促兮妄立缅胡为兮殇彭寄余诚于一酹时无忽于友声尚飨
　　祭杨侍郎文
　　维皇祐元年嵗次已丑十一月庚寅朔七日丙申端明殿学士右谏议大夫知江寜军府事某谨遣府吏奉清酌庶羞之奠致祭于工部侍郎杨公之灵惟公道徳醇厚山髙渊黙才允文武好是正直振迹朝绥飞声霜防遂简帝心外为内翼殿抚方面景从宸极训辑戎防藻绘衮职敷经迩英稽古之力戊子暮春公致为臣年犹未也萧然幅巾老成去朝我心辛爰合常僚闺台嘉賔供帐净庐以祖清尘接膝晤言街鼓振振权利见规实书诸绅阳羡钓舟期从公游【公即席赋诗留别饯客断章云阳羡溪中有钓舟】沦胥出守愿言不酬徙麾建康蠡渎比疆区区未通俄顷炎凉视公吉履谓斯齯齿天奚难谌遽遗杖几有子而才构业必伟嵩髙维岳土厚如削逺即幽宅素旌绰绰复命曰常收神冲漠属叨藩寄阻从吊位念言契濶濡膺陨涕吁嗟乎公歆兹一酹尚飨
　　祭张密学文
　　维皇祐四年嵗次壬辰八月癸酉朔四日丙子具官某谨以清酌果羞之奠致祭于故京东西路安抚使枢密直学士给事中张公之灵在坤六二臣道之美曰直方大维徳之体公仕初艰实勤素履肃以直内有劲如矢义以方外其平如砥守长郡邑忠恕恺悌承介台省清规逺惠陟降侍从周密庄厉斡输餽邉总戎在鄙寛国之忧急民之事知无不为于公之利闻无不革于政之惟日不足竭精尽瘁竟亏冲啬以遘瘥沴靡究志用遽沦智气比者秣陵尝踵风轨帐軷津馆徽音在耳洛师汶上讯幐接置晤言未谐素车倐至苴杖在庐阻从吊位怛盈衷寄兹一酹尚飨
　　江寜府祭蒋山庄武帝神文
　　维皇祐元年六月一日端明殿学士朝散大夫右谏议大夫知江宁军府兼管内劝农使提举宣歙等州军兵甲公事轻车都尉赐紫金鱼袋张某谨以清酌时果之奠敢告于蒋山庄武帝之神霪雨作沴浃旬未止民弗寜于厥居惧无以输上经赋供神常事以至于饥且穷也某非才为之长吏虑政不敏以致咎罸谋于僚佐所以徼福皆曰祈雨而雨祷霁而霁庇祐兹土惟帝聦明属限诏条不得躬谒以请也谨差将仕郎试秘书省校书郎行上元县张康侯以告帝尚降鍳矜此下民尚飨
　　祭真武灵应真君文
　　维皇祐元年六月一日具官某谨上啓真武灵应真君某典守兹土既无惠政何以徼天之福下庇吏民粤惟仲夏嘉糓既殖霪雨不止惧成灾沴瞻言灵宇肇自前朝区区一方乆知依奉敢稽旧礼仰黩威神尚俾山川无作霖潦垂祐黎庻嵗以顺成尚飨
　　祭谢蒋山庄武帝神文
　　维皇祐元年六月七日具官某谨遣上元县尉张康侯以清酌庶羞之奠敢告于蒋山庄武帝之神昔有呉氏之开国于江左也封内之望实维此山兹土兹民获免于灾沴札瘥之患惟帝之徳近苦霪雨将害田稼故致区区以伸防祷伏防昭答云收氛散庶几农穑遂以顺成敢荐熟腥徃谢灵贶尚飨
　　祈雨醮坛词【成都府】
　　臣闻惟天洪覆斡万化之生成惟人至诚通上灵之鍳格敢申悃愊仰黩髙明粤兹井络之疆遐处一都之防田穰有限生齿寖繁民勤稼绩之功嵗无水旱之沴頋赋租之仅给犹衣食以不充矧非顺成即致荒散比从改嵗迄此仲春三农作务之时九种播殖之时旸过度雨泽愆期精祷未孚众情同恐臣忝膺朝寄长此吏民内愧匪才不能称职且惧政刑之谬上累隂阳之和宜以防躯独当隂谴所祈甘澍早及大田庶济黔黎免罹灾害臣无任恳祷之至谨词
　　谢告词
　　维嘉祐六年嵗次辛丑六月壬子朔某日具官臣某谨稽首上啓伏念臣托质大钧禀灵生物早栖心于道妙方寄迹于宦游顾有乡庐用存家属向集缮完之役已终筑葺之功其间就方位之便宜犯日时之拘忌窃虞隂谴积致于忤违谨按明科只神于谢告伏愿上清真圣下土神明降鍳矜全垂慈保佑俾昌厥后以永获安臣无任恳祷之至谨词
　　岳祠祈雨祝文【应天府】
　　维年月日具官某谨以清酌时果之奠谨上告于东岳天齐帝伏以自秋七月迨今立夏亢旱不雨风霾无时麦初出穗糓未下种虫蝗孳生疠疫荐作下民嗷嗷无所寄命忧惧惶惑莫知攸诉谨自薫祓致防祠庭夫肤寸之云不崇朝而泽天下惟帝之徳幸防恩悯甘雨时降俾兹黔首免于灾害敢不勉于善政以上对于灵心尚飨
　　祈晴祝文【秦州】
　　某叨被朝命守兹藩阃署事已将周嵗未遑躬谒灵祠麾符所系非敢怠忽惟王聪直威烈西土之望生民之命待嵗顺成风雨以时则无灾害夏秋之交霪澍不已颇伤稼穑惧致艰食长人不佞深自咎责爰择吉日恭伸享奠尚鍳衷悃同恤一方哀此黎蒸俾免荒札官私上下当竭诚礼共荐时事以荅神贶
　　祭蔡资政文
　　维元丰二年嵗次己未五月十四日辛巳宣徽南院使光禄大夫检校太傅充东太一宫使上柱国张某谨以清酌庶羞之奠致祭于故资政殿学士谏议大夫蔡公之灵惟公质有文武资长政事凡所践歴必存称纪理财正辞曰信与义除暴戢奸令行禁止着劳南国宣威西鄙区槖破散烽尘消弭公议曰能朝佥载韪一节遄归枢机是委股肱喜哉元首以起密防造膝逺猷当指濶步功名谓不移跬如何大车偾于平轨穷通险夷孰主张是我姻我旧我乡我里奄隔幽明绪言在耳刍灵寓焉将此芳酹乆要不忘尚有铭诔呜呼哀哉尚飨
　　祭王龙图文
　　维元祐元年嵗次丙寅五月丁巳朔二十二日戊寅太子太保致仕张某谨以清酌庶羞之奠致祭于故龙圗阁直学士知应天府王公之灵先正文康仁朝枢宰有显事功国防收载公起世家学优而仕直哉维清风类是似惟功之资信厚为质颇僻之萌不接心术故其立朝克秉常徳施于政事允蹈淳则天地之理见于简易君子之道本于恺悌陪京二年治用诚恕民悦无苛先吝其去方谋借留言上未及忽惊钟声父老相泣虽未上夀星纪六周乘其积善邈与天游有子克孝白华之洁逝莫能从一号三絶我闻伤之爰作斯诔着其至性以章于世呜呼尚飨
　　祭滕龙圗文
　　维元祐五年嵗次庚午十一月辛酉朔十五日乙亥太子太保致仕上柱国张某谨以清酌庶羞之奠致祭于故龙圗阁学士光禄大夫滕公之灵惟灵倜傥闳达逸羣絶伦始践广场众推竒人洎登近着朝谓名臣神宗即阼访落初政公在諌省靡言不听献纳之益施于号令寘于西掖乃执邦宪召入禁林亦尹京甸一麾出守于蕃于宣悠悠江湖凛凛塞垣徙地淮海实便吴阊憩于国门易车而航解维有日亲賔未还方歌而哭宿夕之间世故无常变不旋日孰主张是于何致诘我念与公义好为笃惠子知我潘杨载睦我老在庐迟公从容舟次津亭繐帏已空淮人来迎画鹢相连今其归矣丹旐翩翩嗟我耄衰情礼多阙写哀一酹以伸永诀呜呼哀哉尚飨
　　祭蔡资政文
　　维元丰二年嵗次已未七月二十九日乙未宣徽南院使光禄大夫检校太傅太子少师致仕上柱国张某谨以清酌庶羞之奠致祭于赠工部尚书蔡敏肃公之灵惟公之才无适不宜惟公之志果于有为自初登仕锋頴已见江南陜右绩用丕显简在帝心中枢是付实讲戎畧以承神武混夷震惊仇方是惩独念之深疾入股肱嗟我与公少也友生党序之游继以姻盟我老家居公病在床莫复笑语何殊他乡命也有涯英魂岂昧平生志业铭诗具载日吉时良爰即窀穸遣息一酹幽明永隔呜呼哀哉尚飨
　　祭赵少师文
　　维元丰六年嵗次癸亥四月丙午朔十六日辛酉宣徽南院使检校太傅太子少师致仕上柱国张某谨以清酌庶羞之奠致祭于鄊老赠太子太师赵公之灵呜呼仕显王庭老归鄊社我思故人今谁存者并游辞麻衣如雪接武重金同兹大耋得谢掩关相望一陌樽酒笑言累经青白公病再期去年我病四旬徃来亦足有省公来视我欲兴不能我徃公公莫能兴忽闻钟声公已脱屦非幻不灭何云去住倚戸而歌此事惊俗于行一酹众哭亦哭先茔拱木体魄则降如其知气岂埋泉壌呜呼哀哉尚飨
　　祭王端明尚书文
　　惟公先正弼亮真宗从享于庙为时元功公承世家以才自致施之有政中和敏惠有为有守时推器识廼登諌垣补兹衮职四国于蕃四方于宣平凉常山至于太原坤维巨屏浚郊神甸帅节守符中外更践出处三朝事功懋建公资乐易达生任真賔朋罇俎不虚佳辰脱屣世纒斵雕为朴富贵多忘爽如梦觉两京相望晤防面濶忽闻遗言乃云永诀公于自性示既有省凡此聚散空花云影人悲亦悲我何以异姻旧之私寄情一酹
　　陈州祭太皡庙祈雨文
　　惟帝乘震司春徳施化育万物资始迄就嵗功此为旧墟实存命祀今方东作旱气作沴百糓草木仰待膏雨乆未滂洽田野扬尘伏兾慈鍳俯垂矜祐时降甘泽稼穑顺成凡厥含生皆防仁济尚飨
　　陈州祭商髙宗庙祈雨文
　　昔上帝赉王良弼乃得傅説爰立作相而命之曰若嵗大旱汝作霖雨惟説式克钦承用能复兴商道故王盛徳享祀百世今嵗可谓大旱矣説之光灵乗东维骑箕尾而比之列星王尚畀説复作霖雨大济生物迄成有年区区下臣敢効诚请
　　祭女夫故河北路转运判官殿中丞蔡天申文
　　维熈宁七年嵗次甲寅月日外舅某官遣息某具清酌庶羞之奠致祭于女夫故河北路转运判官殿中丞蔡郎之灵呜呼我在滑台闻子彦秀乡党世交遂成姻媾徃牧蜀都任子校书一上中第声光炜如学问滋洽辞章尔雅敏于从政有过人者朝廷尔才擢之不次京西河北俾专使指此时尊甫密勿近辅棣蕚聮华刺车接部骥髦未骋鸷翮方整怅望修途空嗟倒景籍始通朝年未强仕实勤其官以速雕瘁初归庭闱宠光甚渥今出都门素旌绰绰吉凶纠纒势靡有定将如之何不推之命慨余老矣繄尔之托而反尔哭事奚可度四子余出总角相扶遣息徃酹且抚其孤尚飨
　　陈州祭唐赠太尉赵公文【犨】
　　维熈宁七年九月丙申朔二十八日癸亥具官谨以清酌庶羞之奠敢昭告于唐赠太尉赵公有唐之季大盗移国封豕长虵践食区夏生民涂炭城邑丘墟公于尔时独保孤垒攻围几年浴血百战陈之遗黎竟脱贼口兄弟三人继登将相并有功徳着于此邦而其像貌晦于闇璧邦人不知乆不克享某祗膺朝命再来领藩惟公忠烈能捍大患写之绘素神气凛然乃建祠堂式荐时事夫封为上公祀为贵神春秋之义礼典攸着奉之庙食永世无斁尚飨
　　南京祭乔太尉庙祈雨文
　　惟神生为上公殁而庙食坟墓子孙殆今千载一方昭事神灵如在凡有祈请罔不贶答念兹境内夏秋以来水潦虫蝗灾害已甚近又不雨复成亢旱秋成失望首种未入人心惶惶相与忧惧惟神哀悯时降甘泽殄除蝗孽粗以有年仰兾聪明鍳此防切尚飨












　　乐全集巻三十五
　　钦定四库全书
　　乐全集巻三十六　　　　宋　张方平　撰神道碑
　　故推诚保徳宣忠亮节崇仁协恭守正翊戴功臣开府仪同三司守太尉致仕上柱国许国公食邑一万八千四百户食实封七千六百户赠太师中书令諡文靖吕公神道碑铭【并序】
　　皇宋受命光宅天下唯上帝顾保世赉良弼在太宗朝有若吕文穆公防正率循大卞乂寜王家克左右乱四方以底绥大业圣上纉服有若元宰太尉许公寅亮一徳谟明修辅答扬祖宗之猷训以缉熈于光明此所以持盈保成重雍累洽隆无疆之基者也公讳夷简字坦夫文穆公之从子太岳之后流光源深大王父梦竒唐兵部侍郎北京副留守以文穆贵追赠太师王父祥以殿省丞守夀春有善政没因家焉考防亨尝举进士礼部奏名处髙等方从兄执政嫌不就廷试后选集吏部铨得引对太皇頋判铨王旦曰某佳士奈何以防正故抑之旦曰此其文学政事有过人者即授光禄寺丞改丞大理无禄早世公登台司追锡命三代并至开府仪同三司中书令兼尚书令封齐祁魏三国咸平三年章圣始御便座阅郡国贡士公以进士擢第解褐绛州推官再调盐城监判官将漕以干局闻就迁大理丞定盐防度署西溪大储放利防诏举六科以才识兼茂试政事堂属将封泰山或言非访阙政时因例报罢出倅通濠材誉日洽章圣识其名濵城并河水羡溢为害冦莱公镇魏请择守于朝上谕宰司而以公行到郡循隄防究民利病平繇省赋拯诸垫昏暇日阅征簿见田镈之筭曰先儒有言王道本于农此何名哉表请除之朝廷推其法天下自是农器无征太尉王文正当国深器重公时王沂公曽在西掖文正尝从容问沂公颇知吕濵州乎曰闻名旧矣太尉曰他日成天下之务者斯人也君善交之后公竟与沂公同当钧轴徙两浙提防刑狱时缘瑞符缮灵宫上所严向贵权督作外希风防趋副期防役徒斩材或殒林壑吏辄以亡命闻而囚其孥公具条白采伐为缓栰木浮河调夫挽送方冬水涸暴宿河埭公请一切散遣须春流畨兵更还陛觐面承慰奬擢刑部员外郎知御史台杂事赐五品服数治诏狱听讼事阅实明辩当比平恕天禧旱蝗祅民惊哗屡奏谠言指陈变咎公之论事婉而正辩而裁通而易从不崇空语以干浮誉故人主乐于听受尝临谕曰卿言朕自主勉毋悼害复因占对称防特宠金艾近姻除中丞换起居舍人领通进银台封駮从官小防必防特召后亦不得以为例也每上前目送注意殊渥内史缺丞相进名而不及公帝曰吕某固宜此选公适持金絮使临湟命虚贠以待复节除兵部员外郎知制诰俄授刑部郎中龙圗阁直学士知开封府都邑务剧尹正才难击断者杂中善良循恕者并容奸蠧公之为理雅得其术威而不猛寛而无犯机芒不施区槖自破治政清净府庭肃然逮今言尹京之政公为吏师今上莅阼优除右谏议大夫永定甫竁内珰徙筮山辞连冢司诏公驰驿覆视初陵既复同轨如期朝廷曰能遂以给事中参知政事自章圣愆豫希见大臣翼室宅宗房闼助治二府机政稍复壅阂公时判礼仪事请亲户牖之听以分帷帟之重柅絶矫漏用周几防缀衣移御即请罢天书仪衞纳灵文方中闇然日章其虑逺矣祏主登祔章献慕徃本室器服欲如事生公执礼文竟循旧典东朝叅决抗尊当宁裁蕝仪物无溢等数事规诸萌务全王体进贰六职歴小宗伯小司徒毗賛七年遂正宰席领景灵宫使集贤殿大学士一心百虑知无不为推选名儒増设讲贠敷经上前以典学每奏事之间辄引经史称古昔以谕哲惠日新发于启迪玉清灾议止缮营因表谢宫使加吏部侍郎昭文馆大学士监修国史登冠三阶公自叅贰兼掌国防合三朝之载以绪成大典至是史成凡预笔削率被迁赏公前事确譲特防褒许乆之拜中书侍郎兼兵部尚书复辞都兵章懿之即逺也献后俾为菆涂且毋变朝夕公请防事如礼司天探防挠以拘忌献后遣谒者挟日官使公裁公执大义不可夺卒制服发哭考吉日备宫仗近原以究恤典禁籞春宴献后命无废防公固啓而罢翚幄颛威龙徳务晦懿不待养弗言而毁得伸情礼繄公将顺且念辅临之乆而虞幸密之间规中造膝事为之慎自此至尊举息皆章惠躬涖简用刚鋭任之言责协规交警俾后心钦承二宫周旋十年内无隙言外无异虑孝慈笃至固由上圣之姿佐佑弥缝抑自嘉猷之助天圣保定公实勤止禁城火领使庀作落成进右仆射兼门下侍郎时二驾复新宫肆大眚恩覃内外特畴公劳而加异数公请均同列恳譲不拜止以吏部尚书兼鸾台献后登遐上念章惠拥翼之勤褒上崇名著之遗札公以渐不可长亟白刋诰止奉保庆之册以掲大明之照时王路方正干刚独运摅发健粹始初清明公手疏七条以端治本杜宣授止中画断侧门之贡絶刋章之天下闻聴廓焉更新永底蒸民之生则惟我后之徳衮司十稔深懐抑畏顿首上前祈避重位制授武胜军节度使同中书门下平章事判陈州将行燕见愿得上三年计帝曰行矣半嵗其还相余公之在朝也则圣人之心易然而无天下之忧公之不在于朝也则圣人之心慊然若无与属其天下至于朝议涂説咸企公归如期而召复冠钧衡修明治方综覈名实自左右常任准人牧夫俊乂在官本于训迪光天之下至于蛮貊之邦但见巍巍之尊如天之覆美利所及日用不知惟景祐之平康则燮谐之绩用若乃并侑三后着不祧之式以显扬文武之烈崇建中壸尊顺成之体以严对宗庙之重其纠睦公族也则官之环尹以别庶姓朂之讲学以纳轨善其章叙庶工也则陞之类举以合公论集之朝邸以严班制伸理诬枉若冦忠愍之比悉及昭恤绍续功旧如潘武惠而下咸加甄叙此又賛防余论推广徳泽一二大较也若其沃心话言极深研几慎密不出莫悉闻已景祐二年拜右仆射冬至上享帝于阳丘封申国公三年表六上纳政手札譬止次春复五上天子重违冲防命以镇安军节度使检校太师同平章事判许州在许二年而夏戎叛公闻之曰嘻鶵羽翼成是必飏去吾恐谋国者虑害不深事失机先必致朝廷旰食已而如公言卒至绎扰天下被其劳故徙公镇魏固河朔心公比当衡每筹边奏揣敌动静效如在目及此过觐手诏问策公备陈西北守御利害朝议赖以适从至魏浚城洫除器备审佼壮籍搜补其缺畨休训肄声慑戎境大河之北长城岌然康定元年五月复召辅政悉仍旧秩骑冦犯塞赤嚢日至公虑屯戍之乆生佗盗心于是始议营北都城镇寜以谨北门之闭募民兵増州防以重庶邦之守三边守宰悉从择遣俾绥凋敝诸府禆校间为召见使知感叹夜思而得旦请而行已而北人来渝平山东饥多盗备预有素恃而无虞冬郊改封许国公特拜司空坚谢得允上惟文武之柄付倚在公倘计议不齐则事功难集下制兼判枢密院事公以二府之旧相均为重啓辞判緫止兼使名上体爱人之心密讲和戎之画数下恩防切勅边吏内保疆场遏其侵轶外推信义示之绥懐意在我守有余贼势自殆而后可与惟新矣后诸路防御益严夏人通款纳誓讫如公防庆厯二年季冬甲寅夙兴将朝遂感风上悯公劳瘁至忘其身诏除司空平章军国重事听三五日一入累牍逊免朝机边画就第咨访勅就开寳浮圗设道防祝公延夀御府出万金药上剪髭和以赐至有移疾朕躬之谕遂再辞位中防断表三年三月召见延和殿俾骑及殿扉以不良行顾内侍舆以前固辞更给扶命无拜面谢衰笃慈衷恻然册拜司徒犹监史阁军国大事寻致军国之议频表请老乃以太尉致仕朝朔望班等丞相使珰密札轸问无虚月公世郑原既得谢如郑展墓郡以疾闻诏使驰饷药奁而已不及春秋六十六薨问至辅臣方奏事上哭发声谓左右曰乃心国家而任大事如吕某者可复得乎病不就诀殁不临酹吾恨何既哉感悼不已为制服苑中哭之甚哀不视朝三日赠太师中书令礼官考行諡曰文靖比内密四致奠赙赐累千日复废朝有以见大君元臣感通契防同徳一体恩荣始终之极致者矣其配秦国夫人扶风马氏太子少保忠肃公亮之女妇体顺而正母道慈以严公在许昌夫人以殁及郑展墓也且将夫人卜有日矣而公薨即以庆厯四年十一月壬申祔于新郑陪先兆君子以为知命七子公绰兵部贠外郎史馆修撰公弼度支员外郎三司盐铁判官公着公孺并太常博士操行器识儒学吏用维其似之必复大顕公餗赠右賛善大夫余早夭二女长适司封郎中雍文正公子也次不育公性庄重有仪矩望之毅然而姿宇浑厚即之温如而神采英发才全道周用无常器践歴台阁绸缪廊庙一话一言莫不留为故事有猷有为莫不着为令典不洁名不矜劳敢任天下之怨不敢有天下之徳至于风郡国建学校以广教育之本循贡举张六科以大招延之路志在得士为邦家基推贤援能彚征于朝有自常参同时宰延人物藻鍳赏别精裁其品题初若未尽者巳而果然善合羣虑考用众长乐道人善而忘嫌恶虽待微者若亡贵贱之间以延尽下情其接僚友周而不比寛而有辨其事上直而无怫顺而能守其殿邦抚民条教明使人便安而下不敢犯其在朝位若不胜其恭者退而燕居恂恂如也与季氏宗简尤为友爱休暇相对谈名理之迹不及公家之事而又敏学多闻精识强记殚简册而备究经耳目者不忘属辞雄赡长于理道朝廷典册多出公手至于文史之学名法之书当世所行率公考正非夫命世之禀生人之杰安能徳言并立功名兼劭如此其章烜也宗简惟古之君子论譔其前人之美以明着于后世礼之大者故推诸孤之志举烝彛景钟之义以请于上有命史臣俾敷扬其休烈康许公抑所以表其子孙也铭曰天监有宋世祚明徳能哲而惠以熈衮职考慎厥相用康保民式克钦承相惟其人其人维何文武许公实经大猷股肱王躬帝视公视帝聴公聴有翼有为訏谟赋命恭黙未言弼谐二尊如权如衡如箎如埙向明专治启发健粹秉国之平遵王之义百揆四岳庶政惟和六府三事九功可歌于蕃许昌孰尸鼎铉以速冦戎丕艰庙筭公体慈防请寛叛刑勅边谨守戎卒来庭三冠泰阶再拥方钺忠劳则多恩礼亦絶曰师曰公名器之隆于申于许山川之封二十三年尽瘁王室纳政于上请老以佚临雍未拜荧圃言归古有知命公乎庶几讣奏来闻上哭之恸盖隠家邦摧此隆栋爰命史臣纂扬丕绩陵谷有迁音徽无斁大宋故推诚保徳崇仁守正翊戴功臣开府仪同三司太子太傅致仕上柱国陇西郡开国公食邑八千一百户食实封二千四百户赠司空侍中諡文定李公神道碑铭【并序】
　　庆厯七年冬十一月壬子元老太子太傅致仕陇西公薨于京师有司以闻上惟先帝察公忠厚任大节而属之以政傅导储邸顾托之意甚重又惟公徳义之益弼亮之勤隠恫之深为废朝遣内司賔临奠于位赐恤异于他公故事襚以司空侍中章绂太常凖功行易名文定越庚午防帷就引内使典防以返濮上越明年闰正月丙午我文定公于鄄城县之邓侯乡越三月申命史臣譔扬休烈表之神隧盖恩礼始终备巳按牒公讳迪字复古先世自赵徙燕大王父在钦以武材仕范阳军逮唐季之难渡河乐濮之风土营家老焉遂徙名数为衞人以公贵赠太师王父令泃有知略初粤人间湖湘之乱盗取郴连周保权归朝公为桂阳监使建防复二州逮潘尹吊伐师竞道连以絶岭俘刘鋹终库部员外郎三司户部判官赠太师中书令考防明经术名法以御史推直使案蜀狱归节因言陜部多留系连逮纠纷太皇为遣传理出之召对苑中问蜀故中意赐朱绂终国子博士知徳州赠太师尚书令蔡国公曽王妣潘氏王妣杨氏白氏妣边氏继母刘氏追封鲁韩燕陈魏五国太夫人公学通古今深博有大度初从河东栁先生游每覧公文章未尝不称善语门人张景髙弁曰复古乎辅相器也且陶冶生辈矣賔兴至都士皆目属之礼部奏公第居下及廷对天子擢居第一召见容止严重姿表甚伟释褐除将作监丞通判徐州兖州召试翰林迁著作郎直史馆入谢加绯鱼寻充盐铁判官属议东巡命二辅臣聫判泰寜经置封事以公贰之公始倅兖尝言莱芜冶废不鼓第繇民输铁课凡髙赀家率以冶败至没入田产械系孤请罢冶赋大农张空簿计文不改公议格及是慤为鲁人请勒封肆眚竟命除之稍迁右司諌徙知郓州召纠都狱改右史江淮饥甚朝廷忧之授公安抚使俾以便宜从事公到部督吏课彻徭赋通闗市散利已责赈廪劝分劳徕安集所以救荒之术甚设虽穷乡知上恩意之及故年虽大杀民罔荡析牢无缧絷野无敓复命迁宰士簉铜盐锡服三品未几擢掌诰命车驾祠濑乡陞亳为集庆军以公领州事谯境防幸复除公为均节其尝预调役者加优焉故礼成旋跸谯民忘劳郡介京东西淮甸之交逋慝之衢地有盗乆横或昼操仗入城邑陈蔡颍夀皆警县乡搜阅至出库甲捕击乆之公谢还禁兵缓追罢购盗益自寛防得其区槖隂简骁士农商服而匿诸防馆盗相翔稍集掩格殱焉为正封圻疏沟渎屡见善祥而嵗大穣代归章圣以治亳之政劳勉乆之公顿首谢防邈川犯秦陇边遽相及召对长春殿上曰雍闗中根柢卿有方面才吾蕲君重镇抚之即以谏议大夫集贤院学士知永兴军府陛辞上慰谕且召君无慊行也寻除本道都转运使诏赴秦庭按边驰度陇行诸屯拊循吏士谍离种豪以解羌谋缮筑堡障守杜要害因与曹玮圗上方略未几果召还禁林充学士特防眷礼上欲时见公俾领审刑每奏决谳辄见止访以机政尝出沐内珰亟召对于侧门语及洮戎曰吾属曹玮秦州谓足办缓急比缘羌变须济师师未出请上郡章殆难以持重君其为吾谋帅公徐对曰骑冦剽悍略从诸小种势甚张即入塞而秦州婴城以守何以摄戎狄战则兵不足玮所以数告也玮沈勇有谋威信着扞边擒敌无易玮者时方议崇上帝徽号上意难于出车黙然公曰陛下嘉与海内臣庻行稀阔礼岂恶祠兵西郊乎上前席曰然则奈何公曰臣顷巡陜右凡伍符库仗有细札小方今在芾帯遂探以进西兵在掌上阅之嘉叹指笔牍授公具疏诸戍卒乘度留防守之偹命枢府悉发防秦塞下顾谓公曰今日复见颇牧在吾禁中矣师仅集告敌入境上召问公玮必克乎公曰克哉何以言之公曰兵法善战者致人不致于人羌数扬轻玮言欲以怒玮为诱兵钞秦鄙故见羸以致我羌虽知情得不胜其贪忿而卒自致此为在玮彀中者克之必矣居数日中贵人驰召公对于龙圗阁上迎谓公曰曹玮大败洮冦来献戎防公何料之审也三都振旅羌以破壊故讫今三十年慑不敢动寳元中夏戎饱飞西陲驿骚而汧陇晏如闗辅赖以为安实章圣纳公逺筞而公任玮之材折冲帷幄惠绥来世惟几也故能成天下之务其功利溥哉天禧初旱蝗仍饥县官经费不赡上坐内阁召公入语从容以三司所上计簿属公畨阅问财利何以取济公曰放于利而为政导民抏敝非王度也盖祖宗营内帑以备师旅凶札今羌狄欵懐边亡大费出帑物以祋嵗振百姓之急盛徳之举也上曰善盍以故事贷之公曰贷之为言亏广大体不若遂赐之上喜为制寛财利论发内府金缯给度支使无加赋天下公因啓曰古之君人者必时视民之所勤民勤于力则功筑罕勤于食则百事废曩者上封诏郡国勿伐木除道宿顿传邮以示防俭已而祠汾款亳有司侈设寖爽诏意缮灵馆度殊庭斩艾山林更费无艺恒旸羽孽乃天意所以申儆上悚然即禁采伐弛力役申戒四方省不急之度公之论事诚心为质引义慷慨不崇空语故人主察其忠实虚懐嘉纳啓心造膝云补宏矣章圣尝目公廊庙之器盖知公之深也寻以给事中参知政事储闱肇建始初预闻及是首除太子少傅手疏援先朝之故以譲遂兼賔客诏储后接賔客如师傅累牍逊免许从客礼焉赐之御篇元良述六艺箴勉以辅导之意俄迁礼部侍郎冦忠愍公由宫僚罢相诐辞谰衍公因燕见上颇问春坊事公曰皇太子仁孝天纵睿问日跻羣臣佐翼实无过事或有他语者臣请付御史辨之上改容慰罢焉时丞相缺公以参知政事独当国谋猷燮谐率循训典总领众职甚称上意面命之相者数矣辄恳辞一日对滋福殿东序皇太子趋下称谢曰防恩擢賔客为宰相因再拜上顾公其可复譲欤翼日制出以吏部侍郎兼太子少傅中书门下平章事赐赉皆异数公荷厚恩厉精索虑竭股肱之力知无不为而与朱崖丁谓相同秉政谓颛权不轨公意在纲纪国体论议不能平章圣不豫始议储后听决谓立异以为太子总万机即上躬良巳殆难为朝廷礼公进曰抚军监国汉唐以之上疾止如初何愆于义由是资善决事国本固焉谓益横其心间忠旧钩党攀援相入伤危不附至辄除吏不以闻公愤然语同列曰迪起布衣无左右之先上特达称举十年至宰相知竭诚奉公岂能阿权臣取容乎是日廷数谓执邪罔谖倾乱宪度颛威福誖大臣节因质责其状乃并自劾奸臣窃国命而不能正请同免上深感悟叹公忠孝又称忠忠者数四遂与谓偕罢归班既还第喜甚谓所亲曰古之君子乎无求生以害仁今日吾所以报也属上疾稍侵谓谋得施顷之复相是日除公户部侍郎知郓州真驾升遐贬公检校尚书水部贠外郎衡州团练副使志且杀公或説谓衡州之谪若士议何谓曰是庸何伤他日好事生传衡州事不过云天下惜之而巳时干兴元年三月也七月谓败十二月复秘书监知舒州徙建康就改刑部侍郎徙兖海改兵部徙东秦又徙河南诏朝京师公既对留五日而辞絶口不及旧事至洛师改尚书右丞徙三城就迁工部尚书耕籍之嵗献后上仙今上驰驲还公授资政殿学士圗旧共政遂复相章圣朝公雅见亲重君臣之际无间然者毅然庙堂以身许国自谓临大故贲育弗能夺不结党友取防说之助见加彊诐播越在外故莫为之地者精诚忠义贯于神眀惟帝念兹复我弼直然天资刚劲秉心醇一虽歴危难艰阻仅全折而不挠正色益厉当轴处中用是亦弗能乆也景祐二年以刑部尚书资政殿大学士兼翰林侍读学士解机柄留侍经筵竟罥僿文除太常卿知髙密寻复秋官徙彭门又改地官徙兖海党羌不恭大入内地公上疏愿以属老臣上曰是岂宜以烦耆徳乎诏慰答西师在野辽戎睢盱朝议借公威重绥定河朔因授彰信军节旄判天雄军吏民卒旅至于四夷皆知公两朝二十年旧相故不严而治疆埸乂宁复徙青社诏赴本镇过乡展墓因慨然曰吾遭时至将相幸全节义不忝先人盍归来乎佚吾余日也及曹南遂引年还君事疏三上天子愍以职务留以除太子太傅致仕归老濮上放懐物外逍遥六年子东之以侍御史知杂奉安舆至都使珰饷茗饵致上意存劳谓公不可强自力一见我欤公谢衰疾竟弗入谓故吏曰吾笃老槁骸灰心圣君念雅素傥加恩是吾为子孙见也张禹数视其儿犹市攫尔啓手足之日无他恙时凝凛偃氊庐中頋左右曰安得大幄冒天下之寒者乎神爽恬泊頽然委化享年七十有七配时氏卒公约时子东之请诸朝追封永嘉郡夫人继室荣国夫人皇甫氏皆有徳礼式宪宗姻三子曰东之尚书工部郎中天章阁待制徽之度支贠外郎京西转运使皆以才进著名迹称贤士大夫不借世家幼辅之太常寺太祝六女长归国子博士向绛次祠部员外集贤校理张充次太常博士王端次未有行而亡次归大理评事陈袭古次在室诸孙曽孙十一人徳厚流光宜乎世济其美者公孝于亲友于昆季笃于朋友不迁怒不逆诈计数回巧不接心术不苟进不洁退功美不居患难不悔誉善不为谄嫉恶不为忌率由天至非有勉者蕴之为行谊发之为事业在公之道盖土苴尔夫夸者死权矜者徇名逞祸机而争端闻公之风薄斯知敦贪斯知约矣臣承学浅昧然粗闻春秋义例矣大君有命敢诬信书铭曰侍中刚塞蕴涵纯徳发为正色隠然柱石章圣惠哲察公忠烈可临大节托之喉舌遂付宰柄爰属之政实受端命賔傅储圣孽臣专朝僻讹奸骄钩连日嚣我心欝焦感愤中激志除邪偪乃诚靖国以宁社稷缀衣出庭遘闵南征不逺湘衡顾懐周京大人继照圗旧广孝显扬辅导俄还廊庙乃平泰阶谟明弼谐若作梓材尔惟盐梅师戍羌落帝念辽漠公在河朔敌崩厥角宣力中外文武尽瘁若时进退道徳益大攻夺为利太息为义处心云异于道同敝公冲而用不激不耸率诚以动不勉伊中岩廊穆清轸念老成俾扬颂声式昭典刑
　　宋故推诚保徳功臣宣徽南院使安武军节度使冀州管内观察处置等使开府仪同三司检校太傅使持节冀州诸军事冀州刺史兼御史大夫鄜延路马步军都总管经略安抚使判延州军州事管内劝农使上柱国广平郡开国公食邑五千二百户食实封一千六百户赠太尉諡曰康穆程公神道碑铭【并序】
　　昔髙阳氏命南正重司天北正黎司地其后为羲氏和氏唐虞之际实绍其业至于夏商故重黎氏世序天地在周程伯休甫其后也程氏世系盖逺矣公之曽王父讳守瓌仕周检校尚书工部员外郎兼侍御史尝更颍川阳翟令乐其风土自汴之封丘徙居焉故今占籍阳翟公讳戡字胜之先公以治春秋登仕故公初亦传三家之学既习通矣而委之曰君子惟多识前言徃行以蓄其徳奚事一经遂博综蓺文天禧中杨文公亿典礼部贡举时推文宗尤以藻鍳自任考试进士精甚见公程文大器赏之遂为举首及廷试亦在第四于时公之名动天下释褐泾州观察推官代还迁秘书省著作佐郎知齐州长清绛州翼城县以爱利为政有声俄改秘书丞通判许州蕲州迁太常博士复通判防州贑人巧滑嚚讼公治明审数辨寃狱发奸慝吏民畏服刑平政清风绩推最以尚书屯田员外郎徙知归州转都官员外郎数月代还且甄用也途次防阳闻父防徒步而归服除召为侍御史寳元元年并代地大震壊城郭庐舍民死伤者众公以选为并忻等州安抚使入境以便宜从事宣布上之恩意诸失业不能自存者所以救赒安集施设周及人情大安还白利害称防所建皆见嘉纳除三司度支判官迁兵部员外郎寻兼起居舍人知谏院钟内艰时西鄙有衅朝廷多事公纳忠开説补益居多时政赖之夺情俾领职公确辞得终礼制既免防复还谏省寻以本官兼侍御史知台杂事公之任言责司宪度切磨献替以尊王体正国论未尝龊龊及诸细也故时议者重公有逺识惟帝心简在殊深以例换三司户部副使不阅嵗擢授天章阁待制陜西都转运使迁刑部郎中知渭州自羌戎为不义出车遣戍平凉当其冲骑冦三大入残夷及是始通款公搜补卒乗缮完壁橹绥抚新附种落寜辑军气以振邑里始寜时枢府缺员仁宗頋谓辅臣曰程某厚重可大任也有间公者以为故事未有自待制擢二府者遂不成命拜枢密直学士知益州属贝州军乱州将张得一失守抵罪公以尝任得一褫职移知凤翔府易河中朝论皆谓坐累太重逾月还旧顷之徙永兴军未几迁左司郎中领瀛州髙阳关路马步军都总管安抚使甫至迁左谏议大夫祀明堂覃庆迁给事中契丹使过髙阳关称疾请以纱巾见公曰疾可无见见则以礼北使惮公严正乃具冠服如仪仁宗闻而嘉之语曰程某有守差强人意还知审官院他日帝从容谕时相曰昔孟知祥以后唐甲午岁得蜀至本朝咸平中岁在甲午盗发益州西土大扰故蜀父老识之来嵗复在甲午蜀人以为恐其精择可镇静者既而曰无易程某矣召对便殿亲谕此指且曰为朕再行即召公执政公顿首曰事君者有命无避安敢以宠利居成功帝属意良厚优除端明殿学士知益州到部彭州果有讹传兵起者即捕斩之人心以定自孟昶归朝守者务为安静苟逺嫌訾至城堞毁圯莫敢増葺公曰城以保民者也故萃以除戎器戒不虞聚而莫保民何依焉遂议版筑浚池隍今蜀城脩完公之力也明年召除参知政事屡表逊避优诏敦促中人抚问者数四在政府有告急变者称得遗札于路关搆甚密尹以白于执政相顾未决公曰独斩告者或曰何遽尔公曰是情易得也尹试尝讯之果告者工人旧出入此军防闻其中豪黠辈妄言颇连诸校因相与谋此官司莫敢寛者必当按状竟之因以圗赏利不竟亦无以反坐非有同谋莫取证尔遂斩告者皆服公之发奸诈明且决至和二年宰相文潞公复辅政公以通姻引避除尚书礼部侍郎改枢密副使公才长于政事既歴二府练达治要处心积虑期有以报特达之遇而时为枢密使者与公情防不相得邕州守将以贿闻而奏请増补嵠洞酋长且十余上公持不从以为后必生事数争辩帝前因坚求解五年以吏部侍郎观文殿学士翰林侍读学士领羣牧制置使罢然帝察公议每长有忧深思逺之致内直公寻亦罢枢密使者拜公宣徽南院使检校太保鄜延路马步军都总管经畧安抚使判延州秋大雨水五龙川溢东西两城将壊居民詾惧公登城肃祷水波稍复回还遂退众谓公诚心若有所感然英宗践祚视秩帝傅是嵗就锡命以安武军节旄再判延州初夏戎承袭尚幼没臧讹庬四族颛国谅祚益习事患其逼用季父磨乜之谋诱讹庬等诛之初朝廷嵗赐谅祚金帛四族常分其半首领入贡辄货易圗利故四族盛强至是并其所部没入财畜谅祚始擅其国气骄意得作为僣慢遂改元置官号数为干请公上言戎狄贪婪乃其天性十求九获犹懐觖望饥则噬人饱则飏去畜养之道宜以威克请专遣使责其僣妄朝廷因降诏诘问羌虽不悉禀命因是知为裁折公念西疆四道戍守千里士马留屯坐空储积持乆之计必兼耕战自古言边偹者必以其土人劲鋭便驰射战鬬习知山川险易其气俗然也请籍边户择取丁壮籍以为义勇庙堂议协自陜以西无虑得十六万人更戍畨休以农隙训阅丰财足食安民保大武有七徳公近之矣夏人自继迁之叛狃于狙诈之利至元昊尤多狡数故能猎服诸戎敢为国患谅祚实轻谲易与者而朝论惩寳元庆厯之难抑游説者多过其实羌每与契丹洮人相攻击辄大防集声欲犯境公独筞其情不为之动而常励诸将曰夫兵事以严终可无用不可不戒也克勤小物备预益修故时推公沈毅有方略得将帅体羌比年侵掠内属蕃部秦渭尤甚或言帅臣蔽匿不以实闻乃遣内珰专领诸路蕃部事公上言熟戸利于附汉甚惮役属于羌我不能庇内臣督领无益也且族帐星散而数犒飨呼召期防更为烦扰不若委帅臣察其材勇捍边有劳部众所服者间召赴阙天子亲临抚阅迁擢用之此羁縻之术也上善其言以新命已行难遽改后竟以不便悉罢或请置重兵长安为四路根本选大臣摠节制诏公以利害闻公对四路距雍逺或千里禀白待报岂及机防责成四路雅合事权冦所侵轶相为救便从焉既而引年谢事章十数上仁宗晚年赐诏曰卿年耆而徳益隆朕所加遇者未可以期頥自髙也公惶恐不敢辞及加旄钺复申前请表又十上英宗特驰近侍赐手诏曰卿虽年髙而精力克壮在廷歴年处置举合机要顷边多事正当为偹卿勿复更有请厚赐手封茗剂以将恩意公陈情恳至使者曰且有后命勿受辞公不获已下拜受赐力疾视事賔佐共白公其啬精神近医药厚自持府事僚吏请尽力公曰边帅岂深居飬疾者耶旦夕无少解疾益侵帝闻悯之诏还阙就舆上道军民逺送郊莫不号恸治平三年正月乙亥行次同州澄城县索笔牍欲自具遗奏草数字而薨享年七十外见大星殒于寝堂而闻发哭先帝轸悼辍视朝遣中使吊抚厚赙其家追禭太尉章绂太常考功阀合康穆二法以易名礼也诸子奉帷以归阳翟四月我康穆公于旧学鄊先公之茔阳翟君后终濮州临濮令祖思议隠居不仕考讳坦国子博士以公贵追命三代普赠太师中书令兼尚书令博士封成国公曽祖妣田氏祖妣刘氏妣王氏秦魏陈三国太夫人公先娶谢氏追封陈留郡夫人再娶李氏赠永昌县君继室以曹氏枢密使司空兼侍中防悼公利用之女也封新平郡夫人三子曰庄曰荀尚书虞部员外郎曰萃内殿承制七女适供奉官郭承则殿中丞崔良孺大理寺丞宋彦国虞部员外郎文恭祖侍禁閤门祗王咸允杭州节度掌书记孙贲濮州推官李恂六孙髙光禄寺丞充章雍太常寺太祝奇秘书省正字公温而庄寛而栗尤乐易喜谈笑不为城府崖岸善与人交其度豁如也薄于自奉食罕重味器服仅给而巳嗜读书老而不倦虽在戎旅未尝释巻而首公勤职盖天资然易着干之四徳曰贞者事之干贞固足以干事理财正辞禁民为非曰义若贞与义公实有焉用是出处显重且五十年忠劳在朝功利在民为当时伟人重徳盛矣仆康定中与公并命处谏垣至和末又代公为益部以常同僚而从公之游也旧故知公之器蕴为详铭曰贞以干事义以治民施于有政康穆其人文学发身贡名第一惟其徳业诚心为质亹亹谏垣实陈昌言法冠纠违王体以尊遂服迩僚式防亮采帝察其衷于心简在帝念戎难内储蜀忧畴咨文武属之懐柔公有常徳维邦之翰四方于宣先登于岸西圉既平西州既寜还跻二府参斡机衡无有作好无有比徳刚亦不吐王道正直髙奴古塞实扼氐羌镇守之重咨公岩廊蠢尔夏戎奸黩宪度公厉御策奔踶入驭卒乗辑睦壁橹缮完拊循搜阅军气桓桓议建民兵法古农战保大经乆忧深思逺关河晏然以公在边两朝眷赖弗遑引年公不敢康将吏伤悯君恩见还大星已殒元戎于征麾纛啓行及归里门翩翩素旌一气同生大期共尽惟此徳名流徽不泯
　　大宋上都左街景徳寺显化禅师碑铭
　　我闻菩萨以方便智行于非道而作佛事以平等慈不舍众生而共世业虽逆顺之殊化于解脱以同归此惟自证圣觉之可通固非常情思议之所及若显化禅师者盖其人也欤初京城景徳寺西塔七俱胝院有僧清璲以诵经为业诵妙法莲华经至五万部尊胜大悲陁罗尼各三百藏祥符中有布衣自云姓许夀春人造璲作礼请受经梵相竒古目直视不瞬璲异之为受具戒名之曰志言动止轩昻时独语笑多行市里褰裳疾趋或举指画空伫立良乆间从屠酤防饮啗无所择道俗共目为狂僧璲谓其徒曰此圣人也佛法有赖矣众未之信乆之士民稍稍敛瞩有意欲为师具供晓辄至门云来赴斋有欲施诸供具辄道名件索之温人林仲方自其家以摩衲来献舟始及岸已来就取仁宗皇帝每延入禁中径登座结趺飰毕遽出未尝揖也王公士庻召即赴然莫与交一言者或进纸笔黙致所请挥翰如风字体遒壮初不可晓后无不验仁宗临御乆春秋渐髙深念继承之重遣近侍至师所无他语惟展纸于前侍者授笔须防满幅末云十三郎近侍以进不测何谓后英宗皇帝入纂大统实濮安懿王第十三子也大宗正守节请书师不顾迫之得润州字未几守节薨赠丹阳郡王曾在故相张文懿第见童妾谓为王家比丘尼他日以从女适故工部尚书王公素竟为尼僧义懐未出家师见之抚其背曰徳山临济后住雪窦为众説法祖道益明今南方宗防盛传多懐出也如是前记不可悉数普浄院施浴鸣钟时方迎佛闻浴室中有人声僧叔严徃视乃师也语少时振衣遽去叔严追之院门尚阖故诣西塔欲验其事守丽景门啓闗而出师安寝于室复前语无遗海舶遇风涛且没共见一僧操絙引之商人至都见师于市释然引舟者也师曰非我汝为鱼矣有具斋馔而荐鲙师并进之过广济河入菜市桥下或蹑而窥之见临流而吐羣小鲜泳去南海有逸人潘晃众莫可亲近独与士人赵棠善语棠云我昔见言公于番禺由是通宿命师故未尝徃番禺也棠亦与师偈颂相从徃还万里间不浃日师遗棠偈有太平山上寳珠光之句又称棠为赤溪君山人刘立常从棠得见其偈问赤溪何也棠曰太平赤溪皆兠率内院山名尔棠者本曹人举进士从官岭外因摄潮州海阳簿见潘弃官从之后坐亡盛夏身不壊立后亦为僧名行忠住持传法云如是异迹亦不可具载丞相吕许公问佛法大意师曰本来无一物一味摠成真僧问世有佛否师曰寺里文殊或问师凡耶圣耶师举手指曰我不在此住朝士长者四方耆宿有所咨叩应声率尔直示心要如是句义亦不可详録将示化作遗颂其防不可晓也巳而曰我从无量刼来成就逝多国土分身扬化今南归矣语毕右脇而寂庆厯戊子十一月二十三日也有香如莲华乆之不歇仁宗遣内珰安奉真身于院之西殿金书显化禅师四字掲于前楹度侍者超觉为僧今真浄上人也异日进士姜厚攀帷瞻礼额上有光如萤得舍利一粒至是嵗寖乆四众供事益严光灵益显其江东志云唐法云僧伽之俦侣欤尝试论之盖一相浄圆人各具足自心见量非増减于太虚妙用无方故通融于万化但由根境隔阂藏识分别毛兎角空华海浪习气迷转因物而迁至于本觉元明未尝变失如沤生灭水性无亏如云去来日光不昧若知实无有法则为诸佛现前证惟自心即是众生度尽自然具清浄眼入无碍智弗离当念超出祗刼之上不起于座周遍尘刹之逺则师前记之明异迹之显句义之妙故非智之所可知识之所能识也太原王巩少而乐闻道自其先君素以真浄为善知识及是巩编次其状请以续诸隐圣之后子阅其所纪皆众所共闻见者非传疑也故为略其烦细而择其着眀者实録之而系以铭曰佛子云何号为显化仁宗皇帝至心浄信以是名字留于世间复次佛子以正受力入于尘劳而作佛事于一切法得如实见转轮圣王宰官士夫若善男子诸来问我我为方便示其本际如水中影如鉴中像如摩尼珠众色自见无能所取非生住灭佛法流世力愿广大不见声光孰警盲聩师为法来故云有赖生民有欲着于好恶非激而劝弗沮而惧我于世教不其有助闲名已谢幻身犹全法施无尽金题烂然太平山上寳月还圆
　　宋故龙圗阁学士朝散大夫尚书工部侍郎提举南京鸿庆宫上柱国清河郡开国公食邑三千八百戸食实封八百戸赐紫金鱼袋傅公神道碑铭【并序】
　　商书髙宗梦得説爰立作相作説命三篇以为说筑傅岩之野故为傅氏盖黄帝之子其得姓者十四人有受国于傅邑者自为氏说其别也歴汉至唐常有达者公讳某字命之世济隂人今徙畿内考城曽祖祖值五代乱离不仕考累赠开府仪同三司司空公幼孤事母孝早有见于乡里外祖枢密直学士燕公肃爱赏之守防稽挈以行欲任以仕辞曰仕当以学请姑就学励精服勤遂成髙业甫冠一上登进士第甲科释褐以大理评事知兖州仙源县邑有嫠讼乆不决又讼于州旧相李文定公属吏穷讯反坐嫠矫诬公至复自辨公使对者原书其契不类情得遂伏辜文定闻而叹曰吾不能使枉者直而又为寡妇人罪吾甚愧之谢以粟帛盛荐公之才于朝代还知抚州临川县江西剧邑名难治盖南楚之俗纎僄巧法吏舞文相侠为欺诋以多所证逮积嵗不竟困细弱公察其敝曰契之不明讼所由生乃立条教告民凢田讼傅别约剂不具者一切不受其辞以故豪猾不得逞吏束手囹圄屡空善良者安由是时辈推其能政通判泗州淮渎大溢垫城壁朝廷闻水害驰近珰临役事程畚筑虑庸六十万渡淮徙土南山下道回逺劳甚公循汴堤旁得髙阜数里﨑岖不便于挽綷请夷之载以回舟委城下省工大半诏书嘉奨泰州并海嵗苦风涛壊田庐又徙公海陵圗其患至则相地形势规筑堤鄣遂止漂淫之害民至于今赖之以选通判大名府佐吕文靖公文靖夙闻其才委以府政俄而吕公复相擢知宿州未几提防江西刑狱徙益州路赐五品服公自大理寺丞殿中丞太常博士尚书屯田都官司封员外郎至是就迁工部郎中梓州路转运使到部值涓井夷人方扰郡请益甲公曰夷实兽心兽穷则搏不有犯者奚自而来乘传躬徃亷问果县豪吏侵扰诸夷众怨以叛按其罪流之岭外告谕酋领即解散先是夷人每秋成鬻粟于市市人相约率贱居之伺其乏辄倍蓰以出常以是畜憾而生边患公以官钱委官以时敛发若常平之法夷人大恱自是境上少事庆厯初始制课民植栁榆以为县官殿最两川地狭生齿繁无尺寸旷土而吏恐负督民种蓺不堪其扰公以闻罢之蜀人安业转运使圭田在广安旧事择军校之髙赀者四辈掌其纳输贸迁取赢嵗送镪三千公命以市估鬻之送镪三千后使何知至清吏也善而循之遂习为常其在两川为民兴利除害事良多召还改刑部陜西转运使陛辞赐三品服初夏戎阻命犯延安蹂平凉暴师鄙上兴费不赡夏文庄竦始建更币以振边置鑪商税铸重钱一凖十既又就河东山泽遂及江南诸监并烻铁为钱转以资关右民怵于利则冶镕盗铸殽杂为巧死罪积多法不能胜四民失业朝廷患之议所云捄公请大泉一当三货物始平民称便建铁法奸铸遂衷止值闗中饥春麦苗被野豪贾益闭匿糓腾跃而钱不出操赀者賖贷邀重息公曰弛敛时也轻重权也发库钱三百万缗以济农民之交乏约输麦于县官军储以给公私共利后间用其法以实边糓西戍乆严馈道难梗州县租赋自陜潼推移以输塞上公按籍而叹曰此民之所以困也为之经画就所平籴自此田税得输本部先是募商人入粟于邉而受钱于都内凡三路岁或数十钜万时河朔吿乏而朝廷艰于移用公闻之上言本道藏廪足给请罢都内所受钱以资河朔仁宗曰共国虑者当如是矣玺札褒饰召还纠察在京刑狱俄迁兵部三司户部副使寻使契丹方还即命计事陇右时秦阙帅转运使范祥摄职请城古渭州以拓彊埸初蕃部讷支蔺氊有此地蔺氊与夏人有仇力不能支因献其地谋以自保祥不探其情遽陈利害以请朝廷易听之遂兴大役勒兵防筑侵耗诸羌相率为叛夏戎亦集兵境上来理经界后帅张昪劾祥生事邀功请弃其地命公驰赴审事宜公至则以朝命宣告诸羌稍稍引散视古渭形势深在戎落然业已营筑请止为一寨立五堡以通行路朝议然之迄如所筑复命除天章阁待制陜西都转运使岁余迁谏议大夫入判三班院流内铨陞龙图阁直学士充环庆路都总管知庆州到部畨官皆见环州首领苏恩宿有疵负恐因见质执独不至州将敦迫使就道愈恐恃其众偃蹇不奉命恩豪种有力量隣道闻之严戍境上公乘其未动告诸边吏恩始非恶意过疑惧尔乃遣禆校单骑抵恩所谕以此意恩号感听命即自归嵗余徙泾原渭州旧事嵗遣将佐领甲兵歴按诸戍谓之巡犒所至侵扰民患苦之公止不遣公私便安民为立祠今刻石存焉代还判太常兼知审官院迁给事中承乏开封府丁内艰服除知审官院兼羣牧使复领开封府防中山谋帅咽呃巨屏守边巳试之效无右公者迁枢密直学士定州路都总管知定州未几保州守将操下严卒伍狃于姑息借借有怨言民惩庆厯之变或以族行违难朝廷闻以为忧方议易守而公奏至具条所以戒遏状且言士骄而辄得所欲后母以制请勿易守保无他虞时议推其持重有大体英皇由是器之有大用意大农计邉储内帑资以金帛则下本道贸易缗钱平籴度支凖其直率倍号曰省估民输重困公按实以闻遂罢省估止从在所时价河朔同被国惠除龙圗阁学士召入知开封府今上践祚迁工部侍郎莅事审给府政大清间以疾倦于劳冗请得外补乃知兖州复召还领三班判集贤院权判都省提举司天监寖有休息意请便鄊一藩乃除应天府又请闲曹以遂頥养就领鸿庆宫遂归曹南熈寜六年六月十三日考终于私第享年七十一公性夷粹无城府而临事有守操执坚正天资长于政事而本之以明恕不为皦察行吏下畏信简而易从敏以有功故所践歴必有可称纪英宗简在甚深讫不究其用然亦可谓厚行君子循良吏矣尝买妾察其态度有异问之衣冠家女也又常嫁为士人妻公乃尝识其父为之咨恻访其家母已改适因为备行具以礼嫁之又为保荐其夫其笃于义多类此先娶王女早卒再娶栁氏华原郡君亦先公殁子六人裼国子博士扆太子中舍裳秘书省校书郎早卒衷裔并秘书省正字女六人适太庙斋郎陈邈秀州推官张行先左藏库副使李昭用太子中舍李备太常寺太祝吕希俊邓州内乡县尉向纮孙男十一人详陈州商水令谪齐州歴城主簿评进士及第诵奉礼郎谏谠将作监主簿诜该询诚并幼八年五月二十三日于考城县之西原陪先茔二夫人祔铭曰商书说命中兴武丁东维箕尾爰垂列星世有俊徳秉有光灵前载相望文武是经于赫大宋朝多髦彦能哲而惠举此黎献于灌奉璋于宣作翰太平之基惟士之选有若傅公政事著名初试为邑即闻治声凡所谋为迄观厥成虽在周行巳期公卿贤人徳业本于简易易主乎仁简近于义险阻异端乌可适治公知由斯故多爱利两蜀逺方三秦剧部连驾督输民庸实着渭扼西疆定雄北路事鄙近功体存逺驭持重不挠虑防亦精卒乘以肃狱市以清简在英主乃还尹京素蕴未施济河于行我初起家才名有炜归杖于乡以违世累风迹三朝隙光四纪履道坦坦吉祥止止既具五福又余积善宜尔子孙保兹蕃衍必有令人克续以显九泉可作尚袭黻冕













　　乐全集巻三十六
　　钦定四库全书
　　乐全集巻三十七　　　　宋　张方平　撰神道碑
　　推诚保徳崇仁守正忠亮翊戴功臣开府仪同三司守司徒致仕上柱国岐国公食邑一万九百户食实封三千九百户赠太师兼侍中諡曰恭颍川陈公神道碑铭【并序】
　　褒忠之碑者体天法道钦文聦武圣神孝徳皇帝神笔所题以表扬故相赠太师兼侍中岐国公执中之遗烈也惟公再登元宰当国之重体直方大实有常徳素履终吉不失其正故圣上兼天日之明稽春秋之义显其大节章示无穷夫其诚心之所感者深故于恩礼之垂荅也厚教劝流于朝序盛美光于国牒君臣之道斯为至矣谨按公字昭誉豫章南昌人烈考韩国公恕以器望忠力参知政事太宗真宗时为任职旧臣总邦计十余年典刑在朝功利在民逮今计府凡财策利权率循陈侯故事终于尚书左丞集贤殿学士公风骨英秀气韵粹深河目犀角居然公辅之表初以廕授秘书省正字非其好也学问通大义不为章句志欲以竒防髙议感结明主自致功名初仕卫尉丞监征庆州值朔方款格疆场解戍条逺御之略上河西兵机五事繇此声迹闻于时秩满知泉州惠安县复拜疏论时政语侵要近益逺徙知梧州公奋曰天子眀圣匹夫防不获自尽度吾材必有当者研精覃思着当世之务撰复古要道三巻驿置上闻章圣覧而善之曰此固名父之子为国敢言可用也即召赴阙是时今上盛徳日新而未出阁天下属望大臣莫敢为言公又上演要三篇发明家国大防请时建储位以正万邦叅用公卿兼领保傅讽谕详切出于精诚书奏天子异焉翌日袖以视朝先出他疏于执政曰何如皆賛曰善帝指所袖曰是更有佳奏即公所上三篇也复出示之执政相頋媿谢既而召公对便坐慰问移刻擢为右正言先是谏署乆不补繇公始复置贠公既以纳说时君被遇特达思効忠益展意无所依违表请増谏官延谠议每言事引大体慷慨辄见荅礼权宠忌之属御试进士以公编排试巻坐第次小差罢谏职还卫尉丞酤岳州永州改太子中允通判歙州抚州累年江湖天圣初还朝迁殿中丞复正言上雅知公意将显用公前在谏官常论曹利用事至是利用言宜且试之治民复出知汉阳军嵗余召还道丁内艰服除补三司判官复知谏院直集贤院提举在京诸司改尚书工部贠外郎兼侍御史知杂事赐三品服迁刑部员外郎充三司户部副使拜天章阁待制知应天府徙江宁府迁工部郎中知扬州召还上志先定用公有指宰相复有间言者除龙图阁直学士知永兴军未几拜右谏议大夫同知枢宻院事昊戎叛命西师暴野尝被手诏问经制方畧条画敷啓多见纳用乆之罢知青州防拜资政殿学士工部侍郎充陜西兵马都部署经略安抚招讨使兼知永兴军羌大入朝郍攻围延安连防堡戍再践平凉塞覆军杀将边鄙日耸天下被其劳诏公徙幕府囘中示镇抚之重固闗陜根本公下令诸路凡骑冦来钞掳获自入故其战人人知趋利除野坚壁诈力必屈是嵗贼果犯河外破丰州断麟府西陲盗衰止公以谓兵事尚神密千里禀命举后机防非所以制胜宜属四路各保疆圉治军御防可济事功累表便宜且归兵柄朝议善其防就除知陜州复徙青社沂州卒王伦害戍将搆乱轻游附从至拥旗鼓入城邑杀掠吏民郡县惶扰失据公召京东都巡检使傅永吉谓之曰是虽防孽敢渉吾地并淮且渡江若蹈无人之境使民间而有奸桀岂不生易朝廷之心欤若趋蹑之贼不得勿还也永吉受命恐栗穷追至歴阳采石矶力战贼党殱焉上闻嘉叹玺书褒奬庆厯四年召除参知政事内珰驰遽来锡命示眷待之加非常例也未朞同中书门下平章事集贤院大学士初西方有衅师乆无功上命二相兼枢密使俾协谋议以便处置既羌酋纳款罢兵归庭塞徼无事而宰司领右府遂习为常公以为权宜之制盍复祖宗之故乃谢解枢柄秉政五年以足疾辞机务章十余上除尚书左丞知陈州上意不足公曰先臣终此官臣幸已过后相更以为言乃拜兵部尚书祀眀堂进天官加观文殿大学士制授集庆军节度使同平章事判大名府复以吏部尚书召冠宰司又逾二年足疾増剧求近藩乆之制授镇海军节度使同平章事英国公判亳州公繇世资自致通显初不借交党引重为名髙挺拔特立峻清不杂如絶壁千仞髙倚霄汉事上待下直诚无饰不违道以干誉不矫情以圗全退朝阖门不受私谒诡行游说浮薄之士无敢自通性严毅有威重寡言笑其在朝廷陟降进止皆有常度举措时当摄大柄断国论凡进对谟议未尝漏言有猷有为世莫闻知善则称君过以归已而巳专务逺权势匿名迹及其乆也天下信之故上察公行慎厚眷委之心特密焉在亳乞归养疾不许坚纳旌节改尚书左仆射观文殿大学士徙判河南府兼西京留守司过阙不任觐谒求易曹州恩防留京师便医内侍劳问赐黄金珍剂视其有瘳盖属任之意存焉沥恳告老辄被手诏敦止逾年疾日侵始防轸听嘉祐四年二月制除守司徒岐国公致仕越四月十八日薨享年七十属乾元节宴羣臣是日休暇闻讣即时乘舆临哭酹不视朝三日荣赠太师兼侍中发哀苑中文武叙班殿门进名奉慰凡赠襚恤礼率加常典太常议諡曰恭其配吴国夫人谢氏谏议大夫泌之女端操淑范配徳具宜公薨才弥月而夫人继殁即以七月二十八日合于京城西南韩公旧茔实祥符县之西韩村大王父追封卫国公嵩王父追封燕国公光嗣逮先正韩公并赠太师尚书令兼中书令曽祖妣二黄氏祖妣孙氏妣王氏李氏齐晋鲁陈秦国太夫人嗣子世儒太子右賛善大夫方八嵗岐嶷有至性法相惟肖隂隲善庆必克纂续六女皆封郡县君长适屯田郎中李章次大理评事宋均国次光禄寺丞王杲余尚幼公之薨也上轸之深时季弟将作监执方知曹州驿召俾防丧事又命壻章干其家执方有器行而章材敏公所爱厚故朝廷因其意而命焉初韩公见公读汉书问公盍言尔志公对曰平津侯有言人主患不广大人臣患不俭约窃谓名理韩公黙然心知其志之逺也及公镇闗中委统帅之权登政府避监总之重再至上宰一心在公未尝敢因缘恩威为市及其去位深自裁挹不敢以隆名重器自处在景亳纳旄钺以为养疾便藩不宜尸厚禄隤然抑畏防以宠利居成功都城僻坊有韩公敝庐再入相方赎取之门不容回车仅蔽风雨不营赀产家无僮伎四方竿牍苞苴问遗之私莫敢至其门故世谓韩公知子之明而公可谓亦允蹈之者也燕居如斋未尝见懈惰之容非朝服不见賔客所接无贵贱率尽诚礼不妄为款狎故平生与人无憾恨之隙无侵侮之羞将东首神爽恬泊亲札召其壻章属之后事封署端楷犹如平日其资性庄重如此铭曰岐公直专其诚也天其重如山其止如渊秉心宣犹靖共惟防蹈道之正秉徳之全显允韩公匪躬徇国宣力汝为有民汝翼利尽事功忠存衮职实着义方贻我淳则公起世家泱泱大志玉气莫掩拣材拔萃明主我知青云自致絶尘逺骋摩霄髙厉遂登台阁爰陟公卿立朝正色于国乃情不援不陵不将不迎得之自是直哉惟清密勿中枢本兵之柄左右泰阶执国之政入告善猷出赋明命式是百辟时庸嘉靖典刑是修旧章是由敢曰识知祖宗之谋匪福匪威莫我徳尤无好无恶孰为党雠天生蒸民有物有则时惟淫朋人用僣忒我求之身王道正直爱莫助之防于有极不回不疚期处其厚无逺四方相在屋漏誉非余同毁非余否常徳不渝克坚其守不否不同其守弥冲天子曰忠天下曰公贤人之业本于易从全其神明始为令终允文大君独照精实扬其惠节宠以神笔声烈烜明恩礼周密有侐幽堂永对天日
　　推诚保徳功臣正奉大夫守太子少傅致仕上柱国昌黎郡开国公食邑三千三百户食实封八百戸赐紫金鱼袋累赠太师中书令尚书令许国公諡忠宪韩公神道碑铭【并序】
　　公讳亿字宗魏真定灵夀人父信国公始家京师咸平中进士擢第除廷尉平知亳州永城县永城剧邑当津衢冲要本繇吏部铨补今乆不治始命审官除吏公释褐为选首初署事听决辩讼如宿吏精习文法者县大治郡将皇甫选时名士有赏识数试公以事平处诣理称叹曰能由是着材名部司察举治状迁大理寺丞通判陈州徙单州丁信公艰去官服除通判许州复徙陈河决属邑衍溢民田庐计役费隄塞钜万公按形势以便宜就功一不赋民河复故道有剧盗聚郡境匿诸舰中期防攻刼公亷知之揣其所过抵夜率吏匽河上流举火伐鼓以骇之贼弃舟迸溃邀捕无脱遗者转运使郑文寳喜谋略闻而壮之被公檄至于许曰急欲识公面顔尔迁殿中丞章圣尝览公文俾召试外舅太尉王文正公当国避嫌以为言特召对改太常博士知洋州郡有豪吏李甲兄死迫嫁其嫂而诬兄之子为携养以专其赀嫂流离歴许州及司官数置对甲辄赂吏掠服之积十年寃不伸公至复出诉为索旧牍详阅鍜链牢密但未尝引乳医为证防伺之尚存奄召验问辞服案竟奸党母子始如初改屯田员外郎知相州河北旱蝗转运使靳租调蔽匿灾害公抗章极论诏书嘉奬为蠲赋役百姓頼以全活故相张文节公镇魏荐公文中御史被召除殿中侍御史淮浙饥命公安抚所至先察吏治宣布慈惠救荒之政毕举合肥旧陂乆为豪家彊占公按复之民得其饶未还除开封府判官一日奏事毕趋出至屏外复召赐五品服章俄除河北转运使别防留公为故相河内公均其室初向氏长安华严有美田时丁朱崖擅朝欲得之诸子已听命使所亲讽公公不荅而谓向氏土田衣食之源宜共保之故华严不以分崖州大以为望既赴河朔独领其职防章圣御楼晏驾今上践祚军赏重沓河北厚屯戍经用常不赡朝廷忧之公心计精密均输从容以办镇定帅曹玮有威名朱崖亦忌之以大将军斥知莱州以其得士心虑或逗挠诏公驰传统其兵縁是伺隙欲有以中伤公者公举措时当处之无间改司封员外郎加直使馆徙知青州未几召为侍御史知杂事赐三品服章迁工部郎中时中丞缺乆不补公专台务都下有告急变者中贵人夜开禁门逮卒百余辈付防公一讯情得悉释其缚中贵人以捕反者为巳功日传诏促案及狱具止诛告者三司更茶法利亏废诏公劾前议者条罚自丞相率数案诏狱持法平不挠权幸二宫知公秉谊不回可任国之重擢龙圗阁待制器望风采益为当世钜人重徳天下以其出处为时轻重矣被命删定法令审覈条次科比眀慎书奏因请颁示天下人得尽其情以议有文害者更之兾以便安万姓于后每编修制勅必循此例乆之出典亳州未几召领审刑故事诸州狱疑谳有令后谳寖繁天下多留狱公建言诸刑科当谳者为傅中比着于令以省奇请之敝又四方上具狱理官当报日程賖缓亦因缘开奸利公奏促其程由是州郡省滞系狱以清知星者言蜀且有兵变若灾沴公被选以枢密直学士谏议大夫知益州陛辞二宫谕以占说公顿首曰愿以属臣至蜀果旱荐饥公以爱利为政安辑荒散均节赋调先蜀守张公咏以蜀地狭生齿众尝艰食为请嵗发仓储六万斛贱估以赡贫民遂缘为常公先期倍数以赈之故民不大乏自秦李氷凿离堆避沫水之害穿二江成都中酾以溉田若嵗大旱沟塍犹涸公更决九升口水行径易迄今享其利初二宫以蜀灾害为忧既而闻公绥靖之美有防召公参知政事宰相白益部逺方宜须代还以拜以缓其命而援所厚善故公命中格除御史中丞充理检使蜀之西境卭部乌蛮接云南地多马嵗入永康官埸鬻之经歴山川道路周知其夷险公还对请徙埸沈黎自此蛮夷窥蜀有以隔限防中宫虚位公抗章请择旧门淑徳与大臣定议举典礼聘纳以示母仪之重既而下果有自细微觊幸上配者马季良自贬所遣所亲扣登闻自通而潜赂要地得致仕言事者以谓致仕所以优贤季良在流放未有罪人致仕者诏公劾登闻吏不当通其辞公以谓可否在执政吏何罪之劾纳勅不奉行议者以为得体又按唐典奏置御史里行四员以广言职奏疏论朝政时务其言深美多法义上向纳之益欲登用嵗中迁工部侍郎同知枢密院事枢密本兵之地是时天下乂安上下习于优游武备寖弛公独以为忧建言为国者思患预防故萃以戒不虞请下二府各任堪将帅者稍试用之观其器能又言将不可不知权谋形势之法上为亲集四种之要名曰神武秘略颁诸邉将使习通之岭外蛮夷或恣睢屯聚辄下湖湘之甲或发畿兵奔命率不及事又北军涉冒温暑瘴气多死亡公奏置广南东西路钤辖司増募土兵戍守南粤便安夏戎内附其人至京师一切自便公揣昊酋野心请为除馆属吏司其市事驿道防以徃还视若优为之礼实以羁防其奸谍既而邈川与夏戎连兵洮人来献防朝议赏典公曰二羌皆藩臣擅相攻击若又加赏是骄邈川而怒夏人非绥御四夷之道固执不可而止凡武经邉备惟思日孜孜景祐四年授叅知政事占谢之日召坐嘉西府之勤劳勉乆之寻迁户部侍郎是嵗地大震定襄灾异数见公方在告力疾入对为上精言其端以为地震隂有余外蕃中国之隂也其深戒外蕃之患又请下诏求直言消复之术上纳用焉乆之罢政事改吏部侍郎知应天府越二年夏酋叛暴突疆埸覆军杀将天下共其劳识者悼叹傥公在位戎难不及于此既而契丹氏乘衅来渝平授公资政殿学士知成徳军入觐在道内珰赍手诏问攻守方略公条边防甚详时刘平败没延州邉臣以降贼闻有司设防守将收其孥公因对言平在军战甚力毋降屈之状上意释然更加恩恤如死王事者寻改澶渊以控北道之冲属疾因请便郡复徙亳州地当东西京淮甸之交故盗充斥连发境中民相恐公以耳目防起贼区处乃府大校为之囊槖掩捕百余人磔诸市自此羣辈散落井闾清净讫公去郡不复有盗就迁尚书左丞拜章固譲诏书褒荅庆厯二年请老授太子少傅致仕四年八月十五日薨于京师私第享年七十三上悼伤废朝禭恤用优典赠太子太保太常考行諡曰忠宪二夫人蒲氏王氏皆先公殁追封安定太原二郡太君继室太尉文正公之女某年月日于许昌长社县嘉禾鄊从先茔礼也曽祖某赠太保妣张江国夫人祖某赠太傅妣李舒国夫人考赠太师尚书令中书令信国公妣郭越国夫人周吴国夫人三世徳厚流光在公公郭之自出八子曰纲尚书水部员外郎综刑部员外郎知制诰綘翰林侍读学士谏议大夫环庆路马歩军都部署经略安抚使知庆州绎某官维某官集贤校理缜殿中侍御史纬某官某官材业重于朝廷誉望着乎台阁随其器能而并笃于行谊义方忠教固有根本综先卒诸子通显累赠公太师中书令尚书令许国公女六人适端明殿学士户部侍郎李淑某官苏舜賔太常博士王整其一早卒二尚防诸孙十三人宗彦度支员外郎集贤校理三司判官早卒宗道宗师登进士第余皆宦学修立诜诜盈庭盛矣公性质方重正色立于朝若大议论一登于言确乎不可转也事上待下本于忠恕闲邪存其诚故忮巧诡激之为不接于心术虽燕居未尝见其惰容其家事尤理清规素范不为势利増改书有之作徳心逸日休易曰视履考祥惟公之素履所谓徳有基而道有本其旋元吉而大有庆宜哉铭曰于休耆徳忠宪韩公文武之道大者在躬直方以动允蹈于中能尽其性周爰始终释巾从政知微之显歴令刺守风声日逺载采于朝台阁之践有翼有为惟时为宪睿明能哲属畀机衡公不敢康惧思盈平儆戒无虞夙兴竭精戎难既作知公忠诚年至得谢遂传家事天锡蕃祉庆延于世子孙振振卿材国器几杖优游百福全备公信公长社之原今从先子归安故园大物芸芸各复其根惟其神明一气同存
</div>
    <div class="pagination">
<a href="乐全集_page19.html">上一页</a><span>...</span><a href="乐全集_page15.html">15</a><a href="乐全集_page16.html">16</a><a href="乐全集_page17.html">17</a><a href="乐全集_page18.html">18</a><a href="乐全集_page19.html">19</a><span class="current-page">20</span><a href="乐全集_page21.html">21</a><a href="乐全集_page22.html">22</a><a href="乐全集_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
