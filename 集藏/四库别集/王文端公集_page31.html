<!DOCTYPE html>
<html>
<head>
    <meta charset="UTF-8">
    <title>王文端公集 - 第 31 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>王文端公集 - 第 31 页/共 35 页</h1>
    <div class="content">　　元公未老便悬车帝遣仙郎侍彩舆一德君臣千载遇同朝父子几人如山中日月蓬壶阔天上风云揆席虚刘向传经多旧业青藜高照石渠书 

　　○送邵侍御归觐 

　　蓟门尊酒送征车豸绣翩翩曳锦裾千里亲闱应倚席一时朋辈渐离居花明塞郭青骢远露泠江城白鴈疏怅别不堪摇落候蒹葭秋水正愁□ 

　　○送王侍御佥宪闽中 

　　使君风节重台端骢马南征路渺漫楚客旧工鹦鹉赋越人新识惠文冠云开岭徼蛮烟净潮落沧溟蜃气寒久拟壮怀多激烈欲将长铗赠冯驩 

　　○送易大行使蜀 

　　岷峨山势俯蚕丛帝遣诸王作镇雄天上赐书悬日月殿中开宴郁云虹银河浪说仙槎近金马堪怜汉畤空千载南游人去后相如词赋许谁同 

　　○送胡民部督运仪真 

　　春风吹棹入杨州绝胜当年跨鹤游万里梯航通海峤几人冠盖集江楼君王未卜蠲租诏使者应分转饷忧二十四桥明月里不堪渔笛起清讴 

　　○送阙明府之钱塘 

　　汉庭僊吏重才名独绾铜章下玉京春尽离筵芳草合鸟啼官舍暮云生九霄赤舄褰帷出万里苍江鼓棹行计到界中多逸兴湖山烟月不胜清 

　　○送杨藩参赴陇右 

　　青琐曾闻抗疏名雄藩开府接台衡旌旗晓度秦关迥鈇钺霜飞渭水清自识萧曹能执法争知韩范善谭兵朔方会见烟尘靖玉节金珂入帝京 

　　○送人尹东光 

　　瀛海风烟近帝都为劳仙令出分符蓟门春雨青□湿花县晴云墨绶纡百里销兵看买犊九霄抟舄见飞凫悬知此去称循吏汉柱题名宠不孤 

　　○送李中翰使河南便道省觐 【 二首】 

　　纶音晓出凤池头银汉仙槎昼锦游周士文章方显世召公诗礼正贻谋嵩山地接钟山近南极星联北极秋帝里亲闱重回首白云红日两悠悠 

　　其二 

　　王朝典礼属仙曹洛水轻帆拥使■〈舟召〉诏下中州恩雨渥天开南极寿星高槐庭岁月绵鸠杖梓里衣冠跂凤毛元宰有亲还有子遥看佳气满江皋 

　　○送范太史参闽藩 

　　十年觚翰侍承明辍直分藩壮此行白玉堂虚朋辈尽黄金带博几人横风云春拥闽中色瘴疠晴消海上城揽辔自君经世事蠹鱼不恋腐儒名 

　　○送刘太史使秦藩 

　　瑶函宝册下明光使节遥临帝子乡秦地山河承八叶汉庭玺绶赐诸王云开衡岳星轺远花发湘潭昼锦香别后清辉犹咫尺照余藜火近文昌 

　　○送刘太史奉使 【 代作】 

　　星轺晓发向漳河冠盖都亭拥王珂翰苑文章传世早宫墙桃李入门多书灯夜照青藜杖吟牍春裁白苎歌此去回看天北极紫云红日映銮坡 

　　○送易侍御谪判平 

　　蓟门凉雨过津楼有客辞天赋远游世路多岐惊失马浮名无定任呼牛开尊月满经堂夕挥尘尘清海岱秋在所知君饶意气肯因摇落滞离愁 

　　○中秋同昆峯枫谷棠轩三丈饮分得投字 

　　碧空凉月散高秋影落千门万籁收倚剑乍瞻龙气合开轩争羡夜光投燕台击筑宁同诘汉使乘槎总漫游相对一尊常欲满浮沉何地不夷犹 

　　○寿杨太宰七十 

　　扶舆间气笃生申宿望同推社稷臣地切九霄瞻剑舄谟从八座演经纶尧阶蓂荚春秋富汉殿麒麟日月新不是仙方能驻世安刘须用老成人 

　　○寿田石坡七十 

　　天柱峯头不老僊洞箫吹彻白云边蟠桃欲熟三千岁蓂荚初开七十年南极星光明剑浦西昆玉气自蓝田秋深为设长生宴杖屦逍遥鹤发玄 

　　○寿韩友兰七十 【 二首】 

　　尘寰何处问蓬瀛织里人高处士名湖上青山游不厌鼎中丹诀学长生龙文晓护泥金检鹤背时看种玉经岁岁弧辰纷献寿謌谣重见颂嘉平 

　　其二 

　　祥光下烛阖阊城久识仙翁是岁星三岛春秋双舄徤五湖烟月一舟轻芳兰知巳盟常忆大药延年炼欲成宝册捧从天上至起家宁复羡金籯 

　　○寿孙中翰乃翁 

　　虞国山川胜昔时僊人楼阁俯江湄溪云遶槛椿千岁花雾盈庭桂五枝方朔金门仍待诏马迁石室尚探奇即看霄汉承恩渥凤锦龙绡护紫泥 

　　○寿郭隐峯六十 

　　裘马翩翩忆昔游五陵侠少挹风流桑弧巳遂四方志花甲今逢六袠周洛社故人俱皓首洞庭深处即丹丘兕觥春酒开筵日子夜吴趋迭唱酬 

　　○寿徐考功二尊人 

　　自奉僊軿入帝京冠笄偕寿复偕荣金函什袭天章烂玉貌双临水鉴清岂慕瞻云依岵屺但看驻世即逢瀛鹿门见说闻跫喜何似文昌履舄声 

　　○寿侯给谏母七十 【 二首】 

　　荻简熊丸忆母慈霜闺泣诵柏舟诗常忧子壮知何日岂谓亲荣及此时西掖丝纶辉凤藻北堂冠帔慰乌私孤贞自合膺天眷封诰绵绵未有涯 

　　其二 

　　梁园楼阁敞仙扉剩有恩光接紫微云拥龙绡金作字霞明鸠杖锦为衣雍丘地应丹丘瑞南极星连北极辉悬忆高堂称庆日九重芝荐露华肥 

　　○寿阎母 

　　琪树灵花五色开梁园楼阁敞仙台秋空白鹿鸣镳下月夜青鸾舞袖回南极祥光临华渚北堂佳气俨蓬莱年年此日长生宴玉露金桃荐寿杯 

　　○寿冯母 【 三首】 

</div>
    <div class="pagination">
<a href="王文端公集_page30.html">上一页</a><span>...</span><a href="王文端公集_page26.html">26</a><a href="王文端公集_page27.html">27</a><a href="王文端公集_page28.html">28</a><a href="王文端公集_page29.html">29</a><a href="王文端公集_page30.html">30</a><span class="current-page">31</span><a href="王文端公集_page32.html">32</a><a href="王文端公集_page33.html">33</a><a href="王文端公集_page34.html">34</a><a href="王文端公集_page35.html">35</a><a href="王文端公集_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
