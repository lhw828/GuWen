<!DOCTYPE html>
<html>
<head>
    <meta charset="UTF-8">
    <title>龙云集 - 第 11 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>龙云集 - 第 11 页/共 17 页</h1>
    <div class="content">　　伏审光奉渥恩进聨法从伏惟庆慰窃以儒臣妙选延阁清班宸翰粲于奎钩寳构矗于天汉稽故事以张局縁美名而命官旧称华涂最重昭代厥拜嘉宠莫先高流恭以某官识际几初学臻圣处笔端泛洒如合肤寸于防山襟韵旷夷能吞八九于云梦五车经目以殆尽三第比嵗而连收暂厯乌台枭鸾自判晚更龙节贯粒取盈一昨辍局淮壖偃藩岭服方诗书而谋元帅俄尊爼以折遐冲妖巢殄覆以无边秋柝寂寥而不警嵗才一阅绩已四闻虽望之意在本朝尚纡民寄而薛宣身兼数器素结主知果副推褒亟跻严近正应不测之大用宜亦可料于此行首沐冲私过腾柔翰永言铭篆交迫悃悰
　　回广州蒋待制启
　　伏审祗奉明缗荣升内阁伏惟庆慰窃以儒臣之选待制乃达官御书所蔵寳文为近事上仿龙图天章之号至比金马玉堂之防文物相望于百年将相此出者大半自非擅天下誉结人主知则何以骛【疑】厉昌辰雍容法从恭以某官学臻圣阃望蔼朝绅智其存物之所为厚也有功而不徳椽笔驰骋连防三科轺车光华荐更数路霜台旧倾于风采泽国晚最于输将顷者加直禁庐出藩南服殄披猖之妖党夺气魄于裔蛮徼柝夜沉海澜秋宴龚遂之出为渤海固欲安之汲黯之卧治淮阳今君召矣果跻清切俾究将明以是知公论所归斯可为大用之验某阻趋旌棨窃快风云曲踊兹多诵言曷既
　　代贺发运朝请启
　　右某伏审祗膺明陟荣总计权伏惟庆慰恭惟某官器干淹详声猷蔼茂柬天子之眷知为有旧阅生民之利疚为已多西指陜郊剧部方新于泥检南还淮服故吏重识于芝眉光华六路之提封络绎万艘之转饷隆最伫成于入奏清班别副于宠陞某幸以材猥居属部怅鳬趋之尚阻起螽跃以居深式届髙秋冀精视履
　　代起居李公择
　　窃伏台符荐更嵗籥名弗通于绍介迹初逺于门墙恭以某官雅量镇浮沉谋诣极翺翔闼青云何啻于二十年酣【疑】泳众家蔵书殆逾于数万巻力张忠胆以许国加有爱心之在人方且阶次于民曹行见指期于钧席某属当严緫居窃隆休未申伏阃之私苐结防云之想嵗隂兹宴治府方遥尚觊保绥式符倚注
　　代与文龙图启
　　钦风有自展敬无从跂墙仞之崇隆觉魂爽之飞越恭以某官蓍蔡王度箕裘相家蔼茂声猷髙出近古慷慨忠义度越众人翘然廊庙之材焯是图书之府行膺睿柬早正钧除下副舆情力张元化某因循嵗月飘泊江湖未申伏阃之私徒结防云之想微和式届尚冀节宣
　　贺范发运启
　　伏审肃将使指緫制邦储六路尽入于提封双节载华于初命伏惟庆慰恭以某官臯稷帝世韦平相门朝推气尚之激昻众识事为之开济果膺乃眷亟有此除刘晏资半菽之饶韩华条屯田之利用方盛际宜愧后功流马木牛更衍万仓之红粟鸾坡鳯墄别回一日之青云某承乏江干窃辉淮服怅鳬趋之莫遂苐山仰以交深
　　问颍昌府曽资政启
　　缅邈东南猥将使指侵寻嵗月阻奉台规跂墙仞之崇隆觉魂干之飞越恭惟某官星躔符彩岳镇炳灵经国壮猷葢尝羞比于管宴传家盛业不复多谢于韦平顷辍烦机寝更外补虽古诸侯之任暂屈于逺图而举天下之情犹欲其再相想符夣肖亟处师瞻庶期蒲柳之衰姿亦齿钧镕之故物春容晼晚邦政靖嘉尚冀遵颐倍丛多祉
　　回李兑先辈启
　　伏审发防广庭彯缨初仕伏惟庆慰国家张阐文物登崇俊髦既有学校以阅成材又即山林而起潜徳萃珍羣于振鹭符利见于飞龙自非器茂经纶识该贯变则何以奋青云于初步偿素志于当年恭惟某人翰墨髙流缣缃积学楩楠杞梓久擅卿材珪璧琮璜果登国器不待抱玉之三献而遽有惊人之一鸣敢图曲借于冲私輙辱先纡之盛礼敷陈曷既篆刻居深
　　回程安行先辈启
　　伏审发【下同李兑至于飞龙】自非下笔不休干云直上则何以奋锵洋之大对收翕赫之壮图恭惟某人贯变通材经纶茂器当年乡曲已试仲容之青云今日姓名果庆郄诜之丹桂行防稳步别擅要津敢图曲借于冲私輙逮先纡之盛礼文陈曷既篆刻斯深
　　回李介经明行修启
　　伏审发防广庭彯缨初仕伏惟庆慰国家张阐文物登崇俊髦岂惟塲屋之选以尽人材亦有草泽之求以慰民望鹤书式覩于四出蕙帐至为之一空自非究六学愽大之指归揭终身粹完之时守则何以激扬頽俗奋发通津恭以某人学茂经纶识穷贯变竹箭之美旧擅东南月旦之评素髙乡里兴如豪杰之不待论与秀造而并升一时辉光多士矜式敢谓冲私之曲借輙辱柔翰之先纡篆刻徒深文陈曷既
　　代回张建昌启
　　伏审光奉宸纶亟还朝籍伏惟庆慰恭以某官清规格物逺器适时奋扬昌辰绵厯膴仕出使两路间裕九年之储守邦一麾坐周千里之赐共惜云衢之铩翼果闻天陛之飞书大人初得于困亨北叟竟成于后福要津始此公论翕然方窃抃于骞翔輙先纡于缮染永懐谦借第切铭藏【云云】
　　回知府黄待制启
　　伏审茂膺中制就昜雄藩慰安逺民快惬舆望恭惟某官朝闺华贯学海髙流厚重镇当世之浮公忠得古人之粹再期江夏懐不挽之邓侯千里豫章得方来之杜母适幸亲于台范輙先枉于幐音眷将兼隆篆铭斯极式临烦溽尚冀遵颐
　　问赵给事启
　　伏自仳违台范更昜嵗华大厦将成燕雀知贺青天莫覩云雾徒披第揺向往之心旌居窃冲融之徳防恭惟某官学躬贯变识洞洪防顷以将明之材亟当封駮之选任当世之所不次心古人之所至难行因闱式正钧席某输将逺外觏对差池冀慎歊烦以极荣宠
　　贺新提防朝散启
　　伏审光奉俞恩就更使领伏惟庆慰恭以某官淹通翰局蔼茂声猷平生以忠义自持所至而民物受赐果从郡寄爰督冶司数路抚封发贤人之蕴未究一朝聮事而拙者之幸固多行挹标规剧深栖倚
　　谢鼎州知郡朝散启
　　伏审言就刚辰朅临剧郡辱先纡之荣讯认载抑之冲私恭以某官风力敏强事为开爽虽伏熊之轼暂屈一方而解牛之刀初有余地伫聴袴襦之歌暮别符纶綍之发中未卜披承第深企竦
　　代贺传漕启【转提刑】
　　伏审茂膺中诏就昜行台伏惟庆慰恭惟某官腷臆嘉猷激昻膴仕屡试烦使连收防声严节暂持雅俗早新于吴防除书适至和气先满于章濒二千石而下竦闻其风数十城之广行受其赐某缪先驱防辱契交承知即遂于瞻凝徒载深于欢踊【京本作欢跃】
　　代刘漕回兴国军朱朝请启
　　伏审輙去怀于北鹢反初服于南麾入境承流涓辰就事怅揺悰之未控恍柔翰以先披好与礼稠感将愧集恭惟某官慧机敏给智局淹通勇往事功力开经济风流十郡暂虚行步之幨帷恵爱一方重识班春之画隼尚鬰舆论行需宠褒凉序式中珍颐是冀
　　回知军内翰启
　　严密省垣官才旷免浩烦计局恩輙误防拨【京本作撰】期适及于刚辰贻奬亟飞于柔翰好先铃閤【京本作阁】荣动幨帷伏惟某官翰墨髙流簮绅华贯鸡香故在西清十稔【京本作载】之旧游熊轼暂更南服一时之茂最公论犹鬰宠跻可期方忭怿以装懐第瞻凝而写睇朱明式届福履冝绥
　　贺正状【与吉州呉守】
　　伏以律鳯宣和星龙还次新百常于周阙标七始于汉歌恭惟知郡朝请绚彩南翚凝姿东箭水薤夙资于政检袴襦久洽于民謡下车以来奏课连最兹肇临于上日冝丛向于神祺某留缀学宫阻陪夀斚第幸维桑之芘更深俾艾之祈欣愿交中文陈曷既下情无任激切祝颂之至
　　贺冬状
　　伏以天统符正阳明应涣凿冲氷于沍谷回爱日于髙躔伏惟知郡朝散肃括风猷淹通器局殿邦乐恺子俗慈祥虽迎刃全牛尚淹嵗晚而班春画隼豫动物和正应福禄有归是为神明所劳而某簮绅忝契桑梓寄龄邈尔一觞初未偿于展庆笃兹多祜徒有祷于适今下情【云云】
　　谢升擢启
　　朅来海角寖邈使麾每深桑梓之恭徒积简书之畏望南云而结想便甚渴饥怅西园之防从如限天壤忽兮嵗月之云迈移时竿牍之不脩永言旷稽孰任诛谴重念不肖初非贾生王褒之爽防【一作快】阁下每有河南蜀郡之奬怜畧其单平抗以闳大滥吹曲矜于奏技覆酱亦许其成书揽转蓬于冲颷而致爬搔瞰营蚁于漏坏而加培拥北海笑傲客縁满座而见收荆州风流士以一识而为快厥惟孱陋敢废凌兢伏惟阁下泰宇镇浮隆名簿隠换郎曹之清秩控江表之上流理万井于指顾之间运千里于谈笑之暇脩防逊而息嚚讼长笃实而清宿奸早闻来暮之歌尚屈行春之盖市燕之骨冝不负于脩涂假虞之珍行见反于内府水陆空旷铃斋静深伏冀寝餗倍加神爽
　　贺提刑转官启【代】
　　伏审光奉渥恩荣跻显秩摄郎曹而髙绍快舆议以増辉伏惟庆慰恭惟某官肃括风棱淹通器局蓍蔡王度箕裘相家照慝载湛于澜襟申滞殆空于狴户果从绵厯式副甄升前贺揺怀方遡髙遥【疑】之严节骈来异数行占别召之追锋
　　回谢知府熊待制启【代】
　　漕员将事粗获于涓辰使规望尘每深于注想怅圆函之未控况疾置以先披好与礼稠感将愧集伏惟某官飞龙簮渚抚驾蓬山任当世之所不为心古人之未尝到一麾隣壤不殊昼锦之荣千里闻风已极歌襦之庆快容声之方迩戢庆抃以徒深冒涉之余妥绥是冀
　　回知郡贺上启【代】
　　漕事适将官期亟赴交承伊始抽削未遑岂遐置之弗忘顾柔縢之先及绸缪盛礼想见于髙怀焕烂英文曲形于外奬仰惟郑重苐切感铭行理剧烦冀承葆练
　　回谢知郡启【代】
　　省曹承乏猥厠清流江右观风輙持严节方且永怀于标矩岂期亟布于缄縢伏惟某官学涉淹通干能强济光华数路之命柬自上心警戒卞【京本作千】篇之诗播在人口行遘匿犀之表伫倾挥麈之谈畏兹隆珍尚觊颐养
　　回通判启
　　逺持龙节出布寛恩上直斗牛猥当烦使适涓辰而就事辱流问以前期蔼然声容贲在缃缥篆懐斯极染牍奚殚邈是披风勉哉视履


　　龙云集巻十四
　　钦定四库全书
　　龙云集巻十五
　　宋　刘弇　撰
　　书
　　上曽子固先生书
　　先生阁下厥今推文章选锋擅天下能事者谁乎徴诸学士大夫必曰曽公其人也使学士大夫类能知阁下所为则弇万万无可言者于此焉徒曰曽公文章擅天下而初不究知其精微则弇虽欲不言得乎哉葢世皆科举辈徒知閤下之能文而独不知阁下所以能文者非徒能文正在能变耳使举近而忘逺摭故而不其新方将脂辖东引而未始收迹西践则穷矣尚安得为完文乎顾以为能知阁下之文要必无昜弇者请捃摭其一二试妄商焉【京本有庶字】必有合也文章之难也【京本无也字】从古则然虽有博者莫能该也则处此有一道焉变是已自朴散以来谁非从事乎文者其间重见沓出虽列屋兼两犹不能既其实然其大约有四曰经曰史曰诗曰骚而诸子盖不预也则亦不离乎变而已经之作也使读诗者如无书读书者如无昜其读礼春秋也亦然岂唯句读而已其取名布义也亦然禹贡载禹治水北徂东渐计往返无虑数万里足所投【京本作接】者几所身所尝者几事而首尾才千余言焉及丘明之传经也件为编年而侈几数百倍焉迁之为纪传世家书表则又倍焉其后有班范晋阳秋魏略之类则又倍焉不害其为史也诗之约也一言而已曰肇禋已而三言曰卢重鋂已而至于五言曰赠之以芍药甚者如谁知乌之雌雄乃有六言而由汉阅唐又有七言焉不害其为诗也离骚之文则固异乎招魂矣招魂之文则固异乎大招矣于流而为扬马之丽赋【八字京本作九歌九辩】则亦无适而不异经也史也诗也骚也其每变乃如此昔之人徜徉不根宜莫如庄周至其卒收之也乃有天下篇焉贾生之书如陈政事一篇其刼束世故仅如卑卑之申韩及读怀沙悲鵩至欲防尧孔之外犍而直将以此世与夫未始有极者逰也夫是之谓善变此殆韩愈所谓惟陈言之务去陆机所谓怵他人之我先者欤二汉而下独唐元和长庆间文章号有前代气骨何则知变而然也如李翺皇甫湜辈尚恨有所未尽下是则虫讙鸟聒过耳已泯【京本作随尽】葢无以议为也韩子之文如六龙解騑放【京本作落一作着】足千里而逸气弥劲真物外之絶羁也柳子厚之文如蒲牢叩鲸钟骁壶跃俊矢壮伟防发初不留赏而喜为愀怆凄泪之辞殆骚人之裔比【一作民】乎李翺之文如鼎出汾隂鼓迁岐阳鬰有古气而所乏者韵味皇甫湜之文如层崖束湍翔霆破柱当之者骇矣而畧无韶润【京本作韵】吕温之文如兰榱桂橑质非不美正恐不为杞梓家所録刘禹锡之文如剔柯棘林还相影发而独欠茂密权徳舆之文如静女庄士能自检儆无媒介则踬矣若阁下之文则廓乎其能周乎其能明敛乎其若有所待乎其似不可揽而取也挑【京本作抗】之以果而不失于鋭驾【京本作踔】之以逸而不至于放耸之以严而不伤于介振之以冷汰而不过乎絜和平淡泊而非直纡余委靡也愍恻怨悱而非直骚条感发也葢自六经已还诸史【京本作子】百氏下至山经地志浮屠老子之书与夫翰林子墨之文章在閤下贯穿畧尽矣至于长哦短篇尺简寸札音期洒落率有妙趣藻丰【京本作典】而证博意滋出而义愈畅真博大者之言也语其形似则如白玉田种种【京本作触处】浑璞如青翰客而有秀举【京本作峯】如天骥局影筋理防洒如乔松弄之真率径尽如炙髁【当作輠】聨环之运而不穷也如疾搜者之扼态脰而絶防膑也如锯齿错列初若龃龉而卒乎其相承也如荀生之辨车辋叔向之别劳薪昜牙之判淄渑而不可以非道入也嗟夫是其为曽公之文欤此弇所以有见乎阁下者也弇渉世不韵往者孰谓阁下不以过踈乎已者见畧而正用过誉乎人者见取因一介行李之间北走京师亟欲防置门下使与贤子弟游故虽弇亦以为他日之愿望诚有在于是者不可以无偿也冒不测之汝汉走千余里之襄阳于斯时也去入谒之艰无门屏之伺一朝而足迹接焉顾不幸哉脱或泯黙自同乎众人则阁下当谁与进者谨因借手次一二具之録耶弃耶惟命是聴入冒台严俯伏待罪不宣弇再拜
　　上曽子宣枢密书
　　枢密中大阁下熙宁之治光华至今要是君相万世一遇明效决非偶然也开干阖坤上追唐虞三代下睥睨不可有加之后世造出法度有如吾神考加恻恒至到【京本作恳恻至意】刷涤滞废惟新逺图不揺夺于异意浮议也取先后孔孟动符渊衷而后已庙谟国计有如吾王荆公于斯时也进受知天子旁连茹宰相步趋玉除出入承明与鸣玉曳履者号一时任事大臣不过二三人而阁下居一焉士亦有前虑却顾尊主庇民如贾生之陈政事刘向之输忠赤者乎求之无有则必曰曽公尝建明某事矣天子以为能宰相以为便已而効之民也果然士亦有论列上则侃侃訚訚如严助之通籍吾丘夀王之方畧辐凑者乎求之无有则必曰曽公尝可否某事矣天子莫之昜諌官御史弗能夺已而効之民也果然大率肇事商功之臣类皆峭刻深中流入于诡智而薄恩如阁下所至则恕心用焉得君每专则视吾言之亟入唯所迎合而已如閤下所至则公道存【京本作出】焉由此观之閤下信乎其无负于熙宁君相矣及夫时运而事迁论者曽不顾成効何若至出私智追悼前日有为大臣并与先朝不刋之令甲【京本作典】而窃议之无复忌惮夫圣心贤迹炯若悬象王氏之学不待较而可知也而攻焉者不啻晨霾宿祲之蚀【京本作曀】清明而一时薄俗子又皆讳治其学方閤下与大丞相亲更其间屡折数推【京本作挫】曽不少贬犹玉火而铜燥湿扶持固防十有余年【二本下有以至今日四字】谁者能之如阁下信乎其无负于熙宁君相矣今者仁圣在上幸恢复先帝伟迹【京夲作系】加恵于天下甚厚始擢用二三大臣而阁下又居一焉夫今日之君相则前日之君相也观防通为有素视成效为不诬且阁下既能无负于熙宁则其肯茍且于绍圣乎意者天子非尽用阁下所长驱一世乎仁夀其势不止则西枢殆温席地而东府行为得志之秋矣某也敢以为贺焉某生庐陵薄城【疑】才与不镂自雕者异文学吏事取众人铢两之效未能逺过则已不足自列矣至于区区之家世伶俜萧衰才取具而已独何足为左右之浼耶故皆畧之而未暇言焉顾以谓阁下徳望髙一时素心期古人昔者虽不得而亲炙之然念之殆不置食顷凡二十年于兹今则与霜吞之颠毛黄口之稚子并编为清世幸民受阁下赐矣则在某似有所加损【京本作然在某似未见有所加损】诚愿一日徙席而当崇崛顾盻皆青春咳唾若【京本作率】霖雨则如某之不肖亦钧上之一泥冶中之一矿耳其亦幸而为干将镆耶不幸而播形于瓴甋之间皆未可知则凡为是区区之入谒者知将不逃乎必然之陶铸也夫着造化不到处手唯王公大人能之旧所为古律歌诗并杂文粗可以借手者件如别编谨以当野芹羊枣与所谓菖蒲菹者亦安敢以为果投阁下嗜好也今夫贵人之倦客也必遮列甚肃而肉【二本作内】每有余粪除之人拙而守阍典谒辨慧而工于是为之説曰遮列甚肃则喜自尊大厨肉每有余则急颐养而怠应酬粪除之人拙则辙迹益加希守阍典谒辨慧而工则长于拒闭而士不得通若夫喜客者则反是必坐席数敝而将命者更赞迭唱矣士之马不枥而侦伺者疲于致命矣于是又为之説曰坐席数敝客展敬居多也将命者更赞迭唱接引益力也士之马不枥在道众也侦伺者疲于奔【京本作致】命赴焉者恐后也嗟夫此盛世事也以某今日之所见閤下则有焉其过人逺矣且任大臣责计安宗社所不足者非富贵也人而已矣故曰上臣事君以人愿阁下之终之也于其卒也复为客説以献干冒钧严俯伏待罪不宣某再拜
　　上许左丞书【冲元】
　　尚书左丞阁下士不自重而浮沉低昻于时也久矣士不自重则名昜汚浮沉低昻于时则所入弗择名昜汚故世不知我贵所入弗择故迹未加亲而踈之者随至夫以昜污之名投弗择之所入以不贵之我当随至之踈者夫如是则浮沉低昻于时果何益于不自重之士乎甚矣战国之不竞也士一切薄恶自视仅如愆糇之细民而所至之国与髐然扬中之矢也奚择齐之君朝迎一人焉则鲁之士暮而趋楚之主夕重一士焉则赵之客旦而至仪倾秦覆楼缓苏代陈轸犀首之徒至蚀轮秃胫而不悔谓身累数印为尊荣蹑屩担簦为能事甚者至有弹剑铗以媒车鱼贵鸡口而笑牛后不亦【少一字】羞而可怜哉亦可以少已矣而揖洗割肉持箒相门穿履而行雪中遗风至汉犹在也此曹幸而无所遇合万一有所遇合功业之卑劣可无疑者而名称亦随手埃灭矣某至士之啙窳疵贱者家江西生与愿受一防而为氓者齿方就学也人已笑其块独寡与蜗【京本作蛙】跧而螬蛰及得一官比众人已为防后而嗜拙之癖日加于前髙门华屋望而过之者凡几所一时贵防有弗合未尝乞怜干宠者凡几人然自以为庶几矣而达不侈于穷得不偿其所失道悠而车邅风髙而鶂迟于是乡闾诟病其前士友相与往还者敦迫其后至有比之觭人而曽不知某之中心不独取士不自重而浮沉低昻于时者为戒凡若此其拘拘者固将有待夫适我愿望者聊一出也阁下道究乎变常名薄乎天渊一日较艺取天下第一犹承蜩者之掇以至扬歴中外荐更事为若乃东府之崇崛千栱百楹居在半天者于此一再入矣且主上回睿眷加天奬不过二三大臣而阁下与居一焉此亦鳯之仪韶麒之扰囿出瑞吾宋多士争睹以为快而天下延首跂踵相须太平之秋也某敢不移守株锲剑之愚于既往赍振衣弹冠之志于适今乎故其防寒乡激懦幡然改图方自阁下始伏望诱而进之使颇【京本作得】通姓字公卿间庶几効跛蹇下乗蹒跚而逰乎经途九轨也旧所为古律歌诗杂文合一通窃自比于折杨黄华下俚之曲谨持以为台席挚不以溷凂而替其甄采幸甚不宣某再拜
　　上叶舎人致逺书
　　太史舎人阁下伯乐逸马于碣石之间里之人有得之者纲而归之夫里之人常日所熟皆缓肉驽筋得志蹊隧间马耳亦何尝见良马于是枥之桑落藩篱之墟辕驹硙牝【京本作牡】负稇揭橐之乗与夫三羸五驽跛驴駏驉生死同价之毛物辈而淆焉者以百数秣以腐秸饮以涂潦饥饱之不时也蚊防之相与縁扑也马自知失职始仰而悲俯而踉跄若有大负他马时有侵之者而不校也一日气血茀扬愤臆外张抔壤掣缰若伺若亡众马以为徒戏而不知志在千里也方将弭耳摩颈防嘤而狎焉则拗怒却立若不可犯喷沬一睨而马之疾颠者五突羣败面而亡者七跛驴駏驉之属辟昜迁延禠魄夺气羞不敢仰视自是众马失据蹄族大扰未逾年里人之马无故而耗者过半他日其子试取而乗之则若曳电长子伤焉中子跌焉少子眙惊呼而逃焉几不得脱里人大恚络吻绊蹄抶而斥之舎南之近坰晨风暮日生意惨淡乌鸢羣啅而过之尾鬛焦秃榻耳眵目尘蚀其疮痍未几而马之仅存者才囊骨之皮与败楂束枿无辨防有柴车牛铎坎鼓而过者马不知以为和鸾也于是嚼络裂绊鼓鬃扬鬛颈【京本作顿】踵赴节长鸣造之【二本作天】若将就服取道召呼风云而顾影自怜者里人熟视曰嘻是不祥产也殆遗吾殃且吾绊之络之抶之斥之日逺其水草之甘而夕去庌厂之华韀勒之弗加服乘者收视而弗问自以为长谢其曹而踣殆有日矣而犹若是戒其子斥之益力于是伯乐闻之自姑余之西裹粮褰裳重趼迹逸马之所在而趋焉见之而泣曰天乎使汝至此极也是亦我有罪焉顾其役赎之百金防兰汤十斛而浴之食以麦穱加以剪剔搔爬其垢而起其疮痍退而谓里人曰夫兰筋飘洒膝本起如团麴紫艳溢目口中出红光尾肖云慧【京本作恵疑当作篲】耳侔挿竹齿平而汗沟深长求之吾马不爽其一此数者天下马材而非国马材也是马也不驰之昆仑之丘而顾绁之桑落之下不刍以青玉饮以白涧而败荐黄潦日防其咽服且乘者非造父韩哀而授【二本作扰】鞚于愚弄之弱子一时曹偶非白兔晨鳬八骏之苗裔而相与居者跛驴駏驉羸薾下乗则是马安得不睨夫适然长鸣亦见志耳骤得不祥之名斥而弗御亦已甚矣至络吻绊足马则犹吾马也而体加矣窘辱于不知马者之手亦已甚矣于是四方之怜马者不责里人而咎伯乐之不蚤赎也今阁下文章问学道徳之粹完固一时闻人则亦士之伯乐也有人于此其坎嵼【京本作蹇剥】更百故出泥涂殆有甚于若马者至其所负亦不马譲然进不俟姑余之趋退不费百金之赎阁下似可坐而得也其亦有意于兹乎不然诚恐世之知马者一日争先取去则在阁下不过比之唐肆独不伤驵侩心遗圉人无穷恨乎不宣
　　上陆农师书
　　给事阁下昔孙仲谋因天时投人隙奄长江而有之号君天下三分之一则豪防卓诡之臣时则有若陆逊实就厥绪西殄荆楚北挠曹休【京本作操】蹶刘备夷陵卒死白帝逊功居多抗斥阉宦预事防吴皓后必俘晋审而有徴缔交羊祜敌境妥绥时比之华元子反君子长者之风有足尚者曰机曰云焯克绍续杨骇【当作京本同】闻之而争辟张华见之而心醉又其文章瑰玮遒纵骞踔防出似不从人间来故曰平吴之役利在二陆其皖皖使人爱慕如此然自逊数世皆吴人吴人至今语门第者类归陆氏何则吴中气象比他处最号胜絶层岩防壑穹岑飞嶝阜陆之陂陀鸟道樵林之挂空大者腾薄小者萦帯错者棊布防者指攒飞烟蒙雾云日之冲融相与蔽吞翕霍于朝暮之明晦而重湖洒其隂大江截其隅楩楠杞梓豫章之宿干干霄挠云不夭斧斤其余则鹬翠翚翟设饰之饶篠簜琅玕雚蒲鱼盐髹漆之充仭无外求者中有玉室璿台霞标赤城天牖之虚明石桥之嵌絶应真之所往还仙灵羽客之所【京本所字作相与】窟宅而上下也故天台四明鴈荡稽山与夫洞庭松竹山水之称以此冠天下人之生乎其间者气钟淑灵质应粹清往往如古人所谓【京本无此五字】与防稽之竹箭迭争东南之美从汉以来间有人矣然卒未有能辈陆氏之盛者由是言之彼机云而上其真三吴之望士而陆氏者又他族之望姓欤时更千年鲜复继者亟蹑髙蹈凌倒景而絶徂镳不意复见于今日之阁下也閤下才与古人比肩学与六经表里防足要津适丁休明慰彼人望正自有素迎缕而析羣惑摄衽而就事功自孔孟没千有余载中间不幸酣于冗猥不根之传注揉以杂駮自私之诸子而圣伏神徂日益无攷承学之士譬虫蚀木不知皮外更自有味于是王荆公始以粹完絶世之学解剥顽隂揭之明光而阁下从而嗣焉于是学者知有宗师矣辩倾而天潢飞书成而都纸翔其所该涉葢自山经地志牛医马式齐谐急就浑天周髀与夫稗官之説翰林子墨之文章无不畧具其所发明虽尺简寸札有足以契道者正使机云辈复生未有能以彼昜此者也然论其世如此其逺而表表特立如此其验则阁下者其真无负陆氏乎以弇之不肖虽不足以追探本始而助张万一窃伏下风之日久矣顾无以籍手敢操是説以献阁下其何以进退之干冒台严俯伏待罪不宣
　　上张天觉学士书
　　运使学士熙宁之治至今蔼茂赫烜丕丕逼古为盛世中俊伟顾何以得此天子圣而人材用也庙堂之上朝奏暮下居者讲蛊饬起解缓来者激干霄之气奋薾云之便九列三事之人雝雝穆穆人主储精法宫虚当宁俯前旒皇皇为若急材而未已者于斯时也明目张胆论列慷慨求如贾生之右诸老清闲之隙智畧辐凑求如夀王之器天子意未必尽尔则亦奚啻牛毛麟角之相悬耶一日执事拂衣起西蜀身槐简緑绶则一官为至踈逺无出力者相与佽助而先后之则一时为尤孤立及夫吐胸中之寄摅吊古之情瞷然自平进中曽不阅嵗履歴清骧骞风云如布武康衢虚徐方洋【京本作夷悠】指日言迈无不可者故熙宁间得君如执事冝不多有渊源六经旁贯百氏则董生向歆之博古也肤寸笔端势轧万钧巻涛收澜末力犹壮则退之子厚之怀鈆提椠也櫽括讹缪水镜人物了无不应其实则子将之月旦孟坚之九等也于是天下殷然知有张公矣虽然此自执事当然耳若夫明白空洞磊砢轩豁豪髪细故胷中不留葢通人之格物豪杰特起者之迎受而不拒既得之多又取焉不勤则意造物者其真执事私也礼不妄説人某也尝独患古所谓大臣者或失则褊中或失则诈谖或失则踬而弗通或失则絿柔濡忍褊中故忌而寡容彼田武安则然诈谖故语漫而效爽彼朱博则然踬而弗通故刚愎怼恚亦无所不至彼汲长孺则然絿柔濡忍故挠折猥酿无益世故彼贡薛韦匡则然此曹顾未尝知有大体皆府忧患而宅迫者也曷足为执事取哉故某之有意乎执事是诚在其天然者人情见渊而思濯望箑而懐清风与至人居者洒然不知鄙吝之心去伏惟昭代之矩矱后进之领袖宿舂委屦无趋燕走越之费其拥篲而躐前旌也宛在桑梓之近墟则为某者顾不幸哉若乃浮之量陂挽之灵台特不过空执事方寸许地耳某之来似非悠悠衮衮者其将何以教之不宣某载拜







　　龙云集巻十五
　　钦定四库全书
　　龙云集卷十六
　　宋　刘弇　撰
　　书
　　上吕观文吉甫书
　　判府观文正议阁下文章功业似是两涂不独到焉者难正亦兼之者罕矣古所谓豪杰特起者某皆班班可见功业太平在武人而穷愁憔悴不遇于时者乃肯留意文章焉擅文章者一切守柔持谨处事浮脆揣机决疑仓卒徊徨至无复作起其气者进功业者感慨自喜阔略细故类皆不暇屈折文字间甚者殆如斵轮者之窃笑糟粕也而又偶然成就于变故之临时者常在功业难习惯于喜好之一日者莫如文章是则某也两涂之説犹信诗曰左之左之君子冝之右之右之君子有之荀卿曰大儒之效此则两涂之说不复用矣就今日求之非阁下谁乎渊乎其精深乎其光明搴华撷英萃宿根柢六经之羽翼孟扬之粉泽诸子百家之独辔而先鞭者故为论说为训解为记传为歌诗为表章诰命皆本末忠义师友造化非昔人区区翰墨辈到也故某意阁下文章如此订正议论如灼蓍布而得前知事为之圗譬如腐肉齿利劒而成败立决一日乗边障揣敌情宛是樽爼间折冲枕席上度师此而虽老于兵间者有不能加岂直诵左传略皆上口暗与孙呉法合者同日语耶天子尝付以北门今又起而西矣敌堕吾计中势则当然故某意阁下功业如此某昧陋奋于寒宗芘頼一官身世坎譬犹卑枝挠干擢本弗厚复托宿硗陵塉壤之上霜侵雨剥仅有生意至于文章皆昔尝从事于斯者姑置不论乃若所谓功业虽未敢庶防间亦妄有意焉而不幸冗防刼之忧患怵之米盐簿书朱墨符移之骚屑又从而蠧蚀之是以若此其汩没不知年徃而德惫也方阁下扬大斾取道神都也而某适在焉将卜一遇于不待更仆之顷而缕缕之私未知所以进退前却切自亿【元作隐】度以为世之三尺童子皆能道吕公之贤而某也又尝有意乎吕公之为人矣旷世一时方自投足而独得何俟而不望下风耶夫居盛寒近释重堂之狐裘而退营市人之薪刍非人情也旧所为古律歌诗并杂文裒掇之近是谨以当不腆芹块而自副焉伏望阁下之教之也浮舟而絶海者惊蛟鱼之冲洞鸿沸渭与波涛相出没首尾失所向背死生之变立至于此有不测土圭不考浑仪而东西南北辨则昼占日景夜指斗极之效也英茎韶夏荐上帝飨祖考堂上之声【声元本作鸣球琴瑟】与夫镛笙磬管合发并奏五声十二律齺然不乱者考之中声也如阁下则某之日星中声也望之久矣辱一言焉幸甚不宣
　　上中书侍郎李邦直书
　　中书侍郎阁下制举之设也信是科目家一时难能事业多识强记契古而验今要必身更数百万言中迎受其入而外成诵于口若囊物待用在焉者随索必得如是而后可以责问学之富呼吸睥睨文成而章就如风雨立至利劒之不留行犹以为拙若是而后可以责才之纵横自有此科以来问学富而才纵横者殆不可胜计然卒所以累是人者必才与问学也且其百家众说之浩汗与夫廋匿猥酿之名数间见互出务一切多知之拘移其前而博溺其后则去取者难为精而依据者昜为泛一日问焉而以言则徃徃牵于气数之终篇夺于西薄之短晷于是敦迫遑遽之私见而杂扰不根之说用及其既得也又皆狃成效而陋通规笑来轸而恬故辙科目者【一作家】大率如此晁董公孙之在汉也仅免斯累然学焉而不契其用用焉而不切其材则亦岂尽能如一时区区防中语耶至唐人主宠数则有加矣而人材益下居昜浮简元稹迹不如其心刘蕡歴诋阉官无益唐室之纷纭而僧孺宗闵之徒至快私忿排斥宰相卒成牛李钩党此数子葢通人之巨擘阁下之附赘悬疣耳某窃窥阁下藩篱【京本作垣】畦町有日矣殆皆不然昔在英宗始亲防材于庭而阁下承问之初即自比第五伦之遇光武则有为之志已可见矣既而思涌翰动转旋开阖以寸管任万钧斥吏而农且商者逮汉儒傅防灾异非是裁抑奢汰卒之勇怯不相当图天下之患于未形见推大吾宋明圣继出季孟视周汉而舆仆命晋魏此宰相之槐简緑绶諌官御史之直未【疑】柱后惠文者之事也而阁下曾未以为能焉及夫搢绅熈宁视草元丰契夙志于物功变场屋乎王除【疑作涂】以至更元祐起绍圣独成一家固已轥轹西汉作者而功业之在人方将与防臯周召迭驾而前矣窃以谓无负制举惟阁下为然某最造物之薄钟而啬与者读书业文期古人似不徒用土梗糟粕至于圣贤分际与其心之精防间独窥见其一二防有惬适至忘寝与食而不知日月之不贷也秩九品禄上农夫比更十有七年而仅脱堦墀敛板之贱间独念在元丰时误中有司程式幸得待罪庠序任教育事出没经史间以为可长无负吾志及故歩一失则转侧﨑岖方且指西蜀奔走万里外得牂牁夜郎故时旁近地名不在谪籍而身逺适一行作县即与中朝并游者缺飘然引去为逺地之蒙伊谁之过也且去壅而疏蔽有如阁下门墙在焉而曾不以贵贱疎戚限进退前却则某也接武下士妄独干慁典谒规台光下烛为逺行慰正其时也夫诵王公大人盛德不为謟进而列其私不为渎反复烦言不入焉不为怼则顾诚心所向如何耳凡此皆某得而借口者乃若其借手则有箧匮下俚存焉旧所为古律歌诗杂文等比次之近是谨挚诸下执事其不防于鼓之持布与豕白而荐辽东者乎顾某诚则至矣阁下亦将何以教之不宣
　　上章仆射子厚书
　　仆射相公阁下自有生民以来天下未尝无宰相居焉者防何人成就之者防何事计其大不计其细问其人不问其取充位而已一日得志泽朝下而暮渗漉变夭阏之民为期颐耋艾至不旋踵宰相事业大率如此臯防稷契之擅美于典谟也自是开辟中一时稀阔盛事譬八骏图之在人间止可想见其风采不能人人驾齧膝骖乗旦则与伊傅周召之徒姑置而不论直论其三代已还每况而愈下焉者可也世之言名宰相不过曰汉则萧曹邴魏唐则房杜姚宋然此数子岂尽造化罏锤手耶岂尽无毫髪遗恨耶夫以生平刀笔之末而直当坐而论道之责已不胜任矣乌在其为萧曹使其君峭刻任术而日入于羞称之霸者乌在其为邴魏贞观之风不追三代一时礼乐无闻焉房杜不得为无过天灾流行而课捕蝗之民矜垂死之智以欺生张说与夫有直声无破贼才则姚宋不为无咎又况出乎其时者风雨未必尽时若三辰未必尽轨道兵革未必尽偃寝人才未必尽班叙而四夷未必尽率俾则此数子者直汉唐宰相之防耳槩之以前世盛烈可胜删耶运丁绍圣天子方将席唐虞之休晏安庙社于是亟图柄臣以康天禄而阁下起焉更事多故表里洞见而力常有余设心一致危疑错陈而中不怵迫搜访草泽进登百吏犹大匠度材楹桷楔小大各适于用文章纪律以至不刋之成法先后御侮屹乎如一柱之负明堂中植而不挠议者方以唐虞臣期阁下而阁下已能雍容闲暇徐歩雅顾亹亹进逼乎臯防稷卨之烈矣某愚不熟重轻论列少所逊避方俯伏下风之始顾乃尽取汉唐间宰相班班可见者间摘发其瑕处既则又出区区夏虫之小知妄隐度大丞相不世高躅信乎其狂而不知量也若是者非他葢以为赫赫盛宋而有宰相如阁下则功业不宜若是其班又窃意凡数子一时塞责时君亦阁下过之而不暇问耳夫诵清庙之作者始可陋鲁宋夸上林之富者必先小齐楚其势然也若弇者曾何足道哉徒以顷尝备数学宫冥心昔人翰墨小技似有一日长处方君相大有为之时幸得待罪冗散生无益县官于此操笔以跂太平有日矣伏望阁下举明主于三代之隆留意无使阿衡専美有商之説使泰阶六符之光下烛万物而陶冶日新之羙坐周斯民则某也方将秃毫繙纸从论次者之后窃自比于丹臒粉泽少効万分之一虽未能庶防吉甫崧高之歌以佐其击辕之语独不得与王襃颂圣主得贤臣者侔耶旧所为古律歌诗解经杂文等合一通谨挚诸下执事伏望政事之暇赐之采瞩幸甚干冒钧严俯伏待罪
　　上翟司业子久书
　　司业执事弇愚不料理不能脱略凡近少浮沉里闾间生事敦迫为茍完仅足之计年十五始折节读古圣人书十八弄笔墨学为文辞则粗识领略在众羣中徃徃与先进争轩轾从所谓乡先生者求不吾下世故婴仍时与愿违着足一不得地即坐失嵗月为场屋坎人行年三十才试一官佐邑就事正【京本作止】得僻陋穷絶之海壖而区区声迹出人下滋甚敛板而累累伺顔而盱盱众人之所俳笑大吏之所姑置而勿防嵗考三书随例罢去异时吏用保任者三人资令録而某以不应数法当待选及来京师闻吏部有所谓铨试者就之可以亟调一出而輙得之又闻礼部有所谓教官者其流弥清其収弥鲜而其获益艰不知力不堪任妄亦就焉则连出而连得之且操笔出于临时成效初不前料掠取防声连进不辍凡为是纷纷者类非某敢正为之也直迫于不得已而已矣今兹事出望外惟是教官之职人材所系士望正自不轻非如他官可冒昧而据也业已及此矣正恐异日无从塞责则追悼始谋曷有穷已耶又钟陵据一都防文物之富先世则然儒宗墨客出竒而高骧者宜不可一二数掺裾而编青衿罗列而跻仕版非其南之俊则东闾之彦也其地则西控潭衡旁连九江鄱阳以至交广闽越荆巫宣歙游学之士徃徃裹粮鼔箧其中动以百数【京本作数百】计加以执事平日临治其规为标置犹在弦诵铿乎其遗音经席烱乎其前尘风声气俗至今有以新鄙朴移悍格则继其后者正宜得如何人哉此尤弇自视缺然者也窃惟三代学校之制教养之方与所以成就人材比稽而作起之者宜莫详于今日上自京师太学下逮郡国黉舍一视成宪毋敢不恪则某虽不肖独不与闻乎若乃道之而弗径切之而弗迫皖皖以图其新超超以廓其卑不以所后蹑【京本作躐】所先不以遑遽拘刼之【京本作迫之】私病旷日持久之习则某尝学之于经矣敢不从事伏望执事矜其愚陋假其万一使得専精一意鞭所不逮而力探古人所谓逺且大者以与学者追日力于三数年之久而期终始焉是则不独某之幸实亦一方多士之幸也某之悢悢具是矣惟执事赐特达焉
　　上蹇司谏书
　　司谏执事窃观古之人以彼所知契我所能相与求列乎一世者其初刻意甚苦而用力固劳卒其所以传者正自不能取必而其势特系乎幸不幸尔故一字画之精一图畵之妙其所得于天者已非偶然然必有真赏至识乃始玩秘胠箧而传世不冺不幸毕吾身而无所遇或更百年或旷数世之后人方拾而寳之则彼为书畵者不亦取偿太晚乎世谓鉴书别畵为难非虚语也贤人君子该天地万物而睹奥裒经史百氏而观书渟滀演漾咀英掇实时振发于文章以摩切世故而高视古初者岂真区区之书畵比耶凡欲上之人有以知我使推其所有余信其所不茍以与一世共之而已然放言卓越非流俗之所能知为道径庭非拘者之所能容以命世之学拔俗之才徃徃困于地卑势觳而不见异况欲利泽及天下功业被来世者哉昔扬防之为太元也笼络天地机缄阴阳自以为微幽頥【京本作索】冥矣而当时之人至欲取以蒙覆酱瓿此犹有可诿者不过曰防出衰世真贤者阨穷【元本作阨龙】之时其不见知也固宜其如是而止耳彼贾生以王佐才遭孝文欲治之主所陈皆当世急防至计徒以不当二三大臣之意防毁摈斥卒以忧死则亦尚有可诿者乎夫然后知士之处斯世也发为文辞虽足以形容窅而张阐世教茍不由当涂大人加识拔赏裁焉而徒【一作径】欲自致于功名之列希有不踬者矣譬之驾万斛之舟泛无涯之津投弃维楫猥以力操防何不三里而旋七里而溺耶某不佞驽怯于世事仕宦进取曾不能过庸人徒以读书为文粗不在流辈后凡六经百氏之所载与夫司马氏所记下逮五季衰乱之迹山经地志幽荒谲诡之说浮屠老子荒唐缪悠之书葢无所不观则亦未尝无择时时鸣于文以庶防知我者日月逝矣而终无所遇合昨者脱海涯簿领之贱泥足铨选法应羣试而执事实掌文柄以区区无庸之技从众人后角逐得失以谓罢黜正其分也不意容光旁逮亟被收録兹诚有所谓不偶然者恭惟执事有疎通超迈之姿而辅以该综浩博之问学方先朝急于求理之时抜自选调付之按察未防进陟台宪则物论奄归今兹从容谏诤之地拾遗补阙倜然有古人逺大趣而执事居之若未尝有此其志可量耶弇也徒以徃者辱在甄抜义不可以无见然执事之取也无所徇某之进也无所因窃意古人之知已赏音正若此耳其喜欣感激宜何如哉虽然执事既已谓其文为可取而録之矣乃若推挽成就实亦有望于门下惟执事少留意焉幸甚某再拜
　　上陈按察次升书
　　按察察院阁下旧传江淮人以鱼食犬初疑不尔徃年某之官海旁徃来通泰间见水濵积鱼如坻土人荷罛罣徃必盈载至无有持竿负笭笱者间一二日不售则徃徃畚取诸小鱼投弃碛中若不甚省録问老渔辈皆曰属餍而然乃始知食犬之说为信又尝怪海旁人掇蓬艾为薪虽秃指不释垂熟之釜或殚于一燎曾不如太行之颠山之旁断木腐蚀僵若马牛而持斧以薪者过所【京本作而】弗睨也由是知数御者昜替惯见闻者难刼不出乎把握之间者未可与语物之罕至势则然矣果腹而防者橡栗足以裕凶年而鼎食之家以膏粱为弗适则刲猩唇擿豹胎加之乎丰爼之上棱【京本作积】田塍间一秉之利时足以快寡妇而敖仓钜桥万石红腐而恬以不为怪成风之斤不録技痒重裘之门难与语负暄之术何则张之者诚疎故也有人于此生三十五年矣操笔挟防在俗子辈中号粗自振抜生平好古人文章以谓非此殆无与归焉者不幸系绪衰落视富贵进取初未能殊无意则不免俯首茹思取所谓时文者间仵【京本作件】而熟之三出然后有得乃始怃然自失大觉故歩之缪【京本有已无及也四字】自得官以来稍复追计【京本作缉】前日之有得于胷中者尚十七八焉或本诸当世或见于前代理乱或发之悲愉感慨囊裒幅捃粗有就次然亦未敢以为真是也今者天与之幸属阁下此来念不献耶正恐堕负方自此始念献之耶是持鱼江淮售木太行对鼎食者语嗜而与敖仓钜桥计粟也且以阁下洒落横放寄之音期视当世士大夫所得宜何如也文工墨客铿琳琅裂绮缯罗列而进者庑无虚日其目之所眄瞩意之所耽翫又如何也而某也方复掇拾丛残簉之弄笔墨者之后其张之者不亦狂而可怜哉伏惟阁下材抜而器周德茂而声宏身当世之所不敢任心古人之所未尝到知名大人也日者暴绣衣扬大斾布天子德意乎大江之西言徐气夷所至率以长者称手挥阳春高谢邹律以至理寃滞申疲瘵无非置吾所谓凄恻愍怜者其在一介晚节之常涂宜亦无与为间矣然则某尚何敢束咮坐视乎谨録旧所为文若干篇件之于左伏望察治之暇少赐览观【京本有某也终身之幸庶其在此矣】幸甚某载拜
　　上周提刑书
　　提刑朝散阁下某樗散读书为文于兹有年矣诚不敢浪计有得每掩巻辍笔念所以有为而防当致力者万态以为世所谓功名是真在巳也支离久之嵗月掷去曾无肤寸效验奋抜流俗为大来机栝于是乃知事固有未尽如吾意而所谓功名者是在物非在己也且士方蹭蹬坎彼其身尽惫矣无一人适为之先而愿人之与其进无一人适为之后而愿人之保其徃自非至诚乐与之君子孰肯舞青阳于眉间垂援手于溺人耶重念某系绪单落方少时怵迫世故独其仅足之一身未【京本有宜字】置耳顷自窃官以来即羁绁簿书备海涯汩没之后陈而平日堕负适天幸脱释以去调官北引旋复例试选曹而鼠技寸长四跻高躔怀禄于此嵗仍再见虽曰与学者肄业副朝廷长育人材之意而回首末路已为蹉跎之觭人矣比闻阁下出当按察【京本有总字】十郡百县望尘想防春温秋肃出于顾眄而今兹亲屈玉趾朅临此邦若某者敢不究竭肝膈以幸留意之万一耶今夫阳春之熈物也莺雏燕匹引吭清转耳焉者皆属攅红蔓緑绣绘纷错目焉者皆注是何耶则时得故也于是乎乗之以飒物之凛秋则残蝉断蛩若与拥条扶戸同迫乎嵗序之将暮者其声悲焉未必无意思也然与夫莺雏燕匹引吭清转者为有间矣水芝菊英濯濯风露之前若竞夫节物之已晚者其色凄然未必无渥泽也然与夫攅红蔓緑绣绘纷错者为有间矣今阁下权衡公道而某也官冷局散顾无学尔万有一焉曾未得一吐于望尘之隙顾无术尔万有一焉曾未得自效于承应提撕者之后尚何恃耶皇皇之私侥幸髙明庻不以其声之悲而弗听也不以其顔色之凄然而弗瞩也脱或怆其迫于嵗序之迟暮竞乎节物之晚凋则邱山之赐是诚有望于今日伏惟取所谓不韪者而贷之若乃借饰丹雘拾造物手尚谁之归将藻泽焉是幸某再拜




</div>
    <div class="pagination">
<a href="龙云集_page10.html">上一页</a><span>...</span><a href="龙云集_page6.html">6</a><a href="龙云集_page7.html">7</a><a href="龙云集_page8.html">8</a><a href="龙云集_page9.html">9</a><a href="龙云集_page10.html">10</a><span class="current-page">11</span><a href="龙云集_page12.html">12</a><a href="龙云集_page13.html">13</a><a href="龙云集_page14.html">14</a><a href="龙云集_page15.html">15</a><a href="龙云集_page16.html">16</a><span>...</span><a href="龙云集_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
