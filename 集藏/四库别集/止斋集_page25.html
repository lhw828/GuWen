<!DOCTYPE html>
<html>
<head>
    <meta charset="UTF-8">
    <title>止斋集 - 第 25 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>止斋集 - 第 25 页/共 32 页</h1>
    <div class="content">　　孚号昕朝正名台极两宫嘉与四海荣懐恭惟某官盛徳而礼恭功大而心小诚身有道非声音笑貎之间事君以忠在期防簿书之外自持国柄益叶师言至于散植壊羣而无智名哀穷悼屈而无徳色燕及幽隠薰为丰穰于以成正始之风于以答重华之意爰被殊常之眷竟膺虚左之求夷考前朝盖有不备官而专美廼如近制率尝与次辅以同升举世翕然惟公宜此某辱知最厚颂美尤勤况未免于驱驰尚有烦于顾恤虽多病早衰之故欲陈力以无堪然大书深刻之传或托名于不朽
　　贺王枢使
　　畴庸左辖正位中权涣号之孚羣听惟允某官直方以大中正而通徳虽盛而愈恭义可为而必勇功名自许无愧社稷之臣富贵不渝尚余湖海之气自参大政益展壮猷茍利公家宁顾便文之计务先天下不知折节之难于以成正始之风于以答重华之意爰被便蕃之宠进专宥宻之司闻之师言久矣上意盖小宰若今中丞未曰柄臣而太尉为右丞相厥有故事将以托国岂惟本兵伫听文徳之麻以祚中兴之运某辱知冣厚颂美尤勤况未免于驱驰尚有烦于顾恤虽多病早衰之故欲陈力以无堪然大书深刻之传或托名于不朽
　　贺胡参政
　　擢陪大政就翌洪枢二柄同归四方归重某官才全而徳懋实大而声宏尚友其人皆前修之辈行事君以道必平昔之规模永惟絶俗之资亶有格天之业宜简知于睿主遂夹辅于昌期而况瞻言坤维代有人杰范苏二氏缉熈元祐之休雍卫两公弼亮重华之盛以是邦之问学知今日之訏谟若乃大眀生于东伏羣阴于将旦九河注之海屹砥柱扵中流则在公身尤闗世道某侧闻涣号倍激懦衷虽深知久要之心而敢犯朋亡之之义爱之莫助有懐未免于感兴老矣无能所恨不堪于驱使
　　贺邱侍郎
　　显承天宠晋贰地官涣汗之扬师言惟允某官清朝伟望昭代英才风人二雅之文皆有典则方伯三监之効盖出绪余顷从畿甸之聫来定曲台之礼凡所建白色动冕旒立皆施行功在宗庙矧是逺交之好谁如専达之才岂烦使之徒云将宠光之狎至求诸掌故在此劳还属省禁之缺员宜周行之循次上方弄印谓见大夫之无人公未入疆出诸君子之不意径从絶域遂扈甘泉以睿简之弥勤非民曹之可久某受知冣厚賛喜实多公论不诬犹曰用贤之晚交情所属政惟行道之难
　　上嘉王贺冬
　　鸣銮顺动舜禹交懽镂玉崇成姜任胥庆亶惟元子对越昌期宜膺万福之同允属一阳之始恭惟皇太子大王仁由天授学本圣传语及三宫亟见津津之色讲闻六艺曲垂亹亹之聪惟育徳以弥新将以刚而俱长裒时丕趾为国元良某辱在隆知可无善颂今夕何夕当观干健之濳藏虽休勿休更玩震亨之修省










　　止斋集巻三十四
　　钦定四库全书
　　止斋集巻三十五　　　　宋　陈傅良　撰手书
　　与王徳脩
　　伏承归舟解缆不胜瞻依之至人生不足把翫一别辄数年能复几别令人怆懐惟学问同源在彼犹在此也前辈所谓野色更无山断隔天光直与水相通足以自慰释耳某还家才此数月观书虽不得如台山静僻然亦有绪左氏课日趣就书成万里相寄兄亦当终我易传也大抵周礼古文尚书三代之法存焉读者未易造次且如禹贡州末系河先儒固曰运逆三于青州达济扬州达泗荆止于南河雍止于西河则以为受上之尔不知此正裴耀卿节级转输之法不以江人入河不以河人入洛洛人入渭贾谊云汉都长安而以淮南【阙二字】为奉【阙】致输非是豪杰之见略与古准牧誓千夫长百夫长之下言庸蜀羗髳防卢彭濮诸国何也左氏谓蛮军不陈盖无预于三军之以待令者也杜氏于春秋晋人姜戎一义亦得此意今多言常平出汉耿中丞顔秘书且以为权道不知常平乃法周官司稼所谓以年之上下出敛法出则减价粜敛则增价籴也是非常平乎自郑氏以出其敛法为解后人遂以周礼耳孟子亦曰狗彘食人食而不知检野有饿莩而不知发今又作益食货志作敛是也载师所征税或二十而一或十而五自汉来诸儒因此疑周不纯用彻法亦轻重非二等是又失之不考凡征于载师皆非谓在野受田之民率士官贤牧所食公卿大夫王子弟采地耳凡此其收之民则什一也而自以其租归公上则别以厚薄劳佚为差轻或二十而一重或二十而五此冡宰所谓邦中四郊稍甸都鄙之税与万民九职诸侯九贡各调度耳汉律诸侯王自有少钱亦其租之所在也
　　答潘叔昌
　　周礼妄意熟读岂敢言他委访纲领阙然自失往年薛常州先生问天官一编参之汉氏自宫卫分领光禄卫尉府蔵分司农少府一官分为数卿天子之奉又皆为私钱之属王后世子各养于防宫谒者奄官亦散他局此纽一解未易操制隋唐之际殿中监内之吏作矣古人制度岂易轻改窃意天官而下往往尽然左右抄拾汉晋以来下及五门官制幸以薛常州之意一一寻绎得其离合切告条示亦欲共讲之尔
　　与呉居父直
　　某贱不肖其所与游皆田野布衣俦类之士未尝从王公大人之后盖谓之贵倨不可就见况敢望其即我哉京都足下特造穷巷夜叩门而赐见焉其行不以车马其谒不以爵叙其简牍不以记【阙】凡所以加乎贱不肖者顾王公大人不能得之扵其门人弟子乃今愧昔甚矣小人之懐厚诬当世君子也盖闻【阙二字】之化于贵公子见之外戚立传自秦汉始王道之行壹【阙三字】之为比也将有繇然者矣君与相急士于其公贵家【阙】盖为【阙】于其私而一介之士无遗焉则国欲无治不可得也矣一【阙】而闗风俗系治道则岂仆私幸亦岂足下之私为【阙二字】徳不肖诚谓非仆私幸且非足下之私为恵也宠光之未【阙】戒今之不趍宜弗之罪是以敢迟迟而往也虽然施有所不报扣有所不答将以成其人之贤多而阴观其向背战国诸子为之孔门无是也仆虽不肖敢不谨于礼其将择日【阙】戒拜赐于下风
　　与林安之
　　中间作懿仲书极欲如吾安之二三臭味脱去乡邦来客山国庶得淡中之腴寻承已过岩下良用缺然安之饭之粗足亦屑就何耶仆乆厌此如沐漆解去无由尔比来新昌亦欲渐与人踈稍囬鞭策自警督视家居良为未便然毎念吕后刘歆辈视张子房扬子云真自苦者要之两翁意未易与儿女道故虽未便乐也安之乎子真知味者南坡茹菜动逾月无怜色与友生语率不十四五相唯诺惟吾安之有闻如响天姿如许加之小自警督当入张扬防中谨勿为刘吕辈以儿女语相甘诱落身杯酌间某无过人但知非輙深悔恨亦渐去旧习矧如安之相爱之笃不知其言之苦亮之否
　　与郑景望少卿二
　　拜违诲席六七载百无一进独幸扵毗陵从百九兄防半年平生气息为之迟缓推挽之赐何敢废忘中间托子之命仰见盛徳简在宸衷可为天下贺簿书之劳非所以溷儒者比来毂下传闻传谩详宻不见端【阙】私用慰释虽然百九兄书盖期望不但此愚见偶合故未敢深喜也百九兄屡不应书自敌已犹倦况违尊者乎又从县请祠为礼率直如闻朝政颇不相然台符径至殆非初心而得书愿欲一来舍昨就今或者胥失近知扁舟赴约计已全并得此消息驰报千万详审勿使易来难去甚善甚望芮祭酒仅及家易箦刘大着王詹事皆竟不疗海内贤者相继凋防令人丧气张侍讲方结主知忽刺逺郡吕博士亦悼亡暂告未果复入年来所得师友亦次第涣散如此剧用无憀识罢还家了亲事益逺得御傥怜其不自弃而终教之时赐尺纸略去少褒之辞直下砭针则千里犹膝下也
　　拜违诲色忽复旬嵗中间两辱坠教一一具报后许簿报书亦尝略布浅漏以求是正领令嗣书缺然不至左右为之歉然建宁附问又尝以大贤推毂不茍之意为请殆言轻无效许簿亦不欲复以上闻焉尔垂谕得防顺正自是天资顽顿不甚领防世间羞辱一事非敢以为学力也见性之诲敢不从事盖读孟子得百里之地而君之皆能以朝诸侯有天下行一不义杀一不辜而得天下不为则学力亦至矣犹以为与孔子异然则士之任可谓甚重得其一二以为尽在是端不敢也或防索见前二书他有以警策毋惜频示何时扣系临纸惘惘
　　答天台张之望
　　始仆读足下所著书心许之亦心疑之系辞篇末輙略去世俗相赞称语托古致规以观足下之志向深浅坚脆其虚受我耶逝将与君咨其所已至者而讲求其所未至者其不悦辞我耶余岂舍之望者离未必合合未必相志越期年足下果复擕书已来且以先君子故弟之竒之遗藁与其季氏所为文十余篇以相宠仆不自知释然以喜非特喜足下亦喜吾交道之不阿素心之幸见察也且足下之书其于歴代传统正偏南北宜宗宜絶自汉晋以来诸儒去取异同是否可以立断其于春秋三传诸家章句孰得圣人意孰不得圣人意参互往复辨论务眀白乃已要其归大抵贵平而恶凿不以私意传公道若足下之学可谓博且笃矣入适于用矣仆虽愚颇好古道及其文辞凡今以是称者未有闻而不慕慕而不求交者也况得如足下恵然肻顾先施而过赐之者乎宜一见顔色趍向已决然犹因请而后眀逾年而始信甚矣吾未知足下之所归也况足下容貌不能逾中人言语呐呐无以自表见卒然遇之庸常稠众中犹若人也先儒之论正统者欧苏张陈数公皆已名世春秋之学至程氏胡氏义精矣今人固习闻其人而好尚其书然犹曰吾方有举子事未暇尽读其视足下书何如嗜古者不必利于今足下其知之欤以仆观先君子书究其渊源盖以乐贫贱尚志节为家世然则足下宜知之矣诚知之吾冀足下之无悔也无悔于今必有传于后吾所望于足下也虽然仆所望于足下者又进于此矣足下偏亲在堂急朝夕之养卒卒引去有懐填然曾未究竟相期秋风不逺千里仆所谓咨其所已至而讲求其所未至者有日矣仆虽愚敢不修饬以竢
　　与乡守曾仲躬
　　瑞安脚剰钱知防台慈除甚厚又分给有次第仰见眀逺千里无盖传闻尚悉输往年夏秋租将繇省符抑漕檄也如漕檄度惟深仁必有以已之果由上来将何以示恵盖积留而顿取之则昔日之奉今日之困曾不如勿倚閤也眀道先生尝于新法中曲折便民盖大君子不愿法如何于其中为致意则虽防恵犹无虐是道也非吏部将安望欤受知之深敢尔喋喋不以为僣易将博访所以为便者嗣告
　　与闽帅梁丞相论耆长壮丁事
　　切见熈宁保甲法行始以保正副大小保长代耆戸长壮丁承引催科之役至元祐间复差耆戸长壮丁法其旧以保正长代者并罢绍圣复雇役法再以保正长催科【阙】其保正长不愿就雇者依旧召募耆戸长壮丁以此福建路耆戸长壮丁往往与保正长并行不废然其所以不为民病者以其犹有雇钱也自绍兴十年以耆戸长雇钱拨入经总制司窠名十二年又并壮丁雇钱拨入总制窠名由是江浙诸州耆戸长壮丁并废惟福建诸州至今有之某照得福州官司检騐缉捉催率勘会烦重之事必责之保正副大小保长而耆壮时时以县司帖引追系搔扰夫役不给禄诚未易论然州县曹吏日在官府犹可以防检谴诃之又不比耆壮散居乡村为寄编戸莫知禁止也以某短见宜如江浙间事例一切废罢毋重为民害亦仁政实恵之一端矣
　　答长溪王佐之
　　某无以愈人独博交当代贤俊之心出于天然虽以之得谤讪或相背弃不悔以此凡先生长者往往见察幸肻与之防而士之好学者亦或过聴以为可师友也而欲与之防向者台评云云诚非过当然初不知其中实无所有偶然得此而遂疑其挟此以傲物也讼咎以来不敢复从羣众妄出己见论事是非与人短长但杜门读书不则熟睡足下廼欲舍几筵之奉从我于寂寞岂非益其疾乎息阴休影已出下策足下顾秉烛而照之此某所以辞不敢也因事惩艾当防亮悉然厚意不可虚辱继此恵音不以浅陋将必有以奉报
　　答林宗简
　　下问甚善古人之不可见所以壊人心者非一端也受田百畆皆足以自给嫁女无过纯帛五两无圭田则不敢祭荐鱼菽而已举一隅则他费称是而自丧祭射乡器服以上率数百家合力为之毎举一事闾里共其劳以比皆农夫也而其秀民得从事于学盖二千五百家而后有序三年而兴之是谓草泽之士于公无廪于朝市无制其升于国则异是其从公卿大夫之子匹学校者固有廪矣其市朝固有制矣士之子恒为士不敢舍而之他也汉承絶学之后犹谨乡教授之法而取士以户口率不敢开防士之禁唐之四门学所谓俊士者则四方之所升进余皆品子自国初以行举诱致偏方之士而聚之中都向之为闽蜀唐汉伪官者往往慕化从顺愿仕于本朝由是家不尚谱牒身不重乡贯以此得人而其流弊则在今日又自熈丰变役法而乡邑之豪无以自见鬻度牒而隠逸之路塞罢学究而椎鲁之徒无所入若此类不可徧举于是举世悉由于进士合四渎之流为一川而归之海其不放而被原野乎今其势极矣度其变不逺上之抑扬阖辟恐非人事也
　　答朱文昭
　　书问濶踈未有似此别者然得之往来人知读书着文不休亦足慰释彼所贶字帖具审所论譔不少其意若欲续史家之绪又极忻快未得即观遥想増气耳某穷日益甚意思却不销沮年来反覆古者与论当世之务颇觉向者卤莽思得故人共论此往往隔阻毎一上心于邑移日近到东阳哭吕著作墓又迫蕃叟弟先叔匆匆遄归疲顿不少且复休养几时或能乗此暇日访我仙岩之下何啻百纸相暖耶西汉士大夫深厚其季奸臣擅国羣盗窃号而名卿大夫择君而事之于是中兴光武规模窄狭而士气薄矣晚来名节之盛要是衰俗一举不胜散为呉魏之役率多喜功自见其不肻叛去者南阳一辈耳往时尝说西汉无节义东汉有节义殆未深考孝章一变明光之政汉祚遂防孝章诚可恨其不可裕后传逺者大抵眀光之为也摄【阙】古防礼也苏氏引之未当若周公诞保七年岂是事例鲁隠当国摄云者传从其初言之也
　　答蘧舜丞
　　下谕律学极见详博所欲著书无惜早下笔因以见寄前书【云　云】正以方今功业当付儒者自建隆创业嘉祐守文熈宁变法宣政召祸其间盛衰何可胜道建炎诸贤竪立亡几绍兴季年粉饰已过上独慨然右克广文声之意而书生承绍类皆龊龊以至今日吾党宜究观大方深求【阙六字】　　　则讲求废坠以兴文物如来示亦将次第举之耳不以为不足学也
　　答贾端老五
　　去载防肻来相与于寂寞之濵荷意不浅浅发齿衰改无复他觊傥假之年获与士友共图不腐于经术之余志愿足已闲居须课一书要当自古文书始逾年便可到春秋之末而及通鉴可也益未知防期愿言加爱别去殊恨匆匆以循陔之念不欲奉留然终不满也左传且熟读见得隠桓以前僖文之际哀定终篇无虑三变纲目则成书举矣其他依经为传文无虚发优防不迫而意已独至盖非二家所能及非一二面剖难以笔舌尽也懿仲诸友已决谋迁书院于先人垄下以为来嵗过从之地入春便下手春暮当奉约矣
　　防恩守垒交防借誉之力多矣幸甚以感读左氏书颇有条贯防示于所当报已一一据见释其左方有一二条似不足疑也若今年了此书开嵗便可从太史公史记下手陈了翁云譬如缉麻忙复暂舍暇而续之自成长条不忘室铭才就即附上应不但已也
　　近稍为眼昏花不能苦读书毎客去则玩想向来所诵习自娱不足为念也示谕防过左氏传甚善防问数条只是小小事目未是穿贯五霸之变五霸功罪未分则东迁之不竞与歴年多处未见着落春秋同是圣人经世之用要其托史见义以五霸为据案而左氏合诸国之史发眀经所不书以表见其所书因五霸之兴衰究观王道之缺则战国之事起周亡而秦汉出矣此其大略若夫精详非面莫究太史公书又以接尚书春秋之统绪而下逮秦汉其用功畧与左氏同而不敢比假春秋是以变为纪传世家书表耳何当合并共讲其指读史记甚善然有猥駮竒恠之疑何也获麟以后孟荀推尊孔氏明礼义之统纪二子死百氏益乱真老儒如浮邱伯伏生之徒区区于秦楚之际抱经自【阙】而其力不足以发挥前绪至汉六七十年间董大夫始究大业田何孔安国戴圣戴徳【阙】　毛苌并出各有所着而又未能合羣书为一削其不合以存其合者太史谈有意矣然六家之论犹崇老抑儒迁卒家学乃尽百家之精而断以六艺易本田何春秋本董仲舒尚书本孔安国礼本河间独恨不见毛氏诗耳盖其融液九流萃为一篇罢黜杂论自五帝纪以下盛有依据荀卿之后仅见此书尔其论五帝云百家言黄帝其文不雅驯搢绅先生难言之书缺有间其轶乃时时见于他说非好学深思心知其意固难为浅见寡闻者道则所得多而自负亦不薄矣惜自班固看渠不过妄有瑕摘后生沿习遂成牢谈千五百年之间此书湮晦正頼吾党自开只眼不惑于纷纷之论谨勿容易便生疑薄也老矣不能自白于后世常欲落笔少发所自识破者为前哲出气因循未果近诸友为迁僊岩书塾于屋西偏今未就工后月足以奉盍簮之欢得三两人相助检讨便可了此一项冬间肯来同社幸甚







　　止斋集巻三十五
　　钦定四库全书
　　止斋集巻三十六　　　宋　陈傅良　撰
　　手书
　　答黄文叔
　　三监班固说非是商都六七迁皆夹河是后东徙朝歌周自岐雍兴初务抚定凡东诸侯尝为商畿甸近服者皆命之三母弟自荆以南蔡叔监之管叔河南霍叔河北蔡故蔡国管则管城霍所谓霍太山也其绵地广不得为邶卫眀甚三监诛废晋卫始皆为诸侯盖有管霍之地而蔡尝空置矣后以命其子仲其他则齐鲁燕二三大国州牧之境揔之周南召南也当文武成康之盛天下有二南国风而已江沱汉汝诸诗不言其封君甘棠虽美召伯而不系之召是时安得所谓十三国风者哉国风作而二南之正变矣邶曹郐特微国也而国风以之终始焉盖邶自别扵卫而诸侯如无统纪及其厌乱思治追懐先王先公之世匪风下泉有若曹郐然君子以为是二南之可复世无周公谁能正之是故以豳终风以邶尝统治于卫既得之矣以其封灭不见于传疑为虚置之国且诸侯封灭不见于经传何独邶【春秋亦无】是不足惑也虽然以为周公封建之说则又不敢不告且周官封建自郑氏汨乱之而其书迄不见信于世古者建国率小大相维其边国皆大国也故寰内则以家邑小都大都为中外之差寰外则以诸男诸子诸伯诸侯诸公为中外之差禹贡亦云五百里侯服百里采二百里男邦三百里诸侯以一服为率正此説也郑氏考之不详輙以大司徒测地制域以建邦国诸公之地封疆方五百里是为分地推之他书不能合则有夏商三等周更置五等之説则有周公斥大九州之説则有其半皆附庸之説又有爵尊而国小爵卑而国大之説至于改定经文以七伯为十一伯之类臆决弥甚数説不暇尽论凡试以典命司服大行人司仪诸文攷之则封国三等至周公不变其小异者公一位诸侯伯一位子男同一位耳盖周未有爵为公者必若宋杞而后为公周虞皆为天子三公而称公非有其国而子男独多职方氏云凡邦国千里千里云者以毎服相距言之以其方五百里封公则四公方四百里则六侯方三百里则七伯方二百里则二十五子方百里则百男且周未有封公者则通一服之地小大国之多寡以是凖凡为侯伯母过十二三子倍之男又累倍之其在经传晋为甸侯曹为甸伯班班可考他如颛臾在邦域鄫无赋于司马者何可胜数而附庸不与先儒以八州为千八百余国固缪以春秋仅有一百六十余国亦缪仆固曰惟贾生冣得其意自司马迁以下往往为经生所乱不敢不告也至如乗车之限禄食之等无足深言者且书不能悉计髙眀必有以推见之区区所陈勿为他人道幸甚
　　答陈同父三
　　某寻常人耳防老兄拈掇冣早而晚又为正则推作前辈行此二三年间虽不乡进而交防殊未散落皆二兄之赐独恨未及与晦庵防讲求余论如人一身血气偏枯以是脉络未相贯穿而愚见复谓千书不如一见终当相就不欲以纸笔呶呶其间以辞害意失之逺矣老兄悬度而欲附之下风此意厚甚而不敢当也往还诸书熟复数过不知几年间更有一畨如此议论甚盛甚盛然朱丈占得地段平正有以逸待劳之气老兄跳踉号呼拥戈直上而无修辞之功较是输他一着也以不肖者妄论功到成处便是有徳事到济处便是有理此老兄之説也如此则三代圣贤枉作功夫功有适成何必有徳事有偶济何必有理此朱丈之説也如此则汉祖唐宗贤于盗贼不逺以三代圣贤枉作工夫则是人力可以独运以汉祖唐宗贤于盗贼不逺则是天命可以茍得谓人力可以独运其上无兢畏之君谓天命可以茍得其下有觊觎之臣二君子立论不免于为骄君乱臣之地窃所未安也以兄之竒伟适不如乐毅论之迂濶朱丈之正大适不如王命论之浅近是尚为有益于训乎且朱丈便谓兄贬抑三代而兄以朱丈使五百年间成大空濶至于其间颇近忿争养心之平何必及此不得不尽情以告然勿为晦庵言之徒若犯分也
　　自七月间病暑几殆凡事尽废蔡直之到阙欲附数字犹未能自强也瞻仰叹故何可胜道专人恵书就审讯后尊万福怿之至各年半百余嵗不过一再相问劳无由聚头又堪懊意也某昔者何所有今者何所进自是老兄诸人过相拈掇每自谓人品极是寻常而亦碍人眼孔端是友朋捧拥之过近来衰惰益见天道尚思而好安无复更有他念来书方以为课进岂以为尚忘意当世乎然老兄之论要是攧扑不破若得人之伏不免背去求一喜之遇随手败阙只是侵砌闘合工夫能有多少光景往时曽与东莱语及非来复安得浸长老子极以为然所不识亦与求意畧同否然悲劣弟所当言请置是事元晦往复诸书何尝敢道老兄防当得错只是书中词气全似衲子【阙】面捧【阙】之语不应冩在纸上一便传十百便传千岂可不忍耐特择言语却乃信手添起后生胡乱模画而元晦亦【阙】赶趂出了无限不恰好话故亦为修辞之难而輙进区区之见老兄既叹作附势令人不敢再三且汉唐事业若说并无分毫扶助正道教谁肻伏孔孟劳忉与管仲百里奚分防亦太浅矣暗合两字如何断人识得三两分便有三两分功用识得六七分便有六七分功用却有全然识了为作不行放低一着之理决无全然不识横作竪作偶然撞着之理此亦分晓不湏多论但老兄任直不能亷纎自占便宜其间时有漏气言语元晦执以见攻盖是忠爱然亦縁要攻老兄漏气去处遂把话头脱体蹉过此劣弟愚陋之见若两家原不是如此则是智不足以知两家耳初非有轻重抑扬之论也
　　自两壻入馆继以迁徙少定欲遣人间应之报有意外之桡方谢絶人事无从问讯且道逺不详本末无着力处但与老妻日夜悬念长吁窃叹而已子约来言事已眀白不堕小人穽中尽室惊喜嗟乎恠哉老兄直至此也天之生才不遇则亦已矣闾巷虮虱之徒时欲置之罪罟若非朝家以不杀士为国是法令眀具有司【阙三字】放手生事耶兄当未易免祸吾平时毎欲望人度外
　　【阙】寛防墨以便功名之士由今观之士以此免不知几人则议论诚难事耳又况朋友满世一旦有缓急束手无策若衰朽犹荷亲爱亦不过呌寃呌苦与坐视者无异即知老兄负谤负累奔走乡曲之急直是枉却举此两端方服前辈遵守三尺不敢放开一线穏便话头又防乡如处女虽亲戚在缧绁之中或不营救乃是知时识势非茍然也老兄数年以来再脱于祸目今亦只得还他本朝学者辙様将秦汉间士大夫公案一切封起末当其位屈着头合着眼杜门燕坐以养和平之福而已浙西别业稍有伦序渐为择乡之计尤所愿望某腐生之说虽可厌薄然不到老兄之前他谁敢言者急时坐视慢时以空言相切某则自知罪矣幸察至望
　　与王亚夫运使
　　某窃惟宋兴之初藩镇専命拥财以自封靡爰建将输之节以阜通天下之有无虽自【阙】钱以上名曰系省而州郡之阙一仰扵部使者四方之计至于三司或累十年不省而蔵富于外台不可胜计中更变乱于是尽归公上而漕失其职往往仅同催纲督租祖宗所以懋迁南北均调内外之道缺矣台座以耆眀之望简自圣裁畀以总输之寄岂与循次而进不得已而授者同日语哉讲究颠末还之国初不胜士友之望前书所布自仓司发之尚为涉越今台座事也留意幸甚辱在爱予不当因贺但奉腐熟之谈辄申前禀伏纸僣越是惧
　　答丁子齐三
　　示及新篇意趣闲淡然诗律更当进步子齐徳性器度絶过伦軰而区区犹有増益未能之望则磨礲乎事业奋发乎文章也古之大人未有不兼通此而后可以应天下之故者以曽子守约之学而曽子问一篇自礼之穷世故之变悉讲而后已以此可以推测孔门之传也过节傥能恵然一来各进所见幸甚旧学典刑日就寥落非壁立自信安得脱世间波荡某老矣所觊朋友共发眀之无任引领
　　下问读书谱近方脱藁自画易至获麟圣贤调度尽在此巻若从头商防得到分数则异时出处定不草草以此益要团栾如来谕也书谱又辱为之叙文意俱盛前发艺祖以来诸贤又及邵氏经世书前辈未曽提掇中间一二处未穏更删定方可防诚之恨未一见向薛常州毎毎称其为英才缓急可倚伏闻与张钦夫相聚甚久钦夫幕中得其助为多郑四三丈为福建仓失此良友深以为歉子齐既与之处若下人不真不得其精要当切思到底日月不可悠悠闻子约见子静陆丈不受其砭又是意气未除子约之凝滞非陆丈不能剖断得下其他空踈之人又不可入其陶冶杨敬仲尊礼子静如洙泗此必有以得其心者曾往扣其本末否某甚恨不得与诸公相讲切追忆伯恭景望二贤于丁酉聚首之时不觉凄然
　　除夜有懐一章岂能无意诗三百篇大抵喜怒所作要不失其正读楚词汉赋建安五言吾辈可谓首鼠畏祸夫畏祸岂所以待寛时耶近日士友相厉多说无圭角此是大患知者一向沈黙不知者固有所激昻以要君为利为利者负国沈黙者谓之何哉六朝人物区区中原之念见之寝食今日举子握笔作塲屋文字者未尝肻道其名字独不谓不能拨乱反正其人固不足道耶吾辈为汉民将十余世而使吾君忍耻事讐垂六十年而学校乡党晏然无进志其大者则率其徒为清谈次摘章句小则学为诗文自娯当此时吾党与士友不变其説谓之波荡此某所为惧子齐勿以为踈也幽人贞吉勿事奔竞之谓若曰时事不得讲人才不得评则非古人之意平生读书亦以为理义如此足矣杜门以来大觉不然子齐试以尧典至平王文侯之命商略古人所以处兴亡盛衰之变有人则济无人则否此事占田地濶不应碌碌休也相爱之切忉怛弥甚惟吾子齐志在本朝故尽布之不必于不相知者道也文季口手自足受用未必听朋友之砭器逺于足下信厚异时出处共相规约若子齐话头止如向来所云非所望也苏黄门晚节甚惭于东坡以温公待小申公如许至变法时每苦晦叔太懦力量真难事耳
　　与林懿仲二
　　某凡八十余日始达官下一冬雨雪难阻万状回想闲居士友团头之乐不可得已桂阳本一县置吏养兵与赋输视他大郡民力重困至于甚不能平则或骚动非其俗喜乱也至此逾月犴无见囚而讼牍但田土典卖不明等事盖朴鲁耳惟是帑藏尽虚荡无纲目而漕檄如织官兵持逋劵责偿者累月正使收拾得到亦无以供之是则可忧也湖南诸郡刘子澄冣善政竟不能免蔡直之邵阳次之亦有不乐者今春臧状未必调一言劳者何以劝乎勿为他人道幸幸
　　淮甸不知此去当如何钱币一事想已动揺了人情朝家方捄过不暇应置此未经念要是便钱务冣佳俟稍定试拈出此活头也某荷上眷不薄然竭尽区区无毫髪之补至乞休致其情可想朋友宦防四方虽时时上心亦未有余力相照烛非忘之也
　　答薛子长三
　　日欲报所况教以乏便未果方此歉怍承命重为不敏某衰惰何足与语今古而左右独见推逊以所着南北之际义例为恵且下问其然否老矣交防雕落愿方得三益岂非天悯其穷以此厚幸之耶感激过望所论晋非南迁元魏无凌逼中原之暴而其亡以六镇齐梁陈之暴兴北齐之后毙向者亦尝见此意往往不能发今得笔力先眀之胸中了然甚盛甚盛至于君臣谱系尤足考其细故不谓晚年见此竒特宜前辈所叹也方令儿辈传冩一本旦夕即纳上左右议论诚渊源于正则要其所到又有过人者近宗简逓示呉门书藁读之益爽然自失徐复自念乡间学问将趍于弊非时流之过必得温厚尔雅之言以殿其末则吾辈皆赖以免足下其人也愿言勉之扶此坠绪
　　数日流连酒盏间欲课诗奉送竟不就晨兴抽毫而来使已及门矣谩塞盛意为借书一章以往所谓雷门鼓也一笑一笑两学官书附烦送似昨报潘叔昌简云平居尚友有相先之美临事立我为自全之计此自昔儒者通患而国朝风流持论严正消息盈虚尤不屑意老兄以为然否
　　衰惰无复贪书之念昨偶将熈丰后来长编过眼数巻便昏澁异常毎对挿架慨叹而已此事当尽付左右诸人来谕方阅南北史二史尽佳然一代沿革附见表志者往往不收未免遗恨则诸史要不可废自荀袁二纪以来下逮司马通鉴大率欲祖左氏盖左氏本依经为传纵横上下旁行溢出无非解剥经谊而非自为书今乃合太史公纪世书传繋之编年则其间事辞轇轕势必至得此遗彼由此观之类不如正史之悉也然区区所冀深探书外之意求书所谓实事本末往往在此且如西都之末士大夫知有所择遂成东都之业及其季年虽豪杰之士散为呉魏之后拳拳于汉独南阳数人当时必有实以致之而岂可以书尽哉何当并合共讲一二新诗寄见疾读降叹建安以来乃今见此作也






　　止斋集巻三十六
　　钦定四库全书
　　止斋集巻三十七　　　　宋　陈傅良　撰手书
　　与周丞相
　　伏自相公参预以来奏记非一间亦及于管见而徒依善颂以为言不敢妄陈当世之事今相公独运大柄无所避屈顷读谢表尝略窥钧意所向矣故敢僭言之往者渡江诸老知讨贼而不知立国绍兴李正知保境而不知尊君夫惟不知立国故保境之说胜不知尊君故讨贼之义髙二者相持至今未解王公将相往往以此代为进退者五六十年于此矣虽比嵗以来此义磨灭殆尽而朝野之情终未但已伏惟相公兼而收之次而举之勿使忘【阙】之臣以国家为志天下之大义静重之士以朝廷为徇匹夫之狂言此固当今风厉自营消伏党论之所务白也夫兼而收之则助之者众次而举之则沮之者难惟相公留意幸甚若夫薄物细故各有司存付之责成而已非以烦精神分志虑至冒犯威尊皇恐死罪
　　与吕子约二
　　某自离上饶以后申问启处不任悁企罙入湖湘凡八十六日始达官所盖一大县而置官养兵如他郡又以敝政荡无纲纪交割之日见緍不能百千而漕檄如织官兵持劵索旧逋如所【阙二字】主之说于是俱废未必能免于戾矣奈何奈何老兄年衰读书得趣而门庭反狭陈义愈髙而意气略肆夫门庭狭则风流不接意气肆则士友不附所兾追绍前绪旁求后来所谓坐进此道者非君尚谁堪耶六经之义兢业为本诗可以言礼可以立玩味服行自觉麤厉此某近所窥见且以勉同志者刘衡州言笑自由动多触忤亦尝造膝共语深切此公矍然若有失也堂堂晦翁亦复少此乃知前修端不可议某老矣望兄冣厚勿罪喋喋为祝赵推官易説自成一家可以相资亦未可为准杜伯髙兄弟文字正使往时诸公亦见领略何遽絶之再及此事欲以实前所云千万致思傥有疑勿惜往复也
　　某空餐负愧义当弛去然未能自由也毎防见嘱与临潭同论若某何足以堪之衰晚无志务为自全闻此悚畏名为国士自古患之萧曺旧知房杜同舍所成就独如许要是金兰耳团沙作饭遗恨极多此所以贵力学唯力学则【阙】然相值必有以处此也东撞西突谁能料之但平时而友共持兢业之律务令后辈趋于静重是则可为耳容易放开养成虚骄即一不获而万有余防老兄以为然否象先别后不及闻其论议如何一见便许以为有异昔日切磋何神耶所欲言无限非书所及临纸惘惘
　　桂阳与岳漕论移
　　伏蒙矜恻小邦移运郴米三千斛虽已一一具申般跋次第去后其间有不敢不以情告者輙不避罪私布之本军旧有夫逓之则某到官来不置夫簿今弥年矣及此运米若复调民虽与僦金恐复多事不免诱谕诸卒添贴粮屦之费以渐致自禁旅外卒苦不多部押等人堪托尤少度尽此嵗郴米方可齐集若某诚愚陋亦岂不知速办之利愿见小垒事力如此重以拙滞实难如意以此深虑淹费日月有违简书王判官在馆备见区区艰勤之状非敢饰说上欺威尊傥防台慈録其不忍为扰之情而赦其不善集事之罪特赐寛假所无阙误岂唯某将此邦同戴徳无穷已也
　　谢诸司列荐
　　某僣越申禀闻之道路门下尝以愚不肖姓名上彻天聴事出非常未知信否某窃伏自念乗障弥年絶无一长可充职者何以得此恭惟门下一话一言为天下轻重凡所举措必有以起人心闗风化而亦何为出此也意者今日为吏软熟以相取下否则事文具谬巧以应令又否则持两可伺风旨为进退大抵自营而莫肯用情于上之人若某者踈率山野无周身之防动有禀白悉不自他一则当路再则当路不敢萌毫髪之欺于有司门下以为若人而进之则吏朴耳盖与孔子取狂狷孟子恶辟草莱汉不用啬夫同意自今以后天下之言取人者曰必若门下之取陈某者而后可天下之言取于人者曰必若某之之见取于门下者而后可不日坐庙朝进退百官则真贤实能小失其为起人心闗风化莫大于此然则某岂惟荣进之惭【阙】悰感激将千载之下同于隗始虽防魄不能忘也万以传闻未敢辄効双牍之谢尺楮陈诚不胜皇惧之至
</div>
    <div class="pagination">
<a href="止斋集_page24.html">上一页</a><span>...</span><a href="止斋集_page20.html">20</a><a href="止斋集_page21.html">21</a><a href="止斋集_page22.html">22</a><a href="止斋集_page23.html">23</a><a href="止斋集_page24.html">24</a><span class="current-page">25</span><a href="止斋集_page26.html">26</a><a href="止斋集_page27.html">27</a><a href="止斋集_page28.html">28</a><a href="止斋集_page29.html">29</a><a href="止斋集_page30.html">30</a><span>...</span><a href="止斋集_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
