<!DOCTYPE html>
<html>
<head>
    <meta charset="UTF-8">
    <title>青霞集 - 第 2 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>青霞集 - 第 2 页/共 16 页</h1>
    <div class="content">











　　青霞集巻一
　　钦定四库全书
　　青霞集巻二
　　明　沈錬　撰
　　文
　　祭杨賔山文
　　呜呼公兮昔非严青生有异骨今是洪厓殁何超忽嚱吁嗟乎大化飘凝烟云萧瑟来亦非生去亦非殁何羡长生日月并征何悲长往松楸怆莽公在人间问水寻山钓筏朝游行亭夕还方驾廻旋羽服翩跹自非得道安得超然公有令子奋翮万里黄鹄之翔让其睥睨县庭拥葢驰驱迅迈泽流若春曰公遗爱御史秉职清风横轼威行若秋曰公遗直公形则沦道气长存何必神仙然后飞鶱余党差池夙瞻令仪方縁人世那谢凄其爰洁酒浆以望耿光神既不冺鉴昭万方尚飨
　　祭翁孺人文
　　淑灵休哉结褵夫子奉馌在田挽车还里君子冯轼德音载路岂非和鸾琴瑟则助既闲妇道亦顺母仪断机靡劳丸胆是贻克成冠葢崔嵬亮节隋珠奉明和玉让洁初防彤墀再麾粉署简书靡愆惟训之故唯有令子乃昭慈母宫庭之光闺门之甫耿烈初曜云雾是承嗟兰之萎徒有遗馨余等宦游之子同镳齐休并戚大义非辽伤感所生哀实痛余况闻得驾秉绋在衢小子簮笔爰为此词以告酒醴临旐奠之尚飨
　　祭茅封君文
　　猗欤修灵方驾三呉乡颂硕彦家传令模克开懿贤竒服葢世珥笔大庭防名禁地譬如凤凰羽毛则扬非有明训孰宣耿光帝诏里闾朱绂在除布昭鸿藻章采特殊嘉宠方兴降命不登奄忽朝露薤止靡英湖水荡荡明月未央不见夫君兰棹自将余党旖旎连麾令子攀结一时附骥千里爰念世谊亦感生荣礼切同哀情严并承星辰再没龙车先发蒿里时歌愿恭执绋洁此牲醴瞻望斾旌非独黍稷以献芳馨鸣呼哀哉尚飨
　　祭史给舍文
　　呜呼处士余未觌其色泽而惟闻其声光三晋冠裳多出凌霄之干五灵甲第居成防雾之良尔乃悬弧高引张葢出游徘廻关陇扬歴山丘鸣琴楚水之濵心低囘而思逺击筑燕山之上气慷慨而横秋不学向平徒嗟岱岳言追司马徂徙方洲讵意龙蛇之兴忽成霜露之愁车横轴而不行马垂丝而结恋如夸父之渴毙固亦劳生彼帝子之道亡谁云非变呜呼人生多感世道早雕逝者已矣来者烦劳惟是存亡之间重为哀怨之府蓬断根而可嗟李不食而怀苦是以圣人叹逝虽行道之犹悲而君子哀人于贤者独无语吾党瞻望光尘缅想休度本知仆射重昭内使之贤不见伊人益动羊公之慕爰有斗酒以折寸心挂剑而行树之明质炙鸡而献靡在芳歆褰云旐兮惝怳冀灵魄兮监临呜呼尚飨
　　祭宋翁文
　　白日悠悠悬景西征人非金石安得修龄嗟哉君子夙驾如星伤彼冠葢悲慨并生君子伊昔参辔令丞煇煌组绶熠耀簮缨今也不御輀车在庭既有淑训子荣成陆离剑服飘揺佩旌今也不觌其经其承人命有时光耀靡绳譬如囘风殒彼杜蘅薤上之露不得久荣昊天为之若复令宁吾侪迤丽连袂帝京羌尔令实我同登推结分好曰弟与兄情亲伊迩岵屺则倾岂不哀疚涕泗交横念阻山河心怀郁蒸暧暧泉路翳翳佳城揺揺方旐穆穆幽灵非有嘉荐孰昭懿诚爰洁防酒芳粢孔明奉兹觞豆侑以瑟笙音响不遐庶防是听呜呼尚飨
　　三忠祠上梁文
　　窃以提真阐敎非神灵无以扬万物之权为国勤民必仁义而能作诸贤之气事非勉强时所宜然表德旌贤书垂典训作宫筑室诗颂形容周武式商容之闾懦夫立志仲尼题季札之墓俗士囘风金马碧鸡空辟蚕丛之路湘云翠竹徒烧汉上之祠狄梁布檄于江南恨规模之犹隘陈胜托灵于土偶知奇谲之未安道贵縁民心存捄世三忠祠者曰唐曰葛曰周同为髦士于周于吴于宋并着其名伏阙献书骨鲠纠厉王之谬临危制胜神机授楚子之降国难君忧竭精有励商资民贶博济无私髙义将五岳并峙大忠与三光齐耀士农工商之胥悦宜谓灵侯南北东西之共尊莫非典祀保安城郭烟火万家武祠宫土基三尺本因民俗式昭金石之光载以时艰爰显氷霜之节人心同而货聚工力鋭而财轻不日有成烂文章于云泽永年无斁齐带砺于山河因上梁而升歌风和丝竹粤至地而肃拜日映衣裳敬陈六阕之謡行俟八荒之请
　　祭阵亡张游击文
　　呜呼哀哉张公之死乎吾安得不恸哭而深悲维天有柱维地有维而所以柱天维地者舍忠义其奚为奸臣执柄纲纪大亏边军退葸不战自疲外通货赂内结权私社稷之计荡于霜枝割人为粮夺马自资报功欺主曾无愧辞将军初来意气恢恢言念国恩流涕满腮口谕三军执挺持椎此行竭力有去无回攘臂渡河奋呼登岸受刃良多杀伤过半力屈势穷精灵不散天发震雷来斥边患亦有官军屯聚若云按兵不动谁为救焚我亦有生汝亦有死何其忍心睨而无泚张公虽死神气长生诸将虽在奄奄无声汝不忠义知有权贵权贵行诛汝骨亦碎先死为荣后死为辱死辱生荣其辨如烛汝不自力欺君误国荼毒生灵为鬼为蜮不辑其徒不恭其职所过骚然大为淫慝张公有灵诛此逆贼逆贼不诛伊何为徳某等流离不在其位敬公哀公有霰涕泪忧国忧君怀仁慕义醵金为馔选辞为翰临风长号痛彻霄汉呜呼尚飨
　　祭阵亡郭将军文【郭将军宣府之副总兵也名都其时嘉靖三十三年忠烈勇敢亡于阵中其事迹大防有同于前文张游击也】
　　噫吁嘻悲乎哀哉郭侯已矣名实琦瑰在地为岳行天为雷愤气英灵薄于轩辕之台蚩尤虽未灭而奸雄为之摧矣贼臣中据盗充九垓以败为捷欺若婴孩割我威若冰霜之释资冦兵若草木之荄积衰成弱助虐为灾仁人君子所不忍怀郭侯恢恢拥车而来指麾将士涕泪满腮知东君之不战吾西士也其誓死而不回临河山立白刃皑皑锋交血战隂云不开手格杀者数十人士卒相杀伤亦参半而徘徊精衞含寃岂谓能填于巨海螳螂奋臂誓将立志于不才男儿死即死耳何用媕婀屈曲俛首折节受文吏之沈埋与使懦夫庸士犹知奋激振起其摧頺而舞刀笔以袭功赏者不免忸怩涩缩敛翮而迟回天理人心赖侯以不灭其有功于天地社稷荡荡乎名髙于九野光曜于泰阶矣某万里孤臣三边逐客壮侯节烈震侯恢台驱车匍匐言吊言哀噫吁嘻悲乎哀哉河水拥兮兵心苦血为川兮肉变土草莽莽兮鸱鸮夜啼防门深沈兮泣如雨天髙兮地垠旷海宇兮无人豺狼跳兮狐鼠伏叹白日兮悲阳春将军之魂兮在霄汉千秋万年兮光旦旦奸防兮未死骨森森兮若鬼奸谀死兮强敌灭将军之寃兮乃昭雪呜呼哀哉尚飨
　　祭三军文
　　呜呼汝等烈烈为五百义士之从田横乎为三千侠客之附平原乎奋臂击贼一旦而死之涿鹿之野漯阳之墟其懐愤而负寃乎其精灵上浮毕昴之间光气烂烂逼于奸权谁可泯其九死之苦百忧之烦吾为若等哀悼恸哭镌其名字瘗其骸骨千载而光曜常悬汝等已为厉鬼为朝廷诛此残贼不没没于九泉矣呜呼哀哉尚飨
　　重修岳王祠募縁文
　　窃以天地恩深特尚鬼神之典君亲义重难忘忠孝之心孔子大儒端冕而拜周公之庙狄梁高义篆书而存伍子之祠从来有国之文犹贵人臣之节在蚁蜂而犹尔何犬马之不如一饭堪怀谁可负万钟之禄千金易弃何须受五鼎之烹缅思武穆之风雄视寰区之表心悬社稷手植纲常抗疏贼臣有不共戴天之愤长驱铁骑成一匡诸夏之功执钺争先丹心耿烈尽忠报国四宇昭囘香案恭迎着声名之映天日生祠显建为恩泽之入人心周三畏弃职遁逃不忍附奸邪之意刘允升上言辨论直书诛乱贼之词足徴忠义之在人讵谓感通之无道敢因其旧复葺其新香火明朝表精忠之一防钟声子夜报华衮之中兴布告十方广周千界凡我贤良之士子与诸文武之官寮切悟善因同归正果愿超苦海无如结忠义之縁希入贤门只是走光明之路闻声解意触景囘头助我一钱胜种良田之千顷饶他百计难逃恶业之三灾天理人心不离布施忠臣孝子即是神仙为普劝于万人庶共跻于五福须至防文者




　　青霞集巻二
　　钦定四库全书
　　青霞集巻三
　　明　沈链　撰
　　杂著
　　慎征君墓志铭
　　征君姓慎氏讳祐字元助自号橘坂居士云其先慎到为韩大夫著书称慎子氏族散于人间史牒不经见有鸿胪卿知礼者显于宋其子从吉仕天禧中复为光禄卿家三衢自是世有缨组不絶最后有名镛者守吴兴郡遂筑田舍家于归安为潞溪慎氏曾大父文总大父端父经皆以孝弟力田不坠其家世母吴氏生二子长祯次祥君生有气槩轶羣束髪事父兄甚谨为藩衞御其外侮慎氏遂以豪义长雄于乡里而君意顾好涉猎坟典揖让贤士大夫若余乡之徐来夫诸子相皆慕其声名束帛延致之而余以猥亦获交焉时时遣其二子从逰聿成俊髦此足观其色泽矣湖之人率称君为妇翁偿逋负数百金无吝色乃君之轻施已有重积固郡邑所稀也而此足多嵗戊子羣盗刦其家君从容语曰若曹利吾财耳非讐我也恣其掠而去之既而盗者罪暴露顾肆蔑于君而君慷慨执辨卒以昭明其强义洞达固如此至于营先丧棺敛哀毁必崇于礼晩节益懋方图斥田宅广之未及成而卒嘉靖二十二年六月八日也距生治元年七月二十六日年享五十有八配冯氏子长颐县学生娶某县令张君之女次复太学生娶某道御史沈君之女女一适太学张大幅孙男一名尔枢孙女四某二子卜以某年某月葬于某里某原遵君之遗命请铭于余余不辞而铭之铭曰
　　吁嗟漠漠明有征士葬于兹原其人特达靡爵而贵以有芳芬其先卿胄其后世泽郁其如云光于窀穸松柏翳之爰秩芝菌千嵗而下陵谷迁改余之斯铭久逺而在
　　送洪西淙先生入觐词并序
　　伏以玉佩朝天万里兢营之报朱书献课三年抚字之心魏阙云高虚懐五马江湖梦迩拜首双旌嵗暮治行云雾动攀龙之想征夫命驾星辰见补衮之期阊阖天开万象春回于玉简瀛洲日丽单车暮集于金门恭惟大人先生道涵溟海徳粹珪璋流仁成波积异盈石伤心赤子文移间架之钱接袵青衿化洽宫墙之咏新词振俗谁夸北海之能古艺徽猷絶见南山之雅幽岩之草木咸辉阳春无尽短巷之鸡乌尽舞佛子重来风謡满野杂史氏之陈诗清白在朝蚤太常之虚伫铨衡报上上之试几日政成草莽懐嵗嵗之私一朝侯去良辰吉日拂衣于清白之泉水逺山遥发轫于西陵之渡楚屏朝辍秦望云迷鲁酒夕倾蓬莱月迥山僧合掌长留苏子之衣父老擕钱莫挽刘公之袂葢别离其既逺虽惆怅其何从某等稷下诸生彀中新士含恩防极受教弥深翁归伏地惭非文武之才昌伯在朝兼荷君师之徳屡数甄陶之典意出琼瑶提擕啓廸之言情深屺岵巨鳌磐石自知顶戴之难丹鳯翔云渐觉瞻依之逺无地回车遮留渤海有山作饯逺送荆州积夜雪于行轩何胜缱绻列春风于祖帐不尽迟回半生宦辙须懐故物之怜一夕师门犹有长年之感况兹逺赆岂曰无言薄展多私总懐南金之赠下情无任少舒北土之思酌樽罍于越水惟以献芹企冠葢于燕云永言倾藿承筐意倒织锦词成词曰
　　江上烟波晓玉笛飞声杳霜花照水锦帆开珠佩绕正长风千里几日长安道看丹心无尽直上芙蓉杪容易别三山辞五老不教空賸白云深明月好听阳闗一曲苦愿归来早恐帝乡日近驽劣相逢少虚白篇
　　沈子闲居喟然而叹曰天下攘攘皆为利往天下孶孳皆为利来世与道交相丧也久矣呈之以靡曼之色扬之以窈渺之声进之以甘脆之味希之以婌媛之名有不辗然而起霍然而迎者也是以取舍相拏神明内阏黄杂见纯粹乃裂噫嘻朱襄混沌之不载于斯世也夫混沌不死七窍未凿浮华去之复见朴之又大道之门寥兮廓兮独立长存故曰内外不阖明之至也动静相周公之至也终始无方浑沦之至也视之不见听之不闻茫然忽乎大象将往此亦妙道之极也孰能相与入于无穷之门出于广漠之野息于泱莽之区饮于清泠之渊杜子划然而报曰无穷者无终无情者无纪泱漭者不来清冷者有泚吾将逰虚白之室以觌于巢居之始若是者可与乎沈子曰逖哉游乎此诚道之所讐而徳之所似也虚白已哉庄周曰虚室生白吉祥止止老子曰致虚极守静笃知其白守其黑其吾子之谓也道一而不分名散而无二幽之为希夷见之为朱英深之为防象合之为冥昭之为虚白混之为太清始得之有象而终入于无形其无所析矣是故松乔不长于殇子龙伯无异于僬侥王公不尊于匹夫尧舜不贤于桀纣固羣灵之本具而道士之独昭也心不运于嗜欲故其精全志不滑于趣舍故其神守意不劳于驰骛故其气藏性不离于得丧故其形固顔子得之心斋轩辕得之华胥御冦得之以乗风傅说得之以胥靡故曰其清其覆其宁其载日月与明四叙为泰列星为舆鬼神为徒朝骋乎流沙之渚夕驾乎昆仑之墟饮沆瀣于元和之窟舞霓裳于朱陵之居若是者亦虚白之大观也由是方驾羣言经纬庶猷挥斥六合秼马丹丘是故徳昭乎同趾功及于异域道洽乎当年言垂乎来世长短相纠身名两荣此亦豪隽之方而英士之所择也乃若挟训诂之说习披靡之词蹑尺寸之华持廹促之规拘孪矩矱俯仰一时虽儒雅之常其大于声色迩矣杜子曰噫吁戏遐哉吾将索之离朱探之墨楮横观宇内仰觌始驰骋无为之方嗫嚅希有之防颉颃羣豪翔翺诸子俾有无同方内外相彰大器中琢宏业表扬然后栖迟若木顿辔扶桑相与嘘吸乎古今蜉蝣乎天地
　　赠陶子行乐图赞【并序】
　　陶子少出华胄壮逰江汉明君作宰驾子安之英辙楚客拏舟骋陆生之殊轨于是经三湘度七泽蹑梅岭过桂城结旄百贵转棹千里控金羁于名苑借草流觞抚玉环于豪使攀花列绮呈逸足而不爽端致奋侠驾而兼以雅才故能悲芳华之易歇叹古往之莫及乃裂豪素绘采兹图传散人之高状烟霞满容写良月之美景风云殊态将以披高轩置广座开豁襟抱流连仪宇可谓风人之逸想胜士之遐标也已某忝戚里之葭莩兼式好之埙竹欣覩兹事为之赞篇词曰
　　采色像逰丹青托意寄神洛浦结思湘水八骏非真寸楮非伪英英令仪淑体芳致属笔探微假情道子鸿防鹄举转轴千里逸翮盘回高踪徙倚愧余菲辞莫缀斯美
　　赠刘处士寿篇
　　天地流而福格昭神明之纪着矣驺虞惠于不杀而纲罟辟鸑鷟翔于徳义而年寿长至于杞梓兰房之性淑矣羣物之较也不亦粲乎刚柔相猎好慝以分形声相靡妍丑以别利害相屈善否离晰善也者民物之衡天之相弼而百福之宗也日月之所经明以虚水泽之所射注以下雨露之所膏沐以柔天地之所笃厚以善是故勤俭者积饶之余也贤才者显明之饵也博厚者耄耋之征也三者合而介福周与居而不能享则金谷以为殃荣华而无所守则刺绣以为妄夫善之所招莫大乎永年矣天纪列星地道嘉养鬼神司度百物奏祯生于物者物亦生之彭殇之致莫不信然回之于跖也春秋之衰也耶以今观于刘处士之贤其执天道也若左劵然则为善者可以稽矣夫道不贵于雄竒徳不羡于昭灼名不必于敡厯善不在于博文人情莫不舍近而猎逺厌平而喜高故往往遗世掉俗高谈而絶与不知古人期忠信于十室之邑覩芝草于百步之内如处士之积义称善寛裕而好礼亦观风者以为屡叹乡之所必选也处士于越为着姓于里为名第而未尝有泰容施色以轩举下上挹其貌循循乎其若璠璵而不厉耳其言恂恂乎其若磬石而无蹇连觌其行事于于乎其容与而知所止是故厚积而不争轻交而靡夺可以观义矣宗族相助而无睥眤子孙邕邕习于恺悌可以观穆矣义而穆与物安焉是故豪吏莫陵而伍党交愉可以观顺矣思噩哉其犹有邃古之质乎何其笃而醇温而缦比义而不烦也夫山林之有朴茂田野之有夷逸城郭之有周雅此自古招之矣何必绿衣袭履深文缛藻以横翔于步武之末然后为士哉故夫处士之善征矣处士于今初度而厚餐鹤立渥顔丰颐仅如壮强人内抱愉穆之性外蹑康强之履偕老洽欢以享福厚而宴子孙自数竒绵祐之人觊其偏薄而不可得而处士并合之可谓无征乎援一以讯百者谓之理谐按今以拟古者谓之时合一观之处士而天地日月草木昆虫之故齐矣是故处士既夀矣于今悬弧之辰合诸党之好犹莫不雅愿欣欣结仪援祝焉岂非人情也哉某于公辱姻娅之故将葭莩之未重其徳则思俾其福契其子孙则思敬其尊人缘众而祝之亦古之道也祝以效忱币以布好酒以介徳歌以合辞吾且往歌矣徳莫一于善善莫劝于天合天合莫嘉于夀考是故歌南山以赞义歌棠棣以赞穆歌湛露以赞顺歌蓼萧以颂歌天保以祝歌用协天歌用愉人歌之春酒以侑称觞义以扬之歌以昌之酒以将之祝以成之而福善昭矣夫福善昭而天人定稽之来者夀考之多而子孙之兴在处士亦无容祝矣祝以备吾党之礼焉
　　贺陈夫人四十寿篇
　　余读诗至鸡鸣之际葢抚几而踌躇世有明君必有良臣为之外世有君子必有哲妇为之内其辅翊宣昭润泽而光辉之者若琴瑟然宫唱焉而商不应则单立而不成音也文乱焉而武不终则寥廓而不成章也君子环佩衣冠翺翔方域之内容与人伦之表其风声足以广树而光耀着明此岂偶然哉必有内顺而后可以外成必有阴教而后阳徳布也然而令音嘉色独蕴崇于君子而懿美不及焉乃其故又何也岂不以闺闼之风不越辎軿之容靡展绸缪之服自结而方玉之响希与余与海樵君结髪交逰垂二十载每日月过从谈文说剑则坐为达曙君之夫人洁笾豆精酒殽芬馨动于几席肪泽充于方圆条置而列成未尝倦弛余每太息之君亦每为余言方君弱冠多病缠绵枕簟之际夫人结衣带昼夜揽药石躬视更几春秋未尝异一朝一夕也余葢知海樵君之所以贤君才跌荡横视一世其交逰尽海内英贤其意气薄于霄汉述作满于山川声名垂于金石其内顺之相副彬彬也有如家室机杼之忧之不足而暇于弧矢之间乎柏松之峻茂也非有女萝之缘附则秀色不扬园林之芳也非有兰杜则馨香不达于逺君得夫人而志气遂夫人得君而名誉彰今其年四十其诞辰也君之交逰宾客驱车马相率而为君寿君子曰四十非寿也四十而令徳昭成寿考之道也夀四十非古也因夫子之贤而述其内助之美祝颂之情也琴瑟相调而曲用成众声之和之也岂以四时哉为歌鸡鸣之章令往奉觞焉
　　赠谢云门乃翁寿言
　　郁郁乎美哉谢大夫之称夀也被朱而带黄挥金而跃马此足以称于贤豪间而乃有令徳宠名嗣子之声光足以奋扬其骏烈古之所谓重徽累懿者非耶余昔与云门君差池章甫蹑逰校庠之上虽非杯酒交欢然意气相重已乃君举于乡魁多士遂登进士第敡厯内外其声称日以炫爚而大夫亦稍稍离丘园逰帝乡释褐解剑仕宦为执金吾余时初授组在选部往往驰骑过从亲狎其光仪追随歌舞之乐叙乡曲之好念离别之苦敦殷勤之义而不厌也今大夫以逸老还邑里翺翔桑梓之间容与禽鱼之际而云门君方佩二千石之印拥朱车盘旋五马取道觐省奉觞而上寿邑中之缙绅逢掖相与咨嗟慨叹大夫之贤云门君之孝则为结羔鴈之令文将玉帛以成礼籍钟鼓之和声登堦庭而称庆也而又属辞于余余唯芝兰之秀也不惟其芬芳而又有馨香足以逺征大夫之有云门君也非明徳之馨耶诗曰瑟彼玉瓒黄流在中恺悌君子福禄攸降然则忠信者夀考之基也广裕者昌明之本也不见夫金石乎剑防之利而不可以贯水泽之浸淫而不能入也然后厯四时之久而不变经乎风雨雪霜而不朽大夫之忠信而广裕昭矣余犹得亲炙之况里闬之流传也不以其道而遇之者幸也所乐文成者天与人之交得也借令文成以非道而得宠禄则虽被之昼锦之荣鼓之以无方之乐荐之以三牲之养进之以万年之觞将不得为乐乎而吾党乌又敢鸣钟和瑟雝雝裳佩之间乎
　　重修溧阳县凤凰桥记
　　凤凰桥者邑大夫史吏部郎之所建也大夫休告还邑适余同年友王子令溧阳倡其事施行之比余至遂观厥成大夫之属余曰昔者缪先生则尝记之矣葢碑而铭之也余惟古昔先王之以道济天下也固因民而利通乎本实者也纪纲条章布矣乃有衣服舆马符玺鞭扑为之旌别书契号令期防约誓为之征信嵗月朔晦时日卯酉为之程度宫室城郭道路闗梁为之适居如此而法制备乃若先王之心则惟济民以为利无敝废而已矣逮乎后世语政理者不通乎本实郊野外荒而内议军国闾里之不问而先庙廊之忧则夫匡植黎庶令出入防居得所者谓卑近而不言也而缙绅先生则又巻而懐之不大行以法其道不知君子以法先王也顺时而泽物措地而安人观诸其未备凡可以借力而为之有所不废也故嘉谋胜算不登乎廊庙匡时惠众不在乎倚衡丰烈茂勲不在乎斧钺铭功刻徳不必乎鼎彞道人者道也得人者徳也仁也者人也义也者宜也势不存则度权以施泽权不存则因势以善时权位夺则隠徳以匡世故君子济物之心无已也故徳盛而功积名懐而身荣君子之道广矣闗梁者固先王之所以通济天下者也古者横木为度而闗梁之制兴至后世而法备大夫之创斯桥仿古制而备之瓌然钜观固济物之博谊也大夫其久隠乎使当时后世之厯斯桥而懐慕其人之徳不可以无铭已铭曰
　　溧泽之里奕其新梁谁与剏者惟邦之英郁哉山川休有耿光千载而下视兹不防
　　送菊坡邓先生致政还河南小词并序
　　窃以名高遯世士林扬阖户之光义重归田宦海旷凿阫之度岂不以人情薄于霜叶遇炎焰而輙飘俗虑浅于涔蹄涉寸分而不察好官须做谁闻笑骂之声奇货可居费尽钻研之力自佞邪之窃据致蒸庶之流离两府鬻官三闗腾价认人作父布儿无亷耻之心卖国营私桧贼是穿窬之类百寮已半为其党多士或私附其风我菊坡先生识高海内笑彼氷山几炳物先耻闻铜臭铁石为姿风霜作骨辞官彭泽堂堂乎烈士之操骂贼睢阳谔谔乎丈夫之气作歌诗以喻志何减离骚倡大义以登城欲追巡逺使奸防之党未死而魂先消謟伪之徒欲言而容已赧解组而山川失色挂冠而日月濳光知世道之兴衰系贤人之出处羣枭鼔翼而鸾鳯藏众豻跄踉而麒麟隠矣某也托侨札之分赠缟非难拜巢许之风望瓢知恨一声长啸难消许国之诚万里题词最重还乡之节名留迹去曲短情长词曰
　　世路悲凉朱衣客化为豺虎心毒狠轻财薄道文章如土权计濳将羽檄招奸谋暗把衷情吐大丈夫名行重丘山当如许　俺心事生的古他意思由来苦那有个蕙兰香肯共邪蒿为伍豪杰塲中麾剑防英雄队里争旗鼓谩行来浩气满天壤谁能侮【右调满江红】重修徳化寺碑铭
　　道也者自动自静自阖自辟孰得而思惟之能思惟其所不能思惟则通乎道矣故道有盈虚有消息阴阳之义也儒佛之论兴而道益以晦道未尝晦而人见之晦也夫道何尝无儒与佛亦何尝有儒与佛谓儒为尽道非也谓佛为非道亦非也世教之盛则道缘于儒世教之衰则道缘于佛故道无所不缘岂惟缘佛缘于众庶缘于小人道也者天也天之将灭小人耶则稔其恶矣小人之恶不稔则圣人之徳不昌故霜霰积而阳春生矣西极晦而东方明矣今之时世非耶保安新城东上徳化寺天顺间有僧天然创之其徒圆达继之而圆达之徒徳鑛复建天王钟楼并碑亭三座徳鑛性淳实有佛行始余谪迁即卧病其中谓余有忠义大节朝夕顾视为切至而余宗子应璧业儒是燕赵名士率诸弟子数十人读书于其精舍因属余为碑文记其大畧予曰兹非鑛所思惟者此道将缘佛而兴儒者之化使余得推明圣人之意以警将灭之小人岂不有自然者哉故不辞而文于其碑而且铭铭曰
　　燕赵之际秦郡上谷州为保安漯阳是躅己巳构变辛未发足五百之年神贶其辐鸡鸣翘首八寳濳育山川盘旋防于坤腹佛舍曜祥神宫展箓儒行光明章甫云簇寄迹双林扬声九牧大悲救难小隠巷曲车行彭彭马亦何局擒彼六贼惟神之属吾斯铭斯非鑛也独
　　书沈孝子碑铭
　　余祖籍浙之丽水然本归安迁去余以言事谪保安遘遇别驾君太学上舍两君者奇隽之士也余既以重之又询其先世不啻同乡遂绸缪为金右交两君道其先君子之笃孝余览其碑记而呜咽久之观苏使君之文固遒然使天下后世有如余之事其父母不至读之而永愧于心者真硕戒也
　　寿氏仙迹传
　　余束髪好神仙获鸿宝袐书之流往往藏枕中窃读之世之人不能深思博见以为六籍有所不载列圣有所不为闻羽化升举呼吸云霞服食金丹之事辄抚掌诋诃见谓迂诞此殆不然矣夫造化阴阳变化而精微披陈六合之内流浪千载之间悬殊拟于分置工巧近于削成而精丽疑于夙搆此岂不足怪耶而人情安于日见习焉而不知独于神仙怖闻之所谓夏虫之疑氷阴禽之怨日者又非耶不察仙人道士非有神奇可以絶人希有可以超世惟其聪明敏肃穷理之至探而入微足以夺造化之机极生生之道飞神驭气控六龙以周旋是故塞危亡之险路拒耻辱之祸门据不死之妙机驾长年之永辙可以翺翔于九有容与于八埏譬如岭岛秀不凋之木园林植长荣之草以息气能存鹤以神藻逺举皆物之自然乌在其为无有哉乃余闻暨阳寿氏春峯君之事异焉余尝与春峯君逰知其被服忠信而率履行善道平生敦义尚礼慷慨竒节可书竹帛者如数霄星不可指而举也君过山中知余好神仙为余道其祷祠吕仙公甚精而仙公翩然降临于君家者累日其与君酬酢响应而拟好若有平生者为君作存心堂之记春峯之赋抽笔对楮素挥豪若飞其他篇什川涌而云出风烟之异状殆不胜讽览焉然皆语君心行意造而独知之善而濳徳之幽光讵可无信哉又为君先君图画遗像已委逝十年而形容肖似不爽于毫髪至有意象纵横丹青之□曜有智力之所不能穷研而巧工之所不能濡染者此其故又何也夫传记所载如安期防于项羽之门洪厓见于旌阳之侧伯阳经于闗君之市麻姑降于蔡经之家故往往有之假令神仙为浮诞道气不飞腾而真人不羽化安得感应迅于雷电踪迹显于人间若是之昭明暴着哉由春峯君之事观之则神仙之必有也明矣虽然君有二子俱甚隽其伯乡进士其季尚符篆郎皆与祷兹事此非其礼义之积习充于室家而馨香达于神明则仙人不降焉夫神不藻防则形骸不修气不冲虚则真宰不集功积行累而后变化之道备神仙之有无既以昭晰矣而好善之家讵非长生之本与
　　金处士传
　　余览古传记至独行君子为防欷而不已世之道横流人心喷溢赀贤而屈能鸾凤见妖而鸱鸮以为祥又乌覩夫独行者哉及今世固有屏华茹实履幽贞而不曜者余得无绻焉处士名通字时中徽之休宁人也其先居白茅里曽大父琥生吾吾生笛笛生处士迁居珰居里少博综坟典习为儒弱冠丧父遂弃去时贩鹾于淮顾平生仗义未尝与人较锱铢而色于面既壮丧母哭踊逾节训其子以经传朝夕洒扫馆舍延礼师宾甚笃其居身接物朴然其言不华而其衣冠不徇于俗若脂韦媕婀以求容恱之流其视之如木偶也如饮酒能多而不醉出入宴见若祭祀宾客未尝惰慢容体而错陈其俎豆至人所赠遗尺帛无苟受者尝与其子曰吾与汝母平生未尝行一不义以累若等若等有不肖者必毋曰我父母之遗殃也其所以导子若孙语率此类所谓吐辞馨香而置身矩矱者非此其人耶谓独行君子是耶非耶年七十有六卒娶汪氏徳实俪之生子三瑶珤璜瑶在黉序时已魁然振文藻既乃以选贡于庭授官为丞操猷并伟而士民懐之至今与余善
　　书章直翁夀图
　　余同年友水部君乗传还邑里几杖俨然日侍其尊君质直翁而翁且弥寿登齿以七十于是水部君将侦其初度之辰率内外诸族属与其懿亲厚交聨翩冠葢奉壶觞以祝之且召良史绘为图而又属余说其意余固嘉翁之惠慈以有训而又羡君之孝思勤笃也洋洋乎父子之间非夫令徳之□曜吾何以观之哉余观古图画至君臣朋友之相感合未尝不低回太息之夫堂陛之都俞樽俎之燕好方其意得气倾山岳与俱岂值水鱼之相投而胶漆之固哉然赏爱出于须防荆棘生于转盼及其嫌至隙开胡秦系之矣乃若父与子相安而且又有福泽寿考衣冠聚于堂室之际钟鼔鸣于庭闱之间奉觞而上夀万舞以承顔九献以靡厌五色以怡愉一气和同而四时交得此亦有生之至乐而人伦之极欢也故曰庙堂之揖让不如桑梓之攸宜也气谊之相恱不如骨肉之无穷也质直翁享黄耉之年履无疆之福此不足为难而有水部君翺翔云汉之上焴爚羔羊之节驰车旋轼被服辉煌名声光昭容与于高堂而献之酒醴歌声振于金石恱怿动于山川此世之所谓难得者非耶诗曰为此春酒以介眉寿言至足也传之以绘画咏之以风诗慈与孝之道昭著矣质直翁平生无边幅衣冠朴然有古君子之风葢予往往见之此其所以生水部君者欤
　　题武穆岳王祠
　　大哉武穆禀受元极君臣之义万世不易心悬日月手扶社稷巍巍堂堂尽忠报国春秋在我矧彼陈迹一剑霜横呜呼桧贼
　　化粮施粥劝谕文
　　窃以天地功深惟仁义可以感格君亲徳厚非忠孝不能报酬故先师孔圣之言必明教化诸佛菩萨之行总在慈悲人人有路可登仙须积阴功八百日日无縁堪学道空生世界三千况我等居住边城遭逢歉嵗兵戈出没民不安生大水漂流家无宁室粗飡隔日糠覈难寻斗米六钱荒村莫买官司几处谁悲冻饿之人道路相逢尽是流离之子民纳无收之税日苦催征军丢有分之粮嵗难存活人将相食乱从此生某一介寒儒他乡孤客从容启处难防主上之恩勉强修为恐负先人之训耳闻东西之冦盗日夜为忧目击逺近之艰危出入自惧同居合里共命连根若民生既以不安在身家岂能相保一行抢夺便有杀伤贫以愈贫富难独富只今残腊已极荒年欲到来秋尚饶半载若不预先救防必知久后难为幸朝廷下令以招徕许富民出粟而旌奨功借一时者有数保安四境者无穷丰年算本利而还偿通融何害神道计功程而福祐隂隲最多且当转告官司具呈阙下或给有名之禄或免应得之差人心既公天理必报乡党称善碑碣题名化盗贼为良民解干戈于不闘太平早卜祸乱潜销诚济世之良图救民之上防也为此敢书劝谕共结良缘凡有作善人家积徳君子共成盛事各发仁心小不计于斗升大不拘于担石将多就寡以有济无存彼一日之残生胜造千层之寳塔譬如贼人之刦掠不免弃捐亦有官府之营求空然费用何如正名正理济世济人大丈夫聪明豁达何惜余财善男子正直慈祥须行美事天生天化舍去还来命好官低苦留不得天堂若有为善必登地狱非无造恶终入岂不见邓通田连千顷终为饿死之穷夫元振日施万钱还作太平之宰相机闗用尽难逃分定之灾大量行来到有无边之福傥然听察决不负心须至劝谕者
　　姜氏像赞
　　白华鄂不【音跗】高堂永徂一日难延千金易图粲粲孝子姜诗为比明发有懐光仪逺矣攀号莫从刻木难工依托丹青俎豆有容貌则靡降心则靡双耿介夙夜灵之憧憧冠服有翩言临几筵君恩既昭备物告防朱户光明琴瑟有声进退周旋俨然若生孝思维新时见二人讵必形似乃为至亲借曰惟育视之藐藐其与他人又复奚较生而尽孝殁而尽思室逺人迩子孙寳之
　　锦衣衞新置经厯司私宅防壁记
　　圣人之作也其有极深研几之道乎则自天象始矣故仰而观于三垣之际勾陈之外营衞一十五纵列而旋绕之公师不与焉于是知禁衞之为重也天子之威灵湛肃如神明之不可测而后海内之人嘿然畏服敛手而从化故禁衞者百司之首而万事之管辖也昔者周公之制礼于宫伯宫正而致意焉士大夫服其职而稽察竒袤法令尊矣汉之制以北军为禁衞光禄勲之设以为经纬也触瑟之仆其犹有古之防乎乃若七校之班列愈疎矣唐有执金吾千牛备身之目宋有殿前鹤驾虞候之数其称名也杂其取类也猥周公之意其不可见乎我国家之兴也以为锦衣衞府衞之制若踵于近世而锦衣之名爵等威称为亲军百司莫先焉至于次簿卤刺出入肃禁令察非常与周官之宫正宫伯相表里此岂非圣人法天象而为之者与是知我国家之文章熙熙乎盛矣诸衞皆设经厯司以掌文书之出入犹近世所谓叅军主簿记室之官则一衞之喉舌司焉而锦衣之经厯司与诸司皆无官舍今柱国东湖公莅衞事文武忠孝光明服于四海见链之至官力不能具舍也慨然叹曰随时而创制者经事之则也因政而安人者服逺之规也即是而俾若官之有舍也不亦可乎于是捐府金若干为之命千户赵虎百户王瑀董正之舍成于红井里去衞司若干步为屋四重君子曰推公之心使天下之安居可也链也再拜率妻子而入之进而之于司退而之于舍夙夜惴惴不敢念私焉公命链曰子必记之令后之人过之曰锦衣衞之有经厯司私宅自沈链始也
　　高节堂赋
　　何兹堂之防窱兮标高节以为顔维淑美之淳懿兮丽光曜于不刋昔三后之鸿化兮有内则之昭宣悲二妃之越湘川兮繄闻母之映涂山嗟姜氏之脱簮珥兮则宣王以致中兴将玁狁之孔炽兮孰非阴教之夷陵余览刘向之述传兮曾废书而哀叹葢念宗国之崄巇兮忧民生之多艰彼王氏之擅权兮夫孰非内宠之为患乃发愤以抽笔兮罄慷慨以陈词岂徒靡丽之是躭兮借雕虫而见之余昔宦逰于京邑兮逢戴伯之温醇懐抱瑾瑜廓落其无隅兮造川流而日新余望见颜色而知敬兮岂云以其冠葢彼得志而猖披兮余直以为萧艾伯懐忠而履孝兮哀母氏之劬劳嘅所天之早逝兮执矩矱而自韬母惟秉辎軿以为车兮恒被服其寳刀飡荼蘖以充肠兮嚼氷霜以励操曰女结髪以从夫兮臣出身而事主孰懐擕而贰心兮曾不念上帝之临汝设家道之中零兮又孰云非余之辜余既承夫君之委托兮曷不蚤夜以仪图母精白以承令徳兮亦终受夫之荣华身与心其并愉兮畅嫓美于厥家母何为兮贞良伊何为兮谬误譬鸱鸮之啄人兮将先委夫衢路羡哲人之诚哲兮哀愚人之诚愚洵君子之乐道兮美女氏之匡庐名有隠而愈光兮节有约而愈高维风人之攸美兮齐春秋之所褒虽夫人之夙驾兮俨华屋之常存欂栌臬之寻丈兮曜□烛于天门云霓横其气势兮日月并其光明慧孛长星莫不隠而灭兮况敢属其欃枪乱曰嫫母载涂兮毛嫱为妍防貐食人兮驺虞称焉堂与名俱高兮垂千万年忽伊人兮长自怜羌采风兮舌以巻
　　赠牛总戎膺御史台嘉奨歌词一首并序
　　窃以职事不分于文武有道则崇声名靡间于公私称情斯美譬之竒兰树圃因风而香气流美玉在庭映日而光辉发物理非逺人情则那兹惟百川牛总戎介胄名门箕裘世绪风骨挺竒于燕颔艺材逞异于鱼肠説礼乐而敦诗书有希却縠之志谈孙吴而总韬畧无让衞公之能解剑从师将明嵗学投醪养士欲报国恩嗟髀肉之复生恨匈奴之未灭枕戈待旦何况闻鸡按剑横秋祗须跃马是以虎林服乂乌台知名宠逾一字之褒惠过千金之贶光生逢掖响应辕门载道欢腾专城耀色羽商竞奏遥传下里之歌鼓吹横陈早作中军之凯词曰
　　边城画角风沙起铁骑千羣环列壮士悲歌三爵后慷慨征声激烈紫阁情深黄金分浅谁敢轻臣节赤心为国当今几个豪杰　巵酒还劝将军男儿须不负誓心忠洁虎畧龙韬指挥间便把边尘消灭鼔翻海雾旗卷阴山雪麒麟阁上更看名字竒絶【右调念奴娇】赠蒋元戎膺奬歌词一首并序
　　葢闻军法以先声取胜人才以振誉成功譬诸雷鼓而六气调钟鸣而九韵应理固如此人何不然乃者蒋总戎束髪入官印符早佩专城为将钤辖兼通连弩双开人道射雕之手轻镳独发自多探虎之心所以徳惠日新令名风动誓清斥堠谁能知奉檄之懐声达当涂安识非筑坛之兆吾党相逢异数念切同舟田章以铁笼得全人心自附仁贵以白衣威敌国势攸尊所愿仗剑持忠散金结士匈奴未灭难摅许国之忠边塞获宁岂尽为臣之节孟尝荣显籍用诸宾韩信威名询谋降卒惟不防乎赤子是所望于将军词曰
　　太平人世笙歌寳剑都向烟花烬羌戎接境诸营按垒还忧启衅我本书生哀怜赤子长歌气尽算男儿忠义心肠总是龙蛇窟堪成阵　闻道将军骁勇脱兜鍪千夫莫近孙郎年少种师警敏一时声震要秉忠良谙通韬畧奋身前进待从头整顿三边事了挂封侯印【右调水龙吟】
　　送陈蓝田赴赣州幕府序
　　余固喜功名见人仕宦无小大皆为之盱衡动色乐其驱驰乎王路而役事于公庭也夫士生斯世岂能人人防足要津而动履乎卿相也哉故不易时而黾勉者忧勤之士也不择官而从事者志义之人也古之人乐道无闷不歆羡于荣华不厌斁于枯槁当闗奉职饮水而服官然而未尝不布徳当年扬声于后世若老为柱下之官防庄傲漆园之吏而孔子居乗田之职此皆圣贤而不免奔走于末路沉伏下寮然而其光辉譬若寳玉之在山林不能掩抑也乃若抗高爵以凌人都大官以振世组绶于云霞车行若水马驰若龙可谓赫奕万里矣借令功业无称焉君子岂肯以此易彼哉故丝竹之有音声不必于登歌骐骥之能驰不必峻阪也余故人胡常伯吴防间高士余固伏轼焉时时为余道蓝田君之贤余以是得逢君于京邑察君之气貌耿然敏事愿防功名于当世而不为人后者也始以例充符玺郎补内库史时时与中贵人颉颃莅事不为媕婀徙倚操管钥甚严监司当路者知其能恒檄以摄诸他事无不束带以禀令抠衣而赞职秩既满犹睠瞩焉学士大夫固交臂而重之谈道不置岂亦非古之所谓贤豪君子起刀笔而隠筦库者之流耶于是更除赣州府知事夫能薄者名日隘而事就寡能钜者位日进而事愈多赣近五岭之间东西相距往往有弄兵潢池跳梁而踯躅者而知事为府幕官葢古叅军掌记之流其秩崇于抱闗又不啻有分职而已烽□连云而起羽檄之交驰军书委积而王事鞅掌为幕府者常欲珥笔而综览褰帷而并发以君之能仗防而往操之知其俾太守坐啸而治郡士卒卷甲而灭贼功名之地不离尺籍而机防不出于庭宇何必羡气焰于巨寮而嗟彼寻丈哉记曰秋风之殒木叶也不如入于山林渔者之善钓也不如临于薮泽今君之兹行也余且以为遭逢期防矣讵得无黾勉焉
　　保安玉皇阁住持碑记
　　防稽青霞居士在八寳山前白云精舍究诸圣之精奥显本地之微于一毫端放出相光照满三千大千世界上首弟子曹子健五体投地合掌稽首而白佛言宰官冯北桥氏从玉田县束带缨冠仕宦于保安新城一向焚香顶礼诸佛起慈悲心哀悯众生是有缘种者当其时谙逹持戈刃犯城有三四白衣见贼恐怖自投于井北桥氏闻说即跨马往捄得去见饥饿者每日粥五斗米施之往见城北闉阇上有玉皇阁八面瞻仰而阁居中于是写金像延礼比丘清朗朝夕焚修诵法华经保防十方善男信女防福免祸其比丘年七十余日持一斋不食盐酱诸荤专一化度世人是有道者于是感动城中信官周海念宰官布施之徳及比丘精防无有文字标识恐后人无闻知乃敢祈佛授记镌刻碑碣树于道旁示不磨灭居士冁然微露玉齿而说法曰善哉善哉心从法华转非是转法华圣贤大士但具慈悲实相虽一微尘未尝非心未尝非法释家专一谈空语寂未为契道若能于一微尘中生大智慧生大慈悲乃至于包络天地光明日月顺序四时成就万物譬如桃杏花只开一朶结成果实能使流传充满普遍八极究其原始只是一花故未可谓一微尘不具足三千大千世界也况如弟子称设宰官比丘善已不细又能充满岂不具足今世界浮荡文武官寮不明因果大起尘劳妄想一味贪嗔分别人我譬如割肉充肠自残自害沉入苦海不肯回头余念念痛悼众生业障深重不能超脱每与吾子襄言其说曹子健使刻诸石此即甚深微妙法如来真实义者若子健埋胔济贫是能超三界者欤余乃次第其言而说偈曰
　　世人修行者　但观自本身　爱身若寳树不能爱它人　若人自遮迷　大道明于火贪嗔结祸胎　慈悲生福果　谁有弥天量弥天原属我　一朶桃杏花　生出千万朶花实本一体　化生无不可　恒沙世界中天地即果蓏
　　青霞集巻三
　　钦定四库全书
</div>
    <div class="pagination">
<a href="青霞集.html">上一页</a><a href="青霞集.html">1</a><span class="current-page">2</span><a href="青霞集_page3.html">3</a><a href="青霞集_page4.html">4</a><a href="青霞集_page5.html">5</a><a href="青霞集_page6.html">6</a><a href="青霞集_page7.html">7</a><span>...</span><a href="青霞集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
