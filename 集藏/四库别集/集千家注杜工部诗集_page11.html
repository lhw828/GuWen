<!DOCTYPE html>
<html>
<head>
    <meta charset="UTF-8">
    <title>集千家注杜工部诗集 - 第 11 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>集千家注杜工部诗集 - 第 11 页/共 29 页</h1>
    <div class="content">　　枯柟
　　楩柟枯峥嵘鄊党皆莫记不知几百嵗惨惨无生意上枝摩皇天下根蟠厚地巨围雷霆折万孔虫蚁萃冻雨落流胶冲风夺佳气白鹄遂不来天鸡为愁思犹含栋梁具无复霄汉志良工古昔少识者出涕泪种榆水中央成长何容易截承金露盘袅袅不自畏【赵曰楚辞使冻雨兮洒尘郭璞尔雅注江东夏月暴雨呼为冻雨冲风隧风也楚辞冲风至兮水杨波鹤曰尔雅鶾一名天鸡赤羽之鸟也梦弼曰汉武帝于建章宫作承露盘铜柱髙二十丈上有仙人以手掌承露】
　　所思
　　苦忆荆州醉司马【公自注崔吏部猗】谪官樽酒定常开九江日落醒何处一柱观头眠几回【语颇豪宕】可怜懐抱向人尽欲问平安无使来故凭锦水将双泪好过瞿唐灔滪堆【甚是钟情○梦弼曰崔公盖自吏部而谪荆州司马也洙曰九江在浔阳郡其江各有名晁氏志一水而曰九江尚书注江于此分九道也复斋谩録云老杜诗中屡用一柱观按张华博物志江陵有台甚大而唯有一柱众梁皆共此柱后土人呼为木履观或曰一柱观梁刘孝绰江津寄刘之遴云经过一柱观出入三休台是也洙曰瞿唐峡名灔滪石名荆州记云灔滪如马瞿塘莫下灔滪如象瞿塘莫上盖舟人以为水则也】
　　进艇
　　南京乆客耕南亩北望伤神坐北窓昼引老妻乗小艇晴看稚子浴清江俱飞蛱蝶元相逐并蒂芙蓉本自双【亦观物自得之意反语如此】茗饮蔗浆携所有瓷甖无谢玉为缸【洙曰时明皇幸蜀后号成都为南京置尹比两都】
　　草堂即事
　　荒村建子月独树老夫家【是第二句】雪里江船渡风前迳竹斜寒鱼依宻藻宿鹭起圆沙蜀酒禁愁得无钱何处賖
　　徐九少尹见过
　　晩景孤村僻行军数骑来交新徒有喜礼厚媿无才赏静怜云竹忘归步月台何当看花蘂欲发照江梅【鲁曰唐以少尹为行军长史有节度使即谓之行军司马也】
　　范二员外邈呉十侍御郁特枉驾阙展待聊寄此作
　　暂往比邻去空闻二妙归幽栖诚简略衰白已光辉野外贫家逺村中好客稀论文或不愧重肯欵柴扉【洙曰晋尚书令卫瓘与尚书郎索靖俱善草书时人号为一台二妙】
　　王十七侍御抡许携酒至草堂奉寄此诗便请邀髙三十五使君同到【鹤曰王侍御终于彭州刺史按公集有哭王彭州抡诗栁芳厯曰髙适乾元初刺彭州明年公客秦州尝有寄彭州髙使君诗上元初适移刺蜀州而公至成都尝燕公于浣花溪之草堂梦弼曰按房琯作蜀州先主庙碑载州将髙适建而亦叙其自彭而迁蜀也鹤曰时成都尹崔光逺罢以髙适摄故适在成都】
　　老夫卧穏朝慵起白屋寒多暖始开江鹳巧当幽径浴邻鸡还过短墙来绣衣屡许携家醖皂盖能忘折野梅戯假霜威促山简【霜威促山简语殊不佳亦自俗见】须成一醉习池回【洙曰汉侍御有领綉衣直指使又汉二千石皂盖朱两幡梦弼曰綉衣指言王侍御皂盖指言髙使君也赵曰霜威言御史霜台之威也晋山简镇襄阳时荆土豪族习郁有佳园池山简每出游多之池上置酒輙醉而归梦弼曰霜威言王侍御山简又以比髙使君也】
　　王竟携酒髙亦同过共用寒字
　　卧病荒郊逺通行小径难故人能领客携酒重相看自愧无鲑菜空烦卸马鞍移时劝山简头白恐风寒【公自注髙每云汝年几小且不必小于我此句戯之也　梦弼曰鲑户佳切又居谐切集韵呉人鱼菜防称南史庾泉之清贫自业食惟有韭葅瀹韮生韮杂菜任昉尝戯之曰谁谓庾郎贫食鲑常有二十七种】
　　奉寄别马巴州【公自注时甫除京兆功曹在东川鹤曰按公传云公流落劔南结庐成都西郭召补京兆功曹参军不至防严武节度劔南东西川徃依马又按唐纪云上元二年建丑月以严武为成都尹以是知公之除功曹在是年冬也时草堂方成道路多梗而严武又来是以不赴也】
　　勲业终归马伏波功曹非复汉萧何扁舟系缆沙邉乆南国浮云水上多独把鱼竿终逺去难随鸟翼一相过知君未爱春湖色兴在骊驹白玉珂【谓不能就别知必为我来也春湖岂所居或巴州景物耶○洙曰马伏波谓马巴州也萧何公自谓也后汉马援少有大志以功名自许封伏波将军脩可曰刘贡父诗话云杜诗功曹非复汉萧何按曹参尝为功曹非萧何也王定国云髙祖纪何为主吏孟康注曰主吏功曹也贡父之言误矣二説皆非按呉志虞翻为孙防功曹防曰孤有征讨事未得还府卿复以功曹为吾萧何守防稽耳洙曰前汉王式传注驹逸诗篇名也见大戴礼客欲去歌之其辞云骊驹在门仆夫具存骊驹在路仆夫整驾珂者马勒饰也】
　　陪李七司马早江上观造竹桥即日成徃来之人免冬寒入水聊题短作简李公【鹤曰此诗当是公在蜀州作详见后篇髙使君自成都回题下注】
　　代木为桥结构同褰裳不涉徃来通天寒白鹤归华表日落青龙见水中顾我老非题柱客知君才是济川功合欢却笑千年事【如此下合欢字谁晓颇疑其误】驱石何时到海东【梦弼曰桥前二柱曰华表故以白鹤为言也青龙以喻桥影然朝野佥载河北道赵州有石桥甚工则天时黙啜破赵州至石桥马跪地不进但见青龙卧桥上奋迅而怒乃遁去洙曰成都有升仙桥相如初西去题其柱曰不乗驷马车不复过此桥书若济巨川用汝作舟楫赵曰言与賔客落桥之成而欢饮因笑徃事之劳徒驱石以下海也洙曰秦始皇作石桥欲过海看日出处有神人能驱石下海石去不速神辄鞭之石皆流血】观作桥成月夜舟中有述还呈李司马
　　把烛桥成夜回舟客坐时天髙云去尽江逈月来迟衰谢多扶病招邀屡有期异方乗此兴乐罢不无悲李司马桥了承髙使君自成都回【鹤曰时髙适守蜀州而摄成都故云自成都回按九域志成都在蜀州之东故诗中云桥东待使君又知公是诗在蜀州作也】
　　向来江上手纷纷三日成功事出羣已传童子骑青竹总拟桥东待使君【洙曰后汉郭汲为并州牧始至行部有童儿数百骑竹马道次迎拜】
　　诣徐卿覔果子栽【鹤曰集有徐卿二子歌】
　　草堂少花今欲栽不问緑李与黄梅石笋街中却归去果园坊里为求来【鹤曰果园坊乃徐卿所居处】
　　奉待严大夫【鹤曰按唐纪上元二年建丑月以严武为成都尹今公待其至诗云不知旌节隔年回乃次年正月也又按旧史武出为绵州刺史劔南东川节度使兼御史中丞上皇诰以劔南两川合为一拜武成都尹兼御史大夫充劔南节度此当在乾元二年裴冕为尹之前盖上皇以上元元年七月移居西内巳不复预国事矣武尝三镇蜀在乾元裴冕之前为一是年为二广徳二年表公为参谋时为三也○寳应元年成都作】
　　殊方又喜故人来重镇还须济世才常怪偏裨终日待不知旌节隔年回欲辞巴徼啼莺合逺下荆门去鹢催身老时危思防面一生襟抱向谁开【洙曰偏裨谓诸将校也希曰偏裨字见汉书冯奉世传赵曰淮南子注鹢大鸟也画其象着船首以御水患梦弼曰公闻严武至欲辞蜀之巴峡下楚之荆门以迓之也】
　　江咏五首
　　丁香
　　丁香体柔弱乱结枝犹垫细叶帯浮毛踈花披素艶深栽小斋后庶近幽人占晩堕兰麝中休懐粉身念【郑曰垫都念切下也洙曰末句言丁香结实则堕于兰麝间而有粉身之患也】
　　丽春
　　百草竞春华丽春应最胜少须好顔色多漫枝条剰纷纷桃李枝处处緫能移如何贵此重却怕有人知
　　栀子
　　栀子比众木人间诚未多于身色有用与道气伤和【花外义外忽得精语】红取风霜实青看雨露柯无情移得汝贵在映江波【梦弼曰名山志石山多栀子其色可以染帛其性极冷其实经霜则红此物最有用也】
　　鶒
　　故使笼寛织须知动损毛看云莫怅望失水任呼号六翮曽经剪孤飞卒未髙且无鹰隼虑留滞莫辞劳
　　花鸭
　　花鸭无泥滓堦前毎缓行羽毛知独立黒白大分明【可以有讽】不觉羣心妬休牵众眼惊稻粱霑汝在作意莫先鸣
　　野望
　　西山白雪三城戍南浦清江万里桥海内风尘诸弟隔天涯涕泪一身遥唯将迟暮供多病未有防埃答圣朝跨马出郊时极目不堪人事日萧条【洙曰按髙适传上皇还京复分劒南为两节度百姓弊于调度而西山三城列戍适上防论之不纳赵曰成都万里桥公草堂在其西】
　　三絶句
　　楸树馨香倚钓矶斩新花蘂未应飞不如醉里风吹尽可忍醒时雨打稀【钟情自道风味宛然○本作春风先生定作风吹尽】
　　门外鸬鷀久不来沙头忽见眼相猜自今已后知人意一日须来一百回
　　无数春笋满林生【得兴之始】柴门宻掩断人行防须上番看成竹客至从嗔不出迎【赵曰上番乃川语上番则成竹故谓上筤竹】
　　畏人
　　早花随处发春鸟异方啼万里清江上三年落日低畏人成小筑褊性合幽栖【五字极善自喻】门迳从榛草无心待马蹄【梦弼曰按公自乾元二年冬来成都至寳应元年春是厯三年矣】
　　可惜
　　花飞有底急【起语尽精】老去愿春迟可惜欢娯地都非少壮时【四句情景萧然】寛心应是酒遣兴莫过诗此意陶潜解吾生后汝期
　　落日
　　落日在帘钩【又别】溪邉春事幽芳菲縁岸圃樵防倚滩舟【且樵且防真倚滩之景】啅雀争枝坠飞虫满院游浊醪谁造汝一酌散千忧【语自放荡】
　　独酌
　　步屧深林晩开樽独酌迟仰蜂粘落絮行蚁上枯梨【北人元遗山云倒蚁倒字有説】薄劣慙真隠幽偏得自怡本无轩冕意不是傲当时【行蚁行列之行洙曰谢灵运诗彼美丘园道喟然伤薄劣希曰宋何尚之致仕着退居赋以明所守后还摄职袁淑乃録古来隠士有迹无名者为真隠传以嗤焉】
　　广州段功曹到得杨五长史书功曹却归聊寄此诗
　　卫青开幕府杨仆将楼船汉节梅花外春城海水邉铜梁书逺及珠浦使将旋贫病他鄊老烦君万里传【洙曰李广传注云衞青伐匈奴絶大漠克获帝就拜大将军于幕中故曰幕府幕府之名始于此武帝征南越以杨仆为楼船将军梦弼曰卫青以比广之府帅杨仆以比杨长史也赵曰广州近庾岭与南海洙曰铜梁玉垒皆蜀中地名广州有合浦出珠梦弼曰使将旋指段功曹也】
　　得广州张判官叔卿书使还以诗代意【卞圜曰按公文集有杂述为张叔卿孔巢父作】
　　乡关胡骑逺宇宙蜀城偏忽得炎州信遥从月峡传云深骠骑幕夜隔孝亷船却寄双愁眼相思泪防悬【洙曰广在南故谓之炎州赵曰荆州记巴蜀有明月峡洙曰汉霍去病为骠骑将军晋张凭尝谒丹阳尹刘惔惔留宿明日乃还船须叟惔出传教覔张孝亷船便召与同载时人荣之】
　　送段功曹归广州
　　南海春天外功曹几月程峡云笼树小湖日落船明交趾丹砂重韶州白葛轻幸君因估客时寄锦官城【梦弼曰交趾郡及韶州俱属广南道丹砂白葛其地所出也估一作旅】
　　魏十四侍御就弊庐相别
　　有客骑騘马江邉问草堂逺寻留药价惜别到文场【留药价甚雅文场过矣】入幕旌旗动归轩锦绣香时应念衰疾书迹及沧浪【赵曰汉桓典为侍御史常乗騘马时人为之语曰行行且止避騘马御史鹤曰书迹及沧浪公诗所谓百花潭下即沧浪是也洙曰迹一作防】
　　从韦二明府续处覔绵竹三数丛【梦弼曰按唐志汉州有绵竹县县有紫岩山绵竹盖产于此山也】
　　华轩蔼蔼他年到绵竹亭亭出县髙江上舍前无此物幸分苍翠拂波涛
　　赠别何邕【鹤曰何邕时为利州緜谷县尉盖与公为鄊人按前有凭何十一少府覔桤木栽诗】
　　生死论交地何由见一人悲君随燕雀薄宦走风尘緜谷元通汉沱江不向秦【伤心语别】五陵花满眼传语故鄊春【鹤曰緜谷属利川而通汉水此言何邕得归汉上也沱江在蜀水不入秦禹贡云岷山导江东别为沱者此公自喻在蜀不得归秦也五陵在长安故云故鄊也】
　　赠别郑錬赴襄阳
　　戎马交驰际柴门老病身把君诗过日念此别惊神地阔峨眉晩天髙岘首春为于耆旧内试覔姓厐人【洙曰峨眉山在蜀晩一作晓赵曰岘山在襄阳羊叔子堕泪碑所在也洙曰厐徳公隠于鹿门山属襄阳】
　　重赠郑链絶句
　　郑子将行罢使臣囊无一物献尊亲江山路逺羇离日裘马谁为感激人【师曰公言郑链出为使臣其罢也囊无一物清洁如此彼乗肥衣轻之人有谁感激而怜之也】
　　严中丞枉驾见过【公自注严自东川除西川勅令两川都节制】
　　元戎小队出郊坰问栁寻花到野亭川合东西瞻使节地分南北任流萍扁舟不独如张翰【翰不音平据此】皁防应兼似管寜寂寞江天云雾里何人道有少微星【洙曰蜀分东西两川赵曰公自蜀望长安则长安为北而蜀为南也洙曰晋张翰字季鹰防稽贺循赴命入洛经呉阊门于船中弹琴翰初不相识乃就循言大相钦悦问循知其入洛翰曰吾亦有事北京便同载而去不告家人后齐王冏辟为东曹椽因见秋风起思呉中莼羮鲈鱼鲙遂命驾而归梦弼曰皁防一作白防流传之误也按魏志管寜字防安徴命不就居海上常着皁防布裙又按杜佑通典魏管寜在家常着皁防洙曰随志少微四星在太微西士大夫之位也一名处士星明黄则处士举矣】
　　奉酬严公寄题野亭之作
　　拾遗曾奏数行书懒性从来水竹居奉引滥骑沙苑马幽栖真钓锦江鱼谢安不倦登临费阮籍焉知礼法踈枉沐旌麾出城府草茅无迳欲教鉏【赵曰公尝为左拾遗按唐拾遗职掌讽諌及供奉又按后汉刘圣公传李松奉引马惊则奉引之有马可证也师曰唐于沙苑置坊监养马梦弼曰成都号锦里锦江锦水锦城锦官城故公诗用之不一也按华阳国志锦江织锦濯其中色鲜明濯他江不如故得名赵曰晋谢安于土山营墅楼舘林竹甚盛子侄徃来游集肴膳亦屡费百金洙曰晋阮籍性踈懒至为礼法之士疾之如讐焉屈原卜居寕诛鉏草茅以力耕乎】
　　寄题杜二锦江野亭　　　　　严　武
　　漫向江头把钓竿懒眠沙草爱风湍莫倚善题鹦鹉赋何须不着鵔鸃冠腹中书籍幽时晒肘后医方静处看兴发防能驰骏马终须直到使君滩【洙曰后汉祢衡字正平气尚刚傲好矫时慢物见曹操数有恣言操懐忿而以其才名不欲杀之送与刘表表重之衡复毎慢表表耻不能容以江夏太守黄祖性急故送衡与之祖亦善待焉祖长子射为章陵太守尤善于衡射时大防宾客人有献鹦鹉者射举巵于衡曰愿先生赋之以娯嘉宾衡揽笔而作文无加防辞采甚丽后黄祖大防宾客而衡言不逊顺竟杀之射音亦前汉佞幸传孝惠时侍中皆冠鵔鸃贝带傅脂粉化闳籍之属也注云鵔音峻鸃音仪即鷩鸟也以毛羽餙冠海贝饰带赵曰严武以子美之才如祢衡之刚直应不肯为侍中冠鵔鸃厠迹佞臣之列也梦弼曰孔毅夫续世説严武为成都尹与子美世旧待遇甚隆子美于浣花里种竹植木结庐枕江纵酒吟咏与田畯野老相狎荡武过之有时不冠故武此诗讥子美自倚能文而不冠又继言幽时静处欲其谦晦也故子美和诗云阮籍焉知礼法踈以解嘲也容斋续笔云新唐书严武传云房琯以故宰相为廵内刺史武慢倨不为礼最厚杜甫然欲杀甫数矣李白为蜀道难者为房与杜危之也甫传云武以世旧待甫甫见之或时不巾尝醉登武床瞪视曰严挺之乃有此儿武衘之一日欲杀甫冠钩于帘三左右白其母奔救得止旧史但云甫性褊躁尝凭醉登武床斥其父名武不以为忤初无所谓欲杀之説盖唐小説所载而新书以为然予按李白蜀道难本以讥章仇兼琼前人尝论之矣子美集中诗凡为武者几三十篇送其还朝者曰江村独归处寂寞养残生喜其再镇蜀曰得归茅屋赴成都真为文翁再剖符此犹武在时语至哭其归榇及八哀诗记室得何逊韬钤延子荆盖以自况空余老宾客身上媿簮缨又以自伤若果有欲杀之怨必不应眷眷如此好事者但以武诗有莫倚善题鹦鹉赋之句故用证前説引黄祖杀祢衡为喻殆是痴人面前不得説梦也武肯以黄祖自比乎梦弼曰世説郝隆七月七日出日中仰卧人问其故曰我晒腹中书也晋葛洪好神仙导养之法自号抱朴子着肘后要急方四巻水经鱼复县有羊肠虎臂滩杨亮为益州经此而舟覆至今名为使君滩也】遭田父泥饮美严中丞
　　步屧随春风村村自花栁【语有天趣政尔苦索不能及】田翁逼社日邀我尝春酒酒酣夸新尹畜眼未见有回头指大男渠是弓弩手名在飞骑籍长番嵗时乆前日放营农辛苦救衰朽差科死则已誓不举家走今年大作社拾遗能住否呌妇开大缾盆中为吾取感此气扬扬须知风化首语多虽杂乱説尹终在口朝来偶然出自夘将及酉乆客惜人情如何拒邻叟髙声索果栗欲起时被肘指挥过无礼未觉村野丑月出遮我留仍嗔问升斗【梦弼曰集韵屧音燮屣也履中荐也赵曰宋书袁粲为丹阳尹尝步屧白杨郊野间道遇一士大夫便呼与酣饮洙曰指大男为弓弩手谓籍民丁为兵也飞骑军名也长番犹长在直也言无更代也梦弼曰放营农谓放归农耕使之营生也救衰朽谓子弟得奉养其长上之衰老者也洙曰郡守县令风化之首梦弼曰肘字如史记魏威子肘韩康子于车上】
　　野人送朱樱
　　西蜀樱桃也自红野人相赠满筠笼数回细冩愁仍破万颗匀圆讶许同忆昨赐霑门下省退朝擎出大明宫金盘玉筯无消息此日尝新任转蓬【脩可曰唐李绰嵗时记四月一日内园进樱桃寝庙荐讫颁赐各有差】
　　弊庐遣兴奉寄严公
　　野水平桥路春沙映竹村风轻粉蝶喜花暖蜜蜂喧把酒宜深酌题诗好细论府中瞻暇日江上忆词源【邀其过我语涉进退颇自负】迹忝朝廷旧情依节制尊还思长者辙恐避席为门【赵曰隋文艺传云笔有余力词无竭源鹤曰严武时尹成都节制两川洙曰陈平家负郭穷巷以席为门然门外多长者车辙赵曰公欲枉严公之驾故用陈平事以激之】
　　舟前小鹅儿【公自注汉州城西北角官池作梦弼曰汉州城西池乃房琯罢相后厯汉州刺史日所凿也琯既死名之曰房公湖此诗与后篇官池春鴈共三首公暂之汉州作也鹤曰按九域志成都北至汉州不满百里】
　　鹅儿黄似酒对酒爱新鹅引颈嗔船逼无行乱眼多翅开遭宿雨力小困沧波客散层城暮狐狸奈若何
　　官池春鴈二首
　　自古稻粱多不足至今鸂鶒乱为羣且休怅望看春水更恐归飞隔暮云
　　青春欲尽急还乡紫塞寜论尚有霜翅在云天终不逺力微缯缴絶须防【句意严后山防得之故节度森整○梦符曰班固两都赋抚鸿罿御缯缴梦弼曰本一作矰缴矰音憎短矢也缴音灼生丝缕也言以丝绳系矢而射之也】
　　奉和严中丞西城晩眺十韵
　　汲黯匡君切亷颇出将频直词才不世雄略动如神政简移风速诗清立意新层城临媚景絶域望余春旗尾蛟龙防楼头燕雀驯地平江动蜀天阔树浮秦【动字最佳长篇着两语如此岂不轩豁浮动二字相若而动为胜】帝念深分阃军须逺算缗花罗封蛱蝶瑞锦送麒麟辞第输髙义观图忆古人征南多兴绪事业闇相亲【闇相亲者深欲倚以成功业也惜哉○洙曰前汉汲黯字长孺武帝召为中大夫以数切諌不得乆留内史记亷颇为名将伐齐攻魏礼蛟龙为旂军须师旅之费也汉书武帝初算缗钱注缗丝也以贯钱也谓有储积钱者计其缗贯而税之蛱蝶麒麟罗锦上丝綉也师曰算缗衰世之法今蜀贡花罗瑞锦以应军须与算缗者逺矣洙曰霍去病传上为治第令视之对曰匃奴未灭无以家为由此上益重爱之马援传显宗图画建武中名臣列将于云台以椒房故不及马援东平王苍观图言于帝曰何故不昼伏波将军像帝笑而不言梦弼曰晋杜预开府荆州赠征南将军公尝谱预为祖而公与严武有世旧故以预之事业言与武相近也兴绪者谓兴况绪意也】
　　短歌行赠王郎司直【鹤曰王司直时为蜀中刺史】
　　王郎酒酣防劔斫地歌莫哀我能拔尔抑塞磊落之竒才豫樟翻风白日动鲸鱼防浪沧溟开且脱劔佩休徘徊西得诸侯棹锦水【西得诸侯以下谓王司直知我我复舍此何向】欲向何门趿珠履仲宣楼头春巳深青眼髙歌望吾子眼中之人吾老矣【豪气激人堂堂复堂堂○洙曰豫樟木名材之美者鲸海之大鱼也梦弼曰趿先答切进足也洙曰春申君上客皆蹑珠履王粲字仲宣以西京扰乱依刘表于荆州尝登楼而赋因名仲宣楼晋阮籍能为青白眼见礼俗之士以白眼对之嵇康赍酒挟琴造焉乃见青眼】
　　入奏行赠西山检察使窦侍御【梦弼曰时吐蕃分三道入冦欲取成都为东府窦公以御史出检校都州军储器械得以便宜入奏公作是诗以赠之】
　　窦侍御骥之子凤之雏年未三十忠义俱骨鲠絶代无炯如一段清冰出万壑置在迎风寒露之玉壶蔗浆归厨金盌冻洗涤烦热足以寜君躯政用踈通合典则戚联豪贵躭文儒兵革未息人未苏天子亦念西南隅吐蕃凭陵气颇麤窦氏检察应时须运粮绳桥壮士喜斩木火井穷猿呼八州刺史思一战三城守邉却可图此行入奏计未小宻奉圣防恩应殊綉衣春当霄汉立防服日向庭闱趋省郎京尹必俯拾江花未落还成都肯访浣花老翁无为君酤酒满眼酤与奴白饭马青刍【赵曰骨鲠者刚正之谓若肉之有骨而鱼之有鲠也洙曰汉有迎风寒露之馆古诗莹若玉壶氷言清澈也赵曰宋玉招魂云燸鳖炮羔有蔗浆些定功曰前汉礼乐志景星歌泰尊柘浆析朝酲注取甘柘汁以为饮可解酲也柘音蔗鹤曰绳桥在成都即笮桥盖蜀人以竹索为桥也师曰蜀有火井县属卭州梦弼曰按蜀都赋注火井欲出其火先以家火投之须臾隆隆如雷声熖出烂然以竹筒盛之接其光而无灰也梦弼曰按唐志劔南节度西抗吐蕃南抚蛮獠都督松维恭蓬雅黎姚悉八州西山三城谓姚维松也皆当吐蕃之要冲洙曰汉暴胜之衣綉衣持斧出使老莱子防服以娯亲梦弼曰汉夏侯胜曰取青紫如俛拾地芥耳江花未落还成都一有重句説者谓蜀人酤酒挈以竹筒竹筒上有穿绳眼其酤酒者曰满眼酤言其满廹筒眼也】
　　中丞严公雨中垂寄见忆一絶奉荅二絶
　　雨映行宫辱赠诗【行宫实指所过赠诗之处】元戎肯赴野人期江邉老病虽无力强拟晴天理钓丝【山谷曰只此雨映两字写出一时景物句便雅徤鹤曰明皇尝幸成都故得用行宫】
　　何日雨晴云出溪白沙青石洗无泥只须伐竹开荒径拄杖穿花听马嘶
　　王録事许修草堂赀不到聊小诘
　　为嗔王録事不寄草堂赀昨属愁春雨能忘欲漏时【其题可备口实其诗可删】
　　谢严中丞送青城山道士乳酒一缾
　　山缾乳酒下青云气味浓香幸见分鸣鞭走送怜渔父洗盏开尝对马军【公自注军州谓驱使骑为马军○赵曰渔父公自谓也洙曰时严公以骑兵送酒也】
　　江上值水如海势聊短述
　　为人性僻耽佳句语不惊人死不休老去诗篇浑漫兴【自负甚竒】春来花鸟莫深愁新添水槛供垂钓故着浮槎替入舟焉得思如陶谢手令渠述作与同游【亦自有趣○赵曰耽佳句而语惊人言其平昔如此今老矣所为诗则漫兴而已无复着意于惊人也故寄语花鸟无用深愁耳鹤曰公所居草堂有水槛谓之新添则水槛初成也洙曰陶谢谓陶渊明谢晖灵运惠连軰也杨山词宗防盟曰东坡云诗须有为而作当以故为新以俗为雅好竒务新乃诗之病栁子厚诗晩年极似渊明知诗病也予谓此东坡救时之弊犹曰以故为新以俗为雅即非黜新鄙雅区区守故常而流于俗者也学者宜审而思之蔡绦尝谓诗家视渊明犹孔门视伯夷诚为确论也然则集大成手当还子美子美浑涵汪茫千彚万状兼古今而有之尝曰为人性僻耽佳句语不惊人死不休又曰诗清立意新盖异乎东坡所云且渊明诗意趣真古实清淡之宗其格极难到茍未能如东坡深造阃阈而妄曰我学渊明是犹索隠行怪之士未尝求仁得仁徒髙论怨诽而巳】
　　戯赠友二首【鹤曰焦校书意是焦遂与李白号为酒中八仙者王司直即前诗有短歌行赠王郎司直者】
　　元年建已月郎有焦校书自夸足膂力能骑生马驹一朝被马踏唇裂板齿无壮心不肯已欲得东擒胡【洙曰肃宗上元元年九月诏去年号称元年以十一月为嵗首月以斗所建辰为名师曰年号自汉武帝方有之肃宗欲法上古之制也公诗特着元年建巳月者盖记録于此不然何以谓之诗史乎】
</div>
    <div class="pagination">
<a href="集千家注杜工部诗集_page10.html">上一页</a><span>...</span><a href="集千家注杜工部诗集_page6.html">6</a><a href="集千家注杜工部诗集_page7.html">7</a><a href="集千家注杜工部诗集_page8.html">8</a><a href="集千家注杜工部诗集_page9.html">9</a><a href="集千家注杜工部诗集_page10.html">10</a><span class="current-page">11</span><a href="集千家注杜工部诗集_page12.html">12</a><a href="集千家注杜工部诗集_page13.html">13</a><a href="集千家注杜工部诗集_page14.html">14</a><a href="集千家注杜工部诗集_page15.html">15</a><a href="集千家注杜工部诗集_page16.html">16</a><span>...</span><a href="集千家注杜工部诗集_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
