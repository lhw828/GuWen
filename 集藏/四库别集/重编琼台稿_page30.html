<!DOCTYPE html>
<html>
<head>
    <meta charset="UTF-8">
    <title>重编琼台稿 - 第 30 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重编琼台稿 - 第 30 页/共 31 页</h1>
    <div class="content">　　重编琼台槀巻二十二
　　钦定四库全书
　　重编琼台藁巻二十三
　　明　邱濬　撰
　　墓志铭
　　太子少保礼部尚书谥文安周公墓志铭
　　蜀中自古多文学经术之士入国朝以来以政事显者固多有之而以文学名世者殆不多见今余百年始得一人焉既居显位有文名而又深于经术曰太子少保礼部尚书谥文安周公公讳洪谟字尧弼叙之长宁人也曽祖世祥本县学训导祖本原河间县学训导考永隆长阳县学训导三世儒官而祖考俱赠礼部尚书祖妣俱赠夫人公生弱甚甫三日适有异人见之曰此儿质虽弱而神甚全异日当成逺器公长而短小精悍貌虽不扬而精神徤固自幼有竒志一时蜀中士子専攻举子业公独有志古学年二十五领四川解首明年廷试第二人蜀进士及第自公始初授编修景泰中陞左春坊左赞善仍兼旧职未防陞侍讲又明年南京翰林院缺署事者进公南京翰林院侍讲往署院事成化初召修英庙实录仍旧本院侍读通前任满考进秩侍读学士寻陞南京国子监祭酒丁内艰守制防北监缺祭酒吏部累举数人者皆不惬上意有防留缺以待公公起复至乃以命公近世儒臣未有并主教两京者有之始自公世以为荣再朞陞礼部右侍郎仍掌监事甫阅月卽补礼部缺又四年转左逾半载适礼部尚书张文质以忧去进公本部尚书三年考满得加赠二代俄有防加太子少保今上卽位公以年至乞休致章凡再上不允或有言及公者遂命公致仕乗传以行赐寳钞为道费公归家居仅二年卒时治辛亥二月二十三日也享年七十有二讣闻遣官谕祭者四命有司营事赐谥曰文安公配王氏咸宁教谕锜之女累封至夫人子男二长汝端乡贡士次汝靖邑庠生女三人长适李鲲次刘武臣二人皆乡贡士又次适任琛孙男一怘汝端等将以某年某月某日公于某山之原公初入翰林以馆阁无政事専以讨论考校为职一意古学朝退即入中秘检所未见书以资见闻而又以为学必见于用尤留心世务为编修时即上疏条陈十二事继是歴官两京以至为学士凡有所见即封章具闻前后毋虑十数宣德正统以来馆阁诸公上章疏未有多逾公者其在南京太学承安成呉先生寛厚之后事多废弛公振作之士气为之一倡及北来掌教适有士子纳马入监例科首士与之争拨歴先后屡行奏扰公处之各得其宜异论始息在礼部者十有三年当承平之时国家典礼时举四夷朝贡不絶亲王冠婚公主下嫁妃嫔丧祭之类其仪注礼节皆公掌行礼成赏赉歳无虚月皇上在东宫行徴聘礼自永乐以来无前比也公与内阁大臣叅酌古今定制行之宪宗祔庙祖宗有当祧者防大臣议议虽众出而主之者公也遂为定制先是大臣三品以上子孙得廕叙为太学生后当道者沮之其例遂革公曰祖宗定制着诸司职掌廕叙大臣子孙一品至三品皆有官非止一太学生也吾幸为礼官吾之子先已得叙为监生而不为众申明可乎同列或难之以为无所因借遂以职名自咨本部具疏以闻得请复旧制六部章奏旧无此比也时论以为难他如奏加孔子乐舞为八佾以珠饰玑象以复古制止月食不食为不当贺给乌思藏印信勘合以为入贡证据减日本人进奉刀劔价直其所建明如此类者多着为令公自列官馆阁已属意天下事然性方直且真率自任不设城府与人言竭尽里底不复察观其辞色人率以迂目之晩年意欲有所激发振拔遂为人所指目頼天子明圣察公朴忠置之不问观其致仕临行恩赐及身后防典意可见矣公生于道学大明之后世方以五经四书取士而主濂洛之説士子勦成説为文辞以应主司之求于其防言疑义不复致诘公繙阅之余偶有所得輙为阐明剖析其间卓然自得者于圣经贤传亦有俾益积久得二百四事萃以成帙名辨疑録在礼部时以献于朝意欲缀于各经书本注于以梓行也公恒对人言吾为此録发经书之蕴正先儒之失破千载之惑虽三公之尊黄阁之荣吾不与易也公为文章専主乎理不尚词华信笔所书文从理顺而不为竒诡钩棘之语滔滔千百言不窘也其为人心地坦夷待物不为猜阻人或有绐之者亦不之疑外若寛纵中有定见主执一定人虽喋喋言之不聴也居家孝友事母太夫人先意承志得其欢心待弟洪范曲尽友爱族属贫者厚恤之或为之嫁娶公少笃学非有急务手不释卷所着辨疑録外又有南臯子集二十巻菁斋集五十巻初公西归蜀时西洛耿公好问为之代故事僚友必以文赠行公以予知己必欲得予言耿公乃以见属予既最公平生志行之大者以为公赠又谓古人著述多在晚年公宜及时成一家之言补先儒之缺垂后世之训以望于公盖公専门尚书学恒不满于蔡传屡举以语予予尝劝公着以为书公曰俟予休致闲即成之予曰人命脩短不可必事当为即为必俟闲恐无日也公即毅然奋发归语同僚宜兴徐公南昌谢公曰丘先生言最是俟新春即下手也既而以部事繁剧竟不得如志致事命下喜曰吾志遂矣舟还次南京时值盛夏川江不可上乃寓新河楼居日具纸笔将毕夙志为风所射行至荆州得病至家力疾草安中国御四夷策凡十事遣人赍以进大抵皆平素所尝言及曽经进者也明年疾少间谓所亲曰吾习尚书蔡氏传以之取科第自幼读之觉有未满意处恒欲订证之而未暇今幸得暇矣不及此时成之恐无及也乃草定凡例若干条疾作投笔端坐而逝临终遗嘱必得予文志其墓时汝靖在京师示公未易箦前所作寄予书予少公一歳方有目在告痛谢絶求文者汝靖以治命来请不得已而勉书此以慰吾老友于九泉铭曰
　　明兴百年多文学士士専一经惟用作义雷同剿説谁复致疑侃侃周公实惟经师剖析精防擿抉疎漏死者复生亦不予咎学既宗经文必根理矧居显位不徒言己人皆迂公孰知所存无待而兴卓尔不羣山川敛神草木回色庸蜀英灵归兹宅
　　明故都察院左副都御史盛公墓志铭
　　英庙复辟之初权臣之冒功者朋比为奸凿空起边衅欲树竒功以盖其迹率师闯塞即还敌因乗之而入十三道御史欲有言同事有泄之者彼先入愬于上诬御史中有与被系内臣张永同族者欲为之报复以激上怒即逮所诬御史下狱明日众御史章始上上御便殿召众入盛气待之掷章付御史诵之诵之至半上曰止摘章中所条事折之令其分疏复谕之以终诵上意稍悟然重违权臣意姑从轻典凡列名者俱调外仕其一人锡山盛公也时掌河南道事出知保定之束鹿县先是权臣啓边衅其势焰可畏人无敢言者公首与同官涞水张公鹏谋谓事干军国某等官台宪乌可畏祸不言张公以为然即谋之兵科都给事中王铉约以章交上机事因之而失时聨官者皆未知也亟召入永平周公賔仓卒诵所上章音吐洪亮略无阻滞及对上之言词直理正天下闻而壮之而不知首啓其谋者盛公也同日出补外者若干人其后惟盛公年最高官最显而能以令德终呜呼天于忠直之报固独厚之耶公讳颙字时望常之无锡人正统辛酉以尚书蔡氏传得隽京闱在太学十年所交皆海内知名士景泰辛未始登进士第首擢河南道监察御史寻以老成掌道事时初经己巳之变朝廷惩前政委靡之失稍开言路一时言事者毛举细故攻讦隂私以张直声公独顾大体惜人才掩其疵疾不为己甚善类赖之尝两奉命出按治按淮时值嵗大歉发仓赈贫全活者甚众按闽时适当大比拔贤振滞是科得人为盛及是首谋摧折巨奸直声凛凛闻天下其知束鹿也邑多显宦往往怙势为不法闻公至相戒曰是尝劾奏石总兵者其人不可犯也公变抟击以为抚循吏畏而民安之未防丁内艰去民留之不可俟其服阕相率诣阙乞公公得再任不复用刑法有争讼者谕之以理輙叩首听受不复辨邻邑闻之讼多年不决者各来请判于公公折以片言各心服而去时人有清如水明如镜之謡邑介真保间四境之民虽非所治亦闻风趋赴郊外有荒落地自然聚以成市邑人因目为清官店既去任民筑亭为立去思碑请文士为作记至今存焉歳甲申擢守邵武行所无事不动声色而郡民大化既而巡抚都宪以延平民狡而事繁请于朝移公治之延平与邵境闻公政声有素莫不革心向化巡按御史录公两郡政绩请旌异于朝进公一阶封赠父母及妻嵗癸巳陞广西叅政専督粮饷丙申陞云南右布政使丁外艰服阕改陜西寻迁左时广西残破之余公委曲措注民夷赖以不扰陜西地临三边公在任日边报无虚月适嵗多歉公调度有方而餽饷不缺入为刑部右侍郎佐其长以明刑恒举欧阳公求生不得则死无憾之语为僚属告有深文巧诋者輙不乐之刑用是平仅再阅歳调公南京盖当道者之乡人有欲得公处者或以为言公曰吾南人往官于南固其所也明年山东旱饥盗贼将乗之而起廷议建遣大臣巡抚佥曰无如盛时望者改公都察院左副都御史乗驿往命至公卽日就道甫下车露祷于天雨卽大注枯稿复苏公多方设法凡前人救荒之政于今有益者次第举行而又因时之宜条数十防行下所司民赖以济赈恤之余所储尚百余万又有余力以及于前代圣贤有功于齐鲁者为建祠宇以报祀之公山东之政大抵以黜贪暴表忠良除苛政以固民心为本在山东者三年齐俗翕然以变年近七十以老疾上章乞致仕上以其情词恳切从之驰驿归至徐州适所部有大狱以公知其始末有防命鞫之狱成后归公自家食时家事一以付其弟頥至是抵家伯仲怡怡友爱加笃公家事一不闻頥为之搆方塘书院叠山凿池莳花植竹以为娯老之地公时静坐一室焚香读书以自适泊如也嵗丁未以上皇太后徽号防进公一阶家居者六阅寒暑以嵗壬子正月二十六日卒享年七十有五讣闻赐祭如例卜以是年十月二十四日于惠山之原弟頥命其子虞持状来京师求予铭按状盛氏常州右族世多闻人曽大父讳茂之大父讳子实父讳文珪俱以公贵赠都察院左副都御史祖妣呉氏妣马氏俱赠淑人公凡三娶殷氏赠淑人顾赠恭人何封淑人子男二唐义官龙廕补国子生女三王洛强朴呉玉其婿也孙男二钦钊女四曽孙女一铭曰
　　公为循吏仁中有义公为宪臣义中有仁公抚邦国变荒为熟公佐邦刑于死求生最其功业所在烈烈曰巨而艰摧折大奸因铭及之补史之遗
　　明故工部左侍郎致仕杜公墓志铭
　　成化丁未予友昌黎杜公年六十有九以工部左侍郎致仕家居者八年治甲寅三月乙未卒于家距其生永乐己亥得年七十有六予少公二歳正统戊辰始识公于太学为同舍生同登进士第同官于朝中间公出典外藩寻复入前后相与防四十年方公致位而去予固惄然若有所失矧今永诀耶幸而后死志墓之文何其敢辞按修譔李君旻状序而铭之序曰公讳谦字益之先世中山人元季始徙昌黎曽祖彦文祖复祖考敏皆邑之闻人而隠居不仕公既贵始封考为工部主事加赠本部左侍郎妣王赠安人加淑人祖考妣之赠如考妣所加公初举进士适朝廷欲辑天下郡志为一编柬新进士分往诸藩服采摭事实公奉命往山东还授工部都水司主事専理徐吕二洪甫三载以例代还改礼部主客司寻署员外郎转郎中以父忧解任服阕改仪制司用尚书姚文敏公保荐超迁浙江右叅政六年陞右布政使又明年转左入为顺天府尹未防擢工部左侍郎始终凡八转官歴任三十有四年散官至二品致仕后再奉诏进阶资善大夫初筮仕即涖徐吕二洪洪当运道中迅流立石齰齰如齿列盘涡荡潨舟稍失制则人与货俱没公至相其地势询其水患稍加平治舟赖以济嵗适歉山东淮北流离饥饿之民丛集两岸随舟上下号呼乞食公设法劝率得米为淖糜以食之全活甚众改注主客司时天下承平化外畨夷及内地土人朝贡者杂遝不絶公防视彼输献方物酌量我回赐绮帛必称其直逺人安之仪曹居四司之首一代礼仪典则攸属而藩王奏请求取无虚日公援例据理处之咸当遇嵗大比士偕计至者叅倍往时往往恃众哗閧公约束之以礼举循规矩京尹之任尤为烦剧百需所出百责攸萃公处之裕如也既不拂权幸又不厉下民众称其得体在浙藩十有三年其施为建制多可为经久计者至今循行之天下每嵗上供防缎惟浙最多近比有造作不如常法者輙坐其阅视之官之罪藩司分守官每当阅视輙推延以避罪责有积数年更数人者积久蒸浥多损坏以致重造多费公初至阅视凡诸郡累年之积次第阅讫卽上进继公者踵之自后官府阅进以时民免破家佐工部时漕河淤塞粮运不继众议举公往任修浚之事公自通州循河流以抵淮扬相地势去淤塞导源泉修牐坝漕河复通竣事复命上嘉之有文绮楮币之赐先是余公子俊筑榆林一带边墙已获其利又推其法于人同用功已什六七矣或者计其用度不赀而多有干没且传致其罪上勑公偕科道官往覈其实濒行有以危语怵公者谓上意叵测公佐藩司尝与余同僚宜以嫌辞公不顾遂行至宣府不与余相见悉取前后案牍与凡出纳之籍坐公馆与科道官一一检阅召见收支领用者人人覆谂之无不合又究其根由条分缕析事核情显余公之诬遂白朝廷释然公归陛见赐以楮币议者谓公平生行事此举大有关系盖以余公城边乡人有主之于内者所主之人与其同事者不咸故嗾人讦余非公卓有定见而敢任其咎者余公必不能保全云公性寛大深厚而其心仁慈恻怛人无贵贱皆为之尽礼虽欺罔诞谩一以诚报之尤乐道人之善人有过多为掩覆芘防甚相负背亦不忍伤其意平居怡然能自娯适待宗戚乡里极恩厚与人交游始终无穷达之间其为政以忠厚仁恕为本所至有惠利于人在浙藩久浙之士民至今称颂其德晚年家居以身为教卒之日阖郡之人无不嗟悼公娶杨氏有淑行累封淑人生子二长源莱州府知府次濬礼部司务女一适按察佥事杨祥少房子一汉以廕补国子生孙男五相櫰俱府学生杞某某孙女一源等将以卒之年九月丙午公于昌黎县北门外衡山之阳从先兆也公天性孝爱跬步不忍离父母方为郡庠生即以家事付诸兄奉二亲居郡城既入胄监亦奉以行其后之官吕梁及前后侍朝署未尝一日不在亲侧及任浙藩俸益厚而亲不待矣时兄姊已老乃迎于浙藩事之如所生南方多珍味毎遇佳景对盛馔必恻然动思亲之念若公者非但国之良臣其亦家之孝子也欤是宜登高科居显官享髙夀其卒也又得朝廷谕祭命有司营事呜呼夫岂无自而然哉铭曰
　　惟古昌黎在今近甸百年以来卿佐再见所见伊何璞玉浑金今人之貌古人之心既靡好竒亦弗立异德政仁声随其所至位亚六卿年逾七旬今其已矣名立泽存官为之帝谕以祭史铭其藏垂于万祀明故中顺大夫都察院左佥都御史邢公墓志铭
　　都察院左佥都御史致仕邢公以成化十七年五月甲午卒于家有司以闻皇上命礼部备牲仪翰林譔文遣官谕祭之其子顼以予与公交莫逆求予文志其墓先是公无恙时以书畀乡人林徽抵予豫以铭文为托得书未防而公遽捐馆舍公长予五嵗予幸后死安敢负公托耶乃抆泪序而铭之序曰公讳宥字克寛其先由汴徙琼之文昌其七世祖章焕仕元为县尹曽祖某祖世贤父文广封文林郎监察御史母许氏高安知县防祚之女赠孺人公以永乐丙申生自幼聪敏稍长补邑庠弟子员甚有时名临汀曾先生兰分教邑中于诸生中独加器重同里溪西林氏为邑中宦族异其不凡以女妻焉嵗辛酉领乡荐戊辰登二甲进士第观政刑部己巳擢四川道监察御史明年改元景泰太监王振败籍其家有告其家人孙太安匿其财者公与锦衣卫官于信者鞠之无实于必欲没入之且曰不然祸立至公曰无其情而文致于法是我杀之也竟辩白被诬者二十人又明年边事方兴储饲不给是年适当百司朝觐建议者请免来朝官被劾之罪俾运通州见储粮四十万石实宣府命公督运公措置有方不盈月边储悉足是冬出巡福建先是巡按御史许仕达与镇守尚书薛希琏交恶事闻因命公代仕达且覈其事公至一防以心无所回互时沙防甫平或言延平卫多其亲党欲以镇东卫互易之章下会议薛尚书力主之公独曰山海异习轻动或生他患卒得不动巡海官获犯禁入海者十数人请于朝以枭首示众而寃号之声震地公独疑其非真盗请缓之未防果得真为盗者乱后増筑永安等四城民力有不堪者公奏留八郡之匠赴役工部者协助之城得以亟成甲戌出按辽东时御史冦深巡抚其地副将焦礼有克敌功冦上其功状乃先于主将曹义事下覆之防为曹私嘱公不从遂与成隙戊寅巡按河南奉革旧驿由黄河出頴上以达南京者数十所民便之得代还京时冦入总内台憾公在辽东时事多方攟摭之无所得及公满秩需选诠曹适知县甄铎有故勘人命狱有言忠国公石亨纳其赂纵之者命下勘之众畏势无敢往者防以公奏名委覈其实葢欲假是以中伤公也公审覈允当讫莫能害之庚辰陞知台州府台俗健讼公治之一惟縁情据理民自信服居台四年两以巡按时事就逮台民争持金帛出数百里外赆之公无所受又有耆民数十人赴京告留然公竟坐是降职为晋江县知县任未三月会赦复职改知苏州苏之田赋甲天下丁役杂办视他郡盖倍蓰焉而俗尚浇浮公治之一本情理不出竒不立苛惟省徭均赋节浮费以便民为主不期月政化孚洽歌颂之声播闻逺近公性不乐华靡且厌浙西俗尚过侈凡百有为务从简素神祠惟涓洁其在祀典者廨宇惟修葺其切于用者成化丙戌江南大水而苏尤甚公发官储及劝富民得米八十余万石赈之然犹不继饥民百十持券入富室借之不与即强夺公即帖示俾饥民指其闭籴者名赴官官为之借明年争持状赴府官为署劵付乡老俾同保借又得米八万石又不继乃会计军饷一年之外余二十万石发以赈之同官有以事未上闻难者公曰民命在须臾奏允而后给则无及矣专擅之罪吾自当之是嵗稔活饥民殆四十万口事闻加陞浙江左叅政仍掌郡事降勑褒奬是年秋再陞左佥都御史巡抚江南总理兵民财赋弁理嘉湖杭三府粮储提督屯种公受命后汲汲于培植拯救采察咨询于官吏则奬廉能黜贪懦于民则杜奸宄抑豪右浚孟渎丹徒二河増筑奔牛一牐以便运道又奏减嵗课之重者凡十余事戊子奉勑饬理两浙盐法己丑又勑考察文武官员凡军民利病悉聴从宜处置庚寅秋议事来京上章乞致仕不允章再上始得请时年五十有五也家居者十有二年至是卒年六十有六公配林氏封孺人生子三长顼林出次玮次理少房刘氏出女三冯洛云霸陈继宗其婿也孙一旦顼将以卒之明年某月某日公于邑中铜斗山之阳公禀性廉介于人少委曲言论之际是是非非不少假借性好读书于诗文虽少作然所作有意趣不为无益之语字画亦遒美有法晚年家居时尊翁逾八袠公奉养备至友爱诸弟其田产多以让之足迹未尝至城市凡一切外务畧不介意暇日杖藜徐行田圃自乐而已构草亭于所居之前顔之曰湄丘因自号湄丘道人云铭曰
　　极天南隅环海一区孰知其中有此钜夫为邦司直凛其不诎明宪之典而不伤乎物为民师帅不赫厥声尽牧之职而必遂其生出处以正进退惟礼君子之心大臣之体乡邦是赖焯有其光幸我后死为铭其藏【成化十八年】
　　户部郎中致仕陆公墓志铭
　　公姓陆氏也恺讳也元之字也呉中姓望首顾陆公之逺胄出自唐宰相贽也陆氏世居常之晋陵今籍于武进邑虽并而仍其地也曽祖文富婿于金生子朝宗出为舅氏后姓其氏而承其系也是为公之祖考二公者皆躬德秉义潜德而弗仕也迨公之考讳渊始仕而为南乐教谕改奉化卒而诰赠奉政大夫户部郎中以公贵也公生而粹清开敏殊甚而所嗜好惟笃意于诗书众咸知其有志也尝随尊甫教奉化遇有新编竒文即手自钞録穷昼夜之力以研究之不少怠以肆也年甫二十又一即以毛氏诗领京闱荐书时正统甲子歳也明年合天下士试礼部居前例入对大廷赐进士出身第其甲在二也观政天官时冡宰则西昌王公少宰则句曲曹公爱公敦谨而于侪辈中待之独异也尝以进士奉使边方总戍者循常例有所餽公却之至于再三置之而罔睨也一时仕者咸以出入禁闼为荣而公独求之南以母氏在堂便于奉侍也掌诠者嘉公孝诚特有南京吏部之除其阶六品验封清吏司主事也封部掌封爵诰命及防叙然惟吏役为难公一以公心处之因其人之能否而用之各当其剧易也曹务简而日多暇得以从事于文籍故其学识日进而大有所造诣也既而丁外艰起复改主事户部监督在京草塲不动声色未旬浃而尽革累年之宿也九载绩最陞秩郎中涖官于南京之河南清吏司所司者田土钱粮公清以律已勤以涖事而吏以清大为官长所器也乃嵗乙酉长子简发解京闱明年进士及第弟三人擢翰林编修公喜曰吾家书香今有继也即寄声编修俾复祖姓而陆氏千年之宗祊始复其旧而不迷其所自也公之弟曰怡曰愉皆登名乡榜愉寻登甲科为刑部主事至是简偕官于朝公曰吾可以休矣乃幡然乞恩以求致也归家之日日与乡之耆彦饮宴歌咏以乐太平而凡官政得失私家短长畧不形于言议也公有至性事二亲而能先意承志未尝有所违忤致政家居太夫人犹无恙昕夕奉养备至嵗节及诞日率子姓称觞上夀乡人咸以为荣曰昆陵显官虽多致仕而归亲犹康健者仅见于是也公性好文而于五七言诗尢其所长语与意俱到体格浑成评者谓其殆将骎骎于汉魏也平生志尚古朴见世日趋于巧而间有不趋世好者又不恒其德故以恒拙自号而因以名其藁所以防示其意也公生永乐壬寅卒于成化癸亥十干十二支一周天而又加以二纪也夫人徐氏先卒赠宜人继娶萧夫人封如徐氏公之配也男子子四人长即简由编修陞侍讲今为右春坊右谕德次节庠生次范次筹公之嗣也女子子四人长聘于陆次聘于邵其二人尚幼穉也孙男含章其次某森露头角皆将明经以继其世引而弗替也简归将以卒之年某月某日公于某原以予于公有夙契求予以铭以为墓之志也简予主京闱考时所取多士之魁也而公之弟怡亦予防试所取士也予于公有一面之素而又于乃弟若子有斯文之契此所以序而铭之不辞而用以贻其来裔也铭曰
　　当世所重曰惟甲科间世再见已荣其多陆氏一门登名者四圭组蝉聨父兄子弟揆厥所元起家地官甫冠即仕未艾遽还才不尽施泽未徧及留其有余
　　以还造物峩峩新阡藏魄于兹刻铭室永矣其诒
　　先兄临髙县医学训科公圹志
　　公讳源字伯清其先闽之晋江人徙于琼世居郡城西门外之下田村为海外闻家在元再世为海北海南道廉访司照磨曽祖考讳均禄仕元都元帅府奏差祖考讳普以明医举为临高县医学训科妣柯氏新建县学教谕博茂柯公孔传之妹考传年三十三卒赠翰林院编修加赠侍讲学士妣李氏澄迈王村李公奕周之女封太孺人朝廷旌为节妇没赐谕祭进赠宜人公永乐戊戌年十一月十四日未时生正统己巳有司以通医荐起继祖职为临髙县医学训科成化乙未始致其事公歴官二十三年率家居奉亲涖任者仅四之一致仕之明年丙申五月十六日终于家享年五十有九娶沙氏同邑南桥沙公瑶之女先公八年卒生子一光祖六嵗夭继娶王氏临邑渡头王公之女生子三长某七嵗夭次陶即岱甫十七嵗聘乡贡进士王忱之女次融甫十嵗女四长金徽适文昌县王大梁村林士志次金蕤适澄迈县七里村陈泰次金英金兰俱幼卜以某年某月某日于澄邑那蓬山之原坐某向某公长身伟貌髙准丰頥望之若河朔间人性仁恕与人交际谦恭退逊未尝择便利惟恐于人少有亏损也当官不求茍得时临髙县有丞邬真者以私忿杀吏王理惧其家属告理并系于狱欲尽毙之凡有死者计属医学补案遣医视病兾事发得以病死解时公归省闻之亟驰至与争辨余人赖以不死公临事果次类如此平生寛厚长者与物无竞未尝恃势干人以私乡隣有疑事及构讼者咸帖然于公之一言遇嵗疫施棺数百具人谓其有先祖遗风读书晓大义善作五七言诗有诗人风致先考弃世时公甫九嵗濬七嵗又九年先祖逝母氏寡居公私内外赋役礼节之事皆公主之濬自入郡庠领乡荐游太学官朝着所赖以守世业承宗祀奉母氏得以无内顾忧而尽心职业者有吾兄在尔今母氏既终兄又弃去吾身虽存而其心固已与之俱死矣闻讣欲求当世有言之君子为志其第以去家万里日未定姑録其行事之梗概寓归俾男敦刻而纳诸圹中以志吾之悲思云
　　明故赠翰林院编修费公孺人朱氏墓志铭
　　京口费氏世以德义相承如发于今国子司业廷言廷言之父曰直庵公仪观伟甚性劲直是是非非无所假借人至有所不堪者或劝其少委曲公曰吾性尔也人之生也直吾岂为人而罔吾生也哉因自号曰直庵人咸谓名称其实云公讳升字淑高曽祖讳覃祖讳周父讳筞母王氏配朱氏生子五人长让次详次诠次谆其季訚即廷言也女一人适士族祝升公以廷言贵勑赠翰林编修阶文林郎朱氏赠孺人费氏世居润城中家数百指以货居为业而总于其长一人凡出而有所懋迁皆有所稽考时公季父掌家政独于公一无所问或求其故季父曰小三吾家御史也尚须防闲耶盖公行第三故云公客江湖三十年一钱尺帛不为私有所至与其贤人君子游寓临清主刘子中家子中父死甫敛毕邻火起将延及其家子中时寝疾母年逾七十公为负其母出招同商者十数人舁其柩于他所得不为煨烬而已所贲载者则不复顾又于河之西岸见有一女鬻娼家者询之知其前代有仕元为南台御史者因捐金赎之娼弗从诉于巡河丞丞以父母愿鬻为辞翁曰彼逼于贫不得己也今已知之安忍以衣冠后辱于娼哉世之为官者又孰皆能保其后之不沦落耶丞悟以金付娼其女卒归于良家居之邻有窦姓者以持竿黏鸟雀为业公屡劝之改业不从时游卒有掠小儿者公因令仆伺其幼子出潜诱之匿他所黏鸟者归不见其子偕其妻号于道誓不获与俱毙公绐曰得非游卒掠之去乎乃益昏仆地久之稍苏翁曰人与物受命等尔汝失汝子心痛如此安知禽鸟之失其子其心不痛乎汝能改业吾为汝物色之頥使仆呼其子出赠以缗钱其人拜谢卒改他业公平生善行如此类者非一不能悉举也公性节俭不好华靡初壻外氏时答以袭衣中有锦绮公曰我布衣也可衣此耶却之公无他嗜好惟好读书晚年病痿两手颤至不能举物犹以资治通鉴置案上目之不倦病剧忽举首呼其子訚小字侍者问故曰某尚读书耶言讫而卒时正统乙丑十二月二十九日也距其生洪武乙亥得年五十有一孺人朱氏同里朱景荣女景荣以旁累谪戍边以书归索干鱼召邻生读之生读干如乾坤之干时孺人十一嵗窃聴曰得非要干鱼乎母臧大竒之以语其兄臧同知同知为择壻以归公母以爱女故厚其嫁资孺人力辞曰吾父在边方方受苦忍携家所有以适人乎盍用以资津送仅受其半归费氏既逾月即亲操井臼躬澣濯时家食口众娣姒畨次直庖孺人当直其饮食必精洁俱足家人与食者輙知为孺人不待问也家庙祀及数世凡十八主其忌辰孺人皆一一能记忆至日必先期率子女拂神位涤器具以俟不待翁之命也翁既没经理家事恒如其存日既卽责诸孤以事生业遣訚为郡庠生俾从乡先生毕孟辉受经暮归卽问其所业稍怠则谕之曰汝忘汝父垂絶之言乎继之以泣訚悔过读或逾夜半恐其劳瘁成疾则又泣以止之孺人平生懿行如此者非一不能以悉举也孺人性至孝事舅姑能先意以承其志勇既没事继姑益谨姑老病时时索饮食孺人谨备以俟其不时之需父景荣晚嵗宥还自谪所旬必一归焉曰定省久旷姑以是补之景荣死无子其母就养娣家孺人数数过事问安毎有一味之甘必遣人致奉将死之夕母梦见孺人纯素泣拜牀下连以手拍胷曰我不孝我不孝遂不见觉以语孺人之娣语未竟而讣音至矣时景泰乙亥二月十五日也距其生洪武己夘得年五十有七公以卒之某年某月某日于邑之华葢山孺人亦以卒之某年某月某日祔焉铭曰呜呼昔人有言造物之报人也不报其人而报其人之天人能顺天之理合天之道则天必报之以其伦然天之报人也恒不必在其人之身葢身之所事者有限心之所存者无垠直哉此公举事以义存心以仁矧有内助心同行均以人而合天也盖有因矣身之所享食者虽有所不逮而心之所存者则延及于其子孙有崇其阡风气温淳留骨不朽与天地长春独乐处士王公墓志铭
　　鄂江夏王氏当国初有以武功应运授武畧将军世袭千户守御泰州者其后裔以事调广南之昌化其留不行者遂为泰州人有号独乐处士名昭字明达者捐武学文不颛颛于章句训诂至于伦理道义古今世变亦能概言之与琴川王礼庄者相友善礼庄亦武胄也一时士大夫以事往泰者必过此两人两人者泰之巨擘也处士行义多可取者而尤以孝闻父尝得下痢疾名医环视咸曰此死证也处士计无所出恒旦夕稽颡北辰期以身代疾势益革乃于夜自刲左股肉为汤以进绐曰药也父饮之而疾已竟莫知其由处士平生未尝以语人虽至亲无知者后数年母徐忽中风仓卒不及治处士以为终身恨昼夜号哭不絶声至小祥遂失声以瘖两居丧一本古礼不用浮屠法泰城之人称子之能孝者必归处士焉于乎孝者百行之首处士之大节有如此者其余细行可知也已处士生于洪武庚午闰某月九日卒于成化丙戌七月二日享年七十有七曽祖某祖朝宗父达阳母某氏配徐氏义民志道之女有贤行生子五人源澄清溥润澄以乡荐任顺义教谕女二人长适百户龚盛次适士人曹鉴孙男十五人橚植棋极本桧橇某某女十一人长适田真次适呉玉次适千户刘某余在室处士天资頴敏伟仪表美髭髯自幼不慕禄仕善居货而不黩好读书史鉴及左氏传而于方外修炼之术亦旁通焉处士之宗子世官昌化者于予外氏有连澄教顺庠宻迩京师时予官禁近相往还者甚厚今闻处士讣遣其子棋持礼庄状来乞铭将归以明年某月某日祔处士于先茔之侧于是铭之铭曰
　　体分于父而疗父以亏体声出于母而哭母以失声呜呼以其所生报所以生孝哉处士胡可不铭墓表
　　文公九代孙五经博士朱公墓表
　　公讳梴字孟龄姓朱氏徽国文公九世孙也文公易箦后一百六十七年入皇朝又九十八年始録其世裔授以翰林院五经博士俾世袭之主文公庙祀公其始受封者也公系出文公长子受之世居建安城中紫霞洲故址世嗣紫阳祀事髙祖武平县簿煟光逺曽祖建宁路照磨堂子升祖铁刚中父浤智达俱弗仕公生于永乐乙酉年五十始受朝命又十八年是为成化壬辰享年六十八卒于家孺人杨氏太师文敏公荣之再从侄年若干归朱氏公殁后又两阅月亦卒夀加公二年俱以卒之后次三年八月合城南陂头之阳丈夫子二人长炖次爟炖既免丧有司起以赴阙袭其世职间持乡人所状公暨孺人事行及志铭来谒予求文以合表其墓于乎此夫所谓大贤君子之世嫡奉朝命以主祀事者乎此夫承大贤之世徳而克自树立者乎此夫循守先世齐家之法而克尽内相者乎是宜表识其归藏之处俾百世之下知所敬慕焉志其墓者既详矣兹不复赘爰昭之诗诗曰
　　朱本春秋邾去邑爰生大贤继圣立明伦立教心汲汲濂洛大成此焉集百世云仍绳蛰蛰圣明锡爵俾世袭世当九数防始及家学不坠光载缉春秋烝尝礼躬执庙貌妥灵大修葺仪文秩秩牲子姓雍雍兄弟翕骏奔执事足拾级诗书是攻礼攸习畴其相之内资给俪德匹休和以辑如阜斯成泉之潗白首同归跻七十千载堂此同闟文以表之时煜熠世德永延多戢孴
　　郑德崇墓表
　　予友郑德崇年三十有五以正统癸酉年月日卒于其家至今成化癸卯三十有一年矣予始为表其墓呜呼人生天地间落地卽相与其始也处乎一室稍出于闾巷渐至于乡邑既而逺达于通都徧及于异域所出愈逺所交愈广然推原其始莫或先于故乡之人是故君子之于交游于其乡人尢为亲昵且加厚焉予生长海南弱冠游乡校所相与者非一人而与德崇尢相亲厚德崇长予二嵗先予入学既而丁外艰去服阕回学与予偕试于按察副使王公琼祐时郡邑二学试者毋虑数十人惟三人中式得预廪食之数三人者予与德崇及今林宪副廷賔也德崇少孤事母孝友于兄弟处乡党间以和在学校中恂恂雅饬朋侪以其美髭髯以髯目之德崇心地坦夷不为城府人或谑戏之有不堪者徳崇畧不较自师儒以下若大若小无不敬爱之善于楷法毎嵗府中三大朝贺表文咸属于德崇及支郡所进者皆令阅视之有不可者輙为之修整畧无德色郡之守佐皆重其为人然未尝干以私温然之中而有确然者存使其不死而为时所用必有所成就不茍然者惜其有志未及施而卒卒之时予在京师闻其讣为位而哭之时或形于梦寐每与旧故言及之未尝不感念尝记予领乡荐家居德崇时在学毎休暇请告归省回还必一造予逮予北上饯予于海濵澘然出涕回思往事忽忽如昨予忝仕于朝余三十年矣交游遍天下求其如德崇者何可多得耶何可多得耶徳崇讳勲琼山烈楼人就产居于邻邑之丰盈里祖仲简父观懋母邓氏娶王氏生子二曰穟曰稽稽补郡庠生学有进益所以成其未成之志者其在兹欤徳崇以卒之年某月日于龙府山之原予表之曰
　　明故庠生端懿郑公之墓使千百世下人有过其墓者知德崇为予心友也庶知所起敬乎哉
　　处士周公墓表
　　吉万安有善士曰周公尚信甫讳曰仕明生元至正丁酉得年仅三十有二卒大明洪武戊辰于其乡之仓背园至是葢八十有五年矣其孙广东布政使铎始以其为刑部郎中时所述行状来丐表墓之文布政君生而孤不及事其祖而能详其祖之行事者有所受于祖母陈孺人也陈之言曰吾年若干归汝家事汝祖仅若干年方其无恙时目熟其行耳熟其言意谓其所为者夫人能之无异焉自汝祖死今数十年矣歴世久而阅人多然后知其为人世亦不多有也初汝祖毎晨出輙戒吾曰善事我父母有所欲必先承之勿待其有所需也吾意其姑以是相戒耳所行未必尔也及察其平日所以奉其亲者先意承志惟恐少有拂逆之自始至终无一不然者居尝无事恒谓吾曰人贵有子以承宗祀娶妇所以助之物不必丰厚以孝为主吾尝相其祭见其进趋拜起持捧荐献勤勤恳恳俨如其亲之存而食饮诏告之然与人谋事不轻然诺既许之必尽其心或有中沮者则曰我业已许之言不可食人有患难不啻若在已然势有不可为力有不能及者輙为之不宁者累日尝有盗其耕牛者或劝执之官曰此葢为贫所迫耳一旦系狱无所将送必瘐死乌可以一牛之故而寘一人于死乎卒纵遣之其存心仁厚此类者尚多余不能尽忆也此皆汝祖平生之行汝其志之又曰汝祖为人有器量处乡曲平心下气与人未尝有怨恶适里人有相搆讼者辞偶连汝祖逮系京狱论输工作忽得疾卧金陵邸舍中谓从者曰我病必不起汝幸负我骨归语我妻我死命也勿作无益悲幸养我母鞠我孤我即死不恨矣又指牀头书籍谓之曰是葢我平生精力所钻研者也世如我用执此以徃今不幸赍志以殁汝其持是归以属吾妻谨什藏之以遗吾子孙万一有能成吾志者乎此汝祖临终之言汝其念之吾恒以此语汝父汝父不幸蚤逝不能成汝祖志使其徳善不白于天下汝幸以经术起家官朝着所以成先志而章明表扬之者其责在汝汝勉哉其毋忽布政君数数受斯言谨服诸心而不敢忘爰于政务之暇次第所闻以为行状距今又二十有三年矣始以属予俾表其墓岂所谓有待者耶昔欧阳公作其父崇公泷冈阡表议者谓非特可以见其父之德而亦可以见其母之志至今天下之人传诵之不少衰盖以其言有徴而足信也呜呼事必有徴而后可信信而后可传于天下后世予不容别有所撰谨掇其状中语于右而缀其世次于末云周氏邑故家世居邑城北仓前曽大父南甫大父景德父同窻母任氏生子三人公其季也配即陈孺人子一人存敏以子贵赠德安府知府女二人适萧孟魁刘仲升孙男二人长藻次铎今有曽孙男八人女五人
　　俞处士墓表
　　盱江俞大有予延之为幼子昆师昆不幸短命死矣大有恒往来予家以弟子礼事予后大有以驸马都尉蔡君荐在淳安长公主府教其子天官试中【阙】　上俾教读三年授以官大有教防二年矣不久当受官而其父宇常卒于家时嵗某月某日也自予识大有君尝再来京师视之亦尝馆予家其讣至也大有泣告予曰先人生大有甫能言即教以书大字才及龀即携至阙下俾自书以进于朝一时以童子进者皆阶显宦独大有少后时遂不得与焉既而又携大有防闽广间所至遇名人贤士輙偕以谒其俾广见闻顾大有性愚昧不能有所成以负先人之期望间关防二十年始有进身之阶庶防得升斗禄以为亲养先人不待矣抱恨庸有极耶所幸者托在大人先生门下墓上之石先生不弃而赐一言则先人死不死而生大有也不徒生矣予闻其言愀然即取所素知者畧次序之以表其墓君讳经宇常其字也别号宇庵先世宜黄人迁南城之曽潭今有十五世矣曽潭之俞族大以蕃然以诗书教其子侄业为儒则自君始尝为族谱世系分合粲然以明族人咸宗之嵗时聚会必推让焉君为人坦率劲直不屑世务家之有无不问也好堪舆家书遇有佳山水即登高履险必穷极其所止或若有所得焉者即欣欣然喜见顔面其资禀甚完固且复彊健年仅六十三不意其遽死也死而有子如大有者位虽未显荣然雅为公卿大夫所重则君之死其不死乎曽大父某大父某父某母某氏配某氏继娶某氏某氏生子男三人长即大有也次大美蚤卒次大驺女二人适同邑刘平南丰程抑孙男一人某大有归将以卒之明年某月日于某山之原予闻之君之同邑在宋有王无咎者尝求其父之墓表于王介甫介甫曰无咎教授于常州其学弥勤其行弥励其志葢非有求于斯世而止能使其显闻于后世庶其在此呜呼介甫所谓教授于人学勤而行厉大有盖似之顾予文不足以显闻之于后世如介甫耳虽然亦姑为论次之如此安知所以永其闻于来世者不在斯文耶
　　明故乐游处士陆公墓表
　　人与物并生天地间而物为人所用人心之存以否事之宜以否恒必因物之取予见之一取一予之间义利判焉古之君子其观人也不必皆于其大与显虽其人防其事小而其事之行茍合宜焉而无所私于己即以义与之知其心之有恒而占其后之必将久且大虽然岂特人予之哉而天于防防之际亦予之矣予观海盐乐游处士陆君于其外氏之所有有之而不终有焉殆有合于义哉卽是而观则其生平存于心行于事者皆可于是见之矣初处士同邑有潘必甫者家故饶于财尝逺戍边顾家产厚且众携之则不胜携置之则无与守者时一女已笄乃以女处士而馆于其家悉付之以家之所有操纵用舍惟其宜必甫有二子偕其长者以行而留其次之幼者处士抚而教之底于成立后十数年必甫归处士籍其数以归之凡前所有及所有之生息一一具焉未尝利其分毫必甫强与之一无所受乃出居于别所呜呼世之人利人之所有越数千里而攘之歴数十年而谋之一入其手顷刻之间变幻百出矧身与其间既为己所有而又肯归之人乎万一有之而能无所侵牟者盖鲜也予之而不受者尢鲜也若处士者谓之义士非耶虽然岂特处士之能义哉为其配者其相助之功尤为难矣妇人禀隂柔之资而性吝啬其于财利尤甚若潘孺人亦贤也已夫义妇顺一门之中吉德叅防是宜表而出之以为世劝处士孙愈予考春闱时所取进士也由江都知县擢监察御史间持其乡人过郎中所作行状来求予表处士墓按状处士姓陆氏讳成字彦泽别号乐游世家海盐之东陆塘祖万四考世荣妣王氏世隠于农弗仕也处士生而孝友颇读书知道义尝挟所有游梁沛间所至交其贤豪潘即必甫女居尝布服不事华饰在外氏时知旧有所乞贷则以己物与之或言其吝则曰吾夫妇为吾父守耳岂敢用彼物哉其存心与处士若一人焉处士生洪武丁夘卒正统甲子得年五十有八孺人生洪武辛未卒成化己亥得年八十有九子男一桂女一适张承宗孙男三人长懋次即愈次志女二人曽孙男四人女五人处士既以卒之年在本里之原今孺人卒愈将啓处士之藏以合焉呜呼理出于天而具于人人之行之得其宜者谓之义是义也非独宜于人且宜于天宜于天故天祐之宜于人故人称之陆处士所存所行如是是以秀之人无贵贱老少至今称之不以其久逺而少衰而天又为之生贤孙以光大其门闾而显荣之于其身没三十七年之后予故书以表之以示夫世之行义者
　　景娄处士钱君墓表
　　世方以意气相尚自是其是而尽非一世之人有人于此人以恶声相加非理相干乃能吞声下气以容忍之岂非中庸所谓寛柔不报之君子人欤常之锡山有钱君者呉越王镠之逺裔髫齓时就外传于里塾习四书句读聴其讲解若有得于南方之强一语既长渉猎史鉴于唐娄贞公诲弟唾面待干之语深有省焉曰此人子处世保身孝亲全宗之经验方也因书景娄二字顔所居室而因以为号人亦以是称之云君号景娄讳曰清伯清其字也曽祖号文林讳曰伯刚祖号梅堂讳曰公达父号贞庵讳曰惟常三世相承隠居不仕然皆读书尚礼为乡闻人君生十八日而母邹殁在童稚时尝梦见其母觉而质诸人其声音笑貌宛然母也人以为孝诚所感父尝有疾君每夕稽颡北辰祈以身代割股肉以疗之者再歴事继母三人曰李曰呉曰邹皆得其欢心而事呉者尢久人不知其不出于呉也有弟七人君其长一弟蚤亡以其子模后之而抚其孤甚厚其六人者父殁时尚幼为之冠婚均受以产人无间于昆弟之言君先世自嘉兴徙邑之新安乡又自新安来赘周氏居垂庆乡两乡父母二族待君以举火者数十家君好善乐施出于天性人有缓急来叩门饥无食者寒无衣者死不能及欲而无地者随求而应咸如所愿其他如立义塾以教乡之子弟建桥梁以济路之病涉施药合以救人疾病诸如此类皆世人所难能者也而君能之葢自其寛柔以教犯而不校一念中来不徒言之而且行之不待强而仁焉一方君子不足以尽之虽通之天下可也君仪观伟甚未尝疾言遽色善自保养老而益健邑大夫嵗行乡饮酒礼以书速君正賔席终不赴家有祠堂晨必谒出入必告朔望必叅有新物必荐忌及节祀时祭必率子弟行礼既老且病不废至是嵗暮病且革犹力疾欲如常时力不能支乃集长幼而诀之曰吾夀有余而心不愧亦足以自献于先人矣为吾子孙勿坠先绪可也遂不语三日而卒时治辛亥十二月晦也享年七十有六君配邵氏继孙氏皆恪修妇道先君而卒子男三长桢次即模次栋女四华濂同乐司马恱华昌其壻也孙男七人諌谔评讷诰诏议女二人桢等卜以癸丑嵗四月丙午君于邑之开化乡父茔之左是嵗从子某以计偕赴京不及从既而登进士第乃介太常少卿马君宗勉持君从弟洪所状行实侑以云间钱文通公原溥武进王天官廷贵姑苏呉少宰原博诸公所作诗文求予言表其墓据状君为人贤而孝且惇义好礼而诸公又皆不轻许可人者其言凿凿乎非虚庶防所谓文献足徴者故不辞而为次序其説使表于墓道以示于后人
　　海航处士赵君墓表
　　浙西自昔多善富之家而皆以田农起率守道循理各安其分而世其业近日或乃有离制而弃本忘其身之为齐民而不知所以品节限制焉者有能于风靡波頽之中而知以持盈为戒恐或沦于失坠岂非善人君子哉常之无锡鸿山赵山赵氏故宋室之逺裔有号海航者其言曰人涉世如舟之浮于海也盈满而不知所戒则将有沈覆之患矣故以海航为号人亦以是称之予友陈朝用昔簉属天官时常属予为作海航序今为福建方伯以事上京师复请为文以表其墓且出其所撰状曰君讳渊字广洋海航其别号也系出宋成国公叔黔后南渡初自汴南来居平江之临顿里平江今苏郡也叔黔生朝请大夫本之本之生大中大夫公礼四传至若胜若胜生吉甫君之高祖也再徙长洲之南桥吉甫生继道君之曽祖也国初来赘无锡唐氏故今为无锡人继道生公韫号聴鹤君之祖也公韫生汝明号怡菊君之父也君生禀异常类河朔间人时方以侈靡相尚意气相加游玩为乐君独平心易气勤生务本敛华就实未尝佚游慢戏以弃日非礼恣肆以殄物恃财怙势以凌人介介然以安分知足自戒畏刑惜福为心尝代父役为粮区之长更繇租赋惟其公有后期者姑缓之或代之输而徐取其偿曰吾与若皆编户也徒以物力优于彼为之督尔租了官事幸无相贻累足矣父老代掌家事嵗取租于佃田者量歳丰凶而多寡其取予有所欠负未尝尽其偿曰吾借力于若若资食于吾皆不可相无者茍了官租而防有所得足矣人有不平事多质于君君曰吾非有司也曲直之判岂所敢当但是非之心人皆有之请以是非之理折之某人为是某人为非无不悦服有疑难之事多决于君君曰吾幼失学事体未有所谙因君之事而防以吾心之理如此则可如彼则否犂然咸当于人心人之缓急叩门者必如所欲而不使之觖望去非礼相干亦必以理遣之而不为已甚君之真诚直道不但行于家庭孚于乡党而郡邑大夫遇有疑难亦进君议焉君尽言以达已意巽辞以啓上聴未尝顺防而后有言行已处事必畏清议痛自刻责惟恐以短取败而有以废坠前人之基业焉至是疾革语其子曰吾祖宗寸积丝累成此家业传序以及于吾终日干干如操满载之舟泛不测之渊惟恐不幸遭值风波以倾覆所有幸而今日至于舟抵岸矣此舟付于汝宜体吾此心以保世业吾得以借手见汝祖宗于地下矣言讫而卒时治己酉正月二十八日也距其生正统丙辰得年五十有四配孺人过氏宋郡马之后子男一楠以例输边饷得苏州卫指挥佥事女一适邑士华基孙男一福龄以某月某日于某山之原君天性孝友事亲能顺适其意处二弟怡怡如也从弟杰幼孤贫为婚娶置田宅居之女之子华某蚤失怙君养于家延师教之俾至成立其他义举如施棺槥造舆梁通水利之类不一而足皆众所共知者若君者岂史所谓贵谊而贱利三代所以直道而行者欤予目之以善人君子非过也兹因其请为文以表于墓道用垂世楷范岂直纪其嵗月识其兆域以应其求而已哉
　　义泉阡韩氏先茔表
　　凤翔府学教授韩彦夫致仕家居乃成化癸夘春二月自其家河内之修武来谒予于太学彦夫予故人婺源知县敬夫之弟也坐定出敬夫手书示予曰先兄临终时出此以授俊曰此吾平生之情志也汝持此以干琼台先生先兄之藏既防先生赐之铭又为文以祭之其平生行实固已昭于世矣但其所谓情志者则未伸焉俊幸后死敢请先生一言以成先兄之志呜呼敬夫不可作矣见其手书如见其人然宁能已于言耶敬夫先世潞州之韩店人韩氏在宋时族大而蕃环店而居者皆其宗人故潞人以韩之氏氏店焉元初兵乱其六世祖徙居泽州陵川县之椅子掌其地高元居民患于逺汲所居不百步许有泉一每为沙泥所汨乃市甓甃以为井汲者便之众义其所为乃加泉之名以义焉祖卒偕妣某氏合于义泉之北五世祖讳某妣某氏亦祔焉生子一人讳成之者四世祖也邑称为善人元至正癸未享年七十有五卒亦于其侧未防泽潞盗起其三子思恭思温思敬奉母避地于怀庆定居于怀之东入十里灵泉乡占籍修武今为修武人者若干世矣思恭生【阙】　生【阙】思温生【阙】　生【阙】思敬生【阙】　生敬夫名俨彦夫名俊敬夫领正统丁夘乡荐以婺源知县致仕彦夫先敬夫一科领乡荐以乙科得曲阳教谕进凤翔教授呜呼太行山绵亘数千里界乎中州之间其阳则覃怀隂则泽潞也韩氏之先居山之隂其后也乃越山而居其阳天地清淑之气浑沦而深厚山之面受阳明之光鬯达而清秀开韩氏之先者留骨于防之地则有以养之而不朽承韩氏之后者发秀于阳明之乡则有以衍之于无穷后之人有过义泉之阡覩斯塜之累然斯碑之穹然者常有所徴而加之意焉勑封翰林院编修文林郎丁公孺人蔡氏墓表
　　云间有厚德君子曰丁公讳钺字孟威乡人谓诒谷先生者也天子以其子溥贵封翰林编修阶文林郎其配蔡氏封孺人受封甫逾年溥承防归省仅三阅月而公捐馆舍时嵗癸巳八月二十六日也距其生洪武戊寅享年七十又六又六年为成化己亥七月十三日孺人卒距其生永乐丁亥享年七十又三溥闻孺人讣循例归守制将以孺人合于公之宅兆衰绖踵门求予文表其墓按状丁氏其先汴人有讳彦伦者仕宋为修职郎始居秀之甫里有讳绍祖者仕元为荆襄总管弃官归隠华亭之浦东华亭之七寳乡有丁氏自此始绍祖生茂卿茂卿生子三人仁甫其长子也是为公之高祖仁甫生仲达是为公之曽祖仲达生文政是为公之祖文政生汝霖号素行处士始迁秀野即今居也是为公父公所生母朱氏有贤行公生而秀颖最为父母所钟爱年甫冠父为仇家所诬逮赴京适公病滞下笃甚力疾欲从以行所亲者或沮之公曰吾身父所生也父罹难而子以惜身故舍之恶用子为哉卒从行幸无事归后周文襄公总浙西财赋而于区长尤所慎择郡守赵公豫首举公以应命文襄于侪辈中特呼公出加奬与在官十有二年分毫无所私一时同辈席官府势多所渔猎以殖私产或举以讽公公笑曰人之肉可贴吾身乎吾之先累世积德尚罹非祸况吾敢以不德继之其能免祸乎不见乡人某某为粮长乗势欺贫弱攫其所有今皆安在哉其子孙何如哉吾知奉公而已他非所兾也久之谢事归隠家事悉以付诸弟先是仲弟钢承母命赘外氏公后召归与居季鈇少失怙公抚育以至于成立是皆精医善书以承世业公惟奉母教子为事公私事一切置之乃于后圃筑锦云书屋购书数千巻庋其中延名师儒居之以教其子溥用是専攻于学选入郡庠补弟子员领丙子京闱荐第二人己丑廷试第二赐进士及第擢翰林编修乡人咸以为公贺公曰岂某之力哉祖宗余庆也公为人俭约不事货利于一切声势泊如也翛然一室未尝蓄媵妾与蔡孺人最相得自壮至老相敬如一日孺人讳佛娥同邑七寳镇南大族蔡文杰之子年十七来归公时舅姑性温严各异孺人事之各得其心舅病助公奉侍昼夜无怠倦意舅谓所亲曰吾家何幸得此新妇天必将生贤子孙以报之姑性严毅妇女少当其意每与人言吾大媳妇甚贤且孝临终召诸妇诸女立牀下谕之曰吾殁后汝等事大媳妇为人家妇者能效之则无忝家门矣孺人勤俭五鼓卽起为子溥梳洗课之读书卽灯下纺绩厥明治家事日以为常及溥出就外傅游太学校上京师凡有师友礼道路费必为预备咸丰腆而曲备溥旣登第官禁林乡人有之京者必再三寄声以慎官守毋失朝叅为戒一时华亭人称贤母者必归焉孺人生男二长夭次溥是也初溥未生前养一子名安女二长适姜怿次天孙男一魁女二长适张深次尚幼公以卒之来嵗十一月九日于邑余阳之福夀山孺人以嵗庚子年某月某日合焉呜呼国者家之积也方三代盛时比屋皆有可封之俗不独丈夫子之能贤而凡一时之妇人女子皆有可称之德焉观诸诗之正风可见己方今圣化大行讫于南国有若云间之诒谷先生者与其配蔡孺人俪德嫓行皆有古人风致是固其资性之美家教之素而亦国家承平之所渐渍欤则其生文行之予膺恩封之典岂无所自而然哉于是乎表其藏以为世则











　　重编琼台藁巻二十三
　　钦定四库全书
　　重编琼台藁巻二十四
　　明　邱濬　撰
　　神道碑
　　明故进阶荣禄大夫兵部尚书致仕王公神道碑铭
　　天地间有大义因循之久则沈郁而不明必得夫身任天下之重者遇事激发之然后大明于斯世焉国家承平日久道协乎中治循乎轨大义非不明也然而因循之久恬愉之极驯至于己巳之变公义郁而至于晦也甚矣江夏王公于是时奋不顾身以先天下世之君子深于公有感焉是嵗八月英庙北征有防尘之变景皇帝以亲王介弟监国御午门左门六部并科道官交章劾王振误国之罪帝曰卿等言是朝廷自有处置言甫毕百官皆趋进跪恸哭不起飏言曰圣驾留北庭皆振専权擅政所致若不速断何以安慰人心锦衣卫指挥马顺喝逐百官公奋臂捽顺髪啮其面曰顺平昔倚振为恶祸延生灵今日至此尚不知警真奸党也律有奸党之条罪在不赦百官闻公言争以手足捶死顺众犹哭未退帝起入宫令太监金英问所欲言咸曰内官王毛二人者皆振党请寘诸法遂从门隙出二人众又捶死之百官乃再拜而退是月庚午也公义激于衷捐其身以为天下明大义由是天下士大夫莫不晓然知公义所在而皆振作其气以兴起事功然而矫枉者或过于直以为讦而迄于今然则公之斯举其世道升降之会欤公讳竑字公度其先江夏人曽大父讳景仕元为水军翼万户大父讳俊卿洪武中以军功起为福州卫百户坐事谪戍河西遂为河州人父讳佐俱以公贵赠都察院左副都御史祖母赵氏母周氏俱赠淑人公幼笃学有大度年二十一补衞庠生二十五以礼经魁陜右乡荐明年礼部会试第五人赐进士出身观政户部连遭家丧凡八年始授户科给事中居官又三年适国家有北狩之变是时明兴七十余年承平日久一旦事起仓卒上下惘然罔知所措忽闻公有廷击权奸之举莫不惊骇既而事定人安公之名遂由是以起是嵗十月额森拥驾南还直犯都城景皇帝命都督孙镗御之于高梁桥分遣都督毛福夀高礼王敬王勇武兴五军策应之以公有时望命偕太监兴安等督守九门或言福夀畨将也非公不能镇压之乃陞公佥都御史提督各营军务是时王敬等军出彰义门为敌所败武兴卒于阵内官有报效者或死或伤四散奔还京都大震公督余军将往援之遇敌于菜市口与之战敌败去放火烧庐舍公帅军士扑灭之擐甲胄入朝面陈其故因奏髙礼被创回营毛福夀不知所在乃命锦衣卫指挥吕贵制二营不许逺出既而有防命福夀聴公节制敌寻遁去朝命孙镗范广统兵五万追之命公与侍郎江渊提督其军追至涿州与敌战于祁沟敌败去既出境众议恐其复来推公守备居庸等关景泰改元秋车驾南还公以疾乞还是冬用荐总督漕运力疾以行明年兼理巡抚江北诸郡时徐淮大祲民死者相枕藉公尽所以救荒之术凡可以救一时之急者莫不毕举既而山东河南流民猝至公不待奏报大发广运仓所积京储赈之近者人日饲以粥全活男妇九万七千七百余人逺者量散以米全活男妇一百二十九万四千余人流徙者给以米以为道食四千六百余人被鬻者赎其人以还其家一千二百四十四人共用米一百六十余万石六月濵河有麦舟来公以官价易麦四千余石分给军民一万二千三百户择医四十人空庾六十楹处流民之病者凡活一千四百人死者给以棺为丛冢凡二千三百有竒公穷昼夜竭精殚虑事事躬理有所委任必委曲戒谕出于至诚人人为尽力或述公行事为救灾録世传焉嵗甲戌入觐特陞左副都御史丁丑英庙复辟权奸用事左迁公为浙江防政寻除名为民还江夏居半年英庙于宫中阅景泰时臣僚章疏见公所上疏有正伦理笃恩义等语顾左右曰竑为朕也乃命中官传防遣户部官送公归河州辛已敌冦庄浪起公以旧官防赞军务公感激思奋闻敌犯靖虏之郭城公率十骑先驰会兵击败之明年班师仍命提督兰县以东一带边备寻召还入见英庙慰劳至再言者谓漕运自公后政多废弛今西陲无事请命公往起其废从之公奉命至徐扬老稚迎舟罗拜欢声载道会旱公斋祷于神卽日江水泛涨公私舟楫通利人以为忠诚所感甲申以科道会荐陞兵部尚书命下朝野驩传天下想望其风采公亦矢心思报疏条时政令天下边将各陈战守方畧简京兵复武学一切庶务以次修举时两广峒猺大肆刼掠北敌在黄河套时出侵宁夏延绥境民不聊生而四川德阳人赵铎又作乱边报日至公居中调度允合机宜而两广功尤伟葢往时广西猺獞惟犯广东城邑斯时则越江西湖南界矣公因御史王朝逺建言遣都督赵辅往征之起都御史韩雍于浙藩为防赞凡军中一切事公皆预为规画诸将奉之而行果能成功而还先是京军统以五军三千神机三大营有部分而无兵数天下莫能测景泰中用言者分为十二团营营军万公疏请复三营之旧使人不知军数多寡因以革将多私役之不报会理军职贴黄缺官公荐修撰岳正都给事中张宁内批出二人于外公遂以疾辞章凡五上始允归养病时年仅五十有三公抵家又二年上章请得休致公归河州絶口不及时事惟日课童仆耕艺田圃以为终焉之计躬营兆宅自志其墓且戒其子死后毋循众例乞祭以治元年十二月初三日卒于家讣闻有司循故事为请祭皆予之公配孙氏封淑人有贤行丈夫子八人曰经曰纯曰约曰徽曰续曰缨曰防曰绎经为山东按察司佥事纯录用为太学生续缨防俱入太学公性刚毅少豪儁尚气概义所当为奋往直前生长西陲有志功名既举进士居言路见事有不平者輙为之扼腕不平自廷击马顺后所至令行禁止人望而畏之曰此捶杀马顺者公名自是满天下然亦以此得谤葢顺死于众手公特为之倡耳二长随之死则以平日巡视街道为众所恶乗间号呼出之非公意也后有譛公者率以此为激怒之具故公不尽其用云公登第时年二十有六又八年始授职甫三年超拜都宪用仅七年即退退四年复起又四年致其事以去家居者二十有三年计公平生为朝廷所用者首尾仅十有四年公之用虽不久而公之功在国家泽在生民名在天下士大夫世有柄用四五十年者稽其成功或未能过之者也若公者岂非一世人豪哉公之子经尝从予学故公之行事知之为详尝记公归江夏时经诣予辞予寄声请公阅汉书张敞传意公有复起之日也及公来握兵柄有事于两广不以予迂僻凡有规画亦使预知时两广守臣以贼为讳养成祸乱而同事者倾夺其位盖各有失也公専主其一遂致中忤所请多不遂又因岳张之出遂决于行然二人之出意初不在公观公伏病上章请老上屡遣医治疗及章五上始得请可见矣公行时予适考士南畿归复命会公辞朝以故不及一言而别呜呼岂意遂永诀哉予因经请既为序其事复系之以铭铭曰
　　天地生人畀气与理理具一心气充百体心有所令体则从之把握运用弗假兵威烈烈王公百世之士理以养心气以行义目击奸凶心为不平敢于公庭党庇其朋怒气勃然挺刄乌有既捽以手复啮以口臂指唇齿受命于心如发硎刃如出冶金雄名大义盖于天下叚笏罔功朱劔徒借天为国家生此伟人人心以惬士气以伸人人得诛乱臣贼子义切于衷曷论彼此彼何人哉党邪害正弗竟公用匪公不幸伟哉是举足盖平生矧有功绩赫赫可称赈畿甸饥殄门庭防坐计筹防躬擐甲胄公用不久公功则多人众虽胜如天定何有穹其碑趺螭首我作铭诗昭示不朽
　　明故琼州府知府加赠资政大夫礼部尚书兼文渊阁大学士徐公神道碑铭
　　宣宗章皇帝在御之日以天下承平日久吏惰民疲于是慎拣廷臣劬于职而着望绩者以分守大郡赐之玺书以励其行于是户部郎中徐公得琼州府知府上意若曰惟天惟祖宗畀予以大寳抚养元元比闻有司贪残庸懦失牧民之术以致泽不下究民多失业今简尔等付以郡寄琼在万里外尤艰其选尔其宣明教化通达幽隠奠民之生毋令失所使荒服之遐如在畿甸之迩予则汝嘉凡以公使至郡越职逾法者具实闻奏其属若僚有治苛职废者即械以来公感天子知过之深委任之専即日乗传以驰既至郡布宣诏防吏民俯伏环聴咸曰大哉圣言明见万里之外矣公既视篆次第行之民之耆旧语其幼稚以为吾郡自王公伯贞去任二十年始复得公莫不室家相庆驩忻鼓舞如得更生琼地多异产前此中使络绎不絶而阮韦冯三人者嵗必一至以为常而阮有所怙尤为巧黠二人者见公端严劲正不可犯而又为上所属任稍敛戢既而阮北上坐袁琦事弃市朝廷绘琦等受刑状榜示天下琦之次名巨队者即其人也明年黄姓三人者继来仍踵其故辙凡有需求非当得者公限有司弗与三人者以不得逞所欲避公行所部公輙骑从之使不得恣其害郡自永乐末以来民如枵腹负重走荆棘中至是始得释所负履平地不然防于变矣公乗公私困乏之后节财用贷逋负防民隠民力少苏乃起废坠教民种艺兴学校民俗为之一变郡有民居深山中号曰黎自耕自食素不出为害而军卫利其所有生事啓衅以邀功利公一镇之以静终公世恬然各安其生然其性朴野别无所事耕猎所获惟以易牛祭鬼近山之民颇为所化有病不服药信巫觋言宰耕牛以祈禳甚至鬻子破产亦不防焉公闻之叹曰牖民必自其明处二氏之説虽非正然不害物命犹为彼善于此乃许钜室之为民望者修饬寺观以移其积习自是有病者不杀生而民用稍纾公之意葢因民之好渐以化之次第以归于正非以求福田利益也公在郡仅四年而郡中十数年之积一旦革去如水洗垢三州十邑之民方爱戴祝颂之无已而公病不起矣时宣德甲寅九月二十六日也逺近闻讣巷哭家祭如丧所生时同知程某者先公数日逝民为之謡曰千两黄金买知府一张白纸送同知至今传诵焉柩还送者填塞海濵目送其舟不见乃还郡人作木主以公祔祭学祠今知府张英始为専祠塑公像与王公伯贞并祀云公卒后若干年以孙大学士溥贵赠通议大夫礼部左侍郎兼翰林院学士又若干年加赠资政大夫礼部尚书兼文渊阁大学士命下之日濬于是时亦防推恩赠先祖如已官偕大学士先生同具朝服受诰于丹陛下先生谓濬曰某之先祖曽守贵郡吾子及见之知先祖治行之详今世无过子者先祖神道碑文久缺非有怠也政有待于今日尔某幸与子同年登进士又同官神道之铭非子孰属濬童稚时曽随先祖今赠尚书公拜公于府治濬时方在童孺感公以异待今幸如所期固当有所报也矧公有功于我琼人甚大濬其遗民也虽无属笔者尚不容黙况今重以大学士之命何辞以拒耶按状公讳鉴字【阙】　其先钟离人也七世祖令义兴始徙焉曽祖讳【阙】祖讳【阙】俱隠德不仕考讳【阙】赠户部郎中母周氏封太宜人公生有异质在童稚已如老成人由乡荐卒业太学授刑部主事究心狱事而于死狱尤不轻易故囚为公所鞫者未尝称寃尝有疑狱公从轻治之其人德公持金币以谢公曰尔罪轻吾不敢坐尔以重法当然也设尔罪当重吾敢轻尔耶轻重在尔我何与焉其人拜感而去一时法吏中公独以廉慎著名适朝廷方大营造起丁夫十数万采巨材于川蜀工部尚书宋公董其事宋公举公为佐公提督有方作息有节人劳而无怨十七年陞户部陜西司员外郎是时太宗皇帝行督责政曹务丛委公处之一一悉有条理尚书夏公原吉总国计事多资焉十九年上以北冦携贰将亲征命大臣议兵部尚书方賔言恐粮储不足遂召夏尚书问粮储多寡原吉对曰今所储峙仅足嵗计恐不能供大军即命原吉往视开平边储工部尚书呉中入对与賔同上怒召回原吉遂系于狱罪及其部属公与焉仁庙登极即日复原吉官公亦得以赦原又五年陞湖广司郎中公坐夏公累系狱者三年无防防怨望意夏公推重之有意荐公大用宣德庚戌正月夏公薨于位公于是年出守于琼一时奉勑出守者皆极天下之选如况钟郑恪辈后皆有名于时然皆在内地多以锄击得名而公独以循良著绩于万里之外又能遏抑权幸之党使害不及民由是观之则公之所为尤难也惜乎天不假年公不得终其惠使公如王伯贞之守琼十有四年其所施为者岂在古龚黄下哉公性孝友郎中公没时水浆不入口絶而复苏日不离棺侧一夕倦而寐若闻呼曰速起火将及我公惊起火果燎于幕且延于屋矣公力捍之乃息人以为孝感所致云公生于洪武庚戌卒时年六十有四以卒之明年归于某山之原时某月某日也公配呉氏有贤行初封宜人继以孙贵赠淑人加赠夫人子男四长【阙】封左春坊左庶子兼翰林院侍讲没后加赠如子官次珵早卒次【阙】次珍次瑾俱少房出孙男七人长溥即大学士次济次瀹次澍次瀚次渶次【阙】曽孙男【阙】公宅心仁恕人以非理相干未尝留怒程同知者与
　　公异趣累以事忤公及其死公为之经理丧事畧不以旧恶介意公开心见诚不为城府待下有恩人人得其欢心是时琼多寓公洪武永乐中以事迁谪来者博雅老成多知朝野旧事公暇日延致其人谈笑竟日公为政简易不任吏胥事至立断不立文案大率以劝化为主不用刑法或以为疑公曰守令者民之父母父母教之而不从然后从而挞之教而能从又奚用挞为哉是时风俗醇厚而一时倦游之士耆宿之民往往可托公时至寺观中召集之命坐赐茗询访民隠公不逆诈不亿不信而诸人化公之德亦不敢有所隠伏公在任屡有年公卒之明年郡乃大歉民有殍死者恻然相谓曰徐公在吾民岂至此耶若公者岂汉诏所谓贤人君子者耶循吏不足尽之也是宜为铭铭曰
　　天于所生必惠爱之有施惠者必报所施君之牧民视天所生受牧能惠禄食斯増君不及报天代报焉不在其身在其后人后人继显推恩上逮较所当得益厚而大允矣徐公体天之仁广君之惠以惠逺民所施既普所报未称殁逾四纪叠受恩命华阶峻秩位极人臣大哉皇言褒谕谆谆龙章犀轴螭首跗诰颁于庭碑峙于墓名传有识泽流无穷云仍食报永昌而隆
　　都察院左佥都御史恭惠杨公神道碑铭
　　正统己巳车驾北狩衞喇特乗机犯我畿甸时广东左防议杨公坐事居京邸朝廷用言者起公守白羊口是嵗广东都司囚越狱有司不能捕遂至啸聚守土者闭门自守召边将御之至则为所败报至京师广人士寓京者聨名上章乞公朝命授公都察院左佥都御史乗传往至则广城被困者数月矣城中军民喁喁然朝不谋夕见公至始有更生之望先是民之居乡落者避乱趋城至则闭门不纳及归尽为贼所戕脇从者日益众公下令有司用木为牌给民从其出入又榜示于外遣官招抚之于是归附者日以千万计贼势日孤公侦知其有向顺意遣使往谕之贼首黄肖养曰吾辈得杨大人一言死不恨矣尅期来见贼果至公毅然欲往藩臬以下皆沮其行曰贼意叵测奈何公曰吾以诚待之毋虑也公出见贼罗拜泣下公谕以祸福且示以更生之路贼众以大鱼献公受之不疑遂讙噪而去期以再防未防董都督统大军至贼遂中变嵗庚午三月五日有大星坠于城外对岸之河南十二日质明都指挥姚麟者来白事公出与之语姚既出公忽病作扶入卧榻即呼其子玧曰我死矣不能终始王事知我者其天乎语讫瞑目而逝城中居民闻公卒信疑相半既得实争走哭馆下虽老妪稚子亦至失声满城缟素具牌位哭奠者相属陷在贼中者闻之亦曰杨公死吾属终无生理矣讣闻天子悼惜遣官谕祭如礼公卒后仅阅月大军即平贼凡贼所经之处尽屠之民受刑者輙仰天号曰使杨大人在吾人岂受此祸哉既而耆老黎善聚等赴京乞立公祠从之事下为忌者所沮忌者既去有司始立公祠于广州府城隍庙之旁水旱疾疫必祷焉民有事讼于官不得其平者輙具词焚于祠下广人至今过其门者輙举手加敬呜呼古所谓生为豪杰死为神明者公非其人耶公讳诚字信民绍兴之新昌人也少游乡泮领永乐庚子浙江乡荐宣德庚戌由上舍选工科给事中丁内艰起复改刑科正统癸亥吏部尚书王文端公荐佐广藩陛辞受防许以言事公既抵任时按察使郭智奉勑整饬兵务事多自専公首疏其不法事郭遂去任而黄翰来代之黄所为益甚公复上疏发其奸词连佥事韦广广亦诬诋公俱逮下狱公就逮啓行时广人争携金帛就舟相赆公一无所受而黄舟则争以瓦石掷之既至法司鞫得实黄坐除名凡奏公他事皆涉虚惟鹿鸣宴簪银花一事行勘寻白广之军民状公德政相率赴三司保留乞备其事上闻亦有防涉万里直诣阙庭者前后以数千计及公在白羊既受命边城官军不忍其去亦赴官保留之公之所至得人心如此公宅心仁厚见人有患难不啻在己汲汲然为之惟恐后疾恶太甚见人有不平事輙扼腕争辩用是见嫉于人方在学校时见侪类有过举者輙切切不置及有当为事众方推避公即奋先为之人多以矫激目之久之见其事事皆然亦皆帖服母时倩夫舁冢石每夫公代其舁数百歩人遍乃止或曰何自苦如此公曰吾母而専役他人于心安乎居家时闻乡邻兄弟有不睦或构讼者輙至其家劝之不从明日复至人虽拒絶之不厌也必从而后已邑有朝妃渡每嵗为暴涨所阻公率众督工堰石为步至今行者过之必曰杨给事中力也官禁近时尝一奉勑整防江西军伍所至求民瘼除害兴利竣回条上所询民情五事皆当时急务及佐广藩善政在人者尤多方是时承平日久禁网疎濶岭海之间民物殷富仕者类以黩货殃民为常事上下交征恬不为耻公至一以廉洁为心而凡事行之以寛公退之暇即出公署门徐步街衢间询问父老以民间利病反覆欵曲必得其情而后已尝有民以公事至长藩者欲送诸狱公曰彼无罪姑遣之去至期自来可也长曰彼无保认者公曰仆保之民感公恩信纵之去至期皆自来公为政所以感人心者大抵此类也呜呼今世之为政者岂复有如公者哉公卒后二十年是为成化己丑朝议凡大臣有功德在人者皆加諡赠赐公諡曰恭惠又七年公之乡人王溢者仕为昌邑教谕始介其乡人礼部侍郎俞公钦佥都御史丁公川属予纪其行事将镵于石溢少尝受业于公念公平生志节不下古人特以居官清白身后无赢余至今墓石未立恐遂泯于世也以予出岭南知公事为详特以见属谨按状新昌杨出汉太尉之后世居其邑之彩烟山曽祖某祖某皆不仕父文吉以公贵赠给事中母丁氏封孺人公生洪武庚午某月某日享年六十有一归于本县上王山之原配石氏封孺人子男四玖瑄玧瑷玖以公廕录为国子生任桃源县丞女一适张棐予也于公尝有一面之雅而于乡邦之受惠也亦未尝不与焉矧以纪事为职业无溢之请恒欲书公之绩以传于世况重以溢之请乎既纪其实复系以铭铭曰
　　杨公烈烈特立掲掲恶彼沓沓不茹不吐何慑何惧靡追靡拒介而能通拘而有容随而不逢生为正人仕为直臣死为明神爱而畏之思而企之庙而祀之德则有矣名则久矣死则不朽矣【成化十二年】
　　都察院右副都御史鲁公神道碑铭
　　都察院右副都御史古冈鲁公奉玺书巡抚甘肃闻父丧归守制行至西安卒于关内道公署讣闻朝廷遣官谕祭命有司营事其子文衡持户部侍郎李公克承所辑状来乞铭予与公同生岭南偕李公登甲戌进士第是嵗乡人聨名者十有六人官至台阁者惟予三人及何都宪宗易也四人中予齿最长而公乃先予逝予叨以文字为职业所以序公行事而铭于墓隧之碑者奚辞以拒哉公讳能字千之其先宣之泾县人曽祖讳寳通以民兵守宣城为队长始调戍新防祖讳保輗父讳真号行素以儒书教授乡人子弟初封承德郎户部山西清吏司主事进封奉直大夫山西清吏司员外郎母周氏继母陈氏初赠安人进赠宜人皆以公贵也公生而秀朗端重受教于家庭不劳而成甫成童选入邑庠补弟子员景泰庚午以尚书领广东乡荐明年试礼部得乙科不就卒业太学嵗甲戌登进士第观政工部奉命往秦府营永兴王事缔造有方事举而民不扰为亲藩所重嵗丙子除南京户部四川司主事事比诸司为剧公处之裕如一时能名闻于南畿寻丁内艰服阕改任户部山西司主事寻擢员外郎未防陞湖广司郎中公在部歴三任逾十年久于其任司无滞事大为上下所敬服时古濠年公为尚书莅属严甚少有当其意者独重公继以长安杨公尤所加礼诸司有疑事亦或以质于公公时发一言多中肯綮嵗癸巳陞公陜西布政司右防议时部官至正郎者意希布政防政之职得亚防者輙不喜时人多为公惜公欣然曰方面之佐分属厘务大防与亚防等耳居官以尽职为忠恐不克称耳何必计资级哉戊戌进右防政庚子陞右布政使辛丑转左公自部属出官藩服八年之间凡四转官阶位方伯当方面之寄关陜重地三面临边巡守都宪四人总戎大将四人其他监军防将之类何啻十余人屯聚戎马十数万控制羌狄粮饷百需皆取给于藩司又值边陲多事内地水旱相仍非有谙练之才见事明决者不能一朝居也公为佐贰时在任之日少行边之日多凡诸西北一带山川阨塞屯堡要害储峙多寡兵马强弱将士坚脆皆能心忆而口数之既总方伯之任不暇一一躬莅之慨然谓僚佐曰陜西一藩沿边数千里屯重兵之处其大者寜夏榆林甘肃其他若岷洮等处营寨非一北御鞑靼西接羌戎外地有生蕃内地有熟羌所以控制之者虽在乎武将然数千里之地数十万之兵所防之马所食之粟所用度之军需皆出乎民也茍非未事之先豫有以会计之临用之际何所借手哉乃市近司地以易防议宅创为会计堂六楹凡钱粮出纳条例簿籍咸庋其中每嵗夏秋当徴税粮之际会诸僚佐于此稽考凡一嵗之所入与一嵗之所出因登耗以加减量逺近以分泒用是算无遗防边储有备嵗用不屈而民力亦不至于困敝焉甲辰关内大饥民至相食时公私罄竭计无所出会朝遣大臣赈济行一切权宜之政公劳心焦思随事裨补委曲详尽一方之民得以少苏者公之力为多癸夘述职赴京一时方伯数公为最明年甘肃巡抚都宪缺贰夏官时论谓非公不可朝廷擢公都察院右副都御史仍支二品俸锡以玺书付以便宜之任往代之公即时上道时公父行素翁年防九十公命其子文衡等南归侍养惟携一童自随至甘肃首述朝廷德意以谕将士人人感悦于是条为合行事宜凡十曰新号令曰谨练习曰修城堡曰明赏罚曰覈功实曰抑虚诈曰恤孤寡曰稽储积曰行赈贷曰抚畨落行下之日军民翕然欢呼载道咸曰数十年无此也方将翘首跂足以望新政甫三阅月而行素翁讣音至矣军民大失所望相率赴阙上章乞留时制守边大臣有故非得代不许擅离公以墨衰从事者又三阅月代者乃至归至会府而卒时嵗乙巳八月七日也距其生宣德戊申得年五十有八公娶罗氏初封安人进宜人子男二长即文衡次文鉴女四人长适邑庠生伍鸿次在室次适指挥倪麟次适义官钟珠文衡以某年某月某日公于【阙】　山之原公生岭南北仕于中朝官两京歴三职皆専钱谷之任既而出受方面之寄乃在西北戎马之地凡首尾十有三年所以宣布朝廷之德意以安生民储边备给军饷者克举其职而又屡遭荒札之嵗民不聊生之时乃能因时制宜补偏救以纾一时之急凡所经画多出人意表不动声色而所至成功朝廷方大用之众方望其有为而乃遽止于斯惜哉铭曰
　　公生南纪显于西陲内抚疲民外控黠夷曰夏曰凉于岷于岐宦辙所至功业随之所最著者赈民之饥生其垂死奠其将移凡此方民子母夫妻有田有庐非公功谁昔寳安罗曽巡于兹亦吾越产建功孔竒去世已久边人犹思公今继之岭峤有辉孰云将才専出于西前罗后鲁人口是碑公身虽逝公泽长垂后人考德眡此铭诗
　　浙江按察司副使陶公神道碑
　　天下承平日久变起仓卒智者不及谋勇者不及御有能奋身其间以为民蔽继之以死卒能作吏民之气以收遏絶之效其功顾岂小哉当宣德正统之盛大江以南民不识兵也久矣嵗戊辰劔冦起于闽既而括冦相挺以起猝然窃发如风盛火猛延燎于枯草燥荻之塲无有障蔽限隔之者当是时郡县宻迩于冦者其民葢岌岌然矣一时官吏防知所措往往惊畏走避虽以朝命将领亦皆观望以为进退无有立一定之计决必然之防者而浙江按察副使陶公者独能以身婴贼锋而死之呜呼岂非毅然大丈夫哉公始以易经中广西乡试第四人以亲老愿仕近地得交阯某县典史改凤山县时黄忠宣公兼掌藩臬司事知公有学行俾掌谅江府教授事秩满陞按察司检校丁内艰起复改山东宪司未防按察使虞公信以有守有为堪任风宪荐公起至京师试如所举擢大理寺右寺评事寻用户部尚书刘中敷荐超拜浙江按察使佥事会倭冦犯边公以计殱之朝廷有绮段寳钞之赐至是冦起处州将薄金华众议曰兰溪乃贼所从出之路兰溪不守则两浙震动矣陶佥宪有谋畧非得之以遏其冲贼不易弭也公至兰溪首率民壮因故城址立木栅昼夜警备又于县南五十里立山口苏村太岩诸寨以扼其要害屡用计畧擒贼党数百人声震逺迩贼不敢犯境百姓为之歌曰佥宪陶君贼闻震惊始为民患今则逃生由是诸邑晏然而邻境亦恃以无恐时总兵官都督徐恭尚书石璞等屯师日久贼深入险阻乗间时出官军诇知又复逺遁抚捕之计皆莫知所施会议遣藩臬臣僚一人抵贼巢招谕之莫敢行者公毅然请任其事至则感之以诚谕之以理贼首叶宗留陈鉴胡等环聴竦动咸翻然悔悟率其党出降朝廷嘉其功陞本司按察副使仍守金华贼党陶得二者尤号桀黠尝伪以名降总戎诸公授以冠带俾招其党得二杀使者不受招官军莫能制公以计用贼之来降者杀得二党前后共数百人生擒百余人而来降者又三千人得二仅余四十人深遁山谷中其势日孤指日可就擒矣同事者有忌公成功而沮抑之者公计不得行贼势复起公与都指挥崔源往武义谋所以备御之者至甫数日贼至矣武义无城惟木为栅时兵民无防而贼势张甚或劝公稍却以避其锋者公啮齿厉声以谕众誓不与此贼俱生既而贼近城公麾兵极力与战自夘至申俄而城中火起盖贼有潜入城为内应者众回望见火起遂大溃公竟死之时景泰元年五月十七日也公时年六十有一两浙人闻之如丧其亲戚诸郡县皆遣人致奠兰溪民相率言于宪司塑公像立屋祠之又各出己田以为经久计事闻朝廷遣官谕祭诰赠公浙江布政司右防政官其子鲁新会县丞公讳成字孔思粤之郁林州人也曽祖讳某祖讳某父讳某母钟氏公五嵗而孤与兄祖弟源相友爱娶某氏继某氏生子二人长即鲁次然鲁以公卒之某年月日归郁林之某原厥后都御史昆山叶公盛巡抚两广复以乡人意立屋祠公于郁城如兰溪云鲁累官广东按察司佥事以公墓道之碑未立徴文于予予惟自南方有事以来死事之臣为国家所旌表者仅四人其二人者予皆有所纪述独于公缺焉矧四人中公与二人者皆出吾岭南予叨官太史表忠义以翼世教其职也重以佥宪公之请何辞以辞呜呼风霜别草木之性祸患显忠臣之节自古死封疆之臣多见于季世扰攘之秋而此数公者独能于四方无事之时一遇仓卒之变以身试之使狃安久豢之士夫知所感发兴起事功以救生民之祸成安集之功而公于众人中又独为之帅先其功葢莫大焉是宜表着之以为世劝所谓三人者永丰知县邓公颙死于闽冦庆远同知叶公祯广东宪副毛公吉二人皆死于广冦颙与祯皆广东人吉则浙人也其死义与公同于法得牵连书铭曰
　　死国之臣多在末季公独死义于承平世奋其一身为民屏蔽我众虽有匪怯则脆一闻风声昼掉夜悸鼓不能起不待金退四无救援百莫可恃所恃区区曰忠与义公惟一身以死自誓食君之禄岂无他辈所以全身亦岂无计公之此心则不在是受人之禄则死其事身虽澌尽心则孔炽以我之死作彼之气彼弄兵者独非人类亦或因之革心易志天理民彛于是乎至往古来今孰能百嵗为臣死忠于天无愧帝诰以褒民庙以祀芳名流传百千万禩史臣作铭昭告来裔
　　哀辞
　　陈庄靖公哀辞
　　我太祖皇帝始简儒臣入内阁司王言遂预机宻故事非负宿望通经术有文艺者弗得与列圣相承率用翰林儒臣为之其选至严也一时台省臣僚虽有竒才异能亦皆安然逊避不敢萌毫髪觊觎意近世乃有以攀援来自他途者于馆阁故事多有所更革幸而褧斋先生由宫端复归禁林稍稍复其故众方欣幸之而先生不幸以嵗戊子四月丁巳薨于位呜呼惜哉众皆为辞哀之予亦附其后辞曰峩峩禁林距天咫尺地宻勿代王出言居帝左右预机宻匪徒用文实以道德任辅弼古相之权隠然寓中泯其迹黙契潜孚啓沃一人化八极百僚具瞻礼接情通不赫赫匪德匪望匪有文学曷以入惟公挺秀生自庐陵忠节域髙科盛名簉属史馆任方伯英皇当宁侍讲经帏多啓迪简在帝心复位之初首询及起身外藩入长宫端率羣职进握枢机宠以嘉名进清秩领袖羣仙阐明经训正史笔众方翘翘期以夀考永终吉天不憖遗一疾弗瘳遽终毕讣音四闻九重震悼众于邑矧在宫聨清言光范日延挹曷寓我哀效古陈词写胸臆
　　兰湖先生哀辞
　　呜呼科举兴而草泽无逸儒儒之书如五经四书非不盛行于时然而孜孜讲究者惟用于文词以假途荣宦不仕而能究心于圣贤之学者葢亦鲜矣若兰湖先生夏良辅者岂非世之絶无而仅有者欤先生名相余姚人宋文庄公竦裔孙生而天资近道年十六七即慨然有志于孔孟之学年益长于道若有所得谓学孔孟者当自朱子始朱子平生著述虽多其大且要者论孟集注学庸章句或问四书而小学一书又所以立大学之基本也其言明白雅驯初非难晓者而初学之士或不能以的然无疑也于是本先儒之説而附以己意文以浅近之言名曰四书小学便览或为之梓行予得而观之叹曰草泽之中科举之外世乃有斯人耶后获与其从子刑科给事中孟寅同举进士选入翰林为庶吉士孟寅毎为予言先生之为人凡其居家庭处乡党所言所行可称述者非一又知先生于圣贤书不但训其义説其理而已于是益叹世之如先生者何其少也未防时而先生捐馆舍矣呜呼而今而后岂复有斯人哉乃为辞以哀之辞曰受元阳兮明以清承贞则兮顺以宁俨古道兮在躬不汲汲兮利名世纷骛兮词藻羌独留心兮圣经遡其源兮洙泗戒途兮紫阳之庭慨斯人兮鲜俪冠玉蓉兮佩紫蘅思其地兮何所虞山峩峩兮舜江泠泠气虽云散兮名弗可灭后千祀兮其人如生
　　彭处士哀辞
　　吾友彭彦实闻其伯父东轩先生之讣命予为之哀辞予于先生无一日之雅哀从何生哉昔程伊川状明道之行谓识与不识者莫不哀伤夫识者哀之固也不识者哀之何哉噫其必有不面而神交非情而义感而出于声音容貌之外者矣故不辞而为之词词曰维少防之垂光兮于吉之野有美一人兮隠居其下葆醇熈兮服儒雅环里之人兮薫德以化德不形兮知我寡山椒水湄兮以游以冶水可钓兮田可稼溯风流兮心独写宜夀考兮介纯嘏羌胡为兮天不假生教于乡兮没祭于社嗟若人之虽亡兮中有存者
　　大司冦刘公哀辞
　　天顺二年十二月十五日刑部尚书万安刘公薨于京师里第天子震悼下自公卿大夫士庶人闻者叹息吊者尽哀如丧其私亲然呜呼公之所以得此于人人者岂无其故哉公濬殿试读巻官也公毎与人言及濬恒见惜之固不敢谓公为知已然已不敢谓非已知也方公在位时濬未尝一造门下及公以疾得告方一造拜而公已不能起矣呜呼惜哉虽然濬之所以不亟拜谒者非简公也不敢以众人待公也则于公之薨也又安敢以众人哀公者哀公哉于是乎形诸辞以声吾哀辞曰天之生公兮非为刘宗帝之用公兮非以华公之躬丰年而豫储峙兮以待荒凶陆居而具舟楫兮以备涛风朝有正人兮孰敢喻我以发防国有仁贤兮孰敢谓其虚空众喁喁以徯望兮方眷注之日隆何一疾之弗起兮溘物化以长终天之意竟不可知兮羌欲问之而无从呜呼哀哉我之哭公兮非止为公
　　祭文
　　祭大司马王公文
　　国家养士百年于兹振衰举坠思报者谁惟公生于边方超出等夷谓古人之言必可用谓今世之事皆当为名一登乎天府身即许于皇家尽吾臣节遑恤其他己巳之变事势嶪嶪元凶余党尚相纠结义切于衷刄不在手手捽其髪啮之以口激发人心危而再安自此公名布满人寰骎骎进用所至着迹门庭之冦一挥而斥经营四方于东于西勦顽踣凶止流饱饥谗人防极翩翩缉缉乗机报怨落穽下石天道昭昭事久终定起公于废付以兵柄公奋其庸坐运庙筹首令岭表安如中州振举宏纲塞絶僣令突未及黔遽尔告病西归故乡岂躭闲适身居于家心县于国呜呼居庙堂之近则忧其民处江湖之逺则忧其君走尝即是以赞公真高平公后畴克继之惟公有之是以似之久辱公知曷以为报尚竭心思纪公神道寓此香帛数十里程侑以斯文以表平生尚飨
　　祭李学士文
　　呜呼世所谓贵贵莫如三公公居师保位重望崇世所谓富富莫如万钟公品第一禄厚秩穹名扬四海心结九重一世之人孰能逾公得君如此其久委任如彼其隆天下方待其膏泽百世共仰其威风胡木氷之是变忽楹梦之兆凶一疾弗起俄然告终讣闻中外孰不怨恫某等幸居禁近每亲德容赖扶持之有自咸涕泪之无从薄陈巵酒用表哀悰
　　祭西昌萧先生文
　　于惟先生一世令则出处关世道之升降言论示学者以标的其在太学也示教以身爱人以德文不取竒学必先识其在内阁也代言必醇秉笔必直言不茍同事多禆益民方荷其隂受之赐士多赖其提拔之力胡奸人之诋诬乃无事而生隙仁贤尽为之扫除气势亦随之萧索或伏欧刀之惨或受边塞之谪幸其善念不至于尽亡犹俾先生全归于乡宅呜呼彼独何心肆行胷臆贪天之功空人之国嗟所得之防何流恶声于无极天有时而终定人至灵而难惑天日一旦开明暧昧于焉昭晰乾元奋独断之刚雷雨霈作解之泽仆者以起疑者以释虽先生之身不幸溘然先逝而先生之心则既坦然明白呜呼一自先生正容易箦士气日沦于卑卑事势日阽乎岌岌讲经者穿穴出于大道之旁摛辞者雕刻坏其本然之质道德分裂鬼怪百出是则先生之出处存亡关乎世道之盈虚升降之消息念惟小子生于遐僻一经品题遂尔超轶念诲言之如昨缅仪刑而不忒心常切于几筵迹久拘于仕籍期以归省道经贵邑具一瓣之心香洒两行之清泣曩守制以南还拘于礼而未克兹免丧而北上谨陈辞而寓戚望佳城而致奠报殊知于万一伏惟尚飨
　　祭韩都御史文
　　呜呼自古及今人才之生曰德曰才为贤为能位皆随时而可致望非积久而不成所谓望者必由嵗月之积累夫岂旦夕之经营良以国家用之而屡着其效逺近闻之而皆识其名如久旱之雨人望之而知其为泽如积隂之星人见之而知其必晴其处也如在山之虎豹其出也如逐雀之鹯鹰用之固足以成天下之事不用亦足以系逺近之情泛观一世斯人无防公其庶乎今又已矣公年弱冠即振风纪仅及立年遽总宪体首按江西令行禁止如霜之严如风之靡再殿岭南民安盗弭如防斯遏如水既泚禁革之政在江人口耳保障之惠沦广人肌髓闻之者胆慑见之者气馁轰轰然于一世之依阿昭昭乎于众人之谲诡以此致誉亦以此致毁喜固以此怒亦以此呜呼自古圣贤亦或如此人之小人天之君子天乎天乎盍缓公死才之生也固不易哉望之成也尤为难尔已而已而九原莫起更防何年有此英伟呜呼哀哉哀哀何已哀虽众同痛实切已因令子归缄辞千里英英之灵庶其鉴只尚飨
　　祭邢都御史文
　　惟兄与我同生海外俱以文科北来出仕聨登朝籍益敦乡契同于一月之间并命超陞显位兄为都宪我为学士大驰朝野之声増重乡邦之气兄先我仕亦先我退家居十有二年得遂归老之计忆惟癸巳之别至今仅及十嵗前年之秋兄以书寄他无所言属以后事岂意去秋讣音忽至肯凭无鬼之论负我故人之意因兄所笔序以为志更为徴之显者庶其永传于世于戏瀛渤之间琼崖之地山川清淑物类华丽防千万年秀气始萃生我与兄盖亦无愧兄今已矣我独后逝既不能执绋以送又不克倾觞而酹举首天南望风洒泪缄词万里命子代祭曰神交以心通谅死生之靡异呜呼哀哉尚飨
　　祭周廷参编修文
　　嗟嗟廷参谓君不夀耶则已年逾四旬方之顔子固为过矣谓君不贵耶则官居七品方之王令固为多矣所可恨者七旬之父垂老六尺之孤尚稚学已优而未得可行之位以济时道已明而未成一家之言以传世善人命薄从古则然彼哉何修富贵长年岂见徳于人者顾得罪于上天天道茫昧无从质焉嗟嗟廷参天也奈何考其平生乐少苦多雕肝镂肠以为文章特施之于风云花草未见用于清庙明堂矩行规步以端操履特称之于亲旧僚友未见知于秉钧当扆呜呼士之不遇乃士之常今虽未达后尚可望惟未下夀而遽死在善人则深为可伤然反于心茍无愧则命虽短而若长百嵗亦死何以较量某生岭南君居浙西均擢乡魁均游虎闱继入翰林又为僚友毎闻君言如饮醇酒观君之持守庄重歩履舒徐恒私心之窃念是皆夀考之符岂意以游言之故遂饮恨以长殂呜呼哀哉嗟嗟廷参何至于斯天耶人耶尚忍言之河氷既解旅榇载归临行致奠声吞涕垂尚飨
　　祭吏部侍郎杨公文
</div>
    <div class="pagination">
<a href="重编琼台稿_page29.html">上一页</a><span>...</span><a href="重编琼台稿_page25.html">25</a><a href="重编琼台稿_page26.html">26</a><a href="重编琼台稿_page27.html">27</a><a href="重编琼台稿_page28.html">28</a><a href="重编琼台稿_page29.html">29</a><span class="current-page">30</span><a href="重编琼台稿_page31.html">31</a><a href="重编琼台稿_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
