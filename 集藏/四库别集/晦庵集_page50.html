<!DOCTYPE html>
<html>
 <head>
  <meta charset="utf-8"/>
  <title>
   晦庵集 - 第 50 页/共 166 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   晦庵集 - 第 50 页/共 166 页
  </h1>
  <div class="content">
   答吕伯恭
　　三山之别阔焉累年跧伏穷山不复得通左右之问而亲友自北来者无人不能道盛徳足以慰瞻仰也比日冬寒伏惟侍奉吉庆尊候万福熹不自知其学之未能自信冒昧此来宜为有识者鄙弃而老兄不忘一日之雅念之过厚昨日韩丈出示家信见及枉诲甚勤不知所以得此顾无以堪之三复愧汗无所容措区区已审察一两日当得对恐未能无负所以见期之意而心欲一见面谕肺腑不知如何可得自度恐非能久于此者故専裁此以谢盛意并致下懐余惟进徳自爱为祷
　　答吕伯恭
　　前日因还人上状不审达否暑气浸剧伏惟道养有相尊候万福易传六册今作书托刘衢州达左右此书今数处有本但皆不甚精此本雠正稍精矣须更得一言喻书肆令子细依此誊写勘覆数四为佳曲折数条别纸具之或老兄能自为一读尤善也前书所禀语录渠若欲之令来取尤幸近世道学衰息售伪假真之説肆行而莫之禁比见婺中所刻无垢日新之书尤诞幻无根甚可恠也已事未明无力可救但窃恐惧而已不知老兄以为如何因书幸语及前此附便所予书至今未拜领也未即承教万望以时为道加重
　　答吕伯恭
　　郎中丈伏惟安问日至熹近亦领赐书即已付便拜答今有妻兄一书愿为附的便有报章只托漕台逓下建阳可也右司韩丈因见为道区区幸幸昨承惠教便遽不及拜状赵卿所刻尹论甚精鄙意却于跋语有疑不知赵守曽扣其説否葢尹公本是告君之言今跋但以诲人为説恐不类耳又云伊川出易説七十余家不知伊川教人果如此周遮否语次试为扣之为幸谨严之诲敬闻命矣但以是心至者无拒而不受之理极知其间气质不无偏駮然亦未尝不痛箴警之庶几不负友朋之责却闻门下多得文士之有时名者其议论乖僻流闻四方大为学者心术之害使人忧叹不自己不知亦尝擿其邪伪否久欲奉闻复忘记今辄布之然其曲折非面莫能究也
　　答吕伯恭
　　窃承进学之意甚笃深所望于左右至于见属过勤则非区区浅陋所堪然不敢不竭所闻以塞厚意熹旧读程子之书有年矣而不得其要比因讲究中庸首章之指乃知所谓涵养须用敬进学则在致知者两言虽约其实入徳之门无逾于此方窃洗心以事斯语而未有得也不敢自外辄以为献以左右之明尊而行之不为异端荒虚浮诞之谈所迁惑不为世俗卑近茍简之论所拘牵加以嵗月久而不舍窃意其将髙明光大不可量矣承喻所疑为赐甚厚所未安者别纸求教然其大槩则有可以一言举者其病在乎畧知道体之浑然无所不具而不知浑然无所不具之中精粗本末賔主内外葢有不可以豪髪差者是以其言常喜合而恶离却不知虽文理密察缕析豪分而初不害乎其本体之浑然也徃年见汪丈举张子韶语明道至诚无内外之句以为至诚二字有病不若只下个中字大抵近世一种似是而非之説皆是此个意见惟恐説得不鹘突真是谩人自谩误人自误士大夫无意于学则恬不知觉有志于学则必入于此此熹之所以深忧永叹不量轻弱而极力以排之虽以得罪于当世而不敢辞也注中改字两説皆有之葢其初正是失于契勘凡例后来却因汪丈之説更欲正名以破其惑耳然谓之因激増怒则不可且如孟子平时论杨墨亦平平耳及公都子一为好辩之问则遂极言之以至于禽兽葢彼之惑既愈深则此之辩当愈力其禽纵低昂自有准则葢亦不期然而然然禽兽之云乃其分内非因激而増之也来教又谓吾道无对不当与世俗较胜负此説美则美矣而亦非鄙意之所安也夫道固无对者也然其中却着不得许多异端邪説直须一一剔拨出后方晓然见得个精明纯粹底无对之道若和泥合水便只着个无对包了窃恐此无对中却多藏得病痛也孟子言杨墨之道不熄孔子之道不着而大易于君子小人之际其较量胜负尤为详密岂其未知无对之道邪葢无对之中有隂则有阳有善则有恶阳消则隂长君子进则小人退循环无穷而初不害其为无对也况熹前説已自云非欲较两家已徃之胜负乃欲审学者今日趋向之邪正此意尤分明也康节所着渔樵对问论天地自相依附形有涯而气无涯极有条理当时想是如此説故伊川然之今欲分明即更注此段于其下如何科举之教无益诚如所喻然谓欲以此致学者而告语之是乃释氏所谓先以欲勾牵后令入佛智者无乃枉寻直尺之甚尤非浅陋之所敢闻也　伊川学制固不必一二以循其迹然郡学以私试分数较计餔啜尤为猾屑似亦当罢之若新除已下则上説下教使先生之説不遂终废于时乃吾伯恭之责又不特施于一州而已也
　　答吕伯恭
　　示喻曲折深所望于左右顾其间有未契处不得不极论以求至当之归至于立彼我较胜负之嫌则熹虽甚陋岂复以此疑于左右者哉持养敛藏之诲敢不服膺然有所不得已者世衰道微邪诐交作其他纷纷者固所不论而贤如吾伯恭者亦尚安于习熟见闻之地见人之诡经诬圣肆为异説而不甚以为非则如熹者诚亦何心安于独善而不为极言覈论以晓一世之昬昬也使世有任其责者熹亦何苦而譊譊若是耶设使顔子之时上无孔子则彼其所以明道而捄世者亦必有道决不退然安坐陋巷之中以独善其身而已故孟子言禹稷顔子易地则皆然惟孟子见此道理如扬子云之徒葢未免将顔子只做个块然自守底好人看若近世则又甚焉其所论顔子者几于释老之空寂矣熹窃谓学者固当学顔子者如克已复礼不迁怒贰过不伐善施劳之类造次颠沛所不可忘但亦须审时措之宜使体用兼举无所偏废乃为尽善若用有所不周则所谓体者乃是块然死物而已岂真所谓体哉观伊川先生十八嵗时上书所论顔子武侯所以不同与上蔡论韶武异处便见圣贤之心无些私意只是畏天命循天理而已此义与近世论内修外攘之説者亦相贯夫吾之所以自治者虽或有所未足然岂可以是而遂废其讨贼之心哉示喻苏氏于吾道不能为杨墨乃唐景之流耳向见汪丈亦有此説熹窃以为此最不察夫理者夫文与道果同耶异耶若道外有物则为文者可以肆意妄言而无害于道惟夫道外无物则言而一有不合于道者则于道为有害但其害有缓急深浅耳屈宋唐景之文熹旧亦尝好之矣既而思之其言虽侈然其实不过悲愁放旷二端而已日诵此言与之俱化岂不大为心害于是屏絶不敢复观今因左右之言又窃意其一时作于荆楚之间亦未必闻于孟子之耳也若使流传四方学者家传而人诵之如今苏氏之説则为孟子者亦岂得而已哉况今苏氏之学上谈性命下述政理其所言者非特屈宋唐景而已学者始则以其文而悦之以茍一朝之利及其既久则渐涵入骨髓不复能自解免其壊人材败风俗葢不少矣伯恭尚欲左右之岂其未之思邪其贬而置之唐景之列殆欲阳挤而隂予之耳向见正献公家传语及苏氏直以浮薄辈目之而舍人丈所着童防训则极论诗文必以苏黄为法尝窃叹息以为若正献荥阳可谓能恶人者而独恨于舍人丈之微防有所未喻也然则老兄今日之论未论其它至于家学亦可谓蔽于近而违于逺矣更愿思之以求至当之归不可自悮而复悮人也前书奉问谢公之説正疑其不能无病详考从古圣贤以及程氏之説论下学处莫不以正衣冠肃容貌为先葢必如此然后心得所存而不流于邪僻易所谓闲邪存其诚程氏所谓制之于外所以养其中者此也但不可一向溺于仪章器数之末耳若言所以正所以谨者乃礼之本便只是释氏所见徒然横却个所以然者在胷中其实却无端的下功夫处儒者之学正不如此更惟详之
　　答吕伯恭
　　学校之政名存实亡徒以陷溺人心败壊风俗不若无之为愈闻尝有所厘正而茍且放纵者多不悦其事亦可想而知矣然当留意于立教厉俗之本乃为有补若课试末流小小得失之间则亦不足深较也向见所与诸生论説左氏之书极为详博然遣词命意亦颇伤巧矣恐后生传习益以浇漓重为心术之害愿亟思所以反之则学者之幸也前书所引文理密察初看得不子细近详考之似以密为秘密之密察为观察之察若果如此则似非本指也葢密乃细密之密察乃着察之察正谓豪厘之间一一有分别耳故曰文理密察足以有别只是一事非相反以相成之説也若道理合有分别便自显然不可掩覆何必潜形匿迹以求之然后为得邪大抵圣贤之心正大光明洞然四达故能春生秋杀过化存神而莫知为之者学者须识得此气象而求之庶无差失若如世俗常情支离巧曲瞻前顾后之不暇则又安能有此等气象邪不审髙明以为如何
　　答吕伯恭
　　所论孟子论二子之勇处文意似未然葢贤字只似胜字言此二人之勇未知其孰胜但孟施舍所守得其要耳葢不论其勇之孰胜但论其守之孰约亦文势之常非以为二子各有所似而委曲回互也且二子之似曽子子夏亦岂以其徳为似之哉直以其守气养勇之分量浅深为有所似耳此亦非孟子之所避也大抵伯恭天资温厚故其论平恕委曲之意多而熹之质失之暴悍故凡所论皆有奋发直前之气窃以天理揆之二者恐皆非中道但熹之发足以自挠而伤物尤为可恶而伯恭似亦不可専以所偏为至当也无以报箴诲之益敢效其愚不审然否因来及之幸甚幸甚钦夫书来具道近世曲折少释忧懑想賛助之力为多出入无疾朋来无咎大率致意此语尤切当然想己有成规更愿凡百毖重以图万全最是人材难全惩其所短则遗其所长取其所长则杂其所短此须大段子细着眼力乃可无悔吝耳
　　答吕伯恭
　　所喻闲先圣之道窃谓只当如闲邪之闲方与上下文意贯通若作闲习意思固佳然恐非孟子意也政使必如是説则闲习先圣之道者岂不辨析是非反覆同异以为致知格物之事若便以为务为攘斥无敛藏持养之功而不敢为则恐其所闲习者终不免乎毫厘之差也若顔子则自不须如此所以都无此痕迹耳此事本无可疑但人自以其气质之偏縁情立义故见得许多窒碍若大其心以天下至公之理观之自不须如此回互费力也所论智仁勇之意则甚精密然山之説亦不可废葢以其理言之则所至虽不同而皆不可阙如左右之説是也若以其所至之地言之则仁者安之知者利之勇者强焉又自各有所主如山之説矣然此两説者要之皆不可废经纬以观其意始足如何动静隂阳之説竟未了然何也岂非向来奉答者未得其要有以致贤者之疑乎此再观之方以为病欲别为説以奉报今以来喻所引者推明之似却更分明也夫谓人生而静是也然其感于物者则亦岂能终不动乎今指其未发而谓之中指其全体而谓之仁则皆未离乎静者而言之至于处物之宜谓之义处得其位谓之正则皆以感物而动之际为言矣是则安得不有隂阳体用动静賔主之分乎故程子曰仁体义用也知义之为用而不外焉者可以语道矣世之论义者多外之不尔则混然而无别非知仁义之説者也此意极分明矣且体用之所以名政以其对待而不相离也今以静为中正仁义之体而又谓中正仁义非静之用不亦矛盾杌棿之甚乎意者専以知觉名仁者似疑其不得为静恐当因此更加究察所谓仁者似不専为知觉之义也
　　答吕伯恭
　　久不闻问方切懐仰得元履书乃知贤阁安人奄忽丧逝惊愕良深伏惟伉俪义重伤悼难堪区区所愿约情就礼为君亲徳业千万自重幸甚钦夫去国闻之骇然想骤失讲论之益无佳况也道逺不敢请其説然吾道之难行亦可知矣奈何奈何因便草此奉慰不敢别具状疏谅防识察不次
　　国器云亡极可伤今日又闻賔之亦逝去善类凋残甚可虑也知言疑义再写欲奉呈又偶有长沙便且寄钦夫处属渠转寄若到千万勿示人但痛为指摘为幸功夫易间防义理难推寻而嵗月如流甚可忧惧奈何奈何
　　答吕伯恭
　　前日因便附书今既达否比日冬深气候暄燠伏惟进徳有相尊候万福熹去丧不死痛慕亡穷它无可言者但尘务汨没旧学芜废思得从容少资警益而不可得钦夫又一向不得书懐想既深忧惧亦甚奈何今以舅氏之葬当走尤溪魏应仲来墓次得以畧闻动静因其行附讯匆匆不及究所欲言者嵗晚愿言为道学自重因便来时枉书有以警防疲懦者不惮烦深所愿望前书许寄条对之文亦幸早得之也
　　答吕伯恭
　　近因元履之子附状必达比日冬温伏惟徳业有相尊候万福建人刘氏兄弟【爚炳】同预荐送乃翁亦以免举试礼部皆欲见于门下熹新阡与其居密迩两年相从甚熟知其嗜学可教因其行复附此为先容幸与之进余已具前书此不缕缕幸察
　　答吕伯恭
　　便中辱书感慰信后已经新嵗伏惟君子履端多纳福祜熹免丧不死无足言者去冬以舅氏之丧再走尤溪逼嵗方归而目前俗冗事状殊迫猝无佳思旧学益荒芜矣向所附呈诸説幸反覆痛箴药之区区犹有望也立论相髙吾人固无此疑然只要得是当亦良不易耳论治固有序然体用亦非判然各为一事无今日言此而明日言彼之理如孟子论爱牛制产本末虽殊然亦罄其説于立谈之间大抵圣贤之言随机应物初无理事精粗之别其所以格君心者自其精神力量有感动人处非为恐彼逆疑吾説之迂而姑论无事之理以尝试之也若必如此则便是世俗较计利害之私何处更有圣贤气象耶愚见如此更惟精思而可否之区区之论所以每不同于左右者前后虽多要其归宿只此毫厘之间讲而通之将必有日矣奉篇伏读感发良多愚意尚恐其词有未达者此人立俟未暇详叩临书倾想无已正逺惟益进徳业自爱重是所愿望
　　答吕伯恭
　　慰问之诚谨具前幅比日中夏久雨伏惟纯孝感格体力支胜熹自泉福间得侍郎中丈教诲防以契旧之故爱予甚厚比年以来阔别虽久而书疏相继奖厉警饬皆盛徳之言感激铭佩何日敢忘区区尚冀异时得奉几杖于寂寞之濵以毕余诲岂谓不淑遽至于此闻讣悲咽不能为懐而山居深僻无婺女之便以故至今不能致一书以道此懐且候左右哀疚以来兴寝之状往来于心如食物之不下也不审能亮之否左右孝诚切至何以堪此然门户之寄朋友之望实不为轻千万节抑以慰逺懐人物然伏纸増涕
　　答吕伯恭
　　襄奉卜吉定在何时只就嫠女否熹贫窭之甚不能致一奠之礼又以地逺不得伏哭柩前楚怆之懐无以自见奈何此书因赵守转示韩丈书始得宛转附此却托韩丈致之不知达在何时过此又复悠悠无通问处矣熹向以召命不置欲自载一至近县庶几得以一见寻念无益且亦贫甚无办裹粮处遂复中辍已沥恳哀祈诸公傥得报闻何幸如之所欲言者无穷此书亦未敢旁及也
　　答吕伯恭
　　便中伏奉手疏伏读感怆不能已且审反虞之久又恨不得从执绋者之后也即日霜寒伏惟哀慕有相孝履支福熹穷陋如昔比复遭叔母之丧忧悴之外无可言者旧学虽不敢废然章句诵説之间亦未见一安稳处所欲相与讲评反覆者非书札所能寄也示喻深知前此汗漫之非幸甚比来讲究必已加详密矣累得钦夫书亦深欲伯恭更于此用力也别纸数事求教幸一一批诲比日读书此类甚多少冗不能详录当俟后便耳祭礼畧已成书欲俟之一两年徐于其间察所未至今又遭此朞丧势须卒哭后乃可权宜行礼考其实而修之续奉寄求订正也因便附此复因韩丈致之未由承晤千万以时节哀为遗体自爱幸甚幸甚
　　答吕伯恭
　　専使奉教承新春以来孝履支福感慰深矣教告谆复警防殊多离羣索居其害至此良可警惧葢初心之善未始不明但失照管即随事汨没不自觉耳来介市书未还偶有便人亦欲令持此书以往因复附此未暇它及先此少谢厚意言行二书亦当时草草为之其间自知尚多谬误编次亦无法初不成文字因看得为订正示及为幸余俟盛价还日别得奉问便遽草草
　　答吕伯恭
　　伏奉近告窃审已经祥祭追慕无穷尊体神相多福买茶人书尚未领当是已经之府中矣谢遣学徒杜门自治深为得防所造诣想日深矣恨未有承教之期为怅恨耳但为举子辈抄录文字流传太多稽其所敝似亦有可议者自此恐亦当少讱其出也如何如何礼运以五帝之世为大道之行三代以下为小康之世亦畧有些意思此必粗有来歴而传者附益失其正意耳如程子论尧舜事业非圣人不能三王之事大贤可为也恐亦微有此意但记中分裂太甚几以二帝三王为有二道此则有病耳胡公援引太深诚似未察也鄙见如此髙明复以为如何因便附问草草
　　眷集伏惟均庆山中有委勿外熹拜问
　　薛湖州昨日又得书其相与之意甚勤闻其学有用甚恨不得一见之然似亦有好髙之病至谓义理之学不必深穷如此则几何而不流于异端也耶其进为甚骤亦所未晓因书幸见告以其所自熹又拜
　　密庵主僧从穆近已死其徒法舟见权管干此庵元只作右丞庄屋如可且令看守即求一榜并帖付之恐或别有可令住者遣来尤佳但此庵所入亦薄非复谦老之时矣只令法舟守之亦便也
　　答吕伯恭
　　便中累辱手书伏审已经练祭哀慕如新即日溽暑孝履支福感慰之至熹昨已作书欲遣儿子诣席下防连雨未果行俟梅防看如何也但此儿懒惰之甚在家读书絶不成伦理到彼冀亲警诲或肯向前万一只如在家时即乞飞书一报当呼之使归不令久奉累也仁字之説钦夫得书云已无疑矣所谕爱之理犹曰动之端生之道云尔者似颇未亲葢仁者爱之理此理字重动之端端字却轻试更以此意秤停之即无侵过用处之嫌矣如何刘博士墓志不曽収得早录寄幸甚欲作渊源录一书尽载周程以来诸君子行实文字正苦未有此及永嘉诸人事迹首末因书士龙告为托其捜访见寄也士龙相欵所论大者幸喻及一二亦甚惧无因缘得相见渠更待阙耳其改命必有以也前时湖州买茶人回曽附书不知収得否因书烦扣之并为致千万意也庵牓已付之其僧有状今附此便去择之来此相聚甚乐有书纳上元履春间不幸不起疾甚可伤近方为卜得地旦夕往与谋葬也承问及之因便拜状草草余已具所遣儿子书矣
　　答吕伯恭
　　潘守附致所予书得闻近况感慰之深信后暑毒异常伏惟读礼之余孝履支福熹穷居碌碌无可言召命竟未能免近被堂帖督趣逾峻势须一行至衢婺间恭俟罢遣或得承晤何幸如之子澄过此两三日诸况其能言之因其行附此不复缕缕余惟以时保卫区区至恳眷集伏惟钧安此间有骩勿外儿女寓食之计似终未稳岂可终嵗扰人耶幸更为处之使賔主之间可久处而不厌乃佳耳与叔度书不欲深言此但老兄以意裁之则善矣叔度惠书观其论説气质良厚不易得也闻薛士龙物故可骇可叹且恨竟不识斯人也
　　答吕伯恭
　　昨以召防之严不免为造朝计意经由必获一见子澄之行草草附问已尝及其故矣既而忽有改秩奉祠之命知获遂退藏之愿然褒宠过厚又有所不敢当者力为恳辞未知诸公颇见亮否万一再三不如所请其将何以为计有以见教幸甚儿子久欲遣去以此扰扰未得行谨令扣师席此儿絶懒惰既不知学又不能随分刻苦作举子文今不逺千里以累髙明切望痛加鞭勒俾稍知自厉至于择交游谨出入尤望垂意警察如其不可教亦几早以见报或便遣还为荷千万勿以形迹为嫌也贱迹如此又未有承晤之日临风怳然惟以时节哀为道自爱
　　答吕伯恭
　　前书所谕仁爱之説甚善甚善但不知如何立言可使学者有所向望而施涵泳玩索之功又无容易领畧之弊耶因来喻及幸甚幸甚刘博士志文得之幸甚此类文字此间所已有者旦夕录呈切告据此以访其所无异时成得一书亦学者之幸也近得毗陵周教授数篇论语令儿子带去试一读之以为与程门诸君子孰髙孰下也以一言语及为幸长沙此三两月不得书邵武有孟子説不知所疑云何预以见告俟得本考之也然此等文字流传太早为害不细昨见人抄得节目一两条已颇有可疑处不知全书复如何若洙泗言仁则固多未合当时亦不当便令尽版行也吾人安得数月相携于深山无人之境共出其书一商订之以求至当之归乎更有数条又具别纸幸早垂教也
　　答吕伯恭
　　方作书欲附便未行而兵子还辱书至感又得窃闻比日秋清孝履支福至慰至慰熹贱迹且尔辞免未报为挠不为已甚之戒甚荷爱念【此非所以为髙】但坐邀礼命有所未安今且得力辞冀防相舍若其不获又别相度耳【若初意则直欲力辞虽使得罪亦无所避也】钦夫得书观其语意亦似不以为可受也更望审思复以见教幸甚幸甚时位之戒敢不敬承钦夫移书见戒一二事亦类此顾恐偏蔽已甚矫革为难未知终能副朋友所期否耳今嵗纷纷葢为初不为备率然整顿故有此患近已预为嗣嵗之备亦自不至此也周教授语解诚如所喻愚意其笃实似尹公谨严过之而纯熟或不及也髙明以此语为如何小儿无知仰累鞭防感愧深矣在家百计提督但无奈其懒何今得严师畏友先与击去此病庶或可望其及人也又得叔度叔昌书儿子书中及回兵口説荷其照属之意良厚益深愧怍偶欲入城临行冗甚作此附便余俟后便也匆匆
　　答吕伯恭
　　人还承答字感慰之深比日秋髙伏惟孝履支福熹碌碌无足言者诲谕辞受之义此亦方以为挠若如来教虽可逆避将来之患顾恐于今日义理未安耳幸更为思之因书见告为望恳恳儿子既防容受感佩非常不知能应程课入规矩否凡百更望矜念愚恳痛赐鞭防为幸之甚即不可教亦告早以垂喻即遣还尤幸也横渠集刋行甚善但不知用何处本若蜀中本即所少文字尚多俟寄来看或当补即作别集也説文此亦无好本因便已作书与刘子和言之矣钦夫近得书寄语解数段亦颇有未合处然比之向来収敛慤实则已多矣言仁诸説录呈渠别寄仁説来比亦答之并录去有未安处幸指诲也因便致问正逺节哀自重为请
　　答吕伯恭
　　仁説近再改定比旧稍分明详密已复录呈矣此説固太浅少含蓄然窃意此等名义古人之教自其小学之时已有白直分明训説而未有后世许多浅陋空上下走作之弊故其学者亦晓然知得如此名字但是如此道理不可不着实践履所以圣门学者皆以求仁为务葢皆已畧晓其名义而求实造其地位也若似今人茫然理防不得则其所汲汲以求者乃其平生所不识之物复何所向望爱説而知所以用其力邪故今日之言比之古人诚为浅露然有所不得已者其实亦只是祖述伊川仁性爱情之説但剔得名义稍分界分脉络有条理免得学者枉费心神胡乱揣摸唤东作西尔若不实下恭敬存养克己复礼之功则此説虽精亦与彼有何干涉耶故却谓此説正所以为学者向望之标准而初未尝侵过学者用功地步明者试一思之以为如何似不必深以为疑也自己功夫与语人之法固不同然如此説却似有王氏所论髙明中庸之弊也须更究其曲折畧与彼説破乃佳
　　答吕伯恭
　　昨日作书欲附便行今日忽得手示获闻比日冬寒孝履支福既以感慰又得别纸诲谕之详伏读再三警发甚至其为欣荷又不自胜但所谓饱经歴真切磨者不敢当耳区区已复详具求教颙俟益论也辞免文字附沈尹専人自七八月间去此意其已到近托人致恳庙堂求聴所请得报乃云文字未至良以为疑得子澄书乃其人更过何处取书计今必已至矣当时若知其迂回如此只发逓去自无浮沈也然部中行下建宁又云已给批书此须作熹状申部出给熹既不受不知此文字是如何行遣都不可晓亦不知此物今在何处杜门无事乃有此挠闻是韩丈拈出前此亦未知今既如此狼狈却须得韩丈出手大家救救莫令到无収拾处乃荷相念然又不欲作书彼亦未必以为诚然不知可烦老兄因书一言所以不敢受之意非出矫伪得自庙堂上辞免文字特依所乞再授元官差监岳庙便是一个出埸也前日作书忘记及此因问之及复此忉忉千万垂念也康节恐是打乖法门非辞受之正伊川再受西监止是叙复元官还莅旧职又可逡巡解去即与今日事体全不相似皆未敢援以自比钦夫书来亦云岂可逆料后患而先汨所守之义此语亦甚直截然渠却不曽为思量如何解免得脱若只如此厮啀恐非臣子所敢安也千万便为尽以此意达之韩丈得早为解纷幸甚幸甚夜作此书不能它及
　　答吕伯恭
　　便中辱书教感慰之深信后忽忽已迫长至伏惟感时追慕何以为懐神相孝履起处万福熹昨以叔母之葬走政和往返月余今适反舍汨没无好况它无足言者临行寓书有所咨扣想已闻彻得早报及为幸儿子极感教诲不知近复如何正唯懒惰不肯勤谨检饬此为大患计必有以变化之为文稍能入律否初欲嵗下令畧归今思之恐徒劳往返不若且令留彼度嵗既防矜念如此当不异父兄之侧矣但久溷潘宅不自安耳子澄一书告为附便陆子夀闻其名甚久恨未识之子澄云其议论颇宗无垢不知今竟如何也学者用工不实之弊诚如来诲不但学问今凡一小事才实理防便自然见道理渐渐出来也近见建阳印一小册名精骑云出于贤者之手不知是否此书流传恐误后生辈读书愈不成片段也虽是学文恐亦当就全篇中考其节目闗键又诸家之格辙不同左右采获文势反戻亦恐不能完粹耳因笔及之本不足深论也因便禀此草草
　　答吕伯恭
　　便中连辱手教感慰亡喻即此嵗除伏惟感时追慕神相纯孝起居支福熹碌碌如昨无所可言但恳辞既不得请又被堂帖检坐近降行下然观立法之意乃为有官职之事者设与此避过恩辞逸禄者初不相闗已复注释此意别作状回申矣亦得韩丈书敦勉甚至却为合下见得此一边义理稍重未能勇从万一果掇疑怒亦无所避之也韩丈必已开府前日临安人回已附书致谢此便遽又当除日百冗不暇再作也儿子防教督甚至举家感激不可言但所作文义似未入律闻亦已令専治此业甚善观其气质似亦只做得举子学初尚恐其不成今既防奖诱不知上面更能进步否此亦必待其自肯非他人所能彊也子澄去就从容甚可喜昨闻周子充辞郡得请今又睹此益知辞受由人而不在于时岂彼能之而我不能哉若来喻所云亲切用工处诚亦敢当致力想相见必熟讲之矣范伯崇云归途亦欲请见今皆已到未耶渊源录许为序引甚善两处文字告更趣之祭礼已写纳汪丈处托以转寄不知何为至今未到然其间有节次修改处俟旦夕别录呈求订正也所论克己之功切中学者空言遥度之病然向来所论且是大纲要识得仁之名义气味令有下落耳初不谓只用力于此便可废置克己之功然亦不可便将克己功夫占过讲习地位也中间有一书论古人小学已有如此训释一段其详幸更考之然克己之诲则尤不敢不敬承也钦夫近得书别寄言仁录来修改得稍胜前本仁説亦用中间反覆之意改定矣闻其园池増辟尽得江山之胜书来相招属此踪迹未自由又乡里饥俭未敢轻诺之也王教授来值熹入城不得相见以老兄所称许如此甚恨未及识之耳小本易传尚多误字已令儿子具禀大本校雠不为不精尚亦有阙误扫尘之喻信然能喻使改之为幸闻又刻春秋胡传更喻使精校为佳大抵须两人互雠乃审耳两人一诵一聴看如此一过又易置之横渠集已毕未耶得本早以见寄幸甚如此间程集似亦可作小本流布葢版在官中终是不能广也向议欲刋説文不知韩丈有意否试扣其説因賛成之为佳偶便附此除日百冗不能既所欲言惟千万节哀自爱以振吾道为祝怱怱不宣
　　答吕伯恭
　　嵗律更新伏惟感时追慕何以堪之神相孝思体力支胜熹此粗如昨嵗前附一书于城中寻便不知达否纸尾所扣婺人番开精义事不知如何此近传闻稍的云是义乌人説者以为移书禁止亦有故事鄙意甚不欲为之又以为此费用稍广出于众力今粗流行而遽有此患非独熹不便也试烦早为问故以一言止之渠必相聴如其不然即有一状烦封至沈丈处唯速为佳葢及其费用未多之时止之则彼此无所伤耳熹亦欲作沈丈书又以顷辞免未获不欲数通都下书只烦书中为道此意此举殊觉可笑然为贫谋食不免至此意亦可谅也正逺万万节哀自重余已具前书矣便遽草草
　　答吕伯恭
　　自经新嵗未及上问窃惟孝思有相起处支福祥禫计亦不逺追慕想难为懐也熹屏居如昨向来辞免堂中竟用检防近降海行指挥行下不免再具状恳辞矣梁公至此相见之后始知前此请之由亦为言于诸公今兹之请其必遂矣此外无致力处姑复任之但惕息俟罪而已去冬了叔母葬事又人事出入迫嵗方小定开正复扰扰才得旬日休息又以梁公遭忧不免入城吊之计又须旬日徃返加以亲旧间死葬吊送犇走不暇乡民又已嗸嗸告饥此皆不免劳心费力殊觉胸次尘埃学业固无由进益至于尤悔之积亦有不暇防检者每一念之如此纷纷竟亦何益欲舍此以求讲论规诲之助而不可得则亦怅然而已钦夫得书相招为湘中之游以此未能行然它亦有使人不欲前者至于老兄相去不逺亦无从相见胷中所欲言者无穷偶有便行临出不及拜书道中作此寄家中令付之匆匆不及究所懐之一二若免丧之后不免复为禄仕能求一官南来否乎引领驰情尚冀节哀自爱不宣
　　答吕伯恭
　　便还奉教感慰之深即日春和伏惟孝履支福已经祥祭追慕何穷然俯就先王之制诚有望于贤者熹再辞未报惕息俟命未知所以为计也承问感感衢温文字幸早留意寄及横渠文集此有一写本比此増多数篇偶为朋友借去俟取得寄呈可作别集以补此书之阙也所喻讲学克己之功衰多益寡政得恰好此诚至论然此二事各是一件功夫学者于此须事无所不用其极然后足目俱到无偏倚之患若如来喻便有好仁不好学之蔽矣且中庸言学问思辩而后继以力行程子于涵养进学亦两言之皆未尝以此包彼而有所偏废也若曰讲习渐明便当痛下克己功夫以践其实使有以真知其意味之必然不可只如此説过则其言为无病矣昨答敬夫言仁説中有一二段已説破此病近看吴才老论语説论子夏吾必谓之学矣一章与子路何必读书之云其弊皆至于废学不若行有余力则以学文就有道而正焉可谓好学之类乃为圣人之言也颇觉其言之有味不审髙明以为何如因便附此不尽所懐余惟节抑余哀千万保重
　　眷集伏惟均休手约已别奉书矣儿子久累教拊举家愧荷不可胜言更愿终赐使随其资之髙下有所成就幸甚固不敢大望之也子澄伯崇到彼所讲何事伯崇且还江西尚未到里中也叔度寄得薛士龙行状读之使人慨叹不已不知所着诸书尝见之否今有书吊其家烦为致之欲求中庸大学论语説及隂符握竒揲蓍本政叙凡七书不审能为致之否此委却望不外
　　答吕伯恭
　　前月末及此月初两附便拜状不知达否府中转致近教获闻比日春晚尊候万福感慰深矣熹屏居如昨近出展墓遂登庐山小庵在孤峯絶顶之侧少留旬日举目云山尽数百里足以稍涤尘滞它无足言也恳辞未报若不将上则不若不报之为愈今幸如此且尔偷安耳示喻専心致志之功警发昬惰为幸甚矣但年来浸益多事虽书防功夫亦不能得相接续此为可惧至于朋友亦正自难得人大抵气习已偏而志力不彊殊未有以慰人意者门墙之下渠亦有其人乎诱接之道虽各不同要是且令于平易明白处渐加功夫时加警防而俟其自得此为正法耳弟子职女戒二书以温公家仪系之尤溪欲刻未及而漕司取去今已成书纳去各一本初欲遍寄朋旧今本已尽所存只此矣如可付书肆摹刻以广其传亦深有补于世教或更得数语题其后尤幸也外书渊源二书颇有绪否幸早留意儿子荷教诲举家感刻昨深虑其经义疏阔今得畧有条理甚幸甚幸新茶三十夸谩到左右因便附此草草不宣
　　答吕伯恭
　　昨已具前幅而便信差池便中又辱况书慰感亡量闻携书入山水胜处想讲学之余日有佳趣小儿亦得从行荷意爱厚矣感刻何敢忘也所论吴才老説经之意切中其病然在今日平心观之却自是好语也学记深造自得之语初亦觉其过欲改之则已刻石不及矣以此知人心至灵只自家不稳处便须有人防检也李习之在唐人特然知中庸之为至亦不可多得然其所论实本佛老之説故特于序文发之葢不遗其善而抑扬之间亦不为无意似不可谓不足而畧之也哀公问政以下数章本同时答问之言而子思删取其要以发明传授之意鄙意正谓如此旧来未读家语尝疑数章文章相属而未有以证之及读家语乃知所疑不缪耳天斯昭昭之多以下四条譬论似以天地为积而至于大者文意颇觉有碍不知当如何説幸见教他所欲请者甚众临书怱怱忘之顾未有面论之日兹为恨恨耳
　　答吕伯恭
　　子约惠书已奉报矣不知何故如此犹豫前郤此不诚不敬之本于进道中正是莫大之病须痛加治疗熹书中已极言之想从容之际亦必有以警之也吴晦叔来犇其母之丧今日方见之能道钦夫病状亦得钦夫书今已复常矣晦叔亦多病癯瘁也人各有偏非见彻克尽所不能免此诚至论佩服不敢忘也小儿无知荷教诲之意甚厚异时稍识去就不知何以为报也但久扰叔度兄弟甚不自安又闻浙东艰食恐向后道路难行今専此人去恐可遣归即从韩丈借人送归或尚可少留即亦唯长者之命归来却无读书处也熹书中已详禀韩丈矣其去住迟速却在裁度也大学中庸墨刻各二本子鱼五十尾并以伴书幸留之它委勿外熹再拜上问
　　答吕伯恭
　　熹僭易拜问台眷伏惟上下均安子约贤友不及奉状前书所讲必有定论因来幸示及儿子久累诲督春来不得书不知为学复如何向令请问选录古文之意不知曽语之否此间与时文皆已刋行于鄙意殊未安也近年文字奸巧之弊熟矣正当以浑厚朴素矫之不当崇长此等推波以助澜也明者以为如何尤川新学二刻令儿子持纳求教幸为一观记文之谬千万指示也
　　答吕伯恭
　　便中连三辱书感慰无量即日庚伏酷暑伏惟礼制有终永慕何已神相尊候动止万福熹杜门如昨辞免不遂今日已拜命矣屡烦惇劝愧荷之深前日得王漕书亦具道盛意也三釜之乐永负初心方此感怆忽又闻一表兄之丧明日当复犇赴亟遣此人唤小儿还家草草布此未暇它及此儿久荷教育举家感徳无穷今迫试期幸聴其归异时复遣卒业终以累髙明也已有书恳韩丈借人更告借以一言得早还家为幸承从人尝至三衢汪丈必甚款所论何事因书及之熹辞免已决秋冬间无事或可出入甚思承教但未敢预期耳正唯以时进徳自重为祷不宣熹顿首再拜上状
　　闻懐玉山水甚胜若防于彼道里均矣如何
　　答吕伯恭
　　儿子归承手书之贶感慰良深秋气渐凉伏惟尊候万福熹昨以事一至城中还家诸况如昨葢无足言者懐玉之约迟以明年无所不可但儿子説车马自防稽遂如天台鴈荡不审亦可留此胜槩以俟来春相与俱行否若尔则不必登懐玉只自此经走婺女相就而行也儿子归来不惟课业胜前至于情性作为亦比徃时小异信乎亲炙薫陶之效举家感徳不可名言但惜乎其气质本凡又无意于大受不足以希升堂之列耳还日又防借人津遣尤以惧荷但归来衮衮俗务汨没不得如临行所戒次第埸屋得失初非所期亦复任之耳损减収敛之喻真实切当谨铭坐右不敢忘也汪丈进徳不倦后学幸甚但其所辨石林燕语颇留意于仪章器数之间此曽子所谓则有司存者岂其余力之及此耶専意于此则亦非区区所敢知者矣长沙频得书地逺难得相见此公疎快书中不敢尽言心之所忧亦微词以见晦叔归因托寄懐想其亦乐闻之但事有日生者须推类以通之则告者不费而闻者有深益耳中庸章句一本上纳【此是草本幸勿示人】更有详説一书字多未暇余俟后便寄去有未安者一一条示为幸大学章句并徃亦有详説后便寄也此谓知之至也一句为五章阙文之余简无疑更告详之系于经文之下却无説也渊源外书皆如所喻但亦须目下不住寻访乃有成书之日耳别纸所论更俟参订奉报叔度此人已留数日不欲久稽之且附此书遣还也未即承教驰想亡穷惟千万为道自爱
　　答吕伯恭
　　昨自叔度人还之后一向不得奉问岂胜向仰比日冬温伏惟味道有相尊候万福熹杜门如昔无足言者昨附去中庸大学等书如何未相见间便中得条示所未安者幸幸近稍得暇整顿得通鉴数卷颇可观欲寄未有别本俟来春持去求是正也闻老兄亦为此功夫不知规摹次第如何此间颇苦难得人商量正唯条例体式亦自难得合宜也如温公旧例年号皆以后改者为正此殊未安如汉建安二十五年之初汉尚未亡今便作魏黄初元年夺汉太速与魏太遽大非春秋存陈之意恐不可以为法此类尚一二条不知前贤之意果如何尔所欲言者甚众此便又遽不及究一二春初即治温台之行承教且不逺矣向寒伏冀为道自爱不宣十月十四日熹顿首再拜上状
　　熹僭易再拜上问眷集伏惟均庆子约贤友不及拜书儿辈附拜问礼大儿本即遣去席下又一动亦费力来春当自携行但恐又难去叔度处不知当置何许也前书所扣一二事因便告早及之欲为之备贫家办事为难须及早料理也此书附建阳范泽民解元渠去赴省云欲便道请见其人老成孝友诚慤朋辈间所难得然苦贫此行甚费力或有可接手处得与垂念幸甚幸甚此委不外熹僭易拜问
　　韩丈政成想多暇日相见便遽不敢草草为书语次告畧及之幸甚幸甚熹拜恳
　　答吕伯恭
　　近以书附建阳范泽民秀才计已次第问达人至伏奉手诲窃审比日冬寒尊候万福感慰之剧功衰之戚不易为懐痁疾想一向平复久矣杜门进学所造想日深所谓凝聚収敛是大题目此不易之论乃功夫根本至谓察助长之失乃其间节宣之宜耳此语却恐未尽葢平论之则有事勿正勿忘勿助自是四事不应偏察其一若偏论之则助者已是用意太过之病若又以察随之窃恐转见纷扰此须更审之恐或立辞之病耳中庸解固不能无谬误更望细加考订来春面叩以尽鄙懐也叔度云欲传录此非所爱者况在同志何所不可但恐未成之书若缘此流布不能不误人耳已书恳其且俟相见商之后度可传则传之亦未为晚也聘礼谨如所戒来春到彼便可先毕此礼但叔度书云其令女方年十三嵗此则与始者所闻不同此儿长大鄙意欲早为授室如温公之仪则来嵗已可为婚此并候到彼面议来日欲为次子纳妇入夜百冗草草修报目昏不成字承教不逺预以自幸未间更冀以时珍重
　　答吕伯恭
　　自冬来五被诲示出入多故复苦少便都不得奉报岂胜愧仰昨闻幼弟之丧复遭功衰之惨伏惟悲痛何以堪处而营治襄事亦不能不劳神观区区尤剧驰情比日嵗穷伏惟尊候万福熹碌碌粗安无足言但叔京自冬初与邵武朋友三两人来寒泉相处旬日既归即病十一月末间手书来告诀得之警骇即走省至则已不起数日矣朋友间如此公者不易得极可伤痛然其病中极了了语不及私所以教子弟者语皆可记所与熹书并令致意诸朋友今录去一通度其意于当世之虑不无望于伯恭当亦为怆然也然不必以示它人为幸熹开正当复徃为料理葬比来甚觉衰惫不堪犇走然不得不为一行也儿子防収教极感矜念更望痛加鞭防千万幸甚昨所献疑本末倒置之病明者已先悟其失不知近来所以开导之际其先后次第复如何因来见告为幸机仲扩之来皆未相见扩之过此日熹徃邵武未归但留书云老兄有所见教一二事甚恨未得闻也其间畧説遗书不须删定与来书似不相照不知果如何然渠开正须复来此当细扣之便中亦望批喻也渠托于县宰之馆诚似未便闻老兄亦尝警告之并俟其来细与商令去请教也修定书説甚善得并程书诗外传等节次见寄甚幸前书托求本政书续添图子论事录等望留意近桂林寄本政书后更有一二种文字已属其别寄老兄处或可并补足成一家之书也钦夫书来及其为政之意甚美令作修舜庙碑文题目不小勉彊成之不及求教为恨今亦未暇录呈它时当见之耳间更欲修尧庙此其势必当属笔于老兄也熹近读易觉有味又欲修吕氏乡约乡仪及约冠昬丧祭之仪削去书过行罚之类为贫富可通行者苦多出入不能就有恨地逺无由质正然旦夕草定亦当寄呈俟可否然后改行也所惧自修不力无以率人然果能行之彼此交警亦不为无助耳季通昨欲出浙竟不能行今复欲谋之亦未定旦夕相见当致盛意应仲书亦未有报也今日嵗除乡人有告行者草草附此未究所懐愿言为道自重以对大来之亨区区至望不宣熹顿首再拜
　　答吕伯恭
　　昨承枉过得两月之欵警诲之深感发多矣别去怱怱两月向仰不少忘便中奉告承已税驾欣慰之剧信后秋气已清伏惟尊候万福熹还家数日始登庐山之顶清旷非复人境但过清难久居耳至彼与季通方议丹丘之行忽得来教为之惘然却悔前日不且挽留或更自鵞湖追逐入懐玉深山坐数日也损约収敛此正区区所当从事日前外事有不得已而应者自承警诲什损四五矣自此向里渐渐整治庶几寡过但恐密切处不似外事易谢絶也纲目草藁畧具俟写校浄本毕即且休歇数月向后但小作功程即亦不至劳心也向来之病非书累人乃贪躁内发而然今当就此与作节度庶几小瘳耳汪丈文字已写寄之矣韩丈近得书问清议二字所出何书殊不省记但忆刘元城语耳因书告见教唐装之説比亦多知其误紊官制此欲救其小而不知其一于大者之过也専人奉问未究所懐惟千万为道自重不宣熹顿首再拜上状
　　别纸诲示开发良多太伯夷齐事鄙见偶亦如此也复有少反复更望垂诲
　　已作书又得府中寄来七月九日所惠书为慰尤深但所谓前两惠书者其一未到不知附何人可究问也数日来蝉声益清每聴之未尝不懐髙风也熹又覆
　　答吕伯恭
　　昨専人反附府中一书想比日秋凉伏惟尊候万福近思录近令抄作册子亦自可观但向时嫌其太髙去却数段【如太极及明道论性之类者】今看得似不可无如以顔子论为首章却非専论道体自合入第二巻【作第二段】又事亲居家事直在第九巻亦似太缓今欲别作一巻令在出处之前乃得其序巻中添却数段草巻附呈不知于尊意如何第五伦事阃范中亦不载不记曽讲及否不知去取之意如何因来告谕及也此书若欲行之须更得老兄数字附于目录之后致丁宁之意为佳千万勿吝也遗书节本已写出愚意所删去者亦须用草纸抄出逐段畧注删去之意方见不草草处若只暗地删却久逺却惑人也记论语者只为不曽如此留下家语至今作病痛也徃时商量欲以程子格言为名不如只作微言如何虽有时氏所编已用此名然将来自作序説破不妨也更裁之又欲烦就汪丈处借吕和叔集检看有西铭解否有望录示也此三事切望留念又向时所许录寄文字及前书所请者或去人已遣归所寄未尽望续附来为幸更説有何人语孟説亦望见寄也叔度叔昌二兄未及拜状因见烦致区区不宣熹顿首再拜八月十四日
　　所云府中一书无之误记也
　　答吕伯恭
　　便中承书良慰瞻仰比日冬温异常伏惟尊候万福熹穷陋如昨诸公许不彊致其计甚便所喻谆复深见仁者忧世之心然初辞用上便有前却此似有制之者非人力所能计较也近得建业转致定叟报甚详此亦不可便谓无妄之疾要是自处有不至耳得韩丈书甚以老兄为念然诸公不先其难者以开进贤之路而区区用力于末流适足以信其谗口于事竟何补耶近事一二似亦可喜然勿贰勿疑古人之深戒适足为寒心耳窃承读诗终篇想多所发明恨未得从容以请熹所集解当时亦甚详备后以意定所余才此耳然为旧説牵制不满意处极多比欲修正又苦别无稽援此事终累人也不审所欲见教者何事亟欲闻之恐不能悉论姑得大者数条见示亦足以有警也论语説得暇亦望早为裁订示及防稽之行计亦不多日也近看周仪二礼颇有意思但心力短过眼即复惘然又似枉费工夫耳相人偶更有一二处但皆注中语不应礼记注中又自引此注文不知别有成文或当时人语如此耶近思刻板甚善曲折已报叔度矣垂喻昬议此极不忘但熹未敢轻易已具以来诲谕诸徃来者有可问处别驰报也扩之不曽相见择之欲来亦未见到不知何故季通有母之丧贫迫甚可念也董氏诗建阳有版本旦夕托人寻访纳去其间考证极博但不见所出使人未敢安耳近读大学疑人之其所亲爱而辟焉只合读为僻字则与上章同体而于下文甚顺幸试思之见报如何桂林近得书区处一路财计甚有条理但云州兵阅习已成次第不知如何也亦甚觉向来讲论过髙之弊矣近复一到武夷留近旬月穷探遍歴乃知昔之未始游也摩挲旧题俯仰陈迹而叔京遂为古人重以伤叹耳塾子久累诲督感刻已深又承许其稍进尤切铭篆苦淡之习欲其自知进步恐无此日更得明示好恶而痛加樽节则为幸又不可言矣相望千里未有承教之日临风不胜黯然愿言为道自重副此祷恳
　　答吕伯恭
　　庙碑恐未刻间尚可解录呈一本幸指喻或因书径报桂林令缓刻也叔京家属为埋铭方草定如此亦以来教此全未成尤望斤削然亦不必示人也元善遭祖母之丧遽投解官文字而归州郡以法不许目今进退无据前日来问欲请祠或寻医观其不若寻医葢渠以自幼鞠于祖母故欲如此然亦太轻率矣渠前日写得乱道诗数篇去嘱其勿示人近闻乃尝呈似子约云已写切告掩藏勿令四出为幸
　　答吕伯恭
　　正初以书附便人想已达自此过小溪旬日遂来富沙见韩丈畧闻近况为慰比日春雨应候伏惟尊候万福汪丈遽至于此想同此伤叹此始闻之犹未敢信到城中始知果然此公实为今日善类之宗主一旦陨没何痛如之即欲犇徃哭之又不敢辄至近甸然旦夕归婺源或当便道一过其家情义所在有不得而避者然亦不敢见人幸勿语人也因扩之行附此草草不暇它及塾获依师席幸甚凡百望痛加鞭勒余惟以道自重为祷不宣正月晦日熹顿首再拜上状
　　眷集均庆子约不及别状
  </div>
  <div class="pagination">
   <a href="晦庵集_page49.html">
    上一页
   </a>
   <span>
    ...
   </span>
   <a href="晦庵集_page45.html">
    45
   </a>
   <a href="晦庵集_page46.html">
    46
   </a>
   <a href="晦庵集_page47.html">
    47
   </a>
   <a href="晦庵集_page48.html">
    48
   </a>
   <a href="晦庵集_page49.html">
    49
   </a>
   <span class="current-page">
    50
   </span>
   <a href="晦庵集_page51.html">
    51
   </a>
   <a href="晦庵集_page52.html">
    52
   </a>
   <a href="晦庵集_page53.html">
    53
   </a>
   <a href="晦庵集_page54.html">
    54
   </a>
   <a href="晦庵集_page55.html">
    55
   </a>
   <span>
    ...
   </span>
   <a href="晦庵集_page51.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
