<!DOCTYPE html>
<html>
<head>
    <meta charset="UTF-8">
    <title>曹子建文集 - 第 1 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>曹子建文集 - 第 1 页/共 15 页</h1>
    <div class="content">
《登台赋》
    从明后而嬉游兮，登层台以娱情。见太府之广开兮，观圣德之所营。建高(门)[殿]之嵯峨兮，浮双关乎太清。立中天之华观兮，连飞阁乎西城。临漳水之长流兮，望园果之滋荣。仰春风之和穆兮，听百鸟之悲鸣。天(云)(功)(垣)(坦)其既立兮，家愿得而获逞。扬仁化于宇内兮，尽肃恭于上京。虽桓文之为盛兮，岂足方乎圣明。休矣美矣！惠泽远扬。翼佐。[我]皇家兮，宁彼四方。同天地之矩量兮，齐日月之辉光。永贵尊而无极兮，等年寿于东王。


《节游赋》 
    览宫宇之显丽，实大人之攸居。建三台于前处，飘飞陛以凌虚。连云阁以远径，营观榭于城隅。亢高轩以回眺，缘云霓而结疏。仰西岳之松岑，临漳滏之清渠。观靡靡而无终，何渺渺而难殊。亮灵后之所处，非吾人之所庐。于是仲春之月，百卉丛生，萋萋蔼蔼，翠叶朱茎；竹林青葱，珍果含荣。凯风发而时鸟欢，微波动而水虫鸣。感气运之和顺，乐时泽之有成。遂乃浮素盖，御骅骝，命友生，携同俦，诵风人之所叹，遂驾言而出游。步北园而驰骛，庶翱翔以解忧。望淇池之滉瀁，遂降集乎轻舟。浮沉蚁于金罍，行觞爵于好（亻丸）。丝竹发而响厉，悲风激于中流。且容与以尽观，聊永日而志愁。嗟羲和之奋迅，怨曜灵之无光。念人生之不永，若春日之微霜。谅遗名之可纪，信天命之无常。愈志荡以淫游，非经国之大纲。能曲宴而旋服，遂言归乎旧房。


《临观赋》 
    登高墉兮望四泽，临长流兮送远客。春风畅兮气通灵，草含于兮木交茎。丘陵崛兮柏青，南园薆兮果载荣。乐时物之逸豫，悲予志之长违。叹《东山》之溯勤，歌《式微》以咏归。进无路以效公，退无隐以营私。俯无鳞以游遁，仰无翼以翻飞。


《游观赋》 
    静闲居而无事，将游目以自娱。登北观而启路，涉云际之飞除。从熊罴之武士，荷长戟而先驱。罢若云归，会如雾聚。车不及回，尘不获举。奋袂成风，浑汗如雨。


《东征赋》 
    建安十九年，王师东征吴寇，余典禁兵，卫宫省。然神武一举，东夷必克。想见振旅之盛，故作赋一篇。登城隅之飞观兮，望六师之所营。幡旗转而心异兮，舟揖动而伤情。顾身微而任显兮，愧任重而命轻。嗟我愁其何为兮，心遥思而悬旌。师旅凭皇穹之灵佑兮，亮元勋之必举。挥朱旗以东指兮，横大江而莫御。循戈橹于清流兮，汜云梯而容与。禽元帅于中舟兮，振灵威于东野。
  

《籍田赋》
    营畴万亩，厥田上上。奇柳夹路，名果被园。司农实掌，是谓公田。


《述行赋》 
    寻曲路之南隅，观秦政之骊坟。哀黔首之罹毒，酷始皇之为君。濯余身于秦井，伟汤祷之若焚。 [恨西夏之不纲]


《感节赋》 
    携友生而游观，尽宾主之所求。登高墉以永望，冀消日以忘忧。欣阳春之潜润，乐时泽之惠休。望候雁之翔集，想玄鸟之来游。嗟征夫之长勤，虽外逸而怀愁。惧天河之一回，没我身乎长流。岂吾乡之足顾，恋祖宗之灵丘。唯人生之忽过，若凿石之未耀。慕牛山之哀泣，惧平仲之我笑。折若华之翳日，庶朱光之常照。愿寄躯于飞蓬，乘阳风而远飘。亮吾志之不从，乃拊心以叹息。青云郁其西翔，飞鸟翩而上匿。欲纵体而从之，哀余身之无翼。大风隐其四起，扬黄尘之冥冥。鸟兽惊以求群，草木纷其扬英。见游鱼之涔灂，感流波之悲声。内纡曲而潜结，心怛惕以中惊。匪荣德之累身，恐年命之早零。慕归全之明义，庶不忝其所生。
     [商风入帷]


《娱宾赋》 
    [感夏日之炎景兮，游曲观之清凉]。遂衎宾而高会兮，丹帏晔以四张。办中厨之丰膳兮，作齐郑之妍倡。文人骋其妙说兮，飞轻翰而成章。谈在昔之清风兮，总贤圣之纪纲。欣公子之高义兮，德芬芳其若兰。扬仁恩于白屋兮，逾周公之弃餐。听仁风以忘忧兮，美酒清而肴甘。


《潜志赋》 
    潜大道以游志，希往昔之遐烈。矫贞亮以作矢，当苑囿以呈艺。驱仁义以为禽，必忠信而后发。退隐身以灭迹，进出世而取容。且摧刚而和谋，接虔肃以静恭。亮知荣而守辱，匪徇天以为通。
  

《玄畅赋》
    夫富者非财也，贵者非宝也。或有轻爵禄而重荣声者，或有反性命而徇功名者。是以孔、老异情，杨、墨殊义。聊作斯赋，名曰玄畅。[庶以司马相如为《上林赋》，控引天地古今，陶神知机，擒理表微……]夫何希世之大人，罄天壤而作皇。该仁圣之上义，据神位以统方。补五帝之漏阙，缀三代之维纲。[口口口口口口，絙日际而来王。]侥余生之幸禄，遘九二之嘉祥。上同契于稷卨，降合颖于伊望。思荐宝以继佩，怨和璞之始镌。思黄钟以协律，怨伶夔之不存。嗟所图之莫合，怅蕴结而延伫。希鹏举以抟天，蹶青云而奋羽。舍余驷而改驾，任中才之展御。望前轨而致策，顾后乘而安驱。匪逞迈之短修，取全贞而保素。弘道德以为宇，筑无怨以作藩。播慈惠以为圃，耕柔顺以为田。不愧景而惭魄，信乐天之何欲。逸千载而流声，超遗黎而度俗。
[众才所归]


《闲居赋》 
    何吾人之介特，去朋匹而无俦。出靡时以娱志，入无乐以(消)(销)忧。何岁月之若骛，复民生之无常。感阳春之发节，聊轻驾而远翔。登高丘以延企，时薄暮而起雨。仰归云以载奔，遇兰蕙之长圃。冀芬芳之可服，结春衡以延伫。入虚廊之闲馆，步生风之高庑。疏密迩之修除，即蔽景之玄宇。翡翠翔于南枝，玄鹤鸣于北野。青鱼跃于东沼，白鸟戏于西渚。遂乃背通谷，对绿波，藉文茵，翳春华。丹毂更驰，羽骑相过。
    [愬寒风以开襟。]
    [愿同衾于寒女。]


《九愁赋》 
    嗟离思之难忘，心惨毒而含哀。践南畿之末境，越引领之徘徊。眷浮云以太息，顾攀登而无阶。匪徇荣而愉乐，信旧都之可怀。恨时王之谬听，受奸枉之虚词。扬天威以临下，忽放臣而不疑。登高陵而反顾，心怀愁而荒悴。念先宠之既隆，哀后施之不遂。虽危亡之不豫，亮无远君之心。刈桂兰而秣马，舍余车于西林。愿接冀于归鸿，嗟高飞而莫攀。因流景而寄言，响一绝而不还。伤时俗之趋险，独怅望而长愁。感龙鸾而匿迹。如吾身之不留。窜江介之旷野，独渺渺而泛舟。思旅客之可悲，愍予身之翩翔。岂天监之孔明，将时运之无常！谓内思而自策，□乃昔之愆殃。以忠言而见黜，信毋负于时王。俗参差而不齐，岂毁誉之可同。竞昏瞀以营私，害予身之奉公。共朋党而妒贤，俾予济乎长江。嗟大化之移易，悲性命之攸遭。愁慊慊而继怀，怛惨惨而情挽。旷年载而不回，长去君兮悠远。御飞龙之婉蜒，扬翠霓之华旌。绝紫霄而高鹜，飘弭节于天庭。披轻云而下观，览九土之殊形。顾南郢之邦壤，咸芜秽而倚倾。骖盘桓而思服，仰御骧以悲鸣。纡予抉而长涕，仆夫感以失声。履先王之正路，岂淫径之可遵！知犯君之招咎，耻干媚而求亲。顾旋复之无轨，长自弃于遐滨。与麋鹿以为群，宿林薮之威蓁。野萧条而极望，旷千里而无人。民生期于必死，何自苦以终身！宁作清水之沉泥，不为浊路之飞尘。践蹊隧之危阻，登岧峣之高岑。见失群之离兽，觌偏栖之孤禽。怀愤激以切痛，苦回忍之在心。愁戚戚其无为，游绿林而逍遥。临白水以悲啸，猿惊听而失条。亮无怨而弃逐，乃余行之所招。


《叙愁赋》 
    时家二女弟，故汉皇帝聘以为贵人。家母见二弟愁思，故令予作赋。曰：嗟妾身之微薄，信未达乎义方。遭母氏之圣善，奉恩化之弥长。迄盛年而始立，修女职于衣裳。承师保之明训，诵六列之篇章。观图像之遗形，窃庶几乎英皇。委微躯于帝室，充末列于椒房。荷印绂之令服，非陋才之所望。对床帐而太息，慕二亲以憎伤。扬罗袖而掩涕，起出户而彷徨。顾堂宇之旧处，悲——别之异乡。


《离思赋》 
    建安十六年，大军西讨马超，太子留监国，植时从焉。意有忆恋，遂作离思赋云。在肇秋之嘉月，将耀师而西旗。余抱疾以宾从，扶衡轸而不怡。虑征期之方至，伤无阶以告辞。念嗣君之光惠，庶没命而不疑。欲毕力于旌麾，将何心而远之！愿我君之自爱，为皇朝而宝己。水重深而鱼悦，林修茂而鸟喜。 


《释思赋》
    家弟出养族父郎中，伊予以兄弟之爱，心有恋然，作此赋以赠之。彼朋友之离别，犹求思乎白驹。况同生之义绝，重背亲而为疏。乐鸳鸯之同池，羡比翼之共林。亮根异其何戚，痛别干之伤心。 


《幽思赋》 
    倚高台之曲隅，处幽僻之闲深；望翔云之悠悠，羌朗霁而夕阴。顾秋华而零落，感岁莫而伤心。观跃鱼于南沼，聆鸣鹤于北林。搦素笔而慷慨，扬大雅之哀吟。仰清风以叹息，寄余思于悲弦。信有心而在远，重登高以临川。何余心之烦错，宁翰墨之能传。


《愁思赋》 
    四节更王兮秋气悲，遥思惝怳兮若有遗。原野萧条兮烟无依，云高气静兮露凝玑。野草变色兮茎叶稀，鸣蜩抱木兮雁南飞。归室解裳兮步庭前，月光照怀兮星依天。居一世兮芳景迁，松乔难慕兮谁能仙。长短命也兮独何愆。


《怀亲赋》 
    济阳南泽有先帝故营，遂停马住驾，造斯赋焉。猎平原而南骛，睹先帝之旧营。步壁垒之常制，识旌麾之所停。在官曹之典列，心仿佛于平生。回骥首而永游，赴修途以寻远。情眷恋而顾怀，魂须臾而九反。济阳南泽有先帝故营，遂停马住驾，造斯赋焉。猎平原而南骛，睹先帝之旧营。步壁垒之常制，识旌摩之所停。在官曹之典列，心仿佛于平生。回骥首而永游，赴修途以寻远。情眷恋而顾怀，魂须臾而九反。


《慰子赋》 
    彼凡人之相亲，小离别而怀恋。况中殇之爱子，乃千秋而不见。入空室而独倚，对孤帏而切叹。痛人亡而物在，心何忍而复观。日晼晚而既没,月代照而舒光。仰列星以至晨，衣沾露而含霜。惟逝者之日远，怆伤心而绝肠。


《静思赋》
    夫何美女之(烂)(娴)妖，红颜晔而流光。卓特出而无匹，呈才好其莫当。性通畅以聪惠，行孊密而妍详。荫高岑以翳日，临绿水之清流。秋风起于中林，离鸟鸣而相求。愁惨惨以增伤悲，予安能乎淹留。


《归思赋》 
    背故乡而迁徂，将遥憩乎北滨。经平常之旧居，感荒坏而莫振。城邑寂以空虚，草木秽而荆蓁。嗟乔木之无阴，处原野其何为!信乐土之足慕，忽并日之载驰。


《洛神赋》 
    黄初三年，余朝京师，还济洛川。古人有言，斯水之神名曰宓妃。感宋玉对楚王说神女之事，遂作斯赋。其词曰：余从京师，言归东藩，背伊阙，越轘辕，经通谷，陵景山。日既西倾，车殆马烦。尔乃税驾乎蘅皋，秣驷乎芝田，容与乎阳林，流眄乎洛川。于是精移神骇，忽焉思散，俯则未察，仰以殊观。睹一丽人，于岩之畔。尔乃援御者而告之曰：“尔有觌于彼者乎？彼何人斯，若此之艳也!”御者对曰：“臣闻河洛之神，名曰宓妃。然则君王之所见，无乃是乎？其状若何，臣愿闻之。”余告之曰：其形也，翩若惊鸿，婉若游龙。荣曜秋菊，华茂春松。仿佛兮若轻云之蔽月，飘飘兮若流风之回雪。远而望之，皓若太阳升朝霞；迫而察之，灼若芙蕖出渌波。秾纤得(衷)(中)，修短合度。肩若削成，腰如约素。延颈秀项，皓质呈露。芳泽无加，铅华弗御。云髻峨峨，修眉联娟。丹唇外朗，皓齿内鲜。明眸善睐，靥辅承权。(环)(瑰)姿艳逸，仪静体闲。柔情绰态，媚于语言。奇服旷世，骨像应图。披罗衣之璀粲兮，珥瑶碧之华琚。戴金翠之首饰，缀明珠以耀躯。践远游之文履，曳雾绡之轻裾。微幽兰之芳蔼兮，步蜘蹰于山隅。于是忽焉纵体，以遨以嬉。左倚采旄，右荫桂旗。攘皓腕于神浒兮，采湍濑之玄芝。余情悦其淑美兮，心振荡而不怡。无良媒以接欢兮，托微波而通辞。愿诚素之先达兮，解玉佩而要之。嗟佳人之信修兮，羌习礼而明诗。抗琼珶以和予兮，指潜(川)[渊]而为期。执眷眷之款实兮，惧斯灵之我欺！感交甫之弃言兮，怅犹豫而狐疑。收和颜而静志兮，申礼防以自持。于是洛灵感焉，徙倚傍徨。神光离合，乍阴乍阳。竦轻躯以鹤立，若将飞而未翔。践椒涂之郁烈，步蘅薄而流芳。超长吟以永慕兮，声哀厉而弥长。尔乃众灵杂□，命俦啸侣，或戏清流，或翔神渚，或采明珠，或拾翠羽。从南湘之二妃，携汉滨之游女。叹匏瓜之无匹[兮]，咏牵牛之独处。扬轻袿之绮靡(兮)，翳修袖以延伫。体迅飞凫，飘忽若神。凌波微步，罗袜生尘。动无常则，若危若安。进止难期，若往若还。转眄流精，光润玉颜。含辞未吐，气若幽兰。华容婀娜，令我忘餐。于是屏翳收风，川后静波，冯夷鸣鼓，女娲清歌。腾文鱼以警乘，鸣玉鸾以偕逝。六龙俨其齐首，载云车之容裔。鲸鲵踊而夹毂，水禽翔而为卫。于是越北沚，过南冈，纡素领，回清扬。动朱唇以徐言，陈交接之大纲。恨人神之道殊(兮)，怨盛年之莫当。抗罗袂以掩涕兮，泪流襟之浪浪。悼良会之永绝兮。哀一逝而异乡。无微情以效爱兮，献江南之明珰。虽潜处于太阴，长寄心于君王。忽不悟其所舍，怅神霄而蔽光。于是背下陵高，足往(心)(神)留。遗情想象，顾望怀愁。冀灵体之复形，御轻舟而上溯。浮长川而忘反，思绵绵而增慕。夜耿耿而不寐，沾繁霜而至曙。命仆夫而就驾，吾将归乎东路。揽騑辔以抗策，怅盘桓而不能去。(记曰：植初求甄逸女不遂，后太祖因与五官中郎将，植昼思夜想，废寝与食。黄初中入朝，帝示植甄后玉镂金带枕，植见之，不觉泣下。时已为郭后谗死。帝仍以枕赍植。植还，度轘辕，息洛水上，因思甄氏，忽若有见，遂述其事，作《感甄赋》。后明帝见之，改为《洛神赋》。燮按：植在黄初，猜嫌方剧，安敢于帝前思甄泣下，帝又何至以甄枕赐植?此国章家典所无也。若事因感甄而名托洛神，间有之耳，岂待明帝始改?皆傅会者之过矣。)


《愍志赋》 
        或人有好邻人之女者，时无良媒，礼不成焉。彼女遂行适人。有言之于予者，予心感焉。乃作赋曰：
    窃托音于往昔，迄来春之不从。思同游而无路，倩壅隔而靡通。哀莫哀于永绝，悲莫悲于生离。岂良时之难俟，痛予质之日亏。登高楼以临下，望所欢之攸居。去君子之清宇，归小人之蓬庐。欲轻飞而从之，迫礼防之我拘。
</div>
    <div class="pagination">
<span class="current-page">1</span><a href="曹子建文集_page2.html">2</a><a href="曹子建文集_page3.html">3</a><a href="曹子建文集_page4.html">4</a><a href="曹子建文集_page5.html">5</a><a href="曹子建文集_page6.html">6</a><span>...</span><a href="曹子建文集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
