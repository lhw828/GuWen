<!DOCTYPE html>
<html>
 <head>
  <meta charset="utf-8"/>
  <title>
   韩愈集 - 第 18 页/共 30 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   韩愈集 - 第 18 页/共 30 页
  </h1>
  <div class="content">
   昔疏广、受二子，以年老一朝辞位而去，（疏或作疏，《汉书》作疏。今按：疏正字，疏俗体也。）于时公卿设供张，祖道都门外，（张或作帐，谓供具张设也，音竹亮切，送公《石弘序》，“张上东门”，只用张字，况二疏本传自可考，《汉书》如高祖留沛张饮，《黥布传》“张御食饮”，皆谓张设也。）车数百两，道路观者，多叹息泣下，共言其贤。汉史既传其事，而后世工画者，又图其迹，至今照人耳目，赫赫若前日事。国子司业杨君巨源，方以能诗训后进，（《因话录》云：杨巨源在元和中，诗韵不为新语，体律务实，工夫颇深，以高文为诸生所宗。）一旦以年满七十，（或无“一旦”二字。）亦白丞相去归其乡。世常说古今人不相及，今杨与二疏，其意岂异也？（“及”，阁、杭本作“方”。“及”上或别有“方”字。“其意岂异也”，或作“岂其异意邪”，皆非是。）   
　　予忝在公卿后，遇不能出，不知杨侯去时，城门外送者几人、车几两、马几疋，（或无“几人字”。“疋”，或作“驷”。）道边观者亦有叹息知其为贤以否？（以、与通用。）而太史氏又能张大其事，为传继二疏踪迹否？（阁本无“踪迹否”三字，非是。或但无“否”字，亦非。）不落莫否？见今世无工画者，而画与不画，固不论也。然吾闻杨侯之去，丞相有爱而惜之者，（“惜下”阁、杭本无“之”字。）白以为其都少尹，（“白”或作“署”，或无“白”字。）不绝其禄。又为歌诗以劝之，京师之长于诗者，亦属而和之。又不知当时二疏之去有是事否？古今人同不同未可知也。（“不”下或无“同”字。）   
　　中世士大夫以官为家，罢则无所于归。（或无“于”字，非是。）杨侯始冠，举于其乡，歌《鹿鸣》而来也。（“乡”或作“家”。）今之归，指其树曰：“某树，吾先人之所种也；某水某丘，吾童子时所钓游也。”乡人莫不加敬，诫子孙以杨侯不去其乡为法。古之所谓“乡先生没而可祭于社”者，其在斯人欤，其在斯人欤！（二语阁、杭本皆无“在”字。）   
　　【送权秀才序】   
　　（公时佐汴州，权自汴举进士京师，送以此序。）   
　　伯乐之厩多良马，（孙阳字伯乐，秦穆公时人也，事见《战国策》。）卞和之匮多美玉，（卞和献玉事见《韩非子》。）卓荦瑰怪之士，（怪或作奇。）宜乎游于大人君子之门也！相国陇西公既平汴州，（西下或有董字。贞元十二年七月，以陇西公董晋为宜武军节度使，平汴州之乱。）天子命御史大夫吴县男为军司马，（县或作郡，非也。《董晋祭文》石本可考，下同。是年八月，以汴州刺史御史大夫吴县男陆长源为节度行军司马使。）门下之士权生实从之来。（下或有观字。）权生之貌，固若常人耳。其文辞引物连类，穷情尽变，宫商相宣，金石谐和，（和，方从阁、杭、蜀、《苑》作声，云：晋范启谓孙绰《天台山赋》曰：“恐此金石非中宫商”，故文章以谐声为尚。公《进平淮西表》曰，“丛杂乖戾，律吕失次”，亦谓此也。今按：谐和，即谓其声之和耳，若作谐声，却犯本字，而语意亦不活，方说非是。）寂寥乎短章，舂容乎大篇，如是者，阅之累日而无穷焉。（阅或作闻。）愈常观于皇都，每年贡士至千余人，或与之游，或得其文，若权生者，百无一二焉。如是而将进于明有司，重之以吴县之知，其果有成哉！于是咸赋诗以赠之。）   
　　【送湖南李正字序】   
　　（或作《送李础判官正字归湖南》。础之父仁钧也。贞元十九年登进士第，元和初为秘书省正字，湖南观察推官。公分司东都，础自湖南请告来觐其父，于其还，公以诗及序送之。诗见第四卷末。）   
　　贞元中，愈从太傅陇西公平汴州，（贞元十二年七月，以董晋镇宣武。）李生之尊府，以侍御史管汴之盐铁，（府或作父，）日为酒杀羊享宾客。李生则尚与其弟学读书，习文辞，以举进士为业。愈于太傅府年最少，故得交李生父子间。公薨，军乱，军司马从事皆死，（贞元十五年二月，晋卒，军乱，杀行军司马陆长源、判官孟叔度等。）侍御亦被谗为民日南。（日或作由。仁钧以谗流爱州。）其后五年，愈又贬阳山令，今愈以都官郎守东都省。（官下或有员外字。王下或有府字。此谓东都，盖李亦分司也。）侍御自衡州刺史，为亲王长史，亦留此掌其府事。（亦留此，或无亦此二字，留作收，皆非是。）李生自湖南从事，请告来觐。于时，太傅府之士，惟愈与河南司录周君独存，（周君名愿，字君巢，时为河南府司录参军。君下或有巢字。）其外则李氏父子，相与为四人。（外下或无则字。子下或无相字。）离十三年，（时元和六年，自贞元己卯，至元和庚寅，才十二年耳，此言十三年，岂退之与础别在戊寅岁乎。）幸而集处，得燕而举一觞相属，此天也，非人力也！   
　　侍御与周君，于今为先辈成德。（成或作盛。）李生温然为君子，（李上或有若字。）有诗八百篇，传咏于时。惟愈也业不益进，行不加修，顾惟未死耳。往拜侍御，谒周君，抵李生，退未尝不发愧也。（或无退字。）   
　　往时侍御有无尽费于朋友，及今则又不忍其三族之寒饥，聚而馆之，疏远毕至，（寒饥，或作饥寒。至，《文苑》作在。今按：在乃至字之误，书史多互用者，如此则当作至，而治道不至多言，不至学古兵法之类，以他书所引考之，却当作在也。）禄不足以养；（下或有为字。）李生虽欲不从事于外，其势不可得已也。（已或作止。）重李生之还者，皆为诗，愈最故，故又为序云。（或作序之，或作之序。）   
　　【送石处士序】   
　　（或有“赴河阳参谋”字。谋或作谟。或有诗字。洪字川，洛阳人，罢黄州录事参军，退居于洛，十年不仕。及是为河阳参谋。欧公云：洪始终无可称，而名重一时，以尝为退之称道耳。洪之河阳幕府之明年，召为京兆昭应尉、集贤校理，又明年六月卒，于是公志其墓。）   
　　河阳军节度、御史大夫乌公为节度之三月，（元和五年四月，诏用乌公重胤为河阳军节度使、御史大夫，治孟州。其曰“节度之三月”，则是岁六七月间也。）求士于从事之贤者，有荐石先生者，公曰：“先生何如？”曰：“先生居嵩邙谷之间，（嵩邙，山名。谷，水名，皆在洛阳之境，谷，即涧水，《书》云：“卜涧水东”是也，后改名涧。）冬一裘，夏一葛，食朝夕饭一盂，蔬一盘。（或无食字。）人与之钱，则辞；请与出游，未尝以事辞；劝之仕，不应。（事辞，或作事免。不上或有则字。）坐一室，左右图书。与之语道理，辨古今事当否，论人高下，事后当成败，若河决下流而东注，若驷马驾轻车就熟路，而王良、造父为之先后也，若烛照数计而龟卜也。（东上或无而字。或并无“下流而东注”五字。熟或作夷，卜或作兆。）大夫曰：“先生有以自老，无求于人，其肯为某来邪？”从事曰：“大夫文武忠孝，求士为国，不私于家。（或作为家。）方今寇聚于恒，师环其疆，（元和四年三月，成德军节度王士真卒，其子承宗叛。十二月，诏吐突承璀率诸道兵讨之。《地理志》：镇州恒山郡，本恒州，天宝元年，更名镇，成德军所治也。）农不耕收，（收，蜀本作牧。）财粟殚亡。吾所处地，归输之涂，（归，阁、杭本作师。今按：当从诸本作归，而读作馈，谓漕运也。）治法征谋，宜有所出。（所出，阁、杭本作主出。）先生仁且勇，若以义请，而强委重焉，其何说之辞？”于是撰书词，具马币，卜日以授使者，求先生之庐而请焉。先生不告于妻子，不谋于朋友，（朋友，阁、杭本作其月。）冠带出见客，拜受书礼于门内。宵则沐浴戒行事，（或无则字。事或作李。）载书册，问道所由，告行于常所来往。晨则毕至，张上东门外。（“张”下或有“筵于”二字，或只有“别”字。）酒三行，且起，有执爵而言者曰：“大夫真能以义取人，先生真能以道自任，决去就。为先生别。”（真，阁作其，非是。方从阁、杭本，无“为先生别”以下十二字。今按：此阁、杭本由有二“去就”字，而脱其中字，遂使下句全无文理，方从之误矣。）又酌而祝曰：“凡去就出处何常，惟义之归。遂以为先生寿。”又酌而祝曰：“使大夫恒无变其初，无务富其家而饥其师，无甘受佞人而外敬正士，无味于谄言，惟先生是听，以能有成功，保天子之宠命。”（或无敬字。谄或作诤。皆非是。或无是字。）又祝曰：“使先生无图利于大夫，而私便其身。”（图，阁本作固。）先生起拜祝辞曰：“敢不敬蚤夜以求从祝规。”（不下或有祗字。）   
　　于是东都之人士，咸知大夫与先生果能相与以有成也。遂各为歌诗六韵。退，愈为之序云。（退或作遣。蜀本云送。诗元本具于此，今附第四卷末。）   
　　【送温处士赴河阳军序】   
　　（温造，字简舆，大雅之五世孙。文宗朝，终礼部尚书，公前年送石洪，今又送造。二生皆东都处士之秀者，公时为河南令。）   
　　伯乐一过冀北之野，而马群遂空。夫冀北马多天下，（多下或有于字。）伯乐虽善知马，安能空其群邪？（能下或有遂字。）解之者曰：吾所谓空，非无马也，无良马也。伯乐知马，遇其良辄取之，群无留良焉。苟无良，虽谓无马，不为虚语矣。（苟无下或有“留其”二字，虽下阁、杭本无“谓”字。）   
　　东都，固士大夫之冀北也。恃才能深藏而不市者，（恃或作怀。市或作买。）洛之北涯曰石生，（石洪也。）其南涯曰温生。（即造也。二处士皆居洛阳南北之涯，即《赠庐仝》诗所谓“水北山人”、“水南山人”是也。）大夫乌公，以钺镇河阳之三月，以石生为才，以礼为罗，罗而致之幕下。未数月也，以温生为才，于是以石生为媒，以礼为罗，又罗而致之幕下。东都虽信多才士，朝取一人焉，拔其尤；暮取一人焉，拔其尤。自居守、河南尹以及百司之执事，（居守，谓东都留守郑余庆。）与吾辈二县之大夫，（东都郭下二邑，洛阳、河南也。）政有所不通，事有所可疑，奚所谘而处焉？（谘或作咨，处或作取。）士大夫之去位而巷处者，谁与嬉游？小子后生于何考德而问业焉？缙绅之东西行过是都者，无所礼于其庐。若是而称曰：大夫乌公一镇河阳，而东都处士之庐无人焉，岂不可也？   
　　夫南面而听天下，其所托重而恃力者，惟相与将耳。相为天子得人于朝廷。（或无朝字。）将为天子得文武士于幕下，求内外无治，不可得也。（阁、杭、蜀本无“内外”二字，或作“内外求无理”，皆非是。）   
　　愈縻于兹，不能自引去，（或无自字。）资二生以待老；今皆为有力者夺之，其何能无介然于怀邪？（阁、杭本无之字。）生既至，（或无至字。）拜公于军门，其为吾以前所称为天下贺；（其或作具。）以后所称，为吾致私怨于尽取也。留守相公首为四韵诗歌其事，愈因推其意而序之。（或作焉。）   
　　【送郑尚书序】   
　　（郑权，汴州开封人，贞元六年举进士第。）   
　　岭之南，其州七十，其二十二隶岭南节度府，其四十余分四府。（《通典》曰：岭南五府经略使治广州，领州二十二；邕管经略使治邕州，领州十三；容管经略使治容州，领州十四；桂管经略使治桂州，领州十四；镇南经略使安南都护府治交州，领州十一。至德元年，升五府经略使为岭南节度使。）府各置帅，然独岭南节度为大府。大府始至，（阁、杭本无下“大府”字。）四府必使其佐启问起居，谢守地不得即贺以为礼。岁时必遣贺问，致水土物。大府帅，或道过其府，府帅必戎服，左握刀，右属弓矢，帕首裤靴迎郊。（郊上或有于字。帕，莫辖切。靴，许戈切。）及既至，大府帅先入据馆，（或无先字。）帅守屏，（必郢切。）若将趋入拜庭之为者；大府与之为让，至一再，（一下或更有至字。）乃敢改服以宾主见；适位执爵，皆兴拜，不许乃止，虔若小侯之事大国。有大事，谘而后行。（谘或作咨。）隶府之州，离府远者，至三千里，悬隔山海，使必数月而后能至。蛮夷悍轻，易怨以变，其南州皆岸，大海多洲岛，风风一日踔数千里，（风与帆同，风或作飘。踔音，又敕教切。）漫澜不见踪迹。控御失所，依险阻，结党仇，（或作仇党。）机毒矢以待将吏；（或无将字。）撞搪呼号，以相和应；蜂屯蚁杂，不可爬梳；（或作把疏。）好则人，怒则兽。故常薄其征入，简节而疏目，时有所遗漏，不究切之，长养以儿子，至纷不可治，乃草而禽猕之，（音雉，芟也。猕，息浅切。）尽根株痛断乃止。其海外杂国，若浮罗、流求、毛人、夷之州、（或作洲。）林邑、扶南、真腊、于陀利之属，（浮罗国、流求国、毛人国、夷州、州、林邑国、扶南国、真腊国，皆海外蛮夷之国云。林邑，一曰环玉，在交州南，海行三千里。真腊一曰吉蔑，在林邑西北，去京师二万七百里。音耽。）东南际天地以万数，或时候风潮朝贡，蛮胡贾人，（胡或作夷。）舶交海中。若岭南帅得其人，则一边尽治，不相寇盗贼杀，无风鱼之灾，水旱疠毒之患。外国之货日至，珠香象犀玳瑁奇物，溢于中国，不可胜用。故选帅常重于他镇。非有文武威风，知大体，可畏信者，则不幸往往有事。   
　　长庆三年四月，以工部尚书郑公，为刑部尚书，兼御史大夫，往践其任。（长庆三年四月，权为岭南节度使。）郑公尝以节镇襄阳，（尝或作常。元和十一年七月，权为山南东道节度使。）又帅沧景德棣，（十三年四月，权为德州刺史、德棣沧景节度使。）历河南尹、华州刺史，（初，权自河南尹帅山南东道，为华州刺史。）皆有功德可称道。入朝为金吾将军，散骑常侍。（元和十四年十一月，权为右金吾卫大将军，充左街使。穆宗即位，改左散骑常侍。）工部侍郎、尚书。（长庆元年，权自河南尹入为工部侍郎，二年十月，迁本曹尚书。）家属百人，无数亩之宅，僦屋以居，可谓贵而能贫，为仁者不富之效也。（“贵而能贫”，此《左氏》襄二十二年语，权本传云：“用度豪侈”，复与此异，何邪。今按《通鉴》：权家多姬妾，禄被能赡，因李训干王守澄求节镇，得广州。此语盖讥之也。   
　　及是命，朝廷莫不悦。将行，公卿大夫士苟能诗者，咸相率为诗，以美朝政，以慰公南行之思，韵必以来字者，所以祝公成政而来归疾也。（祝上或无以字，或祝下有使字。）   
　　【送水陆运使韩侍御归所治序】   
　　（考《食货志》，宪宗用李绛议，以韩重华为振武京西营田和籴水陆运使，振武乃单于大都护府故地，后改名振武。重华后名约，预甘露之祸，洪谓《唐志》无所考，非也。今按：《汉书·王尊传》，有“治所”字，此“所治”字当乙。）   
　　六年冬，振武军吏走驿马诣阙告饥，公卿廷议，以转运使不得其人，（或无转字。）宜选才干之士往换之，吾族子重华适当其任。（元和六年四月，以卢坦为户部侍郎判度支，会振武告饥，时薛謇为代北水陆运使，坦以重华代謇也。）   
　　至则出赃罪吏九百余人，脱其桎梏，给耒耜与牛，使耕其傍便近地，以偿所负；释其粟之在吏者，四十万斛不征。吏得去罪死，假种粮，齿平人有以自效，莫不涕泣感奋，相率尽力，以奉其令，而又为之奔走经营。（为下或无之字。）相原隰之宜，指授方法，故连二岁大熟，吏得茎其所亡失四十万斛者，而私其赢余，（私其下或有“有”字，其或作有。皆非是。）得以苏息，军不复饥。君曰：“此未足为天子言。请益募人为十五屯，屯置百三十人，而种百顷。令各就高为堡，东起振武，转而西，过云州界，极于中受降城，出入河山之际，（或作险。）六百余里，屯堡相望，寇来不能为暴，人得肆耕其中，少可以罢漕挽之费。”朝廷从其议，秋果倍收，岁省度支钱千三百万。   
　　八年，诏拜殿中侍御史，锡服朱银。（或作“朱金银绯”，唐五品服。）其冬来朝，奏曰：“得益开田四千顷，则尽可以给塞下五城矣。（五城，东西中三受降城，朔方、振武二军也。）田五千顷，法当用人七千，臣令吏于无事时，督习弓矢，为战守备，因可以制虏，庶几所谓兵农兼事，务一而两得者也。”（或无几字。务一，或作一务。两得，或作得两。）大臣方持其议。（八年冬，重华入朝，会宰相李绛已罢，后宰相持其议而止。语见《食货志》。《志》所载营田事，大抵与公此序相表里。）吾以为边军皆不知耕作，开口望哺，有司常僦人以车船，自他郡往输，乘沙逆河，远者数千里；人畜死，蹄踵交道，费不可胜计，中国坐耗，（“坐耗”或作“坐见耗虚”，或作“坐耗虚”，今从阁、杭本定。）而边吏恒苦食不继。今君所请田，皆故秦汉时郡县地，其课绩又已验白，若从其言，其利未可遽以一二数也。今天子方举群策，以收太平之功，宁使士有不尽用之叹，怀奇见而不得施设也。君又何忧？而中台士大夫，亦同言侍御韩君前领三县，纪纲二州，奏课常为天下第一；行其计于边，其功烈又赫赫如此，使尽用其策，西北边故所没地，可指期而有也。闻其归，皆相勉为诗，以推大之，而属余为序。   
　　【送郑十校理序】   
　　（《旧史》云：郑余庆之子瀚，本名涵，以文宗藩邸时名同，改名瀚，贞元十年，举进士，以父谪官，累年不仕，自秘书省校书郎迁洛阳尉，充集贤院修撰，改长安尉，集贤校理。公以元和四年六月，为都官员外郎，分司东都。涵求告来宁，公于其行，作是序以送之。盖五年春也，故有“归骑春衫薄”之句。）   
　　秘书，御府也，天子犹以为外且远，不得朝夕视，始更聚书集贤殿，别置校雠官，曰学士，曰校理。（士下或无曰字。）常以宠丞相为大学士。（开元十三年，改集仙殿为集贤殿，聚四部书其中，置修撰、校理官，五品以上为学士，六品以下为直学士，以宰相张说为大学士。）其他学士皆达官也。校理则用天下之名能文学者，苟在选，不计其秩次，惟所用之。（名下或有士字，又或有而字。）由是集贤之书盛积，尽秘书所有，不能处其半；书日益多，官日益重。四年，郑生涵，始以长安尉选为校理，（为，一作授。）人皆曰：是宰相子，能恭俭，守教训，好古义，施于文辞者，如是而在选，公卿大夫家之子弟，其劝耳矣。（家下或有选字，非是。）   
　　愈为博士也，始事相公于祭酒，分教东都生也，事相公于东太学。今为郎于都官也，又事相公于居守。（居上或无于字，按《旧史》元和元年，郑余庆罢相，为太子宾客，迁国子祭酒，冬十一月庚戌，迁河南尹。三年夏六月甲戌，自河南尹拜东都留守。六年十月，除吏部尚书。唐制：东都置六馆学，与京师同，故掌其职者，谓之分教。而《旧史》又云：愈始举进士，投文于公卿间，故相郑余庆为之延誉，由是知名于时。）三为属吏，经时五年，观道德于前后，听教诲于左右，可谓亲薰而炙之矣。（或无后字。炙，之石切。）其高大远密者，不敢隐度论也；其勤己而务博施，以己之有，欲人之能，不知古君子何如耳。（或无耳字，或作尔。）今生始进仕，获重语于天下，而慊慊若不足，真能守其家法矣。其在门者，可进贺也。（门下或有下字。）   
　　求告来宁，（涵以元和四年为校理，五年宁亲东都，时余庆为东都留守。）朝夕侍侧，东都士大夫不得见其面，于其行日，分司吏与留守之从事，（司下或有郎字。）窃载酒肴，席定鼎门外，（《古今地名》曰：河南有鼎门，九鼎所定也，即成王定鼎于郏辱阝之所。）盛宾客以饯之。既醉，各为诗五韵，且属愈为序。诗洛字。（诗下或有曰字。注：洛上或有得字。）   
　　相公倦台鼎，分正新邑洛。（正或作政。）才子富文华，校雠天禄阁。寿觞佳节过，归骑春衫薄。（衫或作和。）鸟ミ正交加，杨花共纷泊。亲交谁不羡，去去翔寥廓。（亲交或作交亲。）   
　　【韦侍讲盛山十二诗序】   
　　（讲或作御，或作《盛山唱和诗序》。《唐史》：韦处厚，字德载，京兆万年人。中进士第，又擢才识兼茂科，贤良异等。宪宗时，历考功员外郎，坐与宰相韦贯之善，出为开州刺史。穆宗立，为翰林侍读学士，再迁中书舍人。文宗时为相。初在开州，有《盛山诗》十二篇，一宿云亭，二隐月岫，三茶岭，四梅溪，五流杯渠，六盘石磴，七桃坞，八竹岩，九琵琶台，十胡卢沼，十一绣衣石塌，十二上士瓶泉。盛山，开州也。开州随巴东郡之盛山县，武德元年改为开州。）   
　　韦侯昔以考功副郎守盛山。人谓韦侯美士，考功显曹，盛山僻郡；夺所宜处，纳之恶地，以枉其材。韦侯将怨且不释矣。   
　　或曰：不然。夫得利则跃跃以喜，不利则戚戚以泣，（跃跃，阁、杭本无下跃字，以下句偶之，非是。不利，不下或有得字。）若不可生者，岂韦侯谓哉？（谓哉上或有之字。）韦侯读六艺之文，以探周公孔子之意；（艺下或无之字。探，杭作深。子下或无之字，皆非是。）又妙能为辞章，可谓儒者。夫儒者之于患难，苟非其自取之，其拒而不受于怀也，若筑河堤以障屋ニ；其容而消之也，若水之于海，冰之于夏日；其玩而忘之以文辞也，若奏金石，以破蟋蟀之鸣，虫飞之声，况一不快于考功、盛山一出入息之间哉！   
　　未几，果有以韦侯所为十二诗遗余者，其意方且以入溪谷，（或无方字。）上岩石，追逐云月，不足日为事。读而歌咏之，（歌咏或作咏歌。）令人欲弃百事，往而与之游，不知其出于巴东以属朐忍也。（朐忍，《说文》虫名。汉中有朐忍县，地下湿多此虫，因以为名，朐从肉，句声。考其义，当作润蠢。《唐韵》音蠢闰，刘禹锡音屈忍。《汉书》朐音劬，《通典》曰：开州，汉之朐忍地也。   
　　于时应而和者凡十人。（樊谓考下文只六人，一曰：“和者十人，而时集阙下者六人耳。”）及此年，韦侯为中书舍人，侍讲六经禁中。（诸本作“及此年”，阁本作“明年”，杭本作“时年”，谓此时之年也。韦以元和十一年刺盛山，韩以长庆二年作序，阁本作“明年”，由“时”字讹也。今按：作明年则非实，作时年则不词，当从诸本作及此年，则无可疑矣。诸本禁中下有名处厚字。元和十五年三月，处厚以侍讲学士讲《诗·关雎》、《书·洪范》于太液亭。长庆二年四月，为中书舍人。）和者通州元司马为宰相，（元和十年三月，稹为通州司马。长庆二年二月，同平章事。）洋州许使君为京兆，忠州白使君为中书舍人，（元和十三年十二月，居易为忠州刺史。长庆元年十二月，为中书舍人。）李使君为谏议大夫，（景俭字宽中，元和中为忠州刺史。长庆元年八月，为谏议大夫。不言某州使君者，连上忠州文也。泽之云：“景俭时为楚州，疑有脱误。”）黔府严中丞为秘书监，（元和十四年二月，以商州刺史严谟为黔中观察使。长庆元年入为秘书监，卒。）温司马为起居舍人，（温造时为武陵司马。今诸本皆亡州名，亦疑脱误。）皆集阙下。（和者下六人，诸本亦各书其名云：“元司马名稹，许使君名康佐，白使君居易，李使君景俭，严中丞武，温司马造。”方从阁、杭本并上文名处厚，共删十四字，云：蜀本侧书：稹，康佐，居易，景俭，造，五名，独严不书其名，今考严谓严谟，时为秘书监，乐天集有制词可考。诸本改作严武，蜀本又作少监，皆非也。李景俭自楚州召还，温造自朗州召还，今皆不著其郡，亦阙文也。）于是《盛山十二诗》，与其和者，（山下或有之字。）大行于时，联为大卷，家有之焉；慕而为者，将日益多，则分为别卷。韦侯俾余题其首。   
　　【石鼎联句诗序】   
　　（阁本无此篇，洪庆善曰：“张文潜本校与诸本特异，盖原于蔡文忠也。然增损太多，不知得于何本。今姑以杭、蜀本为正。”今按：张本多可取，当附见以备参考。洪兴祖云：《石鼎联句诗》，或云皆退之所作，如《毛颍传》以文滑稽耳。轩辕寓公姓，弥明寓公名，侯喜、师服，皆其弟子也，余曰不然。公与诸子嘲戏，见于诗者多矣，皇甫不能诗，则曰“掎摭粪壤间”，孟郊思苦，则曰“肠肚镇煎刍”，樊宗师语涩，则曰“辞悭义卓阔”，止于是矣，不应讥诮轻薄如是之甚也。且序云：衡山道士轩辕弥明貌极丑，白须黑面，长颈而高结喉中，又作楚语，年九十余。此岂亦退之自谓邪？予同年李道立云：尝见唐人所作《贾岛碣》云：“《石鼎联句》所称轩辕弥明，即君也。”岛，范阳人，弥明，衡山人，岛本浮屠，而弥明道士，附会之妄，无可信者。独《仙传拾遗》有《弥明传》，虽祖述退之之语，亦必有是人矣。《联句》若以为公作，则若出一口矣。今读其刘侯句，不及弥明远甚，何至是邪？盖闻君子损己以成人之美，未闻抑人以取胜也。其曰“吾不解世俗书”，见孔武仲《杂记》。）   
　　元和七年十二月四日，衡山道士轩辕弥明，自衡下来。（下或作山。）旧与刘师服进士衡湘中相识，将过太白，知师服在京，夜抵其居宿。（知下师服，张本作刘，或无夜字。）有校书郎侯喜，新有能诗声，夜与刘说诗，弥明在其侧，貌极丑，白须黑面，长颈而高结喉中，又作楚语。（蔡、张本皆作长颈而结喉，无高与中字。唐子西曰：结，古髻字也，高结当句断，汉《陆贾传》：尉佗魁结。颜曰读为椎髻云。一撮之髻，其形如椎，高结语原此。今按：古语自有城中好高结，不必引椎结也。但道士之首加冠，不作椎结，读结为髻，而以喉属下句者，虽有据而非是。盖长颈故见其结喉之高，而此高结喉中，又作楚语也。不然，则当从蔡张本删高中二字。）喜视之若无人。弥明忽轩衣张眉，指炉中石鼎谓喜曰：“子云能诗，能与我赋此乎？”（云或作之，又无能诗二字，非是。）刘往见衡湘间人说云，年九十余矣，（张本年上有其字，无矣字。）解捕逐鬼物，拘囚蛟螭虎豹，不知其实能否也。（方无解字。解，张作能。拘囚，张作罔两。不上方有然字，而无其字，或无否字。）见其老，颇貌敬之，不知其有文也。闻此说大喜，即援笔题其首两句。（张无说字。即，方作既。）次传于喜，喜踊跃即缀其下云云。（于下两喜字，张本并作侯。方无下字。）道士哑然笑曰：（哑，乌格切。）“子诗如是而已乎！”即袖手竦肩倚北墙坐，（袖，杭、蜀本作抽。倚或作旁。或无坐字。）谓刘曰：“吾不解世俗书！子为我书。”（解或作能，后同。子为上或有弟字。我书下有吾句字。）因高吟曰：“龙头缩菌蠢，豕腹涨彭亨。”初不似经意，（不似，张本作似非，疑当乙作似不。）诗旨有似讥喜，二子相顾惭骇。（二子张作一人。）欲以多穷之，即又为而传之喜，喜思益苦，（或无思字。）务欲压道士，每营度欲出口吻，（或无欲字。）声鸣益悲，操笔欲书，（张作而书。）将下复止，竟亦不能奇也。毕，即传道士，道士高踞大唱曰：“刘把笔，吾诗云云。”（或无诗字，张本作“刘进士把笔。则又高吟”云云。）其不用意而功益奇，（此从张本下四字或作益切奇出，非是，或疑其当作若。）不可附说，语皆侵刘、侯，（或无侯字。）喜益忌之。刘与侯皆已赋十余韵，弥明应之如响，皆颍脱含讥讽。夜尽三更，二子思竭不能续，因起谢曰：“尊师非世人也，某伏矣，愿为弟子，不敢更论诗。”（夜尽三更，诸本在不能续之下，下更有二子二字，此从张本。方从杭、蜀本，《文粹》无“益忌”至“讥讽”二十四字，及“思竭不能续”五字，但有“喜”字，属上句，又“尽”作“益”，“二子”二字下便连“因起谢”。张本又以尽为盖，而一本并无尽益盖三字。今按：方本简严，诸本重复，然简严者似于事理有所未尽，而重复者乃得见其曲折之详。但今恐有漏落，故且从诸本及张本，而方本固在其中，但方本语侵刘喜，刘既书姓，喜不当独书名，恐刘下本有侯字，而下文别有喜字之误也。诸本“喜益忌之”之下，复云：“刘与侯皆已赋十余韵”，语亦太冗。张本“夜尽三更”四字，属于“含讥讽”之下固善，然似不若移于“喜益忌之”之下，此皆未敢自以为然。读者详之。非世人也，或无世字，或作“非世人能出也”。张本某下有等字，伏或作服。）道士奋曰：（奋下或有髯字，或有目字，或有然字。今按：恐或有髯字。）“不然，章不可以不成也。”又谓刘曰：“把笔来，吾与汝就之。”（或无“来”字，或无“吾与汝就之”五字。）即又唱出四十字，为八句。书讫使读，读毕，谓二子曰：“章不已就乎？”二子齐应曰：“就矣。”（张无即字。出或作书，非是。讫使，方作止即。下读字张本作“之”，属上句，方无“不”字。）道士曰：“此皆不足与语。（此或作子。）此宁为文邪？吾就子所能而作耳，（就下或无子字，作下或有之字，耳或作矣。）非吾之所学于师而能者也。吾所能者，子皆不足以闻也，独文乎哉？吾语亦不当闻也。（吾所能，或作吾所闻。语下张本有子字。）吾闭口矣。”二子大惧，皆起立床下拜曰：（张无皆字。）“不敢他有问也，愿闻一言而已。先生称吾不解人间书，敢问解何书？请闻此而已。”道士寂然，若无闻也，（方无“敢问解何书”五字，“请闻”下十三字，张本但存“寂然”二字，无十一字。）累问不应，二子不自得，即退就座，道士倚墙睡，鼻息如雷鸣，二子怛然失色不敢喘。（喘上张本有少字。）斯须，曙鼓动冬冬。（音彤。）二子亦困，遂坐睡。（或无遂坐睡三字。）乃觉，日已上，惊顾，觅道士不见。（上张本作出，方无惊字。）即问童奴，奴曰：（童，张本作僮，奴曰上张有僮字。）“天且明，道士起，出门，若将便旋然，奴怪久不返，即出到门觅，无有也。”（张无到门字。觅下有之字。）二子惊惋自责，若有失者。闲遂诣余言，余不能识其何道士也。尝闻有隐君子弥明，岂其人耶？韩愈序。   
　　△石鼎联句诗（或无此题。）   
　　巧匠斫山骨，刳中事煎烹。（师服。）直柄未当权，塞口且吞声。（喜。）龙头缩菌蠢，豕腹涨彭亨。（弥明。）外苞干藓文，中有暗浪惊。（师服。）在冷足自安，（方从杭、蜀、《文粹》作“安自足”，既无文理，对偶又差。方本误改多类此。）遭焚意弥真。（喜。）谬当鼎鼐间，妄使水火争。（弥明。）大似烈士胆，圆如战马缨。（师服。）上比香炉尖，下与镜面平。（喜。）秋瓜未落蒂，冻芋强抽萌。（弥明。）一块元气闭，细泉幽窦倾。（师服。）不值输写处，焉知怀抱清。（喜。）方当洪炉然，益见小器盈。（弥明。）脘脘无刃迹，（《庄子》：脘脘然有纟墨缴之中。注视貌，华绾切。）团团类天成。（师服。）遥疑龟负图，出曝晓正晴。（喜。）旁有双耳穿，（双或作只。）上为孤髻撑。（诸本此下无“弥明”字。今按：此似二子讥道士之词，恐实非弥明语。）或讶短尾铫，又似无足铛。（师服。）可惜寒食球，掷此傍路坑。（喜。）何当出灰也，（徐也切。）无计离瓶罂。（弥明。）陋质荷斟酌，狭中愧提擎。（师服。）岂能煮仙药，但未污羊羹。（喜。）形模妇女笑，度量儿童轻。（弥明。）徒示坚重性，（示或作弥。）不过升合盛。（师服。过或作合，合或作斗，盛或作成。）傍似废毂仰，（傍或作仍。）侧见折轴横。（喜。）时于蚯蚓窍，微作苍蝇鸣。（弥明。）以兹翻溢愆，（以兹，或作忽罹。）实负任使诚。（师服。）常居顾眄地，敢有漏泄情。（喜。）宁依暖热弊，不与寒凉并。（弥明。）区区徒自效，琐琐不足呈。（喜。诸本此下无喜字。）回旋但兀兀，开阖惟铿铿。（师服。铿，丘耕切。）全胜瑚琏贵，空有口传名。岂比俎豆古，不为手所扌登。（除庚切。《博雅》曰：扌登也。《淮南子》：“子路扌登溺而受牛。”谢注：“扌登”，举也，平上声通。洪本一作振。）磨砻去圭角，浸润著光精。（著，附也。）愿君莫嘲诮，此物方施行。（四韵并弥明所作。又《年谱》云：或谓轩辕寓公姓，弥明寓公名。盖以文滑稽耳。是不然。刘、侯虽皆公门人，然不应讥诮如是之甚，且言弥明形貌声音之陋，亦岂公自谓耶？而《列仙传》又有弥明传，要必有是人矣。今按此诗句法，全类韩公。而或者所谓寓公姓名者，盖轩辕反切近韩字，弥字之义，又与愈字相类，即张籍所讥与人为无实驳杂之说者也。故窃意或者之言近是。洪氏所疑容貌声音之陋，乃故为幻语，以资笑谑，又以乱其事实，使读者不之觉耳。若《列仙传》，则又好事者因此序而附著之，尤不足以为据也。）   　    　          　    　 
●卷二十二·哀辞、祭文一 
【祭田横墓文】 
　　（田横初为汉将灌婴败于垓下，亡走梁，归彭越，高祖即位，惧诛，与其徒五百余人入海，居岛中。高帝闻齐人贤者多附横，恐后有乱，乃使使赦横罪而召之。横与其客二人乘传诣洛阳，至尸乡厩置遂自刭，令客奉其头，从使者驰奏。高帝流涕，以王者礼葬横。既葬，二客穿其冢旁，皆自刭从之，其余客在海中者，闻横死，亦皆自杀。晁太史无咎，尝取公此文，于《续楚辞》而系之曰：唐宰相如董晋，亦未足言，而晋为汴州，才奏愈从事。愈始终感遇，语称陇西公而不姓。后从裴度，亦自谓度知己，然度亦终不引愈共天下事。故愈踌躇发愤，太息於区区之横，以谓夫苟如横之好士，天下将有贤于五百人者至焉。）   
　　贞元十一年九月，愈如东京，道出田横墓下，（十一年，诸本或作十九年。月下有十一日字。如“东京”，或作“东如京”。洪庆善曰：东京，洛阳也。公以贞元十一年出长安至河阳，而后如东都也。十九年秋，则公为御史，是冬，即贬阳山，安得以九月出横墓下？唐都长安，亦不得云“东如京”也。方从阁、杭、蜀本作“东如京”云，田横墓在偃师尸乡，洛阳东三十里。今公自河阳道横墓下以入洛，故云“东如京”也。今按：洪庆善作“如东京”，及考岁月皆是，方氏亦以京为洛阳，但据三本，必欲作“东如京”为误耳。今且未须别考它书，只以其所引田横墓在洛阳东者论之，则自墓下而走洛阳，乃是西向，安得言“东如京”乎？况唐都长安，谓洛阳为“东京”则可，直谓之“京”，则不可，其理又甚明。若据《元和郡国志》，则河阳西南，至河南府八十里，其大势亦不得云“东如京”也。此又三本谬误之一证，故复表而出之。）感横义高能得士，（下或有心字。）因取酒以祭，为文而吊之，其辞曰：   
　　事有旷百世而相感者，余不自知其何心，非今世之所稀，孰为使余欷而不可禁？余既博观乎天下，曷有庶几乎夫子之所为？死者不复生，嗟余去此其从谁？（死者，或作死而。生。方作来。皆非是。）当秦氏之败乱，得一士而可王，何五百人之扰扰，而不能脱夫子於剑？抑所宝之非贤，亦天命之有常。（宝之或作宝者。天或作大。）昔阙里之多士，孔圣亦云其遑遑。（阁、杭无其字，非是。）苟余行之不迷，虽颠沛其何伤？自古死者非一，夫子至今有耿光。（非，阁、杭作皆，非是。）跽陈辞而荐酒，魂仿佛而来享。（《集韵》：灵良反。按：享字，古今人用多作上声，惟《前汉·礼乐志·郊祀诗》云：“发梁扬羽申以商，造兹新音永久长。声气远条夙鸟翔，神夕掩虞盖孔享。”享作平声，退之叶韵，盖有所本也。）   
　　【欧阳生哀辞】   
　　（欧阳名詹，字行周，泉州晋江人也，卒年四十余。集十卷行世，《新史》于《艺文》立传。）欧阳詹，世居闽越。自詹已上，皆为闽越官，至州佐县令者，累累有焉。闽越地肥衍，有山泉禽鱼之乐，虽有长材秀民，通文书吏事，与上国齿者，未尝肯出仕。   
　　今上初，故宰相常衮为福建诸州观察使，治其地。（治上或有往字，非是。）衮以文辞进，有名于时，又作大官，临莅其民，乡县小民有能诵书作文辞者，衮亲与之为客主之礼，（吕汲公本如此。方从阁、杭、《苑》、《粹》，辞进下即属乡县至者，“衮”下又有“故宰相”字，下乃属有名至其民，又属亲与云云，颠倒错乱，全无文理，而方云三本如此，不当轻改，其敝如此。今定从吕本。方主下有人字。乡县作县乡，则尚有可取云。）观游宴飨，必召与之。（宴或作燕，与读为预，或作预，或疑与如字，而之下当有俱字。）时未几，皆化翕然。（化，《新传》作仕，非是，按《衮传》，建中初，起为福建观察使，始闽人未知学，衮至，为设学校，使为文章，亲加讲导，与为客主均礼，观游燕享与焉，由是俗一变，岁贡士与内州等。）詹于时独秀出，衮加敬爱，诸生皆推服，闽越之人，举进士繇詹始。（贞元八年，詹与公同登第，退之同年进士。此言闽人举进士，自詹始，及观林蕴《泉山铭叙》，则谓闽川贞元以前，未有文进者也。因廉使李成阝公《兴启庠序》，请独孤常州及为记，中有辞云：缦胡之缨，化为青衿。其兄藻与友欧阳詹，继登正第。以其年考之。则藻之登第，又在詹之前。然长溪薛令之以中宗神龙二年擢第，则又在藻之前矣。退之谓由詹始，岂考之未详耶？   
　　建中贞元间，余就食江南，未接人事，往往闻詹名闾巷间，詹之称于江南也久。（下或有矣字。）贞元三年，余始至京师，举进士，闻詹名尤甚。（余下或有“年十九”字。闻或作则。或云当并出。则闻二字亦有理。   
　　八年春，遂与詹文辞同考试登第，始相识。自后詹归闽中，余或在京师他处，不见詹久者，惟詹归闽中时为然，其他时与詹离率不历岁，移时则必合，合必两忘其所趋，久然后去。故余与詹相知为深。   
　　詹事父母尽孝道，仁于妻子，于朋友义以诚，气醇以方，容貌嶷嶷然。（嶷音逆。）其燕私善谑以和，其文章切深喜往复，善自道。读其书，知其于慈孝最隆也。十五年冬，余以徐州从事朝正于京师，（公为徐州节度推官。）詹为国子监四门助教，将率其徒伏阙下，举余为博士，会监有狱，不果上。（或无监字，监或作詹。）观其心，有益于余，将忘其身之贱而为之也。呜呼，詹今其死矣！   
　　詹，闽越人也，父母老矣，舍朝夕之养，以来京师，其心将以有得于是，而归为父母荣也。（有得或作在得，或无于是字，而有复出“将以有得”字。）虽其父母之心亦皆然。詹在侧，虽无离忧，其志不乐也；詹在京师，虽有离忧，其志乐也。若詹者，所谓以志养志者欤。詹虽未得位，其名声流于人人，其德行信于朋友。（或作友朋。）虽詹与其父母，皆可无憾也。詹之事业文章，李翱既为之传，故作哀辞，以舒余哀，（之传或作之说，或作之志，故上或有余字，非是。）以传于后，以遗其父母，而解其悲哀，以卒詹志云。（悲哀或作哀悲。今按：上文已连有两哀字。不应如此重复，或当删去此哀字，詹或作其。）   
　　求仕与友兮，远违其乡；父母之命兮，子奉以行。友则既获兮，禄实不丰；以志为养兮，何有牛羊？事实既修兮，名誉又光；父母忻忻兮，常若在旁。命虽云短兮，其存者长；终要必死兮，愿不永伤。友朋亲视兮，药物甚良；（亲视可作视疾。）饮食孔时兮，所欲无妨。（孔或作既。）寿命不齐兮，人道之常；（齐一作高。）在侧与远兮，非有不同。山川阻深兮，魂魄流行；祀祭则及兮，勿谓不通。哭泣无益兮，抑哀自强；（益或作救。）推生知死兮，以慰孝诚。呜呼哀哉兮，是亦难忘！（哉下或无兮字。）   
　　【题哀辞后】   
　　（或删此四字，作《题欧阳生哀辞后》。崔群及詹，皆与公同年，刘伉姓名仅见于此，他无所闻。）   
　　愈性不喜书，自为此文，惟自书两通：其一通遗清河崔群，群与余，皆欧阳生友也，（友上或有之字。）哀生之不得位而死，哭之过时而悲；其一通今书以遗彭城刘君伉。君喜古文，（或无书字，或无伉字。下君字，一作伉。）以吾所为合于古，诣吾庐而来请者八九，至而其色不怨，志益坚。（或无志字。）凡愈之为此文，盖哀欧阳生之不显荣于前，（哀，一作痛。）又惧其泯灭于后也。   
　　今刘君之请，未必知欧阳生，其志在古文耳。（其志上或有之志字。）虽然，（下或有“苟爱吾文必求其义”八字。八字下又或有“则进知于欧阳生矣必时观”十一字。）愈之为古文，岂独取其句读，不类于今者邪？思古人而不得见，学古道则欲兼通其辞；通其辞者，本志乎古道者也。（乎或作于，方从三本无道字。以上下文考之，无道字即不成文理矣。）古之道，不苟誉毁于人。（此下或有“然则吾之所为文皆有实也”十一字。）刘君好其辞，则其知欧阳生也，无惑焉。   
　　【独孤申叔哀辞】   
　　（申叔字子重，年二十一举进士。又二年，用博学宏词为校书郎。又三年，居父丧，未练而殁，盖贞元十八年也。柳子厚有《独孤君墓碣》，皇甫持正有《伤独孤赋》，而公作辞哀之。公尝与崔群书，“天人好恶”之说，与此语意一同，盖出太史公之《伯夷论》也。）   
　　众万之生，谁非天邪？明昭昏蒙，谁使然邪？行何为而怒，居何故而怜邪？（怒或作怨，或作思。怒下或有邪字。居或作为。）胡喜厚其所可薄，而恒不足于贤邪？将下民之好恶，与彼苍悬邪？（或无苍字。）抑苍茫无端，而暂寓其间邪？（寓下或有于字。）死者无知，吾为子恸而已矣！如有知也，子其自知之矣。（或无自字。或无之字。或无自字，而有之字。）   
　　濯濯其英，晔晔其光。如闻其声，如见其容。（此句或作“如处其旁”，非是。或云：以容吐光，用古韵也。）乌乎远矣，何日而忘！（乌乎或作呜呼。）   
　　【祭穆员外文】   
　　（为崔侍御作。晁本篇首题云：“维年月日，故人博陵崔，谨以清酌之奠，祭于亡友穆六端公之灵。”方云：“岂穆员邪，《旧传》员卒检校员外郎，杜亚留守东都，辟为从事，皆与此文合。《新传》员终侍御史，故晁本称端公也。”穆员字与直，怀州河内人，宜州观察使宁之子，工为文，崔侍御名，无传。）   
　　於乎！建中之初，予居于嵩；携扶北奔，（或作归。）避盗来攻。晨及洛师，相遇一时；顾我如故，眷然顾之。（如或作无。眷或作卷。）子有令闻，我来自山；子之明，（或作俊。）我钝而顽。道既云异，谁从知我；我思其厚，不知其可。（“知其”或作“知而”，或作“可而”。）于后八年，君从杜侯；我时在洛，亦应其招。（贞元五年十二月，以杜亚为东都留守，亚辟员为从事、检校员外郎。时亦为亚所辟。）留守无事，多君子僚；罔有疑忌，维其嬉游。草生之春，鸟鸣之朝；我辔在手，君扬其镳。君居于室，我既来即；或以啸歌，（啸或作咏。）或以偃侧。诲余以义，复我以诚；（“复我”或作“我复”。今按：下文云“无非德声”，则此二句专指穆也，当作“复我”。）终日以语，（以或作与。）无非德声。   
　　主人信谗，有惑其下；杀人无罪，诬以成过；入救不从，反以为祸。赫赫有闻，王命三司，察我于狱，相从系缧。曲生何乐，直死何悲；（曲或作直，直或作曲。二何或皆作可。皆非是。）上怀主人，（主或作王，非是。）内闵其私；（闵或作悯，或作关，皆非是。）进退之难，君处之宜。（君或作居，非是。）   
　　既释于囚，（令狐运为东京牙门将，亚恶其为人，会盗劫输绢于洛北，运适畋近郊，亚意其为之，命员及从事张弘靖鞠其事，无之。亚怒，囚员等，员由此知名。）我来徐州；道之悠悠，思君为忧。我如京师，君居父丧；哭泣而拜，言词不通。我归自西，君反吉服；晤言无他，往复其昔。（其，疑当作如。）不日而违，重我心恻。   
　　自后闻君，母丧是丁；痛毒之怀，六年以并。（一作经。）孰云孝子，而殒厥灵。今我之至，入门失声。（失或作哭。）酒肉在前，君胡不餐；升君之堂，不与我言。於乎死矣，何日来还。   
　　【祭郴州李使君文】   
　　（公贞元十九年冬，出为阳山令，过郴州，识李使君，有《李员外寄纸笔》及《叉鱼》诗，即所谓“获纸笔之双贸，投叉鱼之短韵”也。其生平契分，皆具此文。《笔墨闲录》云：《祭李郴州》文，尤雄奇。）   
　　维年月日，将仕郎、守江陵府法曹参军韩愈，谨以清酌庶羞之奠，敬祭于故郴州李使君之灵。（《文苑》此篇首题云：“维元和元年，岁次景戌，二月乙未朔二十四日戊午，将仕郎云云，使君员外三兄之灵。”考之唐历皆合。）   
　　古语有之：“白头如新，倾盖若旧。”顾意气之如何，何日时之足究。（何或作曷。）当贞元之癸未，（或作酉。今按：癸未者，贞元十九年贬阳山令时也。）惕皇威而左授；伏荒炎之下邑，嗟名颓而位仆。历贵部而西迈，迩清光于暂觏；（于或作而。）言莫交而情无由，（莫或作若，而下无情字。）既不贾而奚售。哀穷遐之无徒，（遐或作荒。穷遐或作遐荒。徒或作图。）百忧以自副；辱问讯之绸缪，恒饱饥而愈疚。接雄词于章句，窥逸迹于篆籀；（直右切。）苞黄甘而致贻，获纸笔之双贸。（即《李员外寄纸笔》云：“莫怪殷勤谢，虞卿正著书。”）投《叉鱼》之短韵，（即公《叉鱼十八韵招张功曹》。）愧韬瑕而举秀。俟新命于衡阳，费薪刍于馆候；（郴在衡山之阳，贞元二十年，公以顺宗赦徙椽江陵，待命于郴云。）空大亭以见处，憩水木之幽茂。逞英心于纵博，沃烦肠以清酎；（以一作于。）航北湖之空明，觑鳞介之惊透。宴州楼之豁达，众管啾而并奏；（啾或作湫。《选·闲居赋》：“管啾啾而并奏。”）得恩惠于新知，脱穷愁于往陋。（穷或作冤。）辍行谋于俄顷，见秋月之三彀；逮天书之下降，犹低回以宿留。（上音秀，下音溜。《前汉》：“宿留海上。”《史记》：“宿留之数日无所见。”）念睽离之在期，谓此会之难又；授缟以托心，（吴季札聘郑，见子产如旧相识，与之缟带，子产献衣焉。见《左氏》襄公二十九年。）示兹诚之不谬。（授或作援。）倘后日之北迁，约穷欢于一昼；虽掾俸之酸寒，要拔贫而为富。何人生之难信，捐斯言而莫就；始讶信于暂疏，遂承凶于不救。（承或作成。于一作而。）见明旌之低昂，（明，诸本作铭。此从阁本，字见《檀弓》郑注云：“神明之旌。”）尚迟疑于别袖；忆交酬而迭舞，奠单杯而哭柩。美夫君之为政，不桡志于谗构。（桡或作侥，或作挠，从手，皆非是。）遭唇舌之纷罗，独陵晨而孤ず。（陵一作凌。）彼忄佥人之浮言，虽百车其何诟。（车或作年。今按：《后汉书》冯衍出妻书云：“词语百车”，韩盖用此，作年非是。）洞古往而高观，固邪正之相寇。幸窃赌其始终，敢不明白而蔽覆。神乎来哉，辞以为侑。尚飨。   
　　【祭薛助教文】   
　　（公达，字大顺，详见公所志墓云。）   
　　维元和四年，岁次己丑，后三月二十一日景寅，（丙寅作景寅，避唐讳也。）朝散郎守国子博士韩愈、（散，《墓志》石本作议。）太学助教侯继，谨以清酌之奠，祭于亡友国子助教薛君之灵。（继下或有等字。“薛君之灵”，晁本作“河东薛君七官之灵”。）   
　　呜呼，吾徒学而不见施设，禄又不足以活身；天于此时，夺其友人。同官太学，日得相因；奈何永违，只隔数晨；笑语为别，恸哭来门。（来或作东。）藏棺蔽帷，欲见无缘；皎皎眉目，在人目前。酌以告诚，庶几有神。呜呼哀哉，尚飨。   
　　【祭虞部张员外文】   
　　（张季友也，公同王涯、崔群、许季同、庾承宣、邢册等六人者，皆与张贞元八年同年进士。时陆贽典贡举，故文有“司我明试，时惟邦彦”之语。详见公志其墓云。）   
　　维年月日，愈等谨以清酌庶羞之奠，敬祭于亡友张十三员外之灵。（《文苑》作“元和十年”，晁本作“维元和十年月日，中书舍人王涯、考功郎中知制诰韩愈、礼部侍郎崔群、京兆尹许季同、考功员外郎庚承宣、河中节度判官殿中侍御史邢册等六人。”皆张季友之同年也。   
　　呜呼，往在贞元，俱从宾荐；司我明试，时维邦彦。各以文售，幸皆少年；群游旅宿，其欢甚焉。出言无尤，有获同喜；他年诸人，莫有能比。倏忽逮今，二十余岁；存皆衰白，半亦辞世。外缠公事，内迫家私；中宵兴叹，无复昔时。何如今者，又失夫子；（今者或作于今。）懿德柔声，永绝心耳。   
　　庐亲之墓，终丧乃归；阳喑避职，妻子不知。分司宪台，风纪由振；遂迁司虞，以播华问。不能老寿，孰究其因；托嗣于宗，（托嗣或作嗣托。）天维不仁。酒食备设，灵其降止；论德叙情，以视诸诔。尚飨。   
　　【祭河南张员外文】   
　　（贞元十九年冬，公与张署自御史具出南方为令。明年，顺宗即位，俱徙江陵。故凡道途经涉，唱和契阔，皆具此文。公方从晋公讨蔡，祭其在元和十二年八月欤？张之行治，则详于公《志》。）   
　　维年月日，彰义军行军司马守太子右庶子兼御史中丞韩愈，谨遣某乙以庶羞清酌之奠，祭于亡友故河南县令张十二员外之灵。（或无“守太子右庶子”字。）   
　　贞元十九，君为御史；余以无能，同诏并寺。（或作峙，《选》潘岳《关中诗》：列营棋寺，注：“寺，立也，亦作峙”。）君德浑刚，标高揭己；有不吾如，唾犹泥滓。余戆而狂，（戆音蠢。）年未三纪；乘气加人，无挟自恃。彼婉娈者，实惮吾曹；侧肩帖耳，有舌如刀。我落阳山，以尹鼯猱；君飘临武，山林之牢。岁弊寒凶，雪虐风饕；颠于马下，（雪虐，杭本作啸虎，以颠于马下言之，由虎声惧也。风饕，谓虎贪风而啸不已，虎近於虐，讹自此也。饕或作号，今按：杭本全然不成文理，以上语岁弊寒凶言之，八字相偶，当为“雪虐”明甚。）我泗君兆。夜息南山，同卧一席；守隶防夫，抵顶交跖。（顶或作项，非是。）洞庭漫汗，粘天无壁；风涛相う，（呼回切。）中作霹雳；追程盲进，风船箭激。（风或作帆，或作飘。）南上湘水，屈氏所沈；（上或作之。）二妃行迷，泪踪染林。山哀浦思，鸟兽叫音；余唱君和，百篇在吟。   
　　君止于县，我又南逾；把盏相饮，后期有无。期宿界上，一夕相语；自别几时，遽变寒暑。（遽或作复，或作遍。）枕臂欹眠，加余以股；仆来告言，虎入厩处，无敢惊逐，以我蒙去。（蒙，音蒙，驴子。）君云是物，不骏于乘；虎取而往，来寅其征。（寅或作夤。今按：寅为辰名，夤乃夤缘之义，当改作寅，说见下条。）我预在此，与君俱膺；猛兽果信，恶祷而凭。（兽，蜀本作首，李本校作孟首，不知得之何本也，葛鲁卿云：“蒙不骏，虎取之则亨矣，不待祷而有凭也”。今按：洪、谢本，皆作孟首，谓正月孟春之首也。张言：来寅其征，以虎为寅神，故言来岁寅月，当有征验，孟首果得归也，然且作猛兽亦通。）   
　　余出岭中，君俟州下；偕掾江陵，非余望者。郴山奇变，其水清写；泊砂倚石，有&lt;辶Ф&gt;无舍。（《楚辞》云：“重华不可&lt;辶Ф&gt;”，注，逢也。&lt;辶Ф&gt;，吾故切。）衡阳放酒，熊咆虎嗥；不存令章，罚筹胃毛。（不存或作存不。罚或作罪。唐人会饮，以筹记罚。刘梦得诗，“罚筹长树纛”是也。今按：令章，谓酒令。违令，则以筹记其罚也。）委舟湘流，往观南岳；云壁潭潭，（云或作天。）穹林攸擢。避风太湖，七日鹿角；（太或作大。鹿角，洞庭湖中地名，元微之有《鹿角》诗。湖旁至今有鹿角巡检司也。）钩登大鲇，怒颊豕&lt;豕句&gt;；（&lt;豕句&gt;或作豹，非是，或云&lt;豕句&gt;豕声。&lt;豕句&gt;，许角切。）脔盘炙酒，群奴余啄。走官阶下，首下尻高。（《前汉》“尻益高”，苦刀切。）下马伏涂，从事是遭。   
　　予征博士，君以使己；（元和元年六月，公召为国子博士，署掾江陵，半年，邕管奏为判官，不往。）相见京师，过愿之始。分教东生，君掾雍首；（元和二年，公分教东都，署为京兆府司录参军。雍州，《禹贡》：“黑水西河惟雍州。”雍，于用切。）两都相望，于别何有。解手背面，遂十一年；君出我入，如相避然；生阔死休，（生阔死休，或作“生死休咎”，非是。）吞不复宣。   
　　刑官属郎，引章讦夺；（或作奋讦，方作许夺。今按：夺谓争执不与，犹今言定夺公事也。《墓志》云：“守法争议，棘棘不阿”，即此事也，方本无议，或本亦非。）权臣不爱，南昌是斡。（今按《墓志》：张自刑部出刺虔州，然则昌当作康。）明条谨狱，氓獠户歌；（獠音老。）用迁沣浦，为人受瘥。（署自虔州，改沣州刺史，民税出杂产物与钱，尚书有经数，观察使牒州征钱倍经数，署曰：“刺史可为法，不可贪官害民，”留牒不肯从，竟以代罢。瘥，病也。）还家东都，起令河南；屈拜后生，愤所不堪。屡以正免，身伸事蹇；竟死不升，孰劝为善！   
　　丞相南讨，（元和十二年，以宰相裴度为淮西宣慰处置使，南讨淮蔡。）余辱司马；议兵大梁，（时宣武军节度使韩弘为诸军都统使，将出讨，公诣弘禀事。）走出洛下。哭不凭棺，奠不亲；不抚其子，葬不送野。望君伤怀，（望君或作定居，非是。）有陨如泻。铭君之绩，纳石壤中；（或作下。）爰及祖考，纪德事功。（纪或作己。事或作著，事功作著功，于理亦顺，但下文便有“外著后世”，则重出“著”字，又似可疑。姑从旧本作事，盖纪其德，纪其事，纪其功也，又恐或是序字，以似而误，然无所据，不敢辄改也。）外著后世，鬼神与通；君其奚憾，不余鉴衷。呜呼哀哉，尚飨。   
　　【祭左司李员外太夫人文】   
　　（谓与其子同僚，必公为职方员外郎时也。）   
　　维年月日，某官某等，谨以清酌庶羞之奠，敬祭于某县太君郑氏尊夫人之灵。（某等或作某乙等。）
  </div>
  <div class="pagination">
   <a href="韩愈集_page17.html">
    上一页
   </a>
   <span>
    ...
   </span>
   <a href="韩愈集_page13.html">
    13
   </a>
   <a href="韩愈集_page14.html">
    14
   </a>
   <a href="韩愈集_page15.html">
    15
   </a>
   <a href="韩愈集_page16.html">
    16
   </a>
   <a href="韩愈集_page17.html">
    17
   </a>
   <span class="current-page">
    18
   </span>
   <a href="韩愈集_page19.html">
    19
   </a>
   <a href="韩愈集_page20.html">
    20
   </a>
   <a href="韩愈集_page21.html">
    21
   </a>
   <a href="韩愈集_page22.html">
    22
   </a>
   <a href="韩愈集_page23.html">
    23
   </a>
   <span>
    ...
   </span>
   <a href="韩愈集_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
