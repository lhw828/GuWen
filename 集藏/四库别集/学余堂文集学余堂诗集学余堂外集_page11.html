<!DOCTYPE html>
<html>
<head>
    <meta charset="UTF-8">
    <title>学余堂文集学余堂诗集学余堂外集 - 第 11 页/共 88 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>学余堂文集学余堂诗集学余堂外集 - 第 11 页/共 88 页</h1>
    <div class="content">　　故蓝山县知县侯君墓志铭
　　同邑侯君韩振知衡州蓝山县以顺治壬辰秋死于官既八年庚子其友施闰章返自山左立石于墓曰嗟乎韩振君不幸以进士速死命也吾复何言然蓝山之人皆垂涕衡南之士大夫皆叹嗟乡闾之不识者皆欷歔诧惜以善人为不祥于乎人之所与天或怒之鬼或嫉之矣吾何忍亾一言君讳振世字韩振先世耕且读父三垣力善积学老困举子业以口授君君警朗多才蓺号能文章与余同榜登进士痛自饬谨不敢出一语先人时湖南寇大扰而蓝山衡州之南偏贼夷其城殆尽县令接踵死君至之日城中老弱数十家戍卒二十人皆鸟兽震骇君请城不许请益兵又不许乃誓死守期防征敛以时民德之贼将至里老夜告急迎脱其妻子而君以不能御贼免官转侧湘潭为乱兵所害年三十一妻冯氏许氏皆未有子一子鲁生出侧室某氏即脱难归自贼中者也君兄弟三人田产千金以君仕耗费寡稚冻饥奴仆无留者嵗余弟振伦始往湘南褁骨归葬于故居之侧于乎君少余四嵗兄事余最懽爱予文辞余遇事疏畧君纎悉必记亡遗防自谓慎当不败而卒以然既将视其孤且哀之以铭铭曰
　　以官往以骨归九疑之麓湘水之湄招魂而葬兮是邪非
　　封给事中蒋公暨太安人韩氏墓志铭
　　蒋氏在宋元丰间逺祖文忠公之竒观文殿学士其后自义兴徙金坛又十数传生封给事公讳应禄字子亨为德于乡号曰芝田翁先世孝弟力田公始好儒术生佥事君少慧自束发及补诸生无日不多方督其学比成进士自台州推官入为给事中迁山东按察司佥事无日不教以廉平使问民疾苦其与人自少至老无日不敦朴自下既封于朝徒步城市间遇所知必握手语有召必赴有急必周卒之日春秋八十四疏逖皆垂涕公兄弟五人公最少失父异母兄分予坏宅公葺而安之念无以将母弃儒而农独奉洗腆外大父韩翁罹仇狱隂寄公百金已而暴卒公谓匿金不祥还其家封识如故嵗乙酉江南盗起亡命相煽掠公尽所有事平吏为捕治公坚置不问娶韩氏与公共艰苦凡公所为善必助之力邻嫠妇亡蚊帷撤已帷遗之操作奉姑无少懈姑所遗瓶盎几杖寳之终身如一日就养台州敝箧败缕琐细百具皆赍行谓老妇朝夕须此毋为台民累居数年不取一帛既归台之吏民有持金数千里为夀者悉却去平生深识大体类伟男子佥事君之子复为翰林院修撰畧不惊喜诫之曰士而宦如女字夫但作得一好人为可喜耳初封孺人累封太安人与封公偕老贵夀且康以顺治庚子十二月卒春秋八十五子佥事君讳鸣玉明丁丑进士孙二长曰超顺治丁亥进士第三人以文辞行谊名天下次曰进女孙二曾孙一显祖芝田公事既具大学士两陈公志传中而太安人后终修撰再拜属铭故志其轶事铭曰
　　畴士而农孝养是供维德是崇用啓其宗淑人作配曰勤与惠维德不二庆流于世琢石纳铭维固维宁千秋万防维德斯馨
　　资深汪公墓志铭
　　元至正末吾乡礼部尚书谯国郡公文节汪先生讳泽民以家居殉国难子别驾用敬舍人用和痛哭不食相继死汪氏遂世以忠孝闻凡十传而为处士公资深讳逢原吾同年友湘乡县令观孝廉灿之父也少挺志防而耻为崭岩执谦养醇里中称长者二子既贵不少变曰吾岂以儿辈一第重哉所居阳坡山与敬亭相望日以孝友笃其家子孙益众乃置宅城北徒步往来手种梧竹以自娯乐賔客贵人间从其子游者求通谒为夀辄谢不见郡县行乡饮礼固请诣賔筵公掉头曰若强我则南山之南矣配曰周孺人谨俭而慈相朂为善先公卒未几又闻湘乡讣郁郁不怿遂以考终公襁褓而孤祖父母又连殁拮据读书不得志及长子观十嵗能文即不就制举曰是在吾子又命其次子铨灿辈次第受业伯氏拜跪如师弟子礼观灿既并举于乡又皆出富平田先生门公焰然亾喜色及长公成进士知湘乡县公若以为忧迎养不往手勒居官十二则以示之既而湘乡多惠政以闻母讣哀恸卒于官湘人为之俎豆公叹曰儿死能得民死亾憾矣初文节公祠燬公亟新之曰君子将营宫室必先宗庙也其上世故籍婺源学士公以文鸣于宋赐祀田一区文节公增置若干代久浸没公命二子清复勒石母苏氏苦节未闻于朝念之辄泪下其敦本尚孝如此公年七十有五生万厯戊子六月二十六日终康熙壬寅八月二十六日配周氏生万厯己丑五月十九日终顺治己亥九月二十六日得年七十有一某年月日葬某山之原子四人长观乙未进士知湘乡县次铨郡诸生次灿丙戌举人次炯郡诸生孙六人绍隆绍霖并郡邑诸生绍洪绍楫绍陞绍裕俱有才质孙女三曾孙女二聘字皆巨族始周孺人孝其姑苏氏姑且死诀曰愿冥诉于神使汝多贤子妇以相报云于乎汪氏世系文节公以前详宋濂溪碑铭湘乡兄弟行业兹不具书铭曰
　　汪肇唐叶丕显宋元忠孝懿节萃厥一门猗与处士匪惟子贵亶有令闻是将式谷其后以无忝文节之子孙
　　陆处士墓志铭
　　吾里有陆舒白先生颀而髯贤而有文当领嵗荐防乱弃不就其子之瑜有父风尤好为诗予交陆氏父子而未获知其先世闻里中父老相传有陆孝子不能举其名问之瑜则戚然曰此先大父省我公也己而舒白卜葬公于某山之原出俞子所为传请志铭嗟乎章虽不及见公既闻其行事敢不识其大者公弱冠为诸生束身向学采经撷史用张其文词试则屡困以授业生徒终其身公之志不大遂然平生借修脯为养未尝有戚容晩筑一茅舍杂植蔬果手罂盎灌园客至摘蔬荐尊簋谈笑不倦少病羸治导引之术既耄而视聴不衰齿能噬干腊卒之日年八十有六其训诸弟子茹实吐华弟子皆严惮之人有过则防词晓譬使人人自解防国变士多佯狂愤世亾穷山峻谷中或以事扞法公笑曰若将驭羲和游于广漠之野乎抑曳尾泥中犹视息人间世乎胡为是揭揭者公之父讳叙尝疾笃刲股药之获苏有饘粥田数亩析产之日悉让其兄郡守金公砺崇尚风教故尝建高斋延先大父允升公讲学者也闻其事上之提学御史以孝子旌其门故至今里中人称陆孝子云子二长履中次诸生履素即舒白孙三人长曰之瑜余并幼人皆谓孝子德厚其发当必大公讳可宗省我其字娶施氏勤苦相賔予从祖姑也铭曰陆氏三世皆穷于儒喟此孝子亏体若愚生以名其闾殁以光其幽墟于乎展如之愚兮我泪涟如
　　前孝廉张穉青先生墓志铭
　　往嵗辛丑识武林张子祖望于湖墅告余曰先子乆弃不孝孤愿有铭以葬防予赴官豫章不果作丁已秋再过武林张子亟以状请盖别去十七年矣张子以文辞称又所游多贤豪能言者顾独迟十许年惟予是徴于乎余何敢不铭公讳光球字穉青别号志林明万厯丁酉举人福安知县讳蔚然之子戊戌进士都察院右佥都御史讳应祯之孙也兄弟凡五人公于次居三力学善文辞杭之士莫能先焉补山隂县学弟子员山隂之士亦莫能先也顾自奋曰此不足为学也时有福定公高弟陈存之从事理学公复游其门而为文日进崇祯癸酉举浙江乡试第五人以数奇连上公车中副榜终以不第年四十三崇祯壬午九月二日卒公为人孝友忼爽有智畧始昏从父官福安署后樟树大数十围其土神号灵异犯者辄死母夫人偶过树下暴病卒人皆谓树祟也公大号哭褫神衣冠而数之欲毁其祠人皆为公惧公扶榇歴险度仙霞岭归竟亾事福安公晩病肺彻曙坐公侍侧常数十夕不倦及居父丧庐墓孤山卧起衰绖是时伯兄壎己登乡荐仲兄埁拔明经而埈坛两弱弟方在襁褓公遽请于兄以父田宅尽归之两弟且匡其不逮一时兄弟之子如络孙孙辈公手口指画使工为文章从弟中发贫甚公强致之授馆餐遂举于乡由是人人奋起诸子弟亾论售不售炳炳辈立用张一军皆公力也公既领袖后进士多依以成声门人陈潜夫者公所师存之先生子也疏狂畧细行羣从皆不悦公独礼遇之后卒殉国难于越又数拯人困厄皆不避强御不惜货财公始生有力能挽强命中诸父谓当受兵家言公掉头不屑然颇怀戡乱为诸生时好锦衣褶袖与诸子挍射冀可得一试及计偕北行渡江登金山浮淮泗慨然赋诗有誓清中原之志而卒不遇又不屑折节为州县故卒老田间其壮心未尝一日忘也福安公用治闽有闻其后闽数苦倭有章某者令福安问治所由公报书叙其山川要害战守便宜策如指掌试之皆验説者谓公才畧于此书具见焉公娶沈氏淑慎俭慈妇德咸备生子三人长纲孙即所谓祖望者也次麟孙仁和学生振孙钱塘学生孙六人郕曾沐曾演曾法曾洪曾福曾孙女四人孙一人于乎张氏之先河南人来迁于杭四世而显不可胜书然世世清白又好客亡余财今葬于某山某原以沈孺人袝盖礼科都给谏山隂姜公希辙为之经纪其费云铭曰
　　张氏累叶显用文辞公奋而登崛为人师将伸载屈云谁则尸有伟哲嗣声以永垂
　　陈文学墓志铭
　　文学陈君吉裘病将革余就视之客馆语食顷执余手曰此归与君诀矣意若属铭其藏而口不言予自许之悲且喜别去十许日果殁家贫亡子族党门人出钱为殓于敬亭之北麓君为人性畸行介与世多不可独刻厉为文辞喜与贫贱失志者游籍郡为诸生有司号知文者皆最其才明亡遂卧不就试徙家漪湖之北隠居教授及门常数十人讲蓺敦行间为诗歌其徒李子常德等日益有闻贫不能贽者收之来学曰尔力尔业吾分尔膏火君故不善治生人间有餽不妄受兄子开生恐其老而病也请迎养于郡又谢不往顾时时好周人急赘壻于家脩脯所入悉以分赡至困极亡所悔暇则耸肩苦吟村馆野寺中往往题壁其与人交懽小有缺失则切责或一善可称则百其言至病剧犹为余説某人某事某诗可传属予记之惟恐其不闻于后笃友而乐善其性然也于乎斯人也而靳其后耶君讳祮吉裘其字父青县尉讳可贤母徐氏逺祖讳灌字子将江西庐陵人洪武间守宁郡有惠积遂家宣城之南街今所称子将旧里者也君少失父母稍长能学书宗亲长老皆趣为掾吏君大恚愤曰大丈夫读书肯以刀笔事人邪卒自振拔为名士至今学者称蘧人先生君别号也生万厯甲辰三月二日卒康熙庚戌五月八日年六十七妻胡氏生三女皆适士族铭曰
　　既穷厥身又艰厥后昆所不冺者维贤与文于乎十世之后倘复知为先生之坟乎
　　处士吴公美生墓志铭
　　东里处士吴君居宣城之水东以康熙辛亥十一月壬申考终于家年六十有五矣里人皆为泣叹余哭之涕霑衣其长子易吾施氏壻也遽以铭请越数年易殡宫葬于某山之原琢石待辞且述处士垂诀之言曰若能与施某游吾亡忧矣是説也余尝闻之至是称説又相对哭盖不惟其旧而其人是痛也宣之有吴氏城南水东皆祖宋丞相正肃公潜而水东多韬德隠君子风气尤近古处士少治经生业不利慨然叹愤日取古人嘉言懿行以泽其身以贻其后人于是二子易简并游邑校行立而学有闻其季纪治家人产佐二伯氏膏火三人者油然左右无间也处士大懽晩得目疾拍儿肩以行闻客至欣然亟出或不待扶掖留防语至夜分不倦山谷俗好鬭数以睚眦细故相连搆破家处士尝力解之蠲忿涤怨饮人以和晩自号东里处士人无问贤不肖皆亟称东里翁长者长者故其卒而人哀之公讳徽明字美生后更名可敏高曾皆晦迹絫善父讳有成生子六人君第六父殁有庶子某穉弱公翼之成立既长生子而某又夭公又抚成其孤从弟某坐法论死殚力百救之得免明崇祯十三年大饥破赀拯贷又义率其族闾有力者存防甚众病且死犹出其宿劵可千余金悉焚于榻前娶沈氏最贤尝刲股已姑疾织絍相处士力善逮下慈而义易简纪三子其所出也康熙壬寅十月二十七日先卒一女嫁方氏孙三人寳国康国柱国皆幼简字在心攻古今文辞通秦越人术善小儿医侍父母疾甚谨处士之不怿也简适就试旌阳学使者拔之廪食及归而处士已卒躃踊仆地呕血数升曰吾不得奉侍含殓也其追从于九原未几病卒后处士仅百余日人皆谓以孝死也吾尝许为墓铭今附见于处士之末铭曰
　　野处树德兮敦族及乡善无弋名兮施用不彰于乎被褐怀璞兮孰知内美维蓄罔泄兮发未有已何以徴之视其子
　　文学杨子商贤墓志铭
　　杨氏之先山东之文登人徙宛平四世生嘉靖癸丑进士两淮盐运使君玺玺生刑部郎中从善于君为大父善生万厯丙辰进士讳维垣累官副都御史是为君考君字曰商贤讳彭龄籍饩顺天府学自少有闻与今致仕礼部尚书王公崇简善而其伯子熈今为兵部尚书者尝从受学众推国士是时中原贼乱君方与兵部金公铉愤切时难讲用世之畧甲申春金公阖门殉闯贼难而君之考副都公初仕天啓朝负俗累见訾清流君恨不湔雪后一年副都公官南都遇变衣冠拜阙自经死妾朱氏孔氏皆殉君既幸先公得死所南收骸骨又公私痛絶遂毕意旅食老江南学宗紫阳氏于六经诸儒之书穿穴发伏上下数千言不辍口将有所论著数举朝闻夕死之义名其亭曰晩闻为文秀隠喜短篇追摘旧事谓明末大臣畏台谏台谏树朋党终误社稷其言多切中至序忠臣烈士之篇辄呜呜饮泣间粥文词取甔石不肯作滥语人视之泊然卒坐穷不悔京师贵人数属当事者饷遗终不谒谢所与游惟秣陵徐处士延吴最旧他人罕识也妻阎氏故明兵部尚书鸣泰女有子始萌再纳姬石氏生女少慧能为君钞诗宅近桃叶渡仅蔽几杖雅通日者言或用其术得百钱沽酒欣然移日予始识之顾君梦游坐上后在官相值吉州爱其诗清逸幽寒能削浮响将序而传之君举酒懽甚初不言酷贫康熙癸丑十二月见余出涕曰黔娄子且死矣恐不复见亡何果以是月二十六日卒年六十三讣闻都下尚书王公命门人金君抱一经举其丧葬牛首山后其时为甲辰年十二月某日其遗集有所善淮安郡丞于君许为刻行而于又死铭曰
　　士穷见义亦以穷不大显于世维学是躭晩节弥励莫士非贫蹇独不言有伟其篇裂眦九原于乎伤哉
　　外大父马公墓志铭
　　公讳御玺字楚石马姓少贫为小儿医奉亲养不给出数嵗游学遂以医擅其家诸贵人襁褓之子争托命焉尊礼惟恐后公喟自奋曰是奚足发吾名哉男儿自立贵学问于是医稍间辄读书不废巻习为诗歌与贤士大夫游久之闻陈九龙先生讲性命之学称贽为门人生二子皆頴达慎选经师脩脯之外间有所须惟其意子并成立以才行称族之始祖墓在赵子冈为邻葬者侵剥族噤不敢言公界而碑之捐私钱经始为家庙作族谱俾族人防祭有所用相亲睦自叙其祖考世行乞当世名文章者为传铭氏族用以张显已复泣曰吾亲生不能封殁必妥其藏维幽宫其穆卜由是延接葬师先后数十百人奉之如严父母如事鬼神舟舆食饮币赠之费累数千金买山数十所发视之无吉壤仰天号哭至老怏怏吞恨而卒母尝嗜鳜日进为馔母殁禁鳜毋入庖没齿不食张妪以贫粥子忆之成疾公为赎归病辄愈邻有横无礼者公逊谢防其子痘剧佥谓非马公不救而心惮前郄长跽请曰丐公大度活我子公大笑卒赖以全所着有医学诸书及净永居诗集晩年喜自歌咏夜饮小酣辄发声琅琅达户外一市人或窃笑公益高吟不辍生嘉靖庚申二月八日卒崇祯甲戌闰八月二十六日年七十有五配胡氏谨修妇德后公三年以崇祯丙子九月二十三日卒合葬黄泥冈二子长曰云锦次曰甡并宣城县学诸生孙男五人璠琬璿琳瑾璠补诸生曾孙七人尚幼女子二长适赵处士国选次归先府君是为闰章之母累封太宜人初公游丰城主范氏家二年具食必敬报以金不受公归而范殁每嵗除酹酒野祭高呼范翁享我且戒二子勿防余官江西舅氏属求其子孙周以粟帛至则为之加礼云铭曰始以医显既以儒终志大于身目摄豪雄佳城郁郁北山之麓子孙亢宗则百其禄
　　诰赠汤母赵太恭人墓志铭
　　睢州节烈妇曰赵氏封陜西按察司副使汤公讳祖契之妻江西布政司右防政斌之母也事已表闻于朝呉学士伟业孙徴君奇逢为之传而防政复以书属予志墓于乎母可谓得死所矣当明崇祯庚辰间李自成寇河南嵗比旱蝗开归诸郡无坚城母豫为忧乱子女各一人趣令婚嫁完家事而遣子斌从伯父读书城北之村舍戒不得数归未几贼陷邻邑斌驰归睢城闭绕城大呼母使谓之曰汤氏不絶在子矣其急走毋俱入死地斌痛哭去闻者皆哭逾二日城陷劝夫子从姑匿芦苇中辄自经家人解之复入井又出之母大怒曰汝曹奈何欲辱我语未毕贼至环胁以刃则奋袂骂曰奴敢犯我朝廷何负若若且寸寸磔矣遂遇害盖崇祯十五年三月二十二日也年三十七数日收瘗顔如生后八年子斌登顺治己丑甲第巡按河南御史上其事得诏建坊旌其里门有司又特祠于故居之侧睢人荣之母为名家女尝通孝经列女传事父母舅姑皆谨舅亹斋公殁营葬以礼家益贫奉姑甘防而自饱糠籺不敢令姑知其子自外塾暮归必令背诵其书灯烛不继则闇坐为讲孝经且谓汝祖父有令德必于汝身汝慎无忘吾言死之日犹属家人曰若幸有脱者为语吾儿好自爱斌用是哀愤力学渟蓄发闻始官翰林庶吉士迁国史院检讨改陜西按察司副使备兵潼闗皆称清慎天子推恩赠母恭人斌再迁江西右防政岭北道以封公年老告归侍养讲学于乡所谓能以孝显者也太恭人墓在涧冈之阡康熈三年封公卒乃合葬焉铭曰生不逢贼孰显节烈子非笃孝孰彰母教六珈非贵鼎养非荣一日蹈刃百叶之名
　　天子有诏史氏有辞谓母而死往视庙祠
　　高母石太君墓志铭
　　湖西领三郡而蕲人高君尚孚为临江廉平不扰郡赖以宁居嵗余以母忧将去予愕然若夺左右臂已而请代不得命强以墨衰视事视其睫常涔涔有泪痕乆之徒跣再拜泣曰培不获奉母丧以归死不塞责今行有日矣愿得公一言以志母幽宫死且无恨予请徴其状呜咽不能语有间乃起曰母姓石氏年七十有二逮事先府君仅六载称未亡人时母年二十生不孝孤三月耳当是时狼狈零丁内外无所倚高氏不絶如缕母誓以身殉孤从旁睥睨者佥谓不可终日而母卒之死靡他其拮据荼蓼以鞠以教虽百其口弗能状也培既官豫章母就养布衣蔬食箧中萧然子妇或以为言母叹曰视昔糟糠不厌时何如吾所耗侈矣培是以无敢渔民也培旦出防事母倚杖侧耳闻脱人械则悦或棰楚声盈庭则愀然不食培是以无敢滥刑也襁褓而哺之不有其身及长大有过庭跪而责之督诸妇若孙也亦然培是以无敢傲且惰也夫母之早年苦节艰瘁百端培幼不及知而粥粥晨昏以庶几无陨越则母实使然培待罪考绩例当受封蕲之士大夫合请之学使者将以节行闻于朝用旌其闾而母已不待言及此遂大恸于乎有是母厥有是子信哉防顾子赤方至自蕲于母为通家子具言石太君苦节事借借州里间盖实而可徴也乃次而为之志太君为处士玉华公女年十五归高赠君讳自见为诸生才而不永母尝吁以身代事继姑邓氏生死尽力有子培即尚孚官江西临江府知府孙二长曰克绍州庠生次曰克綋并有文行曾孙曰朝生元生碧生凡三人康熈壬寅九月母终于临江之官舍今葬于某山某原铭曰
　　陵谷可移石亦可泐惟母心之匪石更终古其不磨灭
　　庐陵张太君墓志铭
　　翰林秘书院侍读张公贞生之母太君曰李氏庐陵人也李于吉称着姓父处士公曰子寉有隠德太君年十六归封编修公讳其完缟綦相乐以子贵封太孺人其始生无昆弟亲特怜爱之太君不以爱自逸用是以淑女闻于家其既归张也悲不逮见其姑尝雪涕移事祖姑甚谨用是以孝妇闻于乡及贤子举进士冠南宫累官侍读抑抑修谨动不防亲而太君之义方闻于天下是时太君与封公皆老矣嵗癸卯封公即世侍读君南奔执衰绖逾年太君又卒侍读君大号恸曰某不获视先公含饭不即就殒以有母在今何复留视息人间宗亲见者皆聚哭累日未尝不叹太君为难能也侍读君少慧而体羸封公督之严甫就傅示以白鹿洞学规稍不当辄受杖至肤坟赤太君泣不敢言以是有成其官中秘慕恋太君太君复勉以大义毋内顾于是祗慎夙夜
　　天子召问称防已命典乡试两浙所得多名人事讫省觐跽奉觞上两尊人夀留旬日为宗族亲党欢入又司业国子太君喜曰吾儿虽縻于官始终不离文字封公少时以刚直迕俗仇者中之速公父子于狱将危公太君悉出簪珥粥田宅讼寃得白侍读既贵显人或谓是必修郄而太君悉敇勿问于乎难哉所以贻后人者莫大于是侍读君既与予论学往还再拜泣请铭不获辞铭曰
　　不知其母视其子匪华其词实可纪彤管有炜待良史
　　呉母汪孺人墓志铭
　　歙吴母汪氏为邑西郑村孟明公之女处士吴君文长之配笄而归三十而寡又二十有二年而卒自妯娌姑姒及乡之姻娅妇女辈皆谓天夺我母仪俾无所矜式至为出涕溪南吴族大而奢母独节俭衣澣布及事舅姑待賔客则无不尽礼饮食必防以丰尝嵗祲道殣相属赞处士公收瘗之仍治糜给粟赡饥者存活甚众处士公体羸力学得瘵疾刲股药不愈请殉不可嵗乙丙之间江南多故所在揭竿起母新寡二子呱呱在侧乡里无赖争鱼肉大室不餍不已母从容调摄隂厚啖其豪黠者数人俾毋哗其党遂定当是时里中破家者无算而母无一缕之失人皆以为能又十余年长君补诸生能存立有家人产在广陵为主计者所落母恚曰若欺我未亡人邪吾斑白矣何忍使十世业委它人扫地携二子亲往校理居月余病卒盖其恵足以恤族里智足以持门户大畧若此文长公之父曰肇一叔曰大年皆尝从先大父受业二君之母亦汪也赀数十万馆客盘餐皆手出先大父尝亟称其贤今处士之妻则冢孙妇也用能世其家法是乌可以不志男子二人长曰爔邑诸生次曰熿某年月日将塟母某山之麓熿来乞铭铭曰
　　维吴先世汪有阃德三叶及今母仪不忒琢石幽宫徽音是式
　　傅节妇墓志铭
　　傅节妇姓吴氏十七归当涂傅光箕箕力学善病婚未逾月朝夕侍药饵居嵗余羮股进数四不起遂矢以死殉父母愍其少寡无子也欲夺之绐归宁强留于家使媒妁为言不聴则迫胁之又不聴乃谋絶其舅姑以它事搆傅怨妇归傅傅果怒拒之曰若父仇我何妇为节妇号哭于野终不纳妇归吴吴又不与食众皆曰是其穷无归也不守必矣节妇泣请其母曰假我数椽吾宁独饿终不以一溢米累父母乃于庭隟葺茅室日夜女红给饘粥邻媪怜饷之弗受嵗祲餐腐柤以活积数嵗买一女奴晨樵暮汲拮据冻饿相守者四十余年康熙辛亥十一月十七日病且死属曰归我尸于傅同穴瞑矣言讫而卒年六十今将以壬子三月某日合塟如其言兄士瑜属予表之于乎妇从一而终义也节妇无子无食难乎其为节也于傅于吴皆见逐夺之者百而之死靡它也不吴食而吴是居嫠不可无依也死而归傅终从夫也君子以是难节妇且俾其夫光箕借以名焉吴子两若既传其事余为之铭铭曰
　　其生同欢曾不累月其卒同归万古之宅


　　学余堂文集巻二十一
　　钦定四库全书
　　学余堂文集巻二十二
　　翰林院侍读施闰章撰
　　墓表　墓志　墓碣
　　象山县知县顾君墓表
　　无锡顾君铭柏与余同举于乡顺治己丑又同登进士君为人忼爽魁杰好与天下士结驩天下之士亦愿从其游君以文章著称其意倔然自负盖有志于功业者也及释褐为象山令辄欲见诸施行问民所苦视力所能去者悉罢之履亩均籍征税以时民无匿田无逋赋威大行豪家悍卒皆翕戢地故海濵君缮城郭谨斥堠海寇猝至不能犯象以获全间集邑中诸生为讲课拔其尤者二十人置馆授餐嵗旱步祷愿减已算以活民牒防而雨邑多虎为文以吁神虎为敛迹在县二年象之士以为师民以为父坐无以资赂遗遂见斥不用盖吏道既杂获上与字民常相悖上之所最下之所怨下之所颂上之所憎防如此后事白当复官君掉头不出无疾卒于家实顺治己亥正月朔日年五十有八于乎惜哉君讳煜铭柏其字别号双丸顾氏之在吴者世有名人四世祖广东按察副使讳可久正德甲戌进士抗疏谏南巡争大礼两受廷杖直声震天下所谓洞昜先生者也君少补诸生即以洞昜自许闳览博辩遇事敢言以指切公事忤有司坐黜马文肃公世奇为直而复之三吴多文字之防推君为雄长读书锡山尝端居静思觉有物垂垂窗牖间注视之忽与身合然后知其心苦而神凝也君居家孝友与朋友亲信己丑春之赴公车值同行孝防孙君治晋道病抵京益殆距闱试数日亲交皆谢不遑问君延至邸寓手治汤药孙将瞑流涕泣谢死为之殡又敛赙为归榇计君仓皇入闱竟得第一时都下皆推高其义先娶刘孺人光禄少卿本儒之女痛不逮事其姑每祭则呜咽君读书好客置家事不问皆倚办孺人卒年三十二生二子防俱诸生继娶季孺人生一子而尤力学为诗古文辞以世其家刘既先卒今合塟于孔山之原盖君志也君性喜读书去官益勤所着辑有尚书讲义经济钜文小学纂注诸编未刻而卒君之行事不胜书从子宸既为之传详其世系余撮其大者表其墓于乎是亦足以见君之槩矣
　　业师刘伯阳先生墓表
　　于乎先生盖古之遗民也为人谨廉朴厚读书无所遇龃龉固穷然多艺能取自资借闰章七嵗从受业先生善讲解工书法督以孝经小学未尝嫚言笑居六嵗闰章能属文始自辞去初娶王氏继孙氏各生一女年六十三生万厯己丑四月十八日以顺治八年辛卯八月二十日卒先生父讳尚安字宁我与先大父同事讲学吾父吾仲父尝从受易窭而笃义邻人告饥减炊而饷之生四子其长则先生事亲孝交友信与兄弟族党和以让其弟三人白旦昐皆有材业或娶或未娶皆先殀而四人者皆无子一时闾里亲旧皆诧叹为出涕天邪人邪以善世其家固如是邪初闰章官刑部主事将行先生来属曰吾旦暮且死未举亲之丧子它日念我恐不待得一棺地瘗我父母足矣闰章泣不能语逾数嵗闰章在官家叔父以先生之丧并其考妣葬湖北大家山先茔之左嵗时附祀且勒铭示后人先生姓刘字伯阳行鼎三其讳曰光昱以穷老布衣时人罕知者闰章哀无以报先生又系之碑隂曰
　　艾以繁兰则燔其根高高者天有号不闻生懽我祖考殁以毘其坟我祀则从飨以永世世夫乌知谁之子孙
　　处士吴云翀墓表
　　君字云翀讳瑞鹏姓吴氏歙之西溪南其旧里也溪南吴于歙最旧显者以辈数而君祖父皆不仕祖某公讳某父敬南公讳履祥读书无所遇始用盐防起家生二子长讳瑞鳯君其仲也初耻为贾人子轶宕不治家事稍落其业无以为尊人驩于是折节嗣盐防然颇慷慨喜负气内收宗党外防闾巷亲交故其家虽自给讫无余财遇其赴人急即质剂取母钱应之亦不自德色恒叹曰士不得已而贾寄耳若龌龊务封殖即一钱靳不肯出真贾防矣尝请其兄收债于楚兄许诺则敕家人眎防氏薪水有无久之兄返簿所收归之不受遽持为兄夀曰兄病矣敢以收吾债役兄邪羣从皆叹以为难冢子楚英早慧补诸生君亦惩世变弃贾不复事日督诸子读书雅蓄砚墨见前人嘉言懿行辄涤研吮墨手自书之又喜录医方时与医老及日者耆宿数辈相狎游则瀹园茗倾家酿不倦其游四方多购书画金石诸古物置左右间一寓目婆娑自得春寒偶不怿忽割所爱命诸子分遗亲旧曰寒食前吾当逝矣诸子愕然已而果卒盖康熙十五年丙辰二月二十一日也得年七十有五未卒前十日即自绝食饮少子春晖为君所最爱恸不欲生赋哭父诗四章又自伤无以显亲万一哭而寓书乞表其墓石初君辍贾业爱石城东山遂家石城门余尝道过春晖防仲夏亭午留稍憇君方解衣高枕闻余至杖履出见持所藏旧墨饷余喜动顔色曰今日得御君子矣余亦心识其蔼然温厚长者人也然则表君之墓者非我其谁哉非我其谁哉君生明万厯壬寅十二月十一日娶淑配汪孺人生子二人楚英春晖侧室某氏生子一人楚材女子二人孙八人春晖字报叔方以学行自励云
　　梅秀才育生墓表
　　于乎育生之殁至于今十有六年诸父昆弟言之未尝不嗟叹其窭且贫者思之未尝不饮泣于乎育生非永年者也非得行其志者也何哀思者众也育生与季弟起圣皆早慧好读书推择为诸生而其仲氏茂生治家人产不问所出入是时梅氏族盛诸生数十辈羣从昆弟若子先世臣子翔雨吉皆文采着见且昵就余上下议论而余之女弟归起圣数过其家见育生美姿容喜谦抑恂恂长者即仆夫牧竪不数诃责族之贫病孤寡不举火者出槖金予之不以谋父兄也其为文清切温柔不迫急也而竟不达以早死余为出涕起圣属曰君必为墓铭起圣性行与君畧同而文好奇崛其才实过之既数年起圣又死后十有二年而茂生数以书请铭曰吾兄弟皆不禄起圣之死君哭以诗而育生尤无子吾以子为之后不可无辞以传之将来于乎梅氏之向同吾游而不禄者若世臣雨吉踵接九原余皆哭未及铭以其早卒而德业未见于世也然茂生之请则勤矣特为表其墓于乎梅氏故多贤其醇谨称育生最云育生讳行一以某年月日生某年月日卒年三十二为之后者曰曦葬于杨村园之西阡
　　齐祚龙先生墓表
　　祚龙齐先生居宣城之北郭讳瀛字元升自称祚龙山人少与先大父允升公游因同受业光庭陈先生讲学砥儒行不屑以形家名而心独好之以为观天之道尽地之理非积学而达化者不足知十一尝采葬经诸书论著七巻谓之续统其要曰反经曰崇德言先心术而后可道术也先大父信之卜葬先世于衮山之麓既葬而洊凶先大父即世人莫能知其善也后三十余年予成进士形家者言始佥善其葬所是时先生殁已六年矣记少时见先生杖履翛然与人油油然顾谓我曰若异日必贤有闻比余官齐鲁念先生不敢忘寓书问其孤巽又七八年巽过余临江出先生遗书盖崇祯甲申十一月朔日笔也自言后十五日当死死殡某日大雪及门户衰丧国家祸乱兵自某方来城居某所则吉具以告巽已而言悉验又言为施氏卜塟劳勚成疾然再世其昌矣予读之流涕先生少有大志以穷老终遗命书其墓曰明未竞志士祚龙齐子之墓于乎先生之志何如哉生不见知于人其书亦未大着而预知死日言身后子孙国家吉凶事大小无不中其临诀浩歌洒然若不动其心也此岂无得之人哉乃伐石题为明志士祚龙齐先生之墓且铭之曰
　　癸酉生甲申卒七十一知死日道未显后有述配曰曹宜尔室藏同穴兆永吉
　　待赠于太君萧母墓表
　　于子昌谷自北海抵宛陵奉其母萧太君志状再拜请曰母氏弃不孝泽长二朞矣伤无以显母敢借夫子墓表塞万一恨予闻妇人之道无攸遂无非无仪盖无所表见者也观风诗所载芣苢巻耳葛覃采苹诸什皆田野妇女之事其细已甚説者以闺门权舆王化其幽闲贞静之德于是防见礼内则事舅姑于饘枣栗脩髓之类尤加详焉盖观于其细而大者可知也后世传列女多用节烈著称则是琴瑟静好而不矢柏舟者皆无可称焉岂通论哉于母萧太君少归于文学讳某为冢妇凡蚕绩女红苹蘩酒馔于妇职罔不力舅姑以为能姑孙氏性严毅太君独曲谨当其意姑用以欢居四年姑病且死属以所生子女五六人曰此稚弱无母者即若子也毋析爨毋异视太君泣拜牀下曰新妇敢不惟命及舅卒复申命如姑言于是稍长者教督襁褓者躬自乳哺衣食婚嫁费以百端皆黾勉有无自已出居无何小姑之既嫁而贫者借以饘粥早寡无依而归老于宗者待之无失礼门以内羣从娣姒子侄辈食指既繁每旦以大釡作糜共食即一脔一丝常先人后已推多就少任其劳而不私其有内外无间言嗟乎家庭妇孺之间故难齐也姑妇勃谿兄弟防墙其啓衅言色失德干糇为患不可胜数五代李自伦王仲昭并以六世同居诏特旌其庐近代浦江郑氏称义门饬规立诫以男子为家督犹鳃鳃其慎太君一妇人操作持门户上下五世百口同餐和洽无间不尤仅事哉岂北海自郑康成孔文举以来敦厉风教即妇人女子亦渐被其礼义而然邪于氏累世通籍至文学公不遇读书种菊絶不问家人产丁酉秋昌谷登乡荐又困久不第悲禄养不逮母衔痛而泣于是又知太君之能教子孝也它日为良吏用彰母教人皆谓母氏不死矣太君为邑处士讳舜行之女生万厯三十七年己酉正月八日卒于今康熙十三年甲寅九月二十五日年六十六子二人长曰泽长是为昌谷顺治丁酉举人次泽溥并有志行孙男五人孙女一人曾孙男三人详具宋先生继澄志铭中予特书其大者于墓碣且将以风北海焉
　　先太宜人墓志
　　赠奉政大夫山东按察司佥事先府君初娶北郭马氏是为马太宜人生万厯丙申九月二日年二十有六而卒实天啓庚申七月七日也子闰章举顺治己丑进士初官刑部主事遇
　　国恩赠母安人再仕山东按察司提学佥事加赠宜人三仕江西布政司防议考绩报最加一级例当晋恭人防湖西道裁解官不及请故称太宜人如旧太宜人性惠女红治中馈能人所不能先大母常亟称之以训饬家人与娣姒懽善家叔母至今叹息思其贤先府君抱德弗售母氏菜羮麦饭不厌外王父剧怜爱之日遣婢子讯眎得其状怏怏数劳苦母氏母氏习苦无怨言以终其身初葬城西五里桥迁敬亭东麓皆不吉今卒葬于玉葱山之原吾母生不受封葬又屡迁不及与先府君合墓于乎哀哉闰章三嵗失恃生不识母及登第归过鳯阳梦一妇人颀且晳裂土而出如病初起如寝初兴欠申久之张目熟视呼闰章前着膝上曰儿勿怖吾若母马氏也是时心知母久殁以为母魂也顾日方杲杲东出照面皆赭言动有声影乃大悲喜过望谓吾母果复生矣遽失声而寤嗟夫魂邪想邪章永不识母衔痛何极今宅于兹土袝以冢妇梅氏以事太宜人有姑有妇其安厥幽宫于乎哀哉
　　书亾妻梅宜人墓碣
　　宜人梅氏家于水东之溪上俗呼溪头梅氏父处士公讳枝选母曰吴皆贤有闻以万厯戊午十二月二十六日生宜人与施子同嵗十七来归事施子二十有一年顺治甲午九月二十一日卒殡于双溪故居之西康熙九年庚戌冬十一月壬申塟诸郡南玉葱山先太宜人之墓侧盖距其殁十七年矣君为人质厚讷讷罕笑言余读书在外尝数月不归君尽解妆槖为余买书未尝有愠色隣里诸嫠媪贫无告者乞粟与粟乞布与布生一女一子皆慧而殇忧懑成疾卒以是殒然御妾媵有恩礼同坐起食饮若相匹敌不为嫌视他出之子若已腹病则为抚抱卧不安枕内外诸妇皆逊叹以为莫及也卒年三十有七盖见予通籍而不及从于官今洊被覃恩诰赠为宜人有冠有帔贲尔泉壤君其尚有知邪君始入门悲不逮见先姑言之流涕今袝尔于先太宜人祭则从飨又与汝家近故汝志也初欲奉汝母吴太君同葬于此汝诸弟以穴隘不果将买地而别塟之哀汝无子故书而表之墓上


　　学余堂文集巻二十二
　　钦定四库全书
　　学余堂文集巻二十三
　　翰林院侍读施闰章撰
　　祭文
　　阙里祭孔庙文
　　维戊戌冬十一月朔四日提督山东通省学政按察司佥事施闰章谨祭告于至圣先师夫子前曰于维夫子训万世而冠百王至德莫罄其揄夫子之学宫盈天下遐陬僻壤靡不瞻庙貌而嵗烝尝而学者必向往乎阙里之堂譬日月之着明照及幽荒遡灵曜所自出必观乎谷与扶桑山海崇深功德及物必履泰岱之阯观沧溟之濵而后知为五岳之长百谷之王维章小子祗承
　　王命敬敷文教再歴于夫子之乡虽未获游圣人之门犹幸睹车服礼器之煌煌思齐鲁之一变弗称职其悚惶愿多士之无忝于四科七十而共闻乎夫子之文章
　　祭闵子庙文
　　于乎道岸崭崭而莫登兮繄庸行其实难惟先生之纯孝兮忾乎动尼父之永叹九嶷起于门内兮菀枯分于属毛彼虞舜之斋栗兮于野尚闻其呼号何内外之无间言兮乐家人以陶陶抗干旌而高蹈兮将汶上乎游遨既春秋之绵邈兮慨陵谷其迁移期幽隧以改宅兮胡姓字之前知荒祠閴其昼闭兮走几筵之伊威感音徽其犹未歇兮零余涕兮沾衣岱云朅其飘忽兮飏霓旌兮桂旗陈椒酒兮一巵魂髣髴兮来归
　　祭岳庙文
　　维岱为五岳之长维神为岱宗之君自古帝王祭告封禅及海内外士女重胼响臻者无算盖万物之权舆也闰章视学此邦日夜震恐惧不得贤才报
　　天子休命夫贤才者岳之所生神之所依也其有伏而不出者岂神之靳惜与抑求之未尽其道也惟神其啓佑之俾终厥事以无坠厥职
　　祭和圣祠文
　　泰山岩岩汶水汤汤蜿蜒蟠郁不知其几千里而作镇乎鲁国之傍圣哲于焉挺生亘古今而相望伊展大夫之令德依隠玩世而以和自将当臧孙之窃位谓申椒曰不芳乃弗党同而伐异甘逍遥以相羊羌直道而自处虽三黜其何伤夫固终其身裵于父母之国未尝歴九州以翺翔胡大名之垂宇宙遂齐声乎莘野与首阳当其生也防耻救民片言却强齐之侵疆及其殁也贤愚同哀显諡不妨出乎帷房行人为之叹息樵采过而悲凉夫何一死士之垄而灵爽或过乎生王斯固孟子所谓圣人百世之师而闻者莫不兴起而徬徨夫是以采谿荪而陈醴敬荐乎先生之祠堂
　　登州祭东海广利王文
　　惟神涵育万灵吐吸百谷沐日浴月化无为而自成出雨兴云诚有祈而斯应乃有蜃楼海市飘忽迷离既隠见之靡常亦淹速之莫测逺者愿见而不得至至者屡月而不得见闰章待罪于斯不揣固陋窃欲寓目俄顷快意平生是用斋沐洗心肃将牲帛维春夏既交之节乃鱼龙吐气之期伏兾鞭蛟驾螭现神竒于翌日行将洞心駴目着词赋于将来昔子瞻获觏于非时事为创见岂今日告防而不贶神或弃予闰章凟冒尊严不胜惶悚谨告
　　祷雨朝天宫文
　　伏惟天以好生为心吏以恤灾为职敢谓有求之必获窃恃居高而聴卑今者湖西大旱五旬徧祷羣望虽防霑涓滴而无救焦枯巫祝无功筮龟既厌是用无所告诉仰首呼号天灾流行或当悯兹瘠土官吏失职犹冀哀我惮人况水旱洊饥所忧者丧乱夏苗既槁所望者秋禾愿及数日之间大沛盈尺之雨若果灾由吏召则毋移祸及民民之死生迫在呼吸某等无任激切惶悚之至
　　祭新喻县城隍文
　　吏以惠民闻一害而必去神以治鬼岂有祟而弗驱袁家井近在喻城民或失坠厥鬼沈沦转取代替甚且白昼牵人之臂神孔赫矣所司何事井以养人俾鬼为厉琢石伐木甃井作栏万家用汲有利无患若果有祟神遂袚除俾民以安我愧不腆荐此牲盘
　　祭袁家井文
　　井在祀典惟神是司嗟尔溺者其孰驱之不自悔艾尔怼翳谁载胥及溺寃无究期收尔游魂各返所归有不聴者神其尔治
　　祭城隍文
　　天之生民发政布令问民疾苦者吏也禳疫疠时雨旸俾民隂恃以无恐者神也神与吏厥任维均今嘉禾甫秀雨泽不降是无年也师徒烦兴供亿匮絶无年是无民也无年无民是神与吏均无以职兹土也山川出云神实尸之天地好生神实奉之是用斋戒徒跣请命于神吏之不职惟吏是罚哀此下民忍弗生活反旸为雨报神牲币嵗凶乏祀神亦不利
　　修临江府城祭江文
　　临昜之民亦孔劳矣灾患征徭无稍休息而雉堞濵江倾圮不时岂役夫之不力与官吏之不职与抑江神之食于兹土者不恤其危而蛟螭出入冲决使然与民非城无卫神非人无依惟人事之既穷则不得不吁于神是用卜吉载版载筑惟神其隂相之俾永不废工之落成刑牲以祭
　　祭城隍
　　城于江干壁立斯难既修复坏霖潦为患虽匠事之或窳繄民劳其可叹窃惟神为城之腹心城为神之荣卫荣卫不完疾病将至载版载筑丏神之恵俾完且坚以永不废
　　告神驱虎文
　　康熙嵗在丙午辛丑月庚午日江西布政使司分守湖西道议施闰章谨斋戒三日率郡邑僚吏稽首上告于临江城隍之神曰窃闻上治之世猛兽不扰益烈山泽周公驱虎豹使人掌川泽山林猛兽毒物各安其所无为民害迄中世且有废槛去穽禁民张捕虎自渡河越境者固由仁及飞走孚格异类或亦有物焉以隂相之也比者猛虎昼出择肉当路郡县伤噬至数十人岂吏实不德使然与神之食于兹土盖为民捍灾御患者也人为万物之灵出其力以供百神之祀神所式临于是焉在乃令此猛兽悍然乳血餐肤殱灭我赤子哉天实好生哀我下土其忍令兵荒疾疫洊罹鞠凶之遗民接踵饲虎口哉民既穷且弱矣山泽阻深不能多设槛穽张网罟从事强弓毒矢用是归命于神惟神其上告于天使山川土神为之收戢毋俾滋害吾民昔宋均有言曰虎为民患咎在残吏今不能斥贪暴修人事而惟神是聴吏之耻也然灾患之不御神亦与有责焉谨告
</div>
    <div class="pagination">
<a href="学余堂文集学余堂诗集学余堂外集_page10.html">上一页</a><span>...</span><a href="学余堂文集学余堂诗集学余堂外集_page6.html">6</a><a href="学余堂文集学余堂诗集学余堂外集_page7.html">7</a><a href="学余堂文集学余堂诗集学余堂外集_page8.html">8</a><a href="学余堂文集学余堂诗集学余堂外集_page9.html">9</a><a href="学余堂文集学余堂诗集学余堂外集_page10.html">10</a><span class="current-page">11</span><a href="学余堂文集学余堂诗集学余堂外集_page12.html">12</a><a href="学余堂文集学余堂诗集学余堂外集_page13.html">13</a><a href="学余堂文集学余堂诗集学余堂外集_page14.html">14</a><a href="学余堂文集学余堂诗集学余堂外集_page15.html">15</a><a href="学余堂文集学余堂诗集学余堂外集_page16.html">16</a><span>...</span><a href="学余堂文集学余堂诗集学余堂外集_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
