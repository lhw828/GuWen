<!DOCTYPE html>
<html>
<head>
    <meta charset="UTF-8">
    <title>白氏长庆集 - 第 63 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>白氏长庆集 - 第 63 页/共 81 页</h1>
    <div class="content">　　王公亮可商州刺史制
　　勅尚书司门郎中王公亮茂于学精于文文学之外有析【思积切】毫刜【符佛切】钟之用自佐戎律领郡符持宪为郎皆称厥职吾前命刘遵古张平叔为商州刺史继有善政人用乂安今尔代之守而勿失况商土瘠商人贫可以静理而阜安不宜改张而易辙以尔精敏当自得中可商州刺史
　　韦觊可给事中庾敬休可兵部郎中知制诰同制
　　勅职之要莫先乎駮正文之选莫难于司言将使朝纲有条朕命惟允在二者得人而已中大夫使持节苏州诸军事守苏州刺史上都骑尉韦觊精微专直通乎事典可使平奏议而坐左曹朝防大夫尚书礼部郎中上柱国庾敬休温裕端明饰以辞藻可使书诰命而专右席而轮辕凿枘各适所宜夫惟刺史守列城郎官应列宿选任倚注非不荣重然吾左右前后方求正人如觊敬休不宜疎远亦犹有声之玉无类之珠不置于佩服掌握之间皆非其所也宜自敬谨无忝吾言觊可行给事中防官勲如故敬休可尚书兵部郎中知制诰防官勲如故






　　白氏长庆集巻四十八
　　钦定四库全书
　　白氏长庆集巻四十九
　　唐　白居易　撰
　　中书制诰二【旧体　凡三十道】
　　李愬赠太尉制
　　勅故特进行太子太保上柱国凉国公食邑三千户食实封五百户李愬在建中嵗泚贼叛逆惟太师晟实仗大顺翦而诛之在元和朝蔡冦充斥惟尔愬实奋竒防虏而戮之父子之功书于甲令俱为第一焯【职畧切】煇【呼回切】当时矧尔一登将坛六换鈇钺坐论岩廊之道卧理保傅之事方深倚望奄忽沦谢是用当食累叹视朝三辍岂不以爪牙之威【立月切】于外股肱之痛轸于中者乎而吊奠之命【六凤切】赙【符过切】之数虽加常等未表殊恩宜以太尉之秩赠上公之衮敛俾尔被哀荣服忠孝从先太师于九原也不其盛欤呜呼美终必复礼无不答昔尔之勤劳如彼今吾之宠饰如此君臣报施可谓两臻其极焉尔灵有知钦我追命可赠太尉仍令所司备礼册命赐绢二千匹布七百端米粟一千石委度支送
　　田布赠右仆射制
　　勅朕闻古之臣子有忍死効节为忠者有不伤发肤全归为孝者有不顾性命引决为忠者但问所操所蹈何如耳岂系去就生死之间耶噫今有重义如泰山轻生如鸿毛死而不朽者安得不褒扬宠饰使天下闻之所以劝孝心激忠肠然后薄者敦懦者立幸生者耻格也故魏博等州节度观察处置等使起复寜远将军守右金吾大将军员外置同正员检校工部尚书兼魏州大都督府长史御史大夫赐紫金鱼袋田布其父太尉甚贤此子镇阳之乱正殁焉而布枕戈尝胆誓报寃耻故吾以大将军之旗鼓鈇钺先臣之土壤士卒尽用委付亲加勉谕人鬼之愤期一泄而甘心焉既而激发魏师出疆临敌事有不得已者布亦末如之何卒至于刳心自明遗疏自列谢君于天上报父于地下可谓田氏有孝子国家有烈臣则吾之知臣正之知子明矣耸动人聴防【迄力切】伤我怀故废临朝所以示哀也加礼命所以示荣也哀荣恩礼至则至矣呜呼曾未足以显尔之节不厌吾之心乎可赠尚书右仆射赐布帛三百段米粟二千石委度支逐便支遣
　　韦贯之可工部尚书制
　　勅河南尹韦贯之善驭者齐六辔善理者正六官六官成则百事举故吾选贤任旧以次第补之而六卿材吾已得五阙一不可待汝而成贯之以正行明诚为先朝辅始以直进终以直退道有消长徳无缁磷及帅湘潭尹河洛而防平清一之政继闻于京师名简吾心善入我耳宜置朝右以之厚时风况今之尚书汉公卿也言动可否属人耳目焉固不专率四属程百工备位于冬官而已可工部尚书
　　太子詹事刘元鼎可大理卿兼御史大夫充西畨盟会使右司郎中刘师老可守本官充盟会副使通事舍人太仆丞李武可守本官兼监察御史充盟会判官三人同制
　　勅太子詹事刘元鼎等夫选可任而任之则用无不适择可劳而劳之则事无不成盖君使臣臣事君之大端也属西夷乞盟求可以莅之者歴选多士吾得三人今以元鼎之博通师老之诚谅武之恭敏合而为用不亦可乎尔宜临之以庄示之以信仪形辞气皆有可观必能率服彼戎不独益敬吾使法卿宪秩宠之以遣可依前件
　　许季同可秘书监制
　　勅大理卿许季同国朝以来有刘得威张文瓘唐临为大理卿有魏征虞世南顔师古为秘书监设官之重得贤之盛人到于今称之今季同以明慎钦恤理刑狱以文学博雅长图籍由廷尉而长秘府论者荣之宜自重其官自远其道又思与刘张唐魏虞顔为比不亦自多乎可秘书监
　　张元夫可礼部员外郎制
　　勅殿中侍御史张元夫官有秩清而选妙者其仪曹员外郎之谓乎凡殿内御史虽文才秀出功课高等者满嵗而授犹曰美迁有如元夫连膺二选歴彼践此佥以为宜况怒飞青冥翔集禁陛由兹去者十八九焉汝知之乎思有以称可尚书礼部员外郎
　　杨嗣复可库部郎中知制诰制
　　勅权知兵部郎中杨嗣复朕闻前代制诰中书令侍郎舍人通掌之国朝以来或以他官兼领惟其人是用不限于资秩职署焉予以为然多繇是选前所命者时称得人研实覈名次第及汝汝嗣复根于义训播为令器文焕发而才秀出不当汨没于郎吏间况贞元中汝父为中书舍人甚称厥职今使汝继书吾命成一家言堂烜【况远切】国华在于此举尔宜兢兢祗励无陨其名可库部郎中知制诰
　　张平叔可京兆少尹知府事制
　　勑商州刺史张平叔为人防直为政简惠前后歴掾邑宰郡守而去思来暮之谣继闻于人聴焉及副盐铁官刺商雒郡会课报政亦甲于他官自贞元以来用三科取士奉详明政术可以理人之诏而得其名有其实者几何人哉平叔居其一也能効若是何用不臧故事内史未补闲亚尹得行大京兆事试可而即真者往往有之故其选任日益难重尔宜称所举慎厥职无堕大以勤小无急弱以缓强夕念朝行遵吾约束可京兆少尹知府事
　　康日华赠坊州刺史
　　勅汉令军中士有不幸死者得以棺敛传送若是而已犹四方归心焉矧吾褒赠以荣之恻隐以将之显其忠抚其后亦所以激生者节岂独慰逝者魂乎左神防军赴行营正将试太常卿康日华领王师死王事军书置奏朕甚悼焉可赠坊州刺史
　　张籍可水部员外郎制
　　勅登仕郎守国子博士张籍文教兴则儒行显王泽流则歌诗作若上以张教流泽为意则服儒业诗者宜稍进之顷籍自校秘文而训国胄今又覆名揣称以水曹郎处焉前年以来凡歴文雅之选三矣然人皆以尔为宜岂非笃于学敏于行而贞退之道胜邪不与之宠名何以奬夫不汲汲于时者可守尚书水部员外郎防官勲如故
　　何士乂可河南县令制
　　勅汉朝郎官出宰百里故今京邑令多命尚书郎补焉朝议郎尚书水部员外郎何士乂慎检和易介然有常守而勿失可使从政然能佩以自导带星以自勤则缓急劳逸之间必使适宜而会理矣以尔舒退故吾进之可守河南县令防官如故
　　崔植一子官回授侄某制
　　勅丞相植典职枢务亦既逾嵗而能明我目达我聪左右我躬以底于道况属郊祀摄賛大仪宠锡之间植宜加等而念其犹子乞用推恩既叶旧章允膺新命其侄某可某官
　　王起等赐勲制
　　勅中书舍人王起等朕临御之始庆赏遂行卿士大夫递加勲秩自武骑尉以上十有二转自起以下十有四人咸赐以勲举书于籍可依前件
　　萧俛除吏部尚书制
　　勅古者君使臣以礼臣事君以忠季代已还鲜由兹道先皇帝创于是故在位十五载凡解相印者殆二十人多宠为大僚或付以兵柄矧予小子宜有加焉而辅弼之臣尝经一日造吾膝沃吾心则思与之始终厚申恩礼不唯感劝来者且不敢失坠先志也尚书右仆射萧俛忠肃孝敬佐吾为理以勤事国以疾退身本末初终不失其道既免枢务倚为右揆加恩超等复吾前言而俛继上让章至于三四敦谕烦切陈乞弥坚是用正命为选部尚书而冠六卿统百职尚可以表吾宠重亦所以成尔谦光尔宜钦厥止慎厥终无忝我褒扬之命可吏部尚书
　　温尧卿等授官赐绯充沧景江陵判官制
　　勅温尧卿等今之俊乂先辟于征镇次升于朝廷故幕府之选下台阁一等异日入为大夫公卿者十八九焉荆门景域南北大府而尧卿等或已参军要或方受兵书各命以官分试其事名秩章绶分而宠之夫千里之行始于足下苟自强不息亦何远而不届哉可依前件神策军及诸道将士某等一千九百人各赐上柱国勲制
　　勅古之善为国者劳不忘而赏不滥有赏一人而为僭者有千百人而不为费者其要在当否而已不系于众寡也朕自统御已来忽忽有念念天下材力之将勇敢之士进有征讨之苦退有守捍之勤藏之中心何尝暂忘而亟因大庆思洽普恩某等若干人咸进勲级并可上柱国
　　李彤授检校工部郎中充郑滑节度副使王源中授检校刑部员外郎充观察判官各兼侍御史赐绯紫制
　　勅万年令李彤【徒红切】侍御史王源中等舜以五长绥四国若今之节制也周以十聨率诸侯若今之防察也国家合为一柄付有功诸侯故其陪臣选任益重或辍朝籍授简书者往往而有况承元有大忠于国受重任于外使其承上莅下敬始善终实在庶寮叶力以济今以彤宰京邑有理剧之用如水在器挠之不浊以源中立宪府有纠正之能如刃发硎割之无滞一可以倅【匕醉切】戎事一可以佐轺【余招切】车二职交修在此一举台郎宪吏金印银章加乎尔身无忝我命可依前件
　　栁公绰父子温赠尚书右仆射窦侔父叔向赠工部尚书薛伯高父怿赠尚书司封郎中元宗简父锯赠尚书刑部侍郎皇甫镛父愉赠尚书右仆射韦文恪父渐赠太子少保王正雅父翃赠太子太师范季睦父彦赠礼部郎中八人亡父同制
　　勅古人有云树欲静而风不止子欲养而亲不待向无显扬褒赠之事则何以旌先臣徳慰后嗣心乎故朕每施大恩行大庆而哀荣之命未尝阙焉银青光禄大夫行尚书吏部侍郎上防军河东县开国子栁公绰父温等咸有令子集于中朝资父事君移忠自孝本于严训酬以宠名赐命追荣各高其等呜呼存者不匮往者有知斯可以载扬兰陔【居亥切】之光辍风树之叹耳可依前件
　　李宗河可渭南令李玘可京兆府户曹制
　　勅李宗河等夫纲一提则羣目举源一澄则众流清故朝廷命官师选寮属亦得其人矣按内史公绰奏宗河学古修已练达道理乃乞为甸县令玘励节徇公通详典故乞为天府掾况渭南封圻之首邑户曹赋籍之要司位虽未高职亦不细宜乎以三语自试以一同自効无俾尔长贻失举之责焉可依前件
　　兵部郎中知制诰冯宿侍御史裴注义武军行军司马御史中丞萧籍饶州刺史齐照邓州刺史浑鐬【呼对切】并可朝防大夫同制
　　勅某官冯宿等凡品秩之制有九自五而上谓之贵阶而宿司吾言注持吾宪籍照以降皆着勤由朝议郎一进而及此此之所以为贵者防及子命及妻岂唯腰白金服赤茀【敷勿切】从大夫之后而已宠数既重思有以称之并可朝散大夫
　　太常博士王申伯可侍御史盐铁推官监察御史里行高谐河东节度叅谋兼监察御史崔植并可监察御史三人同制
　　勅某官王申伯学优行茂饰以词藻执礼定议多得其中某官高谐温庄洁白不交势力某官崔植外和内直通知政典在伦辈内而人皆谓之滞淹唯是三子之才吾得于御史中丞僧孺御史吾耳目官也非清明劲正不泥不挠者安可使辨淑慝振纪律广吾之聪明焉并命同升无忝是举可依前件
　　温造可起居舍人充镇州四面宣尉使制
　　勅殿中侍御史温造尝紏天府不旷官驰轺车不辱命况为人外和内决以兼济为心拔居殿中以备时使会吾忧两河间事求可谕朝防慰人心者使焉揆効酌能汝中吾选故不待满嵗擢为右史出则衔吾命入则记吾言奬任不轻思有所立可依前件
　　高芳颖等四人各赠刺史制
　　勅故某官高芳颖等昔文王葬枯骨之无知也但恻隠之心不忍弃也故天下皆归仁焉况捐躯之魂死节之骨见危授命朕甚悯之深州故小将高某等四人皆从战阵连殁王事褒赠之数宜其有加并命追荣以光地下可依前件
　　崔咸可洛阳县令制
　　勅度支员外郎崔咸汉以四科辟士求多畧不惑强明决防者任三辅令故今两京令亦择尚书郎有才理者补之而咸在郎署中推为利用加以词学縁饰吏能操割洛阳必有余力然宰大邑如烹小鲜人扰则疲鱼扰则馁寛猛吐茹其鉴于兹可洛阳令
　　周愿可衡州刺史尉迟鋭可汉州刺史薛鲲可河中少尹三人同制
　　勅前复州刺史周愿等夫劳者之思休息病者之思救疗人之本情也今兵戈甫定物力未丰如闻湘衡巴汉之间人犹疲困宜择良二千石俾休息而救疗之而愿鋭鲲等前以符竹分镇三郡皆有善政达乎朝廷举课考能无愧是选息劳救病其有望于汝乎河中吾之股肱郡也贰尹职而佐府事者亦在得人命鲲处之无荒厥职可依前件
　　杨景复可检校膳部员外郎郓州观察判官李绶可监察御史天平军判官卢载可协律郎天平军巡官独孤泾可监察御史寿州团练副使马植可试校书郎泾源掌书记程昔范可试正字泾源判官六人同制
　　勅某官杨景复等士子不患无位患已不立苟有所立人必知之惟尔等六人蕴才业文咸士之秀者果为贤侯交辟俾朕得闻其姓名是用各进其秩分授其职若修饰不已筹谋有闻则鸿渐之资当从此始而景复禀训祗命颇着令称故因满嵗特假台郎古者公臣之良入补王职朝奬非远尔其勉之可依前件
　　前庐州刺史殷祐可郑州刺史制
　　勅某官殷祐夫吏寛信则人人不偷吏防明则人人尽力吾观祐之为政其近之乎前守庐江能率是道嵗会课第甲于他州俾精前功且伫来効宜换符竹移牧郑人在春秋时郑为侯国武公善于其职子产遗爱于人人无古今吏有能否聴吾用汝汝其嗣之可郑州刺史
　　李徳循除膳部员外郎制
　　勅尚书郎自奏议弥纶外凡邦之牲豆之品醴膳之数实紏理之命文昌长佐春官卿以朝防大夫守秘书丞上柱国李徳循籍训于台庭业官于书府揆才考第得补为郎司膳员尔宜专掌可尚书膳部员外郎余如故
　　张正甫可同州刺史制
　　勅冯翊吾左辅也分理浩穰【汝两切】率先风化故其选次任内史一等而冠四方岳牧之首焉宜求吏课高位望重者分部共理以夹辅京师尚书右丞赐紫金鱼袋张正甫自登台阁为人谠直物论时望敬而重之及领藩部为政寛简将吏黎庶信而爱之所谓朝廷正臣郡国良吏常有惠政加于是邦迨兹五年去思犹在故辍台辖再委郡符宜敬服新命増修旧政俾吏畏如夏日人归如流水慎于终始典于厥官可持节同州诸军事守同州刺史充本州防御使散官勲如故
　　崔琯可职方郎中侍御史知杂制
　　勅近嵗以来副相多朝纲国纪专委中宪而侍御史一人得总台事以左右之今御史中丞徳裕以中散大夫行尚书吏部员外郎上柱国崔琯守文无害莅事惟精在郎署中推其才理奏补是职请观其能因而可之仍加宠秩操执举措尔无自轻可行尚书职方郎中兼侍御史知杂防官勲如故









　　白氏长庆集巻四十九
　　钦定四库全书
　　白氏长庆集巻五十
　　唐　白居易　撰
　　中书制诰三【旧体　凡二十八道】
　　册新回鹘可汗文
　　维长庆元年嵗次辛丑四月庚寅朔二十一日庚戌皇帝若曰唐有天下垂二百载列圣垂拱八荒即叙舟车之所及日月之所照威绥仁董罔不向化惟北之气积厚而灵灵发象生生为豪杰义信武烈代为名王南西东方亦有君长较雄鬬智莫之与京国朝已来寖渍风泽或効功伐或申婚媾同和协比以托于今今朕不徳祗嗣大统推义布信以初为常矧乎柔远申恩睦隣展礼兹惟旧典垂自祖宗防奉恭行安敢失坠咨尔九姓回鹘君登里罗羽録没密施句主録毗伽可汗地生竒特天赐勇智英姿所莅雄略所加诸戎杂虏爱畏柔服风靡山立清寜一方宜人有土受天百禄时推代嗣实来告予曰予一人实隣册命是用遣使朝议大夫检校左散骑常侍兼少府监御史大夫云骑尉赐紫金鱼袋裴通副使朝议大夫守少府少监兼御史中丞袭魏国公食邑三千户赐紫金鱼袋贾疄【离珍切】等持节备物册为登里罗羽録没密施句主録毗伽可汗于戏善必有邻徳无不答此崇恩礼则彼竭信诚克保大义永藩中夏昭昭天地实闻斯言
　　册回鹘可汗加号文
　　维长庆元年嵗次辛丑某月朔某日皇帝若曰北方之强代有君长作殿朔宾于皇唐粤我祖宗锡乃婚媾五圣六纪二邦一家此无北伐之师彼无南牧之马兵匣锋刃使长子孙叶徳保和以至今日咨尔回鹘君登里罗羽録没密施句主録毗伽可汗义智忠肃武决勇健天之所授时而后生故东渐海夷西亘山狄惠寜威制鳞帖草偃声有闻于天下气无敌于荒外而能事大图远纳忠贡诚请仍旧姻誓嗣前好朕惟睦邻是务柔远为心既降和亲之命遂申饰配之礼礼物大备宠章有加喜动隂山光增昴宿夫以回鹘雄杰如彼庆荣若此虽自贵曰天骄子未称其盛虽自尊曰天可汗未称其美宜赐嘉号以大夸将来今遣使某官某副使某官某等持节加册为信义勇智雄重贵寿天亲可汗于戏厘降展亲大徳也进册加号大名也宜乎思大徳称大名懋哉始终钦若唐之休命
　　韦绶从右丞授礼部尚书薛放从工部侍郎授刑部侍郎丁公着从给事中授工部侍郎三人同制
　　勅尚书右丞韦绶等朕在东宫时先皇帝垂慈圣之徳念予冲蒙选端士通儒使讲贯今古自礼乐刑政暨君臣父子之道博我约我日就月将俾予今不至墙面克何丕训大扬耿光实绶放公着之力也故朕嗣位未逾时月或自郡邸或自省署征擢宠用为丞郎给事官虽超拜职亦俱举师道光而心愈让人爵贵而心益恭宜更褒升重酬辅导以绶精粹辩博有先儒之风可作秩宗以放端明慎重行君子之道可居宪部以公着检敬规度得有司之体可贰冬官于戏贞百工平五刑典三礼皆重任清秩予无爱焉盖欲表三子道不虚行而明予一人徳无不报也绶可礼部尚书放可刑部侍郎公着可工部侍郎余并如故
　　李谅除泗州刺史兼团练使当道兵马留后兼侍御史赐紫金鱼袋张愉可岳州刺史同制
　　勅扼淮压湘之列城曰泗与岳舟车会焉军戎屯焉是二郡守则易为政先是分领者多会有政嵗时罢去长吏数易人必重困宜择良二千石救而养之以谅自澄城长讫尚书郎中间又再为州牧三宰剧县皆苦心防隠煦妪及物操刃决滞蠧騞【霍号切】有声而愉亦学古入仕甚自修饰河西有政次于谅焉故命愉守岳命谅守泗仍以戎职留事宪简章绶一加于谅谅其聴之哉异日吾将以重官剧职处尔尔安得不副吾所急用尔所长更宜以难理之郡自试尔各依前件
　　裴廙授殿中侍御史制
　　勅某官裴廙【夷益切】贞观初张行成为殿中侍御史紏劾巡察时以为能朕思贞观之风故选御史府官亦先其精敏刚正者以尔廙动循道理语必信直励其志节有类行成因授厥官无忝吾举可殿中侍御史
　　裴通除检校左散骑常侍兼御史大夫充回鹘吊祭册立使制
　　勑语曰使于四方不辱君命可谓士矣况驰輶轩奉玺书称天子之使以燿焜絶域者岂容易其选哉少府监裴通温敬忠实加之谨敏有言语可任以专对有辩识可委以便宜属北方君长来告代嗣求可以将命展礼申吾哀荣之恩者其任不细颇难其人择臣者君而通可使命为副丞相而加金貂之贵授册与节临轩遣之庶乎远而有光华且欲使絶俗殊邻益敬吾使也可依前件
</div>
    <div class="pagination">
<a href="白氏长庆集_page62.html">上一页</a><span>...</span><a href="白氏长庆集_page58.html">58</a><a href="白氏长庆集_page59.html">59</a><a href="白氏长庆集_page60.html">60</a><a href="白氏长庆集_page61.html">61</a><a href="白氏长庆集_page62.html">62</a><span class="current-page">63</span><a href="白氏长庆集_page64.html">64</a><a href="白氏长庆集_page65.html">65</a><a href="白氏长庆集_page66.html">66</a><a href="白氏长庆集_page67.html">67</a><a href="白氏长庆集_page68.html">68</a><span>...</span><a href="白氏长庆集_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
