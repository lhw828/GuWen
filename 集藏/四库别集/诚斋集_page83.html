<!DOCTYPE html>
<html>
 <head>
  <meta charset="utf-8"/>
  <title>
   诚斋集 - 第 83 页/共 120 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   诚斋集 - 第 83 页/共 120 页
  </h1>
  <div class="content">
   诚斋集巻六十
　　宋　杨万里　撰
　　啓
　　与本路运使权大卿
　　恭审膺受玺书肃将水漕锦江玉垒回岷峨晓日之旗云栋雨帘焕桑梓昼衣之绣过家迩止即拜荣如恭惟某官嗣中兴佐命之英为昭代典刑之老郎星卿月徧春风玉笋之班使传仙槎犯北斗银河之浪乃底可绩式遄其归即陪紫禁之莺花密缀彤庭之笔槖某十年不见千里相思独有二天晚托故人之覆焘慿将尺素小摅庆语之殷勤
　　贺周丞相致仕
　　恭审三请告老九重莫回虽周传益崇亮天地于孤保之右然陶仙径去挂衣冠于神武之前恭惟某官太极之学先乎两仪王佐之才周乎万物致君而上尧舜是殆见善者之德机有道而出羲皇表独立超然之燕处人犹望其再相巳乃决于一归八千为春观夀福之未艾七十致仕举礼经而力行眇近世诸公之絶无凛天下烈士之却立或谓平章军国之重时未释于潞公孰知富贵名节之全天并还于郭令某幼侍场屋老赞钧枢翫海上之鸥巳辱俯同于保社眷笼中之鹤自怜未脱于羁称庆不胜摛词何逺
　　答雷运使
　　伏以候紫气于东闗仰纷郁烟云之表揭文星于南斗俯照临翼轸之虚未伸燕贺之惟寅拜辱鲤封之先甲恭惟都运焕章吏部一世儒先之冠四朝俊彦之宗英识絶人不待三十里辨外孙之字名传章后咸曰二百
　　年无吏部之文方【缺】　　　　　　　而取势鸾旂葺纛分阃宣威玉节仙槎星轺问俗辙环乆矣驿召宜之属登揽于日畿示遄归于天阙浮家泛宅驾言灵岩香径之游返斾南辕又赋秋水落霞之句小淹期月之顷即缀三能之躔某独速在躬笭箵在手谁谓绣衣之侍者肯顾黄冠之野夫光施裁金截玉之聨以为潄石枕流之宠浩歌緑水恐诒聴者之清愁时寄白云式表山中之逺信
　　答庐陵赵宰
　　伏以命代风骚乆诵长笛倚楼之佳句拂天旌斾骤临束薪煮芋之山人惟晓猿夜鹤之先鸣报问栁寻花之将至玱冲牙之入户折屐齿以出迎恭惟某官以翩翩公子之佳乃戛戛陈言之去宅不毛之里蔚为今日之徳麟集三古以来再见西京之子政啓夕秀于未振吐天葩之竒芬惜古道无人而独行技将安售炯渫井不食而莫恻圣者所艰顾不屑千室之邑而割鸡真辱此六钧之弓于射鼠公肯以儒而饰吏民知学道之爱人载路风谣以入鲁山于茘于之曲第颂台阁即赓卿云旦复旦之歌某行李一蓑生涯半菽胫寒山雪慨黄独之无苗舟载月明盟白鸥而为友曽未脩玉川参韩尹之敬何以防洛令访袁安之谦扫花径而开蓬门惜未容于小欵用木李而报璚玖慙不称于所防悃愊无央诵言罔既
　　答江南提举张郎中
　　伏以御沟新栁催省郎花底之朝东阁官梅寄驿使陇头之信怪底玉虫之报喜鼎来金薤之有华恭惟某官粹徳春迟清名雪莹池塘入梦掞緑波碧草之词原隰观风赓紫燕黄鹂之句立绣衣于霄汉倚玉节于云霞盍乗太阳裒对晋昼登车揽辔回汉家八使之轮上马设囊传唐相九龄之笏某负薪中野采茹空山短褐风霜自笑一寒之如此长瓶尘积懒吟五斗之自然敢期天上之故人尚忆门间之半靣分正字之水衲顿回冰氏之温拜司业之酒钱更觉穷鬼之富衔戢不浅揆叙未央
　　与新吉守刘伯协
　　恭审涓选岳牧保厘藩维伟然斗南一【缺】之英大名垂于宇宙倬彼江右三刘之裔茂阀冠乎云霄不待见而识耿介拔俗之标望其来而起中和乐职之颂恭惟判府大中维天潜地之学挈国济民之谟泝子政子骏之渊源海同川防续公是公非之光艳电拆霜开播栁山之最声为湘江之表选繄我枌榆之社为今邹鲁之邦鹄袍万人来游泮水台星三防下烛平泉畴咨可绩之贤宅乃承流之帅良二千石后称西京循吏之遗风连一万艘前作东坡送行之佳句小漱白鹭青原之芳润竚登紫荷玉笋之班聫某乆挂双緌将撰二屦扶杖聴诏即望见于葱珩当户抱儿敢忘规乎薤黍跂跂廷迓喋喋未央
　　答新吉水王宰
　　恭审载锡之邑有铜其章文江为文字之祥谁其盟主王姓乃王者之后今为仁侯恭惟某官世擅鹅经词传鸡树斫桂月脇名髙吴士之闗种花河阳身为廉吏之表民亦劳止公其念哉闻将解瑟以更岂有张弓而不弛若石壕无捉人之吏贤于猛兽之渡河或溪水照催租之瘢顾曰圜扉之鞠草即畴密县之绩入冠汉廷之班某乆矣挂冠跫然望屐连城明月媿先枉于瑰词枯木寒灰已顿回于春意推谢不敏多言未穷
　　答吉水顾县尉
　　开蓬门而扫花径分知谷之暾乗回风而载云旂忽报梅仙之降恍苍芒而折屐迎岌嶪之巍冠恭惟仙尉学士揆度庚寅收科甲乙瞻虎头之金粟凛然江右之祖风咏鸡口之月星妙絶溧阳之句法乃如壮县东南一尉之职未补太学朝暮十年之勤即占鸂之祥遂集孔鸾之缀某与蝶同梦从鸥争沙乆矣管城之絶交尘封破砚遽焉墨客之投赠玉振空山但矜藏去之荣莫称言讐之报
　　答徐教授
　　伏以昼眠如醉方诒孝先弟子之羣嘲午梦若惊忽辱广文先生之一顾亟整冠而肃客巳衔袖而赠言恭惟教授学士落落千龄之古心混混九州之词力南州髙士具存孺子之风流太学诸儒屡荐何蕃之行谊早收科于秀孝首分教于胶庠必手抉忠孝仁义之渊酿郁斯士俾人皆栋干琬琰之器光辉有邦夫谁知中沚莪蒿之勋端不下凌烟冠劔之杰今焉在泮我自乐无氊之寒行矣谈经众争荣夺席之宠某笭箵漉月袯襫披风巳防鲁鱼之偏旁敢言识字况复龙钟而健倒乆不入城遥睇宾阶敬驰谢牍
　　答韩安抚【字子乆】
　　恭审皇咨元臣帅我洪府金印紫绶映三公衮冕之九章玉珂青幢分万乗旌旗之一半湖山春动父老堵观恭惟判府安抚太尉节使相公忠孝双美而不矜文武两有而无对北斗喉舌可虚听履之星辰南纪波澜又俟洪源之舟楫繄名徳缵戎于先正宜台符渊曜于象贤颍滨上太尉之书屹然河岳之望永叔记武康之节蔚乎彞鼎之勋不崇朝黄麻之一新兼二者青氊而复旧乃辍槐位火城之邃聿来雨帘云栋之游山上有山小哦乐府之句相府出相即赋遄行之诗某寒栖沧浪遐瞩霄汉花迎新使曽未随扶杖之民叶满空山首辱问束薪之客既对月偕星而折简复染云剪水以摛词藏尺牍以为荣白珩非宝操寸管而书纸丹心已灰占谢不庄永懐何极
　　贺周敬伯以幸学恩免省
　　恭审九重尊道万乗临雍诏褒东序之名儒各扬乃职恩视南宫之淡墨咸造在廷允为乡党章甫逢掖之荣匪直公家瑶林琼树之庆恭惟省恩省元学士以凡将邢茅之胄传翼康帅伏之论诗正而葩回狂澜于既倒词丽以则谢朝花乎巳披二十辞家八十鼓箧将军百战乆矣不侯永平三朝于焉赐爵即复吾州戊辰之典再魁圣时乙丑之科某如巳得之恨身老矣燕雀贺厦自怜衰病而未能鸾凤冲霄更期摩厉而待敌
　　答本路陈漕宝谟大卿
　　恭审出节少府观风上流卿月之度玉墀方骋云霄之步使星之沈银汉忽临翼轸之虚父老争扶杖而往观官吏有解印而自免恭惟都运宝谟大卿海涵地负之学星翻汉回之文使之进读于金华必力陈于仁义使之代言于玉署当丕变于训词乃谳于张之平式致苏之律有徳者进惟拜之荣岂无他人可充唐使于十道不有君子孰重汉廷之九卿伟进退之甚都曽眷留之莫可爰陞内阁之邃俾福大江之西光华一临威惠两有春生南浦回緑波碧草之风光雨巻西山凛秋水落霞之霜气不应黔突之乆即邀紫荷之聫某尝以姓名彻于凡格致老牛防犊之恳昔被厐恩藏渴骥奔泉之书今犹永宝属闻揽辔之始偶苦采薪之忧谭子贺齐已幸逃不至之伐李白道甫乃首寄何如之声感惧交加推谢惕若
　　致仕转通议大夫除寳文阁待制谢宰执
　　伏以挂衣冠于神武已叩増秩之一堦侍奎璧于宝储复进隆名之四等恩华其晚望过厥初伏念某为贫覔官未老先病偶忆瀼西之茅屋遂别江东之暮云双鬓苍浪纷霜华之满镜孤身疾痛独药裹之闗心误膺天上之荣光俾作山中之法从惧濡其尾宜乞其骸葢礼经赐杖之年故应谢事而邦典垂车之令盍致为臣况朝廷淬砺于士风欲臣子保全于名节倘干没而不已斯倒行而何观四年于兹屡牍以请圣主奚于敝帚眷眷留行贤相未忍于遗簪迟迟报可忽俞音之来下惊病骨之顿苏奚出胸词虽解纵沧江之鸥鹭已抽手板犹追随紫禁之莺花窃自忧其始终乃防护其玷缺不辱知已庸非至仁此盖伏遇某官一徳昭天大忠揭日谓正臣表治可令廉耻之不张故大夫闵烦式听山林之长往仰承明诏下饰余生某感恩则多图报无所钟鸣漏尽虽然纵浪大化之中雨卧风餐岂在一气鸿钧之外
　　答陈勉之丞相
　　恭审皇咨真儒册拜端揆人主之抡一相盖弄印以乆虚冡宰之正百工宜秉钧而独运告廷风偃挈国山安恭惟懽庆某夙依仞墙喜加十倍耿幽潜而逺迹隔班贺之下陈卧疴恭然奏记后矣乃先传于宝牍外发云霞仍下堕于除书中含雨露懔乎自失感甚而慙再念某解组一终还笏五稔仰圣主储精九重之邃何由记忆于病夫微丞相造膝片言之恩其谁荐进乎孤迹虽然是举甚者未安繄上台熈载之维新正天下具瞻之攸属伊欲逮格天格帝之烈独不在持衡之大公倘弗避非亲非故之嫌庸讵曰清济之无玷可私坠履之旧或承播物之羞宁惟自爱以全躯将恐上累于知巳愿赐密啓函回误恩俾余生终逭于铄金庶末路罔愁于碎璧
　　谢陈丞相
　　伏以退居南亩方寻壑以﨑岖进律西清忽登瀛而荣耀允出大钧之布不令小物之遗伏念某少也信书长而载贽柴车言迈必遇九萦之羊肠布帆斯张又逢七日之鹿角偶以老癃而移病非因髙謇以取名解组一星挂冠五稔答暑于緑岸之雨独逮于白鸥之沙抱明月而长终宁钧天而复梦繄光皇之宝训新天禄之玉函炳若丹青与八卦九章而表里倬彼云汉争三辰五纬之光芒曽是耋荒乃叨典领顷辞彭泽号葛天之遗民晚伴香山班元和之学士此盖伏遇特进大丞相国公清忠莹乎冰雪盛徳格乎天渊谟同陶之嘉兼温廉而翕受才有周公之美笃故旧而不遗春日载阳勾萌尽达某邈未参拜凄其感懐仰之弥髙跂望东闗之紫气何以报徳持寄山中之白云




　　诚斋集巻六十
　　钦定四库全书
　　诚斋集巻六十一
　　宋　杨万里　撰
　　啓
　　答周监丞贺除宝谟阁直学士啓
　　伏以帝奉先猷新禹谟之天禄恩叨寓直登唐馆之瀛洲系乗成先生借月旦之评致吾党小子进奎躔之职伏念某渔樵争席云月为家木柄长镵劚同谷之山雪桃花流水钓西塞之江风敢期尺一诏之颁诞寘十八人之列目昏青简头浑白以奈何身被緑蓑腰纵黄而不称何修臻此揆厥所元兹葢伏遇致政提举监丞学诣三五之源文传六一之统金口木舌驾所説以无前玉佩金琚着厥词而愈伟亲执杏坛之牛耳俯视槐宫之鼠肝独无爱于游谈喜推长于同辈老夫耄矣防暖律之一吹暮色苍然忽秋草之更緑某属者自欿惕焉擅辞纸落云烟首辱一幅八行之牍声谐韶濩更诒骈四俪六之章迨及谢恩于公朝乃能答赋于斋閤今已后矣真鲁人二国之何以报之媿平子四愁之咏
　　答本路陈漕送冬酒啓
　　伏以斗仰岩瞻望清风于天外阳生道长舒和气于人寰庆先集于一台福遂均于十部恭惟都运宝谟大卿文炳日星之纪学见天地之心雪山倚空方辉映孔鸾之集卿士惟月乃照临轸翼之虚即乗七日来复之期径造五花判事之处某密依陈榻未办猷舟下乳酒于青云忽拜山瓶之赐寄鱼书于白锦更诒烟村之词摧谢不荘颂言靡已
　　答本路陈运使送元正节酒啓
　　伏以寒尽春生转光风于七始冰解漕下溢喜气于一台福以类升道随阳长恭惟都运安抚宝谟大卿笔补造化纸落云烟椒盘颂花又入杜陵之新句官梅动兴更追何逊之髙吟即上直于玉堂供履端之春帖某嚼冰松下钓雪溪头幸独有于二天乃不隂于元日逺劳青州从事之嘉惠实获我心愧无黄绢幼妇之好辞以拜君赐
　　与宁国府傅枢使啓
　　伏以辞奉上台之光今一终矣愿在下风之悃梦多见之隔天闗九虎之崇深觉汉水双鱼之疎濶或者未忘于末至不然敢逆于颜行恭惟判府大枢吏相公文冠唐朝之两科家传商相之一傅有草堂先生之烈兹老成典刑之尚存有司马君实之风辞枢机周密而不拜请乃翁之旧治慰故老之去思航谢守之澄江乃赓净练笔梅郎之叠嶂迓续絶即书名姓于金瓯袭作盐梅于玉铉某生涯独速行李笭箵千里同风怅想望于两地一子从政喜独有于二天敢丐恩斯而闵斯庶容饘是而粥是有敶恳欵靡所终穷
　　赐衣冠谢陈勉之丞相啓
　　乆制荷衣岂识宫衣之旧绚内分金带反观韦带之酸寒未闻老退之逺臣与被匪颁之异数兹盖伏遇大丞相特进国公上扶天造下遂物宜发晏子之仁言前陈造膝广周王之好赐施及病身某来日无多前涂就窄潭潭相府想厌闻结草之谄辞喋喋啬夫竟莫报拔茅之恩纪
　　赐衣带谢雷朝宗左司啓
　　孤云无依方宿岩而翻月自天有赐爰赐带以遗衣白发其端乌得无自兹盖伏遇左司仁言乃玉咳唾成珠酂侯论功允出鄂秋之建议琅邪就国率本田春之立谈感徳何穷占词已浅
　　赐衣带谢户部王少愚侍郎啓
　　孤云无依方宿岩而翻月自天有赐爰赐带以遗衣费大农金帛之所储命有司出纳而不吝兹葢伏遇判部侍郎持心近厚博爱谓仁肯若叔孙之裂裳曰其褊矣端为武公而请服安且吉兮感徳何穷占词已浅
　　谢赵徳老大资举女壻陈丞京状啓
　　伏以挂冠神武之门居然一纪望履翘材之馆邈若九霄于何冰氏子之寒欲动雪山佛之聴真持方寸之木轻撞万石之钟顷不自量乃窃有请僣以东床之下客控于北斗之鸿枢恳陈鹊绕之依仰祈鹗表之荐敢谓观使大资相公其应如响有味其言既称其禀不世之才又重以行有用之学使老仆当二语之宠敢云披襟岂后生防一字之褒可不避席而况扬清之公举尤艰破白之首章惟元勲钜徳之相臣欣为之唱则使节州麾之执事和者争先是一纸之春风兼五奏之秋实岱宗造化难方化笔之穹崇渤澥波澜莫测恩波之浩荡感深次骨言不写心
　　谢福帅何枢使许荐陈丞啓
　　伏以卧疾清漳箭激一星之纪上书光范莛撞万石之钟顷不自量乃窃有请僣以东牀之下客控于北斗之鸿枢偻陈鹊树之依仰匄鹗章之染敢谓判府安抚观文枢使相公以衮衣绣裳之崇崛不忘贫贱之交以银钩玉唾之光华允答迪忱之恳云荐纸之罔缺许嗣嵗之兼收立谈赐白璧之双一诺重黄金之百属子渊之颂蜀援建武以借恂朝彻九闗夕颁一札即旧邦而因任布大册之焜煌峻紫宸絶等之班示赤舄遄归之信天其或者我有遇焉极知帅阃之需头嵗中不再亦闻秘殿之荐目囊底有三偶时制立限员之文至来年乃拜赐之日息壤在彼奚事荀庚之寻盟秉烛夜行犹恐灵均之先路倚俟琼琚之报不胜犬马之情
　　答新庐陵陈宰啓
　　伏以庐陵壮县非方六七十之小邦邑长迩年财仅数二三之佳政今众口又谈于明府举万人想望其仁贤恭惟判县大中太丘徳阀之闻孙碧落仙真之犹子管城楮初欲防勲二尺之檠玉树芝兰晩乃折腰五斗之米身中清而雪洁手奏职以风生诸公蜚荐鹗之五章九重遣割鸡于百里河阳桃李巳先春而作花武城歌不崇朝而偃草某渔樵争席云月为家忽惊剥剥啄啄之叩门更诒怪怪奇奇之妙牍暗投明月故应无按劒之讥报乏英琼竟虚辱错刀之赠毣毣之悃詹詹未央
　　谢太守胡平一断盗葬墓啓
　　伏睹判府寺正台判以贼人罗十六发妻父故承事郎罗天文墓盗葬断罪讫者发塜元恶服刑府廷当三人夜盗于墟墓之林其谁知者乃一日暴寃于神明之政此举赫然照黄泉之愤于九天嘘白骨之枯而再肉从此衣冠之松槚安若泰山遂使椎埋之奸凶罔不落胆两族雨感恩之泪万人歌掩骼之仁某嘉与外家同沐膏泽属婴癃疾抱至痛者一朞仍苦痔风忽下血之数斗薾然垂死力趋跄而未能惕若占词字敧倾而不恪其为悲感罔究铺张
　　通吉州李守啓
　　恭审出綍西垣分符南服伟然人望乆应置紫槖之班邈是江城乃复挂朱幡之辙自非重外何至烦公先庚一临旁午相庆恭惟判府大中英名山重雅徳川流夜光之璧隋侯之珠焯为宗庙之宝徂徕之松新甫之栢自是栋梁之材小试合肥监贰之声大振临贺循良之政繄吾乡佳山水之郡有先正分风月之堂召伯昔临抚砌下甘棠之蔚若王戎幼戏叹道旁苦李之宛然故老喜东阁仙郎之来太史占南斗文星之粲第恐促驰于召节庸或不俟于建牙某投老归欤受防幸甚绍兴晚嵗常拜老厐公之后尘淳熈初年又忝大冯君之前秕乃今得托于世契将获大庇于老癃寸心载欣千谆更写
　　谢何枢使举女壻陈丞改官启
　　相门之老宾客手援坦腹之亲幕府之举贤才首剡需头之奏望不及此幸而得之侧闻十连之荐员止限一削于满嵗闽山人物有今日小朝廷之名枢极相臣负一世大宗师之望士经题品众所耸瞻岂惟京秩之阶梯已入化工之坯冶矧以广文先生之亲近每朝暮叩门而求之庸有蓝田负丞之濶疎无左右先容之进者初笑亡弓于楚国终为得鹿之郑人遂登济兹孰纲维是兹葢伏遇判府安抚观文枢使相公道综乾坤之蕴望隆社稷之臣周公之非骄吝笃故旧而无弃仲尼之本忠恕记乆要而不忘尚怜诸父之门生同是贞元之朝士老而不死岿然独存荐其东牀诣于北阙献蛇雀衔珠之语知所厌闻肩出处断金之心永以为好过此以往未知所裁
　　贺李吉州小啓
　　恭惟练日惟良建牙有淑仁风义气不减鼓琴之南薫天时人和更沛随车之甘雨恭惟懽庆某受防所部卧病空山骑竹而迎郭侯巳落儿童之后扶杖而聴汉诏莫陪父老之班
　　罗氏定亲啓
　　朱陈二姓绘嫁娶以成图刘范两家缔昏姻而以世乆矣古风之汨振俟乎吾党以追还恭惟宣卿知丞学士尊伯翁令侄必隆主簿学士亲家位长小娘子稺而惠和有外氏之内则而万里长男具位长孺房下长孙子具位泰伯学而勉强乃公家之弥甥十世可知继好复从于今始两端而竭菲仪仍守于旧规












　　诚斋集巻六十一
　　钦定四库全书
　　诚斋集巻六十二
　　宋　杨万里　撰
　　书
　　上夀皇乞留张栻黜韩玉书
　　臣闻人主无职事进君子退小人此人主之职事也昔者舜之功亦多矣而传独以举十六相去四凶为舜之大功鲁平公非不贤矣而后世乃以信臧仓疑孟子为平公之恨人主之职事岂复有大于进退贤否者乎恭惟皇帝陛下以治功之不振为大忧以国势之不强为大耻比年以来选置宰相更易百官凡负天下之望称士林之秀者陛下朝取一人夕取一人罗而致之朝廷之上山林之士几无遗矣庆厯元祐之盛殆不过此诗曰靡不有初鲜克有终臣窃观近日之一二事私忧陛下之变于初也臣窃见左司郎中张栻有文武之才有经济之学葢其父浚教养成就之者三十年以为陛下一日之用陛下知之亦十年矣陛下试之亦屡更烦使矣寘之都司处之讲筵陛下亦骎骎用之之天下方拭目而观非观朝廷也观栻也积平生之学天下恐其负所学膺圣主之知天下恐其负所知而栻自立朝以来凛凛自奋其在都司有所不知知无不为其在讲筵有所不言言无不尽天下不以为栻之贤而以为陛下之之圣葢身贤非难而用贤者为明能言非难而聴言者为圣且如前日枢臣张说之除在廷之臣无一敢言独栻言之人皆以为成命之难囘而陛下即为之改命是时天顔之喜圣语之褒行路之人皆能言之以为尧舜之舍已从人成汤之改过不吝陛下兼而有之然一旦夜半出命逐之逺郡民言相惊以为朝廷之逐张栻是为张说报仇也臣以为不然陛下如恶其人必不聴其言陛下既聴其言必不恶其人然天下之人难以户晓此意未必出于陛下而此谤独归于陛下此臣所以不胜其愤而为陛下一言也至于小人如韩玉者士论借借谓其人狼子野心工于诞谩深于险贼当陛下厉恢复之志推豁达之度使功使过不疑不贰故如玉者亦偶得以备使令于前而玉小人不知圣恩之深隂懐两端之志其大奸大恶之状台臣既言之矣臣独闻之士大夫之间玉有书与知识云不胜秋风鲈鱼之思识者闻之莫不寒心昔陈平背楚归汉终为汉之用侯景背魏归梁终不为梁之福今之待玉幸其有陈平之用而不察其有侯景之诈岂不危哉且台谏者古之法官葢天子之耳目朝廷之纪纲也宰臣闻其有言则狼狈而出府大将闻其有言则犇走而释兵非畏台谏也畏国法也今台臣之言玉者至于七八矣而玉顽然坐曹不以为意是无国法也法存则国安法亡则国危他日万一有奸雄焉其谁肯为陛下言之借使言之其谁畏之议者皆曰陛下逐一君子如彼其易而去一小人如此其难陛下何以得此声哉此臣所以不胜其愤而为陛下一言之也大抵小人之言不可聴也救君子则小人必以为党排小人则小人必以为奸臣闻昔者孔戣之去韩愈上书留之唐帝不以为党张汤之奸李息畏祸不言汲黯深以为责臣虽无汲黯之见责不敢不发韩玉之奸臣知陛下之不罪谏臣过于唐帝不敢不留张栻之去刘向曰用贤则如转石去佞则如防山此汉成帝之为也陛下之圣必不为此但恐言之而利害不明谏之而忠诚不切不足以感动圣心尔臣愿陛下沛然改命留其所当留去其所当去朝廷轻重在此一举臣区区献忠【一作言】不胜万死
　　上夀皇论天变地震书
　　五月二十四日朝奉郎尚书吏部员外郎臣杨万里谨斋沭裁书昧死百拜献于皇帝陛下臣闻言有事于无事之时不害其为忠也言无事于有事之时其为奸也大矣昔者贾谊陈治安之防有厝火积薪之喻此文帝最盛时也苏洵献审敌之防有船深渊之喻此仁宗最盛时也西汉之文帝本朝之仁宗何君也后世尧舜之君也以后世尧舜之君而二子有积薪弊船之喻何也臣故曰言有事于无事之时不害其为忠也今则不然南北和好逾二十年一旦絶使敌情不测而或者曰彼有五单于争立之祸又曰彼有匈奴困于东胡元魏扰于柔然之祸既而皆不验或者曰彼将畏我或者曰彼不敢图我使果畏我而不敢图我乎道涂相传缮汴京之城池开海州之漕渠又于河南北签民兵増驿骑制马枥籍井泉又収彼之海舟入彼之内地葺而新之其意甚秘其禁甚严而吾之间谍不得以入此何为者耶今夫千金之家有巨盗焉日夜摩厉以图行刼而夺之货为千金之子者方且外户不闭般乐饮酒处之以坦然夫有其备而处之以坦然可也无其备而处之以坦然可乎而说者以为畏我且不敢图我也臣所谓言有事于无事之时者一也或以为老胡北归可以为中国之贺臣以为中国之忧正在此也何也昔者逆亮之南侵也空国而尽锐于一举不知夫此胡乗其虚而夺之国今此胡之北归葢创于逆亮之空国而南侵也是胡将欲南之必固北之北之者何或者以身填抚其巢而以其雏与壻经营其南也而说者以为可以为中国贺臣所谓言有事于无事之时者二也臣窃闻论者或谓缓急淮不可守则弃淮而守江是不然有淮所以有江也淮苟无矣安得而有江哉吾果弃淮乎敌以兵居之居之而不去近则通泰之防利为彼所据将无以给吾之财用逺则吴蜀之形势为彼所裂将无以通吾之脉络葢昔者吴与魏力争而得合肥然后吴始安李煜失滁扬二州自此南唐始蹙今曰弃淮而保江既无淮矣江可得而保乎臣所谓言有事于无事之时者三也陛下近日之举亦可观矣如曰举邉帅如曰举都统其说是也其意未也何也今淮之东西凡十五郡所谓守帅不知陛下将使宰相择之乎抑将使枢庭择之乎使宰相择之宰相未必为枢庭虑也使枢庭择之则除授不自巳出也一则不为之虑一则不自己出缓急败事则皆曰非我也陛下将责之谁乎至于都统则令侍从勿以见任而必曰未显者是求他日之将才而非求今日之将才也举者得以塞今日之责受举者得以逃今日之责是上下相与为媮而巳臣所谓言有事于无事之时者四也且南北各有长技若骑若射北之长技也若舟若步南之长技也今为北之计者尚収其海舟而缮治之至于南之海舟则不闻缮治焉或曰吾舟素具也或曰吾之舟虽未具而惮于扰也自绍兴辛巳南北之战今几年矣当时山东之功采石之功不以骑也不以射也不以步也舟焉而已当时之舟胜则胜矣今几年矣素具之舟其可复用乎且夫斯民一日之扰与社稷百世之安危孰轻孰重也易曰除戎器戒不虞圣人岂不知其扰哉夫固有大于扰者也而曰素具又曰惮于扰臣所谓言有事于无事之时者五也大抵天下之事有缓急当周公相文王之时其急在于膺戎狄当宣王中兴之时其急在于伐玁狁当今之时陛下以为何等时耶金人日逼彊日扰而未闻防金人者何防保疆者何道但闻某日修某礼文也某日进某书史也是以乡饮理军以干羽解围也臣所谓言有事于无事之时者六也臣闻古者人君人不能悟之则天地能悟之今也国家之事敌情不测如此而君臣上下处之如太平无事之时是人不能悟之矣故上天见异相传异时荧惑犯南斗迩日镇星犯端门荧惑守羽林臣书生不晓天文未敢以为必然也至于王春正月日青无光若有两日相摩者兹不曰大异乎然天犹恐陛下之不信也至于春日载阳和气播物复有雨雪杀物者兹不曰大异乎然天犹恐陛下又不信也乃五月庚寅又有戊夜地震者兹又不曰大异乎且夫天变在逺臣子不敢奏也不信可也地震在外州郡不敢闻也不信可也今也天变频仍地震辇毂陛下岂得不信乎信之矣岂得不愳乎臣闻匡衡云隂变则静者动阳蔽则眀者晻曷谓阳曰君也徳也中国也君子也曷谓隂曰臣也兵刑也夷狄也女谒近习也今也日而无光春而雪寒地而动揺其为隂之咎证也昭昭矣而君臣不闻警愳朝廷不闻咨访人不能悟之则天地能悟之臣不知陛下于此悟乎否乎臣谨按国史本朝宣和五年十月京师地震未几有尼玛哈防汴京之役绍兴三年八月行在所地震未几有金人防淮甸之役宣和遇烖而恬不知愳我是以有靖康之祸光尧遭变而诏求直言我是以有韩世忠刘光世之防此近事之验也不必逺稽之上古也今或者曰天变不足畏地震不足畏陛下胡不引宣和绍兴之事而观之乎臣所谓言有事于无事之时者七也自频年以来两浙最近则先旱江淮则又旱湖广则又旱一方有旱则民之流徙者相续道殣者相枕常平之积名存而实亡入粟之令上行而下不应静而无事上未知所以振之救之动而有事将何仰以为资耶昔者汉之伐匈奴必实塞下之粟伐先零必籴湟中之糓今也仓廪府库非徒无余也且不足也而或者以为无足虑臣所谓言有事于无事之时者八也古者足国裕民惟食与货所谓货者今之钱币是也今之所谓钱者富商巨贾近习阉官权贵将相皆盈室以藏之列屋以居之积而不泄滞而不流至于百姓三军之用则惟破楮劵尔一旦缓急破楮劵可用乎当是之时万一如唐泾原之师因怒粝食蹴而覆之出不逊语遂起朱泚之乱可不为寒心哉臣之大忧实在于此而或者曰楮劵可以富国臣所谓言有事于无事之时者九也臣闻善为备者备兵不若备粮备粮不若备人古者立国必有可畏非畏其国也畏其人也故苻坚欲图晋而王猛以为不可谓谢安桓冲江左之望是存晋者二人而已矣异时名相如赵鼎张浚名将如岳飞韩世忠此金人所惮也近时刘珙可用则蚤死张栻可用则沮死万一有缓急不知可以督诸军者何人可以当一靣者何人而金人之所素惮者又何人耶而或者谓今日文武之才皆有其人人之有才用而后见臣闻之记曰苟有车必见其式苟有言必闻其声今曰有其人而未闻某人如古之名相某人如古之名将是有车而无式有言而无声也且夫用而后见非临之以大安危试之以大胜负则莫见其用也平居无以知其人之能否必待大安危大胜负而后见焉见其成事幸矣万一见其败事悔何及耶昔者谢元之北御苻坚而郄超知其必胜桓温之西伐李势而刘惔知其必取葢元于履屐之间无不当其任温于蒱博不必得则不为二子于平居无事之日葢必有以察其小而后信其大也岂必待用而后见哉而今之说者曰文武之才皆有其人人之有才用而后见臣所谓言有事于无事之时者十也臣愿陛下超然逺览昭然逺寤勿矜圣徳之崇髙而増其所未能勿恃中国之生聚而言其所未备勿以天地之变异为适然而法宣王之愳灾勿以臣下之苦言为逆耳而体太宗之导谏勿以女谒近习之害政为细故而监汉唐季世致乱之由勿以夷狄仇讐之包藏为无他而惩宣政晚年受祸之酷责大臣以通知邉事军务如富弼之请勿以东西二府而异其心委大臣以荐进谋臣良将如萧何所竒勿以文武两涂而殊其辙勿使赂宦官而得旄节如唐大厯之弊勿使货近幸而得招讨如梁段凝之败以重蜀之心而重荆襄使东西形势之相接以保江之心而保两淮使表里唇齿之相依勿以海道为无虞勿以大江为可恃増屯聚粮治舰扼险君臣之所咨访朝夕之所讲求姑置不急之务専精备敌之防平居无事常若敌至庶几上可消于天变下不堕于戎心诗云迨天之未隂雨彻彼桑土绸缪牖户若曰隂雨既至而后彻桑土则伊尹周公孙武穰苴亦不能为矣虽然天下之事有本根有枝叶如臣前之所陈者皆枝叶而巳所谓本根臣请诵之臣尝读三国志见杜恕上疏于魏明帝臣以为深有当于人心者如曰陛下忧劳万几或亲灯火而庶事不康又曰今朝臣不自以为不能以陛下为不任也不自以为不知以陛下为不问也又曰每有军事诏事常曰谁当忧此者耶吾当自忧尔又曰知其不尽力也而代之忧其职知其不能也而教之治其事恕之意葢谓人主不可以自用而人臣之不忠者幸于人主之自用人臣不可以不任责而人臣之无能者患于巳之任责细故小物而人主自用人臣不任责犹未害也至于军事而犹曰谁当忧此吾当自忧今日之事将无类此臣闻之易曰干为君干之道何道也代有终者坤也行水火山泽雷风之用者六子也干何为哉君道亦然故孔子曰天何言哉四时行焉百物生焉自尧舜至于文武防不行此道自六经至于语孟防不讲此言惟汉之晁错以为不然尔其说曰人主不可以不知术数夫以孝景恭俭之资去成康不能以寸然徳减于孝文变生于七国错实误之也陛下舍已如舜从谏如汤毋我如孔子无可无不可如汉髙帝而太平未致中兴未开夷狄冦讐若未有以备之者得无有如晁错者惑圣聴而误圣心者乎传曰水木有本源陛下圣学髙明惟思其所以本源者臣昩死上愚言惟陛下财择臣一介小臣不胜愚忠冐犯天威罪在不赦臣无任惶惧战栗之至臣万里昩死百拜
　　旱暵应诏上疏【淳熈丁未七月十三日上】
　　臣伏准今月八日尚书省劄子七月七日三省同奉圣防政事不修旱暵为虐可令侍从台谏两省卿监郎官舘职疏陈阙失及当今急务无有所隠臣仰惟圣主在上徳政溥博和气昭格频年告丰廼五月以来上天不雨圣心焦然不遑朝夕亲御法驾祷于羣望至恻怛也而亢阳为戾时雨未应诞布明诏畴咨在廷臣职在宰掾列在卿监无以报国惟有尽言然臣乆不闻圣世求言之诏而骤当圣主下询之勤窃喜忧民之意足以转灾而为祥又窃叹求言之诏无乃似迟而犹隘也旱及两月然后求言不曰迟乎上自侍从下止馆职不曰隘乎臣请为陛下厯言致旱之由然后请讲备旱之防臣闻天地之气与人之气贯通而为一者也是气也常通而不隔则为丰穰为治安一有隔而不通则为水旱为危乱今嵗之所以旱者何也是必有隔而不通者也易曰天道下济而光明地道卑而上行记曰天气下降地气上腾皆言天地之气相为升降然后相为贯通也今也阳亢于上而不下济隂伏于下而不上行是必有戾气隔于其间也然则孰为戾气斯民叹息之声此至微也而足以闻于皇天斯民愁恨之念此至隠也而足以达于上帝此戾气之所从生而天地之气所从隔也爱民如陛下忧民如陛下而安得愁恨叹息之事哉葢上泽不下流下情不上通而巳矣何谓上泽之不下流上有薄赋敛之君而民不受其实恵上有省刑罚之君而民不被其深仁此臣所谓上泽之不下流也何谓下情之不上通陛下之耳目内寄之于台谏而台谏之情有所不尽达外寄之于监司而监司之情有所不尽闻此臣所谓下情之不上通也臣请先言民不受实惠之说陛下之于民田租之课所蠲者不知其几酒税之课所蠲者不知其几茶盐之课所蠲者不知其几可谓上有薄赋敛之君矣然民之不受实惠者何也下之人有以隔之也陛下蠲之版曹督之监司督之州县督之则是蠲之者言也督之者意也蠲之者名也督之者实也言不掩意实不葢名是罔民也或曰此经常之费也不可得而蠲也若曰经常之费不可得而蠲乎真宗之世常因蠲民之赋而出内藏之钱以赐三司以代所蠲矣大臣何不举此故事以闻于陛下也或曰人主爱民人臣爱官故蠲之者未几而督之者愈峻也且陛下之爱民令之则必行禁之则必止人臣安得以爱官之故而隔陛下及民之恵也或曰沈防之为秀州葢尝以献羡余而进自此而得枢宻矣钱良臣之为总领葢尝以巧聚敛而进自此而至参政矣上之人设大官以诱之故下之聚敛者奔而趋之臣窃以为不然陛下之用二臣或以其寸长或以其一能也岂以其献羡余巧聚敛而用之哉虽然诗不云乎人之多言亦可畏也愿陛下谨其用人之端而勿启其爱官之源庶乎斯民防陛下之实恵也臣故曰上有薄赋敛之君而下不受其实惠者此也臣请次言民不被深仁之说陛下迩者御殿虑囚多从未减非不钦恤又推之于京畿辅郡罔不末减非不钦恤又推之于天下郡县罔不末减非不钦恤可谓上有省刑罚之君矣然民之不被其深仁者何也或曰京畿县令之狱非有讼也逻者兴之也左帑监官之狱亦非有讼也逻者兴之也淮商郑之狱亦非有讼也中人兴之也且夫京几县令之罪信有罪矣恕之不可也左官监临之官信有罪矣恕之不可也然下无吏民之讼上无官长之劾而逻者兴之则不可也天下之事惟公可以服人惟正可以治人所谓逻者岂尽公正乎哉周之监谤秦之偶语其端甚微其祸甚大皆此曹为之也宜其人之不服也至于郑之狱其有罪无罪臣不得而知也但闻其发于中人邓之请人巳知不服矣幸而陛下付之于淮西之监司方有开者鞫之果以无罪告陛下赫然震怒贬邓之秩此齐威王烹左右者之举也人巳大服矣今又有贵戚近习曰郑兴裔者为淮西之帅欲实郑之罪以快中人之愤以结中人之援诏下鞫中外凛凛也迩日复闻郑者诣登闻而乞付廷尉矣此葢恃陛下之眀而自归于君父然今之所谓廷尉者其如张释之乎其如徐有功乎其能不谄附中人而昭洗无罪乎中外凛凛也汉党锢之狱唐甘露之皆此曹为之也可不杜其渐乎臣故曰上有省刑罚之君而下不被其深仁者此也臣请复言台谏之情有不尽达之说臣窃见台臣蒋继周言及军中鞭死二妇之事其一军妇也其一民妇也既而又闻继周以言事失实求罢所职使其果以军妇为民妇是失实也然台谏言事许以风闻此祖宗之法所以防奸雄隠伏不测之变也既曰风闻则岂能事事尽实也哉今也以言一事失实而遽罢台职万一他日有意外不测之奸欲言则无其迹不言则养其患而台谏之臣惩于失实之罪是岂可不为寒心哉且言一军妇而失实其罪微矣未至于罢职也罪不至于罢职而遽罢之中外相顾或曰继周以触天威而罢也或曰继周以言近习而罢也或曰继周以击权贵而罢也是三说者初无是事也而天下不可以户晓也无是事而有是说皆非所以彰陛下之圣徳而适以损圣徳非所以重天朝之国体而适以伤国体陛下受其名继周受其荣也继周受其荣亦继周受其屈也陛下岂得而知之乎臣故曰台臣为陛下之耳目而台臣之情有不尽达者此也臣请复言监司之情有不尽闻之说臣窃见浙东监司朱熹以言台州守臣唐仲友而畀祠禄至今六年朝廷藐然不省亦废然不用天下屈之或曰熹之经学上祖孔孟下师程颢程頥举而用之必有可观臣未论也或曰熹之才气大用之则应变小用之则拨烦置之散地深有可惜臣亦未论也臣独恠熹以监司而劾郡守郡守废而不用监司亦废而不用以郡守为是乎犹当伸监司以飬其直也不当废监司也以监司为是乎则当废郡守矣今也熹与仲友两废而两不用臣不知此为赏耶为罚耶使仲友而无罪仲友何不请诣廷尉以辨之使熹而举按之不实朝廷何不声熹之罪以罚之何直为此愦愦也况于细民之寃而求白乎臣故曰监司为陛下之耳目而监司之情有不尽闻者此也由前之二说而推之则上泽之不下流者非一端由后之二说而推之则下情之不上通者非一事亦姑举臣之所知者而已抑又有可言者臣闻能节用而后能爱人能不伤财而后能不害民故韩昭侯爱一敝袴以待有功非爱敝袴也一一缕皆自寒女出也小民丝粟十百之逋官捕而笞之系之鞭血流地陛下不得而见也号呼彻天陛下不得而闻也然则财之在官也岂可妄用哉如徃嵗之雪寒如迩日之火灾陛下皆发帑廪以赐军民谁不恱服者至于史浩之赐金至以千计焉夏侯恪之赐钱以买宅至以万计焉涂之人皆曰此民之膏血也是二人者何功而得此也弱者嫉焉强者愤焉此亦召戾气之一端也臣闻圣人择狂夫之言且狂夫者丧心无知之人也其言果何足取而圣人择焉者将以来天下之嘉言也侧闻讲筵读贞观政要至于太宗之导谏而恱从陛下慕焉读陆贽奏议至于徳宗耻屈于正论陛下讥焉人谁不恃陛下之好谏而争为狂言者然自近年以来如贾伟以妄言兵将而贬自此外之小臣相戒而不敢言事矣许知新以妄引指挥而黜自此内之羣臣相戒而不敢言事矣是二事者必不出于陛下之意也而中外大惑也此亦召戾气之一端也虽然臣前所言者皆非其大者也臣闻洪范之五事其一曰貌曰恭又曰恭作肃又曰曰肃时雨若葢恭肃者谦而不自盈卑而不自髙之谓也即易之天道下济记之天气下降之理也是以为时雨之证也尧之圣不过于允恭舜之圣不过于温恭商之中宗享国五十九年而犹严恭以自度卫之武公享夀百年而犹作抑之诗以自儆皆肃时雨若之理也陛下有睿圣不世之资无声色盘防之过而又春秋寖髙享国愈久阅天下之义理愈多威徳外洽而无疆之虞政教内修而有屡丰之应是以大臣仰其清光而莫望敢于将顺而不敢于正救台谏知其无过之可指事于悟言而无事于拂辞是陛下有舍已从人之圣而羣臣无禹皋予违汝弼之忠臣恐陛下忽心之易生而骄心之易至也何以望肃时雨若之速应哉今日之旱天意或者以是儆陛下之心而进陛下之徳乎成汤遇旱而祷不在于以身为牺而在于六事自责之一语宣王遇旱而愳不在于靡神不举而在于侧身修行之一事臣之此言闻者以为甚迂而知之者以为甚大也惟陛下毋忽惟陛下毋忽至于备旱之急务则臣复有四说焉曰寛州县曰核积藏曰信劝分之赏曰赏捄荒之官所谓寛州县者非寛州县也所以寛吾民也朝廷近时有拘催之官者是代版曹而行督责之政也此巳非朝廷之体矣古者钱糓之问不至庙堂而陈平亦曰陛下问钱谷当责治粟内史葢古之治粟内史即今之版曹也版曹有司也有司急矣朝廷复自急焉何以解有司之急哉是上下俱行急政也民何堪焉况当旱嵗而督捕益急州县将何出哉出于旱荒之民而巳臣谓版曹逋欠之多如湖秀之类因此大旱而蠲之以非常之恩可乎拘催所逋欠之数皆有名无实无可催理之物亦因此大旱而蠲之以非常之恩可乎所谓核积蔵者常平之粟是也今天下常平之粟不许他用其法至重也然有至重之法而无不用之实何也州县穷空军人待哺不幸而省仓无粟则不得不支常平之粟矣故常平之粟往往徒有其数耳今核之者核其盈虚多寡而朝廷预为来嵗捄荒之备不至于临时而无所措手足也所谓信劝分之赏者朝廷非无赏格也常患于不信而巳如淳熈十一年吉州之旱守臣赵师设赏以募富民有钟其姓者出粟万斛以输之官州县闻之朝廷至今无一级之爵今江西又吿旱矣来嵗富民之粟肻从官司之劝分乎此可虑也所谓赏捄荒之官者如乾道江西之旱赏小官者四人如淳熈浙西之旱并赏常平使者擢而登朝之类是也是四说者陛下皆尝行之矣而臣重及之者所以望陛下之力行也虽然备旱之四说抑末矣请循其本臣一介小臣防陛下不鄙夷其愚陋而垂清问焉臣空臆尽言不知忌讳席藁私室以待天诛干冐天威罪当万死臣无任皇惧屏营之至谨録奏闻伏侯勅防
　　上夀皇论东宫参决书
　　十一月初七日朝请郎新除秘书少监兼太子侍读臣杨万里谨斋沐裁书昧死百拜献于皇帝陛下臣伏见陛下自宅忧以来圣情摧伤至意恻怛五十而慕同于大舜七日不饮过于曽子仗卫所过憔悴形于玉色涕泪被于天顔臣民瞻之无不感泣莫能仰视自三代以来一人而巳汉唐以降未之有也及伏读今月三日诏书令皇太子参决庶务此尤足以见圣心尽孝之笃执丧之専天下之大不足以解忧先王之礼不足以夺情也然非常之原黎民愳焉今太上升遐之初内有大丧外有强冦人情皇皇未有所定而又出此非常之举诏下之日国人大惊中外相顾讹言繁兴不可禁止此治乱安危之几也臣请为陛下极言之臣伏思诏书有参决庶务之语所谓庶务者何务也非礼乐征伐之政福威玉食之权乎是政也是权也可以出于一而不可出于二者也出于一则治则安则存出于二则乱则危则亡葢政出于一则天下之心聴于一出于二则天下之心聴于二传曰国不堪二又曰民无二王今陛下在上而又置参决无乃国有二乎自古未有国二而不危者葢国有二则天下向背之心必生向背之心生则彼此之党必立彼此之党立则防间之言必起防间之言起则父子之隙必开开者不可复合隙者不可复全昔赵武灵王命其子何聴朝而从旁观之魏太武命其太子晃监国而自将于外既而间隙一开四父子皆及于祸而二国遂大乱故夫君父在上而太子监国此古人不幸之事也非令典也或曰贞观尝行之矣臣以为亦非令典也监国不过旬日而太子承干卒以罪废非承干之罪也大宗防之也岂有臣子而可使之摄行天子之事乎或曰天禧尝行之矣臣以为此亦非美事也葢丁谓王钦若幸真宗之近医药而羣小自相贵也自相赐也宰臣皆兼东宫之保傅而赐白金者又五千两下至三军莫不有赐以取恱天下之情当时若非冦凖王曽几生大变今国有大丧其费不赀而诏书又援天禧故事以示之小人无知己人人有望赐之心矣陛下空国而恱之日亦不足矣故夫监国之事古之盛时无有也本朝之盛时亦无有也岂可创见于圣世为后世借口乎或曰圣主欲行三年之丧故举行监国之典今不行监国之典是使圣主不行三年之丧乎臣谓此俗儒之论也臣闻有天子之孝有士庶人之孝孔子曰一人有庆兆民赖之此天子之孝也传曰天子之大孝莫若安社稷是亦夫子之意也又况古者一代之治各有一代之家法夏不法尧舜而法禹书曰皇祖有训是也周不法禹汤而法文王诗曰仪刑文王是也若夫本朝之治亦自有家法矣宫中行三年之丧而外朝聴天下之政此列圣之家法也徽宗显仁之丧自有绍兴之制此光尧之家法也今议者不使陛下循列圣之规蹈光尧之行以合孔子所谓天子之孝而顾欲使陛下与曽闵匹夫校一行之髙立一节之苦是非俗儒之论乎昔英宗乆不出国人皇皇大臣请车驾一出祈祷于是见者大恱国情乃安今陛下欲徇俗儒之论守匹夫之节而下参决之诏国人已皇皇矣臣愿陛下逺鍳古人国贰之祸近念光尧王业之艰沛然从羣臣御殿之请而亲法宫之事幡然从太子力辞之请而寝参决之诏则可以安国人可以示夷狄祖宗及光尧付托之业可以有泰山之安陛下及太子父子之亲可以无纎芥之疑矣古人所谓转败为功转危为安于此在矣惟陛下深图之臣一介小臣预国大议自知言出于口戮及于身然使臣杀一身以利国家臣之愿也使臣言不用而安危有不可测则臣虽生何益臣冐犯天威罪在不赦臣谨席藁以待臣无任惶惧战粟之至不备臣万里昧死百拜
　　駮配飨不当疏
　　三月二十日朝奉大夫守秘书少监兼太子侍读臣杨万里谨斋沐裁书百拜献于皇帝陛下臣闻之王通曰议其尽天下之心乎葢尧之衢室舜之摠章周有卿士庶民之谋汉有博士廷臣之议此皆王通之所谓议也既曰议矣则君之所可臣必有所否卿士之所从庶民必有所违君人者酌其议而择之择其善而从之然后下无不尽之心上无不善之举今者议臣建配飨功臣之议则不然曰欺曰専曰私而已先之以本朝之故事惟翰苑得以发其议抑不思列圣之庙有九而庙之有配飨者八发配飨之议者非一而出于翰苑者止于三且如罢王安石之配飨神庙则司勲员外郎赵鼎之言也请以韩忠彦配飨徽庙则刑部尚书胡交修及中书舍人楼炤等之议也岂尽出于翰苑哉今举其三以自例不顾其余之不然非欺乎申之以圣谕之所及惟一巳得以定其议非専乎终之以止令侍从数人之附其议使廷臣皆不得以预其议非私乎是说一行自今以往一议之出必欲有可而无否必欲以一人之口而杜千万人之口也何以尽天下之心乎有可而无否其弊必至于以水济水之喻以一人之口而杜千万人之口其弊必至于指鹿为马之奸臣之所忧不特一配飨之议而巳恭惟陛下秉大公廓至明如天之清如水之止无偏如周武毋我如仲尼必不徇议臣一巳之私说而尽违天下之公议也臣惟恃此敢陈其愚惟陛下垂聴焉臣伏见故太师忠献魏国公张浚身兼文武之全才心传圣贤之絶学遭遇先皇圣神武文宪孝皇帝擢任不次出将入相而浚捐躯许国忠孝之节动天地而贯日月武夫悍卒孺子妇人裔夷絶域闻其名者皆翕然归仰中兴以来一人而已臣尝论其概以为耆徳卓行忠谏嘉谋动为人师言为世则者固不可胜举也而其尤大焯着有社稷之功者五建炎之间逆臣苗傅刘正彦之变先王忍耻为书赦之四方惊惑然莫有敢诵言讨之者惟浚兴平江之师内则倡率韩世忠张俊以为之用外则结约吕頥浩刘光世以为之助不崇朝而建复辟之勲首复辟者谁欤浚也此其有社稷之大功者一也绍兴之间浚初拜右相未遑他议首上封章请建储嗣入谢之日继以靣陈而先皇嘉纳虽先皇选建之公宗社灵长之福上天眷愿之命厯数有归在于陛下然发此议者绍兴五年八月十五日也发大议者谁欤浚也此其有社稷之大功者二也先是大将范琼来赴行在挟其兵众居然悖傲不复有人臣之礼肆然邀求且乞贷苗刘之党浚召琼至都堂数其罪状置廷尉论抵之死而优抚其军从容指麾释兵聴命分他将无敢哗者然后国法以正纪纲以张强臣悍将始知有朝廷之尊立国之基实肇于此立国基者谁欤浚也此其有社稷之大功者三也浚之守蜀备御既固敌至輙败大酋尼玛哈病笃召诸将谓曰吾自入中国未有敢婴吾锋者独张枢宻与我敌我在犹不敢取蜀尔曹宜息此意姑务自保而已乌珠出而怒曰是谓我不能耶尼玛哈既死乌珠来冦浚令吴玠吴璘大破之俘获万计乌珠仅以身免髠须髯而遁自敌入中原其败衂未尝有此也我是以有和尚原之防金自是不敢窥蜀矣浚之出蜀而归也复荐吴芥等九人将帅之才后皆获其用至今朝廷无西頋之忧全蜀安而后中国安安蜀者谁欤浚也此其有社稷之大功者四也浚之贬福州也刘麟乗此引乌珠之兵数路入冦先皇即日召浚浚亦即日就道既至江上乌珠闻之曰闻张枢宻贬岭外何以得复在此未几宵遁先皇之幸建康也刘猊挟敌众来冦时相臣赵鼎枢宻折彦实皆欲退淮上之师为保江之计浚力争以为収兵渡江则无淮南而长江之险与敌共矣先皇决防从浚我是以有藕塘之防自此两淮始可定矣两淮定而后中国定定淮者谁欤浚也此其有社稷之大功者五也葢浚之用心以尧舜致君之道为己任以春秋复讐之义为巳责以文武境土未复之业为巳忧其论谏本仁义似陆防其荐进人才似邓禹其奋不顾身敢任大事似冦凖其志在防贼死而后已似诸葛亮孟子曰有社稷臣者以安社稷为恱者也浚有焉今先皇行且祔庙方议配飨之臣非有社稷之大功者其谁实宜之臣谓有社稷之大功宜配飨于新庙者莫如浚也且陛下赐浚谥忠献制辞有曰虑国忘家曰忠献可替否曰献又曰若赵普平定四方若韩琦弼亮四世虽成功之不一要易地以皆然训词具存昭若日星葢普则配飨太祖之庙琦亦配飨英宗之廷陛下以此比浚则今日配飨新庙者舍浚而谁哉而议臣懐私故欲黜浚而不録以沮天下忠臣义士之气公议甚愤而不平也且议臣以复辟之功为重乎浚倡之吕頥浩和之张俊韩世忠禀而行之今録其同功者三人而黜其元功者一人可乎且议臣以建储之功为重乎赵鼎言之浚亦言之今録其一黜其一可乎至于固长淮以保江守全蜀以保吴楚则浚一人而巳矣此又非诸将所敢望者臣故曰配飨新庙者舍浚而谁哉或谓浚尝为隆兴之相矣非没于绍兴之年也臣以为不然赵普尝相太宗矣而配飨太祖之庙韩琦曾公亮尝相神宗矣而配飨英宗之廷然则浚之宜配新庙又何疑焉昔唐以苗晋卿配肃宗而遗裴冕苏氏駮之当时竟行其说裴冕得以复収臣虽学术浅陋窃有志焉又况议元和配飨之臣则令尚书省御史台四品以上两省五品以上同议焉议防昌配食之礼则出于宗正少卿李从易所奏焉岂翰苑之臣所得而専哉葢専则有弊众则无私故也臣愿陛下遵中兴之典酌唐李之制防自圣衷照破私议以臣所駮之章询之大臣下之礼官博士令与台谏两省侍从及在廷之臣杂议其事如苏轼论配飨必都省集议者而陛下择其中録元勲于既黜释公议于既欝可以伸屈抑可以决壅蔽可以尽天下之心可以为忠义之劝一举而众美具诚非小补冐凟天聴无任惶惧屏营之至不备臣万里昧死百拜
  </div>
  <div class="pagination">
   <a href="诚斋集_page82.html">
    上一页
   </a>
   <span>
    ...
   </span>
   <a href="诚斋集_page78.html">
    78
   </a>
   <a href="诚斋集_page79.html">
    79
   </a>
   <a href="诚斋集_page80.html">
    80
   </a>
   <a href="诚斋集_page81.html">
    81
   </a>
   <a href="诚斋集_page82.html">
    82
   </a>
   <span class="current-page">
    83
   </span>
   <a href="诚斋集_page84.html">
    84
   </a>
   <a href="诚斋集_page85.html">
    85
   </a>
   <a href="诚斋集_page86.html">
    86
   </a>
   <a href="诚斋集_page87.html">
    87
   </a>
   <a href="诚斋集_page88.html">
    88
   </a>
   <span>
    ...
   </span>
   <a href="诚斋集_page84.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
