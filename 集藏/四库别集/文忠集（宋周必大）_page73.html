<!DOCTYPE html>
<html>
<head>
    <meta charset="UTF-8">
    <title>文忠集（宋周必大） - 第 73 页/共 165 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋周必大） - 第 73 页/共 165 页</h1>
    <div class="content">　　钦定四库全书
　　文忠集卷一百五【玉堂类稿五】
　　宋　周必大　撰
　　赐臣僚请免诏一
　　乾道六年
　　赐显谟阁直学士左朝议大夫知潭州沈介乞守本官职致仕不允诏【七月二十四日】
　　卿以刚毅之资通明之略填临一道威望隐然当今谋帅未有能越卿者也胡为引疾遂致为臣年至耶力不足耶卿何词之切去之果也夫卑湿重膇江南之常独长沙乎其思啬精神宣底滞靖共介福何恙不已尔庸既茂方且图之所请宜不允
　　赐端明殿学士左中奉大夫知平江府汪应辰乞除一宫观差遣不允诏【八月七日】
　　朕宵旰图治所頼以宣布徳泽者繄良二千石是望既延见访问以精择于初又增秩赐金以乆任于后凡以为民也如卿岂弟忠信侍朕有年徳意志虑宜知之矣出临呉防曾未数月民隠甫恤吏奸甫戢上书求去其义安在夫守方贤而遽易固非朕指政垂成而辄弃卿亦奚取此哉姑安厥官慰彼黎庶
　　赐敷文阁直学士降授左朝请大夫晁公武辞免知扬州恩命乞除在外宫观不允诏【八月七日】
　　卿昔任言责广朕聪明旋陟民曹叅予侍从渡泸镇益又乞外庸万里召归固当留以自近防江浙择牧思得郤縠诗书之帅羊祜威信之守兹为重寄今以付卿谓宜疾驱以寛忧顾数上祠请非予所知
　　赐右朝议大夫曾懐辞免除龙图学士知州恩命乞一宫观差遣不允诏【八月二十二日】
　　乆劳暂逸者臣子之至情入从出藩者朝廷之异数既进退之无愧宜恩荣之有加卿自寘周行即司邦计深逹通变之术兼明取予之方六年于兹多绩用懋曵履正资于献纳需头屡丐于退闲冠西清严近之班付东道蕃宣之寄裕民足国已睎晏巽之功宣化承流尚跂龚黄之政悉心思报避宠何名
　　赐左中奉大夫行司农少卿韩彦直辞免特换观察使知襄阳府恩命乞许以旧官任使不允诏【同前】
　　亷车本唐十道采访之官初无文武之别也祖宗时钱若水以执政旧臣王嗣宗以中司峻望李维以禁林旧徳皆易此官中兴以来尝有自次对而得者当时犹谓之优焉今朕以卿智略疏通性资静重徧更外计绰着多庸故由列寺介卿特加超拜槩之近比宠数愈优岘首被边号为重镇往宣威信勿事谦辞所请宜不允赐徽猷阁直学士左朝请郎知太平州周操辞免改差知泉州恩命乞改除一宫观不允诏【八月二十五日】
　　卿公忠端亮乆简朕心岂弟亷勤数腾郡最以明而陟改镇大藩既答民庸且彰异眷引年罢守本抑常材若夫政绩着闻风猷克壮则虽庶僚有不得去者矣况吾法从之防老哉卿其勿疑亟服新命
　　赐徽猷阁直学士左朝奉大夫周操辞免知泉州及奏事恩命乞改除一宫观差遣不允诏【九月十六日】
　　卿以侍从之良而名在诸侯之选易州趣觐盖将闻嘉猷询民瘼也而卿前既引年今复辞疾殆异乎国体之谊矣其重赐玺书以着予意匪常礼也朕于卿简眷如此卿得不为朕一行乎
　　赐左正议大夫蒋芾辞免新除观文殿大学士知绍兴府恩命不允不得有陈请诏
　　成王之封召伯憇南国而教明康王之命毕公厘东郊而道治皆借大臣之望用形九牧之风今朕起卿寔惟稽古开近畿之钜镇加秘殿之大名素冠栾栾矧终于礼制赤舄几几伫见于仪型何未喻于眷懐乃洊披于逊牍具遵初诏允廸前良
　　赐观文殿大学士左光禄大夫知福州陈俊卿乞改除一在外宫观差遣不允诏【十月】
　　朕待旧弼之礼甚厚择帅守之任甚艰属者以四千石之重俾卿昼绣而归岂特敬故保庸合周官八统之驭亦惟七闽父老子弟知吾以相臣为封部之宠庶几歆羡告语勉于为善则一道虽逺可不劳而治也谓体此意往绥厥官谂疾之章何为遽上传曰不使大臣怨乎不以况我潜藩之故旧乎卿未可以家食也
　　赐徽猷阁直学士左朝奉大夫新改差知泉州事周操乞除改宫观差遣不允诏
　　朕惟泉南大藩逺在闽徼遴择师帅莫如卿宜而恳避之章一再不已昔卿未至引疾可也今既见朕矣精力之强不异曩时其可遂卿雅志乎勉为朕行毋数勤诏谕也
　　赐观文殿学士左宣奉大夫提举临安府洞霄宫魏杞辞免差知平江府恩命不允诏
　　朕观唐虞之世内有百揆四岳外有州牧侯伯故能和庶政而宁万国今朕起弼谐之旧任藩宣之寄用此道也惟卿令徳孝恭继君陈之美威仪维则有鲁侯之风呉门大邦宻迩王室葢精择而后用岂谦辞所能避哉亟其来思惠此千里
　　赐左朝散郎试中书舎人兼侍讲兼直学士院郑闻辞免新除礼部侍郎依旧兼直学士院恩命不允诏
　　朕惟秩宗典乐舜命二人成周虽合于春官然大宗伯大司乐亦分二职今仪曹兼掌斯事任加重矣朕既置其长复立其贰仿古谊也卿以通才奥学尝摠夷防之职粤司名命益为国华庸正贰卿俾续前业顾郊禋宻迩礼乐之用为急使朕接三神之欢成一代之典正有赖于博洽而又何逊焉
　　赐敷文阁直学士右承议郎知明州兼沿海制置使赵伯圭乞除一在外宫观差遣不允诏【十月五日】
　　朕闻太守吏民之本数易则下不安故虽遐方支郡犹择人而乆任况近畿钜藩控制海道如四明者乎卿大雅不羣居官可纪再分符竹治效益彰谨身帅先如文翁之守蜀足用爱民如僖公之保鲁父老方借留不释而朕轻许其去可乎毋弃尔成以究循吏之绩
　　赐左朝请郎试尚书户部侍郎江浙京湖淮广福建等路都大发运使史正志乞守本官职致仕不允诏【十月五日】
　　朕廼者发官以示四方庶几大易理财之义虞书养民之政复见今日卿由侍从首在选中亦既宣劳方期底绩乃因奉计遂欲告归是岂朕责成之指哉传不云乎礼义不愆何恤于人言卿其平心审思使国用足于上民力裕于下称朕意焉所请宜不允
　　赐复威武军节度使左金吾卫上将军李显忠辞免除主管侍卫马军司公事命不允诏【十月十五日】
　　国以兵益强兵以将为命况夫摠爪牙于圻父宪羽林之垒壁委寄至重可轻授人卿沈毅忠勇见今名将绍兴之末尝典骑军自朕纂承益加倚信与其执戈环衞宣夙夜之劳孰若申命天营观训齐之效众论惟允卿毋固辞
　　赐左正议大夫守尚书右仆射虞允文辞免转一官加食邑一千戸食实封四百戸恩命不允诏【十二月三十日】
　　勅允文省所劄子奏辞免提举删修勅令书成特转左正奉大夫加食邑食实封恩命事具悉宰以六典佐王周室乃成于邦治相以九章约法汉家遂恊于时宜惟大臣克念于兼三则多士自遵于画一眷予贤弼力蹈前修致君已展于谋谟定令更陈于纲纪成书来上一览甫周进阶特奨于多庸加地更隆于异数既廷扬之众允矧面谕之素孚毋费谦辞趣承宠命所请宜不允赐左承议郎权尚书工部侍郎兼侍讲胡铨辞免除工部侍郎恩命不允诏【十一月二十一日】
　　汲黯在汉谋寑淮南随防仕晋盗奔秦境本朝尊用吉士分治六职庶几逆折奸萌而使幸民退听非必专以事诿也如卿坚强肃括辅之文学忠言竒论老而不衰再仪周行侃然从近臣之后朕每向焉就正贰卿葢优宿望卿其益励壮志自同古人副朕所以眷待之意尚何辞之有
　　赐尚书右仆射虞允文辞免提举详定一司勅令恩命不允诏【十一月二十六日】
　　周太宰以法待官府之治繋之天官今朕欲仍旧贯讲明百司之法而自公府及吏铨始葢古之遗意也卿以经术断国论贤业熈帝载提纲于此位实值才传曰三公佐天子平邦国无所不统卿乃以总他职为辞无乃异乎况朕稽用已行之典髙卿相逊之风特诏克家贰其事矣协谋合虑亟成新书庶几乎成周不其休哉赐参知政事梁克家辞免兼同提举详定一司勅令恩命不允诏
　　法令者治之具也朝廷者百官之表也惟宪度着明于上则纪纲不紊于下今朕复故事定章程始于防省逹于有司葢将为一代不刋之典非吾执政谁与议此卿以儒猷乆饰王度以智谟参穆天縡与提纲领允谓当仁而况并命宰辅非特天圣以来为然在绍兴时或以疑丞或以宥密视诸故府具存近规出位为辞非所望于卿也所请宜不允
　　赐皇子雄武军节度使开府仪同三司庆王恺辞免加食邑食实封恩命不允诏【十二月九日】
　　朕乃者躬执珪币郊见上帝诚意昭格风雨时若美光休应集于中坛方推大赉以及四海况我父子之亲真王之贵重嘉觞之献殚骏奔之劳允所谓温恭朝夕执事有恪者也其何爱多户之封不以广厐鸿之施乎夫庆赐之行自亲以及疎由贵以及贱此先王之典也可无复辞所请宜不允
　　赐观文殿大学士左光禄大夫知福州陈俊卿乞改除一在外宫观差遣不允不得更有陈请诏【同前】
　　民惟邦本本固邦宁岳牧之官其敢不重近者起一二旧相镇临藩服庶几倡率郡国与我共理如卿早傅潜邸徧仪迩列比辞宰事宠畀帅权因畿辅之乆则志易孚顺故乡之俗则政易治朕方嘉卿夙夜匪懈不以大绅自居推我惠心致之闽岭而曾未朞歳求去者再甚无谓也昔汲黯多病犹能卧治东海卿其可以防疾为辞乎况朕推诚无疑笃股肱之旧而卿何不自信引桑梓之嫌姑安厥官毋替朕命
　　赐左中大夫参知政事梁克家辞免进封清源郡开国侯加食邑食实封恩命不允诏
　　朕承天命之序飨帝于郊不敢恃牺牲黍稷之丰而所竭者诚不敢矜玉帛鼓钟之备而所修者徳荷神灵之昭格庆典礼之备成丕拥纯禧徧敷黎献卿励志许国同寅惠畴匪惟讲明三歳之弥文寔亦启廸一纯之精意相予肆祀具宣登降之劳赉我思成宜共休嘉之福封彻侯于故郡陪多赋于上腴鸿霈所加朕岂有徒施之惠显庸斯称卿固无虚受之嫌其体眷懐勿坚冲尚赐皇兄检校少保岳阳军节度使开府仪同三司充万夀观使永阳郡王居广辞免加食邑食实封恩命不允诏【十二月十四日】
　　朕诞受帝祉敷锡中外以王属近位髙在显相之列均厘加地其説葢有三焉亲亲仁也贵贵礼也富善人义也制书既下可以谦辞而中格哉
　　赐太尉保信军节度使充万夀观使郑藻辞免加食邑食实封恩命不允诏
　　郊庙广矣无亲疎无大小内外咸暨一焉卿地则懿戚位则掌武禄则秘祠此固庆泽所宜先者矧朕亲驾郊庙之夕卿实宿卫宫省使吾不内顾而尽敬于酌献厥功茂矣其可辞赏乎
　　赐左朝议大夫黄中辞免除显谟阁学士在外宫观恩命不允诏【十二月二十二日】
　　朕以卿有次公之温良叔度之深逺直谅多闻昔为益者之三友爵齿有徳今号天下之逹尊故起之既老几以自近而卿深惟止足之义重于朝请之劳数上书求去朕不得而留也文谟峻职真祠厚禄不如是无以旌朱邸之旧遂赤松之游常格云乎哉所请宜不允赐皇弟少保静江军节度使判大宗正事恩平郡王璩辞免加食邑食实封恩命不允诏【同前】
　　朕乃者迎日之至三修郊类战战兢兢惧无以承天地之况合祖宗之心而假庙之夕象载昭察升燎之际众星留俞顾朕不明其何以臻兹亦惟尔王公卿士秉徳助祭之效也诗不云乎岂伊异人兄弟具来胙祉所加孰先同姓抗章辞邑非体朕亲睦之意也
　　赐昭庆军节度使致仕刘懋辞免加食邑食实封不允诏【十二月二十六日】
　　朕歌成命之颂而殚夙夜宥密之心咏思文之章而懐立我蒸民之徳精神孚逹瑞应纷委敛敷庆泽中外胥及粤吾一二告老之臣名在戚里家拥旄节可独遗乎夫均惠所以推天地之况笃旧所以广祖宗之仁事异劝劳朕非以是私卿也
　　乾道七年
　　赐皇弟璩再辞免加食邑食实封恩命不得再有陈请诏【正月三日】
　　朕峻丘泽之祠笃邦家之庆并崇册寳尊我庭闱加锡金缯惠于文武惟时介弟慕昔贤王率麟趾以骏奔服貂冠而显相拓其奉邑壮乃宗盟均福展亲义可承而难避执谦辞富章既却而复来虽谅忱言莫回汗涣所请宜不允不得再有陈请
　　赐龙图阁直学士右朝议大夫知州军州事曾懐乞除一在外宫观不允诏【正月十日】
　　卿心计有余而能以损下益上为戒当今理财殆未有出卿右者拜州累月朕注想焉驿召而来将复付以足国裕民之寄其可言去乎勉悉尔心即颁宠命所请宜不允
　　赐右中大夫充徽猷阁待制新除知荆南府姜诜辞免除敷文阁直学士恩命不允诏【正月二十五日】
　　卿宣城之政号称勤敏当积潦之后有振廪之功可稽陟明以劝能吏矧祖宗甚重边帅率进职以宠其行今吾荆州蔽巴蜀控襄汉带沔鄂任加重矣可无褒乎西清进班所以録前劳贲新组也尚体至意毋为逊辞所请宜不允
　　赐龙神卫四厢都指挥使广州观察使赵樽再辞免除昭化军承宣使恩命不允不得更有陈请诏【正月二十六日】
　　卿守边日乆军政修明进阶承流庸以示劝此六年正月之诏也今弥歳矣乃上章固避至七八而未止是岂称朕急于第功之意哉面谕已孚亟恭前命
　　赐复庆逺军节度使差充镇江府驻劄御前诸军都统制成闵辞免加食邑食实封恩命不允诏【二月二日】
　　朕吁俊以尊上帝非惟常伯常任是頼亦惟虎贲之长越在外服简恤尔士尚廸果毅以登乃辟肆予一人汝嘉用承天休赉尔多邑诞告有众咸曰允哉毋或固辞共朕之诏所请宜不允
　　赐皇子镇洮军节度使开府仪同三司恭王某辞免立为皇太子恩命不允诏【二月九日】
　　朕观夏商而后唐汉以还率当国家闲暇之时预进社稷乆长之防古以为重朕安敢轻以汝符采昭融性资英敏早辨南阳之牍深穷东序之经素简朕心灼知厥徳用协本朝之茂宪载行至道之盛仪诏以扬庭命之贰极葢兼采亲贤之望顾岂专父子之恩永肩忠孝之图勿狥谦冲之节
　　赐成闵上表再辞免加食邑食实封恩命不允不得再有陈请诏【二月十八日】
　　王者公予夺以驭臣人臣明辞受以事上古今之通谊也日朕躬郊拜况均惠文武有懐宿将摠戎于外虽无侍祠之劳而有制阃之功载加多邑以漙吾恩非妄予也卿其可异众而独辞乎所请宜不允不得再有陈请赐龙神卫四厢都指挥使宜州观察使主管侍卫歩军司公事王友直辞免陞侍卫亲军歩军都指挥使恩命不允诏【二月二十一日】
　　朕谨操八柄以驭羣臣凡厥赏刑眡夫功过卿治军有律事上不欺显示朕恩就升使范既为尔宠亦劝其从宜即钦承勿劳逊避所请宜不允
　　赐皇子魏王恺再辞免依文彦博例宴饯于玉津园恩命不允诏【二月二十四日】
　　昔宣王能锡命同姓诗人美之曰韩侯出祖出宿于屠显父饯之清酒百壶此中兴盛礼也今吾真王之贵分近辅之符百笾郊饯所以敦天性示慈惠也稽之在昔恩礼愈隆尚其拜嘉光乃行迈
　　赐左中大夫参知政事四川宣抚使王炎乞罢机政并解使权除一在外宫观差遣不允诏【二月二十八日】
　　卿以廊庙之资置行台于蜀二年于兹矣农田有秋边鄙不耸朕固寛西顾之忧而亦懐卿赋东征之归也特以宣威任重谋帅才难烦我近弼良非获已且民心既服卿岂不欲图其宁军政方修卿岂不欲底厥绩其可如一介之臣轻议去就乎益壮尔猷行受吉甫之多祉赐利州观察使韩彦直辞免除鄂州驻劄御前诸军都统制恩命不允诏【二月二十八日】
　　唐之雅曰惟西平有子惟我有臣将门择将自昔然矣惟乃先着勲列于王室世选尔劳庶其在兹矧卿智略声猷见于总赋之日就拜大将一军何惊焉勉图功名安用辞避
　　赐叅知政事梁克家辞免兼权知枢宻院事恩命不允诏【三月卜一日】
　　卿醇明通逹夙被简知自陟政涂即迭贰钧枢之任朕意亦可见矣乃者特起旧人通知兵柄卿是以有前日之请然而筹帷之官尚或虚位朕是以有翼日之诏葢控辞者卿之志也申命者朕之本心也既已两得奚为自疑
　　赐皇太子辞免立妻李氏为皇太子妃不允诏【三月三日】
　　朕居念永图动遵成宪知子莫若父既毓徳于春闱治国先齐家复正名其嘉耦葢礼容之异数则位序之同升国有荣懐徃无辞避
　　赐定国夫人李氏辞免立为皇太子妃不允诏【三月三日】
　　朕观易象以正家人玩礼经而明内则眷时令妇乆嫓嗣贤既静顺以脩身亦防共而佐馂兹宏开于储禁爰并锡于徽章允协旧规盍蠲冲节
　　赐明州观察使张説辞免除安庆军节度使提举万夀观加食邑食实封恩命不允诏
　　卿乆在枢庭日承宻防边防军政既与闻之比名超迁其实因任顾乃逡廵辞位莫得而留畀之将旄优以祠廪既曲从于卿志亦罔咈于师言朕于迩臣可谓进退有礼矣卿犹固避不已过乎
　　赐观文殿学士左宣奉大夫知平江府魏杞乞除一在外宫观不允诏【三月二十六日】
　　朕爱民甚所頼于惠养而训道之者不在良二千石乎卿以孝友忠信宣慈明允起临近辅庶逹朕心既勤劳于初当优游于后十旬遽去人谓斯何仲弓曰居敬而行简以临其民允蹈格言迄成静治所请宜不允赐草土刘珙辞免起复除同知枢宻院事恩命不允诏【同前】
　　卿文武宪邦朕所注想属闻罹亲忧释阃寄朕未忍下夺情之诏者知卿送终之心切也今卿哭踊有节少抑门内之恩窀穸无违足伸人子之孝起任吾事兹其时乎况当朕焦劳之秋欲咨卿军旅之务从权合礼何名教之移孝而忠何风化之薄勉兴块次来赞前筹所请宜不允
　　赐显谟阁学士左中奉大夫知浑州沈介辞免召赴行在乞改除一宫观差遣不允诏【同前】
　　卿清明敏逹辅之学术葢国家之寳臣也往者借其才付以方面今者闵其劳命之来朝朕待臣工亦云至矣卿乆去侍从独不思奉三年之计且告我以嘉谋嘉猷乎抗章辞行非不俟驾之义也伫前朕席宜疾尔驱所请宜不允
　　赐观文殿大学士左正议大夫知绍兴府蒋芾再上劄子乞除一在外宫观差遣不允诏【三月二十八日】
　　卿徳善在躬寛而有制比席衮衣之贵懐防稽之章布宣恩威人以畏慕荐求自佚殊咈朕心惟尔髙曾暨乃祖乃父或以方略为帅或以防清号良守推尔家法乂吾军民岂惟予一人以宁时亦昭乃世徳尚体兹意毋勤再三
　　赐敷文阁直学士王十朋辞免除太子詹事恩命乞依旧奉祀不允诏【四月五日】
　　朕深惟三代长乆之道豫建太子又择名卿宿儒为之卫翼所以尊宗庙重社稷也卿清明谅直海内寡二顷由三馆以经术从吾儿游兹啓承华命居端尹是资正论益广前闻卿疾既平强为我起所请宜不允仍依已降指挥疾速前来供职
　　赐福州观察使提举佑神观曾觌辞免特与转行一官恩命不允诏【四月七日】
　　惟予贤子昔在防学春诵冬读诏之有人逮兹升储隆我国本推恩笃旧厥有故常按籍序迁卿其一也理无可避往即钦承
　　赐左中大夫参知政事四川宣抚使王炎上表再辞免进封清源郡开国侯加食邑食实封恩命不允不得再有陈请诏【四月十二日】
　　朕廼者不爱牲玉躬秩元祀于穆清庙时则来多士之助敬事上帝时则有三俊之功庆赐所加逺迩如一眷言哲辅为朕倚毗赋政于外方资山甫之喉舌用锡尔祉宜广召公之土田惟君命之不可稽惟神厘之不可拒逺勤逊牍殊咈予心所请宜不允
　　赐左大中大夫给事中王□辞免除翰林学士命乞除一在外宫观差遣不允诏【同前】
　　卿早由推择进直摛文出入禁涂今二十载非特词章之丽素简朕知至于官簿之优谁居卿右逮兹显拜宁复间言况朕临御以来用内相才数人耳一时髦士预选为荣三入承明在卿尤宠方观鸿笔宜略防章所请宜不允
　　赐敷文阁直学士左朝议大夫知扬州晁公武辞知潭州不允诏【四月十三日】
　　勅公武省所劄子奏辞免改差知潭州恩命乞检防前奏除在外宫观事具悉长沙昔称都防连帅今总兵民生齿伙繁夷獠被边自非仁以抚之义以制之其不乏吾事者几希卿屡剖州符三分阃计政适寛猛在循吏之目孔子曰如有所誉其有所试卿于宅牧可谓详试矣朕命维允尔行勿迟
</div>
    <div class="pagination">
<a href="文忠集（宋周必大）_page72.html">上一页</a><span>...</span><a href="文忠集（宋周必大）_page68.html">68</a><a href="文忠集（宋周必大）_page69.html">69</a><a href="文忠集（宋周必大）_page70.html">70</a><a href="文忠集（宋周必大）_page71.html">71</a><a href="文忠集（宋周必大）_page72.html">72</a><span class="current-page">73</span><a href="文忠集（宋周必大）_page74.html">74</a><a href="文忠集（宋周必大）_page75.html">75</a><a href="文忠集（宋周必大）_page76.html">76</a><a href="文忠集（宋周必大）_page77.html">77</a><a href="文忠集（宋周必大）_page78.html">78</a><span>...</span><a href="文忠集（宋周必大）_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
