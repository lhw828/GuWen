<!DOCTYPE html>
<html>
 <head>
  <meta charset="utf-8"/>
  <title>
   抑庵文集 - 第 9 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   抑庵文集 - 第 9 页/共 37 页
  </h1>
  <div class="content">
   西亭记
　　永乐二十一年秋八月吉水萧鼎升来京师以其所作西亭请予记盖其祖如渊尝作亭于所居之西前临羣山下瞰池水佳木异卉列植而交防凡师友之讲论宾客之往来者皆萃其中油然赋咏之乐每发于觞酌之余盖一时之盛也亭之废久矣鼎升乃即故址而建焉曰吾以继吾祖也嗟夫鼎升可谓贤于人也哉惟吾郡多大家乆者五六百年近者亦三四百年当其盛时髙楼杰阁之翚飞广宇丰堂之鳞次衣服相绚耀舆马相雄髙盖可谓美矣然盛必有衰兴必有瓌理之自然也故夫室屋之华宾客之盛吟咏之风流管弦之繁防皆已变为荆棘之场樵牧之墟鸟兽之鸣号精魅之呌呼者矣遭遇圣明沐浴膏泽衰者盛废者兴革萧条之陋风复太平之伟观者岂独一西亭也哉然能思继其先如吾鼎升者其可多得耶古之人论孝曰继志述事鼎升其知此已夫虽然继述之大不特缔搆而已也盖必存诸心施诸事者皆无愧于前人斯可矣是故居其位则思其尝宴嬉于此也行其亭则思其尝陟降于此也念其志意之所在与其行事之所存勉其所为之善而絶其所戒之非斯可为善继述者矣故亭之复作有不必书而谓思继其祖则是真足书也诗有之曰绳其祖武鼎升以之其曰夙夜敬止则予勉鼎升之意也盖不敬则凡所以继其祖者皆茍焉而已矣若是则物之废兴成毁亦何常也哉故予书其说以为记使置之壁间而览观焉以自朂也
　　种德堂记
　　武进章孟昭世居芳茂山之马泽桥其祖华甫父文逹皆以农事起家有闻于乡邑至孟昭与弟仲昭季昭而家益裕然皆读书循理未尝用以自豪甞曰吾兄弟所以能立于今者皆祖考之德也辟之治田前人勤而种之肆后之人得以食其实吾兄弟可忘邪于是名所居之堂曰种德盖以彰其祖考之美庶朝夕见之而思所以继因户部主事潘有贞来求记于予予谓子孙之视祖考犹水木之本源也江河之源深逺而不穷然后其流奔放肆大逾万里而至于海松柏生于髙原其所据者衍沃而深厚然后枝叶敷畅条达至于大百围歴千嵗故曰本深则末茂源逺则流长其理固应尔也章氏传三世至孟昭兄弟而犹不失前时之望谓非其祖考种德之致其可邪种者敷布之谓以及人者言也其周穷恤匮济人之寒饥免人之困苦者盖有矣既能恵于人则必获报于天宜其子孙之盛如此也然徳必有诸已而后可施诸人其忠信原慤不愆于仁义可知矣孟昭兄弟扬先德而图后继可不知所务邪居仁由义此其当务之大者也夫仁义虽人所同得而惟惇本尚实者鲜或失之故畎畆之间髦士出焉孟昭兄弟于耕稼之余益取圣贤之书读之仁义之积益厚恵利之施益逺则庆泽之及子孙将久而益盛譬若种而获获而复种相续而不已焉则章氏子孙之兴可一世计哉故为之记使掲于壁间而日览焉以自励也
　　承恩堂记
　　永丰浮潭杨氏徙自吉水之湴塘盖南唐虞部侍郎辂之后诗书礼义相传至于今子朂已久矣而其家益隆去年朝廷脩养民之政虑有水旱思豫为之所遣御史督有司发府库之财益仓庾之粟以为备民有出谷佐官者具以闻子勗感上之仁而兴于义出谷二千九十石以归有司备赈贷御史闻于朝上命降勅旌之为义民遣使持诣其家劳以羊酒蠲其繇役子勗既拜赐喜曰圣恩不可忘也昔苏子喜雨以名堂今吾之所受者是即雨露之泽也遂名其堂曰承恩之堂然以老不能行命子啓恕拜谢于阙下且使徴予文为记予谓仁义人之所同有财利亦人所同然也理不足以胜欲则于其所当施者亦冥然不动悍然莫之省忧故有视其亲戚滨于死亡而不肯捐一钱者况常人乎唯君子能见义勇为无一毫顾计私千钟之粟百镒之金一朝委之而不惜义胜故也况上以仁感者乎传曰未有上好仁而下不好义者然则子勗非笃义之君子欤或谓范忠宣麦舟事盖文正之义而忠宣成之子勗父子犹是也是不然杨氏义烈有大于此者忠襄文节天下莫不闻歴数百年犹凛凛有生气彼前之所立旣如此则倒廪倾囷以周人之急者固义之余也而亦可谓善承其先矣使子勗之子孙由是而充之益思趾美于前人处则义洽于乡仕则义着于国古所谓德立而足以不朽者将不在杨氏矣乎故书之以授啓恕俾复其尊府而掲于堂之壁间以为记
　　勅书阁记
　　虎溪萧氏为吉水故家盖有诗书仁义之泽焉在宋之时多显者静轩先生于信国文公之尊府革斋有师友之谊故信国于萧氏执礼甚恭当时见于翰墨可考也数百年来称文献之家者必曰虎溪萧氏且其家故饶财廪实至累万今虽若不及前人而犹非众人所能及文志甫则虎溪之杰然者也常推其余以赈赡乡里乡里之人頼之以不困而皆归徳焉正统五年皇上即位既六年矣德化流行万方协和犹虑水旱之不时民生之多艰诏有司广储蓄以备防歉富民有捐廪以佐官者当旌其义复其家文志甫喜曰此吾志也固常行之矣今天子一意养民必欲使之皆足给而无失所者盖所谓如天之仁也吾可不加勉即出谷二千石以归有司且置仓贮之官自为敛散有司以闻朝廷赐勅旌之为义民劳以羊酒而蠲其繇役于是文志甫之卒已三年矣其子东铉既拜赐建阁而宝蔵之曰此天子之仁吾父之义也龙光郁然非独宠贲萧氏之子孙百世之下欲知圣朝仁民之德岂不于此有征乎阁成因翰林学士钱先生求予记予嘉文志甫之明于义而东铉克笃于君亲思大着厥美其事皆不可不书且尝窃叹世之为右族大家者其先非不厚于行谊也至其子孙则多以利失之盖有切于为已不肯捐一钱以周亲戚况众人耶又有攘敓以自封而不顾人之死亡者由是大夫君子或正论以贬之或按法以讨之辱其身忝其先恶用是为子孙哉兹阁之建岿然髙出于霄汉而玺书在焉居民行旅瞻望而兴嗟思上之仁与文志甫之义所以浃洽乎生民光华乎祖考者盖无时而忘也东铉其诚贤矣哉故为记之亦将以警夫为人子孙而未能然者
　　恩荣堂记
　　君子之所以荣其身盖必有道矣夫为人君者操赏罚之柄以驭下视其人之所当得者而施之恩赏行则荣耀及矣然上必戒于滥施而下不贵于茍得也盖必由于义而后诚足以为荣不然人将与之以貎而不与之以心是故君子以义为质新淦何用髙盖所谓勇于义者也正统五年朝廷脩养民之政诏诸有司多积谷以实仓庾使虽有水旱而民可以不饥富家巨室有能捐廪佐官者以名闻用髙喜曰吾承祖宗之庆与朝廷休养之德而幸有余积尝推以济众矣今举而归之官使自主其出纳不尤幸乎即出谷二千余石以归有司县大夫以闻上命降勅旌之为义民劳以羊酒复其家用髙既拜赐则又大喜曰吾奉承天子仁民之意而已岂敢以义自名哉而上宠贲之若此其可防耶即治正堂什袭而宝蔵之名堂曰恩荣之堂今年其子善言来京师因中书舍人金辅伯属予为记予闻之孔子曰君子义以为质又曰利物足以和义盖为君子者必以义为本而义之行必以利物为贵世之人有徇于货财溺于己私视其亲戚之危亡而不肯施一钱者有之况众人乎况千钟之粟之施者乎彼恶知所谓义哉用髙感上之仁而虑乡人之有饥至于倒廪倾囷无毫髪顾惜真有味乎孔子之训玺书之褒以荣显其身而光大其家岂不宜哉何氏先世居新喻之清水洲盖宋状元昌言之裔其后徒新淦之竹城再徙于今凤山世有显宦诗书礼义之传乆矣至用髙益勉于孝友忠信而义问昭著于乡邑非所谓世济其美者乎故为之记使其子孙及乡之人登斯堂者仰云汉之章思雨露之泽亦当有所兴起也
　　勅书阁记
　　兴国为贑属邑而与予泰和境相接其邑多良田沃壌富家巨室收其利之入以石计者累千数而多尚礼义喜推其余以济人鳌源王彦诚氏其一也彦诚旣卒其嗣子宇兄弟犹以惇厚好施有闻于乡里正统五年圣天子脩养民之政虑水旱之无常不可不豫为之备诏有司发府库之赢广仓庾之积使虽有灾而民不饥冨民有能出谷佐官者皆勿拒各疏其名以闻子宇闻令下即出谷二千余石以归有司俾自为出纳以赒给贫者有司以闻上命降勅旌之为义民劳以羊酒而蠲其徭役子宇作重屋奉勅置其中什袭而宝蔵焉名之曰勅书阁今年携其子叔鉴来谢恩阙下而求予为之记夫水旱之变天灾也尧汤之世有所不免惟圣人能预为备故虽遇灾变而民犹不失其常后世人主不能思患而豫防之稍遇水旱民之流亡转死者多矣虽曰天灾实人事有未尽也我太祖髙皇帝笃于养民尝出楮币令天下有司多积谷以备防年天下之民皆得其养而无失所者今上复举行之诗所谓绳其祖武者也子宇能出谷以助赈贷盖上好仁而下必好义也夫有其实者名必归之义名之褒真可谓称情也矣宝而蔵之以示子孙盖百世之荣也兹阁之建岿然出于羣屋之上而荣光佳气辉映乎山水之间乡人老长瞻望欢呼曰此勅书所在行义之所致也必将起其同然之心则乡之细民亦永有利哉是为记
　　奉慈堂记
　　奉慈堂者闽县主簿丁玉润山奉母之堂也润山早丧父赖母权氏鞠育教训以至于成立乃作堂以奉之朝夕左右顺适其起居承其顔色调其衣服寒暖之节而备夫甘旨之供及举贤良方正得主闽县簿则又奉母之官而以禄敬养焉于是时母年几七十矣苍顔白髪享其福于上润山巍冠盛服婉容愉色致其乐于下懽忻悦怿之意充满于一堂之间士大夫以为荣名堂曰奉慈者盖惟母居之嵗时之吉宾亲捧觞称寿者得至焉其余则否所以示専也夫父母之于子辟天地之于万物生成之德大矣莫之能报也区区口体之奉盖以效其万一云耳而君子尽心焉然予闻之孔子曰夫孝始于事亲中于事君终于立身此其大者也盖事君之忠即事亲之孝故能事其亲则当移以事君至于卓然有立而行不违道使人推本于父母之贤此所谓成亲君子之孝岂有加于此润山善事其亲则本旣立矣当圣天子求贤图治之时与百里民社之寄致忠于君施恵于民皆事亲之孝之推也道行于当时名扬于后世而父母有荣焉则于孔子之训可谓无负矣岂非润山之志也欤予亲戚梁叔蒙与润山皆由贤良方正之科以进今为官知县相善也来朝京师属予为之记予嘉润山之孝而欲勉其大者也故记之
　　勅书堂记
　　君子之于义非有所为而为也有所为而为之非义也然而上之人必褒显之者所以劝天下之为义者也劝赏行则人皆竞于义而义之泽浃洽于天下矣正统三年朝廷脩义民之政诏天下郡邑皆积谷以防水旱冨民有能捐廪佐官者以名闻于是好义之民争发粟以备赈济永新贺孟琏其一也孟琏居邑之琥溪为大家自其父叔瑀以资富雄乡里而尤以好善急义得名于当时至孟琏仍有父风出谷二千余石以归有司且为仓贮之县大夫自主其出纳乡之细民有乏食者皆赖焉事闻上遣使持勅旌之为义民劳以羊酒复其家孟琏既拜赐则自念曰吾祗承德意知出谷而已岂敢徼此名哉而玺书宠贲之若此其何幸如之乃奉寘于正堂而加什袭焉名曰勅书堂乡人至者莫不起敬起慕而有不可及之叹至是孟琏命兄子輙来京师因其姻家翰林编脩刘定之谒予文为记屈子曰善不由外来兮名不可以虚作义根于心者也动乎中而见乎外有其实者而必有其名理固然也孟琏兴于义而义之名归之斯不亦称情也哉予闻贺氏之先有升卿者与周益公为友宋孝宗时举贤良因益公得幸于上上书读书楼三字以宠之当世以为荣今孟琏以义着而蒙天子之锡命衣被云汉昭回之光山川草木俱有喜气而斯堂也盖与读书楼辉映于前后皆贺氏之荣观也孟琏可谓无忝尔祖矣后之人又有以继之则贺氏之光华盛大有已哉
　　节孝堂记
　　节孝堂者龙泉教谕萧孔资奉母之堂也奉母之堂而名之曰节孝者所以着母徳也母孺人曽氏故翰林侍讲学士鹤龄之女兄赠翰林脩撰梅岩先生之子曽故泰和儒家闺门之内有礼法故孺人在家为贤女年十九嫁为同里萧【阙】之妻萧氏亦名家素有德善而孺人宜其家当时有亲在堂而赀产不甚丰所以供甘旨奉祭祀待宾客公私百需皆取给于家孺人以勤俭相之无不如志年三十四而【阙】卒孺人事上抚下皆不失宜舅姑嘉其孝敬常称之六亲舅没治丧尽礼事后姑益谨甚姑常病痢乆愈剧孺人昼夜侍侧进药食无毫发厌怠意及卒亦以礼葬乡人莫不以为难遣孔资从舅氏学学成得霸州训迎孺人来霸州以其禄养焉少师杨先生闻之曰是节孝两尽者也学士君因以名其堂而未有记至是孔资司训满九年得龙泉教谕又将奉母就养于龙泉介其内兄监察御史防蕳来请记曰先人不幸弃诸孤而吾母辛苦以自立节孝云者岂幸而致哉惟先生赐之言俾有闻于后乃不幸之幸者也呜呼妇人之义从一而终此其大节也守节不变是不忍死其夫不忍死其夫又致孝于其姑亦天理之当然也世之为妇者或鲜能此而孺人能之岂非贤哉夫天理之在人无彼此之间然有不待教而能有教之而后能者气质之异也是故先王旌别淑慝树之风声所以厉天下之为善者也节孝名堂其此之类欤世之为妇者升孺人之堂闻孺人之德而兴其同然之心则有益于风化岂小哉孔资为教官汲汲然扬其母之善以仪世范俗是以家为教也若勉德于身思有以成亲使人薰其德而皆为善且良出而用之又各致其效则有益于风化岂不益逺且大哉故为之记使掲于堂上而日观之以自励也
　　龚氏祠堂记
　　昆山龚氏居驷马泾之阳至今工部郎中理七世矣其曽大父甞作祠堂以祀先永乐中不戒于火燬焉考思斋追惟先志复建于正寝东南而祀事益谨歴年旣多日就朽蠧理之兄珩与其弟琚谋改作即旧址少北而搆焉盖正寝之东也寛宏靓深有加于昔正统十一年九月告成奉主于四室而以嵗时荐享焉至是理来告予曰祠堂之建盖先祖之志今兄弟幸克成之愿为之记俾刻以示后庶绍续于无穷夫君子之孝于亲无不用其情其尤慎者葬与祭而已故亲之葬也则必反其神既虞以安之归而置诸庙矣然日以逺也逺则忘之而孝子慈孙之心则未能忘也时至而思思之则必有以将其诚而祭祀之礼行焉是所谓追逺之道也然古者祭必有庙庙之隆杀必视其爵之髙下及后世庙废孝子慈孙无以伸其尊祖敬宗之心君子惜之于是有祠堂之制自庶人以上皆得以祀其四代之祖考厚伦美化之意盛矣哉然非笃孝之君子则亦莫之能为也龚氏今七世祠堂屡作而新焉岂非前有笃孝之君子啓之故后有所法欤虽然祠堂之制子朱子意也而犹有礼焉龚氏子孙遵其制行其礼内尽其心外备其物荐享之际肃然如有见僾然如有闻诚意既孚祖考来格而锡之以福不亦永永有利哉理以明经取进士歴主事至今官以才名闻当时朝廷褒赠已及其考妣而珩与琚又以孝弟勤俭兴其家吾知龚氏之盛未艾也故并书之以为祠堂记亦因以勉其后人焉
　　世彩堂记
　　君子之致福于其身岂偶然哉盖德者人之所得于天者也得之于天而保之不失夫是之谓顺天顺天者天固祐之俾之寿考康宁子孙众多享丰亨豫大之福此天所以彰其德也成周诗人之于君子也既以无疆无期祝其寿矣又推言夫所以得寿者而曰德音不已德音是茂其意犹未巳也又极言之至于保艾尔后乃已焉岂非以有其德者固可以得寿犹必保养其子孙蕃衍盛大然后为福之全于乎何其善言君子也今刘氏以世彩名堂亦何其与诗之意相似邪盖刘氏在宋为仕族嘉定中有厚南者官至朝请大夫其尊府钝斋先生以承议郎致事而其德望重当时遭遇庆典亦累封至朝请年登九十孙曽满前康强如少者初度之辰其诸子孙大置酒合乐以为寿一门四世防衣交映而命服金紫煌煌如也县大夫率其僚属与缙绅君子皆来贺欢动里闾因名曰世彩之堂凡能赋者歌咏之永乐中刘氏有名本者取进士官翰林韩宪王尝问世彩事曰此一时之荣而焜煌后世为更书世彩堂牓俾掲焉夫自嘉定至今屡更变故人事之可感者何限而世彩之堂独存非诚光逺有耀者哉而其子孙服诗书礼义之训以取科第跻显荣者盖久而弥盛于此尤可以观德矣予闻之孔子曰积善之家必有余庆积之云者进而不已之谓也前人之德盛矣为子孙者必当思所以继因其本而加厚焉茍进而不已则庆泽之传于后也有余矣主客郎中垔刘氏之杰然者也复以堂记属予故为之记且以勉其后人焉
　　筠庵记
　　彭君百链尝买田于武山之麓作室以居而种竹庭下曰吾将于是而终老焉时百链为御史以材行见重于世功名富贵之所廹逐而不舍者故不得如其志以卒今子汭兄弟居之读其书耕其田而培植其竹曰此先人之手植也奚敢忘哉因名所居曰筠庵而来京师请记焉夫孝子之于亲思其居防笑语志意乐嗜俨然其亲之在目也则是居者汭之所以寓其思焉耳居防笑语志意乐嗜之不忘则其亲不亡矣岂惟见竹而念其手植哉竹之为物有君子之德焉清而不污直而不挠羣居而不争孤立而不慑风雨震凌而不失其性霜雪严沍而不易其节君子之有道者似之御史君之植此盖将与比德也汭之触物而兴思其亦加念乎此哉予闻之君子之嗣亲也要以德为本其德克肖则其亲有继矣卫诗淇澳美武公之德也自德之进而极于其成始终皆托兴于竹而咏歌之则竹固非寻常卉木可比也汭进而升其堂退而观于其竹思先考之泽而咏昔贤之诗进德之功至于从容中礼焉则汭可以为贤而御史君有子矣往年予与同游武山而周览其胜皆欲谋归老之地而君先得之然不能少遂其乐今予筑室将老于山之阳相去甚迩也思君而不可见见汭犹见君也故为之记以勉汭于成汭其有取于予言乎哉
　　荣锦坊记
　　临川荣锦坊者监察御史张士贞之居在焉士贞永乐辛丑以明经取进士天子将显用之使需次于家乡闾父老比之衣锦之荣郡太守曹侯琏思殊其宅里以风郡之人士于是搆财于里门而表之曰荣锦坊宣德元年九月二十一日也临川故文献之邦其人勤于问学宾兴之嵗挟艺试于有司者常数十人由是而贵显者前后相望也其士习如此然欲歆动其民而使之竞劝于学非有以耸其瞻视而常接于朝夕之间则亦有时而怠矣此曹侯意也然则曹侯之所以表其坊者岂惟张氏计哉昔常衮为福建观察使礼其士人而俗以丕变文学之士比之中州曹侯之建立如此则临川之人将无不勉于学继士贞而起者当不可胜计若然则表励之效岂细哉然吾闻之古之君子务其道非欲以加诸人至或推以示人而使之起敬起慕亦君子所不能已然其闻之逺近必视其实实大则声宏其理然也汉之王烈以隠德髙天下当时名其乡曰君子乡郑康成学行为人师而人表其乡曰郑公乡至今称之无间言其有异乎是者皆已泯没而无闻或又以兴议于后由是言之则君子之于其实当何如可知也士贞之可表者曹侯既表之矣尚益勉脩其实哉使道德充于已功业昭于时而人无间然者则将为表于天下后世岂止一乡一时之荣而已哉君子务其大者逺者茍逊其极防其次非所以自重也予望于士贞者如此故因其请记遂记之
　　进思堂记
　　明威将军指挥佥事和阳纪侯之在安庆也吏士浃和四境宁谧乃治其燕居之堂而榜之曰进思盖取孔子进思尽忠之语而为名间使人来京师请文为记侯之言曰惟我先人遭国家兴运得效其力以驱驰列官四品任分阃之重而予实继承之惟朝廷之大恩不敢忘夙夜思所以报而保先烈于无穷亦惟尽忠不怠庶几其可也此予名堂之意也安庆古舒州之域其地滨大江宻近京邑而当黔蜀荆湘交广豫章之防盖天下之重镇也为将帅者抚其士卒而和其人民必有忠君爱国之心乃克当之此侯之所以受任于此也夫忠者臣道之大端尽其职所当为而不顾其私之谓也自古为君者必以此望其臣为臣者亦必以此事其君是以功烈显于当时名声垂于后世侯之在镇也以英伟之资豪杰之才协于同列逹于政体大小之务必尽其心连营而居列肆而处者盖无不被其恵太宗皇帝之北廵也侯屡以简抜在行服强悍之众而信威于漠北侯盖有力也其忠如此而犹惓惓以自勉焉若侯者岂人所能及哉汉宣帝时赵充国为将击先零守便宜从事人或难之充国曰诸君便文自营耳非为公家忠计也又曰是何言之不忠也又曰明主可与忠言充国之心未甞忘忠卒能定疆塲利国家故图像于麒麟百世诵之今侯之心亦充国之心也其福禄荣名盖将与充国等矣岂特保先烈于悠久哉今制有功者之子孙皆世受其爵盖所谓与国咸休永世无穷者使侯之子孙登斯堂者皆以侯之心为心而皆勉于忠则显爵之传于后可以世计哉此亦侯之志也予故为之记不独以着其美且以勉其后人焉
　　具庆堂记
　　监察御史李君大用名其奉亲之堂曰具庆而求记于予盖其父存敬甫惇本尚实恭而能譲其母刘氏以柔恵淑善宜其家宗族化之乡里法焉大用为御史以端厚勤慎知名当世朝廷嘉之而推本于父母之贤于是封存敬甫为御史刘氏为孺人苍顔白发而命服辉映李氏之族乡人之老长莫不相贺以为荣堂之所以取名盖如此昔孟子论人之至乐而以父母俱存为之首则父母俱存盖人之所甚欲也然而存者有之矣至于康强无恙而得食其子之禄盖难也食其子之禄者有之矣至于受封爵之荣拜宠嘉之锡光显于当时贲饰于后世者尤难也今大用之父母兼得之此岂智力所及哉天也天之厚于李氏如此抑岂出于偶然者耶予闻之书曰作善降之百祥存敬甫所以脩于身化于家而仪于乡党者善也善固天之所佑则其受于天安得不厚且备哉世之人有任智力奔走终其身以干寸禄希一命而不可得者不知善之当务而已然则存敬甫岂所谓脩其天爵而人爵从之者邪抑又闻之大用曽大父谦仕元为御史大夫大父克名隠居行义常赒防其乡里是皆有及人之善矣存敬甫能继续之大用又克承借而引长之如此天恶得违李氏哉辟之松柏生于髙原甘泽滋于上沃壌培于下其大百围长千仭理之必致也然则存敬甫之福盖未艾哉大用名笴为御史几九年所以荣其身显其亲者当益进则斯堂之庆将不益厚且备乎姑为之记以俟
　　资爱堂
　　资爱堂者毗陵钱梁溪奉母之堂也梁溪毗陵仕族其大父本道甞为兴山知县父原礼早世母朱劬劳诲育故梁溪克遂有成今虽老尚康强无恙梁溪朝夕率妇子备物敬养焉婉容媮色能得其懽心故其所以名堂如此因予友兵科给事中刘仕拯求予为之记予辞以未识梁溪且不暇作而仕拯数来徴文不已从而思之梁溪既能爱亲而又与予仕拯防且名其堂盖取于孔子孔子之言天下皆诵之然能服而行之斯善矣梁溪知以孔子为法必非世之龌龊者比不为记之无乃非人情之所乐哉夫为子者孰不有父母焉有慈而无威母道之常也况寡居独处之时乎寡居独处而惟子之恃则媕婀煦育之意有加焉媕婀煦育之意有加而不败其子者盖鲜矣梁溪之母早寡爱梁溪而能诲之使有成可不谓之贤母也乎然则梁溪之爱母旨甘以恱其口轻暖以适其身顺其起居动作之宜以乐其志意凡所以爱亲者无不致其极此亦孝道之所宜然也孔子曰资于事父以事母而爱同梁溪不得致爱于其父而幸有母在焉致爱以事母得不哀痛以念父乎然则梁溪之心亦苦矣抑尝闻之爱亲者不可以不敬也然爱亲者必爱其身敬亲者必敬其身爱敬尽于事亲而厚于身则不沗所生而能成其令名此盖孝之大者予欲勉梁溪使就其大者故为说如此以复焉俾掲诸堂上
　　环秀堂记
　　距浮梁邑最近有地曰田西者盖山水之防也峯峦叠秀连亘逺迩隠然如一大环长溪之水出乎其中深若渟膏浅若浮练逶迤而东清见毛发乃一邑之胜处而李氏世居焉今监察御史遵安之堂适当其胜因名之曰环秀之堂而请予文为记予谓山水之胜隠者之所乐也彼富贵者得志于一时居有广宇丰堂之安行有雕轩文驷之华进则垂绅正笏以立于大廷退则美饮食好声色以恱乎朝暮无不如意者其于山水之乐非不好虽好之亦不能兼有也惟幽人贞士进不得志于当时乃退而乐乎此披莽苍横清泠俯湍瀬之竒瞻崖崿之秀以自快于其心虽不若富贵者之娱然亦各适其适也李氏出自唐卫公子孙尝以科第入官簮缨之贵不絶至遵安遂居风宪之重任耳目之寄盖非隠者也然犹不忘乎斯堂岂以富贵之娱山水之乐为可以兼得也哉夫既不可以兼得矣而尚眷眷焉毋乃非仕者之义乎虽然吾知之矣孔子曰知者乐水仁者乐山夫人禀天地之秀以生仁知固所有也假于物以致其美焉此君子之所谓善学也因其安重不迁而以笃吾仁因其周流无滞而以广吾智使不为私意所移而至于不可胜用此固仕者之所宜务也遵安之意诚出于此其为良御史可必矣不然则连山絶壑洄汀曲渚虎豹之所家虺蜮之所穴虽曰美矣将有时而厌也恶能有益于学哉愿以是为记庶几进德之助云耳
　　孝感堂记
　　孝感堂者监察御史禾川刘性善奉亲之堂也性善母王氏生性善五月而父出之时外大父邦仁举明经知朔州因携以行性善稍长知本末常涕泣吁天欲见其母不可得母转侧逺外二十年乃归嵗辛巳性善访知其防而往省之母子号恸几不能生时性善已被推择为县学弟子员即月餽廪膳之半以奉母而日夜泣请于父愿复为母子词防恳切有足动人者父怜而许之于是遂迎以归作堂以奉养焉乡邑士大夫以性善之孝能动其父而致母之还也名其堂曰孝感之堂性善既为御史不得躬事亲而思之不置乃谒告归省将以禄赐之余为亲懽过予道其名堂之意而请为之记予谓父母子之所由以生各安其位而享其养焉此人伦之常也不幸乖忤以失其常而能积诚尽孝委曲将顺而使卒复于常非善防变者不能也若性善者亦可谓诚孝者耶天地者万物之父母也阳亢隂伏物乌能遂其性哉有至人者以其恳恳之诚而伸其惓惓之祷则和气应甘泽下物之枯然瘁者皆勃然以兴天之髙地之厚而可以感通如此况亲若父母乎然则有不幸遇此而抱终身之戚不能伸一日之志者非诚孝有未至耶则予于斯堂安得不深嘉而重叹之哉昔朱寿昌得其出母而养之东坡先生为文以风夫有亲不能养者夫有亲而不能养与必求其亲而养之其贤不肖相去逺矣然则今有若人者过乎此得不赧然愧惕然省以悟乎予故着其说以为记庶于厚人伦美风俗有助焉
　　佚老堂记
　　金华陶仁存氏于其旧居之东偏作堂以燕休而名之曰佚老堂其从子永成官大学昔甞与予同事今上于东宫最相知间过予道其事曰吾陶氏于金华为故家诗书之习其来也久矣叔父盖族之贤者也方壮盛时常勤励以有为矣今年已六十子孙足以代其任田园之入足以供其费山水之清旷足以逰亲戚之往来宾客之过从者足以为朝夕之嬉此其所资以自佚也愿先生记之予谓人受隂阳之气以生故有动静之节辟物之生于春长于夏乃阳之动仁之显也及其成于秋敛于冬则隂之静用之藏也人有耳目口鼻四肢之欲而防乎君臣父子夫妇朋友长幼之间于其少也所以经纶而酬酢者岂能一日防哉至于老而倦也向之苦心役志以从事者庶乎其遂矣于是退然以休肆然而乐是盖人道之常隂阳之义也仁存殆所谓安常防顺之君子欤然予观之世之能此者鲜矣盖人之欲无穷而物之足吾欲者有尽故朝而作夜而思矻矻于事为之末扰扰于得失之途有不知其身之老也是可谓知义命者耶然此特贪冐无耻者之所为要之恶劳而好佚者天下之同情盖有欲之而不得者嚣然丧其乐生之心而无所不为秦隋之季是已故君子虽贵于由义而尤贵于逢时今天下太平四夷向风兵革不用少者得尽力于衣食老者皆得优防以嬉若仁存者虽乐处其常而实天子至仁之泽之所及也由是论之则斯堂也岂特陶氏之美观而已哉予闻古之称尧者曰惟天为大惟尧则之于今所可见者康衢老人之歌之类在也由是而可以推见其万一矣仁存遭遇圣明沐浴膏泽而安于无事醉饱之余形于歌诵必有继康衢之謡者永成其谨识之庶万世之下有考焉是为记
　　仰日堂记
　　丹阳河彦澂以能医太医院有名当时因得侍仁宗皇帝于东宫然彦澂谦谨和厚未甞自异于人今少傅兵部尚书兼华盖殿大学士杨先生时为宫臣甞有疾彦徴治之良愈因与厚善相往来及留北京遂虚馆防之而予亦与为隣有缓急求焉相好也其子俊居南京闻彦澂将还乃作小堂若干楹曰吾父还吾奉之于此然彦澂未能还也去年俊来省视而道之先生名之曰仰日之堂予曰浚也子知所以名堂之义乎夫日者君象也古称近君为依光日月今子之亲以医道事君未能去朝夕斯所谓依日月之光也然去子则逺矣道路之邈悠山川之限隔宜子之不得见也仰而望之则惟日之见见日是犹见亲之在君所也旦旦而望之则若常常而见之于其心岂不少慰乎古之人有望云而思亲者狄仁杰是也今子逺其亲而托思于日焉其义盖亦若是而已矣身者亲之枝也故有身者不敢忘其亲不忘其亲则不敢轻其身茍轻其身矣而曰吾能不忘亲非君子之孝也今子仰日以致其思则亲之容仪俨然如或见之由是一出言一举足皆若亲之临乎上而不敢违理焉则不惟不忘其亲而亦不辱其亲矣此君子之孝也夫日阳精也阳之德仁为犬医者仁道也子奉亲之教推明以致其极而心常不违于仁使凡疾痛者皆蒙恵焉人将曰幸哉其父之教然也兹不惟不辱其亲而又能成其亲之令名孝之大者也如是则不愧夫名堂之意矣岂独寄其遐思也哉子必勉之俊起拜曰先生之言是也俊敢不勉予于是知俊之可为令子矣即书其语遗之俾掲于堂之壁以为记
　　望亲楼记
　　桃源彭士英丧其母孺人葬于所居之东久矣而犹哀思之不置乃作楼以望其墓曰吾亲蔵于此魂其来归庶幸有见乎因名楼曰望亲之楼今年来京师泣告予曰俊之始生吾亲因以成疾虽在牀蓐而哺养不废乆而疾加剧不幸遂至于大故是俊之生适以祸吾亲其罪逆大矣罔极之恩既不能报其何能已于哀思乎此楼之所以作也敢请记于先生愿有以教之予谓死生寿夭天也非人之所能为也子虽爱亲其能夺之天乎唯夫所以生成之德不能忘于是有春雨秋霜之感矣春雨秋霜相续于无穷则吾之哀思其亲岂有穷也哉故曰君子有终身之丧此之谓也然墓者体魄之所蔵也古者孝子之丧亲既安厝之即返其神于庙将祭则思其居处笑语志意乐嗜又酌鬯以求诸隂芗而求诸阳盖无不用其极兾或感通而无所事于墓者然既博而求之则于其体魄之蔵瞻望而兴思庶几其或见焉亦理之所可也呜呼士英之志其可哀也哉昔者甞闻之君子之孝于亲非以望而思之之为至也盖有大者焉身也者亲之遗体也故必当谨其身言有不敬非孝也行有不荘非孝也况亏体而辱亲者乎若登楼则思既去而遂忘之而至于无所不为则其为孝非诚孝也特名而已矣故予愿士英之存于心一举足不敢忘父母则无非礼之行一出言不敢忘父母则无不道之言使人皆称为君子而推本于父母之贤岂非孝之大者哉士英勉之故为之记使书于楼之壁而朝夕览观焉
　　继志堂记
　　继志堂者余姚何孟煇与其弟孟烱之所作也何氏世居邑之兰风鹦鹉山下聚族而防者将三百年广宇丰堂蔚然为乡里盛观其后燬于火孟煇之父金铉方谋重搆如前人之制未几而卒孟煇兄弟痛父之志弗就也乃相与协谋成之经始【阙】年【阙】月【阙】日至【阙】
　　日而成监察御史方复逺名之曰继志堂且为书其榜使掲于楣然未有为记者乃因吏部郎中陈叔刚求予文予未识孟辉兄弟而知叔刚介直自持不茍誉人者今为徴记则孟煇兄弟有以取重也决矣予虽欲无言可得乎夫人子之孝莫大于继志盖子之身受之于亲凡亲之所欲为者皆子之所当为也其何可怠哉故孝子之于亲思其居防思其志意俨然而或见之则趾美承休自有不能已者何氏之堂盖其先人之所居处也既燬而欲复之盖其志意之所存也于此而致其思思之而遂成之使其亲而有知也将必快然而无复遗憾矣此君子之孝也嗟夫世之为人子者孰不本于亲其能孝者固多然于亲之未亡也而拂乱其所为者盖有矣况死乎既死而鬻其田庐发其丘墓虐其所亲爱者亦有矣况能继志而有所立乎若此者皆禽兽异类之所为也则予于孟煇兄弟安得不深嘉其意哉虽然孝之道大矣非特堂搆而已也周诗曰绍庭上下陟降厥家凡亲之所行者皆所当继也孝于亲友于兄弟别于夫妇信于朋友于宗族而亲乡党而睦凡所行之善皆勉继之无或悖焉则其亲为不亡矣至于立身行道扬名于后世以显父母则孝之终事也孟煇兄弟其加勉哉是为记
　　青云轩后记
　　士之跻于贵显而以青云为喻盖始于司马子长至唐以科举取士士由是以进者人皆以登青云目之而已亦诧以为荣至形于吟咏传至于今犹然也则士之自重与见重于人可知矣番禺赵纯怀智以诗经登永乐乙未进士第为监察御史有名藩宪大臣欲表异之以风励夫为士者乃作青云亭于其居之傍既而怀智亦自以名其轩番禺人士莫不以为宜瞻望而兴起者盖多有之夫以韦布之士列于众人之中虽怀竒负气然人终莫知异也一旦遇良有司进之于礼部而奉对于天子近日月之清光干云霄而直上使夫庸庸之流延颈仰望有不可及之叹若是者诚足贵矣虽见誉于人而自快于已不为过也然甞思之彼托喻于云者非以其致身之髙哉夫高自卑而升者也卑之可使髙高独不可复于卑乎北溟之鹏抟扶揺而上者九万里然至其力穷也则亦有时而息矣居髙之不可常如此惟君子能进于道则有常也昔者顔子叹夫子之道不可及曰仰之弥高而夫子亦甞自谓我学不厌然则夫子所以若是其高者学不厌故也其道固众人之所同得于天者由学不厌而至于如天之不可升非惟当世仰之万世仰之矣怀智于学茍进而不已焉则道愈髙人愈仰矣奚止若登青云而已哉圣人者人道之凖的也学者之学圣人如射者之志于的也不志于此而茍焉以止则谓之自弃奚可哉士大夫为记于是轩者多矣怀智复以请于予故为言如此以补前说之未备其亦怀智所乐闻也欤
　　归养堂记
　　自泰和西北行三十里曰南径胡氏世居其地室庐之相次者如鱼鳞号最繁昌叔亷胡氏之秀也今年以才举至京师吏部考其言以为可用然以举者不如令方议所以防者叔亷遽以母老告归而过予道之予曰归哉叔亷子之亲守节以教子今已几七十其将来之日盖不若是之多也茍不若是之多则扬子之所谓爱日者将不在斯时矣乎子之归宜也夫仕者之于禄养固荣矣然东西南北防渉数千里触风雨犯霜露如此其于老者不便也则亦果能以就养哉幸而得就养矣或王事奔走以疲其体忧患连蹇以挫挠其心则于饮食起居有不暇而亦安能从容以乐吾亲哉此盖人事之常然者也今子虽未得禄而先人之业在焉鸡豚鱼鳖果蔬笋茹各以其时率妇子而敬进之老者得安享于堂上光荣虽未至而懽乐有余也且君子之悦亲以道彼必以外至者为亲懽则曽子闵子将不得为善事其亲者乎此盖迂生鄙人之所见君子不取也古者四十始仕五十服官政今子幸犹未也其以仁义之道脩诸身始于事亲从兄之间充而至不可胜用然后为徳之成则进而显其身荣其亲也孰御哉叔亷喜曰先生之言是也其所以教生者至矣既而叔亷得告归遂名其奉亲之堂曰归养之堂而求予文为记予嘉奨之故不辞然无以易前之所言者因书以授之使掲于堂之壁以慰其心亦以俟其成也
　　三秀轩记
　　礼部主事冯敏钦训未仕时常读书于所居东偏之室嵗辛夘有芝生焉凡七本轮囷秾郁金彩焕发煜然若庆云下垂而朝日辉映之也里闾老长懽嗟爱惜曰是必有异秋八月钦训以诗经领乡荐遂取进士为主事于是人皆谓芝生之祥盖此之兆也相与名其室曰三秀轩予按说文云芝神草也尔雅云芝一嵗三华瑞草也盖不种而植不滋而荣乃天地至和之气之所生而乃见于冯氏岂偶然哉冯氏武昌人元季钦训祖升之为威顺王叅谋知事之不可为乃退居永丰盖必有及人之善故天将昌之而先发祥于此然其所以承天之休其可已耶予闻古之君子有屈原者以众善自脩而托喻于芝兰荃蕙则夫钦训所以承天之休者其惟勉于善哉君子之道仁义而已自君臣父子之大以至事物之细微皆当理而无私适宜而不缪则善之积于已者众而于芝生之祥庶乎不虚应也若或未善而怠焉则将有荃蕙为茆之叹芝云乎哉钦训初名智安持志励行勤于其职仁宗皇帝知之亲洒宸翰为易今名少傅兵部尚书兼华盖殿大学士杨公士竒因以钦训为之字钦训思所以赐名命字之意而日勉焉则三秀轩愈逺而有耀矣钦训求予记故为记之
　　介福堂记
　　南昌于履恒名其所居堂曰介福之堂户科给事中樊君鉴其戚也求予为之记夫介之为言助也大也而曰寿曰富曰康宁曰祥曰祺曰庆者皆福之谓也古之人相与颂祷期望之词不曰介尔景福则曰以介景福然非特兄弟婚姻之相厚如此臣之于君也亦然盖人之至情莫有过于此者则其所以颂祷而期望者舍是何以哉然福系乎天不可以幸致也非行足以合天而以介福望于天奚可得哉盖福者其效也其报也不有其本效何由得不有其施报何由来诗书所记君子之明徴也洪范之所谓福而必本于攸好徳诗人所谓降尔遐福亦縁于俾尔戬谷而后得焉然则徳善者介福之本也君子亦务此而已矣予闻于氏武昌人因宦防始家南昌履恒之尊府甞为泉州经歴以清谨着闻按察使陶垕仲特爱之其德善之脩于已而及于人者素矣宜其福之盛长也然则履恒之所以名堂者果以其效言之乎抑亦羡慕而期至于此也乎茍以其效言之则履恒之得优防而乐于此堂皆先人之所遗也若亦羡而期至于此也则诗书之言履恒之所当务是盖不可不勉也且夫求福而避祸者人心之所同然有求福未得而祸已随之者何哉好徳乐善之意微而诡欺薄恶之习胜故也率是而行则为求祸而辞福是故君子必勉于德善则盛福之来莫之能御予与履恒未之识而樊君则素所厚者也故因其求而为之记如此履恒其亦以为然也乎其亦以予言为迂也乎






　　抑庵文后集巻一
　　钦定四库全书
　　抑庵文后集巻二　　　　明　王直　撰
　　记
　　金齿军民指挥使司新建学记
　　天之生人既以阴阳五行之气成其形矣亦皆赋之以同然之理焉于是有仁义礼智之性以施之君臣父子夫妇长幼朋友之伦日用事物之间不以地之逺近或异也然气禀有清浊厚薄于是理有不能全此教之所以不可无也金齿古哀牢夷之地汉始辟为永昌郡后世或因或革然皆羁縻而已至元以为永昌府建学以教其人后燬于兵国朝洪武壬戌取永昌置军卫镇之既而以民少罢府改卫为金齿军民指挥使司以统之岁甲戌乃命秀才余子僖徃教焉始立孔子庙于中正坊之西军民子弟皆来学子僖卒指挥使胡侯琛廷贡车侯琳文玉等言于朝请以其子谷仍领教事未几诏凡军卫皆立学胡侯车侯复与同列协谋充拓庙左右地以为学舍堂斋门庑及诸器用靡不毕具仍请以谷为训导既受职而归则来告予曰学校之建使其人皆入于善上之徳大矣二侯只奉上命以成就其事用心亦勤矣愿为之记庶有考于永久且于学者进徳之方亦愿因之以示教焉予谓圣人立教使人变化气质而全性之善其说皆具于书读其书究其言以明诸心措诸行自伦谊之大至于应事接物之常无不尽其道焉而又持之以诚加之以勇则安有不成者哉金齿入职方六十年其沐浴圣化久矣今又比之内郡立学校以教之此天子一视同仁之心也要在为之师与董其事者深体而躬率之耳谷字止善只慎好学有志于古人而胡侯车侯等皆寛厚有智畧亦孜孜学术庶几古人所谓说礼乐而敦诗书者其能成贤才而美风俗可必矣故为之记以俟且使后之人有考而善继之也
　　谨庵记
　　永乐二十年冬予友曽公恪以其藏修之所曰谨庵者求予记予时以内艰服阕将之京师不果为而公恪求之不厌然终未有以应也及至京賔客往来之暇乃思公恪之所以自名与其所以名庵之义而为之记曰夫天之所以赋此理者盖人人所同也然既得之又或失之者何哉欲胜而已矣然君子欲去私欲而全天理无他焉持敬而已矣孔子曰修已以敬敬者古先圣王之所行非孔子之自言也诗曰自古在昔先民有作温恭朝夕执事有恪恪者敬之谓也尧舜之所谓钦汤文之所谓敬一也然岂学者之所可遽能哉黄直卿尝曰敬者圣学之始终而谨为近欲为敬者先自谨入焉斯言也其亦子思之意也欤常因是而思之凡人之所以害夫天理者为其所不当为也其所不当为者非人欲之私乎诚于所不当为者知所谨而不为则亦岂有害理之患哉私意一萌内外纷扰其所不当为者皆为之于是天理荡然矣夫安得不为小人之归哉中庸之所谓戒惧者静而谨也其所谓慎独者动而谨也动静皆谨则私欲不萌私欲不萌则其心一而不他纯而不襍其所行者皆天理之正矣习之久养之熟则古先圣王之所行者可庶几焉公恪之所以名庵者其意盖若是欤庵在所居之何山林壑幽胜竹树茂美而又有田园池沼之富阀阅声望之华足以逞其欲为而无不可者顾乃退然一庵之中而谨于自修如此可谓有志者矣则其为君子孰御哉予与公恪防且久故因其求而述予之所闻者以为记公恪其有取于予言也夫
　　槐阴书屋记
　　槐阴书屋者五云王鉴读书所也王氏居县北之鴈塔里世敦徳义为大家鉴之父仲敏雅志经史遣鉴受学邑庠盖欲其有立于世也未几父卒母段氏欲成其志家有槐树郁而茂乃就阴作屋四楹俾鉴力学其中又延名师以教焉鉴亦昼夜尽心不少懈然屡不偶于有司尝自念曰期我于成者父母之志也我岂敢怠哉因名为槐阴书屋而请记于予曰愿有勗焉庶防成吾亲之志于乎鉴可为能子矣夫书以载道也栖之于屋而读焉所以求道也圣人之道自君臣父子夫妇长幼朋友之伦以至于洒扫应对作止语黙周旋曲折之间莫不有焉明于心见于行而皆不悖乎道之常则可谓圣人之徒矣君子之读书为是而已子之亲所以待子者岂不以是欤然则子之承其亲当何如本于孝弟推之万事万物而各当其理由是宜于家孚于邦达于天下则亲之志得矣是以志养者也孰谓子非君子哉抑子之所以名其居者其有取于晋公之事乎晋公不诬人以求达故其子文正为贤相显名于天下论者以为仁厚之报非槐之为祥苏子所谓徳之符是也然文正之业盛矣当时谓其深沉有徳望深者浅之对沉者浮之反也深则包涵渟蓄而邃于理沉则渊潜静宻而审于事此其所以为贤子之先世振施于乡里不少矣而皆以隠终其鉴鍧振耀必在于子子之承其亲亦法乎文正而已矣夫大有立于天下非浮躁浅露者所能也穷理而极于深防制事而安于沉静学问之成功业之建夫何文正之不可及哉然则槐隂书屋将不与三槐等乎子必勉之此父母之志也予亦有望焉故记之以俟
　　四老堂记
　　四老堂者嘉兴城南赵氏所居之堂也赵氏之秀曰智以明经登第入翰林为庶吉士具其所以名堂之意谒予告曰嘉兴城南多湖水湖之南有大溪二一名秦溪一名长水南行未十里有乡曰白纻桥曰秀水富家大族多居焉其好善务本有赵徐朱盛四姓赵则智族也智之父质直明达俭约简静凡其所行足为宗族楷法其论事必据于理而能旁引曲譬以警发愚防其训子弟谆谆无懈怠之意而徐氏存正朱氏谦光盛氏徳材相好为莫逆存正外朴内敏于事无不通有功不夸有善不矜然他无所营躬率子弟耕稼以自乐谦光性敏喜读书至老不倦怠于经史悉究大义而深于四书喜为人讲説其书翰筭法尤精徳材温恭谨厚教行于家闺门之内懿徳淳备乡人有富而骄者则必勉以善曰富不足恃也此四老者今皆七十余矣居闲无事燕坐于此堂萧散简逺之趣敦厚和平之风表然为望于乡里智之受益多矣因名所居堂曰四老堂敢请记于先生予未暇作今智将归省其亲而速文不已予闻古之君子以年徳相髙而遂其乐者有之矣香山睢阳之徒是也虽或隠显之不同要之皆当时所敬者宋至道中李相昉辈慨然欲继之而终不能遂则知一时燕闲之乐亦非人所能必乃天也今天下太平时和嵗丰而四老者得以从容而乐于此堂其得于天也厚矣乡人子弟听其言师其行岂不足为一乡之善士哉故为序次其説使掲于堂上以为记
　　笔妙轩记
　　吴兴张子良居京师以善制笔得名予始未识也永乐中予乡友刘选预脩大典在馆阁每求笔于子良予得用之甚适意因是亦徃徃求之遂与相识予性拙不善书而人事酬酢有不能已者赖子良之笔稍有可观然予之拙亦终不能精也其后予居北京而子良亦来北京北京之制笔者亦皆让其能然予不见者乆矣今年忽造予以其笔妙巻求题予不及见予子秬为受之廼作七言近体诗题其上逾数日子良复来见予曰幸有名在官府当朝夕供事不得数拜庭下今以疾代将还吴兴笔妙轩者众人之所命也昨辱为赋诗然鄙意以为未足敢求公序其端以啓士大夫之歌咏辱见知之乆请无爱于言庶光逺有耀也予谓笔之用大矣观夫韩文公所作毛頴传可考也则制笔者之有功于世岂他艺可及哉宜其见重于士大夫子良制笔之妙固已乆知于世士大夫得其助者非独予也则予题是轩岂能爱于言哉昔罗隠喜笔工苌凤谓之曰吾当助子取髙价乃以鴈头笺百幅赠之由是价益增而笔大售予谓隠之计踈矣奚必论价哉名者实之賔也脩其实以成其名则自无不利今诸公为赋诗则过于隠之赠矣子良之笔益精则名益着人之求笔者孰能舎是而他适哉笔妙之轩将益有闻于天下矣若有其名而怠其事则是轩也将不晦矣乎故为序如此既以勉子良亦以发诸公之兴云
　　大原别墅记
　　大原别墅者今泷水令龙泉袁铭用儆家食时所营也袁氏世居长为故家至用儆喜山水之胜习隂阳向背之说尝往来大原坪见其四向皆沃壌而溪水当于前其地隠起若昻首曳尾以趍扵溪心独爱之廼就作田屋以居凡若干楹环而望之有八景焉五华山在其南双江合流乎其西其东北则有武陵之瀑布西南有螺滩于晚照为最宜北有长桥银山尤宜于雪月之观而席防之晴岚玉泉之古寺在东皆可以供燕防娱眺望其心又以为可喜今年来北京为予道之曰岂独铭乐乎此将使子孙居之而长有此乐也欲求诸公赋八景之诗而道其所以乐敢请先生为记之刻石以示乆逺予谓人之所居必占地之竒胜而当山水之防然后足以乐乎已而燕及其子孙故君子慎之然求之在人而遂其求则在天故又有不能必得天盖不可以智力胜也今用儆求而得之岂非天之所厚哉虽然地之美者必因人而彰观于古可见矣今大原之坪与夫所谓八景者非得用儆则弃之荒遐寂寞之滨抑孰知其为胜哉且予闻之昔者海陵许子春治其居之南园亭榭之华卉木之盛宾客防观之乐盖擅扵一时然许氏不以是传也其所以传者三世孝弟而已盖地以人而彰人以徳而也袁氏之别墅固胜矣为之子孙者皆兴于孝弟而世笃不防则将与许氏之园等矣予欲成人之美者也故记如此使刻焉
　　二老堂记
　　涟水王经举贤良得陕西布政司检校因予姻友梁叔防诣予请曰经之父世业医今为医学官年已七十四矣而经之外舅刘公徳懋洪武中为监察御史累官至云南右叅议谢事归其年七十有五然皆康强无恙齿德之尊乡人皆敬礼焉曰二老者吾邑之望也经家故有堂岁时闲暇二老相与燕嬉于此经得以奉顺其起居承候其顔色备物而致享焉其心甚乐也因名之曰二老之堂今受官以去然岂能忘斯堂哉敢请文为记俾持归掲之堂上经録而时覧焉亦足以慰其遐思愿先生不辞予谓此太平之美观也洪范所谓五福其一曰寿故人之生莫不欲老且寿焉然而至七十者盖少年七十者有矣未必皆有子之贤有子贤矣而罕遇夫太平之世观诗之陟岵鸨羽其亲非不存其子亦非不贤也然苦于行役而老者不得以自遂则虽寿奚乐哉今二老好德而皆至于髙寿且遭值太平雍容逸豫有若经者得致乐于平时又将以其禄养于今日岂非其身之幸乎抑考之二老之生当有元覆败之际我太祖髙皇帝龙兴之日譬诸严冬盛寒草木零落而天地发生之仁已寓乎其中故二老皆禀温厚淳固之气而又防列圣覆帱涵育之徳是以克享悠久和平之福夫岂偶然哉谓非太平之美观其可乎故予为之记使百世之下有以知我朝仁育之盛如此也
　　贞节堂记
　　吉水李直孚作堂以事其母孺人而名之曰贞节之堂孺人邑中沙上酆巽亨之女年十九归金滩李允臧直孚之父也归之又明年丁未国朝将经畧中原先取粮江西允臧主馈运舟次安庆溺焉时直孚生始数月孺人年二十一矣即以守节自誓而允臧家素贫孺人勤于女事以自给上奉舅姑下育防稚败帏瓦灯一室萧然人不堪其忧而孺人安之又五年舅没葬祭一如礼兄怜其少欲嫁之孺人哭曰吾闻之妇人以夫为天天一而已岂有二乎故夫死不嫁天地之大义也惟禽兽则异乎此且夫去时以老亲防儿属我今舅没而姑尚存防者日以长矣而廼以禽兽待我我有死而已兄知其志不可夺不复言又三年姑没治丧一如其舅直孚长勉使勤学曰尔父惟尔一息不勤学何以立身直孚感其言不敢怠学以有成孺人乃喜曰吾殚心劬力以仰事俯育今幸无负于吾夫可以见于地下矣直孚事孺人甚谨而名堂若此盖着其德也夫贞者知正而固守之之谓节者事有其制而不过之谓也在易恒六五之象曰从一而终此妇人之贞守之坚确而不越乎理之常此节之六四所谓安节者也圣人垂世立教皆本扵天理民彛之正人孰无是心顾有不能然者欲累之也欲动情胜则陷扵邪僻放荡而不知检其扵禽兽奚逺哉孺人之德无愧于圣人之训非贤能如是乎孺人年八十一廼卒守节者六十年而堂未有记卒之后十年直孚子同仁取进士在北京始以父命请于予思着其德于久逺记曰先祖有美而不知不明也知而不传不仁也直孚庶几免矣故予为之记孺人之善所以仪于家施于乡里者盖多此不着着其所以名堂者云耳
　　进德斋记
　　余谷止善其先临川儒家洪武中其尊府子僖奉命徃教金齿而止善生焉因遂为金齿人子僖卒止善仍领教事及金齿建儒学举止善为训导既受职而归诣予请曰谷甞以进徳名斋盖有志于是也今幸为教官然僻居穷徼去京师万余里他无所受益愿先生赐之言谷得朝夕览之以自朂其为恵大矣夫进徳者立教之本也徳者何仁义礼智之性人之所得乎天者施之君臣父子夫妇长防朋友之间莫不有当然之则焉其所以不能至者欲累之也小之为衣食声色大之为荣辱得丧蔽锢而拘系之虽欲尽其道不可得也进之云者制其累而已矣如是则人伦事物之理驯致其极可必也然进徳之功岂可以伪为哉孔子曰忠信所以进徳也忠信诚也盖必实用其力斯可矣实用其力而不进者未之有也金齿古荒服之外朝廷不鄙夷其民而立学校以教之正欲使知君臣之义父子之亲夫妇之别长防之序朋友之信而止善为之师以其所进者而施之其人啓其蔽袪其所为累者俾亦能进其德焉此大学明德新民之事也要亦用其诚而已矣世之为教官而知以进德为务者甚鲜也不务其德而惟欲之从则何以成已成物哉此君子所以叹也故予为言如此使掲于斋之壁以为记且俟他日考其成也
　　挹秀楼记
　　桑园周氏故大家其族属蕃衍比屋而居檐宇相次如鱼鳞虽有山水之秀而为髙闳峻墉之所隔阂乔木茂树之所蔽翳不得以尽见其美师与周氏之杰也廼治地作楼若干楹其髙若干尺岿然出于众屋之上既成与宗族賔客之贤者登而周覧焉山水之秀可挹也其前白富一峯雄峙如卓笔防出霄汉间南有南峰北有北华诸山磅礴离立若虎豹踞而蛟龙翔溪水自永丰来径其中纡余曲折可百余里以达于大江盖扶舆清淑之气之所防也而斯楼尽得之因名之曰挹秀之楼今年遣子时霁来北京因族父庶子君崇述属予为之记予谓山水隠者之所好也彼其抗志于埃之外寓迹于闲旷之中一切纷华世利皆不以累心其所以寓目适情者固于山水有得也然亦有不好者何也盖身在是而心不在是循乎物之累而易其情之真则何山水之能好哉师与以诗礼之华而笃山水之好至作楼以挹其秀此诚不累于物而善于取适者欤虽然天地之秀钟而为人而又钟于山川夫固相为流通也则人之好之盖自有合哉孔子曰智者乐水仁者乐山以其体相似也相似故好之矣然岂徒好哉因山之厚重而以益吾仁因水之周流而以益吾智则山水之接乎目者皆进德之地也岂止于适情而已君子之自修虽无慕乎外而亦有资于外者此之谓也师与之志果若出于此则其进德可量邪他日倘出而用之则虽违乎山水之观而所得于山水者岂不有及于物矣乎故为之记而并道吾意云
　　静学斋记
　　天之赋是理于人不偶然也自君臣父子夫妇长防朋友之伦以至冠婚丧祭军宾搜猎仕止乆速饮食起居日用之常莫不有焉知之明行之当则无愧于为人而亦为无负于天然人之气质不能齐于是知有未至而行有不逮此学问之功所以不可缓也夫欲穷理以见于行事使精粗本末无所遗则于圣贤之书吟诵思绎当无不至庶乎其有得矣若耳目之间喧嚣混杂冠盖车马之徃来声色货利之纷扰中才之士鲜不移其素失其守安能一志于学哉此学所以贵乎静也汉诸葛孔明甞言非静无以成学意盖谓是矣然君子之学岂以地之喧寂为进退哉由乎心焉耳心苟静矣虽喧犹寂也不然则山林之深隠亦若市朝之奔趍盖身在而心徃矣如是而欲穷物理之防践道徳之实以求无负于天无愧于为人奚可得耶彼其所以不能静者何也欲累之也欲累之而不知返则岂特负于天而愧于人其于禽兽奚择哉孟子曰养心莫善于寡欲盖寡欲则心鲜有不静静斯能察天理之本然尽人事之当然君子之所务也故予以为君子之学不以地而由乎心钱塘吴生震随父官京师雅有志于读书作新室以居而喜其邃也名之曰静学斋因其执友潘勤进学求予记予故为言人不可以不学而学必贵乎静而又必求诸心盖虑生之心或不能静则无以成其学也于乎予之所望于生者盖厚矣生其勉之
　　忠义堂记
　　忠义堂者万全都指挥使杨公之堂也杨公名洪字宗道扬州六合人其祖与父皆以军功为汉中卫百户及公袭职调开平开平在北边最荒远屹然孤城控制万里外天威所加无思不服而旃裘之众犹或乗暇以挠边公提兵逐捕能与众同甘苦推诚抚驭故上下一心所向克防前后斩获功居多敌人畏之遂自千户累进至今官为镇朔叅将常曰吾自禆校防朝廷奬防至此将何以报上恩唯勉于忠义庶几不负任使之意于是掲以名堂将朝夕覧之不忘也因翰林侍读周君功叙求予记夫义者臣之所以事君而忠者则无所不尽其心之谓也为臣之义莫大于竭忠凡职之所当为者必无一毫之不尽则臣道得矣是故受命则忘其家临事则忘其身死生祸福一不以屑意而惟职之尽古之君子固皆如是矣彼计利害之私而以得失为虑者廼孔子所谓鄙夫也恶足以为臣哉今朝廷之于公厚矣知之明信之笃任之专盖非常之遇也以忠义自勉而不顾其私公之志其以古之君子自待欤是足以报上矣予闻郭汾阳之事唐也操徇国之心持匪躬之节除防靖乱不避艰险外戢逺人内安华夏忠义之诚天地鬼神实临之是以享福禄于当时垂功名于后世至今六七百年犹使人起敬起慕而无间然者为臣如此亦可矣岂非公之所当法者欤故为之记而因以告焉
　　瑞竹轩记
　　防稽魏仲厚与其弟仲英仲实最相好兄既笃爱其弟弟亦深敬其兄内外之间无彼此言者尝作小轩而种竹其前闲居无事兄弟相与燕休于此其心同其徳同饮食起居无不同者盖怡怡然乐也宣徳辛亥春竹有萌旬日成竿其围六寸自九节而上为两岐各长二丈抽梢布业清润秀美苍然如一乡人皆曰此魏氏之瑞兄弟和气所感也因名其轩曰瑞竹今年仲厚之子瑶举贤良在北京谒予道其事而请文为记予谓瑞者非常之应也竹特生之物其常也今岐而二焉则非常矣其下一本者兄弟同乎所生之象也中岐而二者兄弟之亲分形连气之义也枝叶同荣则羣从子弟愈分而愈繁之徴也和气所感物有先几而兆祥者矣昔者诗人以特生之棠自况其无兄弟而踽踽然独行者唐风杕杜之篇是也则竹之分岐并秀其为魏氏兄弟之瑞无疑彼之可伤则此讵非可庆欤然予闻之诚则动动则着感应之妙惟诚者能之盖天地之道诚而已人能尽其诚则形和气和而天地委和以应之同頴之禾分岐之麦连理之木并蔕之花皆其类也然惟诚之至感之深则其应之也常仲厚兄弟既有所感而致是矣使其德之诚于中者能久而不渝则祥应之来岂特如萧云华孟恭武而已将见禽鸟之集于林中者亦能交防其巢而更哺其子也仲厚兄弟尚亦勉乎其终哉故为之记而使掲于轩之壁
　　一乐堂记
　　临川艾旭由国子生为丞于阳曲以其父母之俱存而兄弟之具翕也取孟子之言以名其堂曰一乐侍讲王君时彦旭之郡人相好也求予为之记夫天下之事之可乐者多矣志于富贵者喜爵禄之隆志于功名者喜事业之着市井之细民田野之农夫则财利之盈稼穑之登廼所以足乎欲而乐乎心若君子之所深乐者则在乎父母兄弟之安全而已然此系于天成于人天有不能得乎人而人有不能得于天者何也盖天或命之而责善以相离防墙以相贼此天之所以难得乎人者也或人能修之而父母有不能全兄弟有不能安此人之所以难得乎天者也于天所难得于人者能修之于人所难得于天者而能全之若旭者岂不乐哉宜其诧以名堂而欲记之也予尝观之古之人有能全此者矣然或不能有其乐盖行役之艰难农事之废弃故虽能得之不乐也此陟岵鸨羽之诗之所由作也今天下太平圣徳逺被无发召之劳饥馑之忧饱谷粟而安室居而旭又有名爵之荣廪禄之资进得以备甘防之娱退而得与兄弟怡然以相处则其乐又可胜言也哉虽然旭既能有其乐矣其尚思所以充之哉盖义理实于中而行必自是则无愧于天无怍于人既得以乐其乐而亦能乆于乐矣此在旭勉之而已是为记
　　顺安堂记
　　古者男子之生则以桑弧蓬矢射上下四方以示其所有事也夫生于斯长于斯可矣而何上下四方之有哉盖人生天地之中将穷天下之见闻以充其器识而卓然自立于世非徒然也天下之事物多矣若山岳之崇髙江河之流衍湖海之宏深名都大邑之钜丽与夫四方物产之所宜古昔圣贤政化之施豪杰智能之士之所经营规画以见于事功者不可以坐而详也茍耳目有未及则器识有未充矣是其志于上下四方也固宜予友刘宗顺盖所谓有志者也甞曰君子尽天下之大观不幸而遇艰难斯亦已矣今天下清明无桴鼓之警发召之虞茍有志焉东西南北无不可者吾将遂吾志而安于所适何能局促以自限哉故下豫章泛彭蠡浮大江以至于京师极观防之美归而欣然如有得矣而志未已也今天子肇建北京以为万方防同之都宗顺又喜自谓千载之良遇于是复治装以来太平文物之盛皆得接乎目而悦乎心退而诧曰凡天下之所谓山川城郭宫室府库甲兵物产无有过于两京者而所谓政化之施与夫经营规画以见于事功者又岂有过于今日哉吾皆见之足以盈吾志矣他亦不足防也又曰诗云邦畿千里维民所止吾幸优防无所事于世曷居此以近道徳之光乎于是择永清之胜而居之凡所服用一切不异于故乡时时入城中与朋友相往来归而与同志之人婆娑嬉逰嚣然自得乃名其堂曰顺安之堂盖喜顺其志而能自安也属予为之记予昔家居时尝与宗顺相爱今窃官翰林留北京而宗顺亦居于此皆安于无事尝得与道故旧相懽洽夫人无所逆于心则无往而非适又何必故乡而后乐耶昔李太白周游天下见司马子防以为可与神逰八极之表故作大鹏赋以鹏之摩苍天薄四海自况而以斥鷃比夫世之龌龊者予尝嘉其志夫世之所谓斥鷃亦多矣安知鹏之为乐哉故予为记斯堂如此且以示夫人使之自广也
　　北堂记
　　余友曽用砺治其所居北向之堂以事其母而名之曰北堂用砺居太和北门世以积善重于乡盖其为父母者率能以礼义训其子而为子者亦能以礼事其亲予得于耳目者旧矣用砺兄弟三人而素与予善盖尝同学于其旁近空舍中用砺母罗氏文昌主簿尚文先生之子喜其兄弟之能学也使童奴给茗饮灯烛昼夜不厌而用砺兄弟亦以时归视其起居饮食既毕而复学如初当是时予固贤其母之能教而其兄弟之能事也于今二十余年矣及予去官京师既久而其兄弟独用砺存所以抚诸孤而事其母者益谨此堂之所以治而来求记于予也诗曰焉得萱草言树之背释之者曰萱草令人忘忧背北堂也而世之事毋者取之嗟乎用砺诚能免其亲之忧哉夫饰堂宇树草木谓足以事其亲而无忧此孝之小者也不以不善处其身而忧其亲此孝之大者也用砺之善闻于人矣盖方其读书时其母固甚悦之欲勉之以圣贤之道也夫古之圣人有大舜者善事其亲而有以悦其亲然舜不以是为足而慕之终身古之贤人有曽子者亦能事其亲而有以顺其意然曽子亦不以是为足而保其身至于终彼一圣一贤其心曷尝有须臾忘孝哉故曰尧舜之道孝弟而已又曰事亲若曽子者可矣夫为人而思几于大舜曽子诚可以无愧矣今其道载于书用砺素所读诵而其母素所喜悦者用砺其益勉于是哉将为善思贻父母令名必果将为不善思贻父母羞辱必不果夫果于为善而怵于为恶此所以免其亲之忧而可入于圣贤之道者也堂足以安其身而已矣古所谓一乡之善士其善行必有以盖于一乡用砺勉之虽然用砺岂以予言而后达哉而予既相与莫逆则不敢以不勉也故为记其説而使书于壁
　　玺书阁记
　　玺书阁者吉水李维霖所建也阁而名曰玺书者何盖上所赐勅藏焉藏于阁者尊之也其所以致此者何义也何谓义防年饥岁民食有不给维霖出谷四千余斛以归有司助赈济斯所谓义也义非有为而为也而取以为名者何盖朝廷降勅旌之为义民民亦莫不称其义有其实者名必归之也于乎义者人性之所同有也而于利物见焉然人能行者盖鲜各据其有而笃于自私视其亲戚之危亡而不肯施一钱者有矣况众人乎况千钟之粟之施者乎孔子曰利物足以和义夫服食者人之所利也彼不能得之而已乃独专焉谓不逆于义可乎不可也因其所宜施而施之使人各得其所利则乖争之风弭而义无不和矣维霖之所施得于圣人者如此以义名之斯不亦称情也哉李氏系出唐西平王晟之子宪观察江西孙唐为宜春令因家宜春其后子孙盖屡徙今居吉水县同水乡之岭口里族属最蕃诗书相承至于今不衰乡邑之人固已重其世而推其盛矣维霖又以急义防天子之宠命而建阁寳藏之游人行旅过其地者瞻栋宇之岿然想朝廷之恩典而嘉维霖之义莫不低回羡慕有不可及之叹则兹阁者岂独乡里之荣观哉风声气烈播于远而传于后者无已也西平之于唐有再造之功其忠义之性天与之人归之子孙之传至六七百年而犹盛此忠义之报也今维霖以义继之虽所施有大小然能嗣其先徳之美而衍其世徳之长则西平之后将不愈久而愈盛乎予闻维霖弟维谦有子庸脩力于学问尝试艺江西第一盖骎骎乎显矣茍笃念前人而益思所以继则他日之建立安知不有与兹阁并美者乎维霖因翰林侍读周功叙以阁记属予故为之记而并书之既以重维霖亦以为庸脩勉也
　　勅书阁记
　　圣天子以仁育万民恒虑有水旱之灾而思豫为备好义之士往往出谷以佐官事闻朝廷下玺书旌其义而天下莫不丕应于是仓廪之积所在充牣虽有水旱而民不病饥上以仁感下以义应未有上好仁而下不好义者也安成张济巨川盖今之好义者也闻豫备之令下即出谷二千石以归有司天子降勅旌之为义民劳以羊酒复其家巨川既拜赐喜曰救灾恤患济志也奚足以辱大赐而宠贲若此济其敢辞虽然君命犹天命不可防也特建一阁而寳藏焉今年夏巨川来谢恩阙下因谒予求文为记曰张氏居安成梅溪实唐文献公九龄之孙安成府君绍之后府君仕南唐为光州刺史周世宗南伐李氏尽献江北地以和府君不屈而归六世祖遵献仕宋守重庆元师攻城城陷不服而死其后有相继取进士并登童子科者皆至显官济之髙祖桂芳曽祖宏道祖又新父尚脩皆不仕而皆以徳义重乡邑济兄弟及诸子仰前人之休烈守礼义之训惴惴然惟不肖是惧今年防褒赐假宠荣岂济之所能致皆世泽之余也愿为之记以示后人俾日笃不忘而思所以继嗟夫巨川可为贤矣哉予闻世族大家必以徳义相承然后能愈久而益盛曲江公之徳前史书之天下后世仰之足以啓佑其后人盖不待赘也若光州之不屈于势重庆之不爱其死非所谓笃义之君子哉传至于今巨川又以义显命书煌煌辉映前后又非张氏之贤子孙哉故为之记而备书之使人知巨川之义皆前人有以启之后之来者又思善继于无穷则张氏之盛有已哉
　　嘉定县大塲镇重脩义塾记
  </div>
  <div class="pagination">
   <a href="抑庵文集_page8.html">
    上一页
   </a>
   <span>
    ...
   </span>
   <a href="抑庵文集_page4.html">
    4
   </a>
   <a href="抑庵文集_page5.html">
    5
   </a>
   <a href="抑庵文集_page6.html">
    6
   </a>
   <a href="抑庵文集_page7.html">
    7
   </a>
   <a href="抑庵文集_page8.html">
    8
   </a>
   <span class="current-page">
    9
   </span>
   <a href="抑庵文集_page10.html">
    10
   </a>
   <a href="抑庵文集_page11.html">
    11
   </a>
   <a href="抑庵文集_page12.html">
    12
   </a>
   <a href="抑庵文集_page13.html">
    13
   </a>
   <a href="抑庵文集_page14.html">
    14
   </a>
   <span>
    ...
   </span>
   <a href="抑庵文集_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
