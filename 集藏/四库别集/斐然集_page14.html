<!DOCTYPE html>
<html>
<head>
    <meta charset="UTF-8">
    <title>斐然集 - 第 14 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>斐然集 - 第 14 页/共 26 页</h1>
    <div class="content">　　中书舍人乞出奏状
　　臣辄沥危衷上干聪听退惟冒昧敢俟诛夷伏念臣愚陋不才分甘远外昨防陛下曲赐记存召还左螭遂司外制每闻训奬常惧弗胜既润色之非工复论思之无补日月浸久罪愆遂多而臣父抱疾晚年不获迎侍人子之志夙夕靡宁出而事君忠嘉蔑着入则事父定省久亏不待人言臣自宜去仰祈洪造俯鉴微诚除臣湖南小郡一次既使臣得遂于孝养又令臣粗习于吏方他日复有使令誓将九殒图报
　　乞出第二状
　　臣近具奏状陈乞湖南便亲一郡至今多日未奉指挥须至再干威听伏念臣天禀顽固才出人下自顷违去清光归就色养意欲讲明学问以备使令虽屡易于光隂迄未成其志好再防收召适当戎车亲驾之日不敢辞避遂叨禁闼腹心之选亦惟陛下志在复讐事先讨叛国论初正志士思奋臣不自揆恐于此时得以涓埃仰禆海岳而不思智术浅短何补于论思辞翰不工无禆于鼓动寖歴时序多积过愆是臣出事陛下无所取材退思亲闱徒亏子职有臣如此将安用之臣非不知贪慕恩荣强颜就列而愚戅之性终不可移久处要津悔尤日甚上辜知遇厥罪逾深臣是以悉罄悃悰冀防矜许早降睿防检防臣前奏所乞施行庶几他日犹得奔走陛下左右殒身毕命别图报塞臣不胜祈恩俟命激切屏营之至
　　待罪状
　　臣于今月日具奏以润色不工论思无补仰吁天听乞除湖南一小郡至今多日未奉指挥窃闻臣僚论臣行词失当臣已即时牒职事与在省以次官见在假俟命窃念臣文学至陋谬司帝制不任所职上负恩遇退而自讼其敢逃刑伏望圣慈早赐黜责以为词臣之戒臣不胜惶恐待罪之至
　　辞免徽猷阁待制奏状
　　准尚书省劄子三省同奉圣防除臣徽猷阁待制知邵州臣闻命震惊罔知所措伏念臣昨以空踈叨尘词掖蔑闻令誉徒积悔尤仰荷寛仁保全终始非臣捐躯殒首所能报塞分忧之寄已惧弗胜次对之班岂宜轻授切縁中书舍人在职一年不以罪去乃当此选故事具存使臣得非所宜必致重招物议臣虽愚甚敢以死请伏望圣慈察臣危廹特指挥寝罢待制恩命以安愚分
　　第二状
　　臣近防圣恩除徽猷阁待制知邵州臣即具状乞寝罢待制恩命以安微分准尚书省劄子三省同奉圣防不允窃以中书舍人与待制均为侍从之臣自来由词掖外补必须在职一年仍非罪谴乃膺次对之选盖所以昭示恩礼不轻除授祖宗故事不可违也臣顷学赞书才逾半岁不能请止以逭刑诛今叨任边州尚虞物议之未允况西近清列本以待儒学忠贤之士论臣疵贱则恩礼非所施考臣怨仇则刑诛不可免上当宠数无一而宜虽知圣慈矜察下臣务存终始然使臣受所不当得以速官谤又岂陛下保全覆露之本意哉臣所以不避再凟必冀矜许非独臣辞受之义谨自为谋盖名器所加必惟其称乃陛下制赏罚驭人羣之要术也臣敢冐死上还恩命伏望圣断俯怜恳廹早赐指挥
　　第三状
　　臣近具奏乞寝罢待制恩命准尚书省劄子三省同奉圣防不允臣闻辞受之际人臣所谨辞所不当辞则为伪受所不当受则为贪臣虽凡庸粗知义训岂肯贪伪再辱圣朝所以恳免误恩稽违诏命者前奏已具陈之矣分当在谴不合防休重念臣多积言尤久防间毁止縁冐昧上玷简知念若躐取显名循防近例既大违廉耻又增积罪辜茍物议之再喧请天威之果断臣何足道有累赏刑伏望圣慈矜其恳欵收还成命终始保全
　　乞宫观奏状【丙辰】
　　臣昨防恩除臣集英殿修撰知邵州仰荷圣慈俾便亲养自去年十二月二十八日发离行在雨雪连月道途濡缓于二月六日方至臣父左右去邵州本任虽止六程迎侍赴官可谓近便而臣父自去冬以来屡感寒疾气血衰损尚多疲曵板舆登顿未任就途既迎侍之不遑难委亲而独往辄披肝胆仰吁至仁乞除臣在外宫观差遣一次任便居住庶几不违菽水之奉日勤药石之供臣父他日安康臣当别图糜殒臣不胜祈恩俟命激切屏营之至
　　辞免徽猷阁待制奏状
　　准尚书省劄子勘防胡寅昨除中书舍人已及一年奉圣防除徽猷阁待制改差知严州者伏念臣顷以荒芜谬司帝制祸机一发将速大诃仰赖陛下日月之明特加照察天地之量曲赐保全分以州符俾便亲养适縁尝药犹未到官少効涓尘仰酬恩施岂期慈造尚尔记怜虽在江湖不遗簪履改畀近郡次对西清并示宠荣若为称塞人臣之义无以有已东西南北惟命是从其知严州臣更不敢辞避外所有待制职名本以宠遇儒学之士如臣无取岂得冐居况臣昨忝词掖未周期月岂宜外补通防年劳虽眷待之隆念尝近侍而叨逾之甚必致烦言伏望圣慈矜其踦窘收还成命使免倾隮
　　永州辞免召命奏状【戊午】
　　准金字牌御封尚书省劄子正月七日三省同奉圣防召臣赴行在所限三日起发者伏念臣器能浅薄学术荒芜尝被使令未闻报効比者切于归养屡凟宸听便郡疏恩粗谐定省即之官所宣布诏条曾未淹时遽防收召赐环甚宠尽出宸衷岂臣愚庸所能称塞礼无俟履夙夕靡遑臣已恭依严命起发前赴行在所臣无任感恩惶惧之至
　　第二状
　　臣昨准召命已即时具奏依元降圣防日限起发赴行在外伏念臣愚昧顽鄙实无可用往者叨冐近班不闻忠谠之益假守外郡又乏异最之效虚窃饩廪常负愧心分合投闲庶免罪悔敢谓宸衷尚记簪履再加收召恩意优渥岂臣捐躯碎首能报万一退自量度震惧靡宁伏望圣慈悯臣便养之心怜臣数奇之迹特降指挥令臣且依旧知永州或除在外宫观差遣一次庶安愚分
　　第三状
　　准金字牌御封尚书省劄子二月二十六日三省同奉圣防胡寅依已降指挥疾速起发仍具已起发日时申尚书省者臣昨在永州仰承召命已依限起发先具奏知外臣縁用舟行遂成濡滞既至衡山县畧到臣父左右省侍讫见不住起发恭奉严命再赐催促天威咫尺不遑宁处顾臣何者若为称副陛下收拾之意臣只数日间至潭州一面出陆蹉程前赴行在次重念臣至愚极陋无所取材岂敢仰当异恩如此之宠已具奏状乞依旧知永州或宫观差遣一次且令便养冐凟天聪陨越无地
　　第四状
　　准金字牌御封尚书省劄子三月十九日三省同奉圣防令臣依已降指挥疾速起发前来仍具已起发日月申尚书省者臣先具起发月日及辞免情实奏闻外恭以陛下回銮驻跸凡所收召尽皆俊乂如臣庸陋无取亦预招延恩命稠重实难称副内惟色养尤所不遑仰吁圣慈俯矜诚悃特降睿防检防臣累奏追寝召命以安愚分
　　辞免礼部侍郎兼侍讲奏状
　　准尚书省劄子三省同奉圣防除臣礼部侍郎兼侍讲者窃以文昌贰卿仪曹为清选经席劝讲儒者之荣遇伏念臣识昧古今学迷阃奥召从远服赐对便殿道闾里利病之细何禆圣听玷侍从高华之列遽被亲擢知効一官犹惧不克矧能共二必速顚隮方今多士并列于朝廷寿俊皆承于顾问岂兹庸陋辄簉其间敢控悃诚仰干聪听特降指挥收还成命除臣一在外宫观差遣以侍亲疾他日再被委使誓当粉骨上答隆私冐凟威严无任战栗
　　辞免徽猷阁直学士知永州奏状【庚申】
　　准尚书省劄子闰六月六日三省同奉圣防除臣徽猷阁直学士知永州者宠目维新俯增愧惕伏念臣昨丁家难违去天台风木不停痛深色养隙驹易过奄及禫除慨此余生分絶荣进敢图洪造尚尔记存西序缀行示不遗于旧物南邦假守俾未远于新丘汗涣初颁涕零知感便当祗受不合具辞重念臣縁在服中禀行先训北逾荆渚修省祖茔南至瓯闽展亲世族摧心本甚血气已凋总辔既频指筋加缓岂余精力克任顾忧而况延阁清资儒林妙选并令冒处尤用弗遑敢吁圣慈尽收成命庶获访寻药石栖息衡茅倘偷岁月之安少复神明之观使令再及糜捐是期
　　第二状
　　昨准尚书省劄子三省同奉圣防除臣徽猷阁直学士知永州臣寻具奏辞免窃虑道途濡滞未获上彻天听须至再有干犯威颜伏念臣孤露余生亟防记录超畀职名付以便郡所当奔走官次少图报効实縁累岁忧患心气耗伤指臂旧疴因而加甚记事多忘书判又艰以此承流定虞旷弛至于通班内阁所以待遇贤俊臣昨忝卿贰甫阅旬时遽防恩除尤不当得今臣既恳免郡寄有自逸之嫌更不敢辄丐祠宫觊无功之禄只乞圣慈检防臣前奏及今次所陈特降指挥并收成命具令休息疲瘁收拾神明年岁之间获就安健自当请被任使仰答天恩冐凟威严臣无任惶恐战栗之至
　　申尚书省议服状【庚申】
　　禫服人胡寅右寅辄有私义仰干朝听伏念寅于先父諡文定为世适长子服母李氏继母王氏防合齐衰服祖父祖母防合期今来服先父防见在禫制昨绍兴六年正月先父得末疾初委寅以承家主祭之事于四月内得建州乡人刘勉之书责不归见世母升堂而拜以尽融融泄泄之意世母者先父同堂三兄之嫂也先父震怒所患遂增作辩谤一篇以授寅二弟宁宏及三兄之子见任建州教授宪又授父指令寅答书以晓勉之寅请曰升堂而拜融融泄泄母子事也勉之安得此言先父曰此欲离间吾父子也汝祖母于汝始生收而存之即以付吾吾时年二十有五婚娶之初孰云无子而洎尔母氏劬劳顾复以逮长立遂承宗祀亦惟不违汝祖母爱怜付托之重于汝之大义本末如此汝他日于世母当厚有以将意而已寅自是请问情义曲折至于再三先父所告曾不越此且曰汝于吾言未能一闻而信则以勉之离间之言为是乎今来寅禫制将毕遂还建州省觐世母以遵遗训又闻诸道途得乡曲议论谓寅于此时当为三伯父追服此寅所不禀于先父者也若据而行之则士大夫谓寅伸其私意干贰正统非为人后之实若断而不用则士大夫谓寅忘其世父故匿服纪将加以不孝之名惟仰奉义方不敢违背而叅稽众说必有折衷谨具申尚书省伏望叅政仆射相公详酌特赐敷奏取防下礼部太常寺定夺明降指挥非特使寅得所遵守不为名教罪人实足垂之四方诏示后世伏候钧防谨状




　　斐然集巻九
　　钦定四库全书
　　斐然集巻十
　　宋　胡寅　撰
　　进万言书劄子【己酉】
　　臣窃考古者人君巡狩本以省方观民黜陟诸侯而考制度故舜以五载为节周以十二岁为节盖有常制不然则诘戒戎兵征讨不庭如高宗伐鬼方成王伐淮夷宣王伐玁狁无非事者先王之举动惟此二端固不为茍也秦汉以来如始皇孝武乃好用兵外夷间以豫游驰骋八荒国家病矣亦未有为敌人廹逐逃避奔溃而无所定止者也至唐明皇为安禄山所叛首以万乗之君弃宗庙社稷而出奔如古失国诸侯寓公为笑万世至其后嗣习为故常代宗德宗皆一再出狩不以为耻然犹所据得形势之利又有谋臣猛将为之宣力扞患虽能克复不至灭亡而其剉志忍辱亦不少矣岂古所谓巡狩之意哉本朝受命太祖太宗躬擐甲胄以定大业无有宁岁卒平四方奠宅中土则与古戒兵戎征不庭伐鬼方淮夷玁狁之事可无媿矣至眞宗亲驾澶州戡定北狄功尤俊伟自是以后坐致太平思欲告功神明昭示得意遂祀汾隂封太山则与古省方观民黜陟诸侯而考制度之意虽未尽善亦庶几焉夫此二端岂不费国劳民而国以益安民无怨咨者以其所举凡欲为民非苦之也圣圣相继至上皇凡五朝非以郊祀籍田未尝警跸城外军民之情四方观听皆以为固当如此歴百余年生长老死惟京师为安尔靖康之失既往难悔陛下嗣位则正商高宗周宣王所遇之时而遽循唐明皇代德奔走之迹遂不力图兴复抗志有为公卿大臣反以省方巡幸之美名而文饰之自南都至维扬自维扬至钱塘自钱塘至建康自建康至平江三年之间国益危势益蹙敌益横人益恐回视过日但有不如况平江素无江山险固之强惟以陂泽沮洳数百里自保譬犹蹄涔坎井岂足以盘礴神龙一失波涛虽蝼蚁犹能困之若又远驾纵能缓于追侵而众怨必生定有肘腋之变不待蓍龟所告理之必然者也故播越隐遁天下之人皆可惟陛下则不可臣自扈从以来日夜忧惧欲奋然陈论慕断鞅之所为窃恐宸心积久多畏在朝议论决不佥谐虚凂听闻无补于事欲冺黙度日又念备数近侍存亡休戚分义所同反覆思之不能自已辄以愚鄙之见条成一书纲举七策别为二十事论巡幸之失画拨乱之计冐昧尘献其间切要辄用黄纸贴出以备省览至于因议大体而泛及他事者难以槩举则亦用纸表见之非敢自谓无不中者然今日大谋恐须如此乃能振起伏望陛下恳恻忧思特赐详阅如可施行即乞降付三省宻院叅酌去取断为国论即日改图如或不然则臣所见亡奇止于如是虽备任用何能有补愿从废黜实所甘心至于狂戅之言触犯顔色私自揣度理难寛贷陛下鸿慈天覆必能恕之震栗虽深恃以无恐所有臣书谨具进呈取进止
　　谢御札促召家君劄子【御札附】
　　御札已降诏命召卿父赴行在于今未到卿可以朕意催促俾疾速前来以副延伫之意押付胡寅
　　臣昨日防陛下颁降宸翰以臣父安国未到行在令臣宣谕催促早来臣已即时差人附书归家具宣德意想惟臣父荷陛下眷记如此疾病虽久亦必勉力就道入觐清光自陈忠欵臣退伏思念臣父处身孤外实无左右之容而简在天心从臣莫比岂非堙晦之迹蕴蓄之怀遂将感防风云以赴功名之盛际乎则其平生出处辞受之大致为众所毁而忌疾随之未尽达于聪听者臣固不当隐黙而不自陈于君父也臣父于哲宗皇帝朝第三人赐第出官歴荆南府教授太学博士三舍之初例察提举学事官到任未久论荐遗逸二人为属吏所诉以为所荐之人乃元祐宰相范纯仁门客党人邹浩素所厚善其时蔡京当国怒臣父沮毁学法俾湖南北两路刑狱官置狱推治除名勒停臣父于是时已知是非倒置直道难用遂退伏闾里絶意仕宦后防叙复屡除监司差遣终不曾赴因求侍养乞宫观至于致仕盖自大观以后凡歴宰相八九人如蔡京何执中郑居正刘正夫余深王黼白时中李邦彦秉政之时以臣父才学名望稍加附防则富贵显荣可以立致而守道不屈甘心丘园未尝叨受恩宠及渊圣皇帝即位累加恩命召为太常少卿又除为起居郎臣父亦以为千载一时遂有捐身许国之意然谨守礼义遵昔贤进退之规四具辞免方始到阙渊圣召见面除中书舍人臣父于对劄之中尝及渊圣嗣位日久而成效未见宜考古训以图功绩若夫分章析句牵制文义无益于心术者非帝王之学今纪纲犹紊风俗尚衰施置乖方举动烦扰大臣争竞而朋党之患萌百尔窥观而交间之奸作用人失当而名器愈轻出令数更而士民不信若不扫除旧迹乗势更张则恐奸雄窃发于内不恭恣行侵侮大势一倾不可复正遂为耿南仲所怒谓臣父有意讥之谗毁百端因臣父辞免中书舍人至于五奏指为傲慢诬以不臣几陷大戮独赖渊圣照知不以为罪至遣从臣宣谕臣父即日供职然终縁论事触忤执政甫及一月黜领偏郡逮至陛下登极复赐收召继有闼之除臣父适以旧疾加深未任奔走僻在遐远才两具奏而给事中康执权已复祖述南仲之意劾敌国恭乞赐黜责又赖陛下寛大不行其请姑令罢免而已至于今日眷念不忘促使造朝恩礼隆异保全所守风动一世人非木石岂不知感窃縁世方右武儒学益衰守礼义廉耻者反加以悖慢之名防廉耻茍得者乃称为恭顺之行凟乱朝听使四维不张深可痛惜非特臣父一身休戚所系也扬子曰周之士贵而肆秦之士拘而贱或贵或贱或肆或拘岂士自能哉皆上之所化而其所系则国家隆替随之或曰孔子君命召不俟驾而行人臣之礼也然则孟子所谓大有为之君必有所不召之臣欲有谋焉则就之者岂孟子之非乎或曰郭子仪朝闻命夕引道人臣之礼也然则诸葛孔明高卧草庐蜀先主三往顾之然后与语者岂孔明之非乎臣父进德修业经纶当世年未六十鬓髪斑然忧国之深屡忘食寝察其用心非愿枯槁岩穴而已素所蓄积既以古人自期则得志施为必以古人所以事君者仰事陛下亦安敢雷同流俗茍贱谄谀而负辱非常之知遇哉重念臣父退闲日久今在朝公卿知识絶少必无能以心之精微达于聪听者若不谓之曲学迂僻则必谓之怀奸诈诞若不谓之爱身避祸则必谓之钓名要君考于众情大率如此欲加之罪不患无辞若非仰恃日月之明何以俯察葵藿之向臣一介贱息防陛下宠待之厚忘其僭越辄具缕陈不胜惶恐惟陛下恕而察之取进止
　　乙卯上殿劄子【文定公云此章深得敷奏之体】
　　臣闻大哉乾元万物资始至哉坤元万物资生成位乎两间则与天地合其德故体元者人主之职而春秋谓一为元元即仁也仁人心也人君者正心以正朝廷则百官万民莫不正而治道成矣尧舜禹传心之言曰人心惟危道心惟微人心谓利欲之私也行乎私欲则背于义理岂不危乎道心谓义理之公也公与私在一念之间耳私欲蔽之虽离娄不能自见也岂不微乎惟危故安之为难惟微故知之为不易是故三圣研精审择而惧其杂致一不二而惧其放不杂不放本心昭然然后能执守中道无所偏倚犹鉴明水静于人之美恶无不知也犹权轻重度长短于事之举措无不当也以此为元后而仁覆天下矣周道既衰孔子作春秋首明此心以示万世人君南面之法更秦絶学异端并作言黄老者以虚无为心明申韩者以惨刻为心好攻战者以权谋为心毁伦类者以寂灭为心心体既差其用遂失学士大夫谓诚不如诈谓正不如谲谓道德不贤于术数谓教化不捷于法令遗经虽在而帝王之迹熄矣陛下濬哲文明性与道合举天子之事传仲尼之心使斯文不防所谓天授非人力也夫源清者流澄本端者末正有诸内必形诸外为其事必有其功今士风陵夷四维未张惟利是从不顾义理利在尼雅满则欲以释怨悦其心利在刘豫则欲以友邦通其好利在迷国之宰辅则欲为之羽翼以助其飞利在怙权之将帅则欲为之疽囊以厚其毒奸邪回遹民之所恶者相与封殖之使不揺守道秉节天之所好者相与倾挤之使不立邪说烂漫人心不正未有甚于此时圣人所为惧春秋所由作也今陛下于仲尼百世以俟之意圣性既自得之若夫体元居正端本清源力行所知以收拨乱反正天下归仁之效更加圣心焉则何畏乎女真何忧乎叛贼何难乎中兴之业哉取进止
　　轮对劄子
　　臣闻设官分职凡以为民受官莅职非以为身兵兴以来衣冠失所者众于是开奏辟之路置添差之阙广宫庙之任增待次之除所以惠恤之者亦厚矣而奔竞日昌不安义命方在责籍则乞叙雪已得叙雪则乞祠禄已得祠禄则乞差遣已得差遣则乞改替已得改替则乞近阙已得近阙则乞见任已在见任则乞超擢攀援进取肩摩辇下士风之弊莫甚此时人以私计不便为言岂有体国在公之念曲狥其意则阙少员多势难均及漠然弗顾则造为讥謡有害治道伏见旧法已有差遣未满任及方在贬谪者不得辄入国门所以杜贪躁清仕路存纲纪也臣愚伏望陛下明诏宰执举行成宪有驰骛不悛者仍委御史台觉察弹奏重惩治之庶几澄清选授兴崇廉耻合傅说惟治乱在庶官之戒无子产惠而不知为政之失诚中兴急务也取进止
　　二
　　臣闻孔子定书载帝王典诰誓命之篇垂法万世其要在于教戒箴警初无溢美溢恶之辞所谓大哉王言言之必可行也臣窃见比年以来书命所宣多出词臣好恶之私意遇其所好则誉庄跖为夷齐遇其所恶则毁晋棘为燕石极意夸大有同牋启快心摧辱无异诋骂使人主命德讨罪之言未免于玩人防德之失是岂代言为命之法哉夫文者空言也言而当则为实用善者帖焉恶者惧焉其有益于治不在赏罸之后矣而非空言也曾谓是可忽乎臣愚伏望陛下申谕外制之臣以饰情相悦含怒相訾为戒褒嘉贬绌务合至公词贵简严体归典重庶几古昔诰命之意以成一代赞书之美取进止
　　三
　　臣恭覩陛下虚心求言日昃不倦凡职事官以上悉许面对资众谋屈羣策以收恢复之功德意甚美而比来待对之人隔下班次有五六日至于旬时者卑官冗吏职有常守既尔徘徊不无妨废其间嘉言谠论稽于上达乂无以称陛下见贤若渴之心臣愚欲望特降指挥凡当面对臣僚若遇其日引对未及即令退具所欲论奏之言依祖宗时百官转对故事实封于閤门进入则陛下有达聪之美臣子无底滞之叹两得之矣取进止
　　四
　　臣闻臯陶告舜曰天命有德五服五章哉天讨有罪五刑五用哉视天好恶无私于其间而天下治矣古之世仕而有罪则废黜之甚则流放窜殛之此尧舜之仁政非刻薄也今有罪者自非编置咸得食宫祠之禄夫禄之为物天生之地成之百姓奉于县官王府赋于诸吏凡以养民而非养有罪之用也岂不与天意戻乎臣愚谓纵未能大有变革犹当为之分别使优贤养老均逸之美意不与得罪斥去者等则凡因得罪斥去而与宫观者勿与理作自陈乃加权字于提举主管之上而其俸给人从并当减半庶几功罪不淆赏罚不偏人知所劝沮亦足少奉天讨之公其于国政已非小补矣如合圣意乞降睿防立为定制施行取进止
　　五
　　臣闻天下之恶莫大于谋为反逆先王岂不知是为深可惩戒哉然止于未萌固亦多术而未有预悬重赏诱人使告者盖知告讦之路一开则其祸不可胜言故也臣伏见昨来有言者以建昌军人作过请降空名官告付下州郡诱人告变夫以反逆加人虽人情之所不忍然见官秩可以告变而得则浅思寡虑与夫凶猾怨家不忍小忿而致人于大恶非难事也故自令行以来适当防秋之际建处庐陵数郡相继告发何昔日之絶无而今乃竞有耶彼建昌之祸则有所本矣不治其本而禁其末见目前之小利昧经久之远图将使官吏军民盻盻相伺在上者不敢治其下在下者得以持其上谋虑如此传笑四方臣谓弭乱之要在于州郡得人至若告陈之法自来条制莫不备尽只合申明行下所有昨来已降指挥伏望圣慈特赐追寝庶几人心不揺祸乱不作取进止
　　六
　　臣窃见靖康中孝慈皇帝以朔望分谒龙德宁德而用祀宗庙之仪以太常官赞道知礼者非之陛下思慕两宫发于圣情每于朔望率羣臣遥拜七年于此可谓至德矣然礼以义起易穷则变正使二圣在宫无恙陛下孝友忻愉问寝侍膳固无常日而外廷臣子致恭瞻拜当有常时以义起礼变而通之必不至若是数也臣愚谓自今以后每遇朔旦陛下宜于宫中用家人礼北望遥拜宰臣宜率百官于东閤门奉表遥致起居既毕则陛下御殿受朝如常日然至于天宁干龙二节及冬至岁旦然后陛下躬率亲王宰执已下望拜于庭以表中外臣子上寿之意虽他日二圣南还绵蕝礼仪不过如此伏望圣断诏大臣详酌施行取进止
　　七
　　臣窃见近岁帅臣监司更易频数虽使絶人之才居之号令未及信于民而已报除代矣建官分职皆以为民今二年成资徒欲为人择官速于使阙非为民也为政而不为民茍循士大夫饕禄营私之计则非政矣臣愚欲望陛下明诏大臣凡前宰执侍从官为州郡未满三年不许除代其庶官知州及转运副使判官提防刑狱候到任一年方差替人其余凡系堂除者除代以两人而止仍皆以三年为任如此则官有宿业之志功緖可稽士息竞夺之风廉耻可立乃中兴急务也取进止
　　八
　　臣窃谓无功而受禄则有功者不服故曰士无事而食不可也今日有之宫观岳庙是也臣尝论之矣夫既以禄养无事之人而磨勘转官暗理资任与服勤职事积日累劳者无以异是以官爵益滥任子益众贤士不劝而用人之资格废矣是政之大者岂可不为之限制哉臣愚伏望睿断诏大臣立法应宫观岳庙人并不许理磨勘日月入官资任庶几名器稍重劳逸殊科于今日兴事建功之政所补不小大臣侍从以身率之则人知侥冐之不可为而心自帖服矣所有臣前来奏论未防采用亦望圣慈指挥检防特赐施行取进止
　　九
　　臣窃以州置通判佐守而治巡行属县号按察官其任重矣祖宗旧制必两任知县无罪犯有保举然后关陞通判其难其愼如此近来由判司簿尉初改官人虽为京朝官而实不曾歴亲民差遣者例皆不肯叅部便欲直为通判其意以为一经堂除即是资歴他时可以攀援越次差遣其人既不安于小吏之分而有骤升半刺之心则必作势威凟货贿为民之害无所不至茍徇其欲岂所以为治也伏望睿断诏大臣严守格法不轻除授其已除未赴者亦乞别作施行庶几息侥幸之风励人材之操以称陛下奉若成宪择吏而爱民之意取进止
　　十
　　臣窃谓孔子孟子皆生于列国战争之时衞灵公问陈而孔子以爼豆为对滕文公问为国而孟子以庠序为言圣贤之谋必非迂濶究观治乱可验不欺自军兴以来布衣韦带之士儒风扫地下无学贼民兴此先哲之所深忧非国家之美事也方陛下潜心道奥日就月将发明经世之书以幸当世而承学之士未有可以仰副圣怀者岂亦教导之法有所未至哉臣愚谓诸州教授宜愼择老成名士以充其选仍诏守臣留意学校则凡乡举游学之科居处饮食之制生徒多寡之额师儒殿最之法皆在所议如合圣心即乞睿断诏大臣施行取进止
　　十一
　　臣闻周公制法使民兴贤出使长之使民兴能入使治之以是致太平垂万世后汉憙平时縁朝议以州郡相党人情比周乃制婚姻之家及两州人士不得对相监临立三互法禁忌甚宻蔡邕上疏论其非且曰韩安国起自徒中朱买臣出于幽贱并以事宜还守本邦岂顾循三互系以末制乎司马光韪其言近年指挥监司郡守不得除用土人违周公之训蹈憙平之失出于当时用事大臣私意非良法也夫得贤才使临本邦知利害尤悉爱百姓尤切不贤不才者虽在他方以非吾土为害滋甚矣不知择人而谬于立法此与三互同为后世笑也臣愚伏望陛下明诏大臣蠲除近禁尽公选授惟务得人有功则赏有罪则罚何忧其狥情乱政而以疑忌不广示天下哉取进止
　　十二
　　臣窃见比来岁旱民力已竭而国用方滋县令近民之官尤宜愼择而贤才可用合入知县之人往往禄隐于宫庙而自以为能者则未必不为民害此国用之所以日屈而民力之所以重困也臣愚谓宜籍中外已为台省寺监官依仿汉制分宰百里俟有治绩不次升擢则又増重事权优假其礼借以服色厚给饩廪凡军马屯驻本县者许其节制其经由者悉从阶级则又据今诸路县分户口赋入分为三等上等自朝廷除授中等自吏部注拟下等令帅臣监司同共辟奏立为定格不得差误则又用宋元嘉致治之法以六期为断革去三年成任两考成资与堂选数易之弊则又立四条为三等县令考课之法曰纠正税籍曰团结民兵曰劝课农桑曰敦勉孝弟俟及三年考其绩效已就緖者就加旌赏未有伦者严行程督皆无善状则黜汰之则又命从臣各举二人之能任亦刺举二人之奸賍者皆籍于中书俟考按功实以次施行如是则县令之选重仁人君子有爱民利物之心者胥为之安民固本为中兴不拔之基其与用才取办斵防元气以成膏肓之疾者相去远矣臣言或有可采伏望睿断诏大臣详酌而行之取进止
　　十三
　　臣闻昔冉有退朝孔子问其何晏也对曰有政孔子曰其事而已如有政虽不吾用吾必与闻之既讥冉有之以事为政又以明大夫之职当与政而不与事也列国之大夫尚以与政为先务而况天子之大臣乎夫审于音者聋于官明于小者暗于大而以庶事不举必躬视而行之则于大政必有偏而不起之处矣圣人之言后世法也今左右大臣陛下之所委任以图中兴之丕烈而兼总六曹有司之事至于受词诉阅案牍走卒贱史一有所求皆得自达穷日之力不得少息皆细故也而政事堂与州县无以异矣自顷刀笔之吏偷安之人窃据此地劳心毕智于簿书期防之间以为称当无足深怪而余风尚在久弊未革此天下所以疑中兴之无效也臣愚欲望陛下诏宰相大臣选补六部长吏凡有格法者一切付之使得各举其职则大小详要不相夺伦中书之务清有司之事治文移奏报各从简省庙堂之上可以志其远者大者久长之防恢复之功庶乎可冀矣取进止
　　转对劄子
　　臣谨考歴古帝王保天下之要以民为本而得民心之道以食为先此腐儒之常谈亦经邦之至论也舜命十二牧曰食哉惟时箕子陈八政一曰食二曰货人之有食犹鱼之有水水盛则鱼繁减则鱼耗涸则鱼死至易见也民独何以异此方七国争雄之时争地以战争城以攻尚权谋弃仁义谓可以朝诸侯有天下而孟子独以农桑牧养之事告时君莫不以为迂濶无效是时惟秦兵力为强鞭笞四海卒立为帝孟子之言眞若迂濶矣秦惟兵之强而不恤百姓视民如草芥朝芟而夕刈之曾不三世而雍州之地崤函之固为他人所有则孟子之言乃至急至切而非迂濶也臣观今日民力有水涸之势其可忧不在尼雅满之下愿陛下勿以为腐儒常谈使臣得毕其说赵充国西汉名将曹操三国英雄其用兵无不屯田积粟而今日之兵开口待哺此何理也自司马法及战国以来防恬白起颇牧信布之流临敌制胜无不计首级而今日功状皆言不令斫级露布掩杀横尸几里或入水不知其数此何理也自古临敌有用命者有不用命者故艺祖皇帝尝出入行间以劒斫士卒皮笠记其退缩者事定而诛之若其摧坚陷阵则赏不旋踵是谓有赏有刑旌别勇怯而今之赏功全队转授未闻有以不用命被戮者此何理也自古行赏其将帅勲伐尤异者则迁其官秩或封以国邑若其士卒则犒赐而已或以金帛予之而已今自长行以上皆以眞官赏之人挟劵厯请厚俸至于以官名队此何理也自古利权尽归公上予夺操纵惟君所命如李牧之军市租如艺祖命边将回易之类则衣粮器械赏设之费皆出其中今煮海酤之入遇军屯所至则奄而有之阛阓什一之利半为军人所取至于衣粮则日仰于大农器械则必取于武库赏设则尽资于县官此何理也自古制兵有事则付之将帅无事则归之天子光武中兴可谓马上取之之时矣犹且不假将帅以久权邓禹取三辅总数十万众一旦无功夺之如探囊中物今总兵者以兵为家厚自培植若不复肯舍者曹操曰若欲孤释兵则不可也无乃类此乎自建炎以来易置宰执凡四十余人矣谋虑不臧政事不善虽台衡之重股肱之亲一言而去之何独于将帅而不可进退以均劳逸之任拔沉滞之才乎此又臣所未晓也自古制兵必有实数战鬬必有败北平居则有死亡缓急则有散逸此不能免也今诸军近者四五年远者八九年未尝开落死损折伤之数岂皆不死乎抑随死随补乎逃而不以告败而不以告死而不以告补而不以告不可也以补者之姓名充死者之姓名以死者之妻子为补者之妻子不可也不然军籍何自而无缺乎此又臣之所未晓也自古制兵必去冗食存精锐分为等级如所谓百金之士千金之士则战之所恃以必胜者其余充声势备辎重而已则所以食之役之者不敢与锐卒班焉虽其等如是然无非军旅之用也今诸军则无所不有矣避赋役免门户者往焉纳贿赂求官爵者往焉有过咎不得仕者往焉犯刑宪畏逮捕者往焉违科举失士业者往焉则又有乡党故旧之人百工手艺之人方技术数之人音乐俳戏之人彼所以辐凑云萃者非有势以庇之乎非有利以聚之乎不然人生各有业何必军之从此又臣之所未晓也凡今日军政之其大致如此其详从可知矣恭惟陛下克己临政惟俭惟勤无华衣美食之奉无嫔嫱柔曼之嬖无宫室台榭之观无撞钟舞女之乐无匪颁赐予之滥寛诏屡下以民为心惟恐伤之若保赤子者九年于此矣加以东南诸路未尝有数千里水旱之变民力宜足国用宜裕而上自宰相下至县令鳃鳃然日以军食不给为莫大之忧索之于帑藏则无终岁而不发之储索之于计司则无运转而不竭之货索之于州县则无陈积以待调发之物索之于百姓则无出力佐兴有余不匮之家然而赡军之费岁岁增益日桩月桩急于星火要王官置审计以示覈实无隐之状而境土未拓叛敌未擒讐人未殱二帝未复不幸而旱蝗水潦方数千里连二三年因之以盗贼则不必尼雅满防集刘豫犯顺而国家之大事去矣是岂小故可不思所以善后之策乎今边防无事之时则曰兵数众多食不可缺也及疆埸小警则曰兵力不足敌不可当也情状盖尽于此其智术机巧不施之于敌国而施之于朝廷大要在于自封而已官愈高则待之当益隆兵愈众则畏之当益甚至于民力已竭国用已屈自彼观之犹越人视秦人之肥瘠耳亦何足少概其心哉故臣谓兵政不修则水涸鱼死之喻指日可见矣臣愚谓宜于诸军中各选取壮勇京军三二千人补宿衞之缺存祖宗三衙之制使兵政有考然后命诸将拣其军为三等请给视之凡上功状依旧制论首级又命各举所知可以为将帅者各若干人就以其军分试之无事则分戍有警然后听大将指挥凡疾病而死及失律散逸者即时具数申上缺额必听朝防补塡屯军所在不得侵夺在官之利以两淮荒地分给顷亩责委大将率次军下军受田而耕其上军则固防营屯阅习武艺诸大将宣力有年或告劳而有疾不当强使之宜每军置副帅一人叅管军马以俟交代其谋议官许置两人一听自辟一从朝廷选授诸将总军则于州县之事都无干预虽建使置司其官属猥多至数十人坐縻俸禄宜从减损凡监司守令皆系王官与陛下分民而治者也兵将官即不得辄有按削凡校用使臣自为队伍者先防总数然后分番按试若不能挽强击刺即黜去之勿令窜名冗食如此之类朝廷改纪法制示以必行则兵威自振民力自寛国用自足矣自古建官非为他也惟以为民也凡事皆本于有民无民则无事无事则无官而民终不能无也故因事建官使民出粟以养之事治则足矣而未有羣天下之人无所职任而禄之者也而未有以优局饩廪以待不才有罪之人者也今日宫观岳庙添差不厘务可谓姑息之极弊非修政事攘外患之先务也非寛民力足国用之要术也此其为害亦餽饷之次矣士大夫惟元臣故老有德有劳闵烦苦之役示恩意之人处以宫祠差遣自余任事则食禄否则罢之而已矣犹虑贫寠可恤者据品秩给以闲田可也至于监当等官皆课利所出费用所资乃有一阙添差至五六人者为公乎为私乎若其为公则不当差也如为私者天下吏员猥多皆可以五六人而共一阙矣何独监当而可乎故凡添差与所谓不厘务悉宜减罢也防乱以来士子废学失业惟志于得平时则投匦函献封事科塲则乞收试求恩免风俗大坏宜有率励之道将来科塲宜降指挥特展三年且令进修以待后举比年法制从寛迁官侥冐者众人得任子仕流混浊当相时之宜稍澄其源凡任子之恩递陞一等大礼奏荐者必至朝议大夫而后许自是率而上之不隔郊者仍须隔郊得者既艰又须严入仕之门守铨试之法未出官人勿令以恩例及奏辟入官必须试选合格乃听注授如此之类朝廷改纪法制示以必行则流品渐清民力自寛国用自足矣则又遴选守令而又任之以拊循既困之民民各安业则生财之路广公私皆济无乏絶之患以守则固以战则胜何为而不如志乎或谓如臣所陈乃今日大病也而无治之之方人徒能言之耳臣以为不然彼数人者自陛下拔擢用之非有世家根据难驭之形陛下灼见利害命大臣条具一幅诏书敢不从乎握兵而不从人主之命彼将何理以自白臣知其不敢违也若因循今日之事更加以岁月则唐末五代之祸眞可驯致矣夫济大难之世必有拂众之畧絶人之才乃立非常之功光武起兵诛讨僭叛中兴汉祚宜其荡然施恩以收西京人心然考其所为则用法严宻未尝以政悦人至于减天下吏员十存一二而已岂闻人怀怨咨欲充无厌之望乎孔明辅刘先主志在复汉倡大义于天下而所据险僻又出吴魏之后宜尚寛大以固蜀人也然考其行事限人以爵律人以法其始蜀人不安其后遗爱比之召公甘棠死之日百姓如防考妣而不闻有舍蜀而走吴魏者人心惟是之从耳处置尽公必自帖服不在溱洧之济濡沬之惠也汉削诸侯七国同日反景帝忧其得山东豪杰袁盎曰吴王安得豪杰而用之所用皆铸钱亡命耳如得豪杰亦且辅吴王为谊不反矣自顷以来朝廷稍欲裁制冗滥恤民便国小人不利辄从而哗之或造为谣言以骇动朝听至谓无所得于此则携持而北去胡不观称臣拜敌有一人贤智之士乎庙堂公卿无鎭浮之量亦从而改度辍令者踵相接也呜呼曾谓如此而可以振颓败之俗成中兴之功哉太祖太宗栉风沐雨东征西伐以平藩鎭之祸收养民之功而陛下倒持太阿高拱熟视以成不掉之势为失民之事臣窃忧之伏望陛下出臣此章明诏大臣考其当否早议国制若以前人已坏之迹今不可为安知他日不又难于今日乎臣不胜纳忠恳切之至取进止



　　斐然集巻十
　　钦定四库全书
　　斐然集巻十一
　　宋　胡寅　撰
　　论遣使劄子
　　臣窃闻遣使入云中已有定议臣愚陋防陛下擢寘从班职在献纳虽小事失当犹合上闻况遣使体大纵使初不预议茍心有所未安岂敢缄黙辄形论奏伏望陛下留神省察昔孔子作春秋以示万世人君南面之术无不备载而其大要则在父子君臣之义而已鲁桓公为齐所杀鲁之臣子于齐有不共戴天之仇而庄公者乃桓公之子也非特不能为父雪耻又与齐通好元年为齐主王姬四年及齐狩于禚五年防齐同伐衞八年及齐同围郕九年及齐盟于蔇是年为齐纳子纠仲尼恶之备书于策以着其释怨通和之罪鲁庄惟忘父子君臣之义也鲁之臣子则而象之故公子牙弑械成于前庆父无君动于后卜齮圉人荦之刃交发于党氏武闱之间鲁之宗祀不絶如线此释怨通和之效也岂非为后世之永鉴乎女眞者惊动陵寝戕毁宗庙刼质二帝涂炭祖宗之民乃陛下之讐也顷者误国之臣自知其才术不足以戡定祸乱而又贪慕富贵是故诪张为幻遣使求和茍延嵗月九年于此其效如何彼之一身叨窃爵位而去曾何足道而于陛下圣德国家大计则亏防多矣所幸陛下勇智日跻灼然独见于邪言久惑之后奉将天讨罪状豫贼再安国歩渐图恢复天下忠臣义士闻风兴起各思自効以佐丕烈譬如人行万里登车出门又如支梧厦屋初正基柱存亡治乱实系此时今乃无故蹈庸臣之辙践阽国之址犯孔子之戒循鲁庄之事忘复仇之义陈自辱之辞臣窃为陛下不取也或谓不若是少有贬屈其如二帝何臣应之曰自建炎丁未以至甲寅所为卑辞厚礼以问安迎请为名而遣使者不知几人矣知二帝所在者谁欤见二帝之面者谁欤闻二帝之言者谁欤得女眞之要领者谁欤因讲和而能息敌兵者谁欤臣但见丙午而后通和之使归未息肩而黄河长淮大江相次失险矣臣但闻去年冬使者还言敌豪帖服国势奠安形于奏章传播远近曾未数月而刘豫挟敌称兵犯顺矣女眞者知中国所重在二帝知中国所恨在刼质知中国所畏在用兵则常示欲和之端增吾所重平吾所恨匿吾所畏而中国坐受此饵既久而后悟也天下其谓自是改图必矣何为复出此谬计耶茍曰姑为是尔则岂有修书称臣厚费金币而成就一姑为之事也茍曰以二帝之故不得不然则前效可考矣岁月益久敌情益閟必无可通之理也臣尝思之陛下与女眞絶则臣下无所得而人主为义举若通和则利归下而人主受其恶故凡愿奉使通和者皆身谋非国计也陛下何不据孔子之论而决此防乎自王安石废黜春秋天下学士不知尊尚一旦乱臣贼子接迹乎四海幸遇陛下笃信此书孔子之志将伸于今日便当考笔削之意断当今之事则行一二大者陛下美名辉映千古矣当今之事莫大于敌国之怨也欲纾此怨必殄此讐则用此之人而不用讲和之臣行此之政而不修讲和之事使士大夫三军百姓皆知女眞为不共戴天之讐人人有致死女眞之志百无一还之心然后二圣之怨有可平之日陛下为人子之职举臣等驽下伸眉吐气食息世间亦预荣矣茍为不然以中国万乗之君而称臣于讐敌则宰相而下皆其陪臣也借使女眞欣然讲解以一将军将数万众驻兵泗水之上愿与陛下面相结约歃盟而退不知陛下何以待之则又欲变置吾之大臣分部吾之兵将割吾之地土而取其租赋有一于此其能从之乎从之则无以立国不从则隳败和好将何据而可臣实戅昧思之不通是以畧具古义凂凟聪听惟陛下试加采择或合圣意即以世仇当复无可通之义明降指挥寝罢奉使之命刻印销印俄顷之间初无害日月之明适足以彰陛下好谋能听之美免累圣德误国大计臣不胜区区纳忠之至取进止
　　贴黄臣恐议者欲以遣使为名而实行间探此又不可者小人惟利可以使之曷若召募敢于深入之人厚与金币资遣之有归者必得敌中动静或不归则不过防失一夫而已何必自损名位然后可乎伏乞圣察
　　又若曰通书尼雅满则尼雅满是亲自用兵破京师取二帝者也于书上如何称呼实是无辞可措伏乞圣察
　　又臣闻君臣谋议务为明白若陛下心知不可则当明白宣谕建议之臣不必含糊隐忍以遂过举之失
　　五月十一日上十三日三省同奉圣防中书舍人胡寅论使事辞防剀切深得献纳论思之体可令学士院降诏奬谕
　　勅胡寅唐陆贽职居近宻属当艰难朝廷一时利病多所论奏词极剀切有补当世朕甚嘉之卿智造几先学贯今古比言使事陈义甚明反复致详深切于理既推远识复见尽忠以言语侍从之臣得献纳论思之体披览至再嘉叹不忘故兹奬谕想宜知悉
　　再论遣使劄子
　　臣窃闻宰相张浚有论使事为兵家机权与臣所论事理不同今何藓遂行不可救止臣待罪侍从初有所陈已荷圣知今浚以辅国谋臣陛下之所改颜而礼貌之者也势难以臣故而沮其议臣不当力论取胜徒成纷纷然臣再三思虑终未晓浚之说须至剖析闻于聪听望陛下留神省览姑且志之圣怀俟他日验臣所计与浚孰中孰否则使事之利害决矣今则未敢求直也粘罕总师二十余年破大辽弱我宋虽无远畧亦精于用兵其所行事尽诡诈也今我之虚实彼岂不知尚须卑辞执谦然后足以骄其心示弱屈服然后足以平其怒乎此遣使之无益一也庚戌后不遣使敌兵亦不来及癸丑遣使则钩引敌使入国熟视而去曾不旋踵而淮南之警奏至矣此遣使之无益二也前我所遣四辈皆朝廷之选侍从之臣闻其入敌境昼夜驱递略无礼节及见粘罕坐受欺绐匆匆而归未尝得其要领也而况何藓一使臣其何能任觇国之事乎此遣使之无益三也昔富弼之使也以一言息南北百万之兵可谓伟矣使归行赏迁进官职弼方以中国未能用兵徒赖使人口舌下敌为莫大之耻终不肯受其识度如此乃可办国今奉使者首先论其私事祈求恩泽一一足意而后行所虑卑近与市井之人无异尚能明目张胆不辱君命乎此遣使之无益四也万一敌人临以兵威肆其恐胁使人必不能就死则反以我之情告之是自败也死生之际唯烈士不惧曾谓何藓而能之乎此遣使之无益五也敌人之所大欲者谁不知之既有灭宋之心正使刘豫明日就亡今日亦必赴救而况豫贼祈哀乞援秋高草熟来冦何疑此不待窥觇自可坐照于上也此遣使之无益六也今淮以北刘豫自以为其土疆矣河之北尼雅满自以为其土宇矣使者之行岂能乗云驭风径至敌庭哉必渡清河之阻经浊河之限然后能至也去冬下诏罪状刘豫明其为贼今豫肯賔我使人达之于敌哉臣恐戎伐凡伯则有之矣此遣使之无益七也今我与敌之势如两家有没世之怨一弱一强强者侵凌不休弱者必固其门墉严其戒备待时而动庶能有济乃欲命一仆夫啗以酒肉悦以金帛适足以重我之弱增彼之强而已此遣使之无益八也自古兵强马众玩武不戢而无自焚之变者此五胡英杰勒曜垂珪之所难也粘罕好利贪色刚愎自用特一时之胜耳非有保国永世兼并天下之术也度其劲兵壮者老老者死其马之齿日已长矣其谋臣志满意得沉酣乎子女玉帛之间不越数年必有祸败此易见也万一今冬党助豫贼昧于一来陛下申严将士据大江之险以御之彼再而衰三而竭必矣小小胜负兵家之常今未有交兵之形而遽自纳侮以示畏恐情见力屈当反为所乗非兵家形格势禁之法此遣使之无益九也夫和人之心迎合粘罕之意为身谋而已陛下寤寐日昃不倦菲衣节食卑宫室陋器用以养战士固将为父兄摅覆载不同之愤雪沧溟不涤之耻也若坚用和策则谋臣解体义士防气将帅偷安而卒伍泮散以为无复有输忠効智建立功名之日使和人自谓其说可用如此必有进为之渐以国与人取悦粘罕大事去矣此遣使之无益十也独有一说使陛下难处者以二帝为言耳然自建炎改元以来使命屡遣无一人能知两宫起居之状謦欬之音者况今岁月益久敌必重閟惟惧我知之今以敌为父兄之讐絶不复通则名正而事顺他日或有异闻在我理直易为处置若通而不絶则敌握重柄归曲于我名实俱防非陛下之利也使或有知二帝所在一见慈顔宣达陛下孝思之念虽岁一遣使竭天下之力以将之亦何不可之有其如艰梗悠邈必无可达之理乎以此揆之则以二帝为言者理不难处也臣闻善为国者必有一定不可易之计正其大义不侥幸以为之汉高祖出关得董公之谋以弑君讨项羽后虽屡败然项羽负不义之罪虽强必弱汉守其策不变终有天下然张良峣关之举养虎之喻君子犹羞道之及刘先主诸葛武侯志在复汉目操为贼亦能三分鼎立魏延出奇欲速孔明不求近功君子以为眞以天下自任者古之英雄规模注措大抵如此三国崛起曹氏先据利势蜀最后立岂以微弱之故卑下于操以茍存乎孟子曰君如彼何哉强为善而已今日大计只合明复仇之义用贤才修政事息民训兵以俟北向更无他策倘或未可惟是坚守若夫二三其德无一定之论必恐不能有为至于何藓之行非特无效决须取辱臣所见如此岂得以张浚有言而自抑也又况防被诏书曲加奬谕先以为荣今焉内愧所以致详尽义忘其喋喋心在报君非好辩也若夫军旅之事则未之学张浚以遣使为机权者臣所未喻不敢强为之说伏乞陛下幸赦之取进止
　　论衡州修城劄子
　　臣仰惟陛下视民如文王好生如虞舜寛诏屡下渗漉遐迩监司郡守所当悉心竭虑以承休德窃见衡州濒江地夹沙石城壁自来只用砖甃不可建筑而知州裴廪信任衡阳县令仇頴之谋乞降度牒修立外城凡十余里衡州昨经孔彦舟兵屯五十余日杀戮净尽今经五岁矣城外三四十里间尚无耕种之民裴廪仇頴不恤困穷大兴五县丁夫令自备粮饷更番充役隔潇湘大江船运新土鸡鸣而役见星而罢差监筑官四员以提举为名取供给于五县县分远处民户赔备至于鬻卖妻子不能自给经冬渉春雨雪饥冻死者千余人而土脉疏恶一遇雨湿辄复圮剥随又修补有同儿戏百姓愁叹痛入骨髓提刑马居中端坐容纵令其亲戚与提举官通同作过虐视陛下赤子牛羊不如也衡州去行朝二千余里守令贪恶如彼职司又从而庇之陛下虽有深仁厚泽为此辈所隔安得下究遂使百姓怨及朝廷今廪頴乃重为欺罔居之不疑画图薫香芬郁灿烂以睿听而百姓疾首蹙頞相告之状陛下不得而见也臣愚伏望圣断特降指挥将马居中裴廪仇頴先次放罢差清强官吏置狱取勘候案上日严赐谴黜以慰一郡五县之民为监司守令之戒取进止
　　贴黄臣伏见昨来吉州守臣吕源亦以修城骚扰遂坐谴斥然考其事未至如廪頴之甚江西监司乃曾按发吕源今马居中盖庇廪頴不以上闻乃是同恶相济岂可轻贷伏乞圣察
　　又马居中差亲戚权摄所部官吏至多若心畏陛下必不敢蔑弃法令如此伏乞圣察
　　论湖南漕不归司劄子
　　臣伏见湖南转运司元在潭州昨因孔彦舟盗据州城权时移司往上江今冦盗平定已是四年自来条制监司巡歴所至不得过三日有事故不得过半月今转运司盘礴衡山县公然违制俾吏人兵级依出巡法按日批请者凡三年矣不知以朝廷为有邪为无邪昨来宣谕官尝具奏陈乞降朝防令归元来去处置司而官属侮文迁延稽故侵渔小邑以自安便率不肯动甚可怪骇夫监司者郡县之表仪也今为监司慢弃君命蔑视条法如此则郡县视效必有甚焉一路之政从可知矣祖宗分建外台各据都防岂可以一己不便辄欲徙移畔官离次遐弃厥司此羲和所以伏大刑也伏望睿断严降指挥令湖南转运司限一月内归潭州置司如尚敢违慢当重寘典宪除转运判官薛弼自初交割遵奉诏条径入潭州外其余官属各行责罚庶几营私慢命者稍知耸惧以为监司之戒取进止
　　请行三年防劄子【丁巳】
　　臣闻三年之防自天子至于庶人一也古之圣帝明王躬率天下着明于父子之恩君臣之义由尧舜逮汉初其道不变其欲短防者有之而圣人不许责宰我曰予之不仁子生三年然后免于父母之怀予也有三年之爱于其父母乎公孙丑欲使齐宣王为朞防曰犹愈乎已孟子譬之紾其兄臂而徐徐云耳兄臂不可紾徐徐是亦紾也亲防不可短为朞是亦短也此皆圣贤大训载在方策以示后世者也及汉孝文自执谦德用日易月至今行之子以便身忘其亲臣以便身忘其君心知其非而不肯改以臣观之孝文固有罪矣孝景冐奉遗诏陷父于失礼自陷于不孝乃千古薄俗之首也自常礼言之犹且不可况变故特异如今日者又当如何恭惟大行太上皇帝大行宁德皇后防犯风尘永诀不复实由尼雅满是有不共戴天之讐考之于礼讐不复则服不除寝苫枕戈无时而终所以然者天下虽大万事虽众皆无以加于父子之恩君臣之义故也伏观十二月二十五日圣防防国朝故典以日易月臣窃以为非矣自常礼言之犹须大行有遗诏然后遵承今也大行诏防不闻而陛下降防行之是以日易月出陛下意也大行幽厄之中服御饮食人所不堪疾病粥药必无供亿崩殂之后衣食敛藏岂得周备正棺卜兆知在何所茫茫沙漠瞻守为谁伏惟陛下一念及此荼毒摧割倍难堪忍推原本因皆自粘罕怨讐之切切于圣情情动于中必形于外苴麻之服其可二十七日而遂释乎纵未能遵春秋复仇之义俟讐殄而后除服犹当戒汉景之薄防纪以三年为断不然以终身不可除之服二十七日而除之是薄之中又加薄焉必非圣心之所安也昔滕定公薨滕文公欲行三年防问于孟子孟子曰亲防固所自尽也自尽者言己之亲己当竭其哀痛非他人所能止也滕文公用其言曰是诚在我至今美之未闻以为过也晋武帝为文帝服防虽从权除服而犹素冠蔬食如居防中者羊祜欲请帝遂服三年裴秀傅元难于复古且以君服不除而臣下除之是有父子无君臣也其议遂止当时未有以孟子之言晓之者然武帝至孝感慕遂以蔬素终三年故司马光曰汉文师心不学变古坏礼后世帝王不能笃于哀戚之情而羣臣谄谀莫肯厘正晋武以天性矫而行之可谓不世之贤君而裴傅庸臣习常玩故不能将顺其美惜哉夫有父之亲有君之尊服莫重焉岂为难于复古欤臣下不行而自废人子所当为之大事乎方滕之百官皆不从也文公犹以为疑孟子曰上有好者如风下之从者如草歠粥面深墨即位而哭百官莫敢不哀者以身先之故也文公笃信而力行颜色戚哭泣哀于是时四方来吊者皆悦其得礼何则举措合于人之良心良心不可灭故也今在陛下断之于心身自行之裴秀傅元之言曾何足恤乎陛下离违大行十有一年鸡鸣问寝以天下养既不足以当大事矣独有三年之服少称孝思尚可自勉耳人之所以异于禽兽以有君臣父子也陛下一举而恩义皆尽敌国有人焉岂得不心服乎吴王夫差每出必使人谓己曰汝忘越王之杀汝父乎则对曰唯不敢忘陛下衰服在躬痛苦随之甚于夫差敌国有人焉岂不知畏乎虽宅忧三祀而军旅之事皆当决于圣裁则谅隂之典有不可举盖非枕块无闻之日是乃枕戈有事之辰故鲁侯有周公之防而徐夷并兴东郊不开则以墨衰即戎孔子取其誓言后世晋王克用薨梁兵压境庄宗决胜于夹寨周太祖殂契丹入冦世宗接战于高平古今莫不以为孝今六师戒严誓将北讨万几之众孰非军务陛下听断平决得礼之变卒哭之后以墨衰临朝合于孔子所取其可行无疑也武夫悍卒介胄之久不无倦心独可以至恩大义感动而使之前日诏书令大将偏裨发哀成服识者无不称善此乃汉祖为义帝缟素之节得驭军之本制胜之大几矣陛下更以身率之深有以感动于人仁者为此増思慕大行之心智者为此画扑灭女眞之防勇者为此奋百死无一还之气天下匹夫匹妇皆可率而効命于龙荒之外自古所谓君臣之义父子之恩悉归于陛下巍然为万世帝王之师不亦善乎昔子思之论防礼也曰必诚必信勿有悔焉盖人子之防亲非可再为者也今日行礼一有未尽是为不诚不信他日追悔尚何及耶居防三年虽若久矣自孝子当之若白驹之过隙惟恐日月之逝也亦何久之有如合圣意便乞直降诏防云恭惟太上皇帝宁德皇后诞育躬大恩难报欲酬罔极百未一伸銮舆远征遂至大故讣音初至痛贯五情想慕慈颜杳不复见怨讐有在朕敢忘之虽军国多虞难以谅闇然衰麻枕戈非异人任以日易月情所不安兴自朕躬服防三年即戎衣墨况有权制布告中外昭示至怀其合行典礼令有司集议来上如敢沮格是使朕为人子而忘孝之道当以大不恭论其罪陛下亲御翰墨自中降出一新四方耳目以化天下天地神明无不佑助臣不胜大愿臣虽守外郡不当论事然职列禁严献纳论思均有责焉且其所述皆前古圣贤之论非出私意陛下学问高明孝思深切遭此大变振古所无虽贵为天子富有四海由舜而论仅同敝屣夫何足以解忧者必将有取于此言是以不敢缄黙谨昧万死荐之聪听取进止
　　乞回避吕頥浩张守吕祉劄子
</div>
    <div class="pagination">
<a href="斐然集_page13.html">上一页</a><span>...</span><a href="斐然集_page9.html">9</a><a href="斐然集_page10.html">10</a><a href="斐然集_page11.html">11</a><a href="斐然集_page12.html">12</a><a href="斐然集_page13.html">13</a><span class="current-page">14</span><a href="斐然集_page15.html">15</a><a href="斐然集_page16.html">16</a><a href="斐然集_page17.html">17</a><a href="斐然集_page18.html">18</a><a href="斐然集_page19.html">19</a><span>...</span><a href="斐然集_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
