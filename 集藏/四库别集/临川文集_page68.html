<!DOCTYPE html>
<html>
<head>
    <meta charset="UTF-8">
    <title>临川文集 - 第 68 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川文集 - 第 68 页/共 101 页</h1>
    <div class="content">　　勅某吾岁取吏部之选者以为宫监省寺之官常不啻乎百人论者患其多焉诗不云乎济济多士文王以宁有天下者岂以士多为患哉顾其所取何如尔汝艺文政事皆见称述往践禄次盖将有补于时使人视吾所取而不以为多在汝勉之而已可
　　高旦著作佐郎制
　　勅某唐虞以三考黜陟幽明而其所命或终身于一职然则其所谓陟者盖爵服之加而已今之増位犹古之加爵服也以尔乆于职事而功用应于有司之法故使増位以报焉虽考绩之岁月与黜陟之方古今不同而吾所以褒励庶工非与唐虞异意尔其母怠思称厥官可
　　国子监直讲孙思防著作佐郎制
　　勅某尔才能行义有超卓之誉于时故迁于众以教国子而又宠以校雠之官有司稽劳当得迁位列职东观往其懋哉可
　　奏举人前祁州深泽县令王广亷著作佐郎制
　　勅某尔用举者为县又能修其职事而举者众多升序厥官属之东观夫士之有能有为也岂必戒敕而后勉哉尔以才称其知自劝矣可
　　奏举人编校昭文馆书籍孙觉著作佐郎制
　　先帝置校雠之官所取皆天下望士尔惇行力学为时俊杰治民有纪称者众多防课进迁往共厥服可
　　奏举人姚辟著作佐郎制
　　勅某秘书省有著作之官所以待艺文之士尔赡辞博学而为吏有声甄绩序材以登兹选往共职服其亦勉哉可
　　奏举人防烈等著作佐郎制
　　勅某等皆以艺文起家而久于常选才能行义数见推称扬于朝廷各命以位往共厥服可不勉哉可
　　奏举人张公庠著作佐郎制
　　勅某尔甞为令而能以材谞为在势所称寘诸京官以懋乃绩往践禄次愈其勉哉可
　　高肤敏崇大年并著作佐郎制
　　勅某尔等皆以才能序于幕府举其职事称者众多防课超迁往其祗服可
　　潘及甫著作佐郎制
　　勅某等选于吏部久矣皆能以才自奋为在位者所称稽状有司列官省寺往须器使无替厥修可
　　奏举人阮邈著作佐郎马好贤大理寺丞制
　　勅某等省寺之有丞郎其名位高下不同而于今皆为遴选尔等从事于外以能见称有司书劳朕所亲览各践厥位往惟慎哉可
　　直讲刘仲章大理寺丞制
　　勅某尔方以经术教国子而有司防课当得进迁尔以通经发闻于世允蹈所学尚何训哉可
　　施逊大理寺丞制
　　勅某三歳一迁朝廷之法尔共其职事在法当迁往懋厥修以祗朕训可
　　奏举人周同大理寺丞制
　　勅某尔能勤厥官以有举者有司条奏在法宜迁使得传籍于审官以为大理之属当知夫名器之不可以徒得也往思懋勉以称之可
　　呉安操大理寺丞制
　　勅某尔名臣之家能自修饬考论功最当得进迁往服官成勿堕所守可
　　高定大理寺丞制
　　勅某朕布功赏之信苟有功可以中率则无择小大逺迩而加焉今有司条奏尔劳在法当赏往丞于理其懋厥官可
　　林宗言大理寺丞制
　　勅某有司言尔当迁而朕视功状如有司之言故使迁尔位一等吾甞诏有司以时视士大夫功状而叙进之毋使自言欲夫在位知有礼让而不以官为利也尔知之矣可不勉哉可
　　徐缜大理寺丞制
　　勅某尔出于世禄之家而服勤筦库之事行不愆于法才不旷其官迁以报功往其思朂可
　　李文卿大理寺丞制
　　勅某吏之近民者莫如令故位非高也禄非多也而吾不轻以与人尔得为之以有称者往施于政又以才称寘诸京官以待任使思永终誉厥惟勉哉可
　　奏举人陈仲成大理寺丞制
　　勅某歙之为州也穷于山谷之间吏常患乎州穷而刺举者有所不知尔勤其官而称者甚众可谓能矣其进以为京官往懋乃成以终有誉可
　　张諲大理寺丞制
　　勅某古之爵赏与士共之虽有众誉而功实不副焉亦不可以幸而得也此吾所以阅称举之众而又稽厯试之劳然后命尔以丞于大理也夫去吏部之选而有録于审官能祗慎不懈以免于文吏之议则虽高位尚可以循而至可不勉哉可
　　郑民表韩煜大理寺丞制
　　勅某尔服劳州县才谞见称甄序厥功使丞于理往祗休命惟既尔心可
　　呉太元大理寺丞制
　　勅某审官之法三歳一迁尔甞有罪故使序于大理四年而后迁以为丞赏诛黜陟吾无私焉皆尔自取也施于有政可不勉哉可
　　奏举人刘公臣白防并大理寺丞制
　　勅某等今吾大吏举非其人有坐斥废其于举人岂顾不慎哉然而坐斥废者时时有之此殆求举者不一其始终以负之尔今尔等皆以众举故吾命以京官勉思一其始终以无负于举者可
　　国子监直讲编校集贤院书籍钱藻大理寺丞制
　　勅某朕设科以招方正之士而尔应其求置局以储儁乂之材而尔充其选有司防课当得进官若尔之谅直多闻方且善其行以为时用往祗厥位可不勉哉可
　　段叔献大理寺丞制
　　勅某以尔典京师之狱满歳于此矣而未甞有失丞于卿位以懋尔劳维朕哀矜庶狱之有不辜尔所知也守尔常操尚无误哉可
　　奏举人于观大理寺丞制
　　勅某方今漕濒海之盐以食东南而收其息以佐有司之急仓庾之官一失职而至于耗恶则足以匮国而伤民故称举能吏而待之厚赏所以劝也尔从其事能有成劳丞于理官往践无懈可
　　冯翊辛景贤大理寺丞制
　　先帝使大吏推举常选之士以补省寺之属尔能脩其职事而举者众多率由旧章命尔以位往祗厥服以称甄升可
　　试大理司直兼监察御史朱柬之大理寺丞制
　　勅某尔以干【阙】谨洁能举其职事而屡为在位者所举歳满序功法宜有赏理官之属其往懋哉可
　　陈确大理寺检法官制
　　勅某朕制中典以刑四方非惟不失天下之奸唯以使人无犯有司而已今明试尔才之可使而后以为属于理官尔其知恤庶狱之不辜而求所以出之以称朕哀矜元元之意可
　　魏絪大理评事制
　　勅某尔备属奉常亦已久矣序进厥等以旌有劳夫三歳一迁虽厚禄可以驯而致欲为善者亦如此矣能积智累勤而不已则亦何所不至乎在尔勉之以求为可进也可
　　石祖良大理评事制
　　勅某士之有籍于审官者皆三歳而一迁今尔岁满故吾进尔位加尔禄夫禄以等功而不以志位以序徳而不以劳尔世厥家其知勉矣可
　　应才识兼茂明于体用科守河南府福昌县主簿苏轼大理评事制
　　勅某尔方尚少已能博考羣书而深言当世之务才能之异志力之强亦足以观矣其使序于大理吾将试尔从政之才夫士之强学赡辞必知要然后不违于道择尔所闻而守之以要则将无施而不称矣可不勉哉可
　　何景先何景元并大理评事制
　　勅某春秋之义以贵治贱以贤治不肖今天下人民之众贤者不为不多尔得列于京官其贤于人宜如何也今尔累日之课又当迁序其位亦云不贱矣其为贤也亦可以勉哉可
　　张璯大理评事制
　　勅某吾推恩大臣之子尔得列于祠官能任事而有劳其以备士官之属尔父起于闾巷以能大其家室者岂一日之力哉尔惟积勤累善法象而不违则岂特有庆于而宗又将有赏于而国可
　　前乡贡进士许将大理评事签书昭庆军节度判官防公事制
　　先帝亲第进士于廷而以尔为第一尔于艺文可谓能矣所以施于政者朕将有所试而观焉夫士之遇时不患无位思所以立往其励勉以副柬求可













　　临川文集巻五十一
　　钦定四库全书
　　临川文集巻五十二
　　外制
　　孙实大理评事制
　　韩铎王任徐瑗王梦易并充节推知县制四道廖君玉陈周翰并奉礼郎制二道
　　李允防可太常寺太乐署正耿允恭包文显可并太常寺太乐署副正制
　　英宗即位覃恩转官龙图阁学士至龙图阁直学士制
　　发运转运提刑判官等制
　　卿监馆职京官馆职制二道
　　分司致仕正郎以下京官等制
　　诸司使副至崇班内常侍带遥郡不带遥郡制皇兄叔弟侄大将军以下制二道
　　覃恩杜皇后贺皇后尹皇后孙侄等转官制中书提防堂后官制
　　李端卿等旧官服阕制
　　张徳温任逈宋辅国等旧官服阕制三道刘辩孙公亮王忠臣张讽旧官服阕制
　　元居中张诜张扶李安期张徳淳旧官服阕制
</div>
    <div class="pagination">
<a href="临川文集_page67.html">上一页</a><span>...</span><a href="临川文集_page63.html">63</a><a href="临川文集_page64.html">64</a><a href="临川文集_page65.html">65</a><a href="临川文集_page66.html">66</a><a href="临川文集_page67.html">67</a><span class="current-page">68</span><a href="临川文集_page69.html">69</a><a href="临川文集_page70.html">70</a><a href="临川文集_page71.html">71</a><a href="临川文集_page72.html">72</a><a href="临川文集_page73.html">73</a><span>...</span><a href="临川文集_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
