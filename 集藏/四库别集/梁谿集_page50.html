<!DOCTYPE html>
<html>
<head>
    <meta charset="UTF-8">
    <title>梁谿集 - 第 50 页/共 100 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梁谿集 - 第 50 页/共 100 页</h1>
    <div class="content">　　臣伏奉御寳批令臣差人押宗室士玑赴大宗正司庭训讫除名锁闭又令臣差统制官日下将兵于京城内巡逻弹压臣已恭依圣旨差人管押士玑赴大宗正司交割及令左右中军统制官分认地界差将佐人兵巡逻弹压去讫又奉御批今将大晟府旧行营使司置宣抚使司令种师道在彼镇服众情仍先出文牓令百姓通知惟此一事未敢施行盖行营虽罢已改作守御使司臣每遇早朝退依旧在彼治事所有本司人吏官属并在彼安泊文籍钱物银绢器甲等并在彼置库安顿若置宣抚使司则百事又皆紊乱劳扰窃虑陛下所降今来指挥未相照应谨却缴进如欲种师道在近镇压乞降指挥于殿前衙置宣抚司可也更望圣慈详酌施行谨录奏知
　　御笔
　　依所奏施行访闻百姓见今尚有杀内侍官者仰速差人禁止
　　奏知收到梁方平独脚旗劄子
　　臣今晩途中逢快行家捉到两人称传呼兵士解甲及将青黄独脚旗俵与地分寻询问两人称系北壁提举守御官李构下使臣传指挥厢军不得带甲下城如遇下城并令解甲其独脚旗不肯承认已劄问李构外已将两人解送开封府并据告事人称梁方平将皂独脚旗锹镢等分散在逐地分臣已差使臣分头根究收取未到及据闾勍来见臣称北壁传指挥收了守城人鎗刀器械见李构称是曽指挥交收了及修内司兵士称奉修内司姓吴人指挥令去壕外筑墙髙六尺如此则金人可以藏身矢石皆不可及逐项事节皆系切伏乞圣慈详酌施行谨具奏知
　　见收到独脚旗九面除两面留此照验外七面今缴进所有北壁器仗已劄下依旧俵散去讫再具奏知御笔
　　一面令改正
　　奏知募到使臣侯章去大金军中见肃王劄子
　　臣近召募到使臣侯章前去大金军中见肃王并驸马曹晟体问消息今据侯章囬来称到磁州滏阳野寨中见肃王并曹晟并各安乐未有囬期取到肃王曹晟亲书付本家文字今缴进谨具奏知
　　御笔
　　大金军马次第如何只今奏来
　　进呈抚谕河北及奨谕徐处仁诏劄子
　　臣恭禀圣训拟草定抚谕河北州郡及奬谕徐处仁诏书二道进呈如可施行乞用御寳下以慿发遣北京差来人事属切合具奏知进止
　　御笔
　　诏甚竒若人去时切防虏掠恐金人得知不便卿微疾想渐平愈更宜加慎
　　奏请画一劄子
　　臣今具合奏事件下项
　　一胜捷兵昨日得旨差孙渥张师正统领前去访问孙渥官虽髙不曽经厯行阵武略大夫王从道西人善用兵饱经战鬭欲令同张师正统领仍乞来日引对赐以器甲战袍令日下发遣
　　御笔
　　依奏
　　一陜西转运使张灏以其父孝纯令赴阙奏事已到国门乞降旨閤令不隔班先次上殿讫回任
　　御笔
　　两日前已指挥閤门讫
　　一京畿地八将已差赴种师道下使唤所有孟彦宏押到西兵保甲二千余人却拨与钱盖将带往陜西使唤
　　御笔
　　依奏
　　右谨具奏知
　　奏知种师中在太原府南石桥下寨劄子
　　臣伏奉宸翰种师中在甚处差人探问及起京西一将赴宣抚司使唤臣契勘适见刘韐奏状称据中军将赵哲申师中军马探望得在太原府南石桥下寨去太原十八里已差效用两人前去探问外所有京西将兵见契勘差拨次其刘韐奏状缴进谨具奏知
　　御笔
　　若是如此可令刘韐急发人救应并应副粮草前去不移刻行
　　奏知种师中已到真定应援太原劄子
　　臣适得刘韐谘目报种师中已于二十二日到真定由井陉路应援太原并擒到生口处审问得金人辎重十六七间已离太原粘罕二十一二间亦此去韐欲遣人前去收复忻代所有谘目同缴进谨具奏知
　　御笔
　　览来奏少解忧心皆祖宗积德所致羣公同心之力可更措置早令出界今秋甚近大要枝梧粮食人马城池塘泺一一急速施行
　　乞严止絶诸军浮言扇惑劄子
　　臣伏奉圣训诸军乱传散赏前事如何可以消弭臣契勘诸军只缘上皇扈从人兵给赏过优推恩过厚所以鼓倡浮言今将已缉捕在殿前司开封府人杖配惩戒静以镇之自须无事或出一勑榜开谕军人以上皇暴露日久扈从之人理宜优异乃以崇奉上皇之故至于在京诸军非有功者不赏事体不同今后輙敢撰造语言逓相扇惑者并从军法如此处置似为穏便更乞圣裁谨具奏知
　　御笔
　　依奏
　　乞委三衙拣禁军劄子
　　臣伏蒙圣训欲于辇官教骏清衞厢军内拣禁军臣窃思之于事甚便但专委三衙自可以办如别置拣兵所则三衙必又有语更望圣裁
　　御笔
　　依奏如已拣充禁军虑或逃避当严立法发遣快行亲从官待罪劄子
　　臣前月二十八日奉御批守御使司快行亲从官十二日发遣归本司臣即时依禀圣旨发遣归本司讫适闻前项亲从官并已得罪臣契勘累尝具奏乞罢守御使司未蒙俞允故前项人亦因循未曽发遣归司今来逐人别无罪犯若以因循有失发遣罪乃在臣伏乞圣慈特赐黜责臣无任皇惧待罪之至取进止
　　御笔
　　无得罪之理已降旨皇城司令依旧只应卿但安虑此乃皇城司官误晓今早批旨深所爱卿始终保全但审思之罢司更俟畧经思虑付出施行
　　奏知喻意吴敏劄子
　　臣伏蒙圣慈令臣喻意吴敏不得再有陈请吴敏适间宣押到都堂不曽相见已即上马作简与之亦未曽答容臣再以简具道圣意续奏闻次
　　御笔
　　如此不知卿晓其意否不知为甚图作纷纷
　　奏知发夏国诏书劄子
　　臣伏奉宸翰付到夏国诏即差使臣赍发前去合行事容臣来早同宰执面奏次谨具奏知
　　御笔
　　来早奏恐迟先具奏
　　奏知姚古节制不明乞差解潜抵替劄子
　　臣伏奉宸翰太原未解围日夕忧念寝食皆忘仰见圣慈留神边事焦劳如此臣等措置无效不胜皇惧待罪之至适得种师中奏统制诸将已至太安驿去太原府九十里节次斩获金人首级开通道路得张孝纯蜡书张师正军马已到中山行军有法决须成功欲乞先次降诏奬谕及抚问将士量加犒设其姚古节制不明致汾州统制官等军马溃散乞差解潜扺替其解潜已到长安已催令星夜发来赴阙奏事讫前去亦须多降金帛令军前激赏访闻汾州见有官绢十余万匹河东民户以金人虏掠见无衣着而有窖藏以绢易粟可以足食所有种师中等奏状三纸缴进乞赐圣裁
　　御笔
　　种师中奏昨日并皆子细看了封出除已降诏奬谕师中外并令三省宻院行下量加犒赏其余解潜等事依奏作圣旨施行
　　乞罢守御使司劄子
　　臣累具劄子乞罢守御使司未蒙俞允窃缘使司今来别无职事而有官吏食钱之费在今日财用窘乏之际诚为可惜臣愚以谓不若遂行罢去将所余银绢钱物等并归元来去处官告送纳御前如圣意未欲遂罢即乞别差官提举及将臣所辟置官属见存数员并行减罢取进止
　　第二劄子
　　臣契勘昨具劄子乞罢守御使司伏被圣旨令金人出境结局今来河北敌军已退太原解围只在朝夕所有守御使司别无职事欲乞限五日结絶所有见在钱物银绢官告等乞并送左藏库桩管听枢宻院缓急支用其簿厯等并送比部驱磨一宗公案付枢宻院收管取进止
　　第三劄子
　　臣今早尝具劄子乞罢守御使司未蒙降出施行窃縁敌人逺去京邑底宁守御之司实为虚设伏望圣慈特赐俞允臣早来所上劄子欲将本司所余钱帛官告等送左藏库寄纳准备枢宻院缓急使用今来相度亦不须如此乞尽拨归元来去处官告送纳御前或行毁抹见今库官攒造供具已支见在数目续具进呈取进止御笔
　　可倂归枢宻院其钱帛官告等本处收听缓急取旨支用
　　乞赐武汉英等器甲袍带劄子
　　臣伏奉圣训令武汉英张思正来日日下出门已劄付逐人知委欲乞早赐器甲袍带以激劝之谨具奏御笔
　　已差陈顾言赐讫
　　乞催教车战使臣教头劄子
　　臣伏奉宸翰李石处战车数等可取索定验堪使者令造臣近已曽取索到数等内姚古者似可用昨已造五百两近再指挥凑造一千两已于姚古处勾能阵战使臣教头十人前来教习尚未到谨具奏知
　　御笔
　　可催督施行
　　奏知种师中见在榆次县下寨劄子
　　臣伏奉圣训速要见种师中见在甚处臣适见河北运使张益谦奏体探得师中见在榆次县下寨臣已召募效用与借进义校尉前去榆次县师中处投下文字取得囬文日取旨推防补正所有张益谦奏状缴进谨具奏知











　　梁谿集巻五十一
　　钦定四库全书
　　梁谿集巻五十二　　　　　宋　李纲　撰表劄奏议十四【河北河东路宣抚使司劄子一御笔批答附】
　　乞使副差武臣一员劄子
　　论兵食等事劄子
　　乞免签书密院常程文字劄子
　　乞括马劄子
　　乞差曲竒充统制官劄子
　　再乞曲竒劄子　　　乞置承受官劄子乞令承受官王褒随军劄子
　　乞辟刘竧充统制官劄子
　　乞令李邈权帅真定劄子
　　再乞免签书密院常程文字劄子
　　缴进秦元图册及奏知解濳议事劄子
　　奏知看详秦元图册并乞差察视亲事官劄子乞支降见钱劄子　　乞治逃避士卒劄子奏知应副解濳等银劄子
　　奏知赏罚董有林冀景等劄子
</div>
    <div class="pagination">
<a href="梁谿集_page49.html">上一页</a><span>...</span><a href="梁谿集_page45.html">45</a><a href="梁谿集_page46.html">46</a><a href="梁谿集_page47.html">47</a><a href="梁谿集_page48.html">48</a><a href="梁谿集_page49.html">49</a><span class="current-page">50</span><a href="梁谿集_page51.html">51</a><a href="梁谿集_page52.html">52</a><a href="梁谿集_page53.html">53</a><a href="梁谿集_page54.html">54</a><a href="梁谿集_page55.html">55</a><span>...</span><a href="梁谿集_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
