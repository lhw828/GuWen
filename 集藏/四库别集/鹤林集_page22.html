<!DOCTYPE html>
<html>
 <head>
  <meta charset="utf-8"/>
  <title>
   鹤林集 - 第 22 页/共 25 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   鹤林集 - 第 22 页/共 25 页
  </h1>
  <div class="content">
   鹤林集巻三十二　　　　　宋　吴泳　撰书
　　答罗嗣贤书
　　某去秋八月访寻碧梧翠竹之游文闱已鎻醉翁矣霜月之夜细敲棋子空落灯花懐我良朋莫适其愿迨理行舻东去又弗克干一语为标月指怅然而已府教学宏而诣文丽以则毎见之词翰间清腴竒峭殆欲谢朝华之已披啓夕秀之未振眎某辈学植之槁笔路之荒大有迳庭然探黄离畜牝之防味中庸尚防之训昔之圣贤所以修身立命体受归全自有可尊可贵者任而直不以文字语言为事业就文字中言之则又当如清水出芙蓉天然去雕饰而后为至也向来兄弟亦好为文词粗识减字换字法今年渐长防来都靠不得日夕戒谨恐惧实惧为宵人之归故每读一书必择要用功处潜玩体索令帖着身上来盖以我观书则随悟而有益以书博我则释巻而茫然此理甚昭昭灼灼修之家庭用之天子之廷不过将此体段充广去嗣贤所谓防学壮行之诲大约其谓此耶浙西春水浙东夏旱梓遂与西州山鄕一带多有流民淮风益肆横天时人事如此忧端无穷大游与五福太乙之説更须详推测下成都教授元有一任回除学官指挥试检寻见示恐或可饶舌也自它更冀为天下之寳珍毖为请
　　答文子舟书
　　某夏中伏拜手帖方谋奉报而剽闻敌骑已犯武休矣冦之始至也宾师有去之道自与他人不同独是音响昧昧畧不闻撰屦消息心窃忧焉后来得兄弟朋友书则知还定后已即回汉中但不审学舍亦遭焚燬否耶﨑岖戎马之间讲明爼豆之事此一难也当世所急者长鎗大劒所问者刍藁糗粮而子舟衣缝掖之衣领青衿之士弦歌是间此二难也诸道惟东军易溃溃则叛叛则招招则骄利为冦而不利御冦子舟虽欲受出征之谋歌献馘之颂书破贼之露布何可得耶此又三难也积是三难都无一可谁不谓子为迂然尚有説副使举动磊落杰特子舟倘抱经济之胷直扣军门以半策干之度必引为上客此则鄕人所属望也朝家每忧西头事重旦晩必迁动一畨却当延誉陆续禀闻尔某仕材答飒秋初忽叨秘馆之命后两月都城火应诏上封事未免又贡愚言较之轮对觉得更踈直也世间事不言则已言则升湛进退直飏下一边安能如騃人痴子不明不了长居户限上耶良晤尚賖愿言寳此令名以时自力
　　答程叔运书
　　前年敌骑入洋川曽草草一笺访问生死道塞地梗浮沈不能悬断去春有贾人擕钜缄而来已惊喜过望今歳又拜珤墨廼知自洋而汉自汉而复之巴山其为兵间困苦之状盖有史册中之所无者疾疢所以生慧忧戚所以玊汝安知患难流落不以老吾叔运之气耶叔运嶷姿山立论事泉涌运笔飒飒动书数千言亦自竒峭博丽使当汉之初兴必不曰安得猛士生唐之中世必不曰安得好汉麄细并入皇王帝伯错出岂不为经世之才但韬晦善藏或者犹有余望来书又欲驱驾笔墨檄召风霆拈弄刀尺剪裁宇宙此固书生活计但恐风霆髙逺宇宙宏阔君未必有常山寳藏符并州快剪刀耳一笑所需宪漕书定甫旧朋友景南亦常同官不敢不如戒作去然声名气熖如此恐未足为轻重也某登朝六年分毫无补八月更得一对则便可归扫松菊矣郡兵鹄立索字草草占答自今应有遽报宻闻却望时因北风我好音
　　答黄子实书
　　某去歳得舍侄江陵书颇详入峡之耗猿啼瘴云鴈落别浦竟不能驰寄一字然毎与兵侍邮筒往来则未尝不闻知也制侍以真法从开大行台幙中雄辩呵斥星辰马上檄书鞭走雷雨此内机之任而以诗从军又其次也今读壬辰已后诗藁氷悬雪跨混之唐人集中固无能辨然欧公毎谓圣俞之诗气完力浑辞非一体至于它文章皆可喜非如唐诸子专号诗人者此则某犹有望于子实也某三年秘府仅能收拾放心留意简册其间良朋益友相规警多不喜拈弄笔墨以故诗人之类絶少今得君书来譬如早年好猎自后戒之甚严及至中年忽见人飞鹰走狗犹有喜跃惜乎未有见成之诗以答来教耳
　　答胡叔献书
　　某顷被火之后复遭台评灾患邅连居无宁止闻命之夕即襆被守闗而出更不星牢落鸡喔咿矣今暂憩翔鳯山下不谓故旧时相劳存独惟太社定交不为不深畧无一语之赠方此惊怪而苍头已踵门矣来书以道之兴废归之命身之遇否归之天陈义甚髙晩学何敢当此但山间林深树宻花落鸟啼溪洞流泉飞绕屋下三竺灵鹫山风斯在下又有一二道士能鼔虞舜南风之琴歌伯牙流水髙山之操其幽幽可以处体其窅窅可以观妙荒志滞虑为之顿释若有买山筑屋之资则便可于此种田艺为终焉之计而兹事卒未定也记得邵尧夫在闲司马君实富彦国诸人皆与之区置家事如宅契园契户庄契悉捐而与之今人与居而古人与稽安得有若人哉予郡指挥虽防札下罪戾之余安保其往比得小侄讯舍弟又病于金陵甚重风雨之思南仲子华襟谊髙大抚问备至令人不可忘因书到维扬为某拜意令舅盖自入山之后更不欲作厚禄故人书也自此逺矣草草占答余惟以天下之寳为天下珍毖
　　答张平父书
　　某去秋理行舻东去曽于蓬窻傲兀间草草书数行以酬赠言才出涪江望西山紫翠便觉日逺虽欲采杜若摘兰苕以遗所思亦无从也平父志强而文赡才老而意新靴笏之林才试初武径登上幙连取荐书如斧破竹如丸投区青云可立致矣然朋友之望于平父者则更冝味含章之防守居易之训缓辔长涂毋堕蹶趍之讥则心和气舒而禄亦在其中矣某自二月入脩门本无防中之望延审政堂躐丞外府较之前此之珍则叨觎过望也立朝最难侃然正色者动为时所忌而平平无甚髙论者人却以不物待之如某辈山野之人安能改化为此市朝之様明春才得一对则便乞一障以还素心所期只是如此平父袖手观棋枰岂无一着可以下教耶天下之寳当为天下惜之更冀讲学珍重
　　答徐公发书
　　某六十三翁矣毎诵邵子六十三吟有云耻把精神虚作弄肯将才力妄施为此其时也岂其崇情笃雅访劳始生贲之锦字之书投以阳春之曲褒拂过甚末章所谓雷声半夜起洛波龙则不复有此梦矣嘉定海邦得贤令尹慈以恺悌镇以静谧度其必晏然无事毎笑南冠谓西州人士不谙晓东南狱讼财赋不知孔门称言游季路宓子贱之贤汉循吏传述鲁恭卓茂虞诩之治亦以才论耶尚勉之哉以张吾军幸甚偶山行方归占答草率余冀以天下之寳为天下珍毖
　　答郑子辩书
　　某厌伏大名于缙绅之林旧矣登朝十年半交天下士独一面未识荆州华缄赐如垂露在手春风拍懐其有德之言形于笔墨遥望之可知也袖云锦机制花锦地诗书中流出惠政不缓不迫源流自大小郑公来者固自与流俗不同也要畧宠贶博学甚多风檐披读帙简而纲宏词约而事尽用功深者其传必逺当于此书见之间者鄕里范洁斋作长编举要李悦斋作十朝纲要又有眉山杨明叔者纂成长编纪事流传世间本末粗为详备同先世一书参错互见后学者何其为幸耶某旧学荒落新知又不长进今此冐为东嘉之行凛然未知攸济蒙赐惠问感荷髙情经行使邑自得捧刺以抒愿见之懐歳序匆匆作此不谨愿言防芰制精琼糜径归含香握兰之选
　　答涂安礼书
　　某一自防落浙江之南望西方美人却如在天上毎得朋友书乃以天上人相目何取义之不相侔也向蒙惠教蜀砭三十篇莫非切时之论两序亦平正无毛病但细观古人论序所以名世而可传者不用如此之繁贾谊只是政事一防诸葛亮只是出师一表王朴只是安邉一策陆宣公已自多了然所言致八利除六失又只是縁邉事宜一书结到得国朝范仲淹论时务十一事蔡防言国论十二事渡江诸贤或七或八或九或十大抵皆体宣公规模独林珦者条四十七事各为之目一术纪二师心直至四十六利器四十七明决而后已使其果有切于利害则条分类析不以为凟如其不然但恐浮文妨要尔不审髙明以为何如某常爱文公先生语一学者云公议论中譬如常有一条线子纒缚所以无那精宻洁白底意思至哉斯言安礼若有志共学则常讽诵而深玩味之可也某登朝六载轮对者三上封事者三毎録副本寄归常语岳甥转呈度必澄澈书月然无一番不与文公门人商量盖文字毛病如春草渐生旋刬旋有不厌朋友切磋也欲言不尽意切乞讲学珍重
　　答胡彦肯书
　　歳序匆匆又熟羊胛矣不审风雨对床近履何似比舍侄来奉防璧帖辞丰谊渥仰见耐久之情所谕书传考订六年未脱藁盖前乎望刋定之圣人而不可见后乎顾习传之学者而未有得兀兀于残蒲朽竹间而欲上窥姚姒殷周周公仲尼之蕴亦已难矣且以其大者言之言天文者莫精于尧典言地理者莫详于禹贡言五行者莫邃于洪范士戴天履地抱负阴阳而上不知经星常宿之度下不察九州山川之理中不究名位体性气味之别则何贵乎为人哉如司马子长纪班孟坚志则载书之本文而不释其义刘更生传则析洪范之大法而傅防其义所以义理防而窥测难规模宏阔而订难众説淆乱而折难负此三难终未有春融氷释处安得有温柔笃厚之士而与之商畧其蕴哉草草复来教不宣
　　答王次防书
　　某浩别丰神今跨二除矣毎懐中川旧游朋友衔杯酒叙平生谈今説古未有如髯翁之豪岸絶羣也舍侄来防缄示周礼订义四十巻遂足前日春官以下之书昼窻繙读手之不置因以是窥见次防真好个右里经塾之师盖自成周教法隳壊田不井授士不自食其食贫无常产因无常心故秦以客汉以侠晋以清谈唐以华竞循至于今驰名骛利者周游四出更无安土践修之实遂使三物八刑五礼六乐十二教不复兴行于世是可惧也六官皆经世之典而地官之职尤为该备诸儒释之详矣然意翻空而易竒事证实而难巧秖如司徒掌教而多载山林陵麓之事掌教象之法何其多目也属民读法读邦法散见族党州闾之官不知读者又何法也其目可得而闻欤孟子于爵禄之制仅言尝闻其畧则想籍去而法亡者不但此一事也次防更为钩深纂要以莹所疑不胜至幸
　　答潘周卿书
　　某江心执袪掺别三见薫风矣毎懐良友无日不起参月在门之想便中忽奉瑶帖辞谊亹亹绎绎度越笔墨畦畛之外手之不置所教书传大节目工夫浩浩顾何以窥圣经之藩但此书极难防又难全解缺文当考疑义当考分章断句当考今文与古文当考小序与大序当考帝王之辞与史氏之辞当考注疏有直见理者有极害义者诸家解有造平易者有伤太巧者当考其如天文地理歳月日时又不可不细考也林少頴解只到洛诰而终吕伯恭解只自洛诰而始朱文公解只有虞书三篇周书三篇今人解书盈箱满笥此某之所深惧也所以歴年滋久而藁未脱用心益劳而功弗就安得与诸兄共订此千古之疑哉某万里流落居无子云一区之宅耕无蘓子二顷之田每爱中州佳山水郡乃多士渊薮亦岂不欲希膏溉润必图一枝之安比西水逹夫叔方及彦隆兄弟各相遗书亦勉其于焉定居今契兄又谆谆及此殆有洛中诸贤延防康节之意感蔵亡已秋凉游鴈荡诸山就为侄辈了婚聘事或有防晤之期更防为门人自厚
　　答刘成道书
　　某逖违诲色三见荻花秋矣每诵月落参横之句尝懐賔友在门之思值便中寄瑶帖四诗宠教絶不道烟火语想游思翰墨圃所造益平澹矣某近来防诗觉得须是以三百五篇为标本以汉蘓李枚生建安诸子晋宋陶谢等诗为风骨然后能长一格盖词之华者易工趣之澹者难诣故退之毎爱张文昌只称其学古澹毎喜僧无本但谓其往往造平澹则词语抑扬之间是犹未纯乎澹也成道若用心科举外当直以古人自期更勿从晩唐诸人脚下做起生活此则朋友之望也近作三篇姑録请教幸赐标月之指防旧游诸丈一转似之无妨也余祈以天下之寳自爱
　　答唐生书
　　吾行天下半矣独未能如太史公上防稽登龙门探禹穴虽徧交南州之士独未识足下比防垂访抵掌谈时事动以坡公相期且辱垂示所着史论五首网罗旧闻笔力亹亹不倦未易得也但首篇谓蜀汉之不能成功者三似若以成败利钝言孔明者孔明以区区三分天下之一而经纬十分之九使其不死擒操馘懿必矣防孔明须是防他与昭烈朝夕以兴复汉室为己任一片忠诚对越天地即是夏少康以一旅祀夏配天之本心魏人尝谓其主将畏蜀如虎敌岂可谓无隙之可窥耶向来鄕里南轩先生专为武侯作一传已发先贤未发之秘想足下未见本否姑答来教余容面见倾倒
　　答唐广夫书
　　某旧游鹤山知其门有明春秋者于大义数十悉能通之问焉乃鄕人也岂期道合志同获联姻好目其书耳其论论虽莫得展奉从容大畧过所闻矣圣学失传道术分裂一人挽之不若众人挽之之为易但醇慤者拘于记诵敏秀者又衒于辞章间有自防于流俗则遂以学问骄人外粗慥而不宻内颠实而不虚此吾道之所以孤行而有志于斯者所贵乎求助也姻兄资禀浚明自处冲退受道之地已寛进进不已实心靠将去何忧不溃于成若某辈则伥伥如游骑出愈逺而亡所归是则可怜也傥有疑义不妨互相启发其如世俗之书阳浮相尊非所望耳叔兴弟孝友而廉谨器质自良更时与商论大令加切磨玉汝之道亦不能无待亲友也
　　聘饶伯与书
　　某西州晩学防读洙泗圣贤诸书毎闻沈潜理学用心科举外之士未尝不耸慕倾敬兄弟南来徧求文公之书之徒如叶知道张德元钱子山陈器之皆得与往来质问而五峯先生则亡弟于汉阳又尝师之靖惟堂长征君讲学有本末制行有榘度内明外齐静专动直于先老凋落之后惟若原隠君子一人而已某被命出守于此亦欲以平日所得于圣贤者施之教化而求所以友事师事者颇难其人俗敝教衰殊未易振起輙欲延屈长者一临敝州讲论经理不独使国人有所矜式而某朝夕得以问政问学亦不至防行为俗吏之归也恭敬之实不可虚拘輙遣车币薄礼惠肯命驾不胜幸愿春寒尚峭中涂更为吾道自爱
　　上曹太傅书
　　窃尝谓学问之源流未尝不相接也虽托之于人者或絶或续见之于斯世者有明有晦而义理之在人心防言之诏来世炳炳若揭必将有神防而心得之者曽不以人之存亡世之治乱风俗之升降而为之间断也春秋之季诸大人不説学夫必多有是説也而后及其大人也则学将落矣然以其时攷之鲁之闵子骞则知道齐之晏子婴则知礼冀之郤缺则知敬晋之胥臣臼季则知仁之则周之刘康公则知天地之中穆姜一妇人耳筮易而知四徳曰元善之长也亨嘉之会也利义之和也贞事之干也曽不待夫孔子之文言也穆叔一使人耳诵诗而知五善曰访问于善为谘咨亲为询咨礼为度咨事为诹咨难为谋也初不用夫毛郑之训诂也意者当时去圣未逺风气濡染而闻见正义理浃洽而源流长其间岂无秀民茂士相与防持苗脉扶尧舜禹汤文武周公之泽于未坠者哉呜呼贞元不常防大贤不世出后之学者受胎不正则血气偏枯而脉理不相属矣下种不实则根苖粃稗而生理不腴畅矣愤悱启发之功少则所见皆躯殻之私潜体宻察之味不深则所得不免囿于简册之内盍亦泝源寻流求尧舜禹汤文武周公所传者何学孔子子思孟子所学者何事玩辞而知味因事而推理则盖有黙防于心者矣洙泗之学非洙泗之学尧舜三代之学也河洛之学非河洛之学孔子子思孟子之学也盖自濓溪周氏伊川二程氏上接洙泗之传下演河洛之学繇北方而盛行于南国者盖亦有自来矣南轩受道于五峯于是乎有湖南之学吕公受经于三山于是乎有东莱之学象山兄弟自立于家塾又于是乎有江西之学惟永嘉陈氏之学则得于薛公持正建安朱氏之学接于周公行已许公景衡而实本伊川者也太傅崛起南方学问有源委行已有榘度甫年二十从止斋游则读书讲学已就事上穷究实体其后与晦翁往复问答剖析疑义则又欲从理上推致于事事物物之间其实元一法也惟其源委之正也故其为文也如水行地能普万物之泽为道也如星丽天能回万古之光蜀中何幸而乃得执事昌明正学以为斯文宗主哉占毕小儒滥叨蜀学平时非不知诵其书服其言有志于古儒先之学然粗得一知而不繇其统仅沾一漑而不穷其源燥干枯涸之病多润泽孚尹之功少有如太傅者则某所愿见而欲观其的传者也昔侯氏师圣初从伊川未悟后访濓溪越三日而有得如见天之广大世盖有终年不能究其学而一夕之间氷释理悟者执事幸教焉不宣













　　钦定四库全书
　　鹤林集巻三十三　　　　　宋　呉泳　撰防问
　　召试馆职防问
　　洪惟国朝以武戡乱以文致平以王道御军以儒术理国士马不如汉之强盐铁不如唐之富勲臣贵将不如云台凌烟九侯八叶之盛而国势隠然如泰山磐石之固者要必有道也论相人主之职我祖宗时斋居正虑先志后占或以徳选或以才用或以器量学术取或从防邉帅臣及曾歴三司诸路转运使而择故命下之日士庆于朝农歌于野夷人相戒不敢生事于邉其勲业光明磊落如此近世以来何相才之难得也若以资论则筑岩钓渭之叟径登上相何必有扬歴耶若以望言则削书操笔之吏遂冠列侯又岂必皆徳望耶诿曰黜陟拜罢由于独断则罢者既免召者未至揆席其可乆虚耶命将帅天子之事干淳盛时或召对玉陛临遣或亲酌巵酒宠行毎边帅缺则于近地监司郡守选差制置使阙则于诸路安抚使内推择故有自姑孰而镇金陵者有自静江而开襄阃者有自长沙而移荆州者有自山阳而留帅维扬者有自兴沔梓遂而备除益帅者将帅之才随取随足如此比日以来何临事而乏使也若取之出入邉关经歴事任则舍耒投笔之夫岂不能将上军防絶塞耶若选之亲履行阵躬冐矢石则雅歌缓带之士岂不能征强兵挫坚敌耶若谓荐举选用必湏实才则夸者似勇诞者似忠帅才又何能得实耶国初飬兵仅有十二万太祖南征北伐乃有百万之用孝宗中兴虽曾至四十余万然一年拣军兵二年拣效用三年拣使臣甚至欲省江池一军以寛民力初不患兵少也今内而三衙外而江上逺而蜀口连营列灶数伙于昔而又创逰击增忠义招刺北人请益兵不已曾未闻俘一级斩一馘以献其病安在国初赋入仅一千六百余万而征行调度未尝有乏兴之忧淳熈歳计较之先朝虽多然罢献羡却寛剩不科降度牒而封桩之积至于贯朽建康京口江上诸处寄桩率数百万未闻其财乏也今版曹所入朝廷所储四緫领所分拨窠名色额不减于旧而增印诸料更易钞法科敷仕牒僧符议生财不己曾未见上用足而下不匮厥敝何繇夫相国之良医也帅民之司命也兵社稷之卫而财人之心也必欲开诚布公经事综物镇拊夷夏统一宫府则任相之道何以集思广益绥逺折冲保安三边调御诸将则储帅之方何先淮之兵分而趱戌新边蜀之兵敛而退屯内郡或分或合欲使部分归一攘却劲敌则理兵之务何急甲言战则弃资粮如丘山乙言和则捐金帛如粪土或敛或散欲使用度均节实利国家则裕财之防何上昔人有言欲济世务譬犹同舟渉海一事不牢俱受其败今天下所同忧者非但一事而己而四事为尤大子大夫以俊杰自命岂无髙识宏论禆补于时况给劄玉堂非弄翰科塲比也其悉陈之以备上采择
　　经筵翰苑防问
　　问经学帝王之轨范文章政化之黼黻有天下以来扶持三纲缉熈五纪与天地相为经纬而不容一日阙者其所关系者大也我宋受命五星聚奎首开人文尊尚儒学故横经列侍与天子朝夕讲论则有经筵分院更直代王言以敷告四方则有翰苑选任亦不轻矣其班秩则侍读次学士下其禄赐则经筵与翰林等其进见则数对便殿为天子亲宻之人其勅设燕防则尽出特恩虽执政大臣有所不与故先儒毎以陪侍经幄得近天威为荣而顾瞻玉堂如在天上为叹者厥有由也汉唐不足进矣独考国史与诸君评之旧典侍从以上则为讲读秩卑资浅则为説书然祖宗时葢有以着郎为侍读侍御为説书者岂官秩之崇卑有时而不问耶故事宰相拜罢则翰林院降制余官迁谪则舍人院草词然祖宗时葢有罢一枢宻而不宣制麻出一副使而特降手诏岂恩数轻重有时而不同耶谓劝讲多领别官则免修国子监条制何谓恳辞之严谓诏书当不出位则访以时政得失何谓召见之数呜呼是犹以职事言也天下治乱在宰相君徳成就责经筵则所以涵飬气质薰陶徳性宁非讲官责耶讲治不讲乱读存不读亡恐非劝戒之义知言治而不知正君知正过而不知飬徳恐非辅道之实伊川醇儒也而自度乏温润之气温公洽闻也而犹恐失记忆之详吕正献公语约而义明可以为当世之冠而讲及论语乱臣十人同职者犹有子无臣母之义岂讲官果难其人耶抑进止宻勿之间有不容以疾辞遽色感动之耶宰相之重容可杂以他官处之惟翰林学士非文章不可然则宣示上意感发人心非文字之职耶草除宰相麻而事或废亡草答髙丽诏而语多不工杨公亿淹博如此而邻壤交懽之书不免以字嫌陈公襄直谅如此而水不润下之诏不免于理误范蜀公镇世掌丝纶者也宜其所长在文字之间而批答不称防至欲谕之使去岂文字果难其职耶抑诏书旁午之际有不经思虑者耶或曰讲觧未尽许令退归讨论命词舛误亦容论奏贴正可乎不可也或又以为渉猎书史不可该以学问骈四俪六不可谓之文章当乎不当也隠逸而起为説书者凡防人不试而命知制诰者凡防士讲读之所有迩英有延和有崇政殿在古为何如词翰之官有阁老有翰长又有员外学士在今为何官坐讲立讲之制何以分召对奏对之名何以异要必有成説订正于此方今经筵劝讲既不専官学士草制率多寓直意者为官捜择以天下真儒硕才之选岂无能以道学辅人主文章施朝廷毕书生之志愿者乎其茂明之毋忽
　　圣学时政防问【乙酉成都漕试】
　　问道不本诸三王则无善治学不根诸六艺则无成法自昔人主出而为亿兆之君师岂其无英明才智可以度越于人然而功利之説常胜道徳之意常薄昏闇之日常多清明之时常少何也古治寖逺而风气浇圣文芜灭而师承异上莫得明大道之指要下莫得遵至治之成法汉唐之治所以不能尧舜三代是则有繇矣抑不知未有六经以前尧舜禹汤文武汲汲其所学者何事耶圣宋受命五星聚奎文明之化焜燿史册方皇业初基日不暇给而我艺祖皇帝于即位之月首以幸学为事其造端立本之地葢已异于前代矣歴圣相承嗣守家法羣儒环列宏阐大猷于改元之初而命臣頥正讲书内苑此咸平之制也于禫祭之后而命臣奭等讲经便殿此干兴之典也于袝庙甫毕之日而亲御迩英召侍臣讲读此又嘉祐治平故事也祖宗盛际无一时非典学之时无一日非亲儒之日深宫燕处不废观书隆暑祈寒未尝辍讲向使亲儒务学之意不为崇观羣邪所挠乱则可以回崇观为元祐居防罢讲之议非绍兴诸君子抗疏争之则何得有南渡中兴之功学之有益乎天下国家葢如此其懿也皇上嗣服龙徳进升储神古训既楙缉熈之功增置説书又多聚辩之益翕受以蓄其徳敷施以逹于事举而措之天下岂不光眀盛大矣哉然犹有可言者皇极之建所以消朋比也职守求以相凌议论求以相胜则安得有同寅协恭之风学校之设所以防化原也侮慢以为常佻逹以为俗则安得有亲师视学之意生财以大道而州里凋敝廪司单乏旋以为计财亦未易生也立武以常徳而田不营屯士不素练茍日无事武亦未易立也况世雠之敌新兴之元常伺隙于其外而吾三边将吏被介胄不得卧塞上居民闻角弓之声则拊心而惊问学之强如此治效之迟乃如彼岂先致其知而未见于行欤抑作新于上者已至而四方犹未丕应欤修齐治平之道固有逺模辟阖转移之机端在初服今欲以学问销朋党以儒术羙教化修餙孝弟以强军旅兴行礼义以足财用武臣使之知书弓冶之子使之为士以凝庶绩以恢中兴将何道而济登于兹也书曰王人求多闻时惟建事诸君毋谓皇帝之学与经生学士不同其悉言之无隠
　　江淮兵防问
　　问天地温厚之气始于东北而盛于东南天地严凝之气始于西南而盛于西北一气周流于天地间固未尝界南北而限之也而钟温厚之多者则为阳为文明为寛柔以教不报无道而得严凝之多者则为隂为肃杀为衽金革死而不厌自昔论衣冠礼乐必归之东南而选将募兵必取之西北者葢以是也然考之三代则有所不然且以兵言之兵乗之制无一国而非兵牙璋所起无一方而不调汉晋以来犹兼四方之兵不偏废也髙祖尝用闽粤兵矣孝景尝用东瓯兵矣武帝尝用防稽兵矣光武尝用江夏兵矣昭武尝用武陵兵矣刘表尝用荆州兵矣诸葛恪尝用丹阳兵矣而未闻取之西北也周瑜以江上之师破老瞒于赤壁谢以淮壖之众荡狂士于淝水虞潭以东方兵共平僣叛刘牢之以北府兵屡挫强敌其如临防上入长安又皆吾水军歩骑也则亦未尝募之西北也惟我国朝南渡之初扈从六飞者率多元帅府之兵而屯于江上者又皆夙将麾下带行之士如王彦一军则河北土人也如呉玠一军则关西部曲也韩曰背嵬军张曰铁山军刘曰赤心骑兵二军皆山东陜西河北诸处精鋭其军中所谓克敌弓所谓驻队矢所谓鋭首小枪则又萃集四方良工而制焉者也而独不用东南之一旅何也夫都于江南而用江南之人可也汉都关中洛阳而下取呉粤之士本朝驻跸呉防而用关西河北山东之人此又何耶或曰北人之长技以鞍马素闲而便于驰突吾之马弗如也风俗劲悍而勇于格鬬吾之卒弗及也果如是説则饮江之骑掠塞之兵可以驱驾全呉矣髙宗皇帝慨然发愤毎谓取胜不必北方士马而它日顺昌之战敌之诸酋乃谓南朝之兵非昔之比则彼自畏吾南兵也而昔所谓自陕西山东河北来者反不足畏欤今天下非少兵也上而巴蜀中而荆襄下而淮甸连营相属也而使敌窥淮甸则将上流之众便可防荆鄂而东敌犯蜀关则率中权之师便可依均房而北此首尾俱至之势而今一方有变自应不给所恃以称雄于天下者独江东淮西两军尔苐一二年来闽中盗起则调某军江西防作则调某军逆全称叛则调某军三衢窃发则又调某军近者襄阳告急则亦欲调某军岂天下劲兵处更无可调而仅有防奕武定宁淮强勇雄关飞虎数州之人耶幸而蜀道渐夷襄州奏功不烦援师之行若其未也提军逺征脱有缺折则又将从何所调遣耶昔人谓毎一发兵髪为之白言其不可不谨重也诸君俱自学古试为我溯源寻流穷天运之始观风气之冝览汉晋三国之地势稽国朝诸大将之战功究今日襄蜀江淮之兵力叅之于古而可信用之于今而可行详着于篇毋谓经生学士不知兵畧
　　四京守御防问【甲午太学解试】
　　问光武披舆地图以示邓禹而禹以为其兴在徳艺祖皇帝出幽燕图以示赵普而普以为其难在守葢规模宏远者帝王髙世之畧而议论深宻者英雄超物之见二者可以相成而不可以偏废也且以图籍所识与诸君商之南曰应天凡陈颍诸郡皆应天控驭之也东曰开封凡曹滑等州皆开封临制之也西曰河南北曰大名凡自洛以西河以北皆洛阳大名襟带聨络之也国朝建都于汴维以三京实辅车相依之势不幸而数逢阳九王室不竞遂以四京形胜落于穹庐者百有余年皇上出圣入神中原在梦越我友邦冡君暨于防虎熊罴之士亦莫不欲殄殱乃雠以光复境土乃六月丙子复宋城丙申收汴都又一月甲子径取洛阳天威所临如疾风扫残叶虽汉澄三河唐复两京殆不过此则是京邑之四今已有其三矣然而陈防当天下冲四通五逹无山溪之险无藩篱之限所恃者特以兵为守太祖时已虑兵冗至谓不出百年民力殚矣则今得东京将以何道理之耶睢阳城不髙池不深封域不广且无山川之饶以实守偹当中兴时廷臣建议毎虑金人或以数千骑猖獗而南其于国家不能无警则今有南京将以何防御之耶或曰西洛帝王之宅里山表河左伊右瀍大谷通其前盟津逹其后上可以联属关陜下可以援接东京形制之势强于开封应天矣然晋尝表镇西将军镇洛留河南太守戌洛又尝诏遣散骑长侍修复五陵而终不能长有中原之土何也或曰河北天下根本定为右臂沧为左臂瀛为腹心京为头角得魏则河南山东重失魏则河南山东轻是东西京非得河北又不能以自固也然裕尝命冠军将军渡河遣北直队主上北岸以左将军为北青州刺史而终不能争守河北之地又何也岂兼并易能而坚凝之道为难欤岂冦难既平而时防之来不接与今露布星驰我疆日辟揆之理势似难中止若进而逺攻耶则资用单敝恐鞭长有不及马腹之忧若退而敛戌耶则豪杰生心恐渔者因以得蚌鹬之利若画河而自守耶则天寒地净安能保敌骑之不来若争关以据要害耶则塞险断路彼岂能无谋臣之深计若分为三大屯使之与民杂耕则敌兵践蹂终无可耕之丁若析为三大镇使之有兵自调有财自足耶则江上风寒宁无他盗之虑新复州军华戎杂处或未能扰习于教条麾下将士参以南北或未能洞照于肝胆守孰重孰轻攻孰缓孰急经理处置之宜孰得孰失四京之名起于何代四钜镇之防建于何人此皆所当讲明者若魏元忠以御吐蕃之防献于唐曰今言文者以辞华为首而不及经纶言武者以骑射为先而不知方畧防哉言乎其有益于人之国也如此元忠自太学出也诸生幅巾奋袖谈词如雪岂欠一元忠哉愿书其对有司将以复于上
　　蜀师与夏人夹攻金人防问
　　问自昔中兴创业之君其所以图维天下非有素飬之兵夙任之将旧抚之民而为之用也裒荆之旅髙宗所以兴有商微卢彭濮之人武王所以抚中夏虽以成周太平之盛兵满天下而卫九畿者乃取于蕃夷之籍搏羣盗守内列者乃进于蛮貊之何昔之圣人虚懐大受直不以异域之人而疑之可诿曰我有以制之而不専倚之共功也汉氏之兴则援四夷之兵为中国之用矣籍之未平则用闽粤兵濞之未戮则用东瓯兵或许致貉北枭骑以汉或请将湟中义从以讨羗或假胡兵数千分道以击先零或率南单于之众并力以破鲜卑黄支之南大夏之西控之骑四方之人率为汉用而期门羽林材官骑士三辅十二城之屯殆拥虚器矣岂料远敌平大难不取于常胜之师耶抑贵仁慕义者喜身为掎角之耶犹曰未即与之共约也上书侃府共议北伐燕于是乎有请封之约矣表乞亮等齐力江沔凉于是乎有请战之约矣若能共讨者可遣军来魏于是乎有乞师之约矣遥指河北自常山以东属宋常山以西属夏赫连与刘宋又于是乎有分地之约矣约既成则应之也宜不缓而今也天台之议不行临江之告不答敌境徃来之使竟为逻者所获而连鸡不能俱飞之语不出于谋臣之料或谓晋宋君臣屡失大机者以此其然乎其不然乎我国家有兵自飬有将自御有金糓自制圣祖神宗之懿识先正老成之长虑未尝不深思而熟计之也然泾原熟户曹武惠曾用之以制蕃族环庆族类范文正曾用之以拓边界而航海夹攻之盟不能止乱而反有以飬乱抑何欤今夏人欲定夹攻之议而我师亦起而应之应之诚不得己也兵应之后将长驱席巻而前邪将画地分疆而守邪得之则四塞之地备多而力分不得则退师之后招轻而纳侮或谓进守可以固吾圉覊縻可以得敌心然逖彼夏土大邦为雠万一窥我之无备而反戈以相攻将何以待之耶今出师未防计所告匮其或兵连祸结不可卒觧生劵之粮犒劳之钱逺戍之衣装器械又于何而取之耶诸生在泮乆矣愿言周汉所以用属国之道晋宋所以结异域之防与夫国家之所以待蕃族待敌人之异有益于时无负所学者愿条陈之毋畧
　　州兵土丁防问
　　问晋以撤州郡之备而单虚唐以籍雄边之丁而强实凡矫世救敝譬犹行舟于川岂可横截迅流而不思所以平济之道哉世之望空谈兵者类曰羽林天仗之屯如拥虚器也棘门霸上之军如飬骄子也伍符为具文尺籍为乌有也而兵之所以受敝之处则实未尝深知也国家盛时诏诸道兵为长吏之所役着为令厢禁军敢占为工技者论如法销患未形之意逺矣嘉祐以来又有教阅土丁格治平元丰间又有团结土丁条搜拣益精而武备严激犒加厚而兵计宻异时西边用兵羗人毎出闻多土人则辄相戒不敢轻犯兵之足以立国其功效章明乃如此哉今日兵法之敝莫敝于内郡之兵边卒之骄莫骄于雄边之丁三陲晏清虽无风寒不备之虞而一面受病若有蜂虿含毒之虑脱或蔡蒙之下狮子一逸而蹈吾中州之境则将以何道隄御之欲倚官军为用欤则羸卒执器仗无异编民代直但曰占数春秋都试既不能使之阅习恐动之言妄至则望冦先溃不待接风尘交旗皷也将以土丁为用耶则散处村堡卒未可以招集各持锄耰非复有于节制平日恩信又无以素结其心重译者因以利诱之则环冦不战不但入其巢穴为之向道也或曰用土丁不如用州兵然一禁军之廪给足以赡土丁三人而三禁兵之材力不足当土丁一人蘓黄门尝有是説矣禁军之不足倚仗乃如此或曰募官军不如募土著然部伍上下不如官军之整肃土豪奸杰必待官军之牵制富郑公尝有是论矣土兵之不可専用又如此无己则从两相制御之説然尺籍者薄田夫身白徒者忌禁旅又安得使之豫附而入吾驾驭笼络之内哉伊欲严按阅程技击如干徳天圣之令可得而行之乎厚抚其豪长畧汰其狞耄如治平元丰之格可得而用之乎彻桑土者当于未雨今疆陲多事之时而方议简兵之制不防于后时乎指画山川之图口占屯兵之数诸君岂无识时务者幸条陈其事如曰我甲在心彼甲在外则非有司之所欲闻也














　　钦定四库全书
　　鹤林集巻三十四　　　　　宋　呉泳　撰碑
　　褒忠庙碑
　　歳嘉熈丁酉天子制诏故成都守臣副四川制置使丁黼赐諡立庙谥以恭愍庙以褒忠旌死事也其子镕拜手稽首祗服厥事且申控于朝曰先君以北兵之难身膏原野若庙于益州则万里隔絶夙夜难毖祀欲躬自度材营建于其家以致孝享奏曰可遂景廼冈诹日庀徒于九华峯之侧两石埭之隂新作閟宫前几盖山背枕涎溪闶三门环两庑殿奕奕其中以妥神位后寝曰王考像曰王母像居左恭愍公宜春夫人居右其司兵仆及仓庾氏或塐于閍或绘于庙之壁皆一时在行者庙既成春秋二分陈牲合乐以祭适子服官政则家宗人掌之亦可谓奉之以礼矣而其心怵焉犹有不能自己者廼移书潼川呉某曰子蜀人也请识其事余尝谓古者公庙不设私家乃祖父之有勲劳徳善者止与享太室汉兴以来野祀巷祭皆凟而不典虽诸葛忠武侯徳范遐迩勲盖季世成都之民欲求为立庙议者以礼秩不聼后因习歩兵向中郎上表始许其近墓立祠于沔县使所亲属以时祭祀礼从宜也今褒忠之建距宅兆犹未逺岂其遗意欤客有难余曰忠武侯以开济之才治戍讲武以图大举恭愍公以镇守之规画圻分地以抚一方汉创业未半而侯遽薨于营犹能退走生贼蜀连年俶扰而公与受其败卒至与民偕死其事势盖有不相侔者余曰客过矣士固有见危致命出于其心之本然而捍患御变制于其力之所不及君子当谅其心不当以成败利钝言也当敌骑犯关其来气骜甚大将以轻尝冦元戎以玩延敌防虎熊罴之士望旗讧溃曾无有一人敌王所忾者公抗守太少城飞山移屯尽拨文龙帐犀牌丁不满七百以就尽之疲卒当新至之枭骑公数日逆知其死处矣先是公累疏于朝为众请命至公血诚炳若观火暨遣其子诣堂白西事毎语人曰吾为副元帅死其职分不可使丁氏无后且留馆甥以收吾骨此即孔明鞠躬尽力死而后己之本心也矧公生平忠雅端靖立朝持论侃然有劲气宁避乌台之官而不肯一毫作欺天之事宁婴黄阁之怒而未尝一日无防善类之心于义利界限盖已辨之甚明安有处危难之间复言而爱死者乎公卒未防制府参谋翊雍容就义而死文南守相鋭汝向慷慨血战而殁其英风义魄犹足以厉羣僚而羞偷生之辈也虽死毙于蜀土者其体魄也游于涎溪者其魂气也公之祖武徳尝梦山神告之曰若死葬于寺之右三纪必生异人公后三十六年而生又七十二年而庙食于此是殆有天数者余既斵词纪实并作迎送神诗俾歌而祀焉石连霓兮如埭山泼翠兮孔盖庙奕奕兮维新皇剡剡兮其灵在春露兮瀼瀼草木兮载芳常榦离而未遂兮筮巫合乐以求诸阳神逰兮八极西瞻太白兮使我心恻铜梁兮道斵石笋兮峯折左骖殪兮雾暗右劒埋兮花蚀魂无西兮来于此乎宅钟簴在堂醴醆在户俨像设兮室中燎萧光兮庭下帝子矶兮鱼肥谪仙之台兮白鹤自飞公生斯世而竒不耦兮死尚友古人而同归春禴兮借兰秋祠兮荐菊子若孙千万春兮永承兮受褔
　　别少师改葬墓碑
　　古不修墓不改葬盖谓葬者蔵也一蔵之后虽万子孙莫能改也然尝读仪礼至防服乃云改葬缌子思之荅司徒文子又从而释之曰礼父母改葬不忍无服送至亲也糓梁氏郑氏韩愈氏互有发明以识其事是改葬之説礼经有之矣文王之葬王季也以墓于栾水故出棺而更葬焉孔子之葬徴母开官氏也以殡在五父通衢故迁柩而合葬焉是改葬之礼大圣人亦尝行之矣近世鸿儒钜公盖有以虫之孽而改者魏公之迁于大沩是也有以水之啮而改者濓溪之母之迁于庐阜是也有以卜宅之不祥而改者文公之父之迁于白水鹅峯是也谁谓改葬非礼之经欤然未有因师旅而迁者按春秋传惠公之薨世子尚少防时有宋师弗克以礼奉襄事暨隠元年冬十月始亟图改葬焉不惟悼礼之不备盖亦虞幽宅之有后艰也今大资政别公之杰葬亲于荆之上泉至是廿有三年矣忽一日以书抵延州来示呉子泳曰二尊之防鹤山魏公已铭诸甫竁今不幸荆州以北戎马驿骚卜地之不审以危其亲实人子之大痛用负其防徧营改卜得地协吉葬有期矣终以处其事之变不得安于礼之常为憾子盍为识其迁之故余抚书太息曰父母子孙一气而分形亲之体魄安则此心亦安亲之宅兆危则此情亦危一拳石之毁一抔土之伤见者尚为之心恻况丘垄蹸于戎马仁人孝子可坐视而弗之改欤礼縁人情而制有经而等者有曲而当者其实皆礼之常而非礼之变也少师讳湜字景甫生荆楚间少负竒气靖重寡言笃实敏行长益降心学问非洙泗关洛之书不好也其文章古雅尤精于射意谓可以鼓行秀造之林而三请能书晚仅以特恩补官夫人田氏柔嘉淑明克相夫子澹如也二子长曰之英季曰之杰家事巨细悉传之长男而季子则程励课督使之大肆于学毎党庠术序郡国校试必偕焉之杰遂以明经登戊辰进士第顷在朝以同知枢宻院事兼参知政事恩加赠先公少师夫人郢国其诸子孙皆以京职官任于戱盛哉将以淳祐丙午七月望日辛未定迁于安吉州徳清县金鼇山之原山旧名金鹅改名金鼇者皇上特书也在防葬令凡诸赠官得同正官之制奎画昭回襚章炳焕则今之葬也逾有光于前矣泳虽不及识少师获拜郢国于江陵衮归堂下且与公第同年寓同里知其衔恤卜兆祈请于上方甚哀故谱系享年门外内之治更不详载特志夫所迁月日而系之以辞曰
　　人生之初兮天依形地附气人殁之后兮还精于天返魄于地何地不可蔵形兮岂必故乡是懐纷楚氛之未靖兮望郢门而长哀黄沙漠漠兮白榆夹路魂毋归兮于此乎安处伤哉北邙兮下边于夷累侯王之冢兮碣兽之旧题封不厚兮草木凄止坎不兮狐狸抇之奸窥鬼瞰兮玉不泣金不嗁魂毋归兮于此乎安栖鼇之山兮鹅之水后谿如带兮前山如几鹅初鸣兮田实好实褎牛勿践兮草方苞方体青烽不到兮赤蚁皆徙魂毋归兮于此乎安止画翣兮轻辌紫书兮蜜章置守兮冢人相仪兮职防易士葬以公礼兮转蒿里兮薤露非后逾于前兮以爵等为丘封之度魂其来兮胡为乎中露古不祭墓兮周官为尸古不改葬兮仪礼曰缌宪言之垂后兮人莫之师乃神青鸟白鹤兮决兆于枯骨朽蓍彼不思奉先之孝兮反营遗后之利魂其来兮请眎予之志
　　墓志
　　周侍郎墓志铭
　　有宋六君子曰周公端朝子静真天下士也当庆元初韩胄盗权右正言李沐朋奸诬宗相汝愚罢政事于是侍臣頴以显谏黜祭酒臣祥博士臣简以危言去太府丞臣祖俭以上封事激烈贬公曰六馆士不言孰当言者遂与杨宏中等诣阙上书辨宰臣之忠勤指谏官之邪佞乞李沐以谢天下乞还祥简以收士心卓乎韪哉葢尝读李元礼嵇叔夜阳亢宗传毎叹太学诸生扣阍陈义越千百年仅一见我国家涵飬士气自宣靖汔于庆元不知阍防扣书防上也公虽坐言斥而英风义烈盖与日月争明矣既摈上饶读书精舎益励志古学疑义有未莹则请益于武夷朱文公虽白道而防穷不问也防皇子生赦还随使者陈益之入蜀蜀之耆儒夙望如后谿刘徳修符谿薛仲章皆深所器重蔇归试礼部仲章偶以中秘书为参详官毎爱诵王逢原世网挂士如朱丝之诗谓小缀大遗不足以笼络人物至是欲得一竒杰士压榜读公文异甚遂白知举定为第一号掲乃公也朝论大厌服防嘉定四年进士第教授桂阳军秩满旧比应召当路扼之复浮湛里闬者弥年因史馆袁和叔荐用为太学録一年迁博士袭盖卿忽除小司成两学甚喧季攷入直乃欲以守气不如守约命题公进曰难矣气不是与约字对两守字着畧防晦翁注下分明开説论辨颇乆同列有公者公则曰国家建学聚十数科目英俊岂可破句读孟子贻笑四方闻者渐恨忌者又从而下石焉公之迹益不得安于上庠矣用御史疏出通判严州居母防不赴服除授隆兴添倅关决平处蔼有治行寳庆二年冬上始御紫宸殿号召一时名徳之彦公其选也除国子博士太常丞兼庄文府教授权司封郎官歴秘书丞著作郎将作少监军器兼国子司业秘书少监兼国史实録院编修检讨官时宰相病不能入朝政事笔多出房闼中书之务山压川壅重以边垂外骚冦贼内讧鬰攸煽虐怪星昼见壬辰闰十八日彗竟天诏求言谘访阙失余始转为丞与校书黄诚父朴白监长曰是不可以无言也夫専攻上身而不及辅相指切宫禁而不斥权幸此汉儒之巧于言灾异者岂宜不反之昔韩献子将老必使知防禀焉以为政郑子皮已贵犹能以其政授子产今三十年宰相名位已极若不及精神之未衰预拟一贤者为之代玩愒既乆国事日非上伥伥然莫适与谋近习防出而乗之则后患余祸终未歇也遂同述此意径上焉相得书忿懥甚执政者谓余言曰诸公过矣辛苦燥烈彼能茹纳也冲撼击撞彼能顺受也若使之避权去位则深犯其所讳耳公曰毋忧也直道以事人焉徃而不三黜哉居亡何相薨上亲擢公兼侍讲此更化第一笔也翌日又除太常少卿端平改元四月权刑部侍郎陞同修撰九月二十七日卒享年六十有三初得病后洋馆皆未有知者忽一夕逝来徃之人如愕如疑士吊于位大夫唁于寝君使人襚于室平日所亲厚复祖于道哀哉敬夫公秉行端壹纯心事道根本乎经术错综乎史传法度乎文献诸老其为辞章也学博于止斋学竒于水心又于其间别驱横骛煆炼精粹所以言论实奏议雅表出人上更事两朝前后几十疏大抵嘉定之言简而直寳庆之言和而壮绍定之言忠而侃端平之言辨而裁大之天徳帝学孝治国本详之民力事俗时政边防诸所敷陈更不能悉数也余毎慨念端平更化后若徐崇父真希元魏华父叶知道洪舜俞蒋良贵袁广微呉季永陈和仲与子静诸贤各能分道植节掎挈当世共争名教于衰灭之中今其亡也虽不幸而不得宗礼义之盟犹幸而不及见兵戎之祸于此亦可以观世道之盛衰矣其子延世已于卒之明年葬公于建牙乡渚浦山之原今七稔矣而未有志既遣书又介其门人胡堂以请其世谱家乗女男事已详行述兹论譔其羙者而为之铭曰
　　黯然其若幽维徳之华讷然其若拙维言之嘉懿有徳有言兮胡夀之不遐愈厄于命之斗牛终于歳之龙蛇谁令然邪抑偶然邪学孜孜而毙兮则又何嗟
　　惠寺丞墓志铭
　　叙之初为大司农主簿余丞外府府与农寺共屋而中通故得相防以熟毎春秋佳日花靓竹香则縁翠崖俯清泉瀹茗池亭上徜徉竟夕不能去叙之雄辩博闻能杂记经史成诵尤嗜左氏常常讽道之余固己竒叙之矣退而察其所安则金玉其相表里无伪寒抄暑讲手不停披虽僦居湫隘常置图史轻舟徃还必擕数笈自随逮其卧疾河濵客有问者则犹执业而起呻痛咏言杂莫能知甚哉叙之之好学也忽一日语余曰子知日月之所以为易者乎日阳也而毕月乌居之阳隂也月隂也而房日兎居之隂阳也二用无爻位周流行六虚非干用九坤用六不足当之则其讲贯劈析之精于老师宿儒所闻能守之不失盖如此惜乎艺益工而病牢志逾励而年啬方望其防所传习者次第出之而叙之则死矣叙之字也畴名也惠姓家江隂曾祖讳子明韬晦弗耀祖讳坚以忠义死建炎间父讳焕赠朝奉郎母蒋氏乃乾道宰相家女娶史氏故太师丞相越王之孙今太传丞相鲁国公之子方叙之生母梦苍玉虬蜿蜒绕室颇负以为瑞既长质灵性迈峥然有塲屋声时鲁公望临缙绅既任以官而叙之躬自督励弗改其度贡于礼部铨于吏部三以春秋冠经寻第庚辰进士人以是才之初辟为提领所干属改浙东安抚司干办公事两监西京中岳庙三易乐平余姚常熟县宰倅平江未行主管佑神观绍定改元被防为内职事官越三年除簿又一转为丞请外知武陵以直寳章阁朝请大夫致其事叙之虽歴十二官而仅书常熟令三考扈正簿一考澹然亡营职思其居常熟故子游里息弦辍响者不知防百年而叙之至其间劭农以时羙士以学擢良摘奸以政政成鲁公遂即其所居阁榜曰景言不虚羙也九扈掌仓储委积事簿勾检稽失率以晨出夜归为常昔之为此官者佩玉长裾不乐于走趍而叙之弗懈于位蟠奸错蠧尽洗刷而爬梳之盖与其践扬之多分毫无及物之利则宁若计考之少所至皆惠人之实也若夫心经意纬唱义役于乡饭饥薪寒槥死药疾与比隣鄼鄙共其休戚此又叙之之所优为者死之日享年止五十识与不识皆嗟悼焉其淑人史氏柔嘉淑明先十九年卒而叙之义弗复醮尝曰鲁公之徳何可忘也男一人启孙文林郎监临安府都税务女一人游学浮屠法不嫁为尼孙男女六人尚防将以某年某月塟于鳯戈之乡与淑人合圹前事之某月启孙乃状其爵谱行年乞铭于潼川呉某是安敢以固陋辞铭曰
　　玉虬之苍苍何梦之祥于飞之凤锵锵乃合塟于鳯戈之乡既予之以厚兮胡不畀之以其昌天乎人乎卒莫可知兮尚倚梧竹以潄遗经之芳也
　　叚圣可墓志铭
　　歳嘉定辛未冬予自鹤山归憩于连山叚光叔之馆雪中燎薪夜半压酒摘露菜煮豆花相与商论皇王帝伯事诸子森森侍其侧各以经质问鼎年甫冠已通周官大义矣后八年余为成都教官时刺史王恭叔毎语及广汉周礼一经颇有传授自张无隠而下冠蜀省凡四人教敝文衰先王致太平之迹后莫窥其髣髴有得其皮者有得其骨者独子段子得经之髓是可望也余跃然起曰岂非鼎其名圣可其字者乎是家兄弟皆踈秀而癯惟圣可充悦磊落耳荦荦神谔谔运笔飒飒动书数千言奔逸豪放如劲马入阵不可遏逮其嗒然下帷则寒抄暑讲能下缜宻深潜之功其资禀可入道也东走飞乌西走大峨担簦负粮不逺数百里从二先生游其所与交又皆一时之彦持论傥不合则气涌如山辩翻如河必欲好己之道胜其识趣可尚也毎石室月书季攷輙加诸人先歳大比论秀有司欲第其所试文为上等羣言嘈嘈遂为之易置其声闻可畏也如是者积有年意其必至于成矣乃绍定壬辰圣可之兄昴之弟震午来京师忽袖出长公辛书以告徐眎之则圣可死己二年矣惜乎痛哉死生之大故则昼夜之常经也所贵于生者谓其不茍生也所无憾于死者谓其不遂死也唐人栁公惟深年十余歳有诬告之曰若骨相当夭幸而为释可以缓而死公不可曰就使从之而生去圣人之教为异术不若速死之愈圣可防年力不肯舍儒而之佛其事其语大畧仿此则其辨志盖已不茍矣独奈何才与时不相遭年与人不相并负其所以魁防崛竒者而竟赍志以没是犹有遗憾也圣可四娶两严氏皆武江人武江去连山不两舍近故得世为婚姻子五男曰石曰夀曰革夀继从父女在室以辛夘八月六日葬于圣可所自择之兆曰艮山之原其弟兄必欲属铭于余且谓厥考曾得秘书书其墓而子今不以铭是负丞也呜呼文章公器也岂必馆中之儒而后为轻重哉以其谊不可辞故为之铭铭曰
　　古港有梅兮一本而六葩生则同生兮花亦共花或飘之玳筵锦茵或槁落于沧江之枯槎谁令然耶其偶然耶则鼎之不实又何嗟
　　王立言墓志铭
　　眉山王立言叔子天下士也号为天下士而天不为天下惜何也物肖形天地间韬灭黯晦不愿为材者尝夀而佩羙负竒防然着于外者未有不毁性伤生故文木自冦也文雉自翳也文豹自罟擭防阱也不但草木鸟兽之文为然灵于物秀于万灵者尤造物所深忌回夭于学谊殇于才机瘃命于文贺短折于诗昔之圣人所以于坤之卦曰含章丰之诗曰尚防盖为君子虑亦深矣立言髪未燥已刻意肄业与伯氏世起各専一经伯受诗季传春秋讲贯砻错日诣精到载笔入都俊造之林莫敢为矫先是学春秋者率以伯者事业横于胸臆故説利害强弱较巧而于公义人心上抉出疑伯之説独立言唱之厥后冠里选第南宫上第者皆其膏馥所沾溉也立言虽明经不同一艺之士仅有偏长精微朗畅尤长于论毎一篇出人竞传之皆口自讽吟以熟亦可谓雄于文矣余尝谓文章固士之末而因末可以探其本葢君之学问家有渊源如浚井得羙泉愈汲而愈不尽博物洽闻号经史笥名朝隠者君五世祖也中制科异等名当号红带老人名淮竒者君之髙祖从兄弟也礼部侍郎直学士院兼侍讲修国史始终不附京桧号玉台先生名赏者君曾祖也订唐五代国朝故实承议公【原本缺】东都事畧吏部公名偁者君之王父从祖父也早习博学宏词晚放情于一觞一咏号寸畊居士名飬心者君考也王氏自嘉祐迄嘉防百四十余年世称为文章家君又逮事诸祖生长食息不离典训之内门地人物固己髙世老师宿儒尤加器重谓天必玉于成矣而一第不满能一官不及禄父垂老祖母肺病君亦蕴劳成疾死矣呜呼天既予之才以绍五世之羙而不复假之年以营一日之飬意何为哉君卒年四十四环乡大夫士哭于野于室于寝门外皆恸遗文有春秋折防觧周官説题千金敝箒文章正宗典故十钜编蔵于家两娶马氏唐氏女男二孙一子濬仲避蜀难与余同侨寄呉兴忽一日袖其家乗行义年状泣而告曰先君子合祔于鱼山旧矣而未有述先生赐之铭则是欧老为曾书志而巩不死其亲苏公为陈作传而慥克终其孝嘻子过矣然亦何可不慰其心铭曰
　　隰有桑荡有荷君终于无禄伤如之何为子式歌落霞残日西山阿
  </div>
  <div class="pagination">
   <a href="鹤林集_page21.html">
    上一页
   </a>
   <span>
    ...
   </span>
   <a href="鹤林集_page17.html">
    17
   </a>
   <a href="鹤林集_page18.html">
    18
   </a>
   <a href="鹤林集_page19.html">
    19
   </a>
   <a href="鹤林集_page20.html">
    20
   </a>
   <a href="鹤林集_page21.html">
    21
   </a>
   <span class="current-page">
    22
   </span>
   <a href="鹤林集_page23.html">
    23
   </a>
   <a href="鹤林集_page24.html">
    24
   </a>
   <a href="鹤林集_page25.html">
    25
   </a>
   <a href="鹤林集_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
