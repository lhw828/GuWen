<!DOCTYPE html>
<html>
<head>
    <meta charset="UTF-8">
    <title>施注苏诗 - 第 53 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>施注苏诗 - 第 53 页/共 86 页</h1>
    <div class="content">　　武进邵长蘅删补
　　诗五十八首
　　【起在翰林洎元祐已巳出守钱塘作】
　　次韵王晋卿惠花栽栽所寓张退傅第中
　　坐来念念失前人共向空中寓一尘若问此花谁是主天教闲客管青春
　　【柳子厚石门长老诗坐来念念非昔人万遍莲华为谁用杜牧之霅谿诗愿为闲客此闲行】
　　次韵王晋卿上元侍燕端门
　　月上九门开星河绕露台君方枕中梦我亦化人来光动仙毬缒【音坠】香余步辇回相从穿万马衰病若为陪
　　【汉文帝纪尝欲作露台故事上元日端门筑露台高丈余优人妓女皆列其上放灯至夜阑防山上缒下仙毬妓则聼民纵观天子乘歩辇还内枕中梦用卢生事再见列子周穆王篇西极之国有化人来居亡几何谒王同游王执化人之袪腾而上者中天而止】
　　王郑州挽辞【王郑州名克臣字子难河南人勲臣审琦之曾孙祖承衍尚秦贤穆公主子难第景祐进士仁宗阅其父名谓侍臣曰贤穆有孙登科可嘉也熙寕中为开封度支二判官迁塩铁副使监安上门郑侠介夫以上书直言窜岭表子难尝荐侠且馈之白金坐夺官复为戸部副使以集贤殿修撰知郓州河决曹村子难亟筑隄城下或曰澶渊去郓为逺且州徙于髙八十年不知水患安事此不聼役愈急隄成水大至不没者才尺余复起甬道属之东平王陵邦人得趋以避水皆绘奉其像玺书褒焉故诗云千里农桑歌子产子师约习进士英宗求儒生为主壻乃以师约尚焉故云一时冠盖慕萧嵩元祐四年以龙图阁直学士太中大夫卒年七十六】
　　羡君华发起琳宫右辅初还鼓角雄千里农桑歌子产一时冠盖慕萧嵩那知聚散春粮外便有悲欢过隙中京兆同僚几人在犹思对桉笔生风【公自注吾为开封府幕与子难同防空洞灵章经众圣集琳宫金母命清歌左传襄公三十年子产为政三年舆人诵之曰我有子弟子产诲之我有田畴子产殖之子产而死谁其嗣之唐萧嵩传以太子太师请老而子华为侍郎子衡尚主位三品就养年逾八十士艳其荣庄子逍遥游适百里者宿舂粮又知北游人生天地间若白驹之过隙忽然而巳汉赵广汉传为京兆尹见事风生无所回避】
　　书王定国所藏王晋卿画着色山二首【先生以诗谪黄州凡五年王定国巩亦坐累谪监賔州酒税王晋卿诜为英宗主壻主薨诜徙均州故云三人俱是识山人】
　　白发四老人何曽在商颜烦君纸上影照我胷中山山中亦何有木老土石顽正赖天日光涧谷纷斓斑我心空无物斯文定何闲【一作何足闗】君看古井水万象自徃还【汉张良传注颜师古曰四人即商山四皓也沟洫志引洛水至商颜下注云商山之颜也】
　　君归岭北初逢雪我亦江南五见春寄语风流王武子三人俱是识山人
　　【晋王济传字武子少有逸才风英爽气盖一时王武子尚常山公主以比晋卿也】
　　送吕昌朝知嘉州
　　不羡三刀梦蜀都聊将八咏寄东呉卧看古佛凌云阁敕赐诗人明月湖得句防应縁竹鹤思归寕复为莼鲈横空好在修睂色头白犹堪乞左符
　　【晋王濬传夜梦悬三刀于其卧屋梁上须防又益一刀觉甚恶之主簿李毅曰三刀为州又益一者明府其临益州乎果迁益州刺史婺州圗经八咏楼碑在州南宋沈约集有东阳八咏嘉州江上有大石佛明月湖在州治之东韩退之南山诗天宇浮修睂浓緑画新就汉书铜虎符注与郡守为符者各分其半右留京师左以与之】
　　次韵黄鲁直寄题郭明父府推颍州西斋二首
　　树头啄木常疑客客去而瞠定不然脱辖已应生井沫解衣聊复起庖烟平生诗酒眞相污此去文书恐独贤蚤晩西湖暎华发小舟翻动水中天
　　【贾岛诗时闻啄木鸟疑是打门僧韩退之剥啄行我不出应客去而瞠杜子羙诗久遭诗酒污何事忝簪裙诗小雅我从事独贤西湖颍州之西湖也】
　　寂寞东京月旦州徳星无复缀珠旒莫嗟平舆【去声】空神物尚有西斋接胜流春梦屡寻湖十顷家书新报橘千头雪堂亦有思归曲为谢平生马少游
　　【月旦汝南许劭事巳见劭传注云县有月旦里稽神异苑陈实与子侄造荀爽父子讨论于时太史奏徳星聚汉志五星如连珠许劭传劭兄防亦知名汝南人称平舆渊有二龙焉太平寰宇记汝南县有二龙乡谓许劭许靖橘千头襄阳李衡事马少游语在马援传竝再见石崇思归引序困于人间烦黩常思归而永叹寻览乐篇有思归引傥古人之情有同于今故制此曲】
　　次韵秦少章和钱防仲【秦少章名觏少游弟钱防仲穆父子】
　　碧畦黄陇稻如京嵗羙人和易得情鉴里移舟天外思地中鸣角古来声山围故国城空在潮打西陵意未平二子有如双白鹭隔江相照雪衣明
　　【诗小雅曾孙之庾如坻如京郑氏云京髙丘也李白诗人行明镜中鸟渡屏风里王羲之曰每过山隂道如明镜中行也元防之防稽州宅诗星河影向檐前落鼔角声从地下回】
　　次韵钱越州【钱越州穆父先赋羣字韵诗东坡次其韵钱又和寄坡复次其韵先是东坡起流落中掌二制勇于报国不为顾虑且复踈于言语是时众贤虽聚本朝而已有洛党川党朔党之语言路多以谤讪诬之二圣察其忠荩不以为诸公无以泄其怒凡所荐引如黄鲁直欧阳叔弼王定国秦少游皆被弹劾无得免者公乃屡章乞去歴辩谤伤元祐四年三月除龙图阁学士知杭州而穆父时以京尹坐奏狱空事守越正言刘器之谓贵之太薄钱与公以气类厚善故此诗末章云年来齿颊生荆棘习气因君又一言后又和云欲息波澜湏引去吾侪岂独在多言意皆有在也】
　　髥尹超然定逸羣南游端为访云门谪仙归侍玉皇桉老鹤来乗刺史轓巳觉簿书哀老子故知笾豆有司存年来齿颊生荆棘习气因君又一言
　　【蜀闗羽传诸葛亮答羽书曰孟起黔彭之徒当与益徳并驱争先犹未及髥之絶伦逸羣也羽羙防髥故亮谓之髥马超字孟起张飞字益徳元防之越州寄白乐天诗我是玉皇香案吏谪居犹得小蓬莱巳见白乐天诗老鹤风标不可亲后汉马援为陇西太守辄曰颇哀老子使得遨游见真诰许逺游与王羲之书云君侯心中荆棘交杂华严经断除一切烦恼习气】
　　同秦仲二子雨中游寳山
　　平明已报百吏散半日来陪二子闲立鹤低昂烟雨里行人出没树林闲
　　去杭州十五年复游西湖用欧阳察判韵
　　我识南屏金鲫鱼重来拊槛散斋余还从旧社得心印似省前生覔手书葑合平湖久芜没人经丰嵗尚凋踈谁怜寂寞髙常侍老去狂歌忆孟诸
　　【髙僧传惠可立雪断臂求法于达磨达磨曰我法一心不立文字法师以心契故曰心印王注公游夀星院入门便悟尝有诗云前生我已到杭州又晋羊祐自省前生李氏之子唐房琯悟前生为永禅师张文定公方平为滁州日游琅邪山至藏院云前生写楞伽经未终愿再成之皆异人也唐髙适为封丘尉日有诗云我本渔樵孟诸野一生自是悠悠者乍可狂歌草泽中寕堪作吏风尘下适终左散骑常侍】
　　与莫同年雨中饮湖上【莫君陈字和中呉兴人官至少府监】
　　到处相逢是偶然梦中相对各华顚还来一醉西湖雨不见跳珠十五年
　　【公为杭倅日有诗云黒云翻墨未遮山白雨跳珠乱入船故今诗云尔】
　　送子由使契丹
　　云海相望寄此身那因逺适更沾巾不辞驿骑凌风雪要使天骄识凤麟沙漠回看清禁月湖山应梦武林春单于若问君家世莫道中朝第一人
　　【汉匃奴传南有大汉北有强胡胡者天之骄子也杭州旧号虎林避唐讳更为武林陆文学钱塘记云武林山隋时有白虎见其上因以名之唐李揆传帝尝曰卿门地人物文学皆当时第一信朝廷羽仪后为入蕃使酋长曰闻唐有第一人李揆公是否揆畏留因绐曰彼李揆安肯来耶】
　　次韵答刘景文左藏【刘景文名季孙开封祥符人壮闵公平之少子初以右班殿直监饶州酒后以左藏副使为两浙兵马都监驻杭州公为守表荐之得隰州以没公尝自书曰刘景文慷慨奇士也博学能诗英伟冠世孔文举之流耳尝寄仆诗云四海共知霜鬓满重阳曾揷菊花无死之日家无一钱但有书二万轴画数百幅云其爱重之如此】
　　我老诗坛仆鼓旗借君佳句发良时但空贺监杯中物莫示孙郎帐下儿夜烛催诗金烬落秋芳压防露华滋故应好语如爬痒有味难名只自知
　　【汉韩信传建大将鼓旗唐南蛮传攻大度河仆旗息鼔李白忆贺监诗昔好杯中物今为松下尘帐下儿用祢正平讥刘荆州语详见十二巻次韵答邦直诗注佛书如人饮水冷暖自知】
　　坐上复借韵送岢岚军通判叶朝奉
　　云闲蹋白看纒旗莫忘西湖把酒时梦里呉山连越峤樽前羌妇杂胡儿夕烽过后人初醉春鴈来时雪未滋为问从军眞乐否书来麤遣故人知
　　【王注军中有踏白马行师以为先驱蹋白纒旗盖岢岚邉州所见也杜子羙夕烽诗夕烽来不近每日报平安王仲宣从军诗从军有苦乐但问所从谁】
　　始于文登海上得白石数升如芡实可作枕闻梅丈嗜石故以遗其子子明学士子明有诗次其韵【梅子明吴郡人自馆阁求便亲养为杭州通判】
　　海隅荒怪有谁珍零落瑚泣季伦法供坐令防物重色难归致孝心纯只疑薏苡来交趾未信蠙珠出泗濵愿子聚为江夏枕不劳挥扇自寕亲
　　【晋石崇传字季伦与王恺以奢靡相尚武帝助恺以瑚树髙二尺许以示崇崇以铁如意击碎之恺为之惋惜崇曰不足多恨乃命左右悉取瑚髙三四尺者六七株如恺比者甚众恺怳然自失华严经诸供养中法供养最先生旧有怪石供故云薏苡用马援交趾事再见尚书泗滨浮磬淮夷蠙珠暨鱼东观汉记黄香至孝事母暑月扇枕寒则以身温席人号江夏黄童】
　　次韵钱越州见寄
　　莫将牛弩射羊羣卧治何妨昼掩门稍喜使君无疾病时因送客见车轓搔头白髪秋无数闭眼丹田夜自存欲息波澜湏引去吾侪岂独坐多言
　　【王注汉有八牛弩以射楚军矢及十里黄庭经嘘吸庐外出入丹田注存三丹田使和积如一则曰胎仙韩退之剥啄行凡今之人急名与官子不引去与为波澜】
　　文登蓬莱阁下石壁千丈为海浪所战时有碎裂淘洒嵗久皆圆熟可爱土人谓此弹子涡也取数百枚以养石菖蒲且作诗遗垂慈堂老人
　　蓬莱海上峯玉立色不改孤根捍滔天云骨有破碎阳侯杀亷角隂火发光采累累弹丸间琐细或珠琲阎浮一沤耳眞妄果安在我持此石归袖中有东海垂慈老人眼俯仰了大块置之盆盎中日与山海对明年菖蒲根连络不可觧傥有蟠桃生旦暮犹可待
　　【木虗海赋隂火潜然刘禹锡赋发隂火之光采左太冲呉都赋金镒磊砢珠琲阑干长阿含经阎浮提世界由阎浮提树得名楞严经空生大觉中如海一沤发再见本巻】
　　次韵毛滂法曹感雨【毛滂字泽民元祐初公在翰苑泽民自浙入京以书贽文一编自通公出守钱塘泽民适为掾绍圣初谪惠州泽民以书问安否又寄所拟秋兴赋公答之曰秋兴之作追配骚人多矣遇不遇自有定数然非厄穷无聊何以发此奇思以自表于世耶泽民尝为武康令崇寕初除删定官未几为言者论去后知秀州有东堂集行于世】
　　江南佳公子遗我锦绣端揽之温如春公子焉得寒兴雨自有时肤寸便防敛藏以自润牛斗何足干空庭月与影强结三友欢我岂不足欤要此清团团欲欢在一醉常恐樽中干舍酒尚可乐明珠如弹丸但恐千仞雀悤悤发虗弹迨子闲暇时种子田中丹一朝渉世故空腹容欺谩我顷在东坡秋菊为夕飡永愧坡间人布褐为我完雪堂初覆瓦上簟无下莞时时亦设客每醉筒辄殚一笑便倾倒五年得轻安公子岂我徒衣鉢传一簟定非郊与岛笔势江河寛悲吟古寺中穿帷雪漫漫他年记此味芋火对懒残
　　【张平子四愁诗羙人赠我锦绣叚何以报之青玉案公羊传触石而出肤寸而合不崇朝而徧雨乎天下者惟泰山云尔南史王筠传好诗圆羙流转如弹丸再见庄子让王篇以隋侯之珠弹千仞之雀世必笑之以其所用重而所要轻也黄庭经注寸田谓三丹田皆方一寸毛诗下筦上簟乃安斯寝公答秦太虗书初到黄廪入既絶人口不少私甚忧之但痛自节俭日用不过百五十每月朔便取四千五百钱断为三十块挂屋梁上平旦用画义挑取一块即藏去义仍以大竹筒别贮用不尽者以待宾客此贾耘老法也楞严经心悟实相身意轻安摭言唐进士如得主司或与主司先人同名第即谢衣鉢古诗话和凝第十三名及第后知举取范质第十三名谓曰此传老夫衣鉢耳郊岛皆韩愈门人公盖以韩自况也袁郊甘泽謡衡岳寺有僧执役性懒而食残号懒残李泌尝异之一日徃见正拨火出芋啖之取其半以授泌曰勿多言领取十年宰相】
　　送邓宗古还乡
　　广汉有姜子孝悌行里闾赤睂虽豺虎防兵过其墟至今空清泉无复双鲤鱼南郑有李郃得妙甘公书夜坐指流星惊倒两使车抱闗不仕布褐防璠璵西南固多士君得二子余凛凛忠文公搜士及樵渔涧谿有幽讨苹芷眞嘉蔬嵗晩终不食心恻当何如
　　【后汉列女传姜诗事母孝母嗜江水鱼脍夫妇常力作供之舍侧忽有涌泉每旦輙出双鲤以供膳赤睂贼经诗里防兵而过曰惊大孝必触鬼神又互见十八巻五禽言诗注后汉李郃传汉中南郑人也善河图风星和帝遣使防服单行观采风謡二使当到益部投郃候舍郃时为幙门候吏夏夜露坐因仰观问曰二君发京师时寕知朝廷遣使耶二人相惊视曰不闻也问何以知之郃指星云二使星向益州分野故知之后三年其使者一人拜汉中太守郃犹为吏太守奇其隐徳召署戸曹史甘公古之知星者忠文范蜀公也蜀公讳鎭字景仁薨谥忠文宗古当是景仁门生】
　　参寥上人初得智果院防者十六人分韵赋诗得心字【参寥上人名道潜事见十五巻智果舍下有泉出石间东坡名之参寥泉且为之铭故诗云云】
　　涨水返旧壑飞云思故岑念君忘家客亦有懐归心三间得幽寂数歩藏清深攅金卢橘坞散火杨梅林茶笋尽禅味松杉眞法音云崖有浅井玉醴常半寻遂名参寥泉可濯幽人襟相携横岭上未觉衰年侵一眼吞江湖万象涵古今愿君更小筑嵗晩解我簮
　　【扬雄太经饮玉醴以解渴张平子思赋饮青岑之玉醴】
　　哭王子立次儿子迨韵【王子立名适事见上巻次韵王郎子立风雨有感诗注】
　　彭城初识子照眼白而长异梦成先兆【公自注余为宻州子立未尝相识忽告同舍生曰吾梦为宻州壻何也已而果以子由之子妻之】淸言得未尝岂惟知礼意遂欲补诗亡【公自注子立能诗而有礼学】咄咄真相逼诸生敢鴈行
　　【韩退之铭吾见其孙白而长身再见晋束晳有补亡诗其序曰晳与同业畴人肄修乡饮酒之礼然所咏之诗或有义无辞音乐取节阙而不备于是遥想既徃存思在昔补着其文以缀旧制法帖卫夫人书王逸少甚能学卫眞书咄咄逼人笔势洞精字体遒媚】
　　非无伯鸾志独有子云悲【公志子立墓享年三十五一女初睟有遗腹裔其兄籧子开葬之临城】恨子非天合犹能使我思儿曹莫凄恸老眼欲枯萎防哭皆豪杰【公自注子立与黄鲁直张文潜晁无咎秦少游陈无已皆友善】谁为感旧诗
　　【后汉梁鸿传字伯鸾家贫而尚节介乡里势家慕之多欲女之鸿并絶不娶同县孟氏女状丑肥而黒择对不嫁鸿闻而聘之共入霸陵山中以耕织为业咏诗书弹琴以自娱仰慕前世髙士而作颂扬子法言育而不苖者吾家之童乌乎注云童乌子云之子也子云伤童乌育而不苖也】
　　龙困尝鱼服羊儇或虎防悤悤成鬼録愦愦到天公偶落藩墙上同游羿彀中回看十年事黄叶巻秋风【张平子东京赋白龙鱼服见困豫且扬子羊质而虎皮见草而悦见豺而战忘其皮之虎也魏文帝与呉质书徐陈应刘一时俱逝撰其遗文都为一集观其姓名已为鬼録晋天文志康帝建元二年嵗星犯天闗安西将军庾翼与兄冰书曰嵗星犯天闗占云闗梁当分比来江东无他故江道亦不艰难而石季龙频年再闭闗不通信使此复是天公愦愦无皂白之证也庾信诗愦愦天公晓精神殊乏少藩墙用范缜对景陵王人生如树花同发随风而堕语羿彀用庄子徳充符语并巳见】
　　异鹊【并引】
　　熙寕中柯侯仲常通守漳州以救饥得民有二鹊栖其聼事讫侯之去鹊亦送之漳人异焉为赋此诗
　　昔我先君子仁孝行于家家有五畞园么凤集桐花是时鸟与鹊巢鷇可俯拏忆我与诸儿饲食观羣呀里人惊瑞异野老笑而嗟云此方乳哺甚畏鸢与蛇手足之所及二物不敢加主人若可信众鸟不我遐故知中孚化可及鱼与豭柯侯古循吏悃愊眞无华临漳所全活数等江干沙仁心格异族两鹊栖其衙但恨不能言相对空楂楂善恶以类应古语良非夸君看彼酷吏所至号鬼车
　　【荀子王者之政好生恶杀则鸟鹊之巢可俯而窥庄子马蹏篇至徳之世禽兽可系羁而游鸟鹊之巢可攀援而窥周易中孚信及豚鱼吉东坡杂説少年时所居书室前有竹柏杂花丛生满庭众鸟巢其上武阳君恶杀生儿童婢仆皆不得捕取数年间鸟雀皆巢于低枝其可俯而窥也又有桐花凤四五日一翔集其间此鸟羽毛至为奇异难见而能驯扰殊不畏人闾里间见之以为异事此无他不忮之诚信于异类也有野老言鸟雀去人太逺则其子有虵防狐狸鸱雀之忧人既不杀则自近人盖欲免此害也由是观之异时鸟雀巢不敢近人者以人为甚于虵防之类也苛政猛于虎信哉后汉章帝纪元和元年诏曰安静之吏悃愊无华韩退之杂诗鹊鸣声楂楂乌噪声擭擭岭表録异鸟一名鬼车或云九首古者重鸮肉及枭羮盖恶鸟欲灭其族也】
　　次韵詹适宣徳小饮巽亭
　　君方梦谪仙【公自注来诗记李白郎官湖事】我亦吊文园江上同三黜天涯共一樽涛雷殷白昼梅雪耿黄昏归去多情雨应随御史轩【公自注詹为御史台主簿】
　　【金道眞浙江记潮头涌激髙数丈訇隐若雷霆林逋梅诗暗香浮动月黄昏唐颜真卿传为监察御史使河陇时五原有寃狱久不决天且旱真卿辨狱而雨郡人呼为御史雨韩退之祈诗行看五马入萧飒巳随轩】东川清丝寄鲁冀州戏赠【鲁冀州名有开字元翰事见第十二巻送元翰如卫州诗注】
　　鹅谿清丝清如冰上有千嵗交枝藤藤生谷底饱风雪嵗晩忽作龙虵升嗟我虽为老侍从骨寒只受布与缯牀头锦衾未还客坐觉芒刺在背膺岂如髥卿晩乃贵福禄正似川方增醉中倒着紫绮裘下有半臂出缥绫封题不敢妄裁剪刀尺自有佳人能遥知千骑出清晓积雪未放浮尘兴白湏红带柳丝下老弱空巷人相登但放奇纹出领袖吾髥虽老无人憎
　　【杜子羙张舍人遗褥叚诗锦鲸巻还客始觉心和平汉霍光传上内严惮之若有芒刺在背李白翫月诗序翫月金陵城西孙楚楼日晩乗醉着紫绮裘乌纱防与酒客数人棹歌秦淮北梦琐言郑愚好华侈以锦为半臂后以所业见崔铉铉叹曰眞消得锦半臂宣室志窦参梦徳宗以文锦半臂赐之解者曰半臂乃股肱之服后数日果大拜温庭筠干子房琯家法不着半臂韩退之诗我齿豁可鄙我颜老可憎】
　　怡然以垂云新茶见饷报以大龙团仍戏作小诗
　　妙供来香积珍烹具大官拣牙分雀舌赐茗出龙团晓日云庵暖春风浴殿寒聊将试道眼莫作两般看【维摩经香积如来以众香鉢盛满香饭与化菩萨唐百官志太官署令掌供祠宴朝防膳食吕仲吉建安茶録芽如鹰爪雀舌者为上一枪一旗次之】
　　次韵王忠玉游虎丘三首
　　当年大白此相浮老守娯賔得二丘【公自注郡人有闾丘公太守王规父尝云不谒虎丘即谒闾丘规父忠玉伯父也】白髪重来故人尽空余丛桂小山幽
　　【楚辞刘安招隐士序曰淮南小山之所作也辞曰桂树丛生兮山之幽】
　　青盖红旗暎玉山新诗小草落泉风流使者人争看知有眞娘立道邉【公自注虎丘中路有眞娘墓】
　　【张平子东京赋隂地幽流泉冽清孟东野诗手中飞黒电象外写泉】
　　舞衫歌扇转头空只有青山杳霭中若共呉王鬪百草使君未敢借惊鸿
　　【刘禹锡寄苏州白使君诗若共呉王鬪百草不知应是欠西施又防娘歌舞鹤惊鸿水榭春歌撩上客防堂暮】寄蔡子华【蔡子华名褎睂之青神人成都帖有诗叙云王十六秀才将归蜀云子华宣徳蔡丈见托求诗梦中为作四句觉而成之以寄子华仍请以示杨君素王庆源二老人元祐五年二月七日】
　　故人送我东来时手栽茘子待君归茘子巳丹吾发白犹作江南未归客江南春尽水如天肠断西湖春水船想见青衣江畔路白鱼紫笋不论钱霜髥三老如霜桧旧交零落今谁辈莫从唐举问封侯但遣麻姑更爬背【史记蔡泽传尝从唐举相举熟视而笑曰吾闻圣人不相殆先生乎泽知举戏之乃曰富贵吾所自有所不知者夀也】
　　和钱四寄其弟龢【钱四盖穆父龢字岊仲时穆父守越公守杭故云东西二老人别本又载一篇云老来日月似车轮此去知逢几个春昨夜冰花犹作柱晓来梅子已生人】
　　再见涛头涌玉轮烦君久驻浙江春年来总作维摩病堪笑东西二老人
　　【维摩经长者维摩诘以方便现身有疾以其疾故无数千人皆徃问疾维摩诘因以身疾广为説法】卧病弥月闻垂云花开顺阇黎以诗见招次韵答之
　　道人心似水不碍照花姸宴坐春强半清隂月屡迁平生无起灭一念有陈鲜嫋嫋风枝举离离日萼蔫病吟终少味老醉不成颠何必遨头出湖中有散仙
　　【李义山诗日薄不蔫花后汉马援传过是欲少味矣成都记太守凡出游乐士女列于木牀观之势如磴道谓之遨牀故谓太守为遨头】
　　故周茂叔先生濓谿【周茂叔先生子焘字次元公守杭次元为两浙转运同在钱塘为赋此诗次元终寳文阁待制】
　　世俗名实至人疑有无怒移水中蟹爱及屋上乌坐令此谿水名与先生俱先生本全徳亷退乃一隅因抛彭泽米偶似西山夫遂即世所知以为谿之呼先生岂我辈造物乃其徒应同柳州柳聊使愚谿愚
　　【晋解系传赵王伦以宿憾收系曰我于水中见蟹且恶之况此人兄弟轻我耶太公虎韬篇爱其人者爱及屋上之乌憎其人者憎其余胥再见扬子或问子蜀人也请人曰李仲元者人也不夷不惠可否之间也如是则其名之不彰曰无仲尼则西山之饿夫与东国之绌臣恶乎闻柳子厚种柳诗柳州柳刺史种柳柳江邉又愚溪诗序余以愚触罪谪潇水上爱是谿故更名为愚溪】
　　次韵子由使契丹至涿州见寄四首
　　老人痴钝巳逃寒子复辞行理亦难【公自注余昔年辞免使北】要到卢龙看古塞投文易水吊燕丹
　　【唐地里志平州武徳元年徙治卢龙一曰卢龙军天寳二载置史记燕世家秦兵临易水燕知祸且至太子丹使荆轲袭刺秦王秦王杀轲击燕燕斩丹以献】
</div>
    <div class="pagination">
<a href="施注苏诗_page52.html">上一页</a><span>...</span><a href="施注苏诗_page48.html">48</a><a href="施注苏诗_page49.html">49</a><a href="施注苏诗_page50.html">50</a><a href="施注苏诗_page51.html">51</a><a href="施注苏诗_page52.html">52</a><span class="current-page">53</span><a href="施注苏诗_page54.html">54</a><a href="施注苏诗_page55.html">55</a><a href="施注苏诗_page56.html">56</a><a href="施注苏诗_page57.html">57</a><a href="施注苏诗_page58.html">58</a><span>...</span><a href="施注苏诗_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
