<!DOCTYPE html>
<html>
<head>
    <meta charset="UTF-8">
    <title>甘泉先生续编大全 - 第 70 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>甘泉先生续编大全 - 第 70 页/共 101 页</h1>
    <div class="content">
后世以来，有志国家事，亦只是半截上做起，所以与古不似。

「曾子问：『婚礼既纳币，有吉日，而婿之父母死，已葬，使致命女氏曰：「某之子有父母之丧，不得嗣为兄弟。」女氏许诺而弗敢嫁，礼也。婿免丧，女之父母使人请婿，弗取而后嫁之，礼也。女之父母死，婿亦如之。』莫是古有此礼否？」曰：「三年亦易过耳，此处终有可疑。」

求善於未可欲之前，乃真知所可欲之实。

勿忘勿助之间，正如规矩一般。欲为方圆者必於规矩，欲见中道者必於勿忘勿助之间。千圣千贤皆是此路，此路乃中路。今之谓不用勿忘勿助而可以见道者，乃未知学者，又焉得见道？伊尹、伯夷、柳下惠盖不知此路，是以知之未至，亦未见天地万物一体之意。若知勿忘勿助之间，便与天地相似。

「无有作好，无有作恶」，「斯民也，三代之所以直道而行」，皆是言本体，本体原不著些意思在。

林廷俊问：「二程见周茂叔后，吟风弄月以归。象山却谓伊川后来失却此意，何如？」曰：「伊川所见毕竟与明道不同，恐亦不是后来失之。学者合下便当以明道为则，此则更无初终与愚不肖。」

学患不知头脑，无安脚处。

●●[揣摩]人情忆料事变●●●●然却[是]●●●●必先觉

「[六言]六蔽何以有六？莫是随病变化否？」[先生]曰：「子路学未知头脑耳。若知头脑，则一破百破，只是好学。」

郑重执问：「格物何以至其理？」觉山曰：「先生常云：『只於感应自然时见。感寂俱是一理一功夫，然寂则难言。』又曰：『格物是大头脑，必知格物，则所致、所诚、所正、所以修齐治平者，方有著落。不然恐无入头处，比●老氏之学者亦非不言诚意，只为其不知[此]一著，便不知止了，与[吾]儒异。』」

今日强暴蜂起，民不聊生，只是纪纲[未]立，善恶未[明]。「言行感应只以初念为准，如何？」曰：「吾人[见]在未必即是原来本体，初念恐亦未可全据。故吾体认天理功夫更不分初终内外，直是全[体]不[息]，故能不[远]而复，有不善未尝不知，知之未尝复行。只[苦]说[初]，吾犹以为缓了其几，已后不知不觉便入义袭去。若说常知常觉，吾犹以为少了里边一层，连却知觉亦不是。」

●●●宋，见阳货，皆圣人本体自然流行，●若●●●●●是道惟[明道]白沙先生●之●●●●●[微]露处。

「先师自然之说，初时闻之，犹似打量不过，盖缘不[知]本体由来如是，予欲无言，夫子直是真实语。」又曰：「佛老明自然，何曾自然？自然生理不是可遏塞得，认得为己，何所不至？若不属己，则与己不相乾。」

君为轻，社稷为重；社稷为轻，民为重。孟子当时告齐王行王政，及(藤)[滕]公筑薛之问，直是此意。公天下俱从仁义命脉上说来，区区善谋国者见不及此。

有白刃在前而不避，且安心受之者，只是见得是处。既见后，则死生去就，辞受语默，只是一般看了。

古人用字俱是实说，如「万物皆备於我」、「明於庶物」、「不过乎物」、「在格物」，物字皆以理言，有物有则。

问行一段，吾尝有发明，今少汾言之亦觉痛快。前辈谓参前倚衡，所见指是忠信笃敬。吾诘之云：「见忠信乎？见笃敬乎？二者杂见，便不是天理矣。」其字指天理，发於言则为忠信，发於行则谓笃敬。须察见天理参前倚衡，方有头脑，知之真乃可行也。故曰「夫然后行」。此知行之行，非问行达之意。

吕氏学者变化气质之说最好。气质变化，然后见学力。士而可贤，贤而可圣，只以其能变化耳。体认此天理，无内外、无将迎，有何动静刚柔也？如甜瓜脱蔕，如蝉虫蜕壳，方是变化了手。务要自强不息。

康斋先生与白沙先生非不欲仕。时康斋先见石亨之祸，石翁亦见一时妒忌之人，所以决去，学者不可一概而论。康斋石翁与区区皆地不同，故出处亦各异。康斋处士布衣，故得不受官；石翁监生，故不敢辞官；吾一向循资格而起，又有嫌隙，故屡引年不获允，宜在南京闲散，故迟迟也，此便时。

勿忘勿助四字不可两开看，明道恐人如此，故有勿忘勿助之间之语。

古人先行其言而后从之，确实用功，是以成材。今之人未行先言，这一点诚实意思已先发了。如草木之花，先发必先萎，无足怪也。

一发五豝作两事，文似未通。驺虞乃治花苑囿畋猎之官，谓为仁兽者，臆说也。茁然之葭，草木蕃矣。草木蕃故鸟兽育，而一发则获五豝矣。一发犹言一举也，一举而得五豝焉。国君仁厚，故虞官能育物，故嗟驺虞之美，以见国君之美。山林川泽亦仁政之大端也。

曾记先师石翁云：「当时卲康节只消击壤集●●●矣，不须作经世有许多弊病。」若横渠则伊川说他小出入处多有之，当时只作西铭亦足矣。

尊德性道问学及存心致知，乃一段工夫。

吾少汾之疑似是，但其中各有源委。榄山静坐见大意，若熟了即知行合一矣。为窥见而未有於己，是以未得合一，非禅也。石翁言会此则天地我立，万化我出，言得后便如此耳，非便许之也，与后截捄之不相妨。盖据南川欠处捄之，似偏，若论道体，一本万殊，岂得有二？

「古人成於乐是日用的，恐不如是烦难，不知尚可考正否？」曰：「吾素欲加考正，以某为经，某为传，然却是难。礼乐积德百年而后兴，还须就本领治功上做来。治功未立，气候不正，气候已不可准了。古法累黍定律，用筛取其中者，此亦未为不是。天地生物，自然之气，大约不过如此。」又曰：「黄钟阳生之始，蔡元定乃以九寸为则，却似倒说。」

蒋卿实能弃其旧学，得吾合一之学而笃行之，一变至道，此便是勇。

为学患心不定，只是煎销习心三层五层，如煎销金银，一番煎销，愈见一番精明，煎销尽者为大贤。习尽则元来本体广大高明，何尝有缺？何所沾惹？

学者虽去圣贤甚远，然大意亦当理会。如曾点的乐可不体认切实，濂溪所以每令寻仲尼颜子乐处，其要在勿忘勿助之间。若有得，则是一路剧，则到圣贤地位也，但其乐之虚实当自知之。

程子第十四

程子言道须於君臣、父子、兄弟、夫妇、朋友之间求之。若於人伦间处得中正，便是天理，便是道，不分在心在事，心事合一。

周子谓笃其实而艺者书之。然实与艺亦非二事，且如作文，写字时诚敬存焉，则何莫非本实也？存乎其人耳。

儒先每每以过时缺小学之事为忧，然以吾观之，所缺者年岁耳，至於事则一。今之应事接物，至於读书作文写字，则皆洒扫应对之类，而亲师取友，老少皆然。惟今立诚以往，尚可及耳。

初学用功茫然无著力处，只且於言动间存习。步趍要从容，言语要和缓，步步言言要与心相应，一一使由中出，存习之久，自然成片段。

一言一动皆本礼义，时言俗态，一毫不留於聪明。以此夹持，自然长进。

诸生居山日久，须要归省，以致孝养之诚，即此是学。事父母兄长之际，亦自验其诚切与平时进退何如，若见父兄愉悦，便是己学进处，不然未见实力。

学者须要求自得师，有如求命。人之病痛，必求医师，所以求命也。且今之百工技艺尤务拜师，至於句读之师、举业之师亦然，及至治心以立性命，乃不肯求师，耻拜其师，乃曰：「我知之矣！我知之矣！」宁没身不悟。哀莫大於心死，而身死次之。在彼则不耻拜师，在此则自是不求拜师，岂爱心不若爱身哉？弗思甚矣。

朋友五伦之一，若尚存猜忌嫌疑，或各相为党与，即此便不是学。其施於兄弟、父子、夫妇、君臣之间亦必薄矣。

与人期约之类虽似小事，然失信则害心为大。圯下老人与子房犹须立信，何况学圣贤之道者乎？即此便是根基。

学子须先看论语，次大学，次中庸，次孟子，乃书之序也。读论语时如未曾见论语，读大学时如未曾见大学，中庸、孟子亦然。忘其成心之私，去其习熟之旧，乃有向往之路，否则面前皆墙壁也。况又有迷心於传注之中者，如瓮鸡禈虱，安能有见？

诸生读书须先虚心，如在上古未有传注之前，不可先泥成说以为心蔽。若有所得，及有未通，却取古人训释详之，其所得自别。

诸生慎勿以举业德业为二段事乾。涵养吾德业，则发挥於文章，句句是实事。如老人自是老人声气，隔壁闻之，可知其为老人。自涵养发出，遇明有司，见之即知其人矣。邵康节诗云：「自是尧夫不会琴，非关天下少知音。」若今之剽窃而遇者，如小儿作老人声气，遇不知音者取之耳，若明者安可侥幸？

诸生读书时须调炼此心，正其心，平其气，如以镜照物而镜不动，常炯炯地，是谓以我观书，方能心与书合一。孔子所谓执事敬，中庸所谓合内外之道，程子所谓即此是学，如此方望有进。若以读书主敬为两事，彼此相妨，别求置书册而静坐以为学，便是支离，终难凑泊。

学者习字，宋人不如唐人，唐人不如晋人，盖渐近自然耳。见舞剑器而悟笔法，实有此理。●[考]文字只批点可否，令其自觉用心之精粗以自励耳。依程子更不考定高下，以起其争端而滋其胜心。胜心不忘，不可以入道。

诸生肄业遇厌倦时便不长进，不妨登玩山水以适其性。学记有游焉息焉之说，所以使人乐学鼓舞而不倦，亦是一助精神。

诸生每遇作文时，就於作文上用功；遇读书时，便於读书上用功。务令收摄，不滞不放，即是立敬。

吾儒学要有用，自综理家务至於兵农、钱谷、水利、马政之类，无一不是性分内事，皆有至理，处处皆是格物工夫。以此涵养成就，他日用世，凿凿可行。

诸生读文须从五经至於秦汉而止，看诗须从三百篇至於汉魏而止。其下偶丽之文、律诗之类，去古甚远者，戒勿以接於耳目，令胸中无一点时俗之气，其所养气象自别。诗文自古，心术亦古矣。

舜命夔典乐以教冑子，此其深意，安可一日缺此？或读书至深夜，则会於本斋歌诗，以畅意气，又长一番精神。

施宗道问：「学当何先？」曰：「先识仁，否则何的乎？能与我心性之图者，其庶矣。」未达。曰：「知斯图，其天地万物之同体矣。是故宇宙之内，一而已矣，夫然后能知性。」
</div>
    <div class="pagination">
<a href="甘泉先生续编大全_page69.html">上一页</a><span>...</span><a href="甘泉先生续编大全_page65.html">65</a><a href="甘泉先生续编大全_page66.html">66</a><a href="甘泉先生续编大全_page67.html">67</a><a href="甘泉先生续编大全_page68.html">68</a><a href="甘泉先生续编大全_page69.html">69</a><span class="current-page">70</span><a href="甘泉先生续编大全_page71.html">71</a><a href="甘泉先生续编大全_page72.html">72</a><a href="甘泉先生续编大全_page73.html">73</a><a href="甘泉先生续编大全_page74.html">74</a><a href="甘泉先生续编大全_page75.html">75</a><span>...</span><a href="甘泉先生续编大全_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
