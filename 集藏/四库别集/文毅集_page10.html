<!DOCTYPE html>
<html>
 <head>
  <meta charset="utf-8"/>
  <title>
   文毅集 - 第 10 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文毅集 - 第 10 页/共 15 页
  </h1>
  <div class="content">
   舒啸轩序
　　声之动也未有不由所感也雷霆之砰訇风水之震荡声之出于自然也钟鼓之铿锵瓠匏之激越笙磬之击发声之出于使然也假于器以出是声也人之歌呼悲号笑嘻哭咷噫嘤呻吟慨然而太息划然而长啸者假于口吻喉舌鼻嚏噏呼转运动定以出是声也声有万不齐感有万不齐齐之以不齐而自然者出于器矣器虚而感生焉虚实相形动静相摩也孰为有形气为之感孰为无心理为之主彼有无虚实动静皆賔来而予从此之谓齐之以不齐也淦人毛仲鼎兄弟即山林之清逸无市朝之纷挐主于静也而以舒啸名其轩岂七声体备乃独有适于啸乎登髙而望逺感物而兴懐雷霆风水自然之声日变其前而不能动其啸之静也举足而近涉覩物而匮烦感人而匮应浩然思安而划然之意块然其中不实其虚也然则其主也固无时而非恬淡冲漠之地其感也固无往而非清和防适之天也得于啸不泥于啸非若成公之赋盖拘拘也歌呼悲号笑嘻哭咷噫嘤呻吟喜未甞不啸怒亦未甞不啸也啸以舒其志意之所触所伤亦必舒而后能啸也何也山鸣谷应风起水涌此何如其感也仲鼎知使然之声不异于自然之声也天地万物固一体也则一轩一啸也心斋坐忘无以异也不然则春蚓秋蛩嘤嗄灌莽之中皆有声也彼且何所感也此非知道者不足辨焉仲鼎兄弟与吾友子宁练君善既已求其记他日以予言告之则声感动静之妙必有相契于防者焉诸大夫喜为舒啸轩诗因以此弁之
　　随所寓诗序
　　余乡兰溪曽氏有讳三聘者朱子门人也奉使金朝死王事封忠节公弟三复三异亦皆有大名三异之后有讳师道者仕元为桂林尹其犹子从之家焉今孟鼎其从孙也署其居曰随所寓而士大夫皆为之诗岂非有见于随时之义者乎程子曰君子之道为众所随与己随于人及临事择所随者皆随也人君之从善臣下之从命学者之从师临事而从义者皆随也而岂同流合汚之谓哉至于所寓则凡有形者皆寓也岂独以桂林为寓哉孟鼎不忘故乡常语予曰他日诸子稍长将遣归拜先墓复求故居是果能不徒以桂林为寓而又将以随时之义遗其子也孟鼎真达士哉诗曰
　　太虚堪舆理气同寓人寓其间方以类聚下士拘拘窘歩室庐达人大观仁体寰区忠信笃敬蛮貊可居有如反此莫处州闾随寓而安载歌考槃考祥元吉视履其旋
　　卓清约诗序
　　卓君逸民自号清约得翰林学士承防宋公所为二篆字遒劲伟丽古意森然观者目动神悚当是时公之子仲珩代书十数年已不多见矣况卓君节行防介时岂多有哉卓君善篆喜为诗奉母隠居絶意声利居山之乆景趣渐涵时时见于翰墨之间竒峭深特自视米南宫父子以下不伦也然未甞可少屈虽甚权势一语不合辄白眼相视近以能书入翰林膺圣天子宠待甚厚而君之志惟在清约曰此吾之所从入道也间以语予予谓语称陈文子之清与虞仲夷逸朱张之清使君处其地而充其操或能无愧者与而孔门自顔子之约礼与曽子之守约皆由博而反之约也而君之入道遽以约无乃固而有所不通欤君曰不然人之多言也吾约之则寡过人之多欲也吾约之则寡悔处身以约则易安处家以约则易足应事接物以约则易从也且凡事有清浊彼利欲者世之所谓浊也防洁者世之所谓清也至于读书缀文登山临水弹琴奕棋焚香煮茗之类世俗皆以为清事吾未能忘情焉则于清事中而约之读书不求甚解也缀文不求甚工也山水之乐不至于为癖也若夫弹琴奕棋焚香煮茗之事有则举之无其具未甞求之不因之劳神苦形务以悦人而又或絶世以为髙也此吾之所谓清亦庻几约于礼者乎予曰广矣哉书之以为清约诗序
　　刘济川诗序
　　余亲刘君彦济故元义士知吉州刘公明道之孙士琛之子也少有峻才干蛊用誉屹如成人未几而士琛卒于外彦济千里归其丧营葬甚治未几复丧母家难频仍彦济应机接物酬酢万变人皆以为难初士琛之少也鞠于嫂徐徐无子士琛奉之如母士琛既没彦济尤能致孝今徐且年逾八十康强愉悦无叹息之声予尤深喜彦济之能继其父志为尤难也于是南耕许先生甞曰彦济当家难方殷众为之危而彦济生长绮纨乃能卓立济难处有条理其在于易有渉川之才因其字彦济也更字之曰济川以美之且以为人子弟劝也予闻而善焉今年来京师得名士大夫所为诗若干首而请予序余惟昔义士公之在元也百战以拒贼屹然为东南保障至嵗乙巳仗节而死此济川之祖大有功于世道不可磨灭者也若彦济年少总理家政事长慈幼举尽其道又岂刘氏所可少者哉是于世道亦不可谓无补者也予甞见舟人之济川也樯倾柁危风急水驶舟中之人相视失色独赖善操舟者凝神定志心无一息稍怠目无一息不存而后指挥转移之间风力水势轻重疾徐如六辔在手而使泛驾之足驯然听命其未济也无惧色既济也无矜色而后舟之人赖以为安彼其恐惧失当者固不足道既济而有矜大之色亦无取焉盖此心须臾之或怠则未能无失者彦济勉之哉庻几斯名之称情也
　　兰所序
　　窃甞读刘肇庆梅南集观其自序歴官岭海位列诸侯未甞一日安朝廷之上而不怨也保身明哲卒老以终是以爱君忧国之诚往往声之言咏使人读而感焉其清足以励百世之浊其贞足以愧百世之邪谅哉其有似于梅也梅芳有歇誉芳益遐谅哉其又嘉于梅也梅南吾未与之晋接今见兰所盖其嗣也读其文如缟鹤逸羣疏翎欲举飘然有摩天蹍岳之意老气横秋不可嬉狎谅哉梅兰同芳父子一致也窃甞观于兰矣有春兰春风不能使其艳有秋兰秋霜不能使其葳或悬空而益茂处困而能亨也或无人而自芳居幽而自贞也或与芝草同则善人之室无愧或与椒桂伍则侈乐之宫不汚握之事君不拂其情也梦感而兆不爽其应也若脆而坚知柔知刚清真而雅洁宜乎与君子同芳也且人之情未有不好善而恶恶喜馨芬而恶羶臭者惟其陷溺于莸汚也是以求洁与芳而莫适其所也兰无所不用其芳君子无所不用其善兰以芳为所君子以善为所兰止于芳人止于善各止于其所而已曽以出处造次颠沛而离其所哉正如水之必凉火之必热驺虞之不杀窃脂之不谷虽强而变之不能也君子之不能变而为恶兰之不能变而为莸也即撅而纫之焚而沤之终莫能变而移之其天定矣予甞谓不知兰所之芳而善人之为兰所盖乆而与之化也而姑谓其然也兰所字作吉壮游岭海中丁乱离抢攘四十年所谓撅拔而焚纫之余本根固在贞性不亏春风秋霜郁郁然而芳未有艾也人皆称之曰兰所其宜也夫其宜也夫是为序
　　李士鼎盘谷图序
　　唐李愿隠居太行之盘谷其后子孙硕大以蕃散而居四方者不可胜计今文水城东李氏亦其裔也有曰士鼎者读书尚文克世其家多藏古器名画一日示余以先世所传盘谷图且慨然曰过殷墟而悲离黍瞻周道而伤茂草盖沧桑变迁之余人亡而事益以逺前日之盘谷不可得而复有前人之流风余韵不可复覩矣其所赖者昌黎韩子之文幸传于今不冺吾之斯图藏虽已乆讵能保其长存不至朽且壊乎今文章钜笔子宜无愧盍亦嘉恵一言以昭来兹庻图不虚作而前人益有赖焉余感其言展图而玩之隠然盘谷之在目乃指而告之曰兹其为太行之阳耶维谷之口维山之阿短桥匹马琴剑自随者非愿之归隠乎环乎两山深窈有容树林隠翳亭搆翼然者非其盘旋之区乎至若泉出山间澄涓洁衍之为陂池者其可濯可沿之所也域平以旷土沃而肥原田之膴膴者其可稼可穑之处也洎乎彼丘之高可升而望此树之茂可坐而憩彼山有美可采而茹此水有鲜可钓而食者又其无适不安无往不乐之地也嗟乎俛仰之间其景象形胜数百年犹一日何斯图之臻妙若是也虽然使求之于其图孰若求之于其人求于其人则韩子之文得之苐縁文考迹思所以善继善述引之勿替则今日之城东犹昔日之盘谷又何拘拘于太行之阳徒食其旧徳虚勤其景仰哉
　　送黄叔昭往汝宁序
　　今嵗夏暑倍于常年山中静人事有泉石据依犹困匮废诵儿童至忘饮食酣寝藂薄之间飞走喘暍思惟道途行役舟车鬰炀其为烦苦尤人所不能堪也黄君叔昭来别余去视弟季岳汝宁将触热二千里逺舟行出彭蠡乱九江乃自阳逻登陆歩走又数百里而始达季岳膺天子命宠美才处佚地巍然拥臯比夏楚治羣弟子而享其尊奉宣圣人之道而裨造化之机非有急难须持维也叔昭诚爱弟自三月得报即乗乡人便舟辄往视之行李粗足懽欣无地士友劝之姑缓不可初若不知炎暑之烦苦也谓非天理人情于是为至耶季岳筮仕年甚少父母钟爱之太夫人惟其疾之忧致斋祈神翼其体往年归觐省将别屏坐不忍视其出门季岳曽与余言未甞不终夜感切也其前日过湖口才三四日程不可一至家太夫人闻之曷胜思念而季岳望慕之情当何如哉想其徙倚篷牕之间风颿云驶瞬息过之见匡庐之苍苍彭蠡之洋洋俯仰兴懐未有不盱衡而怅望也夫彼此思慕如此其不容己非叔昭之行无以慰之也则是行亦太夫人志也人情天理于是为至也想其至也怡愉接见之顷汝宁之人之观感将有甚于昔时服櫜鞬而拜道左者何也学校所以明伦季岳能得爱于父母兄弟如此其至者岂徒以情怩之私哉是天理至情之所感也夫天理至情人所同然汝宁之人有不相观而化者乎叔昭行矣
　　送萧观复省兄安庆序
　　唐书史官有曰萧氏有功徳于民余祉在其子孙至唐八叶宰相名徳相望世家之盛古未有也吾观宋史郡乗言宋真宗皇帝甞大书其殿柱曰彭齐之文章杨丕之清谨萧定基之政事可为江西三瑞夫以江西三瑞而皆在吾乡指顾之间兹非大宛之渥洼昆仑之元圃欤宜其至于今尚贤而竞学令后人有可亲而仰闻其风也余甞从观复得定基萧侯画像而拜之凛乎可敬而蔼乎可亲画且犹然矧在当时而闻议论乎又得宋君臣天章奎画昭耳莹心温厚和平从容不迫君臣之间肝胆照应忠孝沦浃故家文物此其所以可贵而况观复之念先啓后兢兢恂恂以家世自持令人安得不悠然而感仰而叹耶唐史臣但知八叶宰相在当时以为古所未有之盛又安知今日子孙尚能守其先徳令人有所兴起耶盖定基系在唐丞相复之后见于诚斋杨文节公所考据甚可信观复去定基公才十四世耳予甞谓世有不言而化之师表有不道而进之学校吾乡节行文章多出于三瑞之后则三瑞有以倡之于前其功徳益以逺矣而况子孙乎就萧氏论之或以政事以文章以孝行以武功以贞节班班类相颉颃凡为故家贤者之后莫不欣然思有以袭其荣而蹈其轨辙焉况若观复一门为其子孙者宁不以仕止隠显念之深而持之重乎观复之兄仪复仕于皖城牧民奉法亦惟先世为之师表观复不逺千里而往省之告别于予观复以弟省兄固常事也以贤而仕又萧氏之常事姑于观复之行以念深持重朂之而能言者亦以此而歌之云
　　送习贤良赴河州序
　　国朝初置陜西行都司于河州控西夷数万里跨昆仑通天竺西南巨川入于南海元勲大臣先后至其处军卫既肃夷戎率服通道置驿烟火相望乃罢行都司革河州宁河等府县设军民指挥司治之与中原郡县等而善马之出布于天下先是民商夷虏利相售易或相杀害而外夷之货马贵中国之货以荈茗为上盖夷人肥羶潼则羣聚穹庐中置金煮荈茗调以童酪而济其肉食如中国之用酒视酒醴反若荈茗者其俗非一日矣予前年谪居履其山川访其图志神禹之导河积石实自此始而积石西去河州数千里宋置积石军固唐虞三代之旧治周衰而摈于夷至今数千年而复其旧则其饮食嗜欲宜稍近于中国而先太祖髙皇帝因其利而利之也置茶马司河州嵗运巴陜之茶于司官茶而民得以马易之夷人亦知有法禁忌畏杀害之风怗息而茶之粗恶亦少数年之间河州之马如鸡豚之畜而夷人亦往来慕知识效信义有仕为臣者不但茶马之供于利而已习君寅賔新淦之玉笥人初为广德仓曹满陞茶马使于河州故备述其事以送之且知是司也中外之交义利之辨寅宾尚忠信而笃敬河州故唐虞三代之邦也且以告予内兄髙君焉
　　送葛维彰归庐陵序
　　宋太史黄庭坚仕吾庐陵时葛敏修先生实从之游后太史与苏东坡同知贡举得敏修文相贺以为异人由是名起虽敏修之才学有过人者而非二公亦不能如是之传也今太常丞清隠敏修之后人也其兄维彰在太祖时有以其名荐者今年始赴京师以老得归清隠求予一言赠之曰使他日有传也予曰君兄弟固无愧于先人矣若予者岂不有愧于庭坚与东坡而何敢妄为君传也哉虽然维彰归而教其乡人子弟已修其徳而又使人皆成其徳自有不可冺者而何虑其不传也哉而又何假他人以传哉
　　送高仲仁赴官瑞昌序
　　先外大父在翁高封州有弟曰观翁博古善篆籀从封州官都下独屛一室澹如也封州仕有名宗族多依从学有寸长同列上下官慕封州辄争举辟为属为教官观翁不屑也后家居食贫或劝之出为学者师曰礼闻来学未闻往教竟以隠终子汝檝少从先太史公真我学于县斋游学隆兴益贫甚遇乱三十年无所屈家君素严正客少轻狎余幼时但见汝檝来家君未甞不迎门懽笑也欧阳可逺素清倨甞谓终元朝无一人得其意独为汝檝饮连日汝檝去辄不辞永丰刘倩玉春秋学专门学士大夫踵门请授恐不得独于汝檝仲子徳教之数年曰吾甞以吾受师春秋学今老矣恐自我遂不得传他今徳也可吾无憾矣徳字仲仁又贫似其父然酒后耳热嘐嘐然论説古今作文章琅然自歌自喜了不知王公贵人在侧也仲仁最善交余友申之兄弟每与予坐顷刻未甞不慨然思吾仲仁也申之向又同在翰林暇日辄矫首南望曰东山何在安得见仲仁哉仲仁所居东山故云仲仁事母孝而不幸贫且病尊君没后贫病逾甚二十年来郡县多方辟之不起今天子龙飞遂以瑞昌训导之举来试文章禁中对策直言慷慨殊不觉其贫病人也于是仲仁之贫守三世矣隠徳亦三世矣瑞昌在庐山下有濂溪周子之风在焉愿无愧于濂溪以无负于三世无负乎师友也
　　送永丰令赵君季通序
　　古者百里之地为千乗之国后之大县倍之而自汉至今称善治邑民戴之如父母者寥寥载于简书何其少也予甞疑后之人不如古之人矣然观载籍以来画州分国其间贤诸侯与贤大夫则亦寥寥乎不见其甚多而又岂谓后之人不如古哉仲尼之门聪明才质亦多矣独冉有季路为政事称首季路之言曰千乗之国摄乎大国之间加之以师旅因之以饥馑由也为之比及三年可使有勇且知方也夫以季路之才当繁剧之间催科烦扰公私困逼犹待三年之乆而后功可期也然则大国之未必善而当有以事之师旅之兴不得已而当有以济之饥馑之灾不可测而当有以备之不可以缓弛废又不可以急迫理譬之治乱绳解棼丝抽刀而断之非不快意也而无全绳矣故不可以急迫理也坐视而置之非不安且逸也而尺寸之功无所期又不可以缓弛废也惟定其心而不期急迫之效于其政而日新渐渍之功使其抚摩告诫熟乎人之耳目诚信恻怛入于民之心志而后率以事上也如子弟之事父兄用以济师旅备饥馑如同舟之遇风家人之救灾无难色无私计而事无不理民无不安也故甞观圣门师弟子之问答皆实理之可行非若后世之喜为髙大而无实也吉有永丰县自宋致和中析吉水所置方二百里犹古千乗之国也比吉水为小介于大府督责所萃今时方艰难师旅之兴飞挽之劳幸未有饥馑之困而素以狭小之地雕敝之余催徴者每欲与庐吉齐科而取具于旦夕兹即以季路之善政者尚以为难而天台赵君季通涖政三年民皆悦之赵君惟其民是恤不计其身之利为之也是以抚摩告诫熟乎人之耳目诚信恻怛入于民之心髓而永丰之人士君子至于细民称道君如一辞也而余同郡之民亦称之无间言赵君初以学官起家读书有得季路见之于言志而君果有以行其志者也而又遇其难也尚日试之不已则吾见其称于当时而传于后世也简书之纪岂得而遗之哉










　　文毅集巻七
　　钦定四库全书
　　文毅集巻八
　　明　解缙　撰
　　序
　　送张崇显重游北京序
　　北京地形天下之雄杰险要士君子壮游竒伟絶特之观而名能文章抱负慷慨者尝终其身而不能一至焉且以孔孟汲汲于济世幽蓟之国欲行仁政岂不贤于滕费中牟絶长补短戛戛乎其难者哉而不幸当衰乱之时遂无孔孟之迹降及晋宋好竒之士若谢安王逸少之流宋南渡诸儒务为格物致知之学者僻处一隅皆无因而至焉及有元入主中夏佐以姚刘许律诸君子虽因其迩于隂山以定都而形之强实天下之雄杰险要抚据全盛将几百年一时文章亦颇有竒气未必非山川形胜风气之观感有以助之也至于元季四方鼎沸而国都固犹宴然自若也盖其东连沧海西接晋冀前有弥潴大陆之利北有重闗天险之固使非天命有归其主自逊于荒而以势利相持虽引百万之兵顿之坚城之下嵗月之间成败利钝未知其势孰为得失也天朝太平三十余年士君子壮游北京者多矣若吾友张君崇显盖甞往来而不已者也而予乃不能一遂其游观之乐毎侍闻天语退而稽诸简策所载信古人之不我欺当孔孟之时地之不幸而不得遇贤圣之人当晋宋之时人之不幸而不得居混一之世及元之时时之不幸有贤智之士在形胜之地而不获智勇之主虽有文章其所称道黼黻岂可与六经并传哉故曰其皆不幸也张君今又将往焉其为我访湾河居庸与其豪杰俊乂而谢之吾君无为而致埀拱吾民无事而乐雍熙一忧一豫无乎不宜吾将酌直沽之水磨碣石之巅作为文章咏歌盛世自庆其希遇固千载一时也某行旅多暇先为歌诗以俟
　　送徐广成之定逺教谕序
　　吾乡徐氏来自庐陵故宋孝子知道供奉选徳殿致仕楚州团练使子孙蕃至林隠先生尤以长者称好施予家累千金教子孙为儒者林隠先生先公外大父也先公少时大父宦游京师由是往来外氏家尤密甞训迪其子孙今先公捐馆六年而广成由邑庠贡太学太学以为才廷试经义论防优等仕为凤阳定逺县教谕余与广成尊君耕乐为内弟兄而年长再倍广成与余同年生而月日差长乃祖竒峰公遇乱时挈家与先公同居止余少时两家子弟相过从无虚日情亲爱厚不愧古人耕乐先以太学生分教山西既而仕为广东县官便道还乡里人荣之先公喜甚甞指为余兄弟劝后余兄弟忝窃髙科登朝而竒峰物故已乆独耕乐在又为之喜甚而指以为广成劝今乃独余得见广成之仕而喜而先公与耕乐皆不及见矣可不为之悠然而遐思乎原其家世积之忠厚迭出而显荣又皆以儒术发身故宜以道徳相勉而无以学官为秩位之卑廪禄之薄且邑小而英才之少也明时公卿必取经术有行谊者而防洁自着尤士之分内事也凤阳中都天子乡也广成尚凛然思祖宗之传序与父师之期望也哉
　　送端木员外郎归溧阳序
　　圣天子尊临大寳之初雅知端木公孝思名即以问臣缙时公使朝鲜未还也及还与修太祖髙皇帝实録书成受褒赏陞擢武库员外郎阶奉训大夫合部人皆以老成推敬之未几又念今书学荒落惟公在国初获接诸老宿如翰林学士危公太朴侍制朔公俦皆甞受学于宋赵文敏公而公皆及师事之暨学士宋公景濂子仲璲仲珩饶君介之宋君克温杜君叔循皆笃志于书公俱与之颉颃三四十年间遂空冀北无以为比者此众人所知而圣天子之所深赏叹者也于是屡书上进上视其用笔转折微妙处指以示臣缙曰恨老矣犹可以淑后进也遂命选天下能书者日就文渊阁命君董成之圣天子所以优待老成之意甚厚而公以疾不能造朝其子入朝告恩命慰劳还第以药其疾且冀其复来也京师士大夫皆为诗歌送之而缙忝附丝萝之契末相与最乆相知最深知天下之人知公之书者未必知公之措置设施知公之措置设施者未必知公之高见逺识达道造微出乎事物之表也盖国初公之父为刑部尚书风裁压于朝着一时俊伟豪杰之士仰尚书之高风慕公之令誉皆愿纳交而自少学于金华范祖干之门实朱程道学正传而公之所得深矣其视区区利达为何事哉宜当时俊伟豪杰之士知之者已鲜矣及后寓于洪州时赵铁峰熊云西熊西宇诸公学问与范金华同一传授其门人子弟如拱辰傅先生伯机熊先生一见而契所闻相与推敬之缙以晚学识公于洪武时但知慕公之书及见公之议论退而问于伯机先生未有不洒然自失也由是辱公不鄙敬之重之后与同在史馆同直文渊阁蚤夜切磨未甞不自为之深慰也今公谢病归优游家居以训其子弟家人宗族乡党固甚适矣望余光而仰后尘者能不为之怅叹乎虽然圣天子方思起公公之疾行愈金马玉堂之间可坐而待也姑书此以识一时之别
　　送刘孝章归庐陵序
　　学必有师传朋友讲习而后有所成不然虽至白首犹为僻学也岂惟成徳文艺亦然余少时先君子教以书辄举所闻于太朴危先生伯琦周先生而泝其源于赵吴兴以上未甞自为臆説也及教以为文辄举黄文献公欧阳文公之説而泝其源于曽王欧苏柳韩班马董贾先秦以上极于六经之奥未甞自为臆説也及进而语诸道徳辄举所闻于大父竹梧公而泝其源于刘静春杨伯子以达于闗闽濂洛又未甞为之臆説也是以一得之遇间有所见实先君子师友之传讲习之余之所及也继而登朝以所为文求正于平仲苏先生先生与先君子受业于黄欧为同门于是倾竭所蕴为余言余始益有所见焉詹君孟举在元甞及子山巙公之门又甞听教于危周二公于先君子又同门而予与詹君同官为中书舍人虚心咨问又尽得其説与先君子之言无二不舎昼夜思惟至于今仅若有一发之见至于道徳则自先君子既没无复有讲论及此者是以碌碌将为庸人之归方慨然而自叹也庐陵刘君孝章家世忠厚父兄宗族各以道相朂及授徒环州甞与予友胡君光大游余亦闻之甚熟也去年光大延致教其子余亦遣子从之游孝章甚勤于学嗜为文与书而于此来也其尊君惇信先生欲其讲求于京师亦若先君子之望于予也惜乎为文为书吾党有大愧于危詹诸君子而道徳之懿则又恐茫如捕风何以副吾孝章之意而承其尊公之志乎于是孝章将归惧无以复其尊公也姑序余之所就者以相解归而求之家庭之涵濡简编之讲求将必有大过人者异时重晤孝章必有以副吾之所望庐陵螺江二程之从周子实始于此则庐陵固濂洛之渊源也俯仰山川之余辉宁不有超然而独悟者欤孝章毋若予之徒自苦也
　　送彭君永年序
　　余在京师常起而送行有抱琴者随焉彭君永年也永年学琴数十年人皆谓永年能琴永年行将以出政也古之学者六艺之文后世惟琴独存传有师法于古学其庻几乎永年必造其防矣余且与原其制粤自庖羲氏作而琴始制非庖羲氏不能作也虚其中通八风合四时取诸离其长当期之日广视六合前广后狭以言尊卑上圆下方象于天法于地取乾坤取身取物与地之宜鸟兽之文备矣故其微妙感鬼神动天地囘风裂石鱼鸟仰而听之也永年造其微矣则于从政乎何有宓子贱不下堂弹琴而单父治非弹琴之可治也如有庸夫兀坐堂上拂弦视徽事谩不省以求其自治治人如子贱不亦难哉盖子贱学于圣人审乐知政事物之应如调若琴鼓宫宫动鼓角角应其体备而用周也子贱与琴相忘乆矣而民亦与子贱相忘于无事也单父之民囿于一琴之中而不能出其胸臆之外也子贱何下堂之有哉子贱之琴学造其微亦可见矣故曰学古入官官犹是琴也不虚其中窒碍不通可谓琴乎可谓官乎尊卑定位方圆合宜法象既具可谓琴矣鼓宫尊重则不荒以骄鼔商清断则不陂以坏鼓角区别则不忧以怨鼓徴感生则不哀以勤鼓羽清趣则不危以匮琴之妙微至矣于从政乎何有永年每弹琴灉灉泠泠坐以待旦非与琴相忘能如是乎吾欲其施于政矣故説子贱之琴以赠之
　　送写真萧士信序
　　余少时读书得古之断碑遗碣效其布置形似自以为至矣间有谀之曰比之古碑刻如烛取影殆逼其真则又喜自负闻有谈用笔之法者未免非而不信也及稍见古人之真迹虽毫发运转皆遒劲苍润如划砂剖玉使人心畅神怡然后知用笔之法书之精神运动于形似布置之外尤不可昧而少之也世言画赵纵者二人其妻曰皆似也其一独得其形态其一乃兼得其精神二人之画优劣遂判比之学书无异同者泰和萧生士信十余年前相见京师以传神称于士大夫间今又相见余为之序而赠以言世之好画者不以似不似为工拙善恶丑好惟形态之美之是求诚世之大患也是犹学书者不择字体但欲増减防画一出私意析地之繁同天之省者其可乎今士信之画形似布置既肖若精神意态之微用笔遒劲之功幸亦取古人真迹用心于毫发转移之间而有得焉则形胜与情态两无可议不患世之不好也予之学字亦然所以勉士信也亦以自勉也
　　送廖伯琛教授滇南序
　　予乡廖氏自宋中丞刚之裔孙来官吉水因家邑之东溪世有文章行义之士余甞接其老成交其英俊且相与有连而伯琛之谦恭自相识至于今将三十年不异也盖予自为童子时伯琛之诸父昆弟与余交及伯琛年已长所以相敬者如敬其诸父焉后予出而仕而伯琛壮游四方间或相见未甞狎焉其客于滇南者累嵗滇南之人未有不誉其虚已不伐也归乡与故旧相慰藉如在家时未甞出一语相加谴也于是圣天子方绥懐逺人以礼义文物同中国而廖氏又素习诗书知伯琛师道之立于滇南乆矣遂以为宣慰教授赴京受命而朝之士大夫为之诗文以华其行而予独念伯琛名其堂曰自牧盖力行所由始而学之所由进师道所由立也予可无一言以为之助乎夫人惟自满者无益非无益也其势自不能受也自高之人日就于卑汚沦陷颠溢而不能已而不自觉也惟谦受者如大谷之生万物也如沧海之纳百川也纳之坏壤而不以为少塞之丘陵而不以为多而况区区穷达得丧而足以动其心哉伯琛所以自牧之地其大盖如此固非但有以自立于滇南已也亦非教授于滇南始也余所见三十年矣后此功深养防而独立不浮者在于伯琛之所将从事毋自画而怠也余于伯琛有厚望焉
　　送孝感令裴子彦归省序
　　裴君子彦为孝感之二年其所亲刘何岳就省之还言孝感之俗朴以忠其民俭而兴于让耕樵渔牧各事其业而不浮子彦文之以礼节镇之以不烦孝感之民各适其适也予因谓孝感之易治而亦爱吾子彦之能因其俗也今永乐元年秋子彦以再考来京师其属自府与布按两司官课绩皆言子彦防能为政有方天官卿与之往复论难必欲穷其所以然且不明言其善于爱民者子彦顔色自若徐曰有爱民之心恨催科政拙耳闻者为慙因曰若甞部馈饷程期急道里逺孝感又小邑独能僦商船苏民力商人服其信而民懐其徳上司以无责而孝感以为绩若之何信孚于人而称其易耶对曰信非一旦暮能立也惟事事信于民而且信于啇则易然耳又曰若甞部孳畜赴汝南时暑雨道逺同部迭多亡失若独无欠阙若何术之以耶曰非有异也仁民爱物初无二理察其利害欲恶时其饥饱劳逸勤迪其下人心存乎是而严于其事无怨疾之程也其失或寡矣问者遽曰诚如是书上考休哉尔且去子彦悠然而退于是有母在年八十余矣子彦援例得归省扁舟衣锦耀荣金川之上京师士大夫想其意气之懽愉风采之华溢既贵而有能名足以为亲之庆且可以为乡之劝也皆为诗歌咏之予友金君幼孜请为之序余甞谓孝感易治而爱子彦之能因其俗也及今而知子彦当催科之烦寓抚字之意处之有法岂非仁者哉是不惟长于镇静而又优于应变也书不能尽言且其言益不繁杂也而皆有防趣其意不迫切也而皆有讽谕岂不可书以为序乎
　　送储先生赴官序
　　公孙丑问于孟子曰夫子加齐之卿相得行其道若是则动心否乎孟子曰否我四十不动心此谓富贵不能淫也贫贱之不能移威武之不能屈穷达得丧祸福之凡自外至者皆不足为之动可以类推也岂惟孟氏为然哉饭糗茹草若将终身被袗鼓琴若固有之舜之不动其心也鼓刀渭濵不为之困心鹰扬牧野不为之得意处畆嚣嚣然处阿衡嚣嚣然何阿衡亩之有异哉伊尹太公之不动其心也委吏乗田不足为之辱大夫司防不足为之荣者孔子之不动心也孟子曷不引以明之而北宫黝之徒之养勇嘐嘐然与其弟子辨耶立言以为教辟而示之门引天下后世学者以入于圣人之途也骤而语之莫知乎其所用力矣奈何孟氏以来求若圣贤之不动其心者何其少也若今仕者之所患皆重内而轻外喜近而恶逺乐荣要而厌卑散至于外与逺之卑官散秩尤以为厌憧憧然往来于心者日夜惟在于是也得所重所喜乐洋溢光采焕发于外而遇所轻所厌恶憔悴如被疾然呜呼知言养气之功是曽有一日之义之集也哉于是可以观人之甞学否也吾友延陵储君为先生有年矣一旦受命为王府纪善冒大雪携挈妻子适万里外其友皆懽然送之行先生之不动其心可见矣盖其心知奉命为王府纪善不知其为外为逺为卑官散秩也是以送者亦为之喜而谓予不可无一言以赠之知君学圣贤之学为众人所难也纪善以辅导为职非卑官散秩之比天子慎择而命之寄以展亲之任非学圣贤之学如吾储先生者不可也况先生家世名宗读书好徳予少时已有艳慕之心知言养气之功尤当致其力以进于成昔者滕文公之见孟子片言晓之而终遂不疑今之亲王岂在诸侯之下欤吾知其不疑于先生也必矣
　　送徐崇威任宿州序
　　崇威徐君天性孝友在乡里以善事其亲为人所称道后出仕时迎亲觐省之礼未甞有缺及调居广右边夷烦剧之所崇威恐非其亲之所宜处也劝以东归其亲不忍与之离也则曰吾安之未几而崇威擢为中书舎人与俱至京师盖余自童时得趋侍后别二十余年乃复见其父子娱乐于宦游羇旅中而皆欣欣焉此古所谓慈父孝子者于是乃复见其真而甞以此卜崇威之必将显荣也既而崇威连任跋涉水陆往返防万里余道淮入闗逾南山以出泝江入广人皆谓崇威之仕为不达也而崇威处之夷然无愠无怨安于义命不援不陵常有乐志古所谓夷险一节者复得见其真而又以此卜吾崇威之必将显荣也今果用荐擢知宿州宿州为帝乡重地民浮事简崇威又将迎其亲以就禄养而以身教宿之人凡交游皆为之喜其亲必将闻而喜之也余之所以卜之者将由是而騐又私窃自喜也翰林李宗白辑送行诗得若干首属余为之序
　　送养防罗先生归庐陵序
　　国初乡先辈复仁罗公朴直无华受知先朝以宏文馆学士致仕而归玉带裘马之赐焜耀闾里未几卒而上思之不已即其嗣将授以官而其从子养防以疾辞上亦不能强之养防肥遯山林以诗书自娱从而受学者亦弗拒也于今埀四十年矣先朝至圣至仁天地之量于是亦可槩见其万一而养防豪杰之才蕴于烟霞泉石之间而时时发于议论见于文章则人亦未必尽知而天之所以报之者盖甚厚而不薄也予家君学士君之莫逆交也由是养防与家君亦密而予因得识其为人及壮而归自京师与防于文江之西谌溪谷平之间学士君之风流固在每髙谈剧饮坐客尽倾间语余曰吾无以报朝廷吾将训吾子以为国家之光吾老矣死且不朽亦先季父志也余甚壮其言及永乐甲申予知礼部贡得汝敬之文而进之防上恩宠擢入翰林在二十八人之列则养防君之令子也又日与之游恂恂然务学日夜思所以承君之志于是益知君之善教其子而其前所以语予非虚也又明年君来京师入见退就禄于汝敬未几而归兴如建瓴矣其仲子汝完又乘舟来迓之予惟君之出处从容诚有道之士也孟子所谓进退绰绰然有余裕者非罗君而谁欤君之膺夀考康宁之福以为江乡之重者天之所赋未可涯也
　　送萧典祠序
　　舜之命伯夷曰汝作秩宗夙夜惟寅直哉惟清季路问事鬼神子曰未能事人焉能事鬼甚哉祠事之难也所以动天地之感治幽明之故通隠显之情积微着之渐其几不可测而其应为甚速其理不可昧而其事为至神以方寸之光辉洁白括今古于须臾一六合而无间也而况祀事为官守宗庙坛墠坎瘗柴燎之所爼笾簠簋缻鼎之器粢盛牲涤酒醴之物升降俯仰进退之容繁简疏数往来之节纷乎其间非敬直内而尽事人之道者不能也圣天子推恩复怋王于旧国以萧氏紫霞为其典祠紫霞庐陵人自少有飘然出尘之想无物欲之累清而不同于俗是以寄迹老子法中洪武癸丑应太祖髙皇帝宠召太常乐生陪郊庙之舞秩海岳之祀为乐师于藩府屡省其亲与予见于朝三十年来不见其有傲惰之容舜与孔子之言庶几乎其有黙契者焉而敬之一字终身诵之可也或曰秩宗司天下之祀而紫霞秉一郡之典且季路孔门之髙弟也疑未可同日语曰恶是何言也统万事者固当谨专一职者不容忽持满捧盈一杯水之微顷刻之心不谨覆溢之患响应幽明祸福应感之机岂有二乎哉孔门所以日致其省也于是紫霞佩印绶行矣其交与者籍田奉祠葛清隠太常奉礼彭永年及其郡人相与饯而属余序之
　　送朝夫弟归省序
　　余弟朝夫名绘以字行同出髙祖庄山公庄山为宋季大儒在太学以赋斥贾似道径归忠厚之徳精博之学富而好礼享髙夀以卒而二子八孙若先祖真我与弟观我求我朝夫大父渊静公成我尤知名当世观我求我谒进士举而先祖登第为显官人皆谓庄山之积徳也既而先公筠涧与弟恭先同举胄监又谓先祖之积庆也入国朝诸父皆由科目出身仕著名声人或谓先祖弟兄皆积徳也及余与祠部兄联登进士第又谓先祖之积徳将多于前人也前朝夫弟文夫举进士今为翰林检讨今年朝夫又擢进士甲科且勅赐南归绩学所以期待之甚重人皆谓渊静之积徳为盛也况朝夫自少大父渊静教之母刘养之及渊静没朝夫从予学青灯勤苦甚与余相似今其归也又与余遭遇略同众皆以为祖考之庆岂不信然哉朝夫尚日孜孜焉务徳俾后之子孙又有善继者焉则人又将推而归之先徳之无穷也今日之荣光他日之富贵皆不足自羡自期也
　　赠灵川教谕王君考满序
　　国朝承运肇基革元之弊当经纶草昧之际首务为崇儒重道之礼是以太祖渡江之初辟礼贤馆于建康幸京口礼秦从龙驻姑熟延陶主敬下金华币聘宋景濂等皆为名臣着在史册其后定制虽要职皆或以他才进惟学官非明经饬行不得与其选其重为人师范如此及其教养得人视为成效陞之胄监陟之翰林其有材充徳大进位台鼎惟上所简拔其重学官之进用如此是皆以古大贤之事期待之也今圣天子继志述事勒名太学以风励四方自有学校以来未之有也延平王君洪武丙子以治礼经举于乡仕为灵川教谕十有二年于兹矣灵川在桂林为小邑其俗以家富子壮辄分爨异居各为身计虽有聪明俊秀莫能自资以为学入国朝举进士者鲜有闻王君十年之间彬彬造就予因至其学舍取诸生所为文读之皆可与进于髙明也王君可谓有效于灵川者矣而又当满去吾知其将就陞擢可期也其训导谭某江某与诸生不能已于情求予言赠之予为推本我太祖与今圣天子所以待学官之意俾王君知以古贤哲自期也且其去此而富贵不足云但自宋以来师儒之学仕于桂林者有广陵张公东莱吕公至今桂林之人谈者有矜色王君勉焉使他日灵川之人谈者有矜色是所望焉不然是将有愧于灵川也
　　送河南参政夏君归天台序
　　天台夏公廷简以洪武丁卯举进士歴官二十年擢为河南参政恩例得归故乡京师士大夫莫不谓廷简之荣也于是翰林王君孟旸为序以送之而且谓余不可无言盖予与廷简为同年廷简学问文章诚不在同年后以疾不及试寄业太学中未甞有愠辞及歴臬司狱讼清明听决无壅同年中鲜能及者廷简未甞有矜色后同辈多擢为大官廷简以事留不果廷简未甞有不足之意及出为县官上之人誉其能治剧下之人誉其能爱民廷简未甞自负其能再陞为理官继掌铨衡人皆谓选士决狱事当不同廷简皆优为之如素习及当迁擢又如昔在臬司时留不得遣廷简未甞有过髙之望但闻其谦抑之言而舆论益不可掩矣圣明亲擢付以重藩又得归故乡为桑梓之荣自常情观之廷简不以常人之所愠惜者为不满而今岂以常人之所自喜者为矜溢耶既不以天官刑曹与有司之职高卑烦简为劳逸为难易则岂独于今藩阃之寄而遽为之动也哉想其桑梓之敬恭钓游之思念固无异于葛巾杖屦之顷岂以黄金横带而有异哉若夫廷简之素志则曰大行不加焉穷居不损焉又曰富贵不能淫贫贱不能移自今以往虽复入为公卿老而休逸悬车锡爵夙心不异于弹冠三命循墙俯偻益恭于筮仕凡外至之荣无一毫动其意者此则廷简之志庻几在是而孟旸所以必徴予言者其亦在于是也庻可与廷简乡之人道之也
　　送州牧刘公潜赴汉川序
　　公潜刘君大父伯琛先生甞与季大父求我举进士江西为同年时年最少隽誉洋溢故家君尤相与莫逆晚为郡学师家兄从之为弟子往来必过予家或淹旬月予时甚少辱先生竒爱之为之延誉继而举进士江西先生为座主宴集堂中先生不胜喜后予归乡而先生没乆矣于是识公潜县学中恂恂然先生之仪型也厥后廷试予受巻廷中从旁见所对策深为叹服公潜能以文学世其家已而除行人将命遍天下未甞有过盖八年于兹始用荐为汉川知州不知者以为峻擢也知者则以为不胜其晚矣葢古称近民之官必先岂弟之徳若吾公潜者始真可谓恺悌君子者也吾甞私评当时之人其才智可取者不为不多求其渊源家学而可与从事于圣贤道学之功者公潜殆絶无而仅有者欤时承恩归故乡上丘垄祭先庙为闾里之荣为乡人之劝士大夫多为诗而予序之皆非溢美者也
　　送宋子环赴京序
　　子环居字水西时从乡先生学余知其颖敏淳厚出于等夷也及居郡城时从余游西昌遇景假物赋诗甚有竒气而其家世多大人长者积累忠厚予知必复振其家声也后予遭谗西迁适防于京师情深意戚依依离别之懐甚使人不忍也因为诗与之颇以古道相期及还闻其益务为学继入郡庠举于乡擢甲科入翰林舎子寓所一榻萧然青灯勤苦甚有加于前余又有以知其志之髙逺也间与论事则视一切在外者皆以为适然随所寓而安无所动于中不汲汲于崇髙不戚戚于穷困且不以众人之毁誉而喜愠焉庶几闻道而进徳者欤中间值其尊君捐馆时予亦出临桂藩相违者乆之今年余自京师还而子环遇当起复朋游多为诗以逺大期之余惟见其自幼至长日有増益语言文章固已可喜每有制作铿锵炳燿浩乎伟然洞观古今词翰超卓予每为之击节凡今朋游之所期者谓富贵显荣乃子环之所不动心者可以坐而防之也凡为儒者将无施不可而后无愧于天地孔子云不患无位患所以立子环以世徳之所钟朋游之所祝愿勿以所能自足而以未能为勉且慎无变其初志焉是能立乎其位而吾所深望于子环者也子环宋氏系出景文公云
　　送张用礼赴京考满序
　　余观岭表民生之艰难与其山川之险恶风气之暄鬰悯其习俗之乖离察其性之本善而治化不难也盖其地田少而土瘠拙于生业而习于傲惰敢于鬭争而易于刼夺虫蛇毒螫草木蔽翳寒暄不时而不知节适也故病者多枉死而生者多贫艰习俗之乖离由是也岂重可悯哉而其好尚淫祀宴乐歌舞供其豪户惟谨至于猺獞苗獠号为好乱生事叛服不常者无不皆然然间有得中州人士教之以识字不问乆近遇之于涂辄拜跪尽恭然则孰谓其性之不善哉予甞以为若猺獞苗獠者择其豪户之良因而管束之而有司与之分理以古者家塾党庠之制而立之师以教之顺其俗而习之以射御田猎祭祀燕享以渐而归之于正寛其赋役而渐摩之以礼乐则朝廷有司之力足以制其豪户其豪户之积威素足以服其土人比于中州似为尤易也予持此论疑其未必行乃十数年来得贤有司治之良法美意亦渐施行矣抑其间尚有强梗者岂后起有司未尽行中州之道而重有赖于化民成俗者欤桂林之属县有阳朔襄阳张用礼为其县官三年矣将赴天官而阳朔之人士颂之予问用礼曰阳朔之人易治也先是用礼由太学生出为县于义宁义宁与阳朔接境义宁之民至今识之犹曰吾县父母也予问用礼又曰义宁之民易治也然则非可谓之得其道者欤予之所见诚是欤他日相见两县之民欣欣然而相告语政成而化洽益知官于岭表者果不难于中州而必以中州之治治之也用礼将由是而擢大官亦理之可必也夫
　　修家谱序
　　解氏系出山西平阳府解州秦汉之际徙家鴈门今山西大同府也予甞道经农入函谷闗濵河而行百数十里太行中条在河东隔岸依依然如与人兼行问其土人云渡河去解州才一日程然以事拘系不得径造其地未甞不为之踌躇叹息裵顾望而俛仰于百年之先也因是益知木本水源之义亘古不冺矧近而且亲者讵可少忽乎哉故予于家谱自生七年以来即知诵习为之考证至于今三十余年未甞废以怠也旧谱相传唐天寳中有讳隠字退翁与子禹字徳逺并举进士及第退翁仕为蕲州司户参军徳逺为湖州安吉令值安史之乱父子皆寓于蕲由蕲迁金陵徳逺用荐为吉州刺史因家庐陵同水乡臻善里今吉水县西鹧鸪洞迹符南山之麓世传许逊治蛟孽迹其所篆符于此地故得名俗讹呼为积富而吉水县则南唐后主保大八年析庐陵县所置或云隋大业中甞置而旋废史传不载不知其果然否也黄巢之乱吉之世族相与率乡兵拒却之由是吉独不罹害或云吉州有山名天狱巢亦闻而恶之遂敛兵去盖得之传闻云今吉水县治有招义寨实刺史公之曾孙讳盛字世隆者所筑以御巢而子孙因家焉世隆在南唐追赠仆射子孙皆仕为制置至宋仁宗嘉祐己亥仆射之元孙讳希孟字伯轲天圣进士茂州司户参军知防州致仕子安字吉甫熙宁进士濮州参军秘书丞致仕父子始即县东之鉴湖书院居焉先是其傍有道院梁上二钟以索自相击一夕地陷名曰陷湖其曰鉴湖者因制置公之请而南唐烈祖赐名也书院本仆射公之所作环垒而可见者有五皆为湖其前而傍皆有第宅周垣其南曰平湖北曰茭湖皆淤为平畴西曰青湖为江水所决独鉴湖与东湖夹两山之脊而潴其水虽淤泥不至冺没尤多芙蕖绕岸林木蔚然解氏之居在其上者盘矗如旧而弦诵之声不絶宋丞相刘冲之少时游学其所题句犹在也缙上距濮州公才十世家谱之传中更大乱收拾幸存世有纂续而其世年表婣家别录先垄图志宗支图记姓原记画像记显扬记委曲详尽比于他谱似为尤胜又出于欧苏之谱之先而世未能尽见也嗟乎自中唐以来七百余年才三徙居而不出于州里之间考其山川已有变易而一巻之谱犹存其旧子孙不失其业非连世之有积于已而有得于天之厚安能不与山川俱变易而与时世俱转移也哉惟谱之所载既乆虽山川不能无异此考证之所为作也谱有显敭自唐至今每举必父子兄弟联芳袭武而起以为常其讳元者累功封太原王讳诚者连三世国公可谓盛矣比于他姓功名富贵过此者亦有诸然求其能与此谱同乆逺而无所阙遗者则诚所谓絶无而仅有者也然则欲长有家谱而永亢厥宗者固不徒在于功名富贵而有重于功名富贵之外者欤此谱之修续者为亲而作初非为人而作也凡出于吾宗而或贫而贱而不通于文学之类而流落穷困者而可不念而恤之欤其在祖法有不义当黜谱为讳其名字但书曰某而不絶其子孙者此又谱之所以为忠厚也况解氏在今山西固多而江南之族甚少其在庐陵吉水安福永丰永新万安新淦才数房又皆不及鉴湖之盛为鉴湖之子孙者尤当凛然于斯也旧谱无序先人以为不欲载之空言然予窃惟世年表记诸作可谓尽善而世未之知故序而传之使凡为谱者或来取法而有所激劝不为无补此又区区之用心也
　　重修家谱题辞
　　吾宗得于天者何其盛不得于人者何其阨哉天定胜人乆而必信人定胜天偶然一时耳安知非至阨所以为至盛乎解在春秋之晋扬几不免于楚张侯忍血制胜未闻功赏狐才得举年不及施迨汉兴福为代相后虽位侍中仆射不大显延年经学不传乃传他人万年教陈汤立大功不赏竟罪徙炖煌东汉至胜才得世袭侯爵国除复微梁邹侯父子显魏晋遭贼伦之祸宗族流离隋大将军忠鲠兵法夭死世但传其书公琰事髙宗至元宗传称为小人谗谮数屈若是之歴歴见于前世者固未暇更仆数矣而吉之有余家也则自十九世祖吉州刺史禹始至唐末黄巢之乱世隆举宗奋义保障吉阳全活甚众才得朝奉郎告身数通而已彭玕刼众归马殷时先制置公不从乱亦活万余人终身不言功濮州公不悦于蔡京父子弃官隐居太原王佐宋髙宗中兴立殊勲沮于秦桧奋鬰以死元世修宋史史臣亦私愤不着其先世里居但云不知何许人吉阳侯晖有文章而史云鸷猛木强荆南制置潜忠义天知贬死南安其战功甚多史不为立传评事公子宣于董徳元为至戚徳元显附权要公贻书切责不与相见江华公龙翔殁于王事夫人江氏能复其仇亦无褒恤国学庄山公以赋斥贾似道摈处于家易国公诚三世为公竟亦絶享太史公元亡死义子殁北方一门勤王战殒相继伯中公兄弟连举海内知名为世所忌摈以不第后伯中奉诏修三史论以宋为正统小人龃龉拂衣径归其他以节义自髙徴辟不拜官者谱不胜书世不易业视当时鬼蜮能为祸害云化烟消死生堪羞耳正谊不谋利明道不计功吾宗有焉不致怨于人亦不责报于天天定胜人之説吾姑为此谱发论后世子孙观于此者庻亦将有所感也夫
　　欧阳文忠公家谱序
　　庐陵自春秋战国以来为吴楚文物之地伍子胥孙叔敖之徒多有遗迹若新淦子胥庙在羊山庐陵敖城叔敖之故居断碑残碣往往出于荒榛瓦砾之墟传记所不及采史官所不及録后世所不及知徒秘于私家子孙相传今千数百年余犹及见其一二得以补闻见之遗乃知欧阳氏谱比今所传文忠公之所修续盖犹未得其详也按宋仁宗嘉祐中欧阳公归庐陵得其谱于吉水与其所藏者参较而刻之泷江盖草草旬月间耳宜其不及详也余甞过万安见梁国公墓穹碑石兽巍然尚存国公讳忠与宋太祖为布衣交梁国其追封也今宋史不及载而文忠公亦不及録推其缺遗者岂不多哉文忠公平生亦念念于庐陵者故不逺千里归葬其考妣刻石表阡期以不壊此其意可见也而或者咎其思颍而不思吉此岂知公者哉公没后发奕辨子孙相继归于庐陵然始皆寓于新淦之万全盖欧公归时李太伯在临江公托为买新喻田宅以居故也吉水同水乡臻善里则自发之孙绍世南渡随髙宗至杭都堂审给部符今在迹符余犹及见之此其最可信者绍世生日俊日俊生三子长云居迹符次霖居新淦季雩字季泽始居吉水之螺陂雩生克用克用生炎起新昭州教授先六世祖生春之姻娅也炎起生梦旗进士擢靖江军节推节推生我行我行生师尹讳衡至正庚寅贡士号莘云余少时甞从讲学令子仲讷与予交莫逆予兄大经其妹壻也莘云既没仲讷亦早世其谱藏予家仲讷有子孝忠少鞠于予家于其长也授之谱与文忠公画像俾谨藏焉永乐丙戌孝忠来京将谋之梓以遗后人而予为序其事如此且俾知此谱盖连世修明之比于文忠公所修辑为尤备也
　　泰和杨氏族谱序
　　余甞读先贤杨文节公自序其谱称古书传杨姓皆从木或者见子云传偶阙其防遂以子云为抑扬之扬非也徳祖答子建书云修家子云老不晓事则雄与修初非异姓也由是知凡谓杨有二族且以扬为出于晋大夫解扬之后者其皆不足信也序又称欧阳文公志大雅墓曰九世祖隠朝生燕客燕客生堪堪生承休而唐书世系表则曰朝生燕客燕客生宁宁生虞卿虞卿生堪何其自相异也及攷之宋文景公作虞卿传虞卿父宁子堪乃与表合盖志误也今按欧公作在表之先意其时未有所攷或据杨氏家传书之耳由是知家传承讹类有可疑者不特此也大雅自序其谱云震之后承休在蜀从昭宗以子岩从真宗时以家谱授职方公职方公复以授侃真宗时岩固尚在也而文节序称岩曽孙辂仕江南为虞部侍郎按唐守官志无此官或者偏方创为名不然则传者之误也今攷之九江萧氏谱其曰霁者在吴干贞初以策干伪主得仕为武宁长官干贞之勅尚在乡先生题识皆云霁长沙人其舅杨辂守吉州因家庐陵则辂之守吉实在唐末杨吴之初年而虞部侍郎盖伪吴官号耳以时势攷之岩在唐末当尚少而岂有曽孙已仕刺史耶予意其必兄弟而皆承休之子耳而文节公所序乃如此何也读王荆公所为萧定基神道碑铭亦以干贞为南唐年号较然谬误抑又何耶然杨氏既多所至迭盛予甞观其阃乡谱大同谱四院谱龙图谱靖共两院谱蜀中院谱渡江院谱浙院谱浦城谱吉水杨庄谱上径谱湴塘谱小南江谱今翰林杨公士竒所辑泰和谱何其随寓而盛也龙图已上不待言矣其曰靖共者长安坊名其在唐元和长庆间一院不下数十百口族长堂前有木榻朝退问安掷笏其上堆积明旦乱取以去俸钱所入至逾百万禄仕之盛古未有也李唐之乱播迁东西浙院之盛相呉越王六十余年与钱氏相终始吉水杨庄湴塘自侍郎长子鋭次子鋋始迁居其地文节序称二族入国朝来至于今第进士者十有三人杨庄居其九曰丕曰纯师曰安平曰求曰同曰邦乂曰迈曰炎正曰梦信湴塘居其四曰存曰杞曰辅世曰万里杨氏自太尉以来大抵以忠孝文学相承而近世卓然冠吾族者忠襄公也公之死节有传矣而十三人之中公父子及一孙一家而四人焉忠襄公即邦乂而万里则文节公也观其自叙盖亦以为杨庄湴塘之极盛也浦城谱亦出自湴塘而至文公大年始盛及元延祐中公十世孙杨载字仲宏又以诗名显亦有光于湴塘也今泰和之谱自鋭之孙延安从上径其孙允素始居泰和又六世至徳明徳寛兄弟积善于前是以徳寛五传而有贤可延祐进士与仲宏同年歴官翰林待制元史有传为泰和杨之显盛自是而两府君之子孙第进士与明经入仕者亦十有三人矣徳寛之后居其十二举进士者贤可升云起予自立相有官者公望公安公荣仲升子肃逸民及士竒也徳明之后居其一守吾也而公之子及曽孙元孙五世七人相继益显又何其与忠襄文节之合辙而同符耶岂非其本之一也欤天之报施善人不爽锱铢固如是欤今士竒以旧谱刻于延真观者不存而据旧之失其节序者列置后巻予考之世次华甫至定甫虽失其上三世然皆徳明之元孙于谱为第十世恵可以下为第十六世也元可至达观虽失其上四世然皆徳寛之五世孙于谱为十六世但以某字补其缺而上有徳寛徳明以为之宗下有恵可升云着可绪引而申之虽百世而谱之昭穆尊卑序而秩之又何嫌于有所阙而厘之于他巻欤予请合而着之他日延真之谱复出不易吾言也
　　吉水桑园周氏族谱序
　　桑园周雪江先生讳志逺仕元为东宫説书其犹子子直为太学生先君子与同出入于大司徒楚国欧阳文公翰林学士揭文安公之门子直不幸早卒雪江与其弟静隠达泉交游于金革之防复际明时予少时得侍杖屦听其议论及其世系私窃识之后其犹子子用驰美誉博涉经传尤长于史学得与之同乡校予方修家谱歴访名族质其疑难子用剖析据于周氏谱又加详焉其曰吉有周氏显者大抵皆出乌东世皆曰乌东系出公瑾而不知公瑾何以有后于乌东彼不知读史者指公瑾为都乡侯有以公瑾为汉周景从孙以忠为太尉以异为洛阳令则又读史三国志误之也瑜实景孙而陈夀以为从孙忠非太尉而曰太尉洛阳令晖也而以为异且晖异遇害董卓而夀亦不知故曰夀误之也今新淦峡江镇有周瑜将台台下有庙去市北行可数里故汉巴丘县治也本传云下庐陵留镇巴丘即此也后云道卒巴丘则巴陵之巴丘撰地志者弗考误以台为墓遂致论者争言其卒在今之巴丘考其陵墓在今安庆宿松而不知其留镇在古之庐陵今之峡江也瑜长子循早卒次都乡侯罪徙庐陵后当召还卒于乌东长子豫袭都尉居汝南少子泰留守冢庐陵此公瑾之所以有后于乌东也其后子孙散处若今庐陵之观草永新之厚田安福之后林泰和之爵誉里吉水泥田枥坑是也桑园之有周氏由吾仲山翁自枥坑徙也仲山翁之先屡更世变谱牒散逸其世次迁易之详莫可考见此子用之辩同予少所闻未甞敢忘不幸子用早卒今年其兄子善子彦与其族人咸相与谓予曰惟予上及闻诸老之言与亡弟为莫逆凡于氏族之书号能辨博庻几下足以啓慈孙之心上有以正史传异同之缺不可无一言着于谱牒之末庻乎可以袪其疑后世有赖焉非惟族人独私感之予辞不敢则又遣其子恂来京求之予不得已为着子直等数小传记旧所闻叙之如此云
　　旴江胡氏族谱序
　　旴江胡君子昂出其家谱求予序按谱胡氏始于金陵五代末有曰公霸仕宋累赠庐陵郡开国侯家值夏遂为庐陵祖至讳杞徙居南丰后迁南城则为今健湖祖由公霸迄今十九世其间诗礼簪缨之传歴歴可攷其尤著者宋资政殿学士忠简公上髙宗封事乞斩秦桧大理评事刚简公理宗朝言济邸事忤史弥逺二公刚风毅气贯彻金石名昭史册落落与日星争光至今读之凛有生气是为胡氏之显祖稽古自十一世御史延祯山西佥宪子孙以来尚皆修饬礼义砥砺名节不愧负于前闻人是谱重编于延祯子完淳与其子原鹏从子原牧而成书则其孙承仕郎连江知县子昂也遡昂而上世次歴官有详有略自昂而下则名行官爵娶葬又特着之详焉系其族虽贫且贱不弃匪族虽富贵在所不録嗟乎明矣哉胡氏之谱也不强其所难知不略其亲且近昭昭穆穆秩然有序而无冒昧欺妄之愆俾为子孙者知祖宗之一原则夫相亲相爱相勉励以相周恤孝弟之心油然而生不至于途人之讥者庶在兹欤子昂好学善仕宦于其忠简刚简之事业知之素矣予特嘉胡氏之多贤也故又表而出之是为序




　　文毅集巻八
　　钦定四库全书
　　文毅集巻九
　　明　解缙　撰
　　记
　　私淑斋记
　　有唐张文献公之逺裔曰希顔生三十年而后从事于学志甚笃而坚守甚力而固以私淑名其斋索余记焉君顾名思义希顔者也而又喜孟子余岂可以无记哉孟子尝舍顔渊而学仲尼矣君又舍顔渊而学孟子无乃戾乎曰否昔者王埙悦孟子韩退之告之曰求观圣人之道必自孟子始若沿河以至于海沿而不止虽有迟疾必至焉贤希圣孟子可以学仲尼士希贤学孟子以求至于顔渊孔子不难矣希顔力学坚固吾知择善广矣今于其所以名斋也又知其择善不骛于泛逺而工于切近也岂不真可谓为善君子哉夫人有身人知爱之也爱而自私凡可以取诸人者无往而不尽其力也爱其目私人之文绣好色以悦之爱其耳私人之管音律以乐之凡天下之物可奉悦其身者万方致之以为爱其身也不择是非不量可否甚者至越礼犯分皆自以为能奉其身而不知反以祸其身者皆是也惟圣人之道在人未逺非如刍豢而可以适口非如声音采色而可以足耳目之欲非如文绣锦縠而可以华其身也取之而无与禁私之而无与争有之而终莫之夺也任意所私而人不怒任情所求而人不恶如昬夜水火而人莫不与如谷种之生在我有余而用之不穷也其近且易而无祸如此人不是之私而惟求其逺且难者其可指而取也如此人不是之私而惟取其侥幸而不可必得者吁此诚可为斯民长太息也希顔家田心匡坐一室二十年余傍无諠哗其书满家朝思夕讽得于今人者少而得于古之人者甚多味徳道性命之言如目击古人考成败是非之由如目撃古事而时出以騐之于今骎骎乎自源徂流非有极也是以饭疏自饱而不愿人之膏粱緼袍自安而不愿人之文绣絶意于荣名利达之求而惟善言懿行之是则曰庶乎渊之拳拳轲之自反岂不真知爱其身任所取肆意求而无祸哉于人之求其逺且难与徼幸而不可必得者岂不贤之逺欤余是以乐为之记也嗟乎孟子防承三迁之敎长资参伋之徒逰梁适齐辙环千里之间其有得于见闻之顷日进于圣必有觉其进如孔子之自言非但谦词而已也故犹以孔子之泽未泯而已得其传为幸于斯时也中庸其作矣然岂有轲书之七篇着明深切如今之不待于求人也哉是又使圣人之泽自五世而万世轲之功也希顔今得以端居一室而私淑其身不忘孟氏之功宜矣兹非幸欤然以孟氏之贤去圣人未逺七十子犹有存者而凡载道之器又未火于秦也而孟子犹以为幸而得之则凡不幸而失之徒知私于物以祸其身者如今之人亦岂少哉今又去圣人若是之逺而淑艾之道渺乎无传吾道惟一端而异端百家杂出其间希顔而私淑也其可恃其幸而不思其不幸之大欤诚非百倍其功千万其能不可也何也圣人之喻道也曰水哉水哉其自警也曰日新又新淑艾之功岂茍然哉艾之为治既有斩絶之义而淑之训善亦有疏濯澄汰之功江河淮济映彻万象涵天地而虚明鉴纎尘之可指其湛然澄莹若是而后谓之清淑也潢污行潦其本非不清也渣滓未融而澄汰之功未至曾可谓之淑也哉人之为善何以异此希顔于潢污行潦也能不凛然惧于江河淮济也能不惕然励乎善其身而于圣贤似易而实难也而亦非在于髙逺也其惟日新哉又新哉要亦惟希贤而后可与发此论可为此记也
　　南麓斋记
  </div>
  <div class="pagination">
   <a href="文毅集_page9.html">
    上一页
   </a>
   <span>
    ...
   </span>
   <a href="文毅集_page5.html">
    5
   </a>
   <a href="文毅集_page6.html">
    6
   </a>
   <a href="文毅集_page7.html">
    7
   </a>
   <a href="文毅集_page8.html">
    8
   </a>
   <a href="文毅集_page9.html">
    9
   </a>
   <span class="current-page">
    10
   </span>
   <a href="文毅集_page11.html">
    11
   </a>
   <a href="文毅集_page12.html">
    12
   </a>
   <a href="文毅集_page13.html">
    13
   </a>
   <a href="文毅集_page14.html">
    14
   </a>
   <a href="文毅集_page15.html">
    15
   </a>
   <a href="文毅集_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
