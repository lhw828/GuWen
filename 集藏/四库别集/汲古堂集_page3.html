<!DOCTYPE html>
<html>
<head>
    <meta charset="UTF-8">
    <title>汲古堂集 - 第 3 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汲古堂集 - 第 3 页/共 64 页</h1>
    <div class="content">　　○去归词 

　　咄咄复咄咄今日与君相决绝君作挟炭氷凌寒复求热妾比三五月过盈复悲■〈垂夬〉不解佩中环但解腰间玦昔为松与萝上下相樛结今为水与蓱东西各飘瞥昔时种柏今拂檐树犹如此人何堪君安妍好不乐故还君七宝瑇瑁簪 

　　○对酒 

　　昔我无酒令我坎懔怫郁愁不开今我有酒胡为太息不饮还停杯拔剑出门踌躇四顾诘曲崄巇迷阳当路得意失意由一言得失互为恩怨根祸福倚伏岂有极君且休矣吾何言君不见南方山精一足舞长号白日生风雨 

　　○野田黄雀行 

　　野田黄雀啅啅复唶唶东菑有黍南畴有稷自知毛质卑微不与黄鹄比翼黄鹄六翮下有天风横绝四海游戏烟空托身失所触彼罗罻中君不见城壕孤鹤失俦侣拳局摧颓落毛羽身无双翼离哉翻鸮□鸱张秃鹙怒 

　　○塘上行 

　　离离塘中蒲托根贞且坚雨露布濩之蒲叶何翻翻下有文鸳鸟和鸣戏波澜上有合欢树布叶荫华湍蒲长纫作佩充君衿带间文鸳刷好羽荷君稻粱恩芳树垂青阴藉君相攀援一朝霜霰集玉台风以寒蒲叶日凋落独立良以难文鸳毛巳短芳树枝亦残昔日充襟带不殊芝与兰昔日唼稻粱不殊凤与鸾昔日蒙攀折不殊琅与玕人情有翻覆芝兰化为营树枯鸟摧颓弃置何足论谁能为此曲令君发悲端韩娥引长吭丽玉和哀弹此曲不可竟曲竟摧君肝 

　　○名都篇 

　　奄宅启幽蓟瑶光映神皋太紫体皇居灵景耀层霄宫雉遥相望穹窿一何高羣后布大化吹万咸光昭山岳效神奇佳气郁嶕峣百辟式光仪充庭集蝉貂多士亦响臻济济来誉髦和鸾辏丹毂绝影饬华镳高天有迅羽扁?飞翻翼神飙巨壑无纤鳞瀺灂腾飞涛赤鴈奏郊庙黄泽兴风谣辽辽殊未央民生亦云劳空谷有白驹皎皎思场苗 

　　○出自蓟北门行 

　　浮云不停飞万里长悠悠征篷逐行客抚剑来边州駈马度沙碛关树鸣穷秋亭鄣互万里故乡敻且修鸣鴈接胡天日暮交河流反顾望招摇光映东南陬征心无倚薄飘若风中斿红尘蔽太漠国恩亮未詶古来有行役胡为独沉忧 

　　○哭泉篇 

　　万历岁在甲辰予有榆林之役道经宜君县哭泉上谒孟姜杞郎??司??司在宜君山半??司前井水甘冽相传孟姜自长城携夫骸至此渴甚仰天大呼甘泉涌出哭泉由是以名予感其事作哭泉篇宜君山兀兀哭泉水呜咽呜咽何凄凄行客中心悲皎皎孟家女姣好世所稀十一阿母侧对镜画双眉十二工笔札十三敦诗书十四弄机杼十五能裁衣十六鼓鸣瑟十七为君妻将事陈六礼阿母亲结缡香车遵大道白马从青骊日暮登君堂一一生光辉坐用连理席饮用合欢杯枕用双丝锦被用无缝绨额花怜并蒂钗燕亦交栖一日羞顾眄低眉向重帏二日寡言笑足不离中闺三日感私爱宁知生别离别离在何许筑城向边土里正朝扣门范郎方出户长跪告里正鄙薄愿有陈丈人且安坐 【 三句韵】 范郎无弟兄少小背父母伶俜常独居黾勉娶新妇三日未上堂形影相与侣身瘦气力索寔难备行伍里正得闻之斋怒气如虎汝心何偏颇汝言何覼缕官家西防胡频年戌闾左妇女缝征衣丁男役疆圉谁不念妻孥畴能保公姥内史催筑城法令急如火汝籍隶军书汝名早报府一更褁舂粮二更听桴鼓更三候点行四更催赴伍五更出严城兼程逐前旅去去莫稽留稽留行逮汝范郎得闻之低头复诺诺仓皇还入户 【 三句韵】 仰面见新人淫淫泪如雨蹋地但呼天哽咽不能语与卿为新婚保巳终百年何意风波起相失须臾间念此远行役一往不复还终知是死别会面永无因愿持一生欢托意于后人莫以盘石故弃此玙与璠莫以丛棘故弃此蕙与兰莫以野鹝故弃此鹓与鸾人事有迁易慎勿相烦冤所悲孤单儿穷独谁与亲气结语中塞拊膺更长叹新妇谓范郎君言何偪仄君悲妾亦然同是被驱迫结发行事君寸心终不易妾心若玙璠君心岂盘石盘石犹可移玙璠无改色妾心若蕙兰君心岂丛棘丛棘有时萎蕙兰香不息妾心若鹓鸾君心岂野鹝野鹝虽有仪鹓鸾不重匹三月与君别四月缫车鸣五月理交??聂札札机杼声六月持刀尺七月寒衣成着线爱稠迭胡地元氷凝八月即长路九月来边城随时自爱惜无为儿女婴何以感妾面钗头一双燕比翼虽差池时来会相见何以感妾思缀耳双明珠的的自相对圆转无巳时何以感妾心连丝串双针紏结永不解刺君褱与襟何以感妾爱同心茱萸带缠绵结两头系君胷与背送君在何所乃在河之梁踟蹰不忍别悲风吹罗裳送君在何所乃在郭门外躅踯不忍别凄风吹罗带送君在何所乃在山之阴恻恻不忍别长风吹罗襟送君在何所乃在大道口恨恨不忍别寒风吹罗袖范郎马在前新妇车在后新妇向东旋郎马从西走掩抑背面泣傍人为回首一日复一日征夫去家室旦辞家室去暮宿洛桥边太息通鸡鸣车音巳阗阗旦辞洛桥去暮宿芒山曲展转达五更马蹏巳笃笃客行不遑息远见龙沙碛风动草茫茫白日无晶光飞沙蔽原野日落天荒荒沉阴啸幽鬼寒雨吹枯杨军吏持白挺平明催筑城万人对举杵橐橐櫅谐声饥饿不及哺日昃犹未停鸟为拊翼哀马为骧首鸣长城何郁郁万里亘层云负土未终极连山有时平忆昨别家日谓言功有程何期是永诀愤懑空填膺泪尽骨巳折髓枯神就冥父母生我时所愿家计成不图死异域魂魄无复并仰头告火伴念我同乡儿我今日就冥亦复何所悲所悲有新妇临别与我期四月缫长丝五月理鸣机六月执刀尺七月制寒衣八月出闺中九月来边陲今巳七月尽计日苦不待三旬尚有余 【 三句韵】 念与新妇别一一有所诒一一还所诒并用申我词还渠钗头燕羽翼永乖离还渠缀耳珠圆转知何时还渠连丝针糺结徒尔为还渠同心带断绝无所施一一既无分两情长依依奄忽毕大命言绝犹声嘶可怜七尺躯化为城下泥七月凉风起哀哀谁家子云是征夫妻孟姜世无比当窻执刀尺裁缝纨与绮清晨为上襦挑灯为下裳袴褶及靺鞈事事四五双袭以同功绵熏以五木香离娄事结束中宵理行装出门不返顾西向指朔方离家方破月遥遥见边墙切切频借问循行呼范郎中有同乡子知是孟姜来罢相致前词 【 三句韵】 郎槷一何速侬来一何迟郎死留所诒一一与侬持更复有何语语侬侬听之还渠钗头燕羽翼永乖离还渠缀耳珠圆转知何时还渠连丝针糺结徒尔为还渠同心带断绝无所施一一既无分两情长依依可怜七尺躯化为城下泥孟姜得闻之怨绝凄心脾一哭天为泣再哭城为摧城摧白骨见何由覩郎面髑髅缠草根撑拄巳零乱囓指试枯骸血尽骨将徧中有一人骸沥骨骨为颤知是故情人泪下如流霰续用五丝绳濯用百和汤褁以明光绮函以紫缬囊取粟持作饭折葵持作羹纤纤作雅拜细语良惋伤与君结大义生死永相望同棺有共死异躯无独生死生知不媿负君还故乡万人咸举哀顿足裂肝肠行行负郎骨登顿剧饥渴泪滴高山头甘泉石上出逶迤漆沮闲足茧身巳竭凿石瘗郎骸中道欣同穴立槁石穴傍容光炯不灭土人请合葬累土为高邱邱前树松柏邱后树梧楸叶叶自相对枝枝自相樛下有蛩蛩兽上有关关鸠邱左藤交蔓邱右水合流禽鸟相悲鸣行人尽回头汉有仲卿妻秦有范郎妇兰芝与孟姜芳声照今古兰芝比孟姜孟姜定无双 

　　○结客少年伤行 

　　不逐幽并儿骢马高缠鬃宝铗佩锦带鹊血调骍弓探丸杀长吏格捕都城中不逐京洛儿呼鹰灞陵东征歌出上兰使酒过新丰睚眦由一言断首如折蓬天生沉勇姿耻与而辈同结交万夫特羞称百夫雄古昔宁有两今世良无双一朝感意气为君提玉龙千里不留行挥刃当上风万金不回首去若双飞鸿嘻唉笑竖子剑术胡能工戢身襄子厕溅血秦王宫 

　　○门有车马客行 【 甲午纪事是岁洛阳大侵人相食】 

　　门有车马客兴言发洛阳肃客出门枢蹔为停高箱长跽借问客亲故今存亡客语未及对含膆先沾裳昔亦一洛阳今亦一洛阳今日洛阳道萧飒交悲凉藜蒺袭通衢白骨纷纵横父子相啖食兄弟为豺狼刲肉以当醢析骸以充粮百里无人烟落日寒苍苍天道有崇替人事固难量送客出门枢引领岐路傍反顾不能言哽咽独摧伤 

　　○怨歌行 

　　冉冉阴阳移凉节变金素清飙飘玉除瑶阶零白露皦皦素月辉槭槭离宫树感彼恩幸捐伤兹年岁暮出户遥相晞彷徨增永慕 

　　○少年行 

　　三秦饶慓侠五陵多精悍轩轩若云屯棱棱自风岸飙生耳后声光流目中电意气有输命然诺无反污中夜月出高虚堂敞华宴酒酣各慨慷扼腕明恩怨坐中一少年祭酒起长叹出门据紫骝腰间插双箭马迅不及尘飒飒掠飞燕邯郸旦血腥关吏泪如线 

　　○战城南 

　　男儿生七尺何赳赳提军出城南两甄分左右忼慷赴敌场骨腾肉飞谁肯后生当渴饮月氐首死当弃黄沙胔肉但饱乌鸢口安能草间活挟妇孺走如豝随豭一牝逐逐呼一牡 

　　○白纻词二首 

　　绮霞欲素东吐月后庭千花明绛雪停车絷马客不发桂醑兰镫为君设满堂美人俨行列含商扣宫白纻阕众中恐君不中詧君独目成与予悦愿歌回风烛光灭赠君鸳鸯合欢结重以盘龙玉跳脱 
　　飞霞夭矫惊鸿翔安陵起舞歌龙阳曼褏乍举清音扬雕盘玉食行璚觞千秋万岁乐未央愿赓黄鸟从三良身荐蝼蚁狥北邙朱颜奄忽难久持前薪见凌前鱼悲啖桃矫驾仍见訾锦衾绣枕从华滋膏兰香泽为谁施 

　　○拟鲍明远行路难十八首 

　　登君郁金■〈山蹇〉嵼之高堂坐君琱琼玲珑之象床酌以百末兰生之玉酎熏以百和辟恶之生香下堂失意在俄顷空留玉钗明月珰曲房在天雨在地欢情自短梦自长行路难有如此为君哀歌增慨慷 
　　君莫倚出海照乘之明珠君莫倚入怀连城之白壁光芒■〈火霍〉■〈火霍〉安可为按剑路人方在侧不祥之宝一以剖何如归作荆阳石珷玞瑊玏齐见珍今我弃置何所惜紫丝缰引白额驹三市九衢作游剧 
　　贵贱相倚伏忧来忽与危亡期属镂在手仰天叹安能还我丹徒旧布衣君不见猛虎在山血麏麋啸风抉石饱且嬉一朝入圈弭两耳那得决蹯出械机目光如炬忽堕地纵有利爪将安施 
　　君不见梁上燕辛苦生四儿双燕哺儿出入相间飞沾沾风雨衣离披掠虫上下百不辞日暮来巢长忍饥饲得儿肥毛羽长鼓翅各自东西南北飞人生作计亦若此何如且尽尊前卮安用金高北斗为 
　　君不见南北路日日行人来复去一堠方过一堠迎但望前涂谁反顾荒鸡鼓翼日始暾疲马辞轩天巳暮旧客还寻旧主人认得门前古棠树南国竖儒尘满身足趼眼昏无雅步人生遇合亦有时归去清江守罝兔 
　　君不见夸毗之子逄世资轻裘白马纵横驰噉名猎誉竞诃诋惟凭气息交相吹山中老客不晓事白首穷愁仍下帷仰看屋梁弄铅暂著书不藉傍人知身后空名亦何益兀兀长年徒尔为谁云书成俟来哲但付子孙覆酱瓻 
　　结交莫令大缱绻缱绻岂能终不变一朝掇塺嫌隙生三峡九疑在对面我心如月还自知水石累累清自见斫剑起按行路难四座闻之泪如霰 
　　君不见虞仲翔平生颇恨无人识死借青蝇为吊客子云寂寞草太?异代君山那可得仲宣貌寝太冲口吃元叔不如一囊钱咿嚘肮脏倚门边相如未遇汉天子犊裈卖酒成都市衣冠容貌能动人举世孰知伪与真急办高车及大马揣摩诸侯西人秦 
　　列■〈垂夬〉光驹隙影百年之间真鼎鼎与君青鬓至白头今昔相欢若俄顷人生谁得终百年会见相将归下泉是非恩怨共尘上何必相疑由一言浇君垒块奉君酒眼前浮云亦何有莫言今日不不宜当念抱颈牛衣时 
　　橘柚樝梨同适口丝肉笙簧共娱耳人生语默各异趋安得与君皆相似回蹊曲磴饶荆榛委迟周道平如砥同车相就宜相亲莫问悠悠路傍子 
　　谁谓吕梁之水鼋鼍不敢游丈夫蹈波若安流谁谓盘蛇乌栊高通天跛羊驽马登其巅至危乃在细旃上主人朝回新拜相男儿尚主女入宫僮奴亦是边城将一朝黄纸来见收覆巢之下雏啾啾层台累榭作车厩华林兰阪成榛邱少伯谢乌喙去弄笠泽水子房辞龙准归从赤松子君王岂有四海罗鸿鹄高奈尔何 
　　造物小儿何狡狯搏弄生人作游戏鞭棰剪剔无不为令汝脰申还就羁卒岁穷经期自见?鬒生华犹未荐九重詄荡天自高怀中有书不得献幸当圣世方右文眼看年少登青云骐驎蹀躞首天路宁复反顾求其羣咫尺君门隔万里葛屦履氷露泥泥铗歌日暮归去来翘材之馆何时开 
　　氷蚕吐丝丝不绝忧从中来那可掇昔人谁似杜康贤漱醪坐使沉忧辍以兹于尔了不疑日向糟邱营曲蘖醉乡有路抵华胥不是人间涂九折丈人箕踞兀然醉为尔翻歌行路易 【 李白作蜀道难陆畅反白作蜀道易余亦戏用此意】 长安大道应吹面对面相逢不相见霍家家奴冯子都白马银鞍如疋练狭邪挟弹日经过意气骄矜走雷电汉家近与乌孙和塞犬生牦少征战三河侠少气不平画地指天功未建登台长啸向北风睥睨腰间双羽箭 
　　揉木谁作轮剡木谁为檝适此万里资令君远离别岂无石尤败尔檝岂无太行摧尔轮有心愿逐归棹月有梦愿逐归轮尘征轮去去棹未返坐惜青闺华岁晚 
　　忆昔行游气夸迈足底九州岛如历块躧步高凌泰华巅俯瞰黄河若衣带策敌草檄皋兰山从军飞辔长榆塞一从胏病卧空山行药松间聊闭关越陌度阡少陵厉经邱寻壑何蹒跚为语及时无自苦呼酒击鲜歌且舞飞扬或放鞴上鹰骁腾行猎林中虎 
　　莫言富贵由英雄莫言贫贱皆愚蒙运去贤讷在沟壑时来屠钓都王公世人皮相逐华竞宁知瓮牖贫非病座拥奇书傲百城褏有明珠轻万乘寄谢嚣嚣项领儿莫因落皃相凌欺 
　　举世不足处驾言凌紫烟玉鸾启前路飞龙翼高轩游行霄雿中竦身入云端九州岛烟九点五岳石五拳下见向平禽庆两小子蠕蠕如蚁相攀缘鼠肝虫臂供糇粮卒岁有余腹果然道逄双青鸟口衔赤玉灵文篇云是金母使招邀燕息昆邱巅龙伯脍六鳌天吴醢神鲲弃骨若邱陵不足充盘飧夸父翻渤澥海若倒百川玉女调酒浆不足充壶尊上元拊灵瑟宓妃歌步?阿母开玉钥授以元始太上之真言誓将骑六气出入无穷门安能局蹐世间路乃与松菌争齐年 

　　○思悲翁 

　　思悲翁昔骑竹马泥城东颜如好女桃花红探縠上树如旋风十八从军征胆壮气益雄左右佩两鞬云端射双鸿私通马旵豪饵敌邀奇功伏甲三十万中夜出云中敌觉乘六??马一夕遁去旃庐空逞心一以蹶事往徒忡忡日月忽行迈齿落头巳童来归无寸土乡里小儿弃我如秋蓬夜半摩挲刀与弓歌声中咽哀思丛思悲翁悲莫极今日非昨昨非昔猛虎虽巳死踁踞不肯侧思悲翁悲复何益 

　　○凉州月 

　　月弯弯照凉月月下一声角散作关城秋城头高旌飞孑孑陇水渐凝声渐咽征人月下霜满衣北风翦翦氷髯折将军锦帐犹歌舞传令中军夜研虏平明献馘向辕门醉卧未醒闻报鼓九重丹诏来边头将军益封万户侯部曲惟闻行薄赏军中嬴得一椎牛又传虏薄关城下饮罢谢恩齐上马 

　　汲古堂集卷之一 


　　●汲古堂集卷之二 

　　东瓯何白无咎着 

　　乐府体 

　　◆乐府体 

　　登高邱望远海 
　　雉子班 
　　石城女儿行 
　　采莲曲 
　　古别离 
　　明月引 
　　军中行路 
　　琵琶引 
</div>
    <div class="pagination">
<a href="汲古堂集_page2.html">上一页</a><a href="汲古堂集.html">1</a><a href="汲古堂集_page2.html">2</a><span class="current-page">3</span><a href="汲古堂集_page4.html">4</a><a href="汲古堂集_page5.html">5</a><a href="汲古堂集_page6.html">6</a><a href="汲古堂集_page7.html">7</a><a href="汲古堂集_page8.html">8</a><span>...</span><a href="汲古堂集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
