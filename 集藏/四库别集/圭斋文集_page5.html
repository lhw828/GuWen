<!DOCTYPE html>
<html>
<head>
    <meta charset="UTF-8">
    <title>圭斋文集 - 第 5 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圭斋文集 - 第 5 页/共 9 页</h1>
    <div class="content">






　　圭斋文集卷四
　　钦定四库全书
　　圭斋文集卷五　　　　元　欧阳　撰
　　记
　　道州路重修濓溪书院记
　　道州路濓溪书院是为子周子专祠其址在郡城西偏与郡学为隣郡学有先圣庙毎岁春秋二仲上丁郡侯率教授山长各以其职事命生徒祀先圣于郡学次丁则合祀子周子于书院之専祀毎月朔望欵谒皆然原其初建虽由时君有独祠濓溪之命亦其地势适然故祠事之専无间言者焉岁久祠宇寖坏至正壬午山长张某议撤而新之郡士李某乐助以相其志工未讫去代者欧诚能继其事于是祠宇一新岁乙酉番阳吴侯肯来为郡判官仰瞻新祠而门庑弗称谋诸郡长复加缮修适山长戴世荣又来代欧而郡士蒋通复请出赀改作应门四楹两橅称是祠之后旧为诚源堂堂之后为故守髙峯杨公之祠左有爱莲亭及清逺楼后有光风霁月之堂至是斥故易新丹雘辉映世荣割已俸作石台于应门之南纵广二丈横倍之又率郡士文某作瞻德亭亭下甃石为街绳直砥平中外改观前此未尝有也先是周子有子二人长司封郎中寿次直徽猷阁焘寿之后迁居江州焘之后居道州吴侯求得其八世孙善溥荐之当道请援顔孟例世以其后人之贤者为书院山长以奉専祠宪府是其议移有司逹之行省焉明年丙戌冬吴以漕事至浏偕世荣奉事状谒于欧阳请记以文惟周子祠事若防陵若九江豫章邵阳诸郡皆有碑刻作者多世大儒于是记叙劳绩纪岁月斯可已矣然而防绎父师之言亦有可赞一辞者不敢以勦説辞也昔者子贡曰夫子之文章可得而闻也其言性与天道不可得而闻也孔子言性与天道莫着于易所谓乾道变化各正性命所谓一阴一阳之谓道继之者善也成之者性也皆言性与天道当时门人可以与于斯言者鲜其人焉子贡晚年始获有闻故以叹美之及孔子没知此者子思孟子西汉以下诸儒见其彷佛焉子周子生乎千有余载之下得孔孟之绪言着太极圗通书泄造化之蕴发圣贤之秘如指诸掌故孔孟之后首言性与天道者周子一人焉世儒或疑周程授受不及圗书殊不考程子之言有曰天地储精得五行之秀者为人其本也真而静其未发也五性具焉曰仁义礼智信形既生矣外物触其形而动于中矣其中动而七情出焉曰喜怒哀惧爱恶欲谓斯言不出于太极圗説通书可乎孟子言天地之性程子兼言气质之性然后荀杨韩子之説俱废气质之论原于周子灼然无疑者也且自太极圗説通书行世世之为儒者苟知读濓溪之书无不获闻性与天道之言焉假令子贡复生当叹今之学者得闻斯言为幸而诸儒有横议于当时者果二书之为异乎抑立论者之好异欤皇元定宋九儒从祀周子居其首寻又有制进汝南伯为道国公盖干淳以来新安朱子最先尊信其书圣朝重朱子之学以程式天下之士则周子之书益表章于世宜哉虽然国家兴学之地可谓至矣周子曰师道立则善人多善人多则朝廷正而天下治矣继自今教者以师道自树学者以善人自期将见真儒之効施于朝廷四方未有纪极如是则书院之修岂徒侈専祠示观美而已防年侍先君子职教是邦读书濓塾之侧追忆往时来防来歌之地因吴侯之请輙以旧所闻于家庭者附着于斯焉吴侯肯字肯堂以教官入流选为宪掾进行省掾厯南海武昌两县尹皆以善最为政亷明且知大体云是役也逹噜噶齐塔海大中同知某实纲维之其始终恊恭则经厯李时知事李信也
　　贞文书院记
　　昔在仁宗皇帝之世集贤大学士陈颢翰林学士承防和塔拉都哩黙色等言翰林揭傒斯之父来成学行师表一方宜特赐諡以示圣朝尚徳之意于是有防赐其諡曰贞文先生至正三年夏四月中书平章政事特穆尔达实右丞太平贺等又请于今上皇帝建立书院遂以贞文之号赐为额其址在富州之长寜乡旧山之阳前挹遥岫后倚崇冈平畴曲谿映带林麓盖揭氏先世故居之地也其制为大成殿四楹于中殿之北为明伦堂四楹殿之南为门四楹上为重屋门之南为灵星门四楹别为贞文祠置明伦堂之后左为山长之署四楹其两庑为诸生斋居左右皆四楹斋之南又为屋各五楹庾库庖湢咸以次置其工始于至正三年之九月讫于九年之七月其后从子范经始之而元贞等僧智辨相之山长汤盘继成之其山长则行省以儒士之尝歴学官为之其门之东屋则从孙徳懋萃旧冈书院之材所建也其灵星门则僧智辨之所立也其祭祀教育经久之赀则里人之好义者割上腴田以相其事书院垂成文安公与以同在史馆一日诣以记书院为请敬诺之喜而归以语其子汯曰今日吾书院事毕矣欧阳君已诺吾记矣越数日文安疾作又数日卒三年汯申是请乃记之又告其徒曰古之学校为教事设而政事出焉辟雍泮宫习射养老出师受成皆在其地何莫非政事也后世学校虽治教事而特以祀事重焉攷其所始古之入学者舎菜先师未尝専有所指而舎菜之礼亦祭之至简者也今州县学校则必専祠先圣先师于是国家秩诸祀典若夫书院则又多为先贤之祠或其过化之邦或其讲道之地如是者不一也亦尝攷其所始焉周礼大司乐有道有徳者使教焉死则以为乐祖祭于瞽宗瞽宗者学之名也古者教之以徳为先涵养徳性莫先于乐故有道徳而为师者其生也以教人其死也人推本其教以乐祖祀之非必洙泗而下若汉董子若隋唐王通韩愈氏若宋周程张朱数君子之为先儒而后为可也矧夫书院与学校之制其始又自不同东汉以来大夫士往往作精舎于郊外晋魏所谓春夏读书秋冬射猎者即其所也唐宋之世或因朝廷赐名士之书或以故家积书之多学者就其书之所在而读之因号为书院及有司设官以治之其制遂眡学校故祀事有不容阙者于是或求名世之君子以祠焉尝循流而遡源盖自入学舎菜先师一变而为通祀自学有乐祖之祭一变而为先贤之祠自春诵夏一变而为呻毕再变而为词章又且党庠术序一变而为精舎再变而为书院学者苟不能知建学之初意又岂能知为学之大功学校所重在祀事而宫室象设之制日趍为观美所任在教事而礼乐律厯之学或诿诸専门遑议所谓政事之行于学校者哉皇元超轶百王务以崇雅黜浮为教以去华就实为学复古之机其在于是贞文先生以道徳教一乡之人死而祠于其乡稽诸乐祖瞽宗之祭真无愧乎古人者也故着其所始愿以求正于好古博雅之君子焉至于揭氏父子以稽古之功修身之效被遇两朝垂耀百世可谓儒者之至荣犹有待乎论述也夫贞文先生讳来成字哲夫以子贵累赠通奉大夫江西等处行中书省叅知政事防军先谥贞文国朝处士易名之典自公始文安公讳傒斯字曼硕卒官翰林侍讲学士中奉大夫知制诰同修国史赠防军諡文安父子并爵豫章郡公二公懿行伟节各有列诸别碑云
　　袁州路缮修记
　　宜春为郡介江湖间山水清隩风气厚密其神能灵其民能淳为厥长吏固俗易使导以身教利建事功至顺二年冬十二月通议大夫济勒布哈擢由容台来刺名郡私未黔突毕饬在公乃睇府治东拄西搘徂厥门庑上漏傍穿部使之馆賔幕之次以及燕休之堂登眺之楼防息之囿觞咏之亭府史胥徒脆阍廐厮旧有位置今秽不治或倾欲隳或危欲压维时锦侯乃诹寮寀乃咨賔属宿戒父老斯徴富民进而爵之侯乃言曰治官犹家家之隆替观所恒居垣墉亏疏庑陛夷削凡百废坠推是知之视彼富润有觉斯楹势固不侔亦所自致矧今牧守视古侯伯维今富民其道视子其分视臣尔退而处服御华好侧睨长上居怀阽危从我遑防寜汝独安吾尝观风考察部属有司兴缮弊有二焉民赋力产吏容奸欺官督期程工售滥恶苟完未防驯致朽挠粤有文吏拘牵故常事在得已輙持两端媮容目前遗患厥后迄夫沦胥滋以病众斯二弊者吾实耻之今及汝约恒产髙下推次惟女工稍多寡陈力惟汝官不督廹吏无徴呼汝某治甲汝某治乙我惟示成有不乐者畴抑汝配于是父老曰便富民曰宜言讫饮酒罢而与期及期子来并手角能植者用壮承者用隆幂者无窳□者无垆裓者砥平磨而甓之丹者黝者藻者绘者无或漫漶后先工讫完美如一□窔从衡楹数百计悉前所陈焕若新作侯乃练日共具牢醴合乐落之又进父老及诸富民爵如初仪为之言曰维此宜春郡治奕奕山川发灵神降纯嘏旸雨时若有年穰穰民富以教士秀而文吾幸处此与尔同休去即传舎凡厥洵美汝世享之守何与兹父老富民咸下其手合辞报公且矢于福愿锡蕃祉与治俱新天子万寿百度斯甄公敏且防宜为荩臣居匪奉已示我等伦我民于变不戒以信受命于上服劳其亲筮占在兹施我子孙无遗公忧以愧我民叅军杨防奉圗走书来求予文予核其事辞以绎之且告来者嗣而续之有废不理众手撠之防从予逰为我石之是役初作郡牧之长巴延特穆尔相与佽之用迄于成是皆宜书尉韦元辅实董其事吏宋必逹又宣力焉侯至之明年壬申九月僝工又明年癸酉七月竣事记以是年之八月土木金石埏埴垄断工费若干鸠集众力不会于公无从稽云
　　安成李氏重脩安贤义塾记
　　安成李君辛翁初作安贤义塾于州西郊一仿书院精舎之制礼殿庑门讲堂斋舎各有其所未防即世规模有未备者子刚慨然念先世美绩无加于此乃割上腴田若干定为教养恒式出纳恒度凡可以经久而不废者一一讲求而完美之于是塾师刘君权具事实谒予记之予嘉李氏有子之能继承也又感义塾之作是盖君子至公之心而古道可复之机也为之记曰昔者先王为井田以养民为乡校以教民周衰井田法坏斯民贫富至于相悬乡校法坏斯民贤愚至于相絶而君子小人之事判然两途贱日益多贵日益少法日益密礼日益踈后世兴者虽汲汲然设为教官之任而井田经界势不可复郡邑教养岂能徧及齐民也哉有富而好礼之士出而建义塾焉义塾既作一乡之士患不志于学不患无从师之资一塾之师患学者之不勤不患供亿之不继推此至公之心求复世道之古其机不在兹心乎师道由是而立善人由是而多风俗由是而美义不可胜用矣礼门左之堂曰塾塾之为言熟也吾固愿义塾师友之至斯也教者熟于其教母致扞格而无序学者熟于其业母致寒暴之罔功如是则无负李氏建塾之美意矣李氏安成大族宋末累以著述献于朝其贡名天府者接武辛翁号一峯刚字立中世以文行称于州里云
　　赵忠简公祠堂记
　　临川王安石以新学误宋致天下骚然河南程氏两夫子出而救之卒不胜其説既而蔡京为相宗王氏説黜程氏学宋遂大坏京客张觷教京亟召程氏门人杨中立用之庶防救其半及宋中兴解人赵忠简公鼎为相首罢王安石孔庙配享尊尚二程子书凡其门人之仅存者悉见召用江左乃复振不幸秦桧相忠简公斥程氏门人散亡洎中兴业衰又不幸韩侂胄相禁建安朱文公熹之徒之为程氏学者其后禁稍弛宋已日削皇元煟兴江汉赵氏复能倍诵程朱书北渡江私笔以授学者许文正公衡衡神明其书进以所得相世祖兴礼乐文太平后是四十年贡举法行非程朱学不试于有司于是天下学术凛然一趍于正时相寻定濓洛以下九儒及衡十人祀孔子庙庭天子从之至顺二年春赵忠简公六世孙筼翁请即解之闻喜县学为忠简祠其辞曰公当宋南渡排王氏邪説崇程子正学以至于今有功于斯世甚大宜祠其乡胄监集贤是其议中书礼部告晋寜路以符属其同年欧阳记之平居读孟子至承三圣一章未尝不掩卷汗下以为何致是烈也及畧考近世儒学之邪正有闗于国家之隆替气化之盛衰民物之荣悴其可徴者盖如是呜呼是祠岂细故哉公师邵伯温友胡寅其问学原委措诸行事详见宋史筼翁延祐二年进士卓然有志先正亦可概见于斯
　　保靓祠堂记
　　保靓祠堂者安成刘君尚节祠其七世祖考保靓先生者也先生讳作字贤砺保靓其号居袁吉间地曰秀源在宋干淳一时声光然起于郡邑初用世赏授将仕郎辟贑之安逺尉母老不赴中岁韫徳抱才不屑世用友当时搢绅清江两尚书谢公昌国章公茂献庐陵杨文节公廷秀皆定交笔砚骨鲠如胡忠简公邦衡亦深见结纳其他名贤不可悉数百余年以来世代变迁遗韵日逺诸孙尚节防负志气读其遗书慨然慕其生平惧其亲尽既久后人无所瞻仰谋即故居建祠堂以致専祀而诸贤翰墨存诸碑版者亦复散逸寻得忠简公保靓记防及谢公诸书又渔父来告某潭有石状如碑以手切之有字尚节使没者羣入助渔举石出果左宣郎刘君廷直所为保靓祠堂铭也他日营父塟于白石冈掘地三尺得碑防勿【音窣没】读之又永州通判董徳中所为保靓先生祠记也于是尚节益喜缮祠益勤至元后庚辰春祠成置龛奉保靓主列碑其前议割上腴田若干以给常祀择日率族属子姓祭以告成竣事而饮族属举杯劳尚节曰保靓徃矣非君之贤祠事曷兴造物者出二碑以相君志也余至钤南族中族与刘氏世为婚姻尚节谒予文为记予惟瞽宗祠于学乡先生祠于社尊有道尚有徳也此礼废已久保靓祠堂虽成于其后人异时郡国因饩羊以复告朔古道其庶防乎乃为迎送神诗遗刘氏子孙使歌以祀先生词曰吉之桧兮袁之裔介两郡兮大容砺昔贤居此兮物无厉物无厉兮民有岁道之耕兮徳之刈刈徳兮耕道深资兮靓保保靓兮何为山有碣兮水有碑碑无沉兮碣无瘗曽孙有祠兮传千世世世幅巾兮深衣先生来归兮无我违违我兮焉往从诸贤兮咏归尊有冽兮爼有肥芳菲兮阖两扉石韫玉兮山有辉微先生兮后人畴依
　　安先生祠堂记
　　所贵乎处士者能以一已之所守为一国之所慕虽当世英君谊辟操其总揽豪杰包举宇内之柄一旦遇夫爵禄庆赏所不可致之人于是怡然企乎先王道徳之懿真有贵于已之所负挟者而后上之趣向定下之习俗成斯人者功下韩孟哉元有国以来学者言处士必宗容城刘静修先生方是时闻其风而起者曰真定安氏敬仲焉敬仲未尝一造刘也顾得其传于濓洛考亭者知之为甚笃行之为甚坚由是推宗以合于祖一也刘氏髙亢明爽梯级峻絶士亲炙者寡安氏简靓和静襟韵敞夷士乐附者众异时有祠宜乎抑自先民石峯恕斋两先生以学淑其乡盖三世百余年于兹矣此又祠之所由作欤敬仲既殁门人苏君伯修贻书同舎槀城西管镇李君士兴请祠为乡先生士兴议克合乃筑于镇作三室而奉之自敬仲上而至于石峯恕斋咸有位焉明世美也落成率里塾子舎节岁时具蠲所事至是伯修请予记之然予记安氏祠而本以容城者亦犹论东汉名节而始严光乎汉至孔张末之儒也矣微光东都士何自作新哉光未必知道也而且如彼而况吾濓洛考亭乎而况吾容城乎夫瞽宗祠于学乡先生祠于社古典也瞽宗久无闻乡先生有祭自伯修士兴始以是知古道无难复人患不为尔继自今西管镇之俗日益以厚其民敬学而贱利其士乐学而逺势安氏之泽其有既乎读是文者尚知所始石峯讳滔恕斋讳松敬仲讳熈出处详见家集云
　　秀川罗氏祠堂记
　　先尚书公逰乡校时善校官罗子逺子逺庐陵秀川世族笃学力行有诗文传于世后为朝请大夫主榷货务言贾丞相専权误国弃官去予家藏其遗墨思欲见其子孙今其族孙仁逹过予为人英敏有为为文雄畅有气予于是喜先友文献之有传焉仁逹徴予记其秀川祠堂其言曰吾祖大时府君着籍秀川四传至南塘府君家日以大府君之子若孙始割乌石陂腴田若干亩为祀田时宋嘉祐二年也其后乃贡于舎贡于乡登第于礼部凡百数十人于是蓬山先生溪园先生与其子苍崖公磵谷公推广祀田遗意追逺则有拜墓有合祭合族则有族谱有聚拜迄今三百余年祀田世守如初族虽散居昭穆秩然必不可乱邈在万里相见相问外有骨肉爱不相视如途人是皆吾祖贻谋之徳与前闻人善述之功也惟祠堂未立合祭聚拜无定所议者咸病焉按家礼祠堂在正寝之东贞之居防事之东有堂曰逊緜凡十有八楹其深二丈有竒其袤称之堂之前有轩轩之外有亭髙明深靓宜祠乃请掌记务本翁以为祠堂祠大时府君而下八世至十二世各圗分之祖止其有行谊有文学有爵位者特祠焉于是禹圭与翁之子绳祖第一圗孙瑛第十圗孙兰复买田为洒扫修治薰燎之费自是合祭于斯聚拜于斯与祠田相为永久以卒前人之志先生幸一言以诏来者予既嘉仁逹之能世其学又嘉其宗之能念其祖窃喜载名姓其间自附通家之后有荣耀焉乃谂于众曰惟大姓其祖必有隐徳非徳无以蕃无以着无以久久则我后人念之宜也念之念之奉其烝尝云乎哉行其揖让云乎哉思其人必绳其武食其徳必笃其庆父诏其子兄诏其弟以诗书礼乐为教以孝弟忠信为行逹则泽其民穷则善其身使国人称愿之曰幸哉有子孙若此祠堂之作为不虗矣诗云无念尔祖聿修厥徳秀川子孙其勉之哉时予宗方作祠堂于故乡以书来告成秀川去予故乡百里而近而祠堂之成适相先后于是喜徳之不孤也乃以斯言为吾氏告亦以告之秀川焉是乃通家之道也
　　仰更斋记
　　临川先生扁安成刘氏读书之斋曰仰更刘君方升属余客彭斯文来求予记初方升之大父号更斋先軰镏君耘庐记之故临川先生之命斋名也寓其大父之号焉夫仰更之义始于子贡之言尝意其当时必有所谓然日月之明未尝息者也故人仰之于既更之后初不改于未食之前譬诸君子能存其心于众人之中其或违而去之亦暂焉而已耳若夫本体之明则固未尝息也余防读孟子至庶民去之君子存之等章见其厯序列圣所为忧勤惕厉之事至于孟氏自托孔子之意上下四章脉络相属而其卒章乃言君子小人之泽皆五世而尽初若甚无谓也已而思之盖以明亲有尽而理无穷耳夫日月之不息其明君子之不失其初斯固天理之所以长存人心之所以不死者也更斋之取号于更临川之益之以仰其防不如是与在礼有之先祖有善不知不明知而不传不仁是责在吾方升矣知乎此更之流风余韵五世而已乎刘氏自皆山翁友吾宗巽斋先生一时如西磵叶氏槐城李氏及清江之萧氏皆山皆善之至方升克世其学殖亦为临川所期待云
　　吴氏观乐斋记
　　石桥介攸舆天水间有二郡文献焉吴君明父之季曰礼逊堂而藻播而嘉禾者也弱冠捧檄司直凤台予漫防至斯邀予至其家见其翁季唯诺伯仲埙箎信乎其名下无虗矣所居西偏因山以为读书之斋谒余铭之将以号焉乃命之曰观乐其事则窃延陵季子之于鲁也其义则以明君子之立礼所乐乎成于乐也记曰礼者天理之序乐者天理之和然圣人之于礼必继之以乐者盖礼有所不逹乐也礼有所不行乐也何谓所不逹何谓所不行位也者人不厌髙而礼辞髙不辞卑财也者人不厌多而礼让多不让寡渴也而礼掣之肘也不敢先长而爵也饥也而礼扼之咽也不敢先长而飡也如是则辞让之不可长也勉强之不可久也廼为之乐焉融液其交际而辞让出于欣然导宣其湮欝而勉强至于安然矣昔者吴之公子其有见于此乎季子之逊有礼乌可以勉强言也而吾知季子之观乐所谓乐其乐者也逊行于其家而风动乎列国之观听逊得于所性而脗合于先王之声容其南也某雅也某韶也某夏也是皆以雍容登降为乐而非以乖争扞格为乐者也孟子曰乐之实乐斯二者仁义是也吾亦曰季子之于乐乐其礼也乐其逊也其乐斯二者而已或曰谓之观乐可也逊如季子未易言也余应曰人能充无放饭流啜之心礼不可胜用也人能充无疾行先长之心逊不可胜用也而独季子乎哉礼逊事亲也恭从兄也敬务学也敏遇人也温是殆甘受和白受采苟观乐焉则豆笾于辟雍则冔弁于曲台矣小之不有得于美哉沨沨之魏乎大之不有得于美哉泱泱之齐乎则余之名斋也而岂徒哉而岂徒哉
　　芳林记
　　宜春郭廷秀世儒家子也因其所居之地名著号曰芳林属予族兄宜翁求予为之记予复之曰兰生深林之中未尝不自閟其芳也人以为有国香而服媚之兰欲自逺于当时其可得乎君子修其身于暗室屋漏之地而声流于四方万里之外亦岂所愿哉且夫芳林者君之所以自况也余虽乏一日之雅而乐为君记之良有以也夫殆犹兰处于僻而芳播于逺也虽然兰或握以事上或佩以修禊而其芳烈之气不改于深林岂非其性然与草木无情能一其性人惟有情鲜不汨性君子存之兰荃同畦不混于植兰鲍同室不移于染斯以异乎众人也吾闻廷秀之风清白之操使一日而进诸市朝吾知其无愧于芳林也卓矣请以是为记
　　圭斋文集卷五
　　钦定四库全书
　　圭斋文集卷六　　　　元　欧阳　撰
　　记
　　分宜县官题名记
　　分宜县袁上邑置逹噜噶齐县尹丞主簿尉各一员尹以上省选丞以下部选起至元十三年丙子迄今至正二年壬午六十又七载仕于斯者接踵而邑未有题名浚仪赵君思顺以世家文献来宰斯邑二年官政修举乃考索故府得前尹名氏到罢岁月悉登载诸石适访族邑钤南防里属题其端以告来者尝谓题石之设官署皆有之本非以为劝善也而其道寓焉士歴官服采人品不齐上焉者不恒有下焉者无庸言中人苟且之政十居八九其志皆为三歳终更身去是即已殊不知身去而名留臧否何可泯也使能以是而存诸心则知官之为恫瘝也久矣虽然谓其身去而不之防者非才而闇于事者也求为有名至于生事以厉民者有才而过乎中者也既为题名有劝善之道则不敢不着近名之弊以为戒赵君为我刻之后之览者有以自省则吾钤冈之人继自今受亷勤之赐而被恺悌之福于无穷也
　　分宜县学复田记
　　昔前宋咸淳癸酉分宜民曰宋应槐讼其乡有田称梁子思所置立户为万寿庵长明庄者崇法院僧正冲之所作伪也宋田令寺已有常住田不得买民业冲违法私买妄称梁氏所置故应槐发之漕使钟某阅实据法罪冲等而没其田以畀分宜县学养士士刻石为记其文载县志甚明越三年宋亡分宜内附其田租歳入学廪前后凡二十有八载大徳己亥庚子县学直学镏应丑死其子自昭受崇法寺僧钱盗以本学砧基簿卖之由是僧恃力夺田学虽有文移在官求与僧论直而儒多寒酸学官满三岁率去力莫能竞僧挟其有余之资又歳收所夺田租以助其力故讼连年不决延祐间江西佥宪萨勒迪黙色按问至邑攷覈始末以田归学僧又争之既而奉使宣抚及江西行省理直如前田复归学僧徳旻者往愬宣政院院逹之都省省循例移行省体勘其是否行省檄下袁州路路以其事付录事判官克哷决之克哷惟僧言是听僧又诱刑余之人冐儒名者曰宋应祥赴官诬伏怯烈輙以学田归僧公论咸不直之学乃有词展转岁久本路専委县尹赵侯思顺研究尹诣田所集耆老佃人询知固学田也会宋应槐子从吾出前主学徐祺印信徴租之文以为左验先是自昭盗卖学籍于僧学无其副田之条叚四至无所于考至是得从吾之文疆界了然尹乃周诹密访备实上于路议以田归学路质于宪佥宪巴延适按部力主其议宪掾某相之路推官郑时中又屡言之寻得行省儒学提举范君汇悉以其实告藩垣大臣咸直赵言遂以田归学如初寺主大有坐是争亦敝罢归咎始谋赴官入凖伏状愿遵分宜县所断以田复分宜县学为业第数内有水田四十亩及山园地大有旧所佃者乞减轻租额仍付耕种岁输学租尹再三审之以其亲书入案而徐议其所陈乞于是四十余年之讼一日而絶诸儒砻石请文以记予乃大息而言曰天地间物人各得主其所有者以时王之法为可恃也在法可则物已物也在法不可则非己物也僧违法而田归官则田非僧物矣官以田与学学受田于官非受田于僧也神圣受命易世凡前代之所予欲亦惟其是之从耳世祖皇帝在位崇儒之诏累下其以膳学钱粮为养士之资者既久则分宜之学田实在其中矣成庙即阼又明有诸人母得侵占学田之防由是考之分宜县学之主是田也在宋之日甚浅在皇元之日甚深由丙子内附至于庚子二十五年间田固学有也僧于斯时未尝起而争之也直至刘自昭盗卖砧基之后始生诡谋则其枉直较然易知也已国家近年田令民间田宅僧道不得为隣不为隣者不使买民产也后至元以来又着僧道买田之禁使正冲私买在今日之法亦岂得为寺业乎嗟夫士四民之一僧亦自民出者也王官奉命以司王民之直于斯二者岂容心于其间哉事枉则必复事直则易断赵侯之明能信其直故无疑也田在儒林乡土名良歩等处计一顷二十三亩三分六厘岁入租七十三石二斗一升又有一山园地计五顷四十三亩一角亦在其处云是役也儒之宣力者曰某特附着于斯
　　求志堂记
　　安成彭君自堂名其读书之所曰求志二季防学尊闻以文来贽而谓予曰先君子作求志堂而有赍志于斯者以未有记也愿为我成之予乃记之曰隐居以求其志行义以逹其道吾闻其语未见其人先儒释之曰求其志者守其所逹之道逹其道者行其所求之志唯伊尹太公足以当之其次则顔子庶乎此而未及有所行故夫子为是叹也以是言之大哉翁季之名斯堂也夫虽然昔人名斯堂也非不知人之以防议我也王子垫问士何事孟子曰士尚志及问所为志则曰仁义而已矣伊尹太公顔子之三圣贤亦岂能外仁义以为志乎故士志三圣贤识者犹不可谓泰未闻志仁义而议其为泰者也予尝悯夫世之人求在外者求不必得而鲜有惮于求者何其多也今贤翁季能求在我者而已又何泰堂俯庐江揖孤山偭安成郛前有楼扁清髙有亭扁会文又有楹临池曰知乐足领一郡之胜斯则自堂所以遗其后人为藏修防息之地者也
　　世防堂记
　　渌江廖氏自其先代积善于家施恵于乡世保醇徳居多耆年至宜山府君子孙众多茀禄丰腆晚岁康健身享荣养岁时上寿防衣成行才俊叠见里人荣之因取宋名臣廖刚用中甫家世防旧号为其堂扁余家距渌江数舎虽未获升世防之堂而先内翰于宜山公友契两家子弟往来稔甚有名士元字泰福者廖氏之令器也谒余以斯堂之记余惟世防之得名自老莱子为婴儿之状以娱其亲始余尝评之老莱子爱亲之心纯一无伪一时感触发不容遏故忘耄耋之齿服斒斓之衣追童乳之态以冀其亲万一之欢在其当时已非不知亲非不悟二者之天相契深爱其所为喜盖有不期然者不然一时嘻咲之适何能使人千载之下想像而称道如是其盛耶在礼子事父母之饰剪髪夹鬓亲在子虽老不敢去之不敢忘赤子之初也深衣之制具大父母父母衣纯以缋然则老莱子之防容或上古之世有父母者之常服欤戏之为言将以取鷇等事而云耳虽然吾于此有以语廖氏子弟矣孟子曰令闻广誉施于身不愿人之文绣也君家用中甫之为中执法也守正不阿名震逺迩当绍兴时其曾大父母年九十窃意髙堂垂白之亲见其曽孙负一世之名公退委蛇伟然羔羊素丝之风志夫南陔白华之养其为世防也斯亦大矣古之孝子出而治官入而治家周旋进退于夫妇昆弟朋友宗族乡党之间如执玉捧盈惴然自持者无往而不为事亲之地也亲之可悦与否非敢计也求无怍于已庶无怍于其亲矣吾愿廖氏世世子孙之升斯堂者推是心以为立身显亲之道焉虽中执法之事业可能也岂独踵其美名而已哉国家混一初年宜山公以荐受宜山县簿尉壮岁勇退不仕近年赈饥募民入粟补官公发数万貤爵不受朝省旌表其门又为义廪凡宗族亲戚及里之贫者婚姻防塟輙助其不及殣无殡者为棺以给之割田数百亩为义舎百区以馆从学之子弟礼聘名士以教之余尝为之记平居奉已清约遇人谦防独好施予如此子膺福号玉峯泰福号纳庵伯仲皆肖其父生长华腴而能被服诗书殊无膏粱之习故所友多名士大夫其他子姓之贤者未能悉数云
　　坦明堂记
　　古杭山水之秀莫秀于属邑之临安盖钱武穆王之乡也其民多豪爽而俊迈章君子明居是乡鸡山之阳胸次磊落所向通敏壮逰四方名士大夫乐与之交余近年因侍讲杨廷镇识其人于京师余老告归浏上逺来访余曰昔也冠而字父兄命之曰子明拜而受之自是服行平生凡澷漶淟涊之事秋毫不敢匿于厥心以求无负于父兄命我以明之意今作堂于其家因扁之曰坦明愿闻一言以自警余进而告之曰易有之干以易知説易者曰人之所为如干之易则其心明白而易知夫天之为道幽且逺也究其所以然亦惟坦明而已尔语曰君子坦荡荡君子之异于众人能存乎天也故其类为阳小人不能存乎天也所以回互紏结闇昧崄巇人莫得而测之故其类为阴岂独使人易知哉在已亦易行也人已无忤焉往而不坦荡荡乎今子明志趍于明而心措于坦知先务矣守之以不欺行之以不息他日为君子之归孰能御之其别授之以辞辞归而列之于坦明之堂以为记
　　继善堂记
　　镏性存者安成人也居乡以孝弟闻客醴泉十余年士君子咸尚其信义顷因其友浙人章子性明来求余继善堂三字既而求予文甚勤予得无言乎夫孟子言性善至矣尽矣易大传言继之者善也成之者性也详其防意性未赋予以前善已具于是乎盖易言一阴一阳之谓道具于阴行于阳继言行也阳之所施凡见诸万物发育之功者无非善也万物生而是理赋焉受是理以生者斯之谓性成言具也道具于阴行于阳知斯二者之蕴则造化之能事毕矣是故善即性性即善继之者此善成之者亦此善也人能明其善以复其性则抱负二气以为人可以无愧于两间矣乎吾闻安成醴泉皆多明经之士而性存儒家子其以斯言讲求之
　　精道堂记
　　吾宗性翁居安成郡北之凤林实安福府君之五世孙逹明处士之裔世次于兖文忠公擘为近十有一世府君号精道居士父子祖孙相继科目一门凡五六赞府尝即舎傍别作新居以处伯子攸县丞季子平阳县丞自于故居作一书院名曰精道堂与仲子光叔子干居之世代变迁子孙荣悴不齐干之后有委弃其先业者于是堂之基址兼并豪家鞠为榛莽性翁于是又八世孙奋自树立慨然复之寻得尚书谢公艮斋故题堂扁乃除故址作防事一重楼一重堂一堂之北楣揭精道堂故扁既而具始末谒文宗盟以训后裔余辞不获乃记之曰在易有之日往则月来月往则日来寒往则暑来暑往则寒来阴阳屈信以成万事万物之变何有纪极也尺蠖之屈以求信也龙蛇之蛰以存身也精义入神以致用也利用安身以崇徳也斯又吾身之所为屈信也堂在居士之身信也久矣屈于中叶性翁信之继自今居斯堂者亦惟修人事之有恒以制气化之靡定可也惟能内外交养则精义崇徳之为屈屈可进取致用利用之为信信可长守矣嗟夫精之为言察乎理欲之防顺理者无不裕从欲者无不危裕则堂日以兴求去夫从欲之危耳为吾精道子孙尚勉之哉堂作于至元后戊寅之十二月壬子成于己卯之正月辛未遂迁居焉至于庚辰子舎连举二雄阳类之信自此乎始故特记之
　　读书堂记
　　庐陵永和萧尚賔为医十有一世能根柢儒业非但縁饰表襮而已也六世祖子信能属文善胡忠简公公予田赠金辞荐以官又辞问所欲则曰富贵非所愿但得世世子孙读书立身以广活人之功则亦足矣忠简笑曰君所谓薄于利而厚于徳者乎书读书堂三大字以遗之使以朂其后人焉至其大父震甫号竹轩又绎其説曰医道由儒书而出非精于义理者不能舎儒而言医世俗之医耳尚賔之父徳祥乃拓室之东偏作读书堂揭忠简公之扁以志其先训焉尚賔防京师具颠未谒余为之记夫儒者读书以正心术为务医者读书尤以正心术为急心术正则学术亦正心术偏则学术亦偏正则人受其赐偏则人与已皆为所累矣近世儒家子孙往往擢科第人以为有阴徳行斯阴徳自心术始故为萧氏愿之
　　听雨堂记
　　人生俯仰穹壤间耳目之所触心志之由生士君子仕而慕君则见日而思长安出仕而思亲则见云飞而思亲舎索居而思朋友则见明月而思故人兄弟友爱一日而逺别则听夜雨而思同气近代眉山苏长公送弟子由之官有夜雨何时听萧瑟之句后世弟昆之在宦逰者往往讽咏而致思焉安成大姓周君士能生以遗腹其兄士亦六周星而孤防同艰贞今也竞爽皆以儒弁服防明时士今龙南县大夫士能今南丰州幕官子叔量又辟为公府掾一门宦业鼎盛而南北相望道逺时时追怀少年之况味真有苏公之所深思者乃作堂于家扁曰听雨以志毣毣焉先是士有楼曰归云余尝记之至是叔量致尊公之辞请记斯堂以文嗟夫君也亲也弟兄也朋友也人之于纲常一也日也云也月也雨也人之于见闻一也其感于外而动于中有浅深焉此士君子之所存异乎常人者也雨注于霤其声鞺鞈滴于阶其声淅沥驰于竹松其声屑窣春而听之有发生之意兄弟之和气怡愉以之秋而听之有寂静之容兄弟之神凝虑逺以之所以然者岂有外至哉予同母兄弟五人今皆黄髪之叟予晚廹召命力疾而至京师因叔量之请盖谂知听雨之状而能述以言者焉遂以是记
　　霞外庵记
　　宇宙间云霞雨露同一气也而有别焉云阴霞阳雨露生物为阴中之阳霜雪反是以能肃物也今夫朝霞雨徴阳亢盛足以变阴阴则雨矣暮霞日徴阴盛犹不足以胜阳诘朝其出日乎道家有大霞之号即纯阳之异名也是故其佩曰飞霞阳精腾上佩之可歩景矣其食曰飱霞阳气充实食之可却粒矣道士亟取于霞盖如是与寿昌观周允中链师作庵名曰霞外谒余文记之因与论阴阳之妙且慨夫田野作劳之人朝夕而云霞讵知阴阳之理有如是哉若允中之谓外意其别有超然之识离于二气之表者斯则方内之士何足以知之
　　永思庵记
　　永思庵者安成王君宜逺庐其亲之墓而作者也宜逺之先君子是为梅边先生梅边初入太学寻丁外艰自以不得与大人永诀终其身不愿仕奉大夫人至孝三十年不懈大夫人亡庐墓者三年孝感昭著宜逺天性纯笃才气超迈被先生身教世以孝行闻乡里先生疾昼夜扶持衣不解带者二年先生殁恸至呕血防絶乃苏既塟结草如茧寝处墓左哀至悲泣苫草为腐风雪豺虎不避久之母命再三乃归服阕犹不食醯酱蔬果今宰木已拱言及其父哀如初防毎食稍甘必遣人驰奉墓所归乃就食里人表其阡曰白华所居曰永思然皆非宜逺意也其友刘君省吾来京师具言永思庵之所始谒余记之予之在京师也四方之士来谒为其父兄求记其楼居斋室者盖多若永思庵者则友人惧其行之无闻于世而记之者也孟子言五十而慕者于舜见之旷千百世而见一五十慕亲之人至终身之慕犹推而知之则孝子之永思不既难乎梅边于先君渤海侯为同舎而又同甲有通家之好感良友之谊记不得辞宜逺名留孙弟初逺名寿孙孚逺名敏孙来逺名州孙学行皆能肖其父兄云
　　临溪亭记
　　安成李君鼎翁好贤而笃义里大夫士乐其善而亲其贤而鼎翁又能同其物外之乐固自乐之存诸中者沛乎其有余裕也家居枕溪水上作亭并溪以醉翁滁亭记语名亭书来暨圗属予记余少年有山水癖壮乃为禄仕今老矣未能去壮之累而时有少之趣闻客谈幽居之胜恨不欣然舎已而从之况见吾鼎翁之圗乎何时与临溪分坐俯阚清流毛髪可鉴潜鳞游泳不避人影清风舒徐漪涟回旋悟溪之有文也霜濑激湍石齿玉雪喜溪之能声也摇琴而歌曰溪之水深且清兮我濯我缨溪之水清且深兮我濯我心缨有尘兮尚可心有累兮溪将无以澣我外洁静兮中明娟我与溪兮各全其天
　　欧公为此文时余扈从上都归则公已谢疾去明年十月鼎翁之子本禹求予书欧公年未六十欲分临溪之乐予垂七十而书此可愧矣揭傒斯识
　　竹西亭记
　　安成郡南刘君定宇强仕之年蔚有雅操即所居西偏辟圃作亭圃有林竹内翰揭公因名其亭曰竹西定宇又因以为号闻予至其里中遣子仲炯谒予为斯堂记因思昔人之名宫室往往指实而已尔或识其耳目之所接或识其时序之所遇或识其面势之所居鲁之坛曰杏齐之宫曰雪东观曰东南门曰南比比皆是后世务加美名古意泯矣善哉揭公之名亭亭在竹西据实而已尔且诗六义兴多于比记竹西亭类曰主人清脩盖取诸竹主人疎直亦竹是取竹与主人虽或不辞譬如燕相得韩相书言举贤治国治则治矣如本指何衞淇澳之诗固美武公其言菉竹不过兴尔所谓猗猗青青果何预于瑟僴赫喧者乎説诗者不以淇澳菉竹为比吾记定宇竹西求详于竹殆不可也定宇盛年进怀用世之志则有干蛊之子可任以事务退为山林之趣则有嘉遯之地可怡其性情斯则作亭之意不可不记也是为竹西亭记
　　其乐亭记
　　宜春士骆秉哲名其燕憇之亭曰其乐吾兄南翁尝馆谷于其家以秉哲之意来求文记之予谓昔之君子于其藏修游息之所有所惩则名有所慕则名惟有所得以名斯志喜也其乐云者孔子以称顔子者也近代周茂叔教程伯淳兄弟寻仲尼顔子乐处所乐何事圣贤言乐率皆引而不发欲使学者自有所得尔未得而寻必有其方也已得而居必有其处也乐不可以言喻而可以学求处不可以力到而可以学致故非学无以知方非得无以知处秉哲从事于斯久矣今以著名其亭从可知矣乎予谒告来归亦思从容名教之乐何时径造其乐之亭从主人问其乐之处也










　　圭斋文集卷六
　　钦定四库全书
　　圭斋文集卷七　　　　　元　欧阳　撰序
　　防里欧阳氏族谱序
　　欧阳氏之初望出两郡千乘中絶今存者皆渤海裔也其谱牒视他姓氏宜为易考又自唐以后谱学乆废我文忠公最先倡之其谱牒视他姓氏宜为先备今或不能然则以子孙众多转徙不常也吾家自赵宋淳熈丁酉髙祖八府君自防里迁浏之马渡曾大父宜轩先生自马渡迁长沙大父澹轩先生及先太常渤海伯复居于浏闻八府君在时间嵗一至防里由曾大父而下仕学四方至者盖鲜独幸我族属不可鄙夷而得叙其世次焉顷予在朝防里族兄竒翁先生遣侄劳予京师去年谒告南归又劳予于家且嘱叙其谱焉余方约为谱亭之行当得备询而悉载之未几予环之使至是以不果来也因念吾宗之盛儒者又多谱或不一致贻先正巽斋公之恨然以予今日之事观之又何恨乎昔人耶虽然族谱之作将以重伦纪厚风俗使其子孙知源委之所自足矣必求如唐人之谱学自受姓以来皆有可考则固有难者矣无已则用吾文忠公之法姑叙防里之近者焉则庶乎其可访求也谱留予所半载迨将北行乃叙而归之竒翁以俟他日
　　彭氏族谱序
　　分宜彭氏其先东汉长平侯宣居淮阳传九世至北齐陈留王乐居安定又八世唐礼部侍郎景直居瀛州子构云避天宝之难迁江右传四世为安定王玗居庐陵玗兄弟五人为太尉者四子十一人人皆检校太傅太保六曹尚书诸镇刺史孙二十七人相继登进士第为显宦五世孙嗣庆复迁分宜县南之珠溪今珠溪族甚盛或隠于林麓或显于王门卓荦豪杰世不乏人或明经而修进士之业者殆不可量予尝读彭氏家传王雄据一方士马精锐数与淮阳争衡湖南马楚为之请于后唐锡爵崇贵迹其材智英毅岂下五季诸雄哉惟能自处冲抑不窃位号故其子孙众多美誉不坠此殆鬼神之福谦者欤传又言王享年九十有八继学不衰子弟从授二戴礼及春秋者千余人非有絶人之资不至是也抑彭氏世有闻人爵为侯王长平侯以文学陈留王以武功安定王资兼文武继自今为子孙榘矱先训箕裘先业文武以应国家之需则是显融者岂有既哉珠溪之彭吾防里之欧阳族望相同婚姻相继故叙是谱不辞
　　白石周氏族谱序
　　六朝以来家有谱系之学又有谱系之书隋经籍志载天下郡国族谱若干卷吉州谱八卷洪都袁州称是江右诸郡详他郡也唐世此学此书盛行五季淆乱四方割据马殷在湖南独能轻徭薄赋又招纳贤者故中州名家士多归之后以希声兄弟争国士稍稍散去今观庐陵周氏族谱言其先世避地江淮丁马氏乱复徙金陵盖唐末自中州依马氏及乱而迁此亦当时之一族也但谱云江淮当作江湖殷境土未尝及淮考之马氏失国既乆南唐始亡周氏府君羡仕唐至仆射理宜然也由仆射迄今冠盖不絶屡迁而不替则周氏之徳其盛可知矣孙名师韩者有志于谱乆备録而刻之犹子谅以刻本至京眡余求志其帙夫谱学废谱书亡已乆余何幸见古道于周氏然余尝以杜君卿作通典时谱书具存而杜不纪録为可恨今则无所于购矣适承勅修经世大典偶见周谱因附着予感于斯且志吾庐陵之人尊尚氏族其来甚逺也
　　后林周氏谱序
　　庐陵周叔量以其族谱谒余序其端予序南北大姓多矣求其自受姓以来世系不絶厯厯然可考者鲜盖由世变相承或断续于南北六朝之离合或散逸于五季列国之纷争往往而是也唯代有闻人出而振起之及有卓识之士当世变之来善择地以处则族可至不絶谱可至不隳也予观周氏始迁周原迨汉之爵彻侯者有其人又降而为魏博士厯晋至北周为长安之周其盛涉隋至唐中叶府君璟显融于时至四世威遭世有难避地金陵五世矩事南唐为御史晚爱庐陵山水之秀可居遂依郡公杨竦而家焉即今之西昌宋初有曰史馆学士有曰光禄仆射皆杰然表于其族淳化而下宦业日盛朝廷赐其所居里曰爵誉六世倩又嘉安成泉石之胜曰后林而徙居之内附后子孙亦能辑其前闻由是诗书之泽与爵誉相辉暎盖九世于兹矣叔量受知当揆被选为公府掾会有特防省台通用南北士遂应令首为御史台掾迁台照磨进中书检校官因思近代名公卿有自以先世或阈于偏方不获有声于中国及贵徙居中州颇为士论所少今观叔量之际遇则为子孙相攸唯当以山水风俗之美若地里之僻左自当遇大同之世推一世之公也虽然居者种徳以芘其后行者畜学以发其身亢宗之道在是而已尔叔量名浩学行伟然时誉归之后林周氏之复盛其昉于斯乎
　　庐陵中州刘氏族谱序
　　前代艺文志载郡县氏族书甚多士君子若唐路氏宋吕氏明谱牒之学学者亦不乏人近世氏族书散失士于谱学无闻中州故家屡更兵燹仕者投牒天官曾大父大父或犯其讳其族谱可知矣江南内附多不烦干戈承平既乆冠盖之族幸遭明时涵濡深仁往往治其家谱不知者以为一家之私事知者则以升平之气象可观于此至正壬午十月余访族就医于宜阳道经南泉与中州刘君西岩及宗海会于山中出其所修族谱眎余征余叙其事庐陵刘氏之显者独多于郡中州族自广平来始祖绍闻府君传至今厯十有七世诗礼相仍簮绂相踵试阅其编支分别昭然在目西岩宗海二君之用心可谓勤矣予族宜阳而家浏居间屡欲访族而阻疾闻族有善医往即之中途见刘氏族谱私窃自喜知吾族之必可访疾已者几半故因其请而乐叙其帙端绍闻归宋积官运使其子有与金陵李氏姻戚者盖大姓也其详见王城山先生及宗海自叙云
　　国朝名臣事略序
　　应奉翰林文字赵郡苏伯修年弱冠即有志著书初为胄子时科目未行舘下士諅言词章讲诵既有余暇且笔札又富君独博取中朝钜公文集而日録之凡有元臣世卿墓表家传往往见诸编帙中及夫闲居纪録师友诵说于国初以来文献有足徴者彚而辑之始疏其人若干属以其事中更校讐栉去而导存抉隠而搜逸乆而成书命曰国朝名臣事略他日余与伯修同预史属从借读之作而叹曰壮哉元之有国也无竞由人乎若太师鲁国淮安河南楚诸王公之勲伐中书令丞相耶律杨史之器业宋商姚张之谋猷保定藁城东平巩昌之方畧二王杨徐之词章刘李贾赵之政事兴元顺徳之有古良相风防恒山康军国之有士君子操其他台府忠荩之臣帷幄文武之士内之枢机外之藩翰班班可纪也太保少师三太史天人之学陵川容城名节之特异代岂多见哉至于司徒文正公尊主庇民之术所谓九京可作我则随武子乎乾坤如许大人才当辈出伯修是编未渠央也姑志余所见如是云
　　庐陵镏氏通鉴纲目书法后序
　　昔司马文正公变纪传为编年作资治通鉴朱文公稍变其法且寓所去取焉是谓纲目读是书者夫人以为春秋三传之遗意也夷攷文公生平于易诗书礼或自传注或属门人皆有成书独春秋缺焉至胡氏传又信未之确然则纲目何为而作耶盖尝求之春秋者鲁史旧文说者谓直书其事美恶自见初未尝拘拘于义例者愚盖不敢必以其言为非也若司马公则志存鉴戒已见于著书之名而予夺权衡时有所憾文公患之故有是作焉初意固有间矣书王宗周天下是时有与周同称号者乎黜魏帝汉有说也干侯之公在是也房陵之帝王乎帝乎故知是书于春秋所以异之迹则知所以同之防矣推二大节引而申之书法断不诬矣近时儒者疑为文公未脱藁之书或疑为门人之作皆未究所以作纲目之志云尔庐陵镏先生研覃于是三十余载比辞而覈研推事以求度纲举目张如指诸掌曰通鉴纲目书法亶其严乎余从友人鄂省宰属冯君子羽得而读之三复叹之曰春秋微公谷啖赵诸说犹可纲目防镏氏书诚不可也何时归青原故乡愿即先生一二而扬确之姑志余说于帙末
　　忠史序
　　忠者尽己之名也天以事物当然之理赋于人人尽其所当然者而无憾焉是之谓忠今语人曰臣事君以忠与忠恕之忠同则莫不骇然以为非而实然也或曰臣尽臣道于君忠矣子尽子道于父何独曰孝乎曰不然也礼记所谓内尽于已而外顺于道忠臣以事其君孝子以事其亲其本一也此即吾说也然则上尽其所当然于其下其名曰何曰尽有不敢不勉之义上下之间必有别也故尽之对为推即恕矣程子尝谓忠恕一也事上之道莫若忠使下之道莫若恕后儒疑之未喻此也人生而静动与物接即有尽已推已二者出乎其间识者知其然固无一息而非吾效忠之时也是道也所以事君所以事天诗曰昊天曰明及尔出王昊天曰旦及尔游衍亶其严乎番易杨翁有见于此矣大父通守左轩先生当宋季官守以正直闻临难以死节着翁慨慕先志作忠史十余年成书于是上下数千年臣子大义粲然毕具防而一言一行苟无愧于尽已者悉録之又微而裔夷小邦妇人女子之操不遗也又极而心迹形似之间皆有以覈其实是非了然不缪于古人何其至公而当也呜呼自忠之说不明士大夫平居无涵养省察之功莅事无鞠躬尽瘁之志立朝无直言极谏之风至于临难死节能保其必然也耶呜呼宇宙间此道明即天地变化草木蕃不明即天地闭塞贤人隠甚可畏也余为国子博士时职当校献书既表章之犹恐翁著书之志未白也故述忠说于斯呜呼是书果行于世也夫书之幸也夫世之幸也夫
　　虚籁集序
　　古人之诗被之弦歌其入人之深犹有待于声今人之诗简牍而已或一字之工一言之妙真能使人心存而不忘以是往往知音于千里之外会心于百世之下求其所以然而莫知孰使然非天乎愚读秀江县春洲诗清旷简逺拟古精到有韦栁风而自名其集曰虚籁嗟乎瓠者吾知其为匏筩者吾知其为管今吾与春洲神交防漠于不识不知之乡读其诗爱其人吾不自知吾为何心此盖南郭子綦之所为隠几者耶抑又闻达人之诗犹治世之音人未达世将治有识者察焉天地间有无相推虚实相感声之妙万物者其在乎此孙君勉乎哉吾有以知君矣题而归其诗
　　至正条格序
　　至元四年戊寅三月二十六日中书省臣言大元通制为书纉集于延祐之乙卯颁行于至治之癸未距今二十余年朝廷续降诏条法司续议格例嵗月既乆简牍滋繁因革靡常前后衡决有司无所质正往复稽留奸吏舞文台臣屡以为言请择老臣耆旧文学法理之臣重新删定为宜上乃勅中书专官典治其事遴选枢府宪台大宗正翰林集贤等官明章程习典故者遍阅故府所藏新旧条格襍议而圜听之参酌比校增损去存务当其可书成为制诏百有五十条格千有七百断例千五十有九至正五年冬十一月十有四日右丞相阿噜圗左丞相伯勒济尔布哈平章政事特穆尔达实恭布巴勒纳琳巴延右丞相吹斯防参知政事多尔济巴勒等奏请赐其名曰至正条格上曰可既而群臣复议曰制诏国之典常尊而阁之礼也昔者周官正月之吉始和太宰而下各以政教治刑之法悬之象魏挟日而敛之示不敢防也条格断例有司奉行之事也甫刑云明啓刑书胥占其所从来逺矣我元以忠质治天下寛厚得民心简易定国政临事制宜晋叔向所谓古人议事以制之意斯谓得之请以制诏三本一置宣文阁以备圣览一留中书藏国史院条格断例申命锓梓示万方上是其议于是属叙其首篇乃拜手稽首扬言曰人君制法奉天而行臣知事君即知事天敬君敬天敢不敬法书曰天命有徳五服五章哉天讨有罪五刑五用哉易曰雷电噬嗑先王以明罚勅法又曰雷电皆至丰君子以折狱致刑二卦之象为电为雷所以明天威也继自今司平之官执法之士当官莅政有徴是书毋渎国宪毋干天常刑期无刑实自此始亦曰懋敬之哉
　　奕序
</div>
    <div class="pagination">
<a href="圭斋文集_page4.html">上一页</a><a href="圭斋文集.html">1</a><a href="圭斋文集_page2.html">2</a><a href="圭斋文集_page3.html">3</a><a href="圭斋文集_page4.html">4</a><span class="current-page">5</span><a href="圭斋文集_page6.html">6</a><a href="圭斋文集_page7.html">7</a><a href="圭斋文集_page8.html">8</a><a href="圭斋文集_page9.html">9</a><a href="圭斋文集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
