<!DOCTYPE html>
<html>
<head>
    <meta charset="UTF-8">
    <title>文忠集（宋周必大） - 第 40 页/共 165 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋周必大） - 第 40 页/共 165 页</h1>
    <div class="content">　　右六一先生跋杜济神道碑盖集古第四百五卷也今吉水县乡贡进士曾三异有此碑而未残缺其文可读得非嘉祐以前旧夲欤庆元丙辰周某为皇诸孙彦法题
　　题独孤延夀碑
　　唐欧阳禇薛皆以书名此碑精劲可爱不知出于谁手赵明诚金石録之第五百九十五谓旡书撰人姓名今其前乃题于志寜制文又谓君讳某字延夀名残缺不可辨今熟视之名左从言右亦彷佛可寻至于隋唐间多以字行则欧阳文忠公防顔勤礼神道碑论之矣友人曾旡愧持此相示为题其后庆元丙辰正月癸夘平园老叟周某题





　　文忠集卷四十六
　　钦定四库全书
　　文忠集卷四十七　【园续稿七】
　　宋　周必大　撰
　　题防
　　防后汉樊常侍碑
　　右后汉樊常侍碑欧阳文忠公已有防今其文幸可读以永寿四年二月卒是年六月改元延熹八月丁酉制诏湖阳长刘操追授骑都尉印绶至二年十一月其子勒文碑石俾不失坠而赵明诚金石录乃以爲元年八月盖因赠官而不考立碑在后也庆元丙辰正月癸卯平园老叟周某书而归之曾氏
　　防欧阳尧祠碑防
　　尧祠碑在集古录爲第七百九十一卷左氏传云廵羣屛摄正义谓束茅爲之国语云屛摄之位注以屛爲屛风摄如要扇二义虽殊其指主人祭祀之所则一也今防以摄爲慑或疑其误曁得汉碑亦以爲慑岂古人传写不同抑事神之际当屛息慑伏以致其恭或爲屛蔽之屛摄以威仪之摄也庐陵祠曹赵彦法示此防敬题其下爲轻改古书者之戒庆元丙辰正月癸卯周某题
　　题杨谨仲芍药诗后
　　淳熈甲午奉祠庐陵三月十七日会同年杨谨仲周孟觉赏芍药尝樱桃谨仲有诗余次韵云清晨自扫落花防小瓮新篘竹叶清簮盍莫辞过陋巷胪传相与记彤庭堦翻红药曾重见【仆两直西掖】勅赐朱樱亦屡经老去飘零无此夣诗来吟咏有余馨今二十有三年二公墓木已拱因彭君仲识携谨仲帖相过且索旧诗爲之怅然此花最盛于太和而以红都胜黄楼子爲冠如牡丹之姚魏也黄楼岁得之都胜者邑中惟一二家有种惜不与人去年予答乡贡进士陈恂二小诗云芍药名先记郑风那因嘉木辩雌雄【韩魏王以芍药爲花后】姚黄后出今亡矣合把黄楼列上公六一先生旧帅扬分宁太史尹西昌只缘未识红都胜如杜诗中阙海棠盖许元寄欧阳公诗云芍药琼花应有恨维扬新什独无名公答云偶不题诗便怨人山谷宰太和时篇咏甚多未尝及此花今谨仲帖云花出怨语与古事相类并录恶语于后庆元丙辰正月戊申周某书
　　防胡忠简公和王行简诗
　　予尝评胡忠简公诗有不可及者三用事博而精下语豪而华一也士子投献必用韵酬答虽百韵亦然盖愈多而愈工二也此篇和王君行简年七十五长歌小楷与四五十人无异三也行简世家临川志大而赡于文久从公游其人亦可知矣庆元丙辰四月七日
　　题罗起宗庙食碑
　　绍兴二十二年秋贑兵环攻南安以石压卵未足喻其危税官罗君起宗独冒白刄三入贼垒説之使去城頼以全当时虽不与赏今乃附享神祠夫人爵不过显一时庙食自当传百世罗君可以无憾而其子孙亦足自慰矣庆元二年四月十一日
　　防王民瞻送胡邦衡南选诗
　　有澹庵压嵩岱排淮泗之举然后可以发卢溪穿天心透月胁之诗不如是不称二絶澹庵授之从弟亷夫锷亷夫复授其子涣所谓文献相承衣鉢单传者若能刻石人授之本则法周沙界矣庆元丙辰四月十四日
　　题京仲逺与周孟觉帖
　　孟觉与予同宗同郡同年者忝从班每有哀穷悼屈之心而未尝効防茅连茹之力孰知其子乃能于三十年后持相国帖自归于光范乎愧叹而书巻尾其时日则诚斋题字之信宿庆元丙辰四月二十三日
　　御书乐毅论防
　　臣伏读高宗皇帝翰墨志云魏晋以来笔法无不临摹又云每得右军书手之不置初若食蜜少甘则已味如橄防真味久愈在也故尤不忘于心手绍兴三四年间尝临羲之所书乐毅论以赐枢臣韩公肖胄之世传高氏石本间节三十余字得非御府别藏真迹自不同耶后六十有三年枢臣之孙前韶州守臣亚卿示臣使记岁月恭惟龙鸾飞动众所共窥天日清明臣何敢绘庆元丙辰四月二十八日具位臣周某谨再拜稽首书其后
　　题吕献可墓志
　　吕公献可以熈宁四年五月卒八月塟时王荆公正在相位司马文正公志铭不斥其名不没其实荆公见之亦无所发其怒前谓枢宻副使者陈丞相旸叔也方以忧去牵联潜其姓名可谓深得史法矣是时太仆卿刘仲通自请书丹而命其子忠定公器之秉笔斯文旣出其谁不知邵伯温乃谓仲通初虽有请见文复迟回不敢器之代父书之仲通又劝吕氏诸子勿摸本恐非三家之福按国史仲通刚方人也押伴夏人折正其章服奉使却秉常寳货归论不宜轻用兵因旱陈新政不便者五事又上书论人主不可轻失天下心是岂徇时畏祸者哉设有前却之意器之亦安得强其父而陷之罪也大抵邵氏闻见录颇多荒唐凡所书人及其岁月鲜不差误因是略爲之辨此碑当日号三絶谓其人与文及书也真迹藏名相刘忠肃公孙无欲家尝以示忠定公曾孙孝昌孝昌念祖之心切将传之副墨而力不足防湖南部使者吴仲权镒助其费乆之乃能成是可以传逺矣庆元丙辰五月九日具位周某谨识
　　防张仲宗送胡邦衡词
　　长乐张元干字仲宗在政和宣和间已有能乐府声今传于世号芦川集凡百六十篇而以贺新郎二篇爲首其前遗李伯纪丞相其后即此词送客贬新州而以贺新爲题其意若曰失位不足吊得名爲可贺也庆元丙辰五月十三日题
　　题蔡忠惠公帖
　　某之先君秦国公平生喜学蔡忠惠公书家藏京师旧石刻两卷真行草毕备妙絶一世乾道间公曾孙户部尚书洸来守庐陵摹置郡斋虽转写失真而典型故在今公孙户部侍郎戡出帅豫章复刻公遗墨俾某记其岁月恭惟高宗皇帝天纵游艺尝评公书爲本朝诸臣之冠且有入格律度骅骝之褒天监在上谁敢措词惟公当神庙天圣八年擢进士甲科名在第十后百三十有七年岁在丙戌孝宗龙飞策士侍郎复践世科名次若合符节诗云惟其有之是以似之庆元二年五月二十二日
　　题陈忠肃公尊尧集稿
　　陈忠肃公以元符庚辰入谏省力论蔡京奸邪弟卞妄引王安石日录诋诬神庙未几出守无爲军明年改元靖国入爲都司上书责曾布并及私史事复出海陵又明年当崇宁壬午贬徙亷州此稿葢当时笔也书成名曰合浦尊尧集继爲四明尊尧集其诋蔡氏愈力不翅数万言厥后果有靖康之乱公可谓忠也已矣可谓明也已矣真迹在公壻前衡阳太守萧君懋德家衡州之孙必得携以相示因爲记其岁月并仍录国史本传使并藏之庆元二年五月二十八日
　　防欧阳文忠公诲学帖
　　欧阳文忠公年二十有三以玉不琢不成器赋魁国子监其后十六年而次子奕生奕字仲纯胡文恭壻性倜傥文章豪放尤长于诗多至三百篇公以其质美书此以励其学惜乎得年才三十四位不及显然熈宁末郑侠得罪凡通问者皆获谴仲纯独倾赀送之其大节如此可谓不愧先训非学力乎帖已刻而真迹今藏郡人胡柢家柢字仲本亦佳士庆元丙辰六月庚戌
　　防徐夫人所书华严经梁武懴
　　郁林蔡侯子羽故母徐氏三衢人宣和间刑部侍郎讳敷言之女潜心内典学虞世南书尝手写华严经梁武懴皆终部帙所谓妇人身得度者其子将藏是书于名山求余一言余谓夫人爲善如此郄氏之业在所不论二经果报宁复唐捐华严经云南方国有长者妻名曰善慧见佛神力心生觉悟法华经云比丘尼防昙毗得佛授记后名光相如来予知夫人此念不断尽未来世当证二説岂止资其冥福而已庆元丙辰六月丙寅
　　防胡忠简公论和议稿
　　绍兴戊午胡忠简公三十有七以枢宻院编脩官上书论和议此其稿也时长子方生未几南选公知后祸叵测惟从侄昌龄字长彦贤而可托故以稿属之今五十余年矣昔顔鲁公与鱼朝恩论坐位帖稿摹本已数百载人争传寳公之所论岂止坐位而其心画端劲实法鲁公自当并传于百世庆元丙辰六月
　　题罗炜诗稿
　　友人永丰罗永年长子炜天才隽敏而苦于学遂至陨生予读其诗稿而悲之永年求余一言昔人谓诗能穷人或谓非止穷人有时而杀人盖雕琢肝肠已乖衞生之术嘲弄万象亦岂造物之所乐哉唐李贺本朝邢居寔之不寿殆以此也今于罗氏子尤信庆元丙辰八月六日平园老叟周某书
　　防焦伯强与潘简夫帖
　　欧阳文忠公赠焦伯强诗云焦生独立士势利不可恐又云皎皎寒泉氷其清正如此余裒彚文忠公集于书简门得公与伯强帖凡十有六意爱之厚期待之逺情见乎辞今观伯强遗永嘉潘简夫十六帖渊源盖有自矣简夫讳约后爲伯强壻三子文饶字民则文孝字少頴绍兴间相继擢第文虎字叔山亦尝魁荐乡评推焉少頴之子桧今爲临江军职官奉檄至庐陵出示此轴爲题其后庆元丙辰中秋平园老叟周某
　　防吕伯恭日记
　　黄太史晚谪宜州自崇宁四年起但凡风雨寒暑亲旧徃复以至日用饮食之类皆系日书之名曰乙酉家乗止八月晦九月则易箦矣吕太史抱病东阳亦有日记起淳熈庚子春尽辛丑七月壬寅其明日遂卒盖絶笔也方病时出入起居虽不逮山谷而编大事首周敬王脩读诗记自唐无衣孜孜课程所谓造次必于是者两贤相去七十余载何其相似也意长日月短悲夫庆元二年八月二十六日
　　防廖中精记
　　天锡九畴一曰五行凡天地人有形则有数有数则囿于五行是善卜筮者预能测知人居其间又显显可推者传不云乎死生有命富贵在天岂术者之臆説哉春秋战国前善相者多若推禄命则盛于汉贾谊讥司马季主曰高人禄命以悦人心矫言祸福以规人财后世又可知已今士大夫至田夫野老人人喜于谈命故其书满天下清江乡贡进士廖中伯礼连举未第乃刻意于此防粹数十家之説章分件析考騐得失较量深浅成精记三卷携以示余余谓五行所寓有常焉有变焉常易推也迹也变难推也理也自非心通意悟不足以尽此古称善其事者莫如李虚中万端千绪叅错重出学者就传其法初若可取卒然失之兹岂易哉廖君归矣苟因书悟理则将如由基之射百发而百中不然读齐侯之糟粕其可否未可知也
　　题谢昌国式华堂记
　　淳熈甲辰今太皇太后庆七十于德寿宫推恩四海庐陵进士欧阳钺字仲授以高年赐初品官其子硕取训辞式华其老之言揭名于堂工部谢尚书谔实爲之记岁星一周当庆元丙辰十月三日今皇帝奏上寿圣隆慈备福光祐太皇太后册寳于慈福宫圣筭八十有二矣于万斯年庆典未央钺也又将增秩之宠载新斯堂以延賔客其有日矣是月壬戌平园老叟周某书
　　题庐山西林道塲碑
　　右隋庐山西林道塲碑文欧阳率更撰而不云何人书要当出于一手昔唐韦绚录刘禹锡嘉话载率更行见索靖所书碑下马布毯坐观三宿而后去又云率更不择纸笔皆能如志惟其好古如前説之勤是以肆笔无不臻妙理当然矣三门铭逸姓名亦知名笔也庆元丙辰十一月己夘平园老叟周某书
　　题裴晋公撰李西平神道碑
　　右裴晋公撰李西平神道碑以校江浙闽唐文粹本大率传写脱谬且经改易不暇徧举姑言其甚者乾元初立功武都邦人咸服具以状闻而诸本尽作具状以闻何俗弱也乘墉壑如通道殆有二义当谓士卒贾勇升高陟险如履平不然以而爲如犹春秋书星陨如雨也今众本直改作而通道或增一字爲轨道于是下句硩枭镜而清宫亦添一禁字按周礼秋官硩蔟氏掌覆夭鸟之巢郑氏读如擿碑葢用此硩字而诸本尽改爲磔尤更浅陋古书日坏俗本日多此予所以抚卷三叹也庆元丙辰十一月己卯
　　题欧阳文忠公防赛阳山文
　　太和九年赛阳山文在集古录第五百四十三卷自唐乙卯岁至本朝嘉祐己亥六贤同观时盖二百二十五年又至熈宁辛亥一纪之间文忠公已有存亡今昔之叹后百一十五年爲淳熈乙巳而亡友刘子澄记之今十三年子澄墓槚森然矣重可叹也庆元丙辰十一月平园老叟周某书题而归之刘氏
　　防欧阳文忠公与裴如晦帖
　　右欧阳文忠公与裴如晦帖如晦名煜庆歴六年魁南省擢乙科嘉祐末以秘阁校理守润州此公当时答书公文集书简门先有嘉祐五年一帖而集古录前汉防足铭防亦载如晦与公别幅至治平四年如晦以集贤校理判三司戸部勾院卒此帖藏紫薇朱公家作防在龙兴二年后三十三年朱公之子軧字叔止擕以相示旣刻附文忠公集又爲记其大略庆元丙辰十一月五日
　　题张志宁所藏东坡畵
　　苏文忠诗云空肠得酒芒角出肝肺槎牙生竹石森然欲作不可留吐向君家雪色壁英气自然乃可贵重五日一石岂知此耶庆元二年十二月一日
　　防老泉所作杨少卿墓文
　　同年临江杨谨仲讳愿徃爲庐陵郡博士尝爲余言乃祖中大夫讳申在京师从老泉苏公明允乞曾祖光禄少卿讳克从墓文又得王广渊书丹时君卿篆额今有石本留先茔颇恨未之见也谨仲下世之十三年其长孙光祖始轴以求防予生晚不知中大夫何如人然碑成于嘉祐七年秋而刻于英宗治平之初元是时三苏名震京师广渊直集贤院爲群牧三司判官君卿自藩邸以艺文被幸由奉礼郎换内殿承制三人虽不同同爲当世所贵非中大夫好学而笃志则其文其书岂易得哉韩退之谓唐人欲铭其先必得三服予谓杨氏此碑非三难乎厥后谨仲旣以学行爲乡先生今诸孙又表而出之不陨其业将无愧于老泉之辞矣庆元二年十二月二十一日
　　防宋待制暎宁轩自适诗
　　右徽猷阁待制宋公诗稿四十一篇皆绍兴间寓钟陵时投赠帅漕及与当世名胜唱酬也嗣孙文林郎江陵府观察推官文成将伐石刻置家塾属某一言惟本朝承五季之后诗人犹有唐末之遗风迨杨文公钱文僖刘中山诸贤继出一变而爲昆体未几宋元宪景文公兄弟又以学问文章别成一家藻丽而归之雅正学者宗之号爲二宋公盖元宪曾孙字景晋名载诗序中东坡先生诗云吾观二宋文字字照缣素渊源皆有考竒险或难句后来邈无继嗣子其殆庻此六语者今可复施之公壬午岁某在后省尝草公赠官制云学知守其家亦此意也庆元丁巳正月戊戌前进士周某书
　　防李先之礼记义
　　右章贡先生李公先之作礼记义四首前两道绍圣元年省元程文次两道元祐八年监元程文是时兼用经义诗赋取士公赋已盛行于四方近德安府贑州刻公全集亦复收入独经义不传予幼从公族人飬素处士学手自抄冩徃岁因吉水高君德懋留意是经命甥李骥誊本遗之今德懋之子谊携以相示爲题其后不然将莫知其爲谁之文也
　　防陈刚中石材庙诗
　　陈刚中字彦柔胡忠简公同年进士其贬安逺宰也予适在贑识之丰肌便腹骨不胜肉而安逺荒僻瘴疠特甚汲水置噐中湏臾墨色以故仕者多死士大夫固忧公不能生还未几果然其后湘中有着绍兴正论者公姓在焉且云其妻无所归削髪爲尼未知信否谓公以辛酉歳贬则悮矣当以庚申爲正
　　防临江军刘昌诗之父青词稿
　　眉山唐子西父病笃母史氏祈以身代死已而母死父生彼特伉俪之情尔或不容于两全若刘氏兄弟则孝于事亲也其感格宜哉
　　题胡邦衡侍郎撰胡从周寺丞志文
　　金昆玉友无复二难鸿笔瓌辞有华三絶繙箧中之遗迹附宰上之丰碑解白堕之嘲倐焉隔世圆朱褒之梦恍若平生伟诗礼之传芳森儿孙其竞爽尚袭藏于手泽期光绍于寳章【白堕朱褒皆一时实事】
　　题张魏公与晁升道帖
　　右魏国忠献张公遗晁升道十四帖其半亲表也升道讳升之南渡寓盱江寳文阁学士刘道资深见而竒之荐于魏公自是爲公客公居潭连音问不絶凡国太晚年之起居钦夫早岁之学识皆于辞翰中及之最后谓人事无穷与天地相终始欲其拨置以全精神期之者至矣今公季子龙阁尚书开镇豫章希父兄之勋业升道之孙子毅携公手泽徃候棨防因爲记其本末庆元丁巳十月丁丑
　　题吕紫薇与晁仲石诗
　　晁氏一姓文献相续殆无它杨号本朝盛族仲石讳公庆绍兴初与范顾言曾裘父同学诗于吕紫薇故得是诗乾道元年平江守沈公雅刻紫薇集二十卷以岁月爲先后此篇在末卷中盖暮年所作也仲石之子子毅以示周某敬书其后庆元丁巳十月丁丑
　　题李龙眠山庄图
　　龙眠居士博学嗜古志尚清逺笔端余力溢而爲画王荆公雅重之数赠以诗又从苏黄诸公游盖文与可一等人也龙眠山庄图匹休辋川张右丞达明鴈峰谈录云正本爲中贵梁师成取去今所临摹盖初本也居士出处具蔡启所作志文一子讳硕字天老湖南提举常平是生四子予识其二长讳琥字西美通敏善议论终于郡倅季曰瑜字季周尝爲理掾能传乃祖笔法予屡得之今亡矣西美之孙咎出此轴请予题其后庆元三年十月壬午平园老叟周某
　　跋张魏公与彭子从书
　　尚书郎彭公子从德厚如璞玉嵗寒如乔松绍兴癸酉守零陵郡故相张忠献公谪居在焉竭诚尽礼不以燥湿改其度已而按刑交广总赋沔鄂当时士大夫皆谓用未极也今观忠献帖其贤可知若子若孙得守家法虽由积善使然亦忠献相勉爲学择师友之助也庆元三年十月日
　　题陆本益斋记
　　乗成兄爲陆本仲因作益斋记具论损益之义详矣仲因复求予防殆难措辞抑闻之苏文忠公爲学务日益此言当自程爲道贵日损此理在旣盈请以是诗爲斋之铭立尔常心毋欲速成惟直谅多闻之是亲可以致身可以扬名岂止一第而已庆元三年十月日
　　题周洽所藏南唐牒诉
　　右南唐吉水县乡贡进士周洪谊牒诉七幅考之史氏五代僣僞诸国独江南文物爲盛然每岁科举取人甚少多用上书言事拜官惟广顺二年始命江文蔚知贡举放进士庐陵王克正等三人而止虽举子以少爲贵然乡坊保甲父子难乎俱免累政县判如此盖优之也家传二百四十年八世孙洽来求防语按周显德五年岁在戊子即李璟保大之十六年方改元交泰而世宗尽取淮甸画江爲界上下震惧谋徙豫章已而削去帝号奉周正朔故第一幅称显德六年越明年庚申太祖皇帝受禅辛酉璟南徙而殂煜嗣位于金陵后十三年歳在甲戌王师吊伐明年乙亥国除士民始避本朝庙讳其名上一字适同宣祖又明年十月太宗皇帝即位其下一字复犯御名故前牒皆名义最后一牒乃改洪谊实开寳九年之十一月至十二月则改元太平兴国矣先是公私状式例以牒件谨牒爲文元丰四年十一月详定官制重颁新式此其所以异于今也洽字季宏不陨世业岂但遗迹是藏固将起家以大其门老夫虽髦尚或见之庆元丁巳冬至日
　　题浮云居士曾达臣杂志后
　　姓氏书曾氏望庐陵本朝大江以南清源南丰两族皆出宰执侍从尝通谱系其后贑之雩都则叔夏尚书天猷吉甫侍郎兄弟继爲禁路之英惟庐陵一族文献相承无虑数十人而未及三郡之显今浮云居士达臣有博古通今之学偶遗于科举有知机应变之才不白于功名绪余著书追迹前軰向使尽发胸中之所蕴其成就宜如何哉是生诸子才学俱茂或仕于小官或贡名天府而仲氏无逸策第太常典中秘书爲尚书郎羣从孜孜爲善方竞爽迭兴而未艾视前三家何患不及特时有先后尔况犹子无玷尝以奉使朔方假两大制归而劝讲修注备膺宠章是固爲之兆矣姑少徐之庆元丁巳冬至日
　　题至圣文宣王三十八代孙孔仲良唐贞元以后告身石刻
　　自古推尊孔子莫如孟氏旣答公孙丑曰自生民以来未有孔子又引宰我子贡有若之言曰夫子贤于尧舜逺矣生民未有句言至再三盖然之也赵岐乃谓前圣不得相逾门弟子之言太过是岂知孟子之意哉及唐韩愈谓天子至郡邑通祀孔子北靣拜跪礼逾社稷彼尧舜虽得其位而不得常祀社稷虽得常祀而无天子北靣拜跪之礼故云不得位而得常祀无盛于孔子是爲逺过尧舜之效然后孟子之意明矣某窃谓虞宾三恪随运推移孰有世世袭封如衍圣公者阳城苍梧间置守塜孰有庙宅世祀万乗临拜如孔林者以此推之将歴千万世与天地相爲终始何但生民未有而已今莆田幸因贤者爲更版籍立四十九世孙之户刻唐告于县斋他日良二千石或能推择嗣人世居学宫使先圣苖裔益劝毋怠于以彰皇朝崇儒重道之美又尽善也庆元三年十一月日
　　题俞洪所藏滕元发与俞退翁诗
　　四朝国史于遗逸中立俞退翁传大槩用孙莘老所作墓表惟自西川召爲御史力辞不拜墓表但曰以阙员召传乃谓王介甫借其清望使击故老夫清德安肯妄发介甫用人宁不察此窃疑滕元发尝倅湖州退翁郡人熟知其贤观所赠诗帖即可知矣当熈宁元年神庙待元发方厚擢爲中丞必举台属退翁之召或以其荐是歳十二月元发改翰林明年春介甫得政素恶元发出之于外知几而退是乃所以爲退翁况举主补外自应随罢耶墓表不书其由莘老亦尝攻元发故也庆元丁巳十一月望退翁孙洪相过出示元发诗翰妄意如此来者或有考焉退翁子孙甚盛是则丰积啬取之报洪醖借疏通称其家者也【再防退翁溪堂集首词并同其后畧有更改附录于下】
　　又书溪堂集后
　　四朝国史于遗逸中立俞退翁传大槩用孙莘老所作墓表惟自西川召爲御史力辞不拜墓表但云以阙员召传乃谓王介甫借其清望使击故老夫清德安肯妄发介甫用人宁不察此窃疑滕元发尝倅湖州退翁郡人熟知其贤观所赠诗帖即可知矣当熈宁元年神庙待元发方厚擢爲中丞合举台属退翁之召必以其荐是歳十二月元发改翰林明年春介甫得政素恶元发出之于外知几而退是乃所以爲退翁况举主补外自应视以爲去就耶墓表不书其由莘老亦尝攻元发故也退翁子孙甚盛且多显者今其元孙征入爲廷尉屡更麾节纯诚厚德克世其家因示溪堂集附此説于后使来者有考焉庆元庚申二月己卯





</div>
    <div class="pagination">
<a href="文忠集（宋周必大）_page39.html">上一页</a><span>...</span><a href="文忠集（宋周必大）_page35.html">35</a><a href="文忠集（宋周必大）_page36.html">36</a><a href="文忠集（宋周必大）_page37.html">37</a><a href="文忠集（宋周必大）_page38.html">38</a><a href="文忠集（宋周必大）_page39.html">39</a><span class="current-page">40</span><a href="文忠集（宋周必大）_page41.html">41</a><a href="文忠集（宋周必大）_page42.html">42</a><a href="文忠集（宋周必大）_page43.html">43</a><a href="文忠集（宋周必大）_page44.html">44</a><a href="文忠集（宋周必大）_page45.html">45</a><span>...</span><a href="文忠集（宋周必大）_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
