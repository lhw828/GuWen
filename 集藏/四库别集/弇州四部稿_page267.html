<!DOCTYPE html>
<html>
 <head>
  <meta charset="utf-8"/>
  <title>
   弇州四部稿 - 第 267 页/共 296 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弇州四部稿 - 第 267 页/共 296 页
  </h1>
  <div class="content">
   咏诸诗怳若与曹刘潘陆三谢周旋及再览贞伯太仆希哲京兆大小楷笔又似彦辅叔寳氷清玉润相倚暎也虽病眼眵昏不能不为之乍青
　　又
　　目疾小愈复从廷韩处借阅一过觉英顿朗太仆生平楷笔余见之亦不少往往不无佐史叹独此书精密秀劲与余所藏钟成侯荐季直表跋皆妙品也第此老画法磔法皆自虞永兴来而大骂人奴书所不可晓孔嘉不待题印能悬定之许具一只眼若希哲草草批乙亦堪散僧入圣不难辨也余方选集三吴楷法几欲夺之以义不可而止因识于后
　　李贞伯游滁阳山水记
　　李贞伯先生记游滁阳诸山水数千言其文词宛悉秾至有周益公范大资陆秘监风攷其时为成化癸巳以中翰谒告归与宜兴静怡翁者偕至滁访翁之子太仆丞瑞卿相与游而作者也静怡不知其姓名当是有齿爵者李先生记成之十五年余而为南太仆贰卿署于滁按记而游游而作歳月当无复遗憾矣先生以书开吴中墨池其腕法甚劲结体甚密而不取师古往往诮赵吴兴以为奴书故其玉润亦不尽满之余所见数十本大抵小楷不能十一又不无佐史之叹独此记于劲密中发古雅俗骨换尽天然妩媚当为目中第一儿曹其善藏之
　　姜立纲书
　　故姜太仆立纲书此四子全文句读各有圈甚精当是先朝春宫进读本也结法圆熟端劲妙不可言初见絶以为沈度学士书徐觉其波磔处小露锋铩乃敢定为姜笔噫嘻今两制诸君不复能办此矣
　　先大父交游尺牍
　　尺牍一巻皆正间名臣所与王父司马公者为大宗伯章文懿公懋少保彭襄毅公泽中丞毛公珵大司空孟公凤御史大夫周公季凤大司徒李公瓉少司马任公汉大司成陈公霁御史中丞王公崇文大司冦周公伦光禄卿刘公干太宰夏公邦谟凡十二人共十四章一称臧尚未复姓故也章公前辈彭公为总帅虽令人代书而字殊细辞亦精谨其它有不尽尔者王公为先郎中公同年子年事亦辽邈而后一纸纵笔自快周公乡里科第相去二十三年夏公部人相去至三十三年而书法亦廓落讲礼如敌盖一为御史一为吏部郎当其时风习已不甚古矣后十一札则皆蜀中旧寮其人声实不大显而颇能详其时蓝鄢兵事故附存之此巻旧在伯父房仲氏处贱直偿博进今年偶见之于乡人陈生所以二金赎得装潢付儿辈此巻在它人所如灵武告身不能博一醉若在吾家则虽败角如意亦青箱中物留之勿复偿博进也
　　武氏藏交游翰墨
　　吾太仓之未为州而城居者陆参政孟昭太常鼎彛参政文量以政术文学显天下称之为三陆先生而万戸武侯号矢庵者后先与之友以诗相倡和侯之孙曰勲复为文量馆甥勲之孙字周卿领卫事最贤而能死难周卿之孙宪卿谒余而出三陆先生所与矢庵酬和诗而龚大司空胡司徒琏王司冦鼎桑通判悦之作附焉盖一时名政术文学人也则亦相酬和者也夫吾州之为卫者二诸万戸不下数十人然多以纨袴败其世风屈指不易数盖至问其故居且不可得而况于其前人所还往与酬和之遗迹乎哉今独武氏之故第岿然其木日以乔而甘泉之井尚无恙又能守其先世所酬和名卿大夫之诗而帙之其为善守而勿替何如也后人事事不能如前人独于诗毋和韵毋聨句以此不落笑海中
　　弇州续稿巻一百六十二
　　钦定四库全书
　　弇州续稿巻一百六十三
　　明　王世贞　撰
　　文部
　　墨迹跋
　　国朝名贤遗墨五巻
　　右有明名贤遗墨第一巻二十人故翰林学士承旨太子赞善大夫金华宋文宪公濂以文学佐内秉为一世宗匠而所与徐大章书修谨甚笔法尤遒密可爱杨铁篴先生维桢七言律一章句句使事虽劲丽而不稳妥书笔却遒逸足称散僧入圣先生防稽人元儒学提举也不肯食明禄以其尝预史局且卒于洪武八年故收之胡仲申先生翰亦金华人以郡教授终其名在宋文宪王忠文间此书亦贻徐大章者颇极推许之致张羽浔阳人以太常寺丞不良死所作雪樵传事与文皆清逸而法则韩择木派也王逹无锡人革除靖难间两为翰林院学士折简一僧谓徐殿下尚未授职得非谓中山王少子膺绪乎亦以见当时称谓如此解公缙一名缙绅吉水人初建内阁为首臣以左春坊大学士兼翰林院学士出防议交阯下狱死此六絶句怀南安旧游作也时时见才情笔势尤遒俊然墨气胜而结搆小疎从子祯期临右军一札家鸡宛然而换鵞意逺矣祯期初以学士累戍辽左后赦之为中书舍人七十余尚供奉史局胡文穆公广题渔父辞剑图记以舟子辞金事儗之盖谓子胥宋瑞略相当而舟子渔父其节侠同而史佚之以为恨然文穆拈笔时恐不能无色涊也公庐陵人建文中状元及第累官文渊阁大学士翰林院学士赠礼部尚书再赠少师杨文贞公士竒赠东筦丞一律一絶句劲笔纷披与语俱老公初名寓以字行亦庐陵人累官少师兵部尚书华盖殿大学士赠太师名位器业一时名臣也胡頥庵先生俨南昌人以国子祭酒兼翰林侍讲进太子賔客致仕杨文敏公荣建安人以少师工部尚书谨身殿大学士卒赠太师金文靖公幼孜初名善以字行临川人也为太子少保戸部尚书武英殿大学士赠少保三公同官内阁而同为胡文穆题渔父图其一为古骚二为五言选调同书法小行楷亦同曽公棨梁公潜亦题此图则皆歌行而语皆胜曽书法尤自精雅可爱亦吉水人也甲申状元及第以少詹事兼侍读学士卒赠礼部左侍郎梁西昌人以右賛善佐东宫坐间瘐死李忠文公时勉凡二纸其一跋江毋传其一题陶靖节度履图公安福人以国子祭酒致仕赠礼部左侍郎初諡文毅忠文其改諡也清忠劲节风表百世而结法乃婉媚而有致王文端公直泰和人文安公英临安人同举进士改翰林歴史局宫坊学士少詹事礼部左侍郎典内制无弗同者海内称为二王先生而其自侍郎以后名位恩宠始迥絶文安瞠乎非埒矣今所送诗俱以初拜官逺地者其诗律笔意乃又无不同也陈文定公敬宗与李忠文同为祭酒天下以南北师范称之陈公为祭酒十八年不迁卒年八十有八其诗亦题昭关图者小楷斐亹饶晋人意公之负临池名固不虚也魏文靖公骥怡寿堂记为吾郡华氏书者精有腕力公萧山人以南京吏部尚书致仕卒年九十八眉寿为我明文臣冠而行业亦称是陈公琏挽李士文序词翰俱清雅公东莞人为四川按察使吏部言其文而不善宪纪顾得改南京通政使领国子祭酒后以礼部左侍郎终甚竒事也巻凡二十人二十一纸而江西独得十之七云
　　第二巻钱文肃公习礼临江人也四十余入翰林以礼部右侍郎致仕卒年八十九此迹一挽章耳以公品清贵故留之杨公翥吾郡人繇荐入翰林为郕府右长史郕王登极公老矣累进礼部尚书食禄不视事卒年八十五所书梅轩记为陈有成作有成故太保僖敏公镒弟也其辞翰皆頽然长者髙文义公谷扬之兴化人以少保太子太傅工部尚书谨身殿大学士兼东阁大学士致仕卒赠太保其叙余青阳集毅然有解金带赠王舍人疏庐陵束鹿气而书法却妍婉令人作留侯好女子观于肃愍公谦钱塘人以少保兼太子太傅兵部尚书中谗死赠太傅公精忠大节载在国史此诗乃题黄子久江山万里图者以不切于图故割置此马公愉临朐人状元及第以礼部右侍郎兼翰林院侍讲学士卒赠尚书张文僖公益上元人以翰林侍讲学士死土木难赠学士二公皆登内阁不跻极品所题城南书屋诗为戴文进笔藏余家今留置于此徐天全有贞吾郡人初名珵累官华盖殿大学士封武功伯削爵谪金齿放归卒送僧素庵住持宣府弥陀寺序乃少年书而中有涂乙笔殊秀劲弥陀寺上谷名刹也建于谭大将军广杨东里先生尝记之林学士文题张氏手泽记辞翰皆质胜张之先适者吾郡人洪武中十才子也尝仕工部郎谪广州宣课大使死学士闽人进士及第逾四十年而尚滞五品其后仅加太常少卿致仕当时固如是也商文毅公辂淳安人三举第一人及第仅四载入内阁又五年而至少司马学士归田仅十年复召累进少保吏部尚书谨身殿大学士又十年而归归又十年而卒赠太傅韩襄毅公雍吾郡人二十九为佥都御史抚江西后累进右都御史总两广诸军此二札皆与吾乡练纲御史者韩公推赏独至盖以才气合也彭文宪公时安福人状元及第之明年即入内阁旋出再入以少保吏部尚书文渊阁大学士卒赠太师所书乃挽章而有髙谊旧为乡里重直言曽感帝王尊语得非为李忠文作耶刘参政先生昌吴县人弱冠登髙第而官不甚逹先生以博识名今题宋江山簿推恩告身而疑其制不能攷何也太子太保吏部尚书赠太师三原王端毅公恕报少保闵庄懿公珪一札以惠书为谢是时问遗可推已然笔颇谨细不类北人恐佐史为之以公名臣第一不敢不存也太子太保兵部尚书赠太保青神余肃敏公子俊一诗味其语似于严郡谒范文正祠作少师太子太师吏部尚书华盖殿大学士赠太师宜兴徐文靖公溥一诗则巻册中长语也公治中首辅颇以寛靖长者称刑部尚书盱江何文肃公乔新与郁秋官札乞琬琰集春秋纂言恳恳且云别后日益衰迈闲中惟以经籍自娱而已楷法极谨细无一笔苟正与志传所载合太仆寺少卿长洲李公应祯初名甡生平负气有大节放舟一律亦得小致语此公以书名而波拂间时露崛强殆类其为人已翰林院检讨白沙陈先生献章大儒也然以一膺荐贡士作省臬书而词旨纵放又多潦倒笔半不成字且误称闵公为宪副而旁注一长字岂与闵契深不规规世法耶亦足以见尔时人之朴矣国子监祭酒氷玉罗公璟以趋朝赐面小词寄陆釴太常笔法颇欲学宋仲温而未成长然当其时亦铮铮不知何故逺让长沙礼部右侍郎领国子祭酒方石谢公铎为人作一诗不知何题而颇清雅其名位品裁巻首尾正得平无轩轾也巻亦二十人帧如之而吾郡稍稍有余者
　　第三巻李文正公东阳二札书笔俱清丽而后札与倪公岳者然不称同年或以馆契重耳公长沙人燕中戎籍累官少师太子太师吏部尚书华盖殿大学士赠太师倪文毅公岳一札乃寄同年闵庄懿珪者公时以宫保长留铨而闵公以宫保正中台乃自称友生又不及闵别号亦可见尔时之朴也公后入为吏部尚书卒赠少保太常少卿兼侍读陆春雨先生釴哭用常一排律过亨父故宅一律翰林院修撰张沧洲先生泰哭子五絶句皆销魂语也二公皆吾州人皆负文学而皆不获中寿以死其后皆凋落而张尤甚用常不知何许人似是官乍显而溺死亨父即张不知结韵刘后村相与何事太子太保兵部尚书赠太保华容刘忠宣公大夏二札一与郁公即前巻所谓秋官者一则其子华容令华容令余外大王父也都察院左都御史赠太子太保戴恭简公一札寄闵庄懿者二公皆孝庙昼接贤臣想见其时为之慨羡屠襄惠公滽在吏部数行要闵公出郊过谈且云有竒果一品未荐竟不知何物也公鄞人以太子太傅尚书罢归召领都察院卒赠太保礼部侍郎兼侍讲学士赠尚书新安程公敏政礼部尚书赠太子太保常熟李文安公杰各有诗投吾州陆文量而山庄二絶有味乎言矣文量名容吾州人有经济才以浙江左参政中萋菲罢归所举德清道中语真能引分自安者而罢未久以邑邑不乐疽发背卒何也思子桑悦常熟人负才而躁为栁州通判侘傺失意故其语曰鹧鸪道我行不得杜宇劝人归去休又云投荒此日无言语不与宗元竞栁州虽旷不足而旨趣亦悲切矣书尤纵诞可恼海钓萧显山海人按察佥事以病归此君书名彷佛张南安而圉圉未称雪赋禁体复步险称竒宜其都不成语也吴文定公寛莲溪挽章作苏体极古雅咄咄逼真谢文正公迁巻册语耳王文恪公鏊与杨循吉一札有前辈虚度而为俗子蛇足一印章不能洗之文定长洲人文恪吴邑人连举壬辰乙未防元及第文正余姚人则乙未状元也吴至礼部尚书翰林院学士赠太子太保谢至戸部尚书谨身殿大学士王至戸部尚书武英殿大学士俱以少傅太子太傅赠太傅三公年位声实伯仲也第文苑之绩吴王居优清朝相业谢尤表表矣太子太保刑部尚书赠太保洪襄惠公【阙】　一札乃抚顺天时致闵庄懿者少师太子太师吏部尚书华盖殿大学士赠太师顺德梁文康公储一诗乃宫坊时送王冬官者南京吏部尚书封新建伯余姚王公华一札乃宫谕时简闵庄懿者闵时长中台也侍从邀御史饮而勤拳为其长乞半日假亦见当时法纪之严三公通人也不无馆阁方面劳而有豪贤之累往往烦白简然俱寛然长者太子太保刑部尚书赠少保林贞肃公俊南京礼部尚书赠太子少保邵文庄公宝各诗一纸诗吾所未论其书一欹细若焦螟而着刚劲一麄浓如蛴螬而表儒雅人云书笔能观人心行不敢信也巻二十人凡二十二纸而吾郡得十之四第四巻南京吏部左侍郎泰州储文懿公瓘次韵雨花台一律诗拙而微有句书拙而微有笔少保太子太保吏部尚书赠少傅太原乔庄简公宇题戴文进画歌此老以词翰名歌语步骤起伏全自李长沙派流出才小乏耳书法当亦如是太子太保吏部尚书陆公完吾郡人也才畧勲猷冠一时而失计作袁丝身名俱败其书亦李长沙诗跋也正间赏识如此太子太傅礼部尚书赠少保毛文简公澄吾州人状元及第尝佐陆公于吏部恬静无欲于鼎革之际持议侃然其与王父书谈公私情事皆实境而笔尤拙吏部尚书赠太子太保泰和罗文庄公钦顺毛公榜第二人也学行尤自超家书一纸寄仲氏按察叔氏中丞者颇及一时桑梓事南京礼部尚书赠太子少保华亭顾文僖公清为陆太宰赋也适园诗甚有致语与罗公笔俱清劲新建伯南京兵部尚书都察院左都御史赠新建侯王文成公守仁一絶句毋论公理学勲猷钜公已诗秀拔有致结法亦楚楚巻中阅至此大醒人目南京吏部尚书昆山朱恭靖公希周也适园诗亦为陆太宰赋者公生平不作一行草笔此书极谨细而无取精微其与辞足先辈风太子太保南京兵部尚书赠少保无锡秦襄敏公金一札乃及抚楚时与台使者公嘉靖间能臣也南京礼部左侍郎赠尚书王文定公瓉送王父归田一章其书似学髙闲防光而不得笔公以无心称新礼得调南亦竟用是得嘉諡事固难料也应天通判长洲祝先生允明书家龙象也一札虽草草亦自有天趣江西提学副使北地李空同先生梦阳陜西提学副使信阳何大复先生景明文章家麟凤也吾尝见李先生冩七尺碑大有顔平原笔而此札拙畧乃尔何先生仿李长沙而指小滞三诗出语便自不凡工部尚书赠太子太保建业刘清惠公麟生平于尺牍留意此札却有事际语而书笔尤得圣教风吴县东桥顾公璘才名与刘公伯仲而诗语尤俊此则小竿尺耳亦见一斑公官至南京刑部尚书前翰林侍读学士赠学士斳县丰公熈三诗戍闽时作也辞笔俱清密有致其子坊以南考功主事谪归坐事后易名道生才艺亦跨灶而狂衺之行家声隤矣此札多风语可笑书笔殊拙畧而中有八法非学士可及也翰林院待诏长洲文先生徴明与王中丞履约书甚详待诏生平无此苦盖丧其第三郎君时也白香山叙其诗自谓分司后无一日不乐止哭子两章得悲境耳待诏殊似之太子少保吏部尚书赠太子太保吴江周恭肃公用书一纸公为宰当相臣操秉日而能以职自完者也南京兵部尚书赠太子少保増城湛文庄公若水诗一纸太常寺卿赠礼部右侍郎昆山魏恭简公校尺牍二纸二公虽齿悬絶而一时成进士又一时以道学鸣者也考湛公诗盖年九十一矣而游衡岳闻公以一棺自随前后诸生导护之颇行胜地作书院此岂其时耶魏公牍盖与周充之侍郎父子而与其子者尤近里着已读之悚然此巻二十人得二十二纸最多名贤大夫而亦多书家者流吾郡仍十之四云
　　第五巻少保太子太傅礼部尚书武英殿大学士赠太保昆山顾文康公鼎臣一纸乃与王父司马公书也寒暄语亦自详缛詹事府詹事兼翰林院学士赠礼部右侍郎陆文裕公深早朝及禁中观雨诗二首词翰俱清丽然比之公生平差为落夹太仆少卿王南原先生韦雪中简顾英玉诗仅小有致而后云读乐天八骏图至泣下故当尔也先生馆试诗有雕栏十二昼沈沈画栋泥融燕初乳句传缙绅间今似未能称太仆寺卿邵康僖公锐在江藩时一札与周充之侍郎不多语而恻然有共济意太子少保南京户部尚书赠太子太保武进周襄敏公金亦嘉靖中能臣也词翰亦自楚楚前翰林院修撰赠光禄少卿新都杨公慎以博学名世而书亦自负吴兴堂庑此与姜龙宪副札亦自一斑翰林院修撰进贤舒公芬与杨俱状元及第俱有直谏声而舒公早夭至于清节则大径廷矣贵溪夏文愍公言舒公榜进士也官至少师太子太师吏部尚书华盖殿大学士以谗死此札与其邑朱令者公时在政府贵态浡浡辞防间而结法却老苍有李西台风詹事府少詹事兼翰林院侍讲学士赠礼部左侍郎东广黄文裕公佐所为拟天宝宫词六首实嘉靖宫词也词笔俱婉丽有旨今少师太子太师吏部尚书建极殿大学士华亭徐公阶与余往复书札颇不少而此则见贻诗也公名臣不拟以诗翰名然亦自稳密都察院右副都御史吴兴王公守一札是行边后寄其弟履吉者内言劾榆林帅及中贵人忤当道意几致纷纭在其时已如此王太学宠即履吉也所书独乐园记语密而饶韵人谓乃兄书不下履吉以名掩不也其间实可容数人右春坊右賛善赠光禄少卿吉水罗文恭公洪先一小札乃与吾师季观察者此公极有翰墨声以小故圉圉不快陈太学道复长洲人一律四絶语平平耳而散草极古澹在懐素林藻间是得意笔也吏部员外郎长洲王先生谷祥小札数行亦可观溧阳马君一龙者余同年也仕至国子司业在翰林时使青州为余书纪行万字皆小行割其百之一于此吴邑彭先生年游虎丘得五言律四首马君狂草不堪与颠史作奴彭先生藁行眉山颦步而此皆能脱生平窠臼可重也其后三纸河南按察使济南李攀龙于鳞福建按察副使广陵宗臣子相诗各一江西左布政使吴兴徐中行子与书一余所得于三君子者不啻牛腰巻而仅留其一以志感耳中间于鳞名最髙其文辞最古而书最拙几不成字故人梁思伯集李与献吉仲黙三札而曰此何必减元常逸少也余甚感其言巻中二十人为二十纸而吾郡亦十之二
　　余后先所鸠我明名笔凡竿尺小文歌诗之类合之正得百人因厘为五巻或名德已着而八法无闻或倡雪雄举而临池卤莽所不敢废苟使伯英乌巾敬元白练即蹈隐沦亦在旁采比于赵宋防氏之际郁郁乎盛矣或谓老铁硁然洛下遗顽不当厠之维新之代第考其词笔似是晩年毋妨两收良足压巻或谓逹善茅靡鼎革之间元玉防失屯夷之代全卿外私广陵之托九和内酣汾阳之奉虽艺有通塞而名俱下中猥以桑梓无辨竽瑟第其名位勲伐亦自炳烺非为错滥或又谓人一落魄举世所唾屈指全数更赢百一所宜汰削靡使败羣正以爱其书笔不轻人废今附之先学士之后览迹如存品士焉有虽愧惩一之严无妨则百之数余聚法书后先数载劳同狐腋好比珠船然甫完帙即拟韬之了不再展赏鉴之家笑以为老防搬生姜其何辞以对
　　三吴墨妙巻上
　　右三吴墨妙巻上为华亭沈学士度飬心亭记作古体虽不甚去俗然已出宋人上弟大理少卿粲手柬小行遒逸有度武功伯天全徐先生有贞太和登祀赋及送夏提防诗稿草种种有笔意特不获纵耳时尚未改名也太宰钱文通公溥竒花歌事与书法皆新异而语平平不甚称宗伯倪文僖公谦与僧求竹帖却无意而有笔陈祭酒鉴为练从道义塾衍庆堂记从道景泰中健御史也陈日临褚摹褉帖故似之而原本过佻不若鲁男子之善学耳南安守东海张先生弼书昌黎石鼓文歌是其最得意笔遒纵怪逸髙一世而不能去世法李少卿应祯与防园先生札防园者刘钦谟也所论鲁斋文及借书具见前辈能好学千里不及私李笔本遒而不无佐史叹吾长洲沈石田周仿双井仅得其竦肩寒俭耳不得势也此三诗尤圉圉宗伯吴文定公寛与贞伯一札辨乡饮碑字亦如贞伯之寄钦谟其与陈玉汝一札具见友朋真意而书亦能去俗太傅王文恪公鏊要客落成数行比之生平稍有肉栁州倅桑思悦咏懐诗在治庚申具语意似以米鲁用兵故耳书法视南安又邹鲁矣祝京兆允明二柬所论皆琐屑事而超逸乃尔顿令人神醒翰林孔目蔡林屋先生羽一诗语亦多警俊惟程字韵押不过其书骤见之未有不以为徴仲少年笔者唐解元一札草草其书软熟亦不恶文待诏徴明石湖三诗清语老笔殊觉近人大司冦周康僖公伦送秦给事谪官亦尤劲此老初不以书名而晩颇琅琅亦可以见一斑也凡十七人二沈钱张松之华亭人徐陈李沈吴祝唐文吾苏之长洲人王蔡吴县人桑常熟人周昆山倪上元人
　　三吴墨妙巻下
　　右三吴墨妙下巻顾尚书璘与弟英玉论作诗法甚详人谓英玉不甚惇鴈序观尚书署已号而字呼其弟居然典刑徐髯仙霖虽尺牍数行亦自郁跂于頽然中见老手陆文裕深五十自寿二章亦典雅书法最遒丽风骨苍然唯结搆一二笔小渉疎耳金赤松琮赤壁二赋墨气腕力俱胜三君子俱得三昩者行家要推元玉士气则让子渊徐博士祯卿以诗甲海内而书极少不多见二絶句非其至者然亦有江左王谢门风行笔遒雅一时在文蔡间余于王家驭提学见真迹乞其兄元驭侍郎手搨之翩翩出蓝矣陈太仆沂二絶尤楚楚其仿眉山当在文待诏下呉文定上顾横泾即所谓英玉者也以宪副罢贫死生平节目磊砢人谓风槩逾伯此诗与笔则小国之赋耳殊不堪鲁卫也王茂才逢元结法颇温茂得晋人意太仆韦子也事事不克负荷而临池一技逺胜家尊陈白阳道复书鱼游春水古诗而笔大似林藻骎骎乎有杨少师风王雅宜宠小行五絶句是初变旧体者遒骨颠姿与冶态并见而不免伤有意然尚足压巻国子王司业同杜徴仲甥也词翰爽朗酷似其舅奉化令徐长谷献忠诗颔聨有味而次聨遂失粘岂所谓倒绷孩儿耶袁提学袠寄王履约诗是初年作者以故尚矜局结法亦密而不能寛然自如王选部谷祥索乡録帖亦足徴好学一斑老笔纷披尚有生气朱九江藩为余书数十诗成一巻今割得二首词旨婉而疎书却疎隽婉雅得唐人散僧入圣意陈方伯鎏一律乃蜀中寄余者笔亦流利可喜彭山人年三絶句调张伯起小楷极端谨而辞防逸荡可谓二反巻凡十六人徐子仁金元玉陈石亭王逢元皆金陵人二顾则吾吴人而家金陵者陆子渊松之上海人徐伯臣华亭人陈白阳吾苏之长洲人王履吉袁永之陈子兼则皆吴县人王绳武昆山人朱子价则扬之宝应人
　　祝京兆真行杂诗赋
　　京兆此诗是才情初发时语此书是工力初透时笔以故于用意不用意间最得妙理余絶倾赏之而王百谷以为文休承临本之佳者得休承面印证乃大快今年闭关来诸名迹尽付儿子辈案头仅余此乃以寄穆丈俾示虎儿作临池一小助可也
　　祝京兆文稿
　　祝京兆希哲操缦稿一巻凡记三襍记二十三说五传一叙二吏伥一戒一铭一书体二曰真曰直行法错钟欧吴兴凡六千三百三十九字盖治以前书也故不能尽脱滞俗而中有絶佳与古人争胜毫发者世眼或未之识耳
　　祝京兆六体书
　　沈啓南拟画若北苑巨然大痴黄鹤靡所不酷肖独于云林未尽尔也或谓其巧力胜之故祝希哲拟十余体种种逼真而至苏黄是腕指间物却时失之此巻以沓拖作眉山以矜局作双井几堕老匏白石叟窠臼毋亦坐巧力太胜耶此外虽于眉眼未尽是然扺掌谈笑令人跃然有黄初永和想象先但宝此足雄墨薮间不必购淳化宝晋矣
　　祝京兆书七诗
　　祝京兆生平好书晩唐句独此王右丞岑嘉州杜少陵钱左司刘随州诸公七章乃唐人第一才情诗其所作行草则吴下第一风骨书今年盛夏客有携过山堂者为读再过隂颷骤来急雨助爽九咽皆快雨后暎南荣纵览八法跌宕遒逸种种幻变与云霞并舒巻大快事也客喜谈自诡冲举可立致余笑谓之此诗固佳但多叹老嗟贫怨别伤乱语异日勿携之道山金庭中不免羣真驳放也客笑不答第趣余题之而去
　　祝京兆感知诗墨迹
　　在昔延之五君子美七哀非托况前哲即狥感故知而吾郡文徴仲亦仿之第皆逝者献吉仲黙则稍稍兼存没而祝京兆希哲则以古体怀逝者以近体怀存者为人十有八为诗十有九盖独王履吉得二章以孔穪忘年之契深耳此书乃晩年笔尤雅健儿曹不知何自得之喜于怀知之目拟赠其师龙身之先生而合仇英所图竹林七贤成一巻岂谓持此谒先生便堪把臂入林耶得援戴司农例后堂受经之暇博一醉足矣欣然为捉笔题其后
　　祝京兆草书二歌
　　此书初览而甚骇其牛鬼蛇神以为不类京兆稍一再展而后觉其妙非京兆不能也其取势全用元章而清臣筋平原骨隐隐自露诗歌亦称是虽然以拟右军之虚和右丞之秀雅则俱有所不足耳
　　祝京兆书成趣园记
　　祝京兆希哲为华光禄尚古成趣园记几三千言状其峰峦池馆纡余曲折之胜不遗余力其书法颇出赵吴兴然吴兴遒而媚京兆遒而古似更胜之余初得一本付骏儿为楷式八月自金陵过里中华之宗人叔逹强以投余辄去追而返之不肯纳稍间校前本行欵大小不甚逺而结构微有出入然各遵其妙岂光禄有二子京兆各为书一本耶华之园余八十载不复可踪迹而此记尚存言之不可以已也如此
　　祝京兆诸体法书跋
　　祝京兆拟古以下四章拟黄庭春游二章拟兰亭差小若闺怀则曹娥洛神之流耳古言一跋拟章草跋及古调亦然而微涉仲温然皆古雅有深趣昆福寺以下五章锋微敛六宫戏婴图以下三章锋微露然姿态似胜不知洵然谁拟要之自晋人流出朝元引以下九章拟眉山秋夜以下四章拟双井小米山水以下二章及渡口一拟南宫【阙】风神宛然第中间微杂一二已笔盖不欲为韩干似也修夕辞以下六章结法与黄庭并观书之巻末当似拟赵吴兴恐吴兴尚少此一段古趣余老矣所见京兆墨迹不下百余本未有若此之种种臻妙者真令人心折内所拟欧顔峭者病姿庄者病韵二家本自难学毫厘千里少损连城可惜二月病疮金陵十指木强览此兴发题其后真是狗尾
　　又
　　书之古无如京兆者文之古亦无如京兆者古书似亦得不似亦得古文辞似亦不得不似亦不得
　　题祝氏迹
　　祝希哲五诗真迹一字外老笔纷披始露轶尘之妙使皮相之眼覩之未有不以为张翼之乱真也诗语弱而有佳趣大似晩唐人或即希哲老忘不能辨姑识于是
　　祝京兆书夷坚志
　　祝京兆手书夷坚丁志凡三巻皆小楷虽不甚经意而结体出吴兴时时有晋人法计此例之为巻尚当有九十七今不知所在矣夷坚志在诸说家中尤为卑猥庸杂即刻本览一过便舍之不足留何至作此不急事耶京兆任诞好怪与景卢臭味合宜其尔也比之待诏杜阳春风斯下矣
　　祝京兆书祖廷贵墓志真迹
　　祝京兆此书虽仿眉山而微堕樗寮堑然斤斤有古意其文吃吃期期极步趣古而乏古意可谓两反也
　　祝京兆书李太白传后
　　太白歌诗既竒其人与事又竒不敢望司马子卿手作传得李延寿亦小快无柰宋景文于喉咽间作嗫嚅语令人愦闷幸而有祝希哲书之差足快也祝书初看若草草而不乏意又似沓拖而不没骨依约防礼纬干间然以拟太白诗尚隔一大尘
　　文待诏行书
　　右文待诏行书先友诗八章嵗朝次日立春七章对雪三章皆五言古体过竹堂一章春寒一章次蔡九逵汤子重王履仁各一章履约二章皆七言近体流丽清逸时时有防心语书法摹圣教序遂无毫发遗恨优孟虎贲不足言也晩笔虽老苍觉稍离去之耳此诗书于外家为吴遯庵参政时正德之甲戌也嵗朝所谓开嵗四十五吾行已云衰然又四十五年而后游道山人生固难量也此帖今归吾吾年已五十四不知后日云何捉笔一叹
　　文待诏书杜阳编
　　苏鹗杜阳编乃郭子横洞冥王子年拾遗之类而自诡胜之以其颇杂时事也文待诏徴仲小诗以精楷録之无一笔失度昔人称孟蜀王仁锴好手録书至数千巻巻皆白藤纸细书极为端好每候朝尚于檐子上得一二畨若待诏与仁锴真可谓笃好书者也第公以诚实心信侈诞事以精谨笔书狂肆语大若相反者聊识于后
　　尤叔野赤壁巻
　　余以癸酉七月望与守巡三君同登赤壁泛大江痛饮剧谈于月色中几逹曙乃成此二律今春卧弇山园屈指四周嵗矣无锡尤叔野得文待诏徴仲书苏长公二赋托待诏子休承补图口占余诗俾録于后余名位何敢望苏公不幸讥谗起踬之迹乃复过之俯仰今古可发一慨徴仲书小楷古皆工独休承所画絶不类而苏公赋语竒胜处小似过情异日叔野能壮游当为一勘破本来面目也
　　文待诏小楷周召二南诗二王目録
　　文待诏后先书周召二南中字谊之类诂者及临江二王帖目録中之有元章长睿攷订语者皆作蝇头小楷精工之甚第毛诗全传当更有数百千条二王帖当更有大令而今不知落何所矣待诏此书在正德已夘业五十嵗而矻矻作老蠧鱼不休当是通德里翁张乌巾合作一人前辈用力精乃尔真使人慨羡
　　文徴仲手札后
　　右文待诏公徴仲手札二十八纸中多与赵梁父陆子传二先生者赵先生之孙某陆先生之馆甥也装池成巻俾余题其后余尝考之晋唐以还名笔于髙文大篇絶不多见所存唯尺牍今海内传文公舂容之作既富而寂寥数行如兹巻者亦复宝之不啻拱璧亦盛矣哉第巻中多谢饷物语即不过一算器食公勤拳手书以报知世之欲得之也昔顔鲁公贵至八座而乞米乞鹿脯于李太保岂鲁公临池不公若抑【阙】　岩穴之包苴更饶于廊庙也若二先生者贤于姚麟殿帅多矣
　　跋文待诏欧体千文
　　文待诏不多作率更体所见唯张奉直墓表石刻及此千文手迹耳石刻小于皇甫碑笔近肥千文细于化度铭笔稍纵于整栗遒劲中不失虚和舒徐意致佳本也唯彭孔嘉中嵗书有出蓝之美晚节则一束楚耳夏日三四舒展令人忘暑
　　文衡山手柬
　　文待诏与韩懋赏及祖父三代手札大要是谢饷物语耳懋赏能宝之且乞诸贤题识以侈之贤于蕺山姥姚殿帅多矣
　　文待诏书程乡令遗爱碑墨迹跋
　　昔太丘长文范陈公卒而蔡中郎伯喈为文勒于碑且手书之古今以为胜谈今读盛宗伯端明所志程乡令平湖陆公遗爱碑亦何以异也陆公名德不敢遽谓如文范然程乡之政循循殆欲过太丘矣宗伯之文与人亦不敢遽谓如中郎晩途一蹷差类之至于少年风节矫矫亦中郎流亚也中郎之所撰中郎自书之宗伯之所撰文待诏徴仲书之以待诏之小楷虽不敢望中郎之八分要亦有云仍也太丘有子元方季方元方之子长文贤贵者累世程乡之子光禄卿光禄之子少司空尚书郎郎之子大司冦学宪名德不下陈氏而盛过之人谓长文公惭卿卿惭长司冦学宪于其先则有光矣司冦之子基忠出其碑乞不佞跋盖谓不佞能尚论前哲而俾之厠于徐文贞许太常陆少保莫方伯之后将无使不佞作盛公恧也今海内所知称者大司冦耳以语光禄卿则忞忞何况乃程乡公虽然陆氏之文献固程乡公滥觞也毋念尔祖聿修厥德基忠勉之乎哉
　　文王二君诗墨
　　文徴仲先生诗有致书有格王履吉先生诗有格书有致此册作于嘉靖改元壬午徴仲年五十二履吉仅二十八视晩嵗结法稍不为遒而风韵却更蔼然诗亦楚楚称是赵承旨称右军禊帖谓乘退笔之势而用之二先生皆能用退笔尤可爱也
　　续名贤遗墨巻
　　续名贤遗墨一巻首为杨銕崖廉夫七言律句句使事而古人姓名居其六甚可怪余所以收廉夫书者盖入明之八年而后捐馆也所以廉夫压巻者虽明人不为明禄縻也王学士逹善折简一僧内云徐殿下尚未授职得非谓中山王少子膺绪乎亦以见当时称谓如此林学士【阙】　题张氏手泽辞与翰俱质胜此君及第垂四十年逾七袠而尚滞五品彼时故如是也解舍人祯期临右军二纸字大于本书而踈隽自喜似不失春雨门风马宗伯性和张学士士谦所题城南书屋诗其画为戴文进笔余故有之今割此二纸刘参政钦谟余太保子俊跋诗皆巻册中物也而皆真迹陆太常鼎仪伤张亨父二诗不能佳不知亨父何与刘后邨也趂韵之难乃尔罗祭酒明仲似得宋仲温笔而未成长然在其时亦铮铮张修撰亨父萧佥事文明各诗一纸文明书鴈行汝弼而今仅先驱亨父何也谢文肃鸣治李文安世贤谢文正于乔亦巻册中笔耳然各微有致程侍郎敏政合处不减李賔之而时带俗气林贞肃待用邵文庄国贤之所可重者固不在书也第邵稍近临池而尤行行陆太宰全卿跋李文正诗余割留于此以备一家顾文僖公廉为太宰赋也适园诗着意笔也殊令人眼明王文定廷献赠王父司马公一章仿汝弼而稍麄劲刘清惠元瑞与履吉尺牍甚佳盖敌手相值耳元瑞书已见前余喜而复留之顾文康九和复先王父纸当是以先逹故加审谨魏恭简子材手札二纸严凝笃励使人悚然书所不论夏文愍公谨简朱令令吾乡人辞防贵态浡浡第笔苍老可取也王中丞履约寄弟履吉家信内言劾榆林帅及中贵人忤当道意几致纷纭在其时已如此王吏部禄之一小札也与履约笔俱楚楚大抵诸公以人重其能兼以书重者十不三四耳全卿九和公谨最贵而不无齿颊微恨漫识于此



　　弇州续稿巻一百六十三
　　钦定四库全书
　　弇州续稿巻一百六十四
　　明　王世贞　撰
　　文部
　　墨迹跋
　　有明三吴楷法二十四册
　　有明三吴楷法第一册吴郡宋仲温书赵文敏阁帖跋按文敏跋阁帖而叙及书家源体故当有意仲温亦似以有意书之结法精纯圆媺比之七姬帖差不为古然亦足以暎带来学矣陆子渊谓陈文东品胜仲温又有以文东肉胜仲温骨胜者文东此书圣主得贤臣颂笔法全仿永兴精熟可爱而亦微使人狎又书张怀瓘録章草三品人名氏韦续五十六种书怀瓘十体断内章草一条杂正行体而皆有小法风度溢出所临急就几于优孟抵掌释文小楷尤精后书叶梦得及自撰小跋皆与前三书笔同大抵仲温作章草劲而露文东则柔而蓄正书其犹鲁卫也髙槎轩季迪所作眠云轩诗虽非大得意语而翩翩度骅骝前书法亦近仲温特小疎耳此君既以事见法而又寥寥象贤此帋几于吉光零羽矣姚道衍广孝书所作凡【阙】十【阙】首得意句小楷亦楚楚而自谓笔不佳故多偏锋王文恪陆文量纪姚公年或以为八十四或以为六十五按公以永乐四年书此自云七十二年而十六年始物故国史称其少时与季迪杨金载齐名则为八十四无疑也吾吴诗盛于昌谷而启之则季迪书盛于希哲徴仲而启之则仲温若文东则云间之破天荒者二沈鼎贵此其滥觞故纪之如右
　　第二册沈学士民则凡三纸其一为孔子世家其一为金氏墓志铭王賛善汝玉撰其一字稍大为诸葛武侯出师表沈大理民望字最小为虞书益稷篇孔子世家笔劲而气拘余皆圆懿肉好真鲁卫也波折处于永兴尤近虽温雅可亲而不无佐史之叹夏太卿仲昭以书供奉者四十年而始为呉文定公书此一帋吴公时尚为太学诸生也太卿公业已老矣而精谨乃尔令人肃然卢中令为已凡二帋一种德堂记一拙斋诗皆遒劲而不克去俗其可恨又非二沈比也
　　第三册有拙斋铭一赋一诗三杨宗伯仲举为铭钱山人子书为赋杜山人用嘉陈山人绍先刘少詹宗器为诗其辞与书法俱伯仲也徐武功元玉二帋其一临禇河南哀册文行体盖微得其势耳遒放横逸则双雕并运意其一东原生传东原生者即杜用嘉也有隐德而文公此书盖中年笔颇于虚和中出姿态书传后者吾吴周鼎伯器结法亦萧洒伯器工属文顷刻千言立办尝韦靺叩金尚书军门从破闽冦仅得一幕官以老又国初亦有一周鼎伯器者檇李人文行亦相类然非此伯器也
　　第四册李太仆贞伯凡二纸一纸临兰亭记而行笔皆赵吴兴公生平以奴书诮吴兴此何也陈言疏谓中书舍人多至八十余员盖当时传奉之敝人所蹙额捄嗉者抗言之无隐且以攻天曹大臣不能如杜祁公之遏斜封直哉言也第身非台琐而讦詈过当所论蒋生者是都御史琳子琳以寃死而公称其为极刑后亦是牛呞宿因然攷之家乘及国史俱不载当是疏垂上而尼耳吴尚书原博王医师墓表中有涂乙然无一笔潦草吕翁墓表字稍大俱步趣眉山而时时有钟意蔡九逵孔目嗣命议以秃笔取劲姿尽骨全大抵李吴纯绵裹铁蔡则强弩透札然李不尽汰俗吴不尽汰浊蔡不尽汰生以此小有恨耳
　　第五册祝京兆古近体诗十五首是行巻上公卿者中多曹娥洛神风格清气朗朗射眉睫其辞亦秀儁不作晩嵗应酬而所儗元日早朝排律重押新人臣字不可晓也又杂诗二首别搆一体久看乃能识其用意处右皆早年笔演连珠并序十三首卿峦风木行一首尺牍四首皆中年以后笔骎骎逼欧禇黄道中致甫字说稍大约斋间録又大则皆晩年笔进可入元常室退亦不让伯施所谓幽深无际古雅有余明兴一人而已黄道中致甫者吾故人淳甫初名字也为其尊人五岳山人乞集序润笔余谓此汝南家乘奈何畀人则曰使不佞而仍故名与字知非公有也且公文成非汝南家乘乎为一笑而留之
　　第六册祝京兆劝农图记赤壁赋着思録序字体俱不能小其楷法亦得十之七八而淳古秀劲之气溢出结搆间或似率而密或似拙而巧信乎书家上乘也唯赤壁一赋陗健而小涉佻耳劝农图记又自超骎骎在赵吴兴上旧有文待诏画一帧余姑割爱去之而留此书第七册祝京兆梅谷记比之劝农帖差大成趣园记又大于梅谷本作正体微取行法以助姿耳而不胜其笔势遂作行然遒劲古雅中媚态溢发天真烂然真墨宝也成趣园记文虽渉繁然明婉有味当是润笔不乏耳第八册文待诏徴仲书皆小楷其一为余録早朝近体十四章用古髙丽茧结搆秀密神采奕奕动人是八十四时笔也其二古诗十九首极有小法其妙处几与枚叔语争衡是八十八时笔也又一条三行射礼有鹿中云云尤精甚而攷据典覈偶于散帙得之附于后其三书锦堂记差大于古诗结力遒劲是六十七时笔也其四拙政园记及古近体诗三十一首为王敬止侍御作侍御费三十鸡鸣候门而始得之然是待诏最合作语亦最得意书攷其年癸巳是六十四时笔也吾所缀缉皆待诏中年以后书真吉光翠羽萃而为裘后人慕临池者其宝有之
　　第九册文待诏甲子稿诗凡五十二首文八首极精谨可爱而不甚脱学究气是时年仅三十有五闻公每嵗辄手书其诗文前后凡六十余册皆为徽贾从其家购之此特吉光之零羽耳徐博士昌谷落花七言律十章是未见献吉以前语生于沈启南文徴仲而趣胜之小楷如新莺未成长音羽宛宛自见春意赠仇东之二絶句则皆进于是矣待诏又有致仕三疏中不无涂窜而结法亦佳家弟乍目谓为公稿本费十镮得之以乞余偶章简甫之子藻见而摩娑不已曰吾父笔也郡守欲梓之付吾父録以示公故有涂窜寻别録一本留公处耳余遂作章简甫观已而笑曰昨乃眼中耳今乃耳中眼也漫附于此俟家弟归当诘之
　　第十册钱文通公原溥书陈氏碣铭盖宋仲温泒也硁硁负峭骨所乏者姿耳张南安汝弼二五言律皆倒韵而语亦平平后有数行极推伏陆务观以为李杜之后便到此翁小巫气索宜其尔也南安多狂草吾吴人又不好收之今此小行杂楷法几于优鉢昙花然纯熟中有密恐不减李贞伯陆文裕子渊小楷尤不易得今此尺牍凡四首中间行法十三楷法十七居然有北海吴兴风度其语却多凡情可笑张侍郎文光者陆公门下士也陆以书荐之贵溪相得供奉永陵骤显贵第不为临池家所许而此兰亭叙特楚楚如士人所恨不堪三复耳云间自二沈后不复能与吾郡抗衡南安踯躅黄池文裕跳梁城父宋晋不竞或思狎主终未足撑天半壁
　　第十一册王履吉闵已赋进学解千字文皆精入永兴三昧极书家之媺观矣然不如拙政园一记四诗张琴师传浑浑有钟太傅意使人爱而复敬之然又不如退之琴操使人敬而不便解大抵以古藏雅以拙成巧在八法独觉等觉间庶几上乘之将逹者也跋尾仲蔚与家弟评此君书若讼而皆有讼理故两存之
　　第十二册陈白阳复甫千字文屈原传各一帋此君字不易楷楷不易小而吾乃兼得之又陶靖节诗三十七首尤觉以拙胜字形稍大而于昔人评右军书黄庭曹娥各尽意态今求所谓正则渊明观者不可得也唯酷似山田中一老父或以无求于世少可采耳
　　第十三册杨宪副梦羽法驾曲三章为故相夏文愍代笔耳老腕遒而少姿致王考功禄之与其师履吉尺牍精谨有法后有陈履常墓志铭及答同年伊侍御书皆藁草兼正行结法彷佛吴兴而傍堕僧趣名实俱损矣陈方伯子兼三槐堂铭蝇头体妍秀而少逊骨蜀中诗自云仿钟太傅体古雅而微乏韵陆尚宝子传金剪行张烈妇二章全得麻姑坛法而以色泽傅之遂为一时书家冠诗调亦典丽生平所希若杂文二章则中多窜改而笔法亦自清劲文博士寿承为余书五子篇五子者谢榛李攀龙徐中行梁有誉宗臣并余六也为篇凡二十有五寿承此书最为圆熟丰妍其后五子稍有去取辞亦微改易第其人并书家四君皆游道山仅余一硕果耳循览之际为黯然低回久之
　　第十四册文休承学正为余书沈宋苏杜诸君七言律二十二首是七十九嵗笔而精谨雅丽逾于少年时又书嵇叔夜养生论及苏子瞻续养生论清俊之极而微觉佻卞彭孔嘉山人书余广五子诗及近体数首是古髙丽茧能于率更内斟酌温劲精泽光彩动人盖中年最合作笔也若晩途则一束枯草耳许元复太仆一帋老笔圆媺流利而所书厐居士传语尤可喜黄淳父居士前一古体虞永兴之有锋铩者后十二诗是晩年笔差小退周光韬叔初出道复而此书醉乡语酒德颂精严有古意程大伦子明全摹徴仲而鹦鹉鹪鹩两赋风斯下矣乃知共父元晦之竞师承殊未足确也
　　第十五册俞仲蔚为余书少陵七言律四十六首皆隋珠卞玉第何縁用起语四字作题却大可笑书极有小法得栁诚悬度人经意虽小伤挑剔无妨大雅又一帋书见赠古体八章稍加圆熟已上皆六十以后书又一帋古近体凡十四章尤精谨可爱周公瑕为余书王维李颀崔灏髙适岑参七言律三十四首郑喁津阳门行一章皆精雅工致而津阳尤细而有法又自作诗二十章字形稍大笔亦稍放二君子自履吉而后狎主齐盟者也纸有宋经牋蜀牋髙丽茧皆余山房中旧藏胜于鱼文侧理多矣
　　第十六册徐奉化伯臣书黄庭内景经一帋伯臣本非当家用笔圉圉而时吐钟意初为飞鳬人加染古色杂识旧印以希重价余一见而辨以示其子文果泣曰先子得意笔也又黄彪遗我参同契用赵吴兴赝识以示客客多以为吴兴也割去之留于此册盖重其文也伯臣笔生然久看逾雅彪甚熟然久看愈俗此书所以贵人品也余识伯臣吴兴时年七十七矣自诡黄金可立就然不两月而卒今故北书谬脱者三十之一又阙后六章然则伯臣之所谓黄金者可推也彪与伯臣年行不相及其品亦薫莸特以经故合为一巻
　　第十七册顾德育牡丹一赋结法酷似徴仲唯老密处有别耳袁提学鲁望书七言近体十五首其辞与笔皆流利典详而乏古意王逢年舜华诗十三首政如吴中子弟轻俊而不受绳墨书亦如之至所谓七十二号可怪可喜可笑皆有之留以供醒睡可也张伯起书李供奉絶句五十二首又李杜髙岑律体十一首此君生平临二王最多退笔成冢虽天趣小渇而规度森然矣毛豹孙书王江陵絶句二十六首亦自楚楚
　　第十八册王学士锡爵书郭景纯游仙诗七首学士自挹不主墨池盟笔法秀颖依稀有翡翠兰苕状家弟提学懋书周诗不能尽合大雅而老健足风骨亦是当家莫太学云卿书中唐律钱左司七首刘随州九首韦苏州三首皇甫兄弟四首郎士元二首韩君平四首卢纶员外二首司空图侍郎张真子各一首清丽有态殊足诗句雁行其自作近体瞠乎不伦矣王太学穉登书王右丞七言絶十九首书不能称诗其书所自造七言律廿三首雅相当矣大抵书贵骨胜不贵肉胜莫君肉胜而佳王君骨胜而不佳此不可晓也
　　第十九册王太学衡书司马长卿大人赋王好仙道甚厪于此赋似有深感故笔意翩翩近之又陈思王五言古体张茂才元举陈山人尔见各得十六首陈王此诗极建安黄初一时选又谢康乐十章则徐太学益孙笔也康乐才一斗继陈王八斗后余一斗似属少陵少陵歌行为文茂才肇祉书者十三首盖四之一耳王虽骨未成而有飞腾蹀蹀之势徐能起雅去俗惜用笔不遒张子则公瑕之衣鉢陈生则子兼之箕裘而小不免俗肇祉佻侧仅仅得从父休承而都无精理小阮若是何縁入竹林为之一笑
  </div>
  <div class="pagination">
   <a href="弇州四部稿_page266.html">
    上一页
   </a>
   <span>
    ...
   </span>
   <a href="弇州四部稿_page262.html">
    262
   </a>
   <a href="弇州四部稿_page263.html">
    263
   </a>
   <a href="弇州四部稿_page264.html">
    264
   </a>
   <a href="弇州四部稿_page265.html">
    265
   </a>
   <a href="弇州四部稿_page266.html">
    266
   </a>
   <span class="current-page">
    267
   </span>
   <a href="弇州四部稿_page268.html">
    268
   </a>
   <a href="弇州四部稿_page269.html">
    269
   </a>
   <a href="弇州四部稿_page270.html">
    270
   </a>
   <a href="弇州四部稿_page271.html">
    271
   </a>
   <a href="弇州四部稿_page272.html">
    272
   </a>
   <span>
    ...
   </span>
   <a href="弇州四部稿_page268.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
