<!DOCTYPE html>
<html>
<head>
    <meta charset="UTF-8">
    <title>午亭文编 - 第 56 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>午亭文编 - 第 56 页/共 72 页</h1>
    <div class="content">　　亲降纶音爰令校刋宣布中外窃惟
　　皇上圣学崇深真足超轶徃古【臣】等经术浅陋曷克仰助涓埃顾邹鲁之大义微言炳如星日而师儒之参稽互订着在简编尝慕宋臣以半部佐君先明敬信节爱愿学朱子以四字入告亦曰诚意正心即致斯世于治平不外明徳新民之理而使吾
　　君为尧舜敢忘责难陈善之思仰惟宵旰之勤劳不辍宫闱之诵读永光典训示则臣民【臣】等谬效编摩复加删润校锓成帙装潢进呈惟我
　　皇上尝垂乙夜之观存诸几席允懐千圣之道如晤羮墙将见文命诞敷而光华普着矣【臣】谨具题恭进以闻
　　嵗终讲义循例题明兼陈愚悃疏
　　康熙十七年十二月十七日经筵日讲官起居注翰林院掌院学士兼礼部侍郎【臣】陈廷敬题窃惟体干徳之运行学惟时敏成圣功于嵗月理本日新盖百王之治虽殊道实同于师古而六经之文具在用之足以宜民必积累之崇深乃化裁于久大钦惟
　　皇上圣自生知才惟天授以虞舜之濬哲有大禹之克勤机务至多聴断每烦于日昃图书在御讲诵常至于夜分既已循习简编守二帝三王之大法抑又研精传注穷殷盘周诰之全经
　　帝庸作歌敕命凛惟防惟康之防
　　皇建有极敷言叶无偏无陂之音只句片词炳若日星之训含毫落纸焕乎云汉之章宣天地之中和义兼雅颂跻臣民于文治功并典谟【臣】等久歴金华又弥寒暑亲承
　　玉色得侍燕闲曽莫効其微劳实难醻于
　　恩遇伏查嵗终讲义例应彚冩进呈但尚书讲义现在发刋而逐日进讲已留
　　御览曽经请
　　防停进谨循旧例题明伏愿道协时行化同天运仰于穆之不已知日进于无疆则绥将纯嘏之方来膺保永图于孔固矣【臣】等无任谆切之至
　　慰问谢恩疏
　　康熙十七年十二月十三日经筵日讲官起居注翰林院掌院学士兼礼部侍郎【臣】陈廷敬奏【臣】草茅竖儒质愚学陋谬膺重任累厠清班无禆
　　圣学之髙深曷称
　　君恩于万一今【臣】母张氏不幸奄逝仰防
　　睿念遣使慰问于本月初十日内阁学士【臣】屯泰翰林院掌院学士【臣】喇沙里到【臣】私寓传奉
　　诏防赐【臣】茶酒【臣】自顾何人叨兹旷典呼天抢地誓报捐糜【臣】母九原之下均戴感于无尽矣【臣】谨奉
　　恩赐茶酒告奠【臣】母席前望
　　阙叩头并乞
　　天使转奏讫窃念一介之寒微敢劳曲轸况当万几之勤瘁犹厪
　　洪慈
　　恩重难醻感深莫罄【臣】遄奔子舍徒切望云之悲回睇神京弥怀向日之恋【臣】不胜哀感涕零之至谨具本奏谢以闻
　　谕祭谢恩疏
　　康熙十八年七月初一日经筵日讲官起居注翰林院掌院学士兼礼部侍郎【臣】陈廷敬奏【臣】以母忧于本年正月内回籍守制匍匐就道星夜遄奔抵舍以来寝处苫块于六月内得阅邸抄礼部一本为恭请优防事奉防陈廷敬侍从勤劳其母准照学士品级赐防钦此【臣】不胜悲恸不胜感激恭设香案望
　　阙叩头谢恩讫【臣】自哀疚深荷矜怜辱
　　天使之光临沐
　　恩颁于稠叠
　　皇慈无尽礼数逾涯复奉
　　特防悯【臣】微劳糜骨难醻抚膺知感伏念【臣】滥尘史局者廿载备员经幄者七年文章虚负时名讲论略无禆补时馂尚方之膳兼分内帑之金缘
　　皇上推至心以待人俾微臣资厚禄以将母未免瞻云之望粗纾爱日之勤不意【臣】命数竒穷致烦
　　皇上睿懐轸念终天永诀徒遗恸于生前
　　新命洊加实増光于身后兹逢优异备极哀荣径从学士之阶不拘詹事之考皆故事所未有虽勲旧何以加【臣】自惟三锡频仍弥惧班行之忝窃即【臣】母九原可作应惊品秩之骤迁荷宠如斯未报涓埃于
　　盛世捐躯何日敢怀疾痛之余生仰惟
　　圣神文武之光昭属兹中外臣民之庆幸万方送喜知咫尺之
　　龙颜孑身抱忧逺瞻依于凤阙顾臣子有难仰承之殊遇惟
　　圣明示不世见之
　　异恩囬思鞠我之劳有懐防极夙识事君之义莫効微忠苟沟壑之遂填永佩深仁而入地或盖帷之未瘗长赓景福以齐天【臣】不胜匍匐顶戴之至谨具本遣【臣】男国子监生陈谦吉捧赴通政司投进为此奏谢以闻
　　遵例自陈防
　　康熙二十年十月二十四日经筵日讲官起居注翰林院掌院学士兼礼部侍郎【臣】陈廷敬奏伏见吏部题准康熙十八年京察例应自陈官员丁忧在籍服阕到京即行自陈【臣】丁母忧今年十月二十一日到京例当备开履歴事迹仰祈
　　睿鉴窃【臣】原籍山西泽州人中顺治十五年进士选庶吉士十八年充防试同考试官本年授内秘书院检讨康熙元年以病请假回籍四年仍补检讨六年考察一等称职八年陞国子监司业九年陞内秘书院侍读十年改翰林院侍讲本年转侍读陞侍讲学士十一年纂修
　　世祖章皇帝实録告成加一级食俸本年充日讲起居注官十二年考察一等称职本年转侍读学士充武防试副主考又充武殿试读巻官十四年陞詹事府詹事兼翰林院侍读学士十五年以册立
　　东宫奉使祭告北镇本年陞内阁学士兼礼部侍郎充经筵讲官十六年转翰林院掌院学士兼礼部侍郎教习庶吉士充日讲起居注官本年充
　　太宗文皇帝实録副总裁官十七年充纂修皇舆表总裁官本年十一月闻母讣回籍守制今服阕到京伏念【臣】蓬荜贱士质鄙学踈叨沭
　　殊恩累擢近列厠讲席深严之地玷禁庭侍从之班曲荷知怜初无报称徒防宠渥时切忧兢【臣】前者遘罹母丧仓皇去职存问仰烦
　　天使恩膏颁自尚方洎当请防更出
　　特恩悯似髪之微劳命从三锡降如天之异数泽及九原窃念【臣】母子之所皆自古君臣之希遘葢恩隆则责宜重乃材薄而眷有加即糜陨百身莫塞尸荣之咎而栖迟三载已寛幽黜之期知有未报之
　　鸿慈永惭髙厚良无可覩之后效恐负
　　圣明伏祈
　　皇上立赐处分以为不职者戒【臣】不胜悚息待命之至
　　嵗终讲义循例题明疏
　　康熙二十年十二月十九日经筵日讲官起居注翰林院掌院学士兼礼部侍郎【臣】陈廷敬题窃惟成汤自警惟又日以常新大禹克勤必寸隂之是惜葢君道法天行之健而圣功懋时敏之修故积日月而嵗序以成于穆不已亦凛就将而徳行斯显悠久无疆钦惟
　　皇上表正建中经文纬武造四海升平之治偕二仪覆载之功属前者小丑之陆梁厪数载
　　九重之旰昃边机旁午未当息马投戈
　　文命诞敷不辍穷经论道葢励精逊志固已卓冠百王故
　　神略英谋自尔前无千古运天下于掌上信内顺而外威视万里为目前亶风行而化洽遂成格苗戡黎之绩允惟稽古右文之时既研极夫六艺之精出话经而吐辞雅亦推行于诸史之实承烈武而显谟文谓大易载开物成务之微言而两汉具鉴古知今之轶事缥缃进御尝勤丙夜之观帷幄敷陈时备宵衣之问【臣】等玩飞龙之大义虽愿学昭素之对君覩司马之全书未能如一柔之竟读勉寻旧学忽逢嵗籥之更新惧负
　　殊恩每近
　　天顔之有喜阅流光之易迈知典学之弥殷日居月诸曽炎燠祁寒之罔间嵗聿暮矣犹晦明风雨之其勤伏值年终谨循旧例应将讲义逐一题明易经日讲解义现在校刋按日经鉴讲章悉留省览至于年终彚进前经
　　睿防谕停非谓少损夫铅椠之繁葢因已置诸几席之上简编盈溢义蕴多伏愿体六位以成能象三辰而立极一道徳而同风俗阐先圣之传经兴礼乐而定章程髙掩千秋之遗史将见光天之治再见于中天而震世之功永垂于奕世矣【臣】等不任谆切之至
　　制钱销毁滋疏
　　康熙二十三年八月十七日经筵讲官吏部左侍郎管右侍郎事仍兼翰林院学士管理京省钱法【臣】陈廷敬题窃惟铜铅之微物制为钱货之重宝愚民牟利法久滋所贵因时制宜务在便民裕国自古铸钱时轻时重治平之世未有数十年而不改易者【臣】奉
　　命清理钱法期于国寳流通公私交便以副我
　　皇上简任至意前所请核减耗铜节省工料等项业经奉
　　防防议允行【臣】更有请者今日民间所不便者莫过于钱价甚贵定制每钱一千直银一两今则每银一两仅得钱八九百文其故由于制钱之少夫国家嵗嵗制钱宜乎钱日多而贱今乃日少而贵者葢因奸宄不法毁钱作铜以牟厚利之所致耳夫销燬制钱着之律令其罪至重然而不能禁止者厚利之所在故也今铜价每觔值银一钱四五分计银一两仅买铜七觔有余而燬钱一千得铜八觔十二两即以今日极贵之钱用银一两换钱八九百文毁之为铜可得七觔七八两尚浮于买铜之所得何况钱价贱时用银一两所换之钱可毁铜至十余觔者乎铜价既贵奸人争毁制钱以为射利之防径鼓铸之数有限销毁之途无穷安得不日少而日贵乎苟不因时变通其将无所底止矣若欲除毁钱之求制钱之多莫若鼓铸稍轻之钱察康熙十九年钱价甚贵以致民间苦累
　　皇上特谕令一文重一钱九卿议以为顺治钱重一钱因顺治十年旧钱壅滞改铸新钱重一钱二分五厘十七年因钱价贱又改铸新钱重一钱四分前有废轻而改为重者未有舎重而从轻者如钱轻少则有私铸以此未经施行【臣】窃思国家之法夲以便民苟有利于民即于国无利犹当行之况行之利于国而亦利于民乎夫向之改轻为重为便民也今民既不便矣自应改重为轻今若改铸重一钱之钱毁钱为铜既无厚利则毁钱之将不禁而自絶矣钱不毁而日多则钱价平而有利于民矣总计寳泉寳源二局每年各闗动支税银二十五万三千两办解铜三百八十九万二千三百零七觔十一两内除耗铜三十五万三百零七觔十一两浮铜三百五十四万二千觔现行例鼓铸钱四十万零四千八百串直银四十万零四千八百两今若改重一钱仍每串作银一两计每年多鼓铸钱一十六万一千九百二十串直银一十六万一千九百二十两【臣】所谓利于民而亦利于国者也再察前经戸部等衙门议覆钱法侍郎田六善条奏令天下产铜铅地方听民开采行令直省督抚于产铜铅处令道官总理府佐官分管州县官専责税其二分分别纪録加级至今开采寥寥皆因地方官征收其税滋为弊端以致徒为收税之名而无开采之实此后应一切停罢听民自便或有开采则铜日多而钱价亦因可以得平也
　　劝廉袪详议定制疏
　　康熙二十四年正月二十四日经筵讲官都察院左都御史管理京省钱法【臣】陈廷敬奏窃惟国家久安长治之基闗于风俗风俗盛衰之故系乎人心正人心厚风俗之机存乎教化故品节度数必有定制所以辨上下定民志使天下移风易俗囬心向道尤教化之急务也洪惟
　　皇上尧仁舜哲禹俭汤勤总揽天下之大权先教化而后刑罚谓礼义廉耻国之四维而宏奬官方廉为尤重【臣】愚谓贪廉者治理之大闗奢俭者贪廉之根柢欲教以廉当先使俭然而不能遽致者则积习使之然也【臣】伏见我
　　皇上盛徳渊纯躬先节俭御服无竒丽之观尚膳鲜兼珎之味蚤朝晏罢谨小慎微与中外臣民共登淳古之风一时公卿大夫是则是效宜蒸蒸有丕变之机矣【臣】谓风俗未能尽俭者盖古者衣冠舆马服饰器用之具婚丧之礼贱不得逾贵小不得加大今或等威未别因而奢僭之习未尽化也百金中人之产一裘之费奚啻百金绮纨之服机丝所织花草虫鱼时新日异旧者犹新新者已旧贫者循旧而见嗤富者即新而无厌转相慕仿积以成风外官之任者或拥傔从数十百人衣轻防肥车马阗咽震惊道路泥沙之用不惜贪饕之行易成由是则富者黩货无已贫者耻其不如冒利触禁妄冀苟免幸不罹于法则以髙赀夸耀闾里愚民无知见其如此游末趋利多离农亩弃其本业贾谊所谓一人耕之十人聚而食之欲天下无饥不可得也百人织之不能衣一人欲天下无寒不可得也其始由于不俭其继至于不廉其卒至于天下饥寒饥寒切于其身奸宄因之而起此所以刑罚未能衰止也然则风俗何以厚之亦曰正人心而已夫好尚嗜欲之中于人心犹水之失隄防也是教化之所宜先务矣伏祈
　　敕下廷臣博考旧章详议定制
　　御赐之衣物许其服用及近御之人照常不议外官员士庶冠服衣裘饰用之制婚丧之礼有宜更定者斟酌损益务合于中其浅近易行如貂猞猁狲昔有官品之分今则庶人服之矣如缎绸昔有官民之别今则杂然无辨矣并宜厘正使永逺遵行至若外任官舆马仆从不得过侈制度既定罔敢陵越则节俭之风可以渐致工者不必矜能于无用商者不必通货于难得竒技滛巧弃本趋末之民将转而縁南亩田畴辟则民无饥寒民无饥寒然后可以兴于礼义廉耻而国之四维以张太平无疆之盛治端在于此又岂惟劝廉吏而已【臣】管闚蠡测无补髙深缘系条奏意须明悉字稍逾格统祈睿鉴施行
　　请严考试亲民之官以收吏治实效疏
　　康熙二十四年正月二十四日经筵讲官都察院左都御史管理京省钱法【臣】陈廷敬奏恭惟
　　皇上宵衣昃食存心于天下加志于万民洞知闾阎之疾苦歴观稼穯之艰难擢用循良振兴吏治将使官奉其职民乐其生永臻太平郅隆之风窃谓与国家共理此民者外则督抚司道府州县等官督抚司道弹压表率府州县以理民者也而与民最亲者无逾于知府知州知县者矣【臣】愚谓亲民之官其职至重至于文移簿书期防讼狱之事皆身自经理不得假手胥吏使夤縁为奸其事又甚难也自捐纳以来有未经考试之人輙授正印亲民之官者夫古者以经术为吏治必学古然后可以入官今即不能尽然而亦须略晓文义之人委以民社之寄【臣】查俊秀一项初捐既是白身有司曽未一试而吏部輙与选补则其文义通闇何由得知此项人若一槩束之髙阁则既已尝许其得官若尽数録用则自古未有不晓文义之人可以为民父母者也【臣】察兵部有考试武职之例凡副将防将逰击等官单双月选补先期考试弓箭不合式者不准选补下月复考必待其合式而后用之武职重之如此何况亲民之吏乎【臣】又察吏部有考试招民知县之例招民之与捐赀事体相类又不宜彼重而此轻也【臣】愚谓知府知州知县凡俊秀捐纳有已经考职后捐纳者依例选除有未经考职遂行捐纳者于选除之时仍行考试文义略晓者即与録用否则且令肄业聴其再试凡考试之时若绳以八股经义既非其所素习亦难以猝然而能合无试以时务防一道判一条但须严加防察毋得令其代倩传逓徒应虚名如此则既不絶其功名仕进之路亦使之有郑重名器之思庶可以责吏治之实效也伏祈睿鉴勅议施行















　　午亭文编巻三十
　　钦定四库全书
　　午亭文编巻三十一
　　大学士陈廷敬撰
　　奏防
　　请严督抚之责成疏
　　康熙二十四年九月初六日经筵讲官都察院左都御史管理京省钱法【臣】陈廷敬奏今天下之事繋于督抚督抚之职在察吏安民若民犯法者多刑辟不止恶在其能安民也察吏之意欲令民安若民犯法者多刑辟不止恶在其能察吏也【臣】见直省各督抚所上刑狱章奏繁多夫督抚之职在安民者非谓民既犯法而明于撃断之为能尽其职也谓民未犯法而严禁令谨科条使民迁善逺罪至于刑清政简之为能尽其职也故督抚之能与不能视其所治之民而已矣民之安与不安视其刑之清与不清政之简与不简而已矣直省之刑清而
　　朝廷之刑清矣直省之政简而
　　朝廷之政简矣政简刑清王道之大端也或曰民自犯法耳于督抚何尤焉孔子有言上教之不行罪不在民也故欲使民不犯法而刑辟衰止莫先于行上之教欲行上之教繄惟督抚是问督抚曰是将在羣吏夫吏果廉能毋敢有加派毋敢有火耗毋敢黩货于词讼毋敢朘削夫富民然后一意行上之教而民不罹于刑今吏或不能诚有罪焉然非尽吏之罪也人苟稍稍知诗书识道理一行作吏谁忍自弃而今或不能者非尽吏之欲私肥其家葢迫于上官耳上官廉则吏自不敢为贪上官不廉则吏虽欲为廉而不可得吏既不得廉则凡所为加派火耗黩货朘削之事日以曲事上官之不暇而又何有于行上之教使民不罹于刑虽使吏勉强行之而民习见吏之所为多不法也曰是恶能教我谁其从之是教之不行刑之不止吏为之也吏之为之者督抚使之然也方今要务在于督抚得人为督抚者既不以利欲动其心然后能正身以董吏吏既不复以曲事上官为心然后能加意于民向之所为加派火耗黩货朘削之事举皆无之夫然后民可徐得其养养立而后教可行也至于教民之法三代盛矣古今异宜所贵得其意而神明之而其大要莫重于读法之令周礼乡大夫之职各掌其乡之政教禁令正月之吉受教法于司徒退而颁之于其乡吏使各以教其所治歴代以来有讲读律令之法皆周礼之遗意为教民之要务也夫欲教民以道必先信上之令以实致乎民管子曰国之重器莫重乎令令重则君尊君尊则国安贾山曰臣闻山东吏布诏令民虽老羸癃疾扶杖而徃听之思见徳化之成是以人臣敬君之命令尊之如雷霆之不敢侮盖以人君之所以为国鼓舞羣下者恃其命令而已【臣】伏读
　　皇上圣谕十六条颁行已久彼时虽一经张挂晓谕而乡邨山谷之民至今尚有未知者【臣】近日惟见山东廵抚张鹏有
</div>
    <div class="pagination">
<a href="午亭文编_page55.html">上一页</a><span>...</span><a href="午亭文编_page51.html">51</a><a href="午亭文编_page52.html">52</a><a href="午亭文编_page53.html">53</a><a href="午亭文编_page54.html">54</a><a href="午亭文编_page55.html">55</a><span class="current-page">56</span><a href="午亭文编_page57.html">57</a><a href="午亭文编_page58.html">58</a><a href="午亭文编_page59.html">59</a><a href="午亭文编_page60.html">60</a><a href="午亭文编_page61.html">61</a><span>...</span><a href="午亭文编_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
