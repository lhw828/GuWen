<!DOCTYPE html>
<html>
<head>
    <meta charset="UTF-8">
    <title>鵞湖集 - 第 1 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鵞湖集 - 第 1 页/共 5 页</h1>
    <div class="content">　　钦定四库全书　　　　　集部六
　　提要
　　鵞湖集六巻　　　　　别集类五【明】
　　【臣】等谨案鵞湖集六巻明龚斆撰斆铅山人明史无传惟太祖本纪载洪武十三年八月丙午置四辅官以儒士王本杜佑龚斆赵民望吴源为春夏官而亦不详其本末考铅山县志称斆先以明经分教广信辑朱子説补六经图御史叶孟芳荐其学行征入为四辅官以老乞归又召为国子祭酒卒于官着有经野类钞二十八巻盖亦穷经笃学之士也其集见于焦竑经籍志者六巻流传甚尠程敏政明文衡黄宗羲明文海搜采极博而均不及其名姓则亡佚乆矣今惟永乐大典尚颇载其诗文诗虽多沿元季余波而清婉谐畅亦自琅琅可诵文则原本经术结搆谨严实能不愧于作者其送周倬张溥使髙丽序称洪武十八年命倬等往封国王而明史髙丽传失载其事又赠刘叔勉奉使西洋回序称洪武二年春诏叔勉往使三年夏才至西洋而明史浡泥传乃称三年八月命御史刘敬之往使阅半年始抵其国年月参错不合自当以斆所记为得其实是亦足以资考证也谨掇拾荟稡仍依原目定为六巻着于录乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀





　　钦定四库全书
　　鵞湖集巻一　　　　　　　明　龚斆　撰诗
　　题施安友于堂
　　稽山苍苍越之故疆惟子之居肯构肯堂壎篪相须华萼聨芳孝友之性发乎天常道与时泰名与世昌金玉怡怡德音弗忘凊温有宜就养无方防酒嘉肴吹笙鼓簧秋月澄霁春日载阳防袖齐翻于乡有光稽山峩峩越流息波尔弟尔昆如江如河立孝惟亲立敬惟和贤哉闵生名冠四科
　　桥门之南产芦菔如贯珠十七八内官以为瑞献之
　　皇明属休运圣泽流无方雨露所霑被穹只献嘉祥奎壁丽中天昭昭焕文章精华入厚土变化珠玉藏桥门东南隅畦蔬茂且昌土酥生其间希异不可常累累若聨珠皎皎如截肪根悬素琼琚叶秀青琳琅老圃事灌溉内侍夸才良得之不敢餐金盘献明光喜气动天顔荐祼心弗忘神灵式昭格时羞匪烝尝谓宜比瓞兆此百代康金陵本形胜沃野千里强峩峩素王宫奕奕三鳣堂菁莪育羣英苹藻流世芳甘美萃天和易充藜苋肠岂无同颖禾九穗归鲁邦岂无两岐麦贻我来于皇嘉蔬孰与俦金芝产斋房人能咬菜根愈久名愈香草蔬本无情一旦升庙廊吾道日光辉圣夀天久长寄余干徐仲敏髙克诚二良友兼赠彦明原祐丙午之夏余寓于越与二公相知及已未歳忽彦明原祐相过彦明则克诚之弟原祐则仲敏之子也
　　我昔来华原适遭乱定初﨑岖访家室于邑返故庐维时方盛夏日永暑未徂问津川无航问道途无车山家得少休快此兼旬余南州一髙士先卜王翰居晨夕相过从义髙意勤劬云篷有贤孙万巻藏家书时来契濶诗酒仍相娱长松结夏防众木枝扶疎笑语坐移日交契金石如不意旅寓间见此巢许徒由来十四秋荏苒流居诸片云隔嗣音久阙鴈与鱼谅彼怀旧心岂不长嗟吁两地各皓首濩落真成迂髙生尚黒头已喜登天衢斯文固有幸不免劳驰驱松茂栢须悦彼智此则愚郡斋雨初晴燕坐鳣堂虚有客忽相过揽衣问谁欤衣冠出名门济济文义俱话间得出处使我心疾除明时需才贤鄱阳古名区况乃贤父兄家世耽文儒贱贫岂不乐荣逹多忧虞行藏在用舎与世同巻舒朂哉二君子必则与蘧归家尽孝友爲政当何殊吾观圣贤心老大志不渝
　　周澹斋琴邉秋兴
　　遥岑隔云烟空谷蔽榛莽何年发幽贞异境豁敞林寒碧篠生石古苍苔上晨登抚瑶琴暮归倚藜杖一鼓忘世纷再弹絶尘鞅猿鹤留哀音风泉荅遗响谁持方壶图爲我澹斋赏知尔谐素心令人动遐想彷佛连郊墟萧条异畴曩虽云襍喧嚣毋乃异天壤乔木隂扶疎故园色凄怆安得从尔游亦以长吾长
　　题西庄赠王文奎下第后省亲
　　防稽文献邦人杰乃地灵土俗无浇漓山水有余清先民乐遯藏于焉觧其缨栖迟族寓间百世流芳馨名郎迈时流髫龀若老成卜邻西庄上迹晦心则宁黍稷被东阡桑麻蔼前荣诗酒足自娱势利鸿毛轻弱冠嗜经术诗礼闻过庭词华发天藻俊造蜚英声荐鹗万里秋曝鳃千丈泠漆雕不我欺闾丘徒自盈虞庠重琢磨益友欢送迎翻思凊温日不觉喜惧并明发乞归省愧我非阳城翩翩孤征鸿揺揺双斾旌路若过山隂为我观兰亭剡溪虽怀贤兴尽宜宵征升堂问起居拜舞还自惊去时尚朱顔今朝鬓星星咄唶山泽癯亦能奋翘英况尔瑚琏器岂不图骞腾鼎茵有其期菽水何足矜男儿志四方莫作儿女情
　　题徐用之助教慈训堂
　　南州一髙士晦迹衢婺间六嵗失所怙立身何艰难髙堂有慈母尽瘁心力殚年甫二十四掩镜啼孤鸾纺绩事教养辛苦摧肺肝歳时奉祭祀鸡黍供盘餐殷勤冀成立宗嗣得无患子母命相依影只形更单儿身壮有室母心方燕闲乳下三歳儿况复哀防鳏保抱恤疢疾衣食防饥寒三世各一身谁不爲悲酸人愿天弗违竟使嗣续完母头既垂白儿亦双鬓斑防衣戏堂下五色纷斌斓凊温适母宜甘旨尽母欢树彼蘐草花慈训谁与顔慈训不可忘恩重如丘山贤孙诲上庠耿耿心寸丹有志在补报无时涕汍澜求诗纪其实千载爲兴观
　　题山水及古松扇面
　　横桥压长溪髙树倚絶壁草屋何人家开门佳客清风招不来白云渺无迹毋使元规尘汚我远山色长松生涧阿绢素尺不盈昻蔵烟雾姿萧骚风雨声梁栋固有朋山林岂无情少留天地间嵗寒保坚贞
　　悦椿堂
　　漆园有椿松郁郁生涧阿凤叶青参差虬枝碧嵳峩氷霜乆凝沍雨露频渐磨髙视天壌间阅歴年歳多下结百亩隂上悬千丈萝秋天立苍镠春风响鸣珂中有纯孝人筑室数仞过滫事甘防志养亲色和白鱼入厨馔黄雀在网罗鲤庭多燕闲怡顔盻庭柯栢府方筮仕庭前乌尾讹愿推孝养心四海霑余波
　　莲花峯
　　羣山如龙骧廻瞰北郭门四顾原野开川谷雄吐吞坡陁显峦麓苍翠连丘樊自笑莲花卑始觉太华尊青天削芙蓉彷佛难具论鵞湖有良田蔼蔼阡陌分秋风禾黍登春雨桑柘蕃茍非耕凿劳曷以供晨昏
　　侯侍郎庸迎养
　　东莱有客人中英满腔忠孝由天生读书不作章句陋居官所期肝胆明往者严君困三宅父子东南五千隔孤苦零丁十五秋一别何曽见顔色儿年初学数与方父不少留儿涕滂慈闱纺绩事教养执经问道亲虞庠前载春官取科第父若有闻心亦喜朝朝秉笔在鹓班情防欲陈行复耻圣恩如天愿弗违诏许驰驿迎亲归拜辞阙下一喜惧消息近日无安危云山万重隔闽越见面有期思愈切来日非如去日多旧愁不与新愁别天风吹衣道路长圣君宠厚亲夀康炎州瘴雾避爽气桑榆晚景昭回光遥知入门问安否百歳千欢交肺腑秉烛浑疑再世逢称觞更尽中肠语归来感激谢君恩枯朽一旦生阳春周公拜前鲁拜后满庭光显难具论子禄愈丰亲愈夀此事人生亦希有别恨何嫌地渺茫孝心直与天长久丈夫志气今古同爲子必孝爲臣忠累茵列鼎足荣养更以勲业垂无穷
　　赠吴兴陆頴笔花轩
　　吴兴制作天下竒笔花名轩谁与题霜毫挿架千万枝枣心兰蕋芳菲菲固知文房有至寳雨露涵渐爲谁好自是春风笔下生时人只道花开早
　　赠沈翥由仪部迁宿州学正
　　江头日日春风起栁花飞渡春江水东吴客子问归期回首云山隔千里昔来胄监知防秋鲈鱼不动乡闗愁五车万巻恣搜索声誉早播金陵州筮仕春官咸见许每接蘷龙趋步武中原文献久荒凉复遣横经施教雨屠羊反肆未足多斆学亦得重渐摩乃知天造有深意千古不用伤丘轲
　　次韵翁好古道过芗溪寄别黄贰守
　　十月流澌不成冻异客他乡只如梦玉溪邂逅忽盍簮青眼相看各神竦万里番禺不倦劳此身端爲斯文重岂无献赋夸甘泉岂无勲策图凌烟丈夫荦荦自有志立身行道非偶然孤猿独鹤渺何许新诗满幅来鸾笺要追苏李凌鲍谢肯与余子争媸妍芗溪之濵有逆旅清兴留人不能去信知王事有程期千载风云一朝遇鶂路何曾限吴楚大舶中流夹双艣明朝回首隔钟陵水阔天低雨如雾
　　湖心夜宿田家问道官陂访旧
　　田家住在鄱湖侧僻处湖乡防市隔自言三世在此居自防何曾识賔客上官托宿叩我门旋扫阶除已昏黒呼妇出门供水薪童稚惊窜呼不得庭中爇火燎衣裳厨下烧汤洗泥滓莫嫌户多风寒剩把蚕筐障檐隙湖鱼旋网味差甘粳米新炊饭少白今年秋旱田不収无酒可沽君莫责明朝饭罢整行装缓步从容莫匆迫门前有路到官陂莫过横塘向东北
　　中秋之夕分宪张侯以陆羽泉煎茶分惠
　　昔有仙人陆鸿渐性嗜苦茗心骨清崕泉石甃举品第好山处处留佳名建溪顾渚得异品惠山之外惟中泠琵琶洲前千越溪镌石作灶留山坰龙涎倾臼古鼎翠星火迸石寒烟青蓬莱弱水恍不隔一啜世累鸿毛轻灵山之阳东冈麓井冽寒泉皎如玉何年凿破太古心云是仙人手亲掬乃知往者未足珍此茗此泉当絶伦诛茅卜居总爲此一丘一壑聊栖真汲清瀹碧匪曾倦咫尺市防少相见髙情不免留人间却着茶经二三巻尔来寂寞千载余山荒石老人丘墟樵夫牧子罕知识山僧野老空长吁西江分宪列仙辈暂屏喧嚣驻旌斾云闗雾幌豁然开剩水残山价增倍踟蹰归马来自东飘如翳凤乘天风百年穷逹固有异万古髙义将无同官舍归来细烹汲飞翠浮光毫湿韦布书生例见邀髙牙大纛嗟何及寒儒未必工文章三椀浪说搜枯肠佳期三五夜不寝起舞皓月囘清光妻孥大醉我独醒仰防桂花月中影欲读茶经且复休漫冩狂歌发深省安得相从赋石鼎
　　移忠寺
　　人生自古谁无死盖世功名只如此丈夫事业在致君要把香名照青史欺君卖国将谋身防言搆祸诛功臣身虽富贵国仅免舍生取义为何人荒坟萧萧秋草歇翁仲含羞向谁说君不见西湖之上岳王祠常有游人拜忠节
　　余干舟中偶成
　　芦花如雪枫叶丹石崖细菊花班班渔翁収钓烟水寒栖乌哑哑啼夜阑篙师清晨理轻楫手把黄芦扫霜叶白头老父一何忙两胫﨑岖趁朝涉岸头孀妇啼呜呜儿犹在乳家无夫江南地冰最宜麦纵有耒耜谁人扶闻道如今一阳复贺使纷纷相继躅彼苍囘斡四海清大地春和吾亦足
　　题耕乐图
　　贾将军才且雄右手挟槊左挂弓用如雕鹗搏秋风狐兔不敢藏蒿蓬偶辞朔雪望南斗小试良才醹溪口十里朱旗画鼓迎三年白帽青山走良田百亩溪之濵徼廵警息民风淳花村昼闲緑野辟山犬不吠犂牛驯将军不嫌禄厚薄公暇应能事耕凿体倦那知有苦辛心闲自以耕为乐小麦青青大麦深平畴水满秧浮针农家嵗计在一饱一饱寛尽将军心芗溪之濵有逆旅野兴留人不能去布谷啼开緑树烟鹭鸶飞断青山雨将军底用身亲耕居官所期教化行民有恒心有恒产放僻邪侈何由生吾家老遂谁能续解使豪强变雍睦潢池赤子休弄兵刀剑从今尽牛犊
　　秋江送别图赠临川人应召
　　君不闻吴江秋莼鲈之兴难淹留又不闻楚江秋琵琶拨尽相思愁秋江之别不可送今古别离只如梦阳闗三叠酒一樽富贵功名竟何用故乡云树长青青故乡父老难爲情挥鞭落日一囘顾十里五里长短亭马鸣萧萧趱行色舟子舣船官渡侧鹧鸪啼罢岭猿哀目送行云一凄恻汝之水旴之川秋波淡淡秋山连离情莫为江波牵家山一别心茫然飞鸿满天秋色里悲风瑟瑟中夜起采石江邉怅望人至今万斛愁难洗何人冩此秋江图使我一见重嗟吁江淹之赋说不尽离愁别怨无时无
　　桃源图
　　桃源之景清且闲秦人避世居其间竒踪一撇不复见但见万叠皆云山当时岂不恋乡土急欲逃生免愁苦初期一去即来归岂谓家成遂终古梯空涉险身忘疲提擕襁负声嚘咿豁然世外得絶境太朴未凿无浇漓良田可耕樵可牧香稻堪炊酒堪熟明年春雨长桑麻剩种红桃满溪谷桃花开后知春深莺啼燕语花隂隂飞英不合泛流出勾引渔子来相寻山翁渔子不相识倚棹相防问畴昔炎祚承平八百秋更无人觧传消息衣冠爼豆将无同送迎犹是秦人风黄鸡白酒可留客归心不用殊匆匆尽醉姑留一宵住明日相辞出山去扶舟傍岸覔来踪水阔山髙不知处
　　爲张邦英题钱舜举折枝梅花
　　西湖美人风韵竒玉为资质氷爲肌江梅向暖开南枝美人与之同襟期月香水影有妙句横斜浮动无人知世间凡卉不敢并香名万古芳菲菲罗浮美人亦大好笑靥盈盈破春早明日萧条客梦醒参横月落春光老怊怅松林不见人多情翠羽空相恼繁花乱挿满头归芳心寂寞忧心捣吴兴美人真可人兴来亦冩梅花真竒竒恠恠发天趣斯须幻出江南春疎花绰约有生意鲛绡半幅无纎尘固知佳画不易得百年谁复藏其珍朝云不入棃花梦铃阁无声画屛冻淑态偏嫌夜雪欺幽风不许春风动意态娉婷冨贵羞精魂冷落清寒共时揩病目一摩挲万紫千红竟何用山隂古多图与书张郎自是山隂癯平生爱画入骨髓得此寘之座右隅我生亦有画梅癖对此不觉形神俱含丹吮墨我不如还君此画长嗟吁
　　方壶墨竹为刘亨道题
　　粉笺错落生筼筜琅玕翠羽参差光玉堂夜半秋雨凉西风瑟瑟吹凤凰金门羽人方壶老曾向方壶拾瑶草晚嵗归来长万竿清隂满地无人埽清隂不扫真可怜残阳晓月争婵姢戱拈秃笔一追冩却立四顾心茫然刘郎展玩不忍释邀我题诗冩空碧此诗此画非等闲愿尔卷怀聊自适
　　石日晷歌
　　它山之石玉可攻嶙峋凿破精磨礲干支参错定南北髣髴辰极居其中形如倚盖奠鳌足圎若璧月当青空周遭百刻分昼夜毫厘不差理莫穷昆虫草木识节序孰谓造化无全功昔闻姬公宅洛邑度地测景分西东短长已足辨寒暑朝夕更可期隂风我言物固各有遇片石亦得竒遭逢万牛轝至九鼎重圣恩已许留辟雍璿玑玉衡屹相向占候彼此将无同学如不及有谟训寸隂莫遣成匆匆琼台珠露尚厌浥朝阳已映扶桑红国子先生正师席衣冠济济皆儒宗謇予桑榆尚未晚不用顾影嗟转蓬一线频添足自慰八砖影过成踈慵鳣堂绛帐深重重从容退食方自公摩挲晷刻日将午更以经史开羣蒙
　　防须笔
　　貍奴与尔休争防兔頴为尔无全功毋持两端废科斗直变五技为雕虫中书晨将黒貂珥虗宿夜泊文昌宫班超欲投怒近器漫以心画昭无穷
　　望夫石歌
　　一从藁砧去无心事机杼暮暮复朝朝凝情立江渚归防数尽不见夫夫不归来心独苦宁知幻化只斯须留得虚名竟何补胡不当初莫嫁轻薄儿贪名徇利轻别离何不终身学取秋胡妻采桑纺绩爲裳衣人心孰不恋乡土百年防有归来时汝夫若戍交河北天下有时征战息汝夫若把竒防干王侯名成也合衣锦图归休乌栖故林狐正首丘丈夫安得长逺游胡为朝望复暮望化作石头在江上室中有儿堂上有姑姑老无所养儿幼谁人扶儿无母兮走防防姑失妇兮啼呜呜汝夫一朝还汝已化为石石在路傍夫不识夫心始悔不早归石本无情岂相忆相忆知奈何有泪如雨空滂沱古来贞节人湮没何其多石在天地间万古不可磨石不磨名岂灭只恨恩情中道絶遂令江上逺行人见此应须悔离别君不见苍梧万仞湘水深竹上斑斑泪如血
　　蛾眉亭
　　烟光水色涵清辉两山相对浮修眉一如美人敛态不自持又如新月倒影相照寒玻瓈姑熟江梁山峡秋水无波緑于鸭不是新妇矶头翠黛颦不是瑶池王母霜萧飒翠颦日日空自颦秋霜萧飒何时春未如青山緑树万古不改色坐防沧海生黄尘
　　周如心溪庄八首
　　闻说溪庄上先生旧隐居村舂闲野水髙栋接茅庐城客朝携酒溪翁夜打鱼功名身外事不醉复何如城南烟景好日晏渡溪迟一径竹深处四檐花落时雨晴莺唤友风暖燕呼儿境寂观羣动悠然乐不支溪深才数里尘静少波涛宿鹭便青草娇莺妒碧桃户当松迳黒桥倚石梁髙尚有丝纶在犹堪掣巨鳌昔人今已矣溪馆为谁开野鹤穿云去林鸠唤雨来松邉深涧谷花外小亭台俛仰成陈迹披图一快防开径通幽屿临流结小亭引来溪树碧分得泮芹青灯火书连屋壶觞月转庭因悲城市促尘土漫劳形故园虽乆废风景尚依然鹭起滩头雪蝉吟涧底泉汀烟浮苍莽野竹杂潺湲祖笏虽堪寳宁无二顷田氷溪清浅处潇洒一菟裘竹色侵书幌荷香拂钓舟黄云孤岛没落日乱山稠我亦淹防禄无因得少休主翁生事少佳兴在樵渔野客陪尊爼朝官问起居月移上竹风乱枕前书寂寞百年后方知有甯蘧
　　赠别二首
　　金陵分手再江路歳华深日落鸿遵渚星稀鹊绕林行藏君独善忧患我同心青镜频防发毋令白雪侵歳律催迟暮乡心适遯潜子鹅春饼细香菜晚羮甜茅岫山云合桐湾客路淹幽栖如可卜囊罄亦何嫌






　　钦定四库全书
　　鵞湖集巻二　　　　　　　明　龚斆　撰诗
　　吴伯舟归养
　　括苍山下白云飞汉水江头防鹢归防禄可能三釡养逺游应是五年违庭闱有梦闗山隔乡邑无书故旧稀不爲鲈鱼心独苦黒貂防误老莱衣
　　次韵万益谦
　　半载飘蓬两鬓华又惊春信入梅花昔贪朝市风云阔今爱山林嵗月賖纵步且须留谢屐倦游何必怨张槎劳君故有诗相寄随意行吟到水涯
　　偶因行役过君家山路迂廽菊有花浊酒悬知留我待香粳不用唤儿賖舍南乆有归田耜户外今无上汉槎最爱兰荪芽竞茁一经埀训足生涯
　　徴君虽老尚昻藏珍重斯文与有光诗比杜陵方近古赋如贾谊却升堂披离蒲桞当门緑奕叶芝兰傍砌香尚有惠连春草句梦囘清兴满池塘
　　白发相防势利忘徳星千载聚文光庾郎乆不依莲幕严武何曽顾草堂霜树锦枫留客醉露丛黄菊噀人香此翁近亦无机事拍拍轻鸥水满塘
　　送张邦英别归防稽
　　桞怯春寒未放绵故人归思倍凄然兰亭日日堪携酒剡水时时好放船防雨轻尘催去马翠烟芳树老啼鹃知君更有重来约不用防云白昼【民其弟邦秀信郡长目司也以访邦秀囬故用少忆弟防云事】
　　赠毛生兄弟从父守御四川
　　防袖双曕难弟兄锦江万里计修程舟行滟滪风生檝家近蓬婆雪满城诸葛勲名新将畧二苏文采旧家声浣花溪上多才思莫为驰驱废短檠
　　松江释信中孚镜观颂
　　秋水混太清本无色相自虚灵心似觉身爲幻过眼空疑影附形好为空花除妄滓莫将止观泥残经檐头探取中孚画归对包牺问姓名
　　送贵溪张尹丁父忧还家
　　花县春风桞絮飞传闻茂宰有归期都门莫讶双鳬逺山鸟应嫌匹马迟堂上琴门公事少沙头酒尽客心悲孤篷夜雨邮亭晚掩涕长吟陟岵诗
　　寄友人
　　金陵自古帝王州水碧山青节气柔夜雨催残黄菊晚西风吹老白苹秋千家月色连天白万户砧声接地稠两载乡音无使到岂无鸿鴈在汀洲
　　寄永福寺友人刘润芳
　　故里云松不厌防又飞金锡度长千钟山得似芝山好道海何加学海寛羡尔心如禅定乆愧予身与客氊寒自从别后音书隔天外征鸿字字安
　　江东游子问归期之子何心去鲁迟临汝雪晴宵剪烛武花落昼哦诗百年士论归名节十载交情倚梦思明日重来寻旧约春风携酒防灵芝
　　赠人使囘
　　皇皇使节自东来千里云山瘴雾开官渡解鞍怜騕褭邮亭防剑拂尘埃鱼龙水濶波声逺梅桞江春暖气囘欲买小舟聫后载弱流今已隔蓬莱
　　赠傅谧之官泰宁丞
　　百里传呼二尹来理民须仗济时才舟行越水鲸波息路指闽闗瘴雾开羣吏不须钤纸尾苍生无复堕颠崖桥门此日难分手千里驰书慰老懐
</div>
    <div class="pagination">
<span class="current-page">1</span><a href="鵞湖集_page2.html">2</a><a href="鵞湖集_page3.html">3</a><a href="鵞湖集_page4.html">4</a><a href="鵞湖集_page5.html">5</a><a href="鵞湖集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
