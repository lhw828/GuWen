<!DOCTYPE html>
<html>
<head>
    <meta charset="UTF-8">
    <title>陆放翁全集剑南诗稿渭南文集 - 第 230 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陆放翁全集剑南诗稿渭南文集 - 第 230 页/共 361 页</h1>
    <div class="content">几，图书罗矮床。颉颃燕雀声，左右兰茞芳。有时苦顽痹，杖藜寄相羊。折花与弄水，自
适亦何常。
春晴暄甚花开略无余矣赋以寓感
常年看花时，辄苦风雨厄。今年独异此，游人满阡陌。翩翩出联骑，往往醉堕帻。转
盼桃杏空，遂见辛夷坼。海棠尤可念，不耐暖日炙。胭脂成白雪，其意亦自惜。曾未淹旬
时，春事欲扫迹。安得爱花心，坚顽如铁石。
春晚
南陌东阡自在身，黄尘不污接禼巾。无方可染星星鬓，有酒能留盎盎春。下豉已添莼
菜美，衔泥又见燕巢新。作公何益辛毗事，且是人间九十人。
春阴溪上小轩作
午醉初醒倚钓轩，悠然无与共清言。风微仅足吹花片，雨细才能见水痕。杳杳暝钟浮
远浦，离离烟树识孤村。故人万里山旻山下，安得书来慰断魂。
散策至湖上民家
曳杖翩然入莽苍，人间有此白云乡。风传高树珍禽语，露湿幽丛药草香。农事正看春
水白，客途渐爱午阴凉。余年且就无羁束，社鼓冬冬乐未央。
枕上闻雨声
小雨廉纤不濡土，忽闻檐溜喜无穷。断知不作西山饿，多稼如云在眼中。
闻里中有斗者作此示之
老翁无所长，惟是更事多。生世与人处，乌可伤至和。秋毫不能忍，平地寻干戈。唾
面听自干，彼忿自消磨。乡邻皆世旧，何至誓弗过。勖哉养子寿，它年住鸡窠。
春寒
渔艇水流去，柴门风自开。余寒为醉地，多病作慵媒。莎草锄还出，鸥群去复来。流
年殊衮衮，残鬓不禁催。
石帆山下
久矣移家住鹿门，偶然信脚到桃源。尚嫌名挂东林社，那问尘生北海樽。才尽极知诗
草草，睡多常觉气昏昏。旧闻福地多灵药，安得高人与细论。
余寒
漠漠余寒透客衣，江村倍觉失春期。颉颃燕比常年晚，开落花争数日迟。
自九里平水至云门陶山历龙瑞禹祠而归凡四日八首
桐帽裘拥半酣，肩舆咿轧转城南。牛过野水将新犊，女采柔桑起稚蚕。遗老年光重
九十，故乡春事及重三。种花筑室知难办，借地犹能结草庵。
又
细雨如丝映晚晖，店家小憩换征衣。春农耕罢负犁去，村社祭余怀肉归。黄犊自依残
照卧，白鸥争傍小滩飞。道边旧识凋零尽，谁记辽天老令威。
又
老子无心老尚狂，山程随处寄伥伥。云归岫穴初收雨，水入陂塘正下秧。野客就林煨
燕笋，蚕家负笼采鸡桑。远游万里知何乐，却喜东归住故乡。
又
老子山行肯遽回，直穿荦确上崔嵬。未夸脚力如平昔，且喜眉头得暂开。庙后故梁龙
化去，山前遗箭鹤衔来。囊钱已尽君无笑，草草犹能把一杯。
又
我来恰值暮春初，昼漏微长小雨余。苔蚀秦碑亡旧刻，龙归禹穴护遗书。燕巢已垒泥
犹湿，花片虽残叶尚疏。到处不妨俱可乐，诗人为底爱吾庐。
又
舆似鸡栖寄两竿，山程三月尚春寒。麦苗吐穗初成实，梅子生仁已带酸。买饭犹胜乞
墦客，看耕僭学劝农官。还家莫道虚怀袖，笋蕨随宜亦满槃。
又
点点桃花糁绿苔，入门倚杖意悠哉。数声茶饭斋初散，一片溪云雨欲来。老宿龙钟嗟
独在，高松磊砢忆新栽。世间万事俱难料，未死重游更几回。
又
我行随处叩岩扉，觅得生薪旋燎衣。道士已骖鸾鹤去，山僧初自水云归。瓮头酒压松
肪熟，盘里蔬供药汞肥。老觉论心须世外，溪阴回首尚依依。
春早得雨二首
春早得甘澍，村邻喜欲狂。天公终老手，处处出新秧。
又
稻陂方渴雨，蚕箔却忧寒。更有难知处，朱门惜牡丹。
春晚二首
窗户迎新燕，阶除集乳鸦。欲知春已暮，地上亦无花。
又
思与春为别，匆匆置一樽。明年尚强健，扶杖候柴门。
春晚南堂晨起二首
秋风树瘦劲，春露叶扶疏。夙兴立堂上，短发未暇梳。高谢世俗撄，游於物之初。青
黄灾断木，三四调群狙。长生岂有巧，要令方寸虚。今年幸差健，小雨聊荷锄。
又
春阳染柳条，春风落花片。化工本无心，谁与催漏箭。俯仰财几时，梁间有雏燕。人
亦随物迁，苍然镜中面。要当心铁石，先登酣百战。我岂儿女哉，秋风感团扇。
见鹊补巢戏作
卧看衔枝鹊补巢，方知此老懒堪嘲。山村四十余年住，未省曾添一把茅。
予素不工书故砚笔墨皆取具而已作诗自嘲
我昔生兵间，淮洛靡安宅。 髦入小学，童丱聚十百。先生依灵肘，教以兔园册。仅
能记姓名，笔砚固不择。灶煤磨断瓦，荻管随手画。稍长游名扬，粗若分菽麦。偶窥文房
谱，虽慕无由获。笔惟可把握，墨取黑非白。砚得石即已，殆可供捣帛。从渠膏粱子，窃
视笑哑哑。
春晚即事四首
桑麻夹道蔽行人，桃李随风旋作尘。煜煜红灯迎妇担，冬冬画鼓祭蚕神。
又
小时抵死愿春留，老大逢春去即休。今岁禹祠才一到，安能分日作邀游。
又
渔村樵市过残春，八十三年老病身。残虏游魂苗渴雨，杜门忧国复忧民。
又
龙骨车鸣水入塘，雨来犹可望丰穰。老农爱犊行泥缓，幼妇忧蚕采叶忙。
怀昔
高皇市网收凤麟，我得定交犹数人。陈山清真王逸少，李石风流贺季真。
书感
一是端能服万人，施行自足扫胡尘。南州不可无高士，东国何妨有逐臣。
夜中独步庭下
山月明如昼，江风冷似秋。衰迟亦可叹，幽独自成愁。斗柄垂江渚，笳声下戍楼。我
惟诗思在，从此亦宜休。
诗集卷七十一一百一首
忆昔
忆昔绍兴中，束带陪众彦。沐浴雨露私，草木尽葱茜。一朝穷达异，相遇忘庆唁。远
官楚蜀间，寂寞返乡县。於时同舍郎，贵者至鼎铉。数奇益自屏，短褐失贫贱。俯仰五十
载，未愧金百炼。忍饥菰芦间，生理仅如线。穷交谁耐久，晨暮一破砚。啸歌枫林下，万
事付露电。惟有孤舟兴，所至多胜践。衡茅无定止，何处非邮传。炊烟起沙际，跳鱼裂波
面。呕哑纬车鸣，隐翳渔火见。箫鼓乐水神，钟梵闹竹院。我诗虽日衰，得句尚悲健。巍
巍阙里门，未尝弃狂狷。放浪终余年，造物不汝谴。
杂咏十首
仕困风波归可乐，生如疣赘死何悲。极知此手终无巧，那得随人尽作痴。
又
镜中颜状年年改，海内交朋日日疏。一恸寝门生意尽，从今无复季长书。
</div>
    <div class="pagination">
<a href="陆放翁全集剑南诗稿渭南文集_page229.html">上一页</a><span>...</span><a href="陆放翁全集剑南诗稿渭南文集_page225.html">225</a><a href="陆放翁全集剑南诗稿渭南文集_page226.html">226</a><a href="陆放翁全集剑南诗稿渭南文集_page227.html">227</a><a href="陆放翁全集剑南诗稿渭南文集_page228.html">228</a><a href="陆放翁全集剑南诗稿渭南文集_page229.html">229</a><span class="current-page">230</span><a href="陆放翁全集剑南诗稿渭南文集_page231.html">231</a><a href="陆放翁全集剑南诗稿渭南文集_page232.html">232</a><a href="陆放翁全集剑南诗稿渭南文集_page233.html">233</a><a href="陆放翁全集剑南诗稿渭南文集_page234.html">234</a><a href="陆放翁全集剑南诗稿渭南文集_page235.html">235</a><span>...</span><a href="陆放翁全集剑南诗稿渭南文集_page231.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
