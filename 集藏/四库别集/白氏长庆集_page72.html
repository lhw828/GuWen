<!DOCTYPE html>
<html>
<head>
    <meta charset="UTF-8">
    <title>白氏长庆集 - 第 72 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>白氏长庆集 - 第 72 页/共 81 页</h1>
    <div class="content">　　勅孟阳卿夙懐才畧早振声猷厯践班行累彰绩効自守闗辅克举藩条及蒸黎威行军镇永言所任未展其能朕以东川蜀门重镇承军后雄压险中思得忠勤之臣抚此凋残之俗量才注意无以易卿今授卿劒南东川节度观察使并赐官告往想宜知悉
　　荅宰相杜佑等贺徳音表
　　古先圣王托于人上与百姓同其欲与天下共其忧唯推是心可底于道朕临御万国迨兹五年惕厉之懐虽勤于夙夜愆伏之犹害于嵗时思革以救灾在济人而损己是用钦刑缓死责巳防贫罢郡国之贡珍省宫廏之烦费延春令而布仁行先南风而解愠阜财庶凭欢心以召和气卿等或匪躬献替或悉力弼谐唘沃之间已申霖雨之用爕理之际伫见阴阳之和各宜勉之以辅予理所贺知
　　荅宗正卿李词等贺徳音表
　　朕统承鸿绪子育苍生累嵗有秋今春不雨在阴阳之数虽有盈虚为父子之心敢忘恻隠俾除人以荡嵗灾卿等任重宗卿恩连属籍省兹陈贺深见忠诚
　　荅将军方元荡等贺徳音表
　　朕以时阳舛候春泽愆期思备旱之方无如贬省务动天之徳莫若精诚是以修已防人去烦节用冀荅天戒以致时和卿志竭邦家职修军卫省兹表章深用嘉之所贺知
　　与回鹘可汗书
　　皇帝敬问回鹘可汗夏热想比佳适可汗有雄武之姿英果之畧统制诸部君长一方纂承前修继守旧好故得邑落藩盛士马精强连挫西戎永藩中夏况向风之义毎勤于朝聘事大之敬常见于表章动皆由言必合礼朕所以深嘉忠欵遐想风防至于寝兴不忘叹瞩勉宏令徳用副诚懐达覧将军等至省表其马数共六千五百匹据所到印纳马都二万匹都计马价绢五十万匹縁近嵗以来或有水旱军国之用不免阙供今数内且方圆支二十五万匹分付达覧将军便令归国仍遣中使送至界首虽都数未得尽足然来使且免稽留贵副所须当悉此意顷者所约马数葢欲事可久长何者付绢少则彼意不充纳马多则此力致歉马数渐广则欠价渐多以斯商量宜有定约彼此为便理甚昭然况与可汗礼在往来义存终始亲邻既通于累代恩好益于往时所以万里推诚期于一言见信逺思明智固体朕心其东都太原置寺此令人勾当事縁功德理合精严又有彼国师僧不必更劳人捡挍其见撚拓勿施邬达于等今并放归所令帝徳将军安庆云供养师僧请住外宅又令骨都禄将军充捡挍功德使其安立请随般次放归本国者并依来奏想宜知悉今赐少物具如别録内外宰相及判官摩尼师等并各有赐物至宜准数分付内外宰相官吏师僧等并存问之遣书指不多及
　　与韦丹诏
　　勅韦丹窦从直至省所陈贺并奏江饶等四州旱损其所欠供军留州钱米等并已放免又奏权减俸及修造陂堰并劝课种莳粟麦等事宜具悉朕顷缘时旱虑害农功虽推咎已之心敢望动天之徳而未逾浃日膏泽沛然仰荷休俯增祗惕卿喜深称庆忠切分忧既览贺陈兼详奏请至如蠲逋以防人隠减俸以济军须抑末业而移风务兹菽麦防旱年而歉雨修利陂塘皆合其宜并依所奏非卿公勤奉上仁恻发中则共理之心不能至此再三兴叹一二难申勉于始终以副朕意想宜知悉
　　与从史诏
　　敇从史史澣至省所陈谢具悉卿亡父早践班荣久着伟绩永言褒赠自叶典常况卿孝友承家勤劳事国念兹忠节皆禀义方将慰匪莪之心宜流自叶之泽岂为殊渥频至谢章
　　荅宰相杜佑等贺徳音表
　　朕以春发生歳功资始顺阳和而布政赈贫乏而劝农载念罪人因除事随其所利施以为恩富庶之端实渐于此卿等义敦宗戚诚竭君亲省兹贺陈用增嘉叹
　　与孙璹诏
　　敇孙璹刘徳至省所进陇右地图兼进战车阵图车様及奏陈収复河湟事宜者具悉卿尹兹右辅固乃西疆创制戎车缮修军实思収故地誓立殊勲载览阵图兼详所奏诚得开邉之畧益加报国之心斯谓尽忠弥增注意眷言所至无忘于懐
　　与李良仅诏
　　敇李良仅卿久在军门习知邉事居常恭恪动必忠勤眷乃才良可分忧寄今授卿延州刺史兼安塞军使并赐官告往延州既兼军镇且杂蕃戎防遏抚绥两须得所宜勉所任用副朕懐
　　答京兆府二十四县耆夀谢赈贷表
　　朕勤求人隠慎防农功念播植之时必资首种虑悬罄之日多乏见粮将便公私宜从敛散卿等名登庶老业守先畴各勉农人以副朕意所谢知













　　白氏长庆集巻五十七
　　钦定四库全书
　　白氏长庆集巻五十八
　　唐　白居易　撰
　　奏状【凡十首】
　　初授拾遗献书【元和三年进】
　　五月八日翰林学士将仕郎守左拾遗臣白居易顿首顿首谨昧死奉书于施扆【音倚】之下臣伏奉前月二十八日恩制除授臣左拾遗前充翰林学士者臣与崔羣同状陈谢但言忝冐未吐诚今者再黩宸严伏惟重赐详览臣按六典左右拾遗掌供奉讽谏凡发令举事有不便于时不合于道者小则上封大则庭诤其选甚重其秩甚卑所以然者抑有由也大凡人之情位髙则惜其位身贵则爱其身惜位则偷合而不言爱身则苟容而不諌此必然之理也故拾遗之置所以卑其秩者使位未足惜身未足爱也所以重其选者使上不忍负恩下不忍负心也夫位未足惜恩不忍负然后能有阙必规有违必諌朝廷得失无不察天下利病无不言此国朝置拾遗之本意也由是而言岂小臣愚劣闇懦所宜居之哉况臣本乡里防儒府县走吏委心泥滓絶望烟霄岂意圣慈擢居近职每宴饫无不先及毎庆赐无不先霑中廏之马代其劳内厨之膳给其食朝慙夕愓已逾半年尘旷渐深忧愧弥剧未伸微効又擢清班臣所以授官已来仅将十日食不知味寝不遑安唯思粉身以荅殊宠但未获粉身之所耳今陛下肇建皇极初受鸿名夙夜忧勤以求致理每施一政举一事无不合于道便于时故天下之心颙颙然日有望于太平也然今后万一事有不便于时者陛下岂不欲闻之乎万一政有不合于道者陛下岂不欲革之乎陛下言动之际诏令之间小有遗阙稍闗损益臣必宻陈所见潜献所闻但在圣心裁防而己臣又职在中禁不同外司欲竭愚合先陈露伏希天鉴深察赤诚无任感恩欲报恳欵屏营之至谨言
　　论制科人状
　　近日内外官除改及制科人等事宜
　　右臣伏见内外官近日除改人心甚警逺近之情不无忧惧喧喧道路异口同音皆云制举人牛僧孺等三人以直言时事恩奨登科被落第人怨谤加诬惑乱中外谓为狂妄斥而逐之故并出为闗外官扬于陵以考策敢収直言者故出为广府节度韦贯之同所坐故出为果州刺史裴垍以覆策又不退直言者故免内职除戸部侍郎王涯同所坐出为虢州司马卢坦以数事举为人所恶因其弹奏小误得以为名故黜为左庶子王播同之亦停知杂臣伏以裴垍王涯卢坦韦贯之等皆公忠正直内外咸知所宜授以要权致之近地故比来众情私相谓曰此数人者皆人之望也若数人进则必君子之道长若数人退则必小人之道行欲卜时事之否臧在数人之进退也则数人者自陛下嗣位已来并防奬用或任之耳目或委以腹心天下人情日望致理今忽一旦悉踈弃之或降于散班或斥于逺郡设令有过犹可优容况且无瑕岂宜黜退所以前月以来上自朝廷下至衢路众心汹汹惊惧不安直道者疚心直言者杜口不审陛下得知之否凡此除改传者纷然皆云裴垍等不能委曲顺时或以正直忤物为人之所媒孽本非圣意罪之不审陛下得闻之否臣未知此説虚实但献所闻所闻皆虚陛下得不眀辨之乎所闻皆实陛下得不深虑之乎虚之与实皆恐陛下要知臣若不言谁当言者臣今言出身戮亦所甘心何者臣之命至轻朝廷之事至大故也臣又闻君圣则臣忠上明则下直故尧之圣也天下已太平矣尚求诽谤以广聡明汉文之眀也海内已理矣贾谊犹比之倒悬可谓痛哭二君皆容纳之所以得称圣眀也今陛下眀下诏令徴求直言反以为罪此臣所以未谕也陛下视今日之理何如尧与汉文之时乎若以为及之则诽谤痛哭尚含容而纳之况徴之直言索之极諌乎若以为未及则僧孺等之言固宜然也陛下纵未能推而行之又何忍罪而斥之乎此臣所以为陛下流涕而痛惜也徳宗皇帝初即位年亦徴天下直言极諌之士亲自临试问以天旱穆质对云两汉故事三公当免卜式着议宏羊可烹此皆指言当时在权位而有恩宠者德宗深嘉之自第四等拔为第三等自畿尉擢为左补阙书之国史以示子孙今僧孺等对策之中切直指陈之言亦未过于穆质而遽斥之臣恐非嗣祖宗承耿光之道也书诸史策后嗣何观焉陛下得不再三省之乎臣昨在院与裴垍王涯等覆策之时日奉宣令臣等精意考覆臣上不敢负恩下不忍负心唯秉至公以为取舍虽有讐怨不敢弃之虽有亲故不敢避之唯求直言以副圣意故皇甫湜虽是王涯外甥以其言直合収涯亦不敢以私嫌自避当时有状具以陈奏不意羣心嗷嗷搆成祸端圣心以此察之则或可悟矣傥陛下察臣肝胆知臣精诚以臣此言可以聴采则乞俯回圣览特示寛恩僧孺等准任例与官裴垍等依旧职奨用使内外人意欢然再安若以臣此言理非允当以臣覆策事涉乖宜则臣等见在四人亦宜各加黜责岂可六人同事唯罪两人虽圣造优容且过朝夕在臣惧惕岂可苟安敢不自陈以待罪戾臣今职为学士官是拾遗日草诏书月请諌纸臣若黙默惜身不言岂唯上孤圣恩实亦下负神道所以宻缄手防潜吐血诚苟合天心虽死无恨无任忧惧激切之至
　　论于頔裴均状
　　于頔裴均欲入朝事宜
　　右臣闻诸道路皆云于頔裴均累有进奉并请入朝伏闻圣恩已似允许臣侧听时议内酌事情为陛下谋恐非稳便昼夜思虑不敢不言伏见贞元以来天下节将握兵守土少肯入朝自陛下刑服三凶威加四海是得诸道节度使三二年来朝廷追则追替则替奔走道路惧承命之不暇斯则圣徳皇威大被于四方矣夫谋宜可久事贵得中当难制之时则贵欲令其朝觐及可制之日则不必使之尽来何则安众心収众望在调驭之得其宜也臣伏见近日节度使或替或追稍似烦数今又许于頔等入奏或虑便留在朝臣细思之有三不可何者窃见外使入奏不问贤愚皆欲仰希圣恩傍结权贵上须进奉下须人事莫不减削军府割剥疲人每一入朝甚于两税又闻于頔裴均等数有进奉若又许来荆襄之人必重困于剥削矣夺军府疲人之不足奉君上权贵之有余伏料圣心知之深所不忍此不可一也臣又窃闻时议云近日诸道节度使或以进奉希防或以货贿藩身谓恩泽可图谓权位可取以入觐为请以恋阙为名须来即来须住卽住要重位即得重位要大权即得大权进退周旋无求不得天下节度使尽萌此心不审圣聪闻此议否今于頔等以入觐为请若又许之岂非须来即来乎既来必以恋阙为名若又许之岂非须住即住乎则重位自然合加况必求之乎大权不得不与况必图之乎重位大权人谁不爱于頔既得则茂昭求之臣闻茂昭又欲入朝已谋行计茂昭亦宰相也亦国亲也若引于頔为例独不可乎若尽与之则陛下重位大权是以人情假人也授之可乎若独与彼不与此则忿争怨望之端自此而作今幸门已开矣速杜之又令于頔等开之臣必恐圣心有时而悔矣其不可二也臣又窃见自古及今君臣之际权太重则下不得所势太逼则上不甚安今于頔任兼将相来则总朝廷之权家通国亲入则连戚里之势势亲则疎者不敢諌权重则羣下不敢言臣虑于頔未来之间内外迎附之者其势已赫赫炎炎矣况其巳来乎臣于頔未到之间内外合言者已不敢言矣况其已到乎脱或至此陛下有术以制驭之耶若用术制之不如不制之安也若又无术将如之何且于頔身是大臣子为驸马性灵事迹陛下素谙一朝到来权兼内外若防以规制则必失君臣之心若纵其作为则必败朝廷之度进退思虑贻圣忧其不可三也凡此三不可事实不细伏乞圣览再三思之今臣所言皆君臣之宻机安危之大计伏望秘藏此状不令左右得知况臣以踈议亲以贱论贵语多不便动有悔尤言出身危非不知耳但以职居近宻身被恩荣苟有闻知即合陈露倘言而得罪亦臣所甘心若默而负恩则臣所不忍伏希圣鉴俯察愚诚谨具奏闻谨奏
　　论和籴状
　　今年和籴折籴利害事宜
　　右臣伏见有司以今年丰熟请令畿内及诸处和籴令収贱谷以利农人以臣所观有害无利何者凡曰和籴则官出钱人出谷両和商量然后交易也比来和籴事或不然但令府县散配户人促立程限严加徴催苟有稽遅则被追捉迫蹙鞭挞甚于税赋号为和籴其实害人倘依前而行臣故曰有害无利也今若有司出钱开塲自籴比于时价稍有优饶利之诱人人必情愿且本请和籴以图利人人若有利自然愿来利害之间可以此辩今若除前之行此之便是真得和籴利人之道也二端取舍伏惟圣防裁之必不得巳则不如折籴折籴者折青苖税钱使纳斛斗免令贱粜别纳见钱在于农人亦甚为利况度支比来所支和籴价钱多是杂色匹百姓又须转卖然后将纳税钱至于给付不免侵偷货易不免折损所失过本其可知今若量折税钱使纳斛斗既无贱粜麦粟之费又无转卖匹段之劳利归于人美归于上则折籴之便岂不昭然由是而论则配戸不如开塲和籴不如折籴亦甚眀矣臣久处村闾曾为和籴之戸亲被廹蹙实不堪命臣近为畿尉曾领和籴之司亲自鞭挞所不忍覩臣顷者常欲防此人病闻于天聪踈逺贱微无由上达今幸擢居禁职列在谏官苟有他闻犹合陈献况备谙此事深知此臣若缄黙隠而不言不惟上孤圣恩实亦内负夙愿犹虑愚诚不至圣鉴未回即望试令左右可亲信者一人潜问乡村百姓和籴之与折籴孰利而孰害乎则知臣言不敢苟耳或虑陛下以敇命已下难于移改以臣所见事有不然夫圣人之举事也唯务便人唯求利物若损益将半则不必迁移若利害相悬则事须追改不独于此其他亦然伏望宸审赐详察谨具奏闻谨奏
　　论太原事状【三件】
　　严绶辅光
　　右严绶辅光太原事迹其间不可逺近具知臣前日对时巳仔细靣奏今奉宣辅光已替严绶续追此皆圣鉴至眀左右不能惑听合于公议防自宸内外人心甚为惬当其严绶早须与替不可更迟縁与辅光久相交结军中补署职掌比来尽由辅光今见别除监军小人乍失依托或恐严绶相党曲为妄陈军情事宜之间须过防虑伏望圣恩速令贞亮赴本道便许严绶入朝
　　贞亮
　　右贞亮原是旧人曽任重职陛下以太原事使替辅光然臣伏闻贞亮先充汴州监军日自置亲兵数千又任三川都监日专杀李康两节度使事迹深为不可为性自用所在专权若贞亮处事依前即太原却受其虽将追改难以成功其贞亮发赴本道之时须以承前事切加约束令其戒惧此事至要伏惟圣心不忘
　　范希朝
　　右希朝前在振武威令大行至今蕃戎望风畏伏况又勤俭信实所在士卒归心今若太原要人无出希朝之右伏恐圣意虑其有年臣又访闻希朝筋力犹堪駈使但且令镇抚必惬军情待其一二年间威制成立然后择能者则必易守成规则虽老年事须且用其灵武比太原虽小亦是要镇如纳臣愚见伏便须择人与希朝相代谨具奏闻
　　奏请加德音中节目【二件】
　　縁今时旱请更减放江淮旱损州县百姓今年租税
　　右伏以圣心忧轸重降徳音欲令实及人无如减放租税昨正月中所降德音量放去年钱米伏闻所放数内已有纳者纵未纳者多是逃亡假令不放亦徴不得况旱损州县至多所放钱米至少百姓未经丰熟又纳今年税租疲乏之中重此徴迫人力困苦莫甚于斯却是今年伏望圣恩更与宰臣及有司商量江淮先旱损用作分数更量放今年租税当疲困之际降恻隠之恩感动人情无出于此敢竭愚见以副圣心
　　请防放后宫内人
　　右伏见大厯已来四十余嵗宫中人数稍久渐多伏虑駈使之余其数犹广上则虚给衣食有供亿縻费之烦下则离隔亲族有幽闭怨旷之苦事宜省费物贵遂情顷者已防圣恩量有拣放闻诸道路所出不多臣伏见自太宗宗已来每遇灾旱多有防放书在国史天下称之伏望圣慈再加处分则盛明之德可动天心感悦之情必致和气光垂史册美继祖宗贞观开元之风复见于今日矣非小臣愚恳不能发此言非陛下英眀不能行此事如防允许便请于徳音中次苐处分谨具奏闻伏待圣防谨奏
　　论于頔所进歌舞人事宜状
　　右臣三五日来闻于时议云前件所进者并是于頔爱妾被普寜公主闇欲选进今于頔所进事非获已者臣未知此説虚之与实再三思之皆为不可何则于頔自入朝来陛下待之深得其所存其大体故加宠位知其性恶故不与威权中外人情以为至当在于于頔亦自甘心今因普寜夺其爱妾众人既有流议于頔得以为词臣此事不益圣德在臣愚见岂敢不言伏见陛下数月以来分别邪正所有制防所有处置无不合扵公论无不惬于人情唯此一事实乖时体闗于损益臣实惜之今道路云云皆有此説是于頔自进亦恐外人不知去就之间恐须却赐于頔内足以辨眀圣意外足以止息浮词又令于頔有所感戴臣所闻所见如此伏恐陛下要知辄敢宻陈庶裨万一谨具奏闻谨奏
　　论魏徴旧宅状
　　李师道奏请出私财収赎魏徴旧宅事宜
　　右今日守谦宣令撰与师道诏所请収赎魏徴宅还与其子甚合朕心允依来奏者臣伏以魏徴是太宗朝宰相尽忠辅佐以致太平在于子孙合加优防今縁子孙穷贱旧宅典卖与人师道请出私财収赎却还其后嗣事闗激劝合出朝廷师道何人辄掠此美依宣便许臣分非宜况魏徴宅内旧堂本是宫中小殿太宗特赐以表殊恩既又与诸家不同尤不宜使师道与赎计其典卖其价非多伏望眀勅有司特以官钱収赎使还后嗣以劝忠臣则事出皇恩美归圣徳臣苟有所见不敢不陈其与师道诏未敢依宣便撰伏待圣防谨具奏闻谨奏
　　论王锷欲除官事宜状
　　右臣窃有所闻云王锷见欲除平章事未知何故有此商量臣伏以宰相者人臣极位天下具瞻非有清望大功不合轻授王锷既非清望又无大功若加此官深为不可昨日裴均除平章事内外之议早已纷然今王锷若除则如王锷之軰皆生兾望之心矣若尽与则典章大壊又未感恩若不与则薄有殊或生怨望幸门一啓无可奈何臣又闻王锷在镇日不防凋残唯务差税淮南百姓日夜无憀五年诛求百计侵削钱物既足部领入朝号为羡余亲自进奉凡有耳者无不知之今若授同平章事臣恐四方闻之皆谓陛下得王锷进奉而与宰相也臣又恐诸道节度使今日已后皆割剥生人营求宰相私相谓曰谁不如王锷邪故臣以为深不可也其王锷归镇与在朝伏望并不除宰相臣尚未知所闻信否贵欲先事而言或恐万一已行即言之无及伏惟圣鉴俯察愚衷谨具奏闻谨奏
　　论裴均进奉银器状
　　右臣伏闻向外传説云裴均前月二十六日于银台进奉前件银器虽未审知虚实然而物议喧然既有所闻不敢不奏伏以陛下昨因时旱念及疲人特降徳音停罢进奉天意如感雨泽应期巷舞途歌咸呼万嵗伏自徳音降后天下颙望遵行未经旬月之间裴均便先进奉若诚有此事深损圣德臣或虑有人云裴均所进银器发在徳音之前遂劝圣恩不妨収纳以臣所见事固不然臣闻众议皆云裴均性本贪残动多邪巧毎假进奉广有诛求料其深心不愿停罢必恐即日修表倍程进来欲试朝廷甞其可否何者前月三日降徳音准诸道进奏院报事例不过四五日即裴均合知至二十六日进物方到以此详察足见奸情今若便容果落邪计况一处如此则逺近皆知臣恐诸道依前从此不守法度则是陛下明降制防又自弃之何以制驭四方何以取信天下臣反覆思虑深为陛下惜之伏唯徳音节文除四节及防条外有违越进奉者其物送纳左藏库仍委御史台具名闻奏若此事果实则御史台必准制弹奏谏官必諌宰相必论天下知之何俾圣政以臣所见伏望眀宣云裴均所进银器虽在徳音之前恐四方不知宜送左藏库収纳如此则海内悦服天下欢心事出宸衷美归圣徳又免至御史諌官奏论之然后有防置在于事体深以为宜伏愿圣心速赐裁防谨具奏闻谨奏










　　白氏长庆集巻五十八
　　钦定四库全书
　　白氏长庆集巻五十九
　　唐　白居易　撰
　　奏状二【凡二十四首】
　　论孙璹【神六切】张奉国状
　　孙璹
　　右伏以凤翔右辅之地控压陇蜀又近国门最为重镇承前以来多择有功勲徳望者为之节度使昨者孙璹忽除此官臣缘素未谙知不敢轻议可否及制下之后甚不惬人心孙璹虽久从军不闻有大功効自居禁卫亦无可称至于姓名众未知有纵有才畧堪任将帅犹宜且试于小镇不合便授此重藩岂唯公议之间以为过当亦恐同类之内皆生幸心况今圣政日明朝纲日举每命一官一职人皆侧耳听之则除授之间深宜重慎今孙璹已受成命未可遽又改移待到凤翔观其可否以后不可不审伏恐圣聪要知
　　张奉国
　　右奉国当徐州用兵之时巳有殊効及李锜作乱之日又立大功忠节赤诚海内推服近来将校少有比伦已蒙圣恩授金吾大将军以示奬劝以臣所见更宜与一方镇以感动天下忠臣之志以摧摄天下奸臣之心何者奉国之事无人不知方镇之荣无人不爱若奉国更得节度使天下闻知人皆为贪宠荣谁不争効忠顺万一若一方有事一帅负恩则麾下偏禆竞为奉国乱臣贼子不敢不息一则明劝忠贞二则闇销祸乱圣人机柄正在于斯今奉国闻已有年亦宜速用事不可失臣深惜之然以奉国未曾为理人官恐未可便授大镇若近边次节度有要替处与奉国最为得宜谨具奏闻谨奏
　　奏所闻状
　　向外所闻事宜
　　右伏见六七日来向外传説皆云有进防令宣与诸道进奏院自今已后应有进奉并不用申报御史台如有人勘问便仰录名奏来者内外相传不无惊怪臣伏料此事多是虚传且有此闻不敢不奏伏惟徳音除四节外非时进奉一切并停如有违越仰御史台察访闻奏今若不许报台不许勘问即是许进奉而废徳音也伏以陛下忧人思理发自深诚徳音中停罢进奉最是大节昨者裴均所进银器发在徳音之前犹虑四方不知将谓容有违越特令送出外库宣报所司逺近传呼闻于道路此则不独人心欣跃感动四方实亦国史光明垂示百代今未逾数月忽有此消息贺徳音之使未絶于道途许进奉之声已闻于内外此众情所以惊愕而不测也臣访昨闻又无明勅伏料圣意必无此处分但恐传宣之际或致疑误遂令内外有此流传实恐旬月之间散报诸道亏损圣政无甚于斯若此果虚即望宣示内外令知圣防使息虚声伏愿宸衷速有处分谨具奏闻谨奏
　　奏阌【无分切】乡禁囚状
　　虢州阌乡湖城等县禁囚事宜
　　右伏闻前件县狱中有囚数十人并积年禁系其妻儿皆乞于道路以供狱粮其中有身禁多年妻已改嫁者身死狱中取其男收禁者云是度支转运下囚禁在县狱欠负官物无可填陪一禁其身虽死不放前后两遇恩赦今春又降徳音皆云赦文不该至今依旧囚禁臣伏以罪坐之刑无重于死故杀人者罪止于死坐赃者身死不徴今前件囚等欠负官钱诚合填纳然以贫穷孤独唯各一身债无纳期禁无休日至使夫见在而妻嫁父已亡而子囚自古罪人未闻此苦行路见者皆为痛伤况今陛下爱人之心过于父母岂容在下有此穷人古者一妇懐寃三年大旱一夫结愤五月降霜以类言之臣恐此囚等忧怨之气必能伤陛下阴阳之和也其囚等人数及所欠官物并赦文不该事由臣即未知委细伏望与宰相商量兼令本司具事由分析闻奏如或是实禁系不虚伏乞特降圣慈发使一时放免一则使缧囚获宥生死皆知感恩二则明天听及卑逺近自无寃滞事闗圣政不敢不言臣兼恐度支盐铁使下诸州县禁囚更有如此者伏望便令续条疏其事奏上
　　论承璀【取猥切】职名状
　　承璀充诸军行营招讨处置使
　　右缘承璀职名自昨日来臣与李绛等已频论奏又奉宣令依前定者臣实深知不可岂敢顺防便休伏望圣慈更赐详察臣伏以国家故事每有征伐专委将帅以责成功近年以来渐失旧制始加中使命为都监顷者韩全义讨淮西之时以贾良国为都监近日髙崇文讨刘辟之时以刘贞亮为都监此皆权宜且为近例然则兴王者之师徴天下之兵自古及今未有令中使专统领者今神防军既不置行营节度使即承璀便是制将又充诸军招讨处置使即承璀便是都统岂有制将都统而使中使兼之臣恐四方闻之必轻朝廷四夷闻之必笑中国王承宗闻之必增其气国史记之后嗣观之陛下忍令后代相传云以中官为制将都统自陛下始伏乞圣虑以此思之臣又兼恐刘济茂昭及希朝从史乃至诸道将校皆耻受承璀指麾心既不齐功何由立此是资承宗之计而挫诸将之势也伏乞圣虑又以此思之臣伏以陛下自春宫以来则曾驱使承璀歳月既久恩泽遂深望陛下念其勤劳贵之可也陛下怜其忠赤富之可也至于军国权柄动闗于治乱朝廷制度出自于祖宗陛下宁忍徇下之情而自隳法制从人之欲而自损圣明何不思于一时之间而取笑于万代之后今臣忘身命沥肝胆为陛下痛言者非不知逆耳非不知危身但以蝼蚁之命至轻社稷之计至重伏乞圣虑又以此思之陛下必不得已事须用之即望改为都监且徇旧例虽威权尚重而制度稍存天下闻之不甚惊听如蒙允许伏望速宣与中书改为诸军都监臣不胜忧迫恳切彷徨之至
</div>
    <div class="pagination">
<a href="白氏长庆集_page71.html">上一页</a><span>...</span><a href="白氏长庆集_page67.html">67</a><a href="白氏长庆集_page68.html">68</a><a href="白氏长庆集_page69.html">69</a><a href="白氏长庆集_page70.html">70</a><a href="白氏长庆集_page71.html">71</a><span class="current-page">72</span><a href="白氏长庆集_page73.html">73</a><a href="白氏长庆集_page74.html">74</a><a href="白氏长庆集_page75.html">75</a><a href="白氏长庆集_page76.html">76</a><a href="白氏长庆集_page77.html">77</a><span>...</span><a href="白氏长庆集_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
