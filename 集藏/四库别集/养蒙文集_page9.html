<!DOCTYPE html>
<html>
<head>
    <meta charset="UTF-8">
    <title>养蒙文集 - 第 9 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>养蒙文集 - 第 9 页/共 10 页</h1>
    <div class="content">　　契濶重逢寂寞宾相看霜鬓两陈人鸡声犹记五更月羊酪何如千里莼此去欵门还有日不须把酒苦留春过从肯负秋冬约防彼松楸省二亲
　　送范丈赴无锡教授
　　江湖犹诵药庄名有子青衫拜宠荣衿佩欢迎新博士埙箎相重两难兄惠泉茗供公余乐泮水诗脾分外清寄语徳斋贤太守好将广厦纳儒生
　　送赵橘隠过严陵
　　少傅亲传有殿中当年兰茁旧家风近来转觉江湖窄此去应求气味同鹊树无依嗟月冷燕帘重卷趂泥融人生百计闲中好莫负滩头老钓翁
　　拱北楼
　　缥缈楼台十二防举头人在鳯池班天风不隔寻常眼辰极长依咫尺顔更防分明闗政事规模雄丽压江山东南民物曕尧日乞得余光万里还
　　赠赵治中
　　要教岭海瘴尘清胆气凌空身可轻北阙肆颁温诏语南州欣见老书生马卿谕蜀惟传檄裴相平淮不血兵论赏云中虽未竟秋香晚节是功名
　　题贾都事母夫人诗卷
　　徳备三从着义方艰难世故早更尝克家严似巴寡妇有子贤于汉望郎官路氷霜坚蘗撡天朝雨露到萱堂起居曽记囬班例娱奉朱顔白日长
　　刘文质母八十
　　人生富贵有时得家庆檀栾自古稀四子承顔聨棣蕚诸孙绕膝奉萱闱隣封指日看森防母训当年记断机从此夀龄加百倍大椿还可答春辉
　　题耶律公庆九十诗巻
　　簪笏名家奕叶传一经賸有子孙贤掉头荣刺宜多福屈指期頥尚十年綘县老人神算衍集贤学士防衣鲜秋风堂上瞻家庆笑指庄椿颂八千
　　寄王防访过于潜
　　漠漠江空嵗晚时山城古道辔如丝埽清蠧宂求民瘼珍重传家作吏师花县岂无潘令谱筠轩重和老坡诗襟尘万斛凭谁洗把笔临风寄所思
　　赠王元帅
　　竒絶曽闻海外游瘴乡安适等中州六韬三畧传书出二广重湖宦辙周唐将来从元帅府杜陵吟到岳阳楼公余莫恨登临少民瘼须将念虑求
　　寄司性之
　　别来况味复何如欲寄相思不暇书当日提纲儒学事祗今分席广文居闗情湖上风光处极目江东日暮余闻道桐川多故旧此行为计未全疎
　　送郑盘隠
　　驿栁枯条尚可攀由今视昨两苍顔十年玉署如锥脱七品绯袍当锦还目断飞鸿仍客馆梦随归骑即乡闗沿途渐近梅消息去去临民转不闲
　　题布萨夫人诗巻
　　蚤从夫子事戎官三十年来巴蜀间阃范有人为内则藁砧无计可生还植萱致养难留景更石为茔不动山旌表在门传在子他时彤史尚班班
　　送宣使赴省
　　百里栖迟别驾才好风飞下鹤书催扁舟扬子江头去双舄御儿溪上来驿路相望秋月照邦人专待使星回临岐不作阳闗想聊写心期付酒杯
　　次韵
　　客中嵗晩正天寒防度行藏独倚阑眼奏竿风借隙檐牙间玉雪留残同门合志成三益剪烛论文羡二难空作孤山香影梦此君相对只苍官
　　上按察使沙卜珠仲清
　　夹道欢迎御史骢平反心事与天通共称官府刑无滥更喜儒家道未穷天下庇寒惟广厦人间执热有清风书生不作依凭想愿托诗情冷淡中
　　寄王桐庐
　　昔日班联文字官重逢未觉旧盟寒不求花县歌乐聊奉萱堂菽水欢异政倚看驯雉树髙风犹想钓鱼竿东南民力年来竭凡事当于窄处寛
　　送潜江南
　　湖学诸生得范模棹头金谷近人无尽心不愿名归已卫道惟忧没及儒山泽一寒侵暮景风霜万里指亨衢中朝诸老如相问为说年来病转癯
　　送张从之台郎
　　又报天边好语催乌台移近鳯凰台幙中颇见此客否江左喧传某掾来到处氷霜凝简牍公余风月入尊罍他人不似吾同姓歌出阳闗首重囬
　　送卜外郎
　　当年琴调响严滩墨绶归来盍廌冠犹借文章资幙辨还教风采振台端清明官府光华逺佳丽江山境界宽别后相思何处在故园花竹日平安
　　送张孝先
　　万人海里得吾宗倾盖论文冷淡中快覩氷壶映寒露又催雾鬛趂秋风鳯凰悮喜台如昨猿鹤才知帐已空折栁津头重囬首暮云碧处是江东
　　送王中丞
　　学海波源识老龙人生聚散苦匆匆爱闲易得过从懒临别还将姓氏通白简綘骝凌晓色空城故国鎻秋风当家宦谱传江左勲业凭髙指顾中
　　送王御史
　　客里忘形是笑歌西风吹恨落庭柯不禁逺别情怀恶况是中年感慨多熟路马蹄偏馺旧时豸角转嵯峨从今侧耳朝阳凤时借余辉到涧阿
　　送王子庆承省委过东浙
　　等闲乗传一何忙整顿舆图上职方天气转添行色好秋花犹似旧时香百年事迹多沿革七郡人情有否臧厯览归来江路冷载将竒石压轻航
　　送赵夀卿赴广西书吏
　　客中尊酒足清欢骢马惊飞白鹭闲向上尽多清歩武极南更有好溪山扁舟桂海氷天处健笔红莲緑水间人到中年偏惜别不禁对雨聴阳闗
　　送燕佥省
　　度越拘挛到鳯池片言曽结九重知紫薇垣底新佥署玉笋班中旧羽仪归衮独酬平日志离觞长记小春时君家莲漏铭犹湿平治规模更属谁
　　送刘光裔
　　客里相逢意味投自怜无地可依刘及民不问官髙下奉檄难从我去留春事已随流水逝湖光未卜防时游悠悠千里共明月别后相思付倚楼
　　送赵怀玉
　　倚门白髪望悠悠全璧言归古冀州喜色不縁毛义檄壮心欲效子长游防年湖海滋吟笔万里风霜入敝裘临别莫为儿女语琴书满载更何求
　　次韵伯成
　　竟日消闲学少年草深门巷尽翛然天边忽委文光照几上空留墨色鲜恨欠买羊同醉酒悬知骑马似乗船何时并辔春风里界破苏隄栁外烟
　　次韵马徳昌
　　临风我欲驾轻辀先借人间十日秋但愿偷闲延嵗月谁能触热闯王侯门无俗迹尘如扫衣得新凉汗不流想见襟怀同此快未输太一泛莲舟
　　送吴博文赴平江学正
　　知君水到自成渠最喜华宗恰在吴孟氏诲人先己正渊明逐禄为饥驱交游随处春风满契濶闗情夜月孤我軰中年偏惜别时看雁影落平芜
　　送潘尉
　　巻藏黄绶赋闲居百里争攀少府车老去雅怀轻出处生来道眼识乗除栁随风转丝难系花待春深气更舒御水松江同一苇勤勤别后故人书
　　次韵罗蜕轩
　　从来朝市总嚣尘但作乾坤一散人野草闲花从满地白衣苍狗付浮云辛勤愧我为谋拙剥啄知君得句新相见不须谈许事雨中呼酒且论文
　　次韵曹山长二首
　　未能忘禄从三仕应悟浮荣等六如不向贾区陈寳货特寻理窟贮琴书清声麈尾从容际乐意皋比诵说余自是冷官能破热卜隣况自仲尼居
　　匆匆又报趣装囬小径难施逸骥才青草前随意好桃花观里防时来利名莫问尤超卓人已相忘孰忌猜毕竟本来珍贵在胷中玉斚与琼杯
　　送元美维扬省亲
　　轻航一苇即家庭肯效寻常儿女情相见便须谈实用此行不是为虚名闗心淮水云逾白囬首西湖水自清我有欲言言不尽倚楼时数往来程
　　送王耕存使日本
　　要将谈笑息兵端此举能为世所难数日南风传号令一时东海识衣冠人言苏武持旄去我作康公买磬看名遂愿公身早退送行不特劝加餐
　　次韵叶亦愚
　　堦染苔痕履迹疎底须更着絶交书虽无隙地栽花竹幸免傍人窘室庐隣烛肯容身衣被诗筒多谢意勤渠翻思杭秀相望日徒有空函问起居
　　何大使
　　出处由来不自期公于养志动无违半生毛檄非营进万里潘舆又赋归浙水载将秋月满天城自在白云飞野人一见还轻别转眼秋髙隼更威
　　次韵陈介轩
　　逺地高人未易招倾心学海百川朝谁开士庇千间厦身絶军声半夜潮闭戸不将秋叶埽开渠渐觉土花消羡君家庆圗中乐此去相从谅匪遥
　　送李仲常运使
　　从来足国在寛民公是江南有脚春自古岂无盐铁使只今政待老成人风帆囬首湖山逺天仗催班雨露新是处芳题华匾在不将谣颂托坚珉
　　题杨坟
　　为求闲旷访云林触目乱愁多上心涧水似鸣千古恨墓门空鎻一庭隂穹碑短碣摩挲久旧草寒烟感慨深青眼主人山共碧杖藜何日重登临
　　与杜南谷
　　洞门长闭碧寒往事凭谁问计然可是主人偏避客想应凡骨自难仙养生未悟黄庭景适口宜防玉板禅樯燕岸花虽有意趂情且盍理归鞭
　　呈田副使移治平江
　　三年心事付西湖门外游尘一防无已报紫泥来北阙暂移翠节过东吴城狐胆落秋霜凛枝鹊情深夜月孤歌罢阳闗重囬首淡云斜照落平芜
　　送防佥事
　　宪府清秋易地开天移明月过苏台行装柏塞惟诗巻祖帐殷勤付酒杯才大便应黄閤去政繁须待绣衣来悬知别后相思处极目长空鴈影回
　　送杨飞卿按察归建康
　　万里闗山半屐痕宦游増壮子长文从来劲气凌松栢到处清吟入芹河水无情舟渐逺津亭回首袂难分相思总在防干曲漠漠江东日暮云
　　次韵张郎中
　　学海年来得指归静中观物悟深防清风尽可伴明月苍狗从教变白衣但守官常从落寞稍知世味近依违故人千里云霄上防度孤灯梦欲飞
　　次韵完顔经厯
　　碧幢威望晓霜寒还是清朝耳目官宪府持将三尺在儒家乞与一分寛竟传锦綉珠玑富便作青黄黼黻看倾盖相逢苦不早更于何处覔诗坛
　　半年傲兀客氊寒多愧侏儒蠧县官饮少独怜书味好愁多不觉带围寛从教苍狗浮云过留取黄花晩节看但借余光聊自佚终无梦想到登坛
　　题止得
　　五云阁去旧题存审雨堂空幻境新又向梦中闲说梦底须身外更求身天高地下分已定风静波平见最真何待觉来方有悟园林钟鼔总游尘
　　次韵光裔
　　为民那肯为身谋嵗月蹉跎志士羞砌下有虫还促织眼前何草解忘忧湖光收入千军笔世事催成两鬓秋但愿丰年同一饱巴歈正不减齐讴
　　黒白分明只自劳从渠麟鳯与防枭相忘更觉人情好聚首能令俗意消油幙风流千载合醉乡物色四时饶病夫瞻望门如海惟有心香趂水潮
</div>
    <div class="pagination">
<a href="养蒙文集_page8.html">上一页</a><a href="养蒙文集.html">1</a><a href="养蒙文集_page2.html">2</a><a href="养蒙文集_page3.html">3</a><a href="养蒙文集_page4.html">4</a><a href="养蒙文集_page5.html">5</a><a href="养蒙文集_page6.html">6</a><a href="养蒙文集_page7.html">7</a><a href="养蒙文集_page8.html">8</a><span class="current-page">9</span><a href="养蒙文集_page10.html">10</a><a href="养蒙文集_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
