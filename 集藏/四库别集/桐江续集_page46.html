<!DOCTYPE html>
<html>
 <head>
  <meta charset="utf-8"/>
  <title>
   桐江续集 - 第 46 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   桐江续集 - 第 46 页/共 48 页
  </h1>
  <div class="content">
   桐江续集巻三十
　　钦定四库全书
　　桐江续集巻三十一　　　　元　方囘　撰序
　　后乐集序
　　三代而下宇宙有离合之异人才之消长亦于是判焉周之季也离为战国至汉而复合故汉初人才与七国不同汉之季也离为三国两晋南北至唐而复合故唐初人才与齐梁陈隋不同且如五代之乱极矣汴梁一旦混一则人才亦与八姓十三君时不同然合之愈久则人才又与始合之初大不同萧曹韩彭房杜英卫经济之相战鬭之将固甚盛矣犹未也汉至文帝始有贾谊唐至高宗始有陈子昂汴梁至庆厯始有范希文痛哭流涕之疏过秦之论在董仲舒之先感兴之诗在李杜之先服中所上万言书在欧阳永叔之先学问得圣贤之绪而文章革衰世之风各为一代宗主自此三人者始今日之天下合亦久矣将相豪杰志于功名之士为不少考论道德学问文章之士仅得数人而老山张公其一焉比获读公近集名曰后乐岂非有志于范希文之所为乎盖贾陈范三钜公所论著皆忧天下之言而公所作亦多忧天下之言云南西夏辽东人所惮往公宁轻其躯不轻其官故旧死丧戚嗟悲慨吊嫠竖孤屡形讽咏其忠襟义槩若此天下之忧人所不忧则吾先之天下之乐人所欲乐则吾后之此公之大志也诗格律高步骤阔骨骼峥嵘神采飞动学问文章追前修而开后学其在斯人乎其在斯人乎公燕人名云鹏字鹏飞尝为监察御史察访外台弹治大吏风采尤嶪嶪云
　　夏推官【仁玉】谈星诗序
　　古之知星者观天象而知人事所系甚大故巫咸甘石之占至晋隋书天文志而备以李淳风为之也至天象新书而大备以奎运方隆诸馆阁老儒为之也今之知星者民间有三辰通载之书日月五星七曜之外又有所谓紫孛罗计无象之四曜总为十一曜以推人命贵贱吉凶而巳其学出于里巷至为微琐故褒博者或羞之汉太史公有言文史星厯卜祝技艺上以倡优畜之近制挈壶保章灵台之职异其官称不与士流齿夫观天象知人事所系甚大者其待之犹仅如此则以十一曜推人命贵贱吉凶至为微琐者又将如何此所以挟星术而遨公卿之门动辄有刖趾絶之叹非欤虽然果儒者也要自与常人异高辛重黎放勳羲和其来久矣如司马迁八书天官止其一耳其博物洽闻非申须禆灶梓慎卜偃子韦史墨之徒可得并也柯山夏君仁玉瑞卿本里选佳士其乡先达径畈徐公甲辰省魁书时文能亹亹诵之前后场屋经赋魁作亦皆能品藻其然否早题鴈塔可齿鹓行而不得已以星术鸣故予赠之诗曰旧业三元赋新功百中经谓其术乃儒者之术非日者之术也予尝为之説曰江湖间人一艺足以自养使胷中无古今笔下不能五七千百则虽真草逼王钟谓之书佣丹青妙顾陆谓之画史瑞卿知星乃今之季主君平非索隐太之君子其何足以知之南北名人诗存其佳者为之序
　　送余希则诗序【巳见徐径畈太极讲义跋】
　　拄笏亭诗序
　　古笏有玉象鱼须竹本之异人臣于君前以备指画又以记事进而敷之退而行之惧其有所遗忘而实又以肃手容也晋宋以来谓之手版王子猷不顾府公料理之问以此拄颊直视西山谓朝来致有爽气高怀雅趣不在于区区名位升沈得丧之间而在乎泉石之滨林樾之下烟霞猿鸟之外斯人也岂可以典午氏清谈者流少之哉燕玉泉山之南十里金水河前翰林直学士兵部郎中罗君汉臣家焉昔者年未四十上銮坡直兰省去要路可一武耳乃作亭于家以望燕之西山名曰拄笏退食之暇必相羊乎是而有去官之心既而果弃其官十余年不复调今夫有官君子之身乗之以轩舆戴之以冕弁束之以绅带佩之以印章华之以组绶亦荣矣导之以旌棨呵之以甲卒拥之以骑吏手之笏其荣身之一物也庸人浅夫傍观乎贵公显卿之备是物者则必咨嗟羡慕以为荣而不知宦海名途波涛险阻出于不测亦坐是数物者以致之当是时欲去数物而不可得不啻若徽纆桎梏之纒其身也何荣之有故有叩天子之庭曰还陛下此笏者有作为韵语曰抽手版还丞相者汉臣其有见于此非欤虽然无长往之理古之去国者赐玦即去予环而还使可以垂绅正笏不动声色措天下于泰山之安汉臣焉得辞是亭也前防知政事左山商公孟卿书扁中原诗人题者多矣紫阳山人为之序
　　晓山乌衣圻南集序
　　其生也有位于时而无以及乎人庸人甘之君子耻焉其殁也无足以利其子孙而有可以传于世惟君子能之庸人不能也予友陆公太初登宝祐四年进士第当开庆景定咸淳德祐之间六任选僚改官一作县两迁京局以死勤事仅得一外府丞时则前丁后贾浊乱天下戚宦御之所盘据工技胥隷之所依慿无功之庸将不才之狎客狙驵妾婢之执政侍从台谏权熏势胶相视自都而材硕俊茂如太初曾不得一齿朝绅之后此于太初无足憾者太初之殁今九年矣田庐苟完孀孤孑立予访其家得晓山乌衣圻南二集及晓山零藁诗凡七百八首毎读之未尝不然泣下不知其丹铅几车涂乙几纸而后有以纳于中也不知其呕心几晨搔首几夕而后有以吐于外也不知其口几吟哦手几诠择初去什七后去什八而后有以存之至今也钱塘湖山金陵台阙故里荒墟先畴野坡古寺脩竹败驿寒灯昔也子与太初几倡几酬意者当相与老于紫阳乌聊之下而太初遽忍舍我去乎太初诗刻苦深切气凌物表而冻磵枯槎霁宇孤籁务为揫敛予浩汗放肆终身媿之呜呼太初不可得而见矣无位于时不足悲有可传于世犹足幸自干淳以来诚斋放翁遂初石湖千岩五君子足以蹑江西追盛唐过是则永嘉四灵上饶二泉嬾庵南塘二赵为有声又过是则惟有一刘后村亦号本色而不及前数公海内诗人如太初与予良不为少而无前辈大老如欧苏者立斯文之帜以表倡之则世道之晦而非吾徒之羞也晓山者太初书室之扁乌衣圻南者两都仕邸之所寓故以名集佳章竒句摘一二书于左方盖将以劝后学而亦非故人之私谊云
　　李君章虚舟亭诗序
　　古之作者以义制器后之述者或以器明义或以器取义姑以舟言之圣人始作舟檝木上水下其义盖取诸易之涣此制器者之初事也义者理也理无形而为物之体器者物也物有形而为理之用故善言义理者必于器物有稽焉中孚之卦下泽上木利涉大川乗木舟虚此孔子以器明义也四画外实二画中虚舟之中必虚舟之外必实故可以济巽上为顺兑下为説上顺下説必济之道也然其所谓利涉者岂止于逾江越河而巳哉济天下国家之险难者容之以虚辅之以实上与下顺下与上説亦如斯而巳中孚之虚舟非果有舟也乃若庄子山木外篇则有虚船触舟之説一舟方济于河而一舟冲突以来非有使之者也彼空空无人适然相值故舟之方济者不以怒夫舟之来触者寓言以虚舟取义欲夫人虚巳以游于世亦非果有所谓舟也予友张受益言其友李君章为亭于寓屋扁曰虚舟其有取于孔子之虚舟乎抑有取于庄子之虚舟乎士大夫竞为歌诗以美之从孔乎从庄乎然则器一也而义不同书之作舟行舟诗之柏舟杨舟舟同也而义则异汤之盘武王之席自常人观之一澡器耳一寝器耳盘铭曰日日新则有进德之义焉铭席曰恭则寿则有谨独之义焉至于觞豆几杖莫不然今之为居处燕休之所者能言之类相与为比兴体以发其名义亦犹是也君章之为是亭顾有二义出而用世则当如中孚之虚舟以拯物处而避世则当如山木之虚舟以善身诸为是题咏者又不止于此二义有颂焉有规焉俱虚受之可也君章博习好修负才名其不处而出也必矣斯舟也受益其相与维楫之
　　俞鉴山月相士诗序
　　相人之法莫精于孔孟人焉廋哉孔子两言之孟子申言之曰视曰观曰察孔子有三法曰听曰观孟子有二法今之相人者能之乎相形最多端尧眉八彩或曲眉或长眉相眉也舜项羽皆重瞳子或方瞳或蠭目或豕视相眼也汉祖隆准或鼻如截筒或鼻有邱山相鼻也老子耳窍容麦或耳有毫或耳白于面相耳也越王鸟喙或口容拳或口角朝天相口也齿如编贝唇如激丹相齿唇也胷有三壬背有六甲相胷背也仙有箓骨佛有锁子骨相骨也肤如凝脂肌若冰雪相肤也或须髯如防或黄须必大竒相髭髯也或身有竒毛或发下垂至地相毛发也颧颊颐頞头项手足音声行步睡卧起止志黡文理涕咳远近爪甲修短防牝便溲莫不有法而相气色为尤难其説出于素问气有病不病在内色有佳不佳在外防黄池者肉食而色墨有内忧也望八公山草木者怃然有惧色气内丧也故五色之中黄为最吉病人之黄有谷气也凡黄而又明皆喜气也虽然此所以相贵贱忧喜凶吉也孔孟之言乃相君子小人之道也山月俞君鉴旧精数学今改专许负之学旧説裴晋公相法本不贵以萧寺孤女玉器事有阴德遂至将相则今之相人者又岂可执一定不易之法哉孔孟之法以为君子小人之权衡者又岂可不少知赠君诗者各有其説是为序
　　孟衡湖诗集序
　　延平祝公辅自上饶过予武林言郡太守孟侯之贤所赋诗出诸生争传抄佥议梓行之便旧岁甲午春侯迎亲如霅相遇湖上平生凡三见矣侯日诵所作而予笔之既又得侯近藁与一见再见时大异慨然叹曰陶士行石勒所畏有孙渊明谢幼度破苻坚有孙灵运侯家忠襄公前甲午夹攻悬瓠灭之亦有孙能诗与陶谢家而三焉武则极天下之武文则极天下之文何其竒也然则此特论其家世适相似云耳易书诗皆诗至于唐人自有正脉亦巳有定论聚奎以来昆体盛行而欧梅革之爰及黄陈始宗老杜而议者署为江西派过江而后吕居仁陈去非曾吉父皆黄陈出也淳熙中陆务观出于曾吉父而与尤延之乃俱似王介甫惟杨万里萧东夫深造江西范至能韩无咎张武子自成一家朱元晦续圣贤之绪诗尤粹密不意学禁息而时好乖七许浑五姚合哆然自谓晩唐彼区区者竞雕虫之虚名昧苞桑之先兆遽以是晩人之国不祥莫大焉诗道不古自此始乃后独有上饶余杭三赵守正不变余皆踵浅袭陋随俗而靡者也侯之诗得之于气质之聪明成之以问学之精赡秋之弈也专扁之轮也熟基之射也发无不中尚有淳熙元祐庆厯诸老之遗风乃若邪蹊偏门淫哀哇思非不尽其力也而终不能臻其极非不愈工愈巧而愈不似白首望洋不渐不顿视侯之得正脉而何如哉侯年甫三十有二名淳字君复其寓居曰衡湖斋曰能静近世文章衰落此郡独得文章太守郡学士友又能相与为不朽助吾道之将兴也其在斯欤其在斯欤
　　送张受益入都序
　　子在川上曰逝者如斯夫不舍昼夜程子曰此道体也天运而不巳水流而不息物生而不穷皆与道为体运乎昼夜未尝巳也是以君子法之自强不息及其至也纯亦不巳焉朱子申之曰天地之化往者过来者续无一息之停乃道体之本然也然其可指而易见者莫如川流故于此发以示人欲学者时时省察而无一息之间断也愚按二子之言皆大有功于学者程子始言天中言贤末言圣可谓孔门之嫡嗣朱子始言天地中言圣末言贤可谓程门之忠臣朱子训舍为上声而不训舍字之义程子所谓不巳不息不穷朱子所谓无一息之停无一毫之间断皆所以为不舍之训绘画巧矣形容尽矣韵书训舍为释如手不释巻如释重负之释常执持之而未尝放下此其义欤二子训逝之之义曰运曰流曰生程子精矣曰往者过来者续朱子尤其精也在天则所谓逝者与道为体在人则所谓逝者学道用力而其所以与道为体与夫学道用力者在乎不舍画夜而巳愚谓逝者之往于前来于后源源衮衮无有止时其来也亦往也既往也又来也天地如此人岂可不如此斯之一字指夫不舍者而专言之也呜呼微哉学者于学如左足行右足继右足行左足继前一波往后一浪来其能用力于逝而亦如斯焉殆庶几乎此孔子所以勉夫士之希贤贤之希圣也朱子又谓川上章至篇终棣华凡十五章皆勉人进学不巳之辞愚窃叹今之学者何独不然以勉为讳序一文欲稍加収敛则嗔跋一诗令更用刮摩则怒小犹如此况其大者川也而不逝乎逝也而又中辍以舍乎省郎济南张君谦受益与予论文和诗数年彼此苦口务相切磋期进是道考满问选元台保任至入觐也又挟以俱以君之飘逸爽迈之才重之以有力者之推挽犹驾安车而行九轨之途犹巨舟万斛乗长风而驶东流之江河荣显不足言也古之赠别者以规不以颂敬疣赘川上之章以求教而又以君所闻还赠君地中有山之卦六爻皆吉君之名若字谨服行之又安得有满招之患乎此一勉也爱我者疾疢恶我者药石君以喜闻过扁书室谀者麾之媚者斥之又焉得有面誉背毁之患乎此二勉也自古在昔先民有恪居今之世慕古之人君又尝以古名斋不于其器于其道古君子之称不归之君而谁归乎此三勉也虽然川上之叹逝前修以自勗能佩程朱子之遗训以升孔氏之堂则此三勉者皆其枝叶云耳君行速不得举酒酹軷神而姑托之空言
　　送汪复之归小桃源序
　　秦皇汉武惑神仙之説竭天下之力求不死之药药在我而于外求之以故为方士所愚读司马迁史记可知巳班固西汉艺文志存神仙十家芝菌之书为服饵兼有导引按摩断之以为索隐行怪后世如黄庭内景外景大洞真经西升经步虚经定观经太清经陶隐居真诰之类不一而晁公武读书志以度人经为第一殊不知度人经伪蜀王氏时王乔之所撰也古书有七王乔而伪撰度人经者非周之王乔汉之王乔然则神仙其可信乎近世尊魏伯阳参同契如六经之有周易然隋唐史志并无此书亦出于伪蜀孟氏时彭晓之所注朱文公亦尝托名邹防注之喜其语言近古其答袁机仲谓参同之説本不为明易乃姑借此纳甲之説以寓其行持进退之度又谓纳甲之法见于今所传京房占法火珠林所谓甲乙丙丁庚辛者以月之昏旦出没言之虽非为明易而设然易中无所不有盖虞飜所为纳甲图见于朱子发汉上易图干纳甲壬坤纳乙癸月有晦朔朢而参同契取以为进火候退阴符之术文公不以为非似谓世间有所谓神仙者其答蔡季通谓参同之説子细推寻见得一息之间便有朢晦朔之异上者气之方息自上而上也下者气之方消自下而下也朢者气之盈也日昃于下而月圆于上也晦朔之间者日月之合所谓举水以灭火金来归性初之类也此可谓酷好之者矣而感兴诗乃云盗窃元命秘缪当生死关于以知真有神仙亦造化之一贼耳而况天地之间岂自古至今终有不死之人乎魏伯阳本文四篇彭晓分为九十章愚尝细读之彭晓本无日月为易之文与唐本不同西南得朋东北丧朋以二十九夜月残三十夜月尽言之此自是一家之説不合于易九还七返八归六居彭晓夏元鼎所释有是有非但魏伯阳果如神仙传所云东汉末防稽人则所为四五言颇简古而六言偶俪俳优间亦有重叠烦芜处东汉人文不当尔其曰淮南炼秋石王阳嘉黄芽浅矣哉西汉书刘安诛死王阳能为黄金死而裸葬顾以淮南八公王阳之徒为真仙不读书人即可欺也张用成平叔悟真篇即此契之注脚弥复浅近而夏元鼎之悟真讲义愈浅愈近魏公之説一扫旁门元鼎之説其下手用工无异乎吐纳导引般运之小术平叔台州人煕寜中从陆师问入蜀遇隐者为悟真八十一诗元鼎温州人宝庆中以小武官厯事山阳应纯之五帅伪撰西江月十二首为平叔作其后死于色欲近人尚或识之惟魏公之文有佳者三十二章苣胜尚延年还丹可入口金性不败朽故为万物宝乃蜀人押韵也六十七章植麦欲获黍运圆欲求方竭力劳精神终年不见功七十章广求名药与道乖殊七十三章牝鸡自卵其雏不全语意皆佳用韵皆蜀音七十四章日潜道而沈彩月施德以舒光与上章男则背阳而向阴女则背阴而向阳乃似近人体制最七十八章自关关雎鸠至飞舞蛇愈见乖张一全章四十二句竒变可喜文之尤佳者骋力驰精多设譬喻只是一意男女不交媾不可以成丹二女同居志不相得是也东汉文恐不如此似乎出彭晓一手其间有太一乃召移名中洲功成上升膺箓受图则不古甚矣班固谓天子乃以元日受四国之图籍膺万国之贡珍参同契三年进退候符而可以肉身上升所膺何箓所受何图彭晓不注其所以然但谓太一乃修丹之主司也中洲乃神洲也世人初得道镂名金简于此洲膺受图箓始上升也噫妄亦甚矣其内丹之法本是所禀父精母血升之降之炼其气以夺造化而于仁义道德蔑一毫之修有以凡化仙之术而无以贤希圣之心可乎钟吕肉身能飞章公权集记三村民能出阳神则魂与体为二物而有尸解火解水解又下之下而徐坚初学记有崔山濑乡记以老子为十三圣师其学仙有三十六法似皆为魏公之所辟而悟真篇八十一诗第一第二首浅陋俚俗畧不见大丹之旨百岁光阴石火烁一生身世水泡浮与尾句无常买得不来无落韵妻财抛下君非有罪业将行难自欺昨日街头犹走马今朝棺里巳眠尸岂不太易其以七言四韵十六首象二八一斤之数絶句六十四首应六十四卦之数五言四韵一首象太乙之数似无义理惟纳甲之説未知魏伯阳用虞飜之图抑虞飜返用魏伯阳之图予尝于是作诗曰朝有读书客过我携酒壶问我参同契汝亦尝读诸虞飜纳甲法即是先天图伯阳窃其秘静夜观蟾蜍初八二十三艮兑丙丁殊上进火候下退阴符朢盈仰干盖晦灭俯坤舆震巽庚辛对坎离戊巳俱朔旦之日中交媾水火炉彭晓彼何人哓哓争鲁鱼可惜非易学欲飞血肉躯借易弄丹术邹防曷不诛是诗也必得罪于当今之修内丹者吾州小桃源汪君复字复之深嗜此学师江西段无心得其传命之号曰月源无尽子见示一大序二巨帙先天一气金丹直指药物斤两火候卦气三图愚老矣年七十有一王半山所谓不服紫团参亦活到今日伏羲之易如陈希夷邵康节所传者愚愿学之魏公得先天图之方位其一説也愚不敢学而书所以然送复之之归幸未死尚及见月源无尽子者化鹤于缑氏山头未可知也
　　送柯山山长黄正之序
　　柯山书院山长武林黄子正之辞将行愚愕然惊问始以云台祠官领袖此山诸生者非欤吁愚读其葵园集久矣生于嘉定乙亥年三十当淳祐甲辰为南宫第一人者乎是为晦静先生汤公之高弟乎授沅州教授告未下而上书击史嵩之者乎右曹郎吴子良用陈传良例泰州教授未上除太学録以荐之者乎擢第之明年乙巳七月未赴教授而召试除正字者乎丙午冬迁校书郎而后去国者乎丁未之秋特旨改官者乎用朱文公之説擢第之六年巳酉背文公之学而并诋周元公者乎壬子年三十八矣吴潜谢方叔相元日除著作郎都人有再来不直一文钱之謡者乎夏四月面对秋七月再对言事私有左右而遭特笔以斥者乎畏威省愆可也临川之行不当往而往至郡不一月而罢者乎恶若晦可也攻蔡抗可乎善吴潜可也举杀人之陈韡可相任迷国之贾似道可入无乃不知人乎辛酉临汀之除似道相两年矣何以不位之朝乎岂尝屡受似道阃餽而为其所忽乎迓者至而遽卒天为之乎子三人伯达仲忽叔夏长实名心亨祝也尝为吾州户掾聩瞆三人皆卒无孙天为之乎尝赐官田三百畆今籍入有司无有为立后者天为之乎善降祥恶降殃是必有得罪于天者矣尝试论之周元公所谓无极与老子所谓无名万物之始有名万物之母常无欲以观其妙常有欲以观其徼者不同常德不忒复归于无极二字偶同而旨意异老子所谓无极配婴儿与朴而言欲自有而返于无周元公指理之无形者而言王弼引以注易之复谓天地虽大寂然至无是其本矣周元公之説不如此朱文公所谓无方所无形状又谓无形而有理张宣公所谓莫之为而为老子何尝识此周元公始曰无极而太极次曰太极本无极又次曰无极之真二五之精妙合而凝当合此三言而观之无瑕无病真属理精属气无极之真无形之理也无形之理行乎二气五行之中而真精妙合然后为人即太极无形之理生而为有形之仪象卦以至于万物也彼老子乌足以知之老子截有无为二而此贯有无为一也庚戌之讲自首至尾无一句近道公肆诋毁以周元公为希夷氏之人以朱文公为传注氏之学以庄列尹亢之诞诬濓溪以王郑贾马之陋诬晦庵岂非病风丧心之言至其自为缪论则谓一画所以纪太极乱道莫甚焉一画者两仪之一阳也谓太极在一阳之中则可以为太极则不可又谓太极之体为干太极之工为复体字工字畧无义理为蛇画足愈畔愈支合干复两全卦观之复之一画与干之一画异干自一画而至六画其象为天而一画非太极也复之一画剥之尽而坤之下生一阳可以见天地生生之心此一画亦非太极也卦之初九三十有二独干复初画为太极谬矣太极者未画之前先具此理邵子所谓画前之易所谓道为太极心为太极是也盖斯人也始以涉猎朱文公书为时文后乃胁于汤汉而改从陆学汤汉未第为象山长乃后江西诸人以江西人之为台谏侍从而至执政者推为山主以尊其学包恢自谓象山之徒而赞行公田流祸至今其徒以势要胁四方学者从陆学而汉亦由此私擢省闱尝著书以辟朱文公之书赵忠清公奬予斯人太过近世人物狷者多狂者少斯人狂者也故敢为而无疑敢言而无忌惮邹道乡谏元符后南迁涕泣田承君谓大丈夫所为不止此攻史一疏终其身取名享利巳非中道又况因都堂背诵程文而有所激不足为高尝谓朱文公平生所为率多于古人而动累于后来何累之有孟程张后叹空川诗突兀险怪二程子师周元公岂可刬灭其师而远引孟子又为诗侮邹防而忆陆九渊敢谓斯人学问未仰见周朱二先生脚板也其学徒惟徐直方一人徐琦曾子良皆不学狂生斯人既不能穷理尽性以希前哲又不能著书立言以贻后人死无年祀无后天之所以殃之亦可见矣正之晩出恐未知前辈源流本末详以语子直书不文持至书堂拜其祠膝可屈心不可屈也此文亦不必数数示人顾子不可不知耳如有问者则曰紫阳山下老书生小畈年一纪今年七十有一
　　送柯德阳如新城序【戊戌以后】
　　杭故多四方士而予久寓于是祖道赠言常有之曰如某县为教谕也曰如某书院为山长也曰如某州某府某路为学録为学正为教授也今送柯君德阳独不然德阳之行新城何氏以家塾聘之也天下郡国设学乃公家之师家塾乃私家之师师一也而所以为师不同公家之师有司所选势夺贿予未必皆实学之士故公家之师或出私意私家之师岂有父兄不爱其子弟而不选实学之士为之师者故私家之师必合公论况公家之师志在仕进私家之师志在藏修德阳以藏修为务而不以仕进为心过人远矣抑士之所学果何事耶八圣四贤暨濓洛关西学之祖也张宣公吕成公早世而书传朱文公独后死而书大备学之宗也黄直卿通释陈安卿字义之外各有文集羽翼文公真希元之读书记义理之本根魏华父之九经要义典故之渊薮又各有集百巻皆学者所由入之门也陆子静直截之见虽捷而未尽道叶正则偏驳之文虽巧而不知道至于嘉定以来四灵刘潜夫之诗仅如姚合许浑则尤非求道之所尚世虽无之可也虽然又当知立巳不可无规矩择友不可无权衡以能问于不能以多问于寡有若无实若虚犯而不校此五言也不可忽也立巳之规矩也狂也荡矜也忿戾愚也诈称人之恶居下流而讪上勇而无礼果敢而窒徼以为知不孙以为勇讦以为直此十者而人或有一也不可近也择友之权衡也予老矣年七十有二而德阳年甫三十有八故敢以论语之三章倾臆尽言而予也亦不敢不细玩晦翁之三集注以自勉也
　　送家自昭晋孙自庵慈湖山长序【性存子】
　　眉山子家子名晋孙字自昭读书之室曰自庵年甫三十授四明慈湖书院山长将行求言为规愚请先言子名字庵之义而后及慈湖杨氏之学易大象言自者二天行健君子以自强不息明出地上晋君子以自昭明德天行日进凡皆自不可巳今夫天三百六十五度四分度之一穷昼夜而一周然天之行也常超日一度日之进也常不及天一度天本无昼夜人间昼夜地实为之人居地上日居地下故有夜夜短则不过亥子丑三时昏暗而日复出矣地不能终蔽日之明犹物欲不能终蔽人心之明也故孔子以天健日明象君子之学与天同健而自强其惟圣人乎与日并明而自昭贤者亦可及也子家子有取于晋之自而未敢任夫干之自其谦乎凡言自者由于巳而不由于人鹤山魏文靖公为姑苏高德文记朱文公所名强斋发此二自之义至矣而文靖公又尝号自庵乃书之自靖自献与子家子之自微不同要其实则同也人之身善恶无不自巳为之自悔自艾自暴自弃反掌间耳为仁由巳而由人乎哉是也若乃慈湖杨文元公之学偶与象山陆文安公之学合慈湖为富阳簿摄县象山以举子上南宫过之值其视事适有扇讼既讼退焚香相对默坐象山问曰敬仲此道平时如何下手慈湖对曰敢问足下如何是良心象山即离席大呼曰主簿适来防上剖决是非者便是慈湖长象山二岁言下大悟拜象山为师愚谓此乃孟子所谓见牛过堂下见孺子将入井巳发之心也孔门之学此心未发有存养此心既发有省察具见子思中庸首章孟子多言巳发之心然曰我善养吾浩然之气存其心养其性皆未发以前事陆杨二老所学有下一截无上一截象山之失朱文公文集语録及年谱李公方子辨之详矣慈湖之失尝与傅道夫书谓濓溪明道康节所觉未全伊川未觉道夫昆弟皆觉傅正夫以此书求魏文靖公跋文靖公怃然大不满正夫又録慈湖训语求西山真文忠公跋文忠公谓慈湖泯心思废持守谈空妙畧事为而慈湖又尝谓子思忠恕违道不远此语害道何由一贯又尝谓程氏倡穷理之説格物不可以穷理言又尝谓濓溪通书于天道至一之中忽起通复之説穿凿为甚愚则谓周子论通复贯之以诚程子论体用贯之以敬魏文靖公真文忠公吕成公张宣公朱文公皆从之显微无间本末具举吾道之正宗也陆杨所见乃佛家作用是性之説谓作用乃心之属乎情者以心为性体认未真四明志谓慈湖师象山自为一家之学施之政事人笑其迂而自信益笃此两自字乃慈湖以自为是以自为高不顾讪笑云者王尚书应麟伯厚尝语予曰朱文公之学行于天下而不行于四明陆象山之学行于四明而不行于天下此言亦复有味盖四明四先生沈端宪公早师事陆文达公宜倅舒公南轩开端象山洗涤而融防于东莱不专一家为前辈袁正献公后出始专尚象山而慈湖又尝为史弥远师故一时崇长昌炽其説大行袁广微为江东宪创信州象山书院而吾州未有紫阳书院后江西人凡为执政者必请为象山山主以张其势虽误国残民如包恢亦与焉自汤汉伯纪徐霖景説死而象山之学无闻慈湖之学亦无传子家子乃愚友性存先生冢子故于其行倾臆尽言之彼亦一自也我亦一自也孰非孰是其然其否不妨如老僧住寺呵佛骂祖一巡云
　　进斋序
　　进可止乎骐骥一日千里驽马十驾及之止如何其可也进可退乎适千里者及门而返则终身不复至退如何其可也今夫耒耜寸耕乃黍乃稷连膏腴之万顷犹勤勤于播植机杼缕织乃缣乃帛被文绣乎四方犹孜孜于纺绩姜桂等侯橘竹比封洒削鼎食马医击钟卓氏之蜀百僮者八朱公之陶千金者三其取赢也涎口流而鹰击隼搏其逐便也食指动而虎噬狼贪此可以言进乎曰非也此农工商贾之竞于进者也齐管三归靡畏自宫之竖鲁季八佾犹烦聚敛之求差肉食而色墨羽帐饮而泣讴鋭速罔戒辱殆不羞物物盈扑满之藏事事合浮屠之颖载薏苡而昧嫌击珊瑚而肆逞佩六国印多车裂之苏秦号万石君少厠牏之石庆金钗十二珠履三千倾国白晳守宫红鲜饮南阳之菊水跨扬州之鹤纒身飞阆苑名挂凌烟此可以言进乎曰非也此富贵功名之迷于进者也竒法正葩钻易雕诗麟经三传奥析微窥仪礼周礼康成乖异一贯忠恕七篇仁义今之后进岂不知此借以发身实匪为巳涉绪猎余摭子摘史类书充架小説满庋家家自以为宰文社人人自以为专诗坛湘素华饰刀笔精刋马班贾董汉文视初诗为多陈宋李杜唐诗较诸文尤盛有能识其门迳者矣自成一家或是或非不拘一体或从或违冶铸精瑰与前修而间合铺张丽藻亦时论之攸归此可以言进乎曰近之矣而未也此近古文士诗人之进而于道则未进也道统之传自伏羲始以敬相传则自尧始而敬之字曰钦舜继之又发为精一之论夏商周前三代也汉唐宋后三代也尧至孔八圣也顔曾思孟至濓明伊渠邵朱张吕十二贤也自周子言诚而道统始续自程门言敬而道统始明经世以理言数西铭以分言仁朱以率性无反説言道张以无所为言义吕以思无邪言诗而道统愈益永子思之学在四勿三省之后知言养气之先以慎为主慎者敬之至诚之初也未发之心慎以存之既发之心慎而察之察而中节慎以行之其不中节慎以攻之心之未发人巳俱不睹闻故有存养之敬心之既发人未睹闻而巳独睹闻故当有省察之敬静寂动感位育攸关朱子所以释中庸之首章也然此事非一朝一夕之所能辨曰敬曰钦曰精曰一曰慎无一时而不用其力至于诚则无所容其力矣此千古圣贤相传之道也传其道者传其心也必如是而后可以言进学农工商贾之进争利也富贵功名之进争势也文士诗人之进争名也惟进学者无所争高君鸾举以进名斋铿石锵金作者百数俾老夫题其端
　　应子翺经传防求序
　　王伯厚尚书学极天下之博长予四岁予昔尝敬事之戴帅初博士文极天下之粹少予十七岁今予畏友也此四明二先生俱以其里中应君子翶翔孙所着经传防求为然予无复容喙矣窃尝谓道一而巳而物有万古圣贤之学不专在言语文字而亦不离言语文字日月星辰与天为体运而不巳山川草木与地为体生而不穷言语文字与圣贤为体传而不朽体物也所以用之者道也道不离物易究咎休书纪治乱诗美刺春秋褒贬三礼辨上下论专言仁孟兼言义皆以言语文字与道为体其妙用所在一而巳一者何道是也然则何道也天地之心耳此之谓道而以其道用乎日月星辰山川草木之物故曰道不离物圣贤之心欲使千万世之人为善不为恶以复其有善无恶之性则不容不着之书此言语文字所以为斯道有形之体而无形之道所以用乎有形之体而寓于言语文字之中也顾可忽诸子翺所谓防求自易至论孟皆括为韵语以训后进傍及诸子百家而扬雄方州部家之书亦与焉予曩亦尝摘其竒语难字以供刀笔艰深之中韬平易亦不过一阴一阳一昼一夜一寒一暑消息往来幽明死生之故易之注疏也独所用六日七分厯法一岁则易之一端耳康节经世书出于此或诮予好太又出云覆瓿下囘曰不然凡言语文字之不畔于理者皆与道为体片云起于天而泽四海粒粟根于地而饱万民一画肇于圣人而开百圣天地圣人之道皆托于物近世有欲絶灭言语文字以为学者敢痛诋朱文公著述谓率多于古人动累于后来党陆也其人临汀使君不满五十而死天弃之矣读子翺之书者亦曰与道为体能于有形中求无形则将于无味中得有味矣子翺早中童子科伯父衔尝参大政云
　　送王俊甫柳州教序
　　惧其道里之远而难于至又预嫌其风气之偏而难于居使士大夫人人有是心则仕宦者必官于辇毂之下而其足迹不出于都国郊圻之外然后可古要荒之地亦必有封建之侯邦置长立属以治其民禹贡言东渐于海则今之卉服之诸岛也西被于流沙则今之葱岭交河之絶域也朔南暨声教则周之朔方越裳汉之幕北巴蜀闽粤唐之北庭云南大理是也焉有除之为吏有所惧且嫌而不屑于往者哉昔曾南丰先生送李材叔知州谓由京师而之柳水陆之道皆安行则虽远而不险谓风气与中州亦不甚异起居不违其节未尝有疾则意其地偏有瘴而陋之者亦惑矣南丰又谓其物产之美果有茘子龙眼蕉柑橄榄花有素馨山丹含笑之属食有海之百物累岁之酒醋皆絶于天下然则使囘也年未耄亦欣然求一职任以往吊斑林而饵沈冢和昌黎之旧吟占鸡骨而缝鹅毛续河东之遗咏亦一快也而敢有惧且嫌之心乎囘姻家王君俊卿长吾州紫阳书堂载调柳教问舟南征汹鲸冲蛇践蛊茹一皆不问囘是以壮之昔我先君为广西经畧司干官买马邕管无罪谪居临封囘生于广东四岁而归孤苦间关今年亦七十有三天于斯文若或相之又岂有道里远风气偏之患哉俊甫书满北还年始五十鹏搏鲲化未可量也








　　桐江续集巻三十一
　　钦定四库全书
　　桐江续集巻三十二　　　　元　方囘　撰序
　　瀛奎律髓序
　　瀛者何十八学士登瀛洲也奎者何五星聚奎也律者何五七之近体也髓者何非得皮得骨之谓也斯登也斯聚也而后八代五季之文革也文之精者为诗诗之精者为律也所选诗格也所注诗话也学者求之髓由是可得也方囘者谁家于歙尝守睦其字万里也至元癸未良月旦日序
　　刘子敬吟巻序
　　汉淮南王评离骚曰国风好色而不淫小雅怨诽而不乱若离骚者可谓兼之矣予谓斯言也未莹色至于好怨至于诽淫与乱不难也今变风变雅可考也子曰关雎乐而不淫哀而不伤淮南盖袭用其语而意不醇者然世之处人伦事防之际鲜舒多惨乐而淫不无之哀而伤比比皆是也易一泰卦耳而曰屯曰讼曰剥曰否其卦不一制礼乐文太平周公盛矣犹未免赋予宇予室之诗则夫枯謡悴咏上不见答岂止一屈原而巳哉原之着离骚也深契乎三百篇之六义而淮南浅之其于鬼神变化草木芳秽男女乖合国家成败言抑扬意开阖惟澹庵胡公句句而析之有十九蕴焉其曰满堂兮美人忽独与予兮目成此托辞也于色也岂有所谓好其曰巳矣哉国无人莫我知兮此直辞也于怨也岂有所谓诽由原之作推原之心虽进之正风正雅及颂皆可也同里刘君示予吟巻读无虑数十过和平则不流优游则不怒探孔圣所论关雎之旨而惩艾乎淮南离骚之评非吾侪所当勉乎君之近体有曰满地残红惊不见晓风吹上石橊枝得生息意仙馆无人春寂寂一林红日链樱丹得成实意晓来多谢帘间燕尽把春愁举似人得涵蓄意山翁何事冲寒往知有梅花在隔溪得洒落意庶乎情性之正者如归路夕阳収山翠染襟袖又岂不自得于事物之外乎君旧名寅字子敬今改名光予早相稔年少长而君忍贫不仕于易之防无有也适而乐者所养也屯讼剥否则屡尝之矣感而哀者激也予惧其激之不巳也乃书归之
　　唐师善月心诗集序
　　陈后山生于皇祐五年癸巳其门人魏衍所编及任渊所注诗始于元丰六年癸亥皆后山三十一岁以后诗也后山年十六巳见知于曾南丰熙宁十年丁巳苏长公守彭城明年后山为铭黄楼笔势度越秦汉朱文公亟称之时则年二十六至如金州忘归亭记作于熙宁七年甲寅则年二十二耳今之人读之或不知其为少作也夫后山之文虽少作巳足不朽而编其诗与注其诗者乃断自三十一岁以后此何为者哉后山答秦少章书谓于诗初无师法少好之老而不厌以千计及一见黄豫章尽焚其藁而学焉然则未见豫章其诗一时既见豫章其诗百世诗视文为尤难愈参则愈悟愈变则愈进凡魏编任注后山之诗参之极悟之极欤进之极变之极欤唐质肃公之九世孙师善知予颇癖于诗始以诗寄初藁次以诗寄续藁寻又躬以诗抵紫阳山下示予全藁初藁年未冠巳佳如于楮高士云焚香朝北斗滴露注南华是也续藁年未壮益佳如于浙江亭云蕃夷通海道吴越共江流是也至全藁年甫登三十矣诗愈大佳枚摘之未易竟合三藁中毎佳者一句一聫予巳为研朱圏点指似其眼以晓学者然岂无后之魏衍任渊将必待师善三十一岁以往之诗而后为之编注乎予尝细阅后山集城南韦杜村一诗此从其父令汧阳关中所作最为年少赠二苏公有云一洗十年新学肠即王安石得政之十稔熙宁十年彭城所作年二十五如谢克家向季仲所増别本有寓钱塘诸诗皆后山所自削而不収者乃元丰四年游吴所作年二十九当是时也其巳见豫章欤其未见豫章欤二公相遇之年谓在颍昌前辈亦莫能深考豫章初为后山字序首明观巳无巳之义末言其嫔息巢于外舅乃元丰七年甲子郭槩入蜀时事是年豫章移官河北德平岂后山送内而相遇于途耶不然则是豫章未令太和巳前元丰初巳尝相遇也谓元丰初巳相遇则存藁又何为断自六年癸亥邪予所论及此盖欲师善订后山存藁焚藁之意三十岁以前诗巳超轶精诣矣后山何为去之师善明年始三十一能如予之言愈参愈悟愈变愈进患不能再履常两无巳不患无后之魏任也师善名侯举乃翁号中斋亦有诗声震江湖三十余年家法有来云至元癸未四月十七日书于虚谷书院
　　宣抚朱参政南山遗集序
　　能立功矣而又能立言于近世之君子盖未之见也昔韩范经制西事臣服元昊遄归庙堂佐佑太平其立功如彼亦可以不朽矣然且赋诗作文铿鍧硕大安阳集及文正公集今并传于世擎重晩香之句与岳阳楼子陵祠记辞毅气严震撼宇宙其立言如此又愈足为不朽之助焉呜呼何其盛哉故参知政事京湖四川宣抚使南山朱公自其少时巳有韩范经纶之心所为歌诗古文应用等作崒雄健植教明彛义形于色初仕荆援蜀即号为儒者知兵李公曾伯之自荆移蜀也不能躬行军公以太社令从掌机务代李公巡边犒师与诸将款曲交欢而阃望翕然矣大臣能早用公其蔑不济西守泸南帅桂各阅五年召之入论之出除一起居郎又嗾驳新命置之姑孰闲处而后畀以江黄副阃则公老矣重庆火而纳公于蜀沙羡破而下公于荆驻鄂渚则邻帅失阳罗还江陵则郡将失沙市公仰药得不死舁而之燕分无生望忠臣者人心之所同敬也用是闲居六年至庚辰之春年六十七获考终命又六年囘始从公之子建德贰总得南山遗集读之作而叹曰功易穷言难泯公之功生虽不尽逢乎时公之言殁亦足永垂于世张魏公五路之师以赵哲擅离所部而溃魏文靖公罢督府三日而赵范失襄阳天下不以是咎二公立功之不足家庭讲学是生南轩端平大老真魏并峙其立言则有余矣诸葛武侯之烈不幸星陨出师表不与星俱陨也公尝自为画像赞曰不武不文也恶也善通地通天丹心一片觉英气凛凛逼人与裴晋公自赞不异是可以知公之为人矣囘备员九华盐幕尝于池口拜公实受亲民举剡德祐初元囘簿奉常中朝以枢密使召公议令囘迓诸湖湘以道阻弗前兹奉贰总命书此篇端谊不得辞公讳禩孙字杞材贰总名字用和
　　送周干臣归泰山序
　　进难而退易者贤士大夫之高风敬而忽慢畏而忽侮爱而忽恶誉而忽毁变移于其人一进一退之间者自古及今庸人浅夫之常态君子之进也出以泽物君子之退也处以洁身达有所不可苟就也穷有所不可苟避也可进而审于进故谓之进难可退而勇于退故谓之退易然世之炎凉翻覆之徒则可叹矣于其人之进也饰竿牍崇苞苴尻高痀偻膝行趦趄或望尘而拜或竭蹷而趋或夜扫其户外或空函而致书昧冰山之未解羡鬼朴之自娱甚者则尝粪而防痔犹不止于嗅脚而拂须于其人之退也改师法讳门生废伐木之雅咏寒下车之旧盟孰追送于临贺但见诃于灞陵奴仆有反噬之犬宾客有飘去之鹰廷尉之门可设雀罗翟公于是大书特书因贵贱而见交情由是观之自非中人以上孰不有激于此而不平于流俗之轩轾则岂肯恬于进而乐于退哉泰山周君干臣年且五十为郡博士以至县大夫仅三仕行御史府大夫最其知巳位置甚都意有未安浩然言归杭东南大都防业儒而盍簮者异乎流俗嘉周君之进难而退易也相与为诗以壮其行然则干臣当富贵矣其退也焉知其不进也
　　孔端卿东征集序
　　世之竒士必好竒搜竒景抉竒事务为竒诗文以耀世竒则竒矣而不知其尝滨于死而不悔也司马公观名山大川辄有流滞之叹谢太傅咏浩浩洪流终为安归之言昌黎登华山不能下而至于恸东坡渡徐闻兹游竒絶冠平生皆是也永嘉孔君文杓予三十年前识其先君于武林近袖诗来访阅东征集乃知辛巳六月君从军发四明自神前山放洋三日而至耽罗又三日而至日本海口泊竹岛尽一月逗畱不进八月旦夜未艾遇风舟师歼焉帅独帆走高丽死者三数十万与予所闻皆合君偶得不死附小校破舟登所谓合浦者过平壤之都渡辽阳之水厯故女真契丹之境由平滦州抵燕山凡九十四日徒步七千余里又久之然后复得南归君非将非卒特一寒士轻视鲸波狼狈至此岂非亦好竒之过乎予独喜其莫忘吟者得叙事体初曰岁纪重光大荒落舟师东征赫且濯泊向竹岛更月籥其日甲子仲秋朔夜来昏雨风色恶昧爽白浪堆山岳阳侯海若纷拏攫艨艟巨舰相躏轹樯摧缆断犹斧斫千生万命鱼为椁【此一句竒絶】百舟一二着山角跳踯争岸折腰脚依然魂爽归辽邈幸者登山走如防【敇各切】形命虽存神巳索次曰省舟独在冀可托传令防簰为渡榷海岂榷渡真戏谑大将为谁何龌龊起篷自去尔为乐忍闻孤屿哭咿喔又次曰死者何辜乌鸢啄将军归来浑不怍宴衎相庆作音乐我获生还莫忘却读此有春秋诛心之笔在焉君诗善押险韵善用雅语善赋长篇天下竒观无过于此役天下竒作亦无过于此诗死中求竒竒中脱死天所以不死君者欲留此吟以为诗史乎君文亦竒见所为自叙君他诗藁尤竒苍苔五字曰凡有苍苔处先知此地清不随芳草暗偏衬落花明点竹添潇洒粘梅助老成比钱无乃俗幽意要诗评非竒而何然则竒而不失其正尚当勉之
　　送叶亦愚序
　　天下未尝无人才其用舍一出于人主则废置公于上人才常作兴而有余其用舍一出于权臣则福威移于上人才常销靡而不足南风之所以不竞者士大夫知有权臣而不知有君也秦桧之事远矣言其近者甲子两周人才心术一切为数权臣之所蠧坏庆元嘉泰开禧一权臣也非赵忠定公朱文公之徒鲜不屈而媚韩嘉定宝庆绍定一权臣也非真文忠公魏文靖公之徒鲜不屈而党史端平嘉熙淳祐迭相不一微革前然再相庸缪之人阴为诡随忌真排魏始则易楮卤莽百物价昂出师轻佻三京众溃末则子弟用事贿赂滋彰而天下之柄归于宦寺矣宝祐开庆于近习由径则丁大全景定淳祐以军功罔上则贾似道题期讫録竟鼎覆于斯人之手朝廷进用人才不过三路一曰台谏官二曰文字官三曰都司官贾氏于此三路必谨择乎决不畔巳之人私相扳援互相保任此路一入而稍有违异即斥弃不旋踵其能交椠授藁奉风旨听嗾使相助为虐而肆其无君之心者然后迁侍从躐执政或假之宰相之虚名呜呼世未有弱公室强私门穷人欲灭天理至此而不败天下者也贾氏擅国十有六年泽火之革又十二年为贾氏貌敬而内实畏之恶之者汤公汉洪公天锡牟公子才陈公宗礼高【原缺二字】得康庐易郡至其当国终不少屈者吾家方公岳也坐发防言事得罪者谢公枋得谢公章陈公仲微徐公直方赵公与鍴杜公渊也议及公田逐者徐公经孙刘公震孙也耻奉行公田贬死者魏公克愚也尹行都忤意去者李公芾也彗星之出京庠一疏诋责稍过刑祸亦惨无辜而逺行者布衣叶公亦愚李也前乎贾氏一十六年其所沮挫排击之人才老死殆尽而名仅存后乎今日一十二年其所长养培植之人才潜蛰欲奋而名未彰于斯而招贤纳俊屈指难矣吾亦愚岿然一影乗驲北翔鹤鸣声闻茅拔彚征其必有説以进乎平墄之间也披荆扬梁益之舆图考斗牛翼轸参井之分野古今人才将相间气良不为少而文士特号居多唐太宗混一宇宙刋修晋隋梁陈南北诸史及纂述诸经注疏人才可用不拘南北今日而欲笔削近代之是非与诸先儒之论撰淮汉以南文士之可选者如毛发未易算亦愚而能推毂吾尚能一二枚举之虽然张魏公有言秦桧当国二十余年只成就得一胡邦衡亦愚直声充塞天壤此行乃木绵馁鬼之所成就以权臣为有惠于巳而勿以为厉可乎送行诗若词如千首杭人周绪子一命歙人方囘万里为之序
　　送罗寿可诗序
　　诗学晩唐不自四灵始宋刬五代旧习诗有白体昆体晩唐体白体如李文正徐常侍昆仲王元之王汉谋昆体则有杨刘西昆集传世二宋张乖崖钱僖公丁崖州皆是晩唐体则九僧最逼真冦莱公鲁三交林和靖魏仲先父子潘逍遥赵清献之父凡数十家深涵茂育气极势盛欧阳公出焉一变为李太白韩昌黎之诗苏子美二难相为颉颃梅圣俞则唐体之出类者也晩唐于是退舍苏长公踵欧阳公而起王半山备众体精絶句古五言或三谢独黄双井专尚少陵秦晁莫窥其藩张文潜自然有唐风别成一宗惟吕居仁克肖陈后山弃所学学双井黄致广大陈极精微天下诗人北面矣立为江西派之説者铨取或不尽然胡致堂诋之乃后陈简斋曾文清为渡江之巨擘干淳以来尤范杨陆萧其尤也道学宗师于书无所不通于文无所不能诗其余事而高古清劲尽扫余子又有一朱文公嘉定而降稍厌江西永嘉四灵复为九僧旧晩唐体非始于此四人也后生晩进不知颠末靡然宗之涉其波而不究其源日浅日下然尚有余杭二赵上饶二泉典刑未泯今学诗者不于三千年间上泝下沿穷探邃索而徒追逐近世六七十年间之所偏非区区所敢知也清江罗君志仁寿可介吾师友自堂陈公书枣诗百篇见教自谓改学四灵后村且善学古人者髣髴其意度隽逺其滋味不当尽用其语言事料若腴若组若冗若澁若浅若俗若麤若晦若怒若怨皆诗家之细读深味诗律未脱江西有昆体意崖岸骨骾似与赵紫芝诸人及刘潜夫不同故予详道诗之所以然为诗以送之谓为不然者寿可还斾过东湖之上复以参之自堂可也
　　仇仁近百诗序
　　诗不特虞廷赓歌三百五篇为诗也尧舜禹汤伊尹傅説告君箕子陈洪范周公作六典孔子赞易老氏着五千言战国之士述吴越春秋司马迁防日者杨雄太皆协音韵而便诵读协音韵而便诵读则笔之而不烦口之而易于不忘文辞之极致也是故防典乐以诗教胄子言志为诗咏言为歌歌之中有五声声之中律上之化以此达乎下先王设官采诗祭祀宾享有郊庙朝廷之作而邦国闾里所赋之风亦取以为房中燕闲之乐下之情以此达乎上降及西都苏李东都建安七子晋宋陶谢律体继兴自盛唐中唐晩唐而及宋代有作者虽未尽合宫商钟吕之音不专主怨刺讽讥之事而诗号为能言者往往相与笔传口授于世而不朽此其故何也气有所抑而难宣意有所未易喻时有所触物有所感事有所不可直指形之为诗则一言片语而尽之矣故揫华为实锻粗为精文约而义博辞近而旨远惟诗为然予友武林仇仁近早工为诗晩乃渐以不求工有藁二千篇有竒予为选四百篇犹以为多则删之而取百焉今夫世之不能诗者洋望崖返或不以斯事为然是固未知尧舜禹以来虽文辞之非诗犹贵于叶音韵而便诵读其亦岂无能诗之流然不隘浅纤巧则漫放阔诞终不入于作者之域仁近此百诗翳尽而珠明也气至而菓熟也霜降而水涸也箭鸣而的破也琴瑟具而淫哇退舍衣冠正而强暴拱手者也仁近名远年甫四十有一诗之进未巳云
　　孙元京诗集序
　　虞夏商周诗经孔子删定赞则赘离骚而降汉晋魏以至唐宋五七殊古律异六义之致一也人品高胷次大学问深笔力健咸于此乎见之予友孙元京诗有近陶者有似二谢者有似元次山孟东野者其少作七言律有全似陆放翁者长句如杜诗引及阅山谷诗长句其得之中而见之外者欤根本有自来矣清劲而枯淡整严而幽逺五言律近世诗人所未易及五言古体如秋怀五感兴六冬初杂兴乃近世诗人所不能为诗如弈棊如挽弓高一著者决定高一着臂力弱者虽欲强进分寸不可也不谓吾州近有此人持是以见朱文公可无愧哉
　　虚谷桐江续集序
　　予自桐江休官闲居万事废忘独于读书作诗未之或辍也客或过予庐见予之无一时不读书无一日不作诗也则问之曰读书作诗亦各有法乎予应之曰读书有法作诗无法客疑之则先问予读书之法予谓学也者所以学为人而求见道也圣人人之极贤人圣之亚欲学为是人而不读书不可也无声无臭道不可见一动一静之为阴阳一隂一阳之为鬼神天之所以运地之所以载日月之所以代明星辰之所以昭布风雨霜露之所以变化聚散水之所以流而不息物之所以生而不穷鸢之所以飞鱼之所以跃皆与道为体也欲求见是道而不读书不可也然则天下之书可读者不亦多乎曰不多也予之读书五经一圣之言以为律令九贤之言以为格式申明天下之书无所不读以为断案五经者易书诗春秋三礼也一圣者孔子也九贤者周之四子顔曾思孟宋之五子周二程张朱也天地人物有理有气有性有情故有正必有变五经一圣九贤之言所以扶正而驭变者也予读易而知阴阳大化有正有变生必有死存必有亡于进退得丧勿竞勿慑可也读书而知禅让之典谟征伐之誓诰九德之刚柔三仁之去就有正有变亦各自靖自献可也读诗而知君臣父子兄弟夫妇朋友人伦之间有正有变乐不淫哀不伤怨不乱可也读春秋而知天子诸侯大夫陪臣内夏外夷之名分有正有变权善恶衡是非正其谊明其道可也读三礼而知尊卑上下等杀衰隆以节天理之正以防人情之变由今之变返古之正可也盖人性无不善道体无不该自伏羲始作一画以至二帝三王之君之臣世守之未尝不明不行至周之末靡正不变而几于不明且不行矣孔子虽不能行赖孔子之言正其变而复明孔子之言赖顔曾思孟而益明更秦涉汉厯唐荀董扬韩醇疵莫掩不行之害小而不明之害大赖宋有周子二程子张子而复明王氏之学分裂宇宙涂炭生灵其后高者入虚卑者入陋赖吾州子朱子力正其变而又大明曰无极太极曰道心人心曰天命之性气质之性曰命曰气曰仁曰诚曰中曰敬曰阴阳曰鬼神曰五经之精四书之蕴吾侪小生得以坐而享其成説于是塞门反玷之功利摩顶惜毛之仁义乞邻证父之卖直避兄离母之沽名弃灰徙木之威信减灶粪金之战攻非马有毛之辨説专气寓言之虚寂皆巳截然限隔于区域之外等而下之【缺】兹邱区之训故尸解羽化之方书紫色蛙声之制度【缺二字】白水之图谶箕张鞭算之货财钩筩罗织之刑法非鬼越望之祭祀下里巴人之音律覩决楞伽之梵呗阳平都功之符呪至于近世译经玉清之官职天书神霄之祥瑞西昆龙虫之歌咏札闼轧茁之词采国服为息之政事偏傍字説之场屋党碑邪籍之绍述忘君事雠之和议棒喝顿悟之心法金铁一锅之史学变愈下而正愈湮蛊人心而否世运惟此之所得于五经一圣九贤者巳确乎其不拔则彼皆吾道之罪人又岂容一毫可以侵入吾矩度之内若是则天下之书其可读者亦少矣此予之读书法也然客犹疑予之作诗不无法也则诘之曰子之诗初学张宛邱次学苏沧浪梅都官而出入于杨诚斋陆放翁后乃悔其腴而不癯也恶其弱而不劲也束之以黄陈之深严而参之以简斋之开宏古体诗其始慕韩昌黎而惧乎博之过慕柳栁州而惧乎褊之过慕元道州而惧乎短澁之过慕韦苏州而惧乎谆谵之过既而亦于子朱子有得追谢尾陶拟康乐和渊明亦颇近矣而谓作诗无法是欺我也予凝思久之而复其説曰此皆予少年之狂论中年之癖习也去岁适六十一矣始悟平生六十年之非所作诗滞碍排比有模临法帖之病翻然弃旧从新信笔肆口得则书之不得亦不苦思而力索也然后自信作诗不容有法惟于读书之法则当终身守之而勿失耳客嘻笑又怒骂曰子终欺我子所谓读书之法即所谓作诗之法而奚以有法无法为哉予不能复答诗自壬午至戊子二十卷巻百首因书为虚谷桐江续集序
　　钱纯父西征集序
　　从军有苦乐但问所从谁王仲宣诗也从军古云乐谈笑青油幕韩退之诗也近世从军无文士此味鲜矣西征集唱酬凡十二人诗一百二十七长短句七其亦得仲宣退之遗意欤然则吁可痛也岁巳巳冬荆阃吕少傅卒于鄂以淮阃李端明星驰进司江陵庚午春钱纯父以京西湖北仓漕兼制参偕陆君实制机毛元升制干自淮如荆至则纯甫领鄂留务时赵子晋守京口赵几仲为江东仓孙吴防楚望以前常州守寓京口龚开圣予莫仑子山栁岳子山刘澜养源李辟皆饯之行者也独李辟予不熟其名亦在行养源至池阳圣予至皖口噫嘻今尚忍言之乎是行也襄之围三年矣欺君误国者何人哉鄂城下之盟伪以戎钤阮思聪为宣参赵日起许岁币如金人不以闻非欺君而怒【阙】乎夏贵入襄而出失舟师半范友信拒汉江怯战退吕家军精鋭尽歼范文虎以殿岩援襄逗遛不受阃公节制并不以闻非欺君而玩冦乎襄病深矣而其包藏之深则尝谓襄陷不足忧盖有説焉虽宣力如纯父百辈不支矣癸酉春陷襄甲戌冬江流失守今尚忍言之乎此倡酬十二人者鬼録如君实死节可无憾死者不得其死者又深可憾也今圣予年六十八独幸无恙其诗老笔有骨雪髯及腹行歩如飞议论典刑想见二十年前酾酒酹江时意气今人魄动沧海桑田天飜地覆读是集者兼动兴亡生死之悲视山阳闻笛其哀痛殆百倍过之云
　　吴云龙诗集序
　　古之学者出于一曰义理之学无他学也后世之学去孔子未久异端百出伤义悖理赖七篇之书辟之故其説或亡或存而不行汉尚黄老魏晋而后佛老角立遗世大患今当世之患独存佛老之末流而失其本亦不足畏也巳奈之何儒者之学又自为乖异而不归于一哉伏羲尧舜禹汤文武周公孔子颜子曾子子思子孟子所传其言具在易以阴阳言义理书以政事言义理诗以吟咏情性言义理春秋以明辨名分言义理乐亡无经三礼非全经然义理微言尚不絶于方册者与人心俱未尝泯也接孔子之儒者曰周二程张子以及朱子取小戴礼大学中庸二篇与语孟着为四书以贻后人而义愈明理愈精矣学者欲舍是而求所谓学可乎传注如毛郑一学也词赋如贾马一学也史笔一学也古文一学也制度考究一学也诗词之学自建安迄晩唐一学也虽各自名家而求其言之合于义理号为知道君子则鲜其人又况近世又有所谓科举穿凿之学笺注偶俪之学畔义理而逐时好岂不痛哉物极而返今之为士者一切不讲惟诗辞之学仅存予朱子之乡晩出者也仕而归老去朱子之没未百年求所谓义理之学者不一见焉而以诗歌之学求予讲画者则不胜其众于众之中而察夫胷中笔下之不凡者又仅一见焉歙吴君飞云龙者不凡之一二者也短篇近体不尚工巧大篇古乐府沛然出突然竒予犹欲其敛豪宕而八细润抑悲感而就平和也虽然义理之学自古圣贤传至朱子始乎易终乎四书固公于天下而非乡人之所得私生于阙里为颜为曾彼独非乡人乎不此之务俾后世独以诗人见称则胡邦衡以荐朱子者岂朱子之志哉云龙勉之予友曹清甫久不晤对云龙其亦以此订之
　　送胡子游赴调序
　　儒者之学有独无对其文自伏羲一画始而成于尧极盛于周稍衰于周之季而大坏于战国絶灭于秦可以复于汉之初而刀笔吏非其人司马迁至以儒为九流之一周官出于刘歆其曰儒以道得民者意与子长不异或以为此战国阴谋之书然耳孔子之时老子巳生乎其前未有所谓服食煎炼长生不死之説佛亦巳生乎西域而其轮回果报无生之説未入中国孟子之时杨墨仪秦之徒异端并作赖七篇之书排而击之其説不复信于后世独奈何由汉迄唐老佛二氏昌炽淫衍至与儒学鼎足而称三教甚至儒者黯无精光傍睨二氏之肆行而莫之敢抗呜呼其亦可哀也巳虽然犹有一韩昌黎原道等作起正仆邪由是知二氏之非晓然明白至于宋欧阳文忠公范文正石守道孙明复李泰伯胡安定皆深辟二氏而周元公二程子张横渠发明孔孟不传之秘其门人吕蓝田谢显道游定夫杨山及胡文定父子传至于刘草堂罗仲素李延平集大成于朱文公而南轩鸣于湖湘东莱振于江浙当其时适有临川之偏永嘉之驳文公以赤帜麾之冰解草偃三代而上井田封建礼乐法度有决不可复者天命之性率性之道修道之教在人心未尝泯也直内方外致知力行静而存养动而省察诸老先生之言见在方册今天下学者服膺潜神亦不谓无其人是岂区区二氏之所得近哉老之学清净无为其变也诡而为方术佛之学寂灭为乐其变也诞而为禅机又其下也俱不免从事于斋醮祈禳如古之巫祝云者奸人以快其嗜欲之私庸人以豢其惰顽之体名为盛而实则衰今之儒者有学校之养无科场之累名为不竞而其实未尝不自得于中修之在我用之在时顾何羡于彼而亦不足与之角也同郡胡君泳子游书学之正事喜满将再问选质美而气和学饫而文溢饯行之诗森如笋束为书愚所见者为序于其前行御史中丞刘公伯宣参知政事夹谷【缺】公士常愚知巳也亦试以此订之
　　赵西皋明叔集序
　　叔孙豹曰太上有立德其次有立功其次有立言此之谓不朽言也而可以与德若功并不朽乎世之欲立言者不亦难乎孟子曰我知言然则立言之难又未若知言之难也予读西皋赵明叔诗文而叹曰非天下之能知言者决不可与立言而所以知言又在于知道孟子见梁惠王言仁义去孔子卒一百四十四年耳当是时杨墨仪秦髠衍之徒言人人殊自非孟子知性以尽心养浩然之气以明察乎天下事事物物之理则诐淫邪遁之言根于其心之蔽陷离穷吾且不得而知之不得而知之则不得而辟之而何以立教垂世至于今不泯哉今之世去孔子卒一千七百六十八年矣异端之言满天下荀扬号为诸子之最而不免于小疵左马而下诸史后愈劣于前长不掩厥短传注老生杂谶纬雕篆小子类俳谐加以佛入中国老氏之徒效之怪诞百出其能卓然有见不惑于此者鲜矣铅椠之士因仍蹈袭混为一区相率而入于诐淫邪遁之域岂不甚可哀痛世之知言君子孟子之后如孟子者尚或有之唐有一人宋有数人立言不朽斯道复明不然则岂不异端炽而人伦天理至于泯灭净尽乎是故立言非难知言为难知言非难知道为难虽然硕果不食消无不息之理小而辨于物暗有忽明之时予老矣不意交臂相逢有如明叔也足与商畧兹事学者徒见明叔之诗之文大篇杰句若排江河而注之海也而不知其胷中之所存人品高下世论是非前代成败先儒异同如姸丑之不逃于镜铢两之不差于衡也予始相见赠予所赠钱舜举丹青长句后见鲜于伯几像赞益都路劝农行记祭二疏文文王羑里庙碑跋及诸古律诗诗皆挺挺天出其立言如此与予一再评论古今可否去取出予意表尝谓予所作有气骨不作江南诗人软媚态亦知言之一端也其知言之大者经史子集百家之书无不读而操之以约一言以蔽之曰知道而巳明叔名文昌济南人为浙西道按察副使近甫终更云














　　桐江续集巻三十二
　　钦定四库全书
　　桐江续集巻三十三　　　　元　方回　撰序
　　送倪耕道之官厯阳序
  </div>
  <div class="pagination">
   <a href="桐江续集_page45.html">
    上一页
   </a>
   <span>
    ...
   </span>
   <a href="桐江续集_page41.html">
    41
   </a>
   <a href="桐江续集_page42.html">
    42
   </a>
   <a href="桐江续集_page43.html">
    43
   </a>
   <a href="桐江续集_page44.html">
    44
   </a>
   <a href="桐江续集_page45.html">
    45
   </a>
   <span class="current-page">
    46
   </span>
   <a href="桐江续集_page47.html">
    47
   </a>
   <a href="桐江续集_page48.html">
    48
   </a>
   <a href="桐江续集_page47.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
