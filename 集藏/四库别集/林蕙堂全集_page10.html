<!DOCTYPE html>
<html>
 <head>
  <meta charset="utf-8"/>
  <title>
   林蕙堂全集 - 第 10 页/共 60 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   林蕙堂全集 - 第 10 页/共 60 页
  </h1>
  <div class="content">
   方烈妇仇氏传
　　妇姓仇氏歙人方本素之妻也手剑成忠周称烈士曵裾起誉汉号硕儒昭代歴有闻人近世齐为编户妇生懐淑德少具令姿从女塾以授书在公宫而习礼史开范传长羞蔡琰之篇诗诵卫风独爱共姜之赋下早岁之玉台空悲荡子压频年之金线恒为他人慈母为之痛心孝女因而屈膝贞能不字诚何怨于摽梅死且靡他敢有伤于秾李迨德耀之嫁已逾十年及荀采之婚曽无三月舞鸾青镜犹未穏乎双栖别鹤珠弦遽分飞而独徃岂丈夫之志果在桑蓬惟女子之行自甘荼堇望刀环而无日谁怜机上流黄合钗股以何时不念楼前织素无珠可卖供餐成巧妇之炊有土堪包筑垅代孤儿之泣八年胥浦俄惊鵩鸟之来千里练江特买蜻蛉而至青囊不验已无分于齐眉白刃可挥复奚辞于割股嗟天倾而莫补叹海竭以难填泪欲成花即是断肠之草魂能化树将为连理之枝感姑妇之慰留勅家人以环守药名独活苦不由人虫有寄生孤谁似我贫同种蒜艰难回广柳之车事切封榛隠忍涤荐苹之釡久无夜哭门前不听乌啼忽起晨妆下翻疑鹊喜邻姑束緼初祗讶其阖扉老父得书早已闻其挂树粉痕在壁终还隂氏之尸锦带留牀遂宛庐江之颈于是里人罢社邑令式闾题曰贞妇之祠表以女宗之墓如生斑竹在土而已有泪痕或化防云带雨而尚闻香气猗欤烈矣不亦美哉嗟乎緑绮幽情芳年越礼黄花妙句晩景贻讥已甘包麕之嫌宁论委禽之巧三年倾国空怜息妫之无言五夜失声偶为江郎而唤觉稍徘徊于俄顷即陨落其生平兹独漂揺风雨存定志于经年防涉闗山返遗骸于逺道然后从容就尽慷慨完贞斯有大过于人岂可无闻于世爰为濡墨以待书彤用箴顽懦之风并厉子臣之义尔
　　周太夫人传
　　葢自芸负米亲承黄玉之书泣笋号松特纪紫金之管孝之为德岂不重乎然手不驱蚊悯濮阳之忍痛声能感鹤闻处黙之衔哀厥事可风其人足敬似中郎之侍疾七旬无暇于求衣若申屠之慕亲十载何心以御肉惟吾式燕实无愧焉因其孝而遂得其慈感其子而并传其母此周太夫人之所以传也太夫人系出周宗产于真邑伯仁雅量代着汝南公瑾名家世推江左灵储婺宿地当跃鲤之津教本国风诗咏鸣鸠之渚生而守礼志不事夫庸人幼即知书名有同于博士时无逸公炊方梦臼弹用续胶石氏入门九族咸知见重少君归里三党由以加亲儿鲜衣芦宁识柳公权之为异出姬多累葛岂有周太姥而无是言于是方进懐恩为耽书册髙柔见爱益笃瑟琴而太夫人富不为骄贵而能下衣无火浣曵大练而犹华钗少明玑选中珰而独恕至于宫修采藻日以未逮为悲野饭翳桑时以不周是患先河义重捐多金而祠构翚飞待渡堪伤出余资而桥横鴈齿感遗言而嫁鹜谊重夭桃见枯骨以脱骖恩敷广柳则助义无妨于典珥施仁不恡于抽簪是以海内徧乎休声域中称为隠德公之得此多内助焉迨乎日出当心海填无力凤亡其匹谁怜宛颈中宵鹤有其雏未可捐躯长夜付冡儿以筦钥不戾三从抚两稚于提携何慙再起岂知麻姑转盼俄见尘扬遂至漆女伤懐果闻天坠救无披髪争操室内之戈祸在剥肤莫厝突边之火伯之陨矣叹大厦之将倾予何归乎怅危巢而已覆乡闗播越八百里处处惊蜀道之难亲戚凋伤三十年人人利齐奴所有太夫人闻雷不震涉险如夷动者持之以静中流之砥柱常安急者应之以闲当局之机闗独妙纷纭自解若芒刃之斩乱丝神色无惊似轻裘而临大敌卒能潜消众变黙剂羣情全破卵于汤火之中出覆舟于波涛之外堂前画荻总是泪痕灯下丸参无非苦味慰之以义命何殊身自教儿束之以诗书不谓母能兼父六婚孤女频年不倦倾笥独抚遗孙尽日还为授读念世难何辞身瘁顾吾力之已弹谓隂德有似耳鸣信其宗之必大训兼文武刘殷之七业俱兴教备慈严泰媖之一门无忝仲以文章启事行登鹭序之班季以黉术致身亦入鹰扬之选岁当癸丑月在仲春嗟二竖之弗臧痛九原之忽渺羿妻归月徒闻捣药之宫织女还星但有支机之石当乗鸾而欲逝一心惟念前人迨化鹤而难留片语不闗他务贤哉此母允为巾帼之难贻厥后昆是作闺闱之范爰述其事是为之传
　　丰南内史曰世风不竞人纪罕修士在恒居争夸竒节时当变乱辄易素心震雷有虩虩之伤樊圃着瞿瞿之刺而兹终养以和独全其大存栢舟之雅操贻桑土之逺谟诗曰淑人君子其仪一兮母有之矣彼防匕以贻羞循墙而失步者亦乌足道哉
　　红鹅生小传
　　髙士桥西是孝尼之故第让王祠侧为彦博之名园槐柳交隂蝉声一巷松篁逓响鸟语四时葢其间有红鹅生焉生夙负英姿早懐壮畧縁奉鲤趋之训遂忘鲲化之图陶元亮之家儿罕求闻逹王孺仲之嗣子不事声华用孝全贞固其所也于是覃懐六籍极力四声得北苑之精传旋为阁笔有西昆之丽句特妙题籖襞古锦以为囊篇裁芍药镂青瑶而作管手浣蔷薇金粟重来苏舜钦之遥追太白玉箫新制姜尧章之低唱小红欢既以古而深赏复因竒而富錞于古器辨乎周礼之文威斗遗模证以汉台之记王将军之库内若具五材李公子之筵中无非三代苟其堂中赌茗不妨贵买徐熈若至袖里懐珍必至狂呼米芾矣而且尊同北海惟醉词人坐拟西园徧辞热客杜司勲解官之后始订忘形嵇中散僵卧之余还为纳契虽牡丹香发长思功父之家而脩竹清风不减元卿之径至若酒旗歌扇时迎桃叶船头侧帽轻衫独徃梅花阁上遇方山者谓为豪士望陶岘者有若神仙而吊古殊多问天还切过埋剑之地怅君子之不存逰响屧之廊叹美人而安在杜鹃月冷欢少于悲麋鹿春深今犹似昔凡经逰于蜡屐悉寄托乎彩毫文为生焉情使然也又或玉钩斜畔惆怅飞萤鐡瓮江边荒凉战马寻西陵之旧事两峯未改烟云访南国之遗踪六代徒存花草莫不临风酾酒对月兴歌抚长剑以欷歔鼓哀筝而慷慨昔阮籍之登广武时少英雄孔明之卧南阳人思管葛含悲吐曲触绪言愁见之或讶为狂识者独伤其志矣予与生逰同山泽好缔林泉爰以阐其幽懐用待传诸好事也而生架蓄瑶蟫恒多问字屦随银鹿颇解挥毫墨沼流成独得琅琊之秘黄庭换得长懐昙之髙故自号红鹅生云
　　吴母郑太孺人双节传
　　葢惟史官所载务阐幽光女子之行尤崇苦节若乃髧髦矢志出百计以存孤截耳明贞守一身而济蹇斯有裨于人纪咸宜表于家乘则郑氏孺人为不可及矣粤考善濡叔祖具国士之英姿厥配汪氏太君有淑人之雅操而孺人同操箕帚屈奉巾箱虽络秀本自士流而长懐门户故康成实为名族而甘就衾裯自挽鹿车用佐良人之画频调燕瑟能和大妇之心纵阁异东西礼则均于采藻即馌分前后而事总切于条桑钟郝堪仪喜懐珠而并产齐梁非逺痛载寳之不还日出徒嗟天倾不补鞭长不及况在疚之防防巢破难完有未亡之藐藐他方遗槖齿既易于鲸吞同室操戈涎复垂于虎视况长男之先逝至嫡妣之继亡乌失侣而长啼鸾抱雏而独宿多方巧诱有懐欲动乎贞姬宻逞凶谋不利将施于孺子时则绩勤文伯龟手何辞烛灭徐吾誓心靡改画欧家之荻总是泪痕丸柳氏之参无非苦味虽频惊于风雨毎自凛其氷霜调防维殷察神明之既定敦勉至再知志气之有成爰出洸澼之微资加之脱珥助其桑蓬之壮志勉以将车遂能化犊为龙养雏成鹤重兴旧业譬夏后之一成力奠頽基若周家之九鼎太孺人诚惟保子而仍保其子之子仲震公谋足贻孙而更贻其孙之孙使非一线之能留安得四通之累致传之典册可称巾帼之程婴矢在咏歌是谓闺房之李善矣迨至三传以后复寻二姓之盟则我周嗣隠君亦有荥阳佳配早称栉士出圭组之名门雅号针神具帏帟之淑行殚心进乳曽无叱狗之声洗手尝羮岂仅烹鱼之事防伯也失尊人之意暂出涂山至女兮感君子之行长悲湘水兵戈既塞鸿爪雪而难归琴瑟无音鹄啼霜而弗偶而氏强为笑语毎忍泪以承欢力谢言挑欲毁容而秉节恒依绣像虽阃阈而不窥自着綦巾即糜羮其未饱灯前顾影歴百千万状而未改丹忱镜里含凄凡五十三年而竟成白首事传戚党谓双贞并出一门庆笃宗祊幸二烈流芳两代绮偶游楚地获友文孙前既属其祖姑后亦为其丘嫂言而足信可风励于后昆行实有徴用仪型于末俗爰抽兎管弗揣不文竚待龙章同期有耀
　　马伯元先生暨元配周太夫人忠节合传
　　葢闻烈士效忠秉丹忱以弗二贞姬守义矢白首以靡他是以运值升平勒景钟以著绩时当丰豫安帏幕以成家若乃劲草之遇惊飚人嗟板荡抑或长松之逢寒雪众叹风靡则国尔忘身独甘劳瘁心坚励节不虑漂揺干健坤柔实相成以不朽臣忠妇顺乃各致以长存心有异乎道惟一矣若伯元马先生及周太夫人者则见之矣太夫人寳林世胄镜水名宗裔出绛侯世有弓裘之望家原公瑾人传圭组之华生有兰标早奉班姑雅训长多蕙性无惭钟氏芳规奠鴈而配参军庄而有礼挽鹿而归司孝本于诚满座賔朋酒浆不匮终年慰问筐筥无愆乃先生投笔从戎慷慨际时之志弯弓破敌雅多靖乱之才一出而图吾军三迁而帅其众璇枢拊髀遥闻貔虎之威琼岛销魂尽慑鲸鲵之气真将军从天而下丑类岂有遗乎诸反侧望风而归南人不复叛矣鞠躬尽瘁食少有似乎武侯效力忘疲星陨遂同于宗泽维时天倾莫补日出当心未亡人欲相从于九京藐诸孤尚伶仃于万里干戈阻絶难归广柳之魂山水﨑岖莫返维桑之骼而太夫人手瘏心碎泪以尽而血流昼画夜思人屡危而天相身经九死竟完鷇于覆巢体备千辛乃归魂于故垅况时当改玉既伏莽之未除而家且卖珠复牵萝而无策凋零井邑毎常叹于呼庚劳攘舟车更多虞之旁午白头二老将不免于饥寒黄口多儿正有需于教诲仰事之与俯育所頼伊谁外防之与内调其艰实甚太夫人手封马鬛十指几至不完力防凤毛三餐亦为少进堦前画荻总是泪痕灯下丸参无非苦味含氷茹蘗凡四十三年补漏医疮有百千万状既老而不懈虽病亦不言是谓竭妇之功而复代夫以为子遂能备母之教抑且兼父以为师所以懿训维章六龙争为奋甲徽音弥着一鹗于以腾霄泽及两邦并有神明之誉恩覃万姓益清白之仪以致天赐鸾书人钦鹤筭堂中紫绶拜义成之封堦下文轩赐建昌之号世之宠礼行及无穷天之报施宁复有艾夫妇以德胜而持户更复多才女以贞名而立身实多苦节吾无间矣复何加哉迨及属纩之时犹然伏枕而泣出箧金而修先墓传遗令而置祀田斯岂庸辈所能实为丈夫不及耳爰纪其事以告诸来
　　赞颂
　　练溪文虞江隠君像赞
　　莲峰毓秀橙里孕灵继考城之阀阅承宋代之簪缨早挺岐嶷之质幼多孝友之声期文章以振誉念怙恃而伤情傅介子乃弃觚而叹端木赐则结驷以行其为人也本多才而多识其御事也亦必敬而必诚雀一中而知为俊杰凤再卜而许以和鸣梁家之配既叶陶公之业益兴千万里而不辞况瘁三十载而甫就经营齐人服仲连之义楚国知季布之称有妇焉能相夫而教子惟髯也信迈羣而絶伦方严慈之克济何凶闵之洊婴赖虎头之妙翰存燕翼之芳型写古心于古貌扬令德以令名将庆贻于奕叶昭百世而流馨者欤
　　江氏四世五节妇赞
　　葢闻髧髦矢志播雅咏于柏舟截耳明心纪徽声于竹简然青陵台上鹄不再鸣采缕窓前鴈难重繋昺淑二寡但传武库之文华义三贞仅见永初之记未有聚苦节于一门绍幽芳于四代如我歙之江氏者也江氏系分伯益胄衍文通家风素着于柴车世德聿光于芸阁乃星辰照耀固神贻忠厚之祥而霜霰漂揺亦天笃孝贞之气谁云荼苦益显兰馨粤攷明初元称成化始惟江夏倡大义于靡他继有荥阳抱孤贞而弗二或三珠在握而弥伤宛颈之心或一线仅延而益结齐眉之痛乌啼门外处处秋风鸾掩镜中时时夜雨盼黄姑于天上悼白首于人间斯固可匹美女箴贻馨妇诫者矣尔乃时当嘉靖复见贞姬系出宣文爰生懿质杜韡淑德早作继于傅家荀采妙龄遽含悲于隂氏抚其异出皆有絮而无芦逮及所生并种松而成树望藁砧于山外五夜含辛泣络纬于灯前六旬周甲亦云酷矣不足多乎若夫积庆将开闵凶洊至天倾莫补日出当心则有方氏孺人者来从德里迨事严姑叱狗无声偕鸾有志鸟称比翼宁呼婆饼之焦虫取阜螽不禁女衾之抱爰择贤媛以事君子遂得淑女而产俊人儿难识父几同赵朔之孤妾以无夫自是韩慿之妇同磨笄而不可抚破镜以相怜蜾蠃封泥或谓形之可似鸳鸯照水但在影之能双岂必须眉乃称婴臼长将血泪欲并英皇足笑褚公问黄罗而奚在堪同王女把白玉玦而不离是诚无愧于礼宗允足再传于巨孝而应全翁性切哺乌诚通乳鹊燃龚明之顶朱袍遂以延年刲五钝之羮白髪因而愈疾是以路公求状柳子题铭天旌两节之门人号众芳之里济阳之裔葢至是而益昌矣虽然石窌貤封国有旌崇之典延乡宠锡礼存汤沐之仪凡此贞姿佥宜显赉乃素门寒族既以请乞为难而弱质頽龄又为格程所阻礼官莫详其姓氏女史罕识其仪型遂使陇上芳姿但化相思之树海中穷羽空填精卫之波湮没良多可胜三叹爰是详其淑行用以备夫旷闻赞曰
　　猗欤德门实多女士厥有黄媛守德弗二迨及于郑益为其难保持如线母力克殚维宋之子既贞而慈黾勉鞠育备着令仪及方与万泉清玉洁孝事君姑庆贻来哲凡兹五母懿教克彰宣圣善裨益纲常有泉匪清有石匪介凛凛贞操名光函葢彼臣奸君彼子怼父尚闻此风宁无心怍我为作賛以告后人谁司彤史永扬德芬
　　家贞女汪氏賛【原名寳珠】
　　予族孙炯然元聘汪氏者裔出平阳家原水界荣华累世信席上之堪珍婉娈多姿爱掌中而不离少而陟屺早防严君岁及抚尘惟依大父从蹇修之约盟久订于丰溪就内舅而居身乃随于繁水而年方三五尚未当笄地隔半千犹虚纳币炯兮命促方埋玉以兴嗟女也心惊遂折钗而兆梦贞鸾未偶其何意于双飞寡鹄长悲誓相从于九死情原未解乃有性而无情礼尚未成辄因心而作礼扉间粉字已办还隂堂上白头空怜赋卫毎闻改聘即欲捐生絶粒投缳既痛其身之可惜毁妆易服益信厥志之难移于是一灯夜绩惟同阿母篝灯半镜朝窥不想仙郎合镜堦前刲股叹露祷之多诚榻下承顔念氷餐之独苦匪朝伊夕力为扶持积日而年躬亲请膳玉仍在璞宁知价值连城珠未离渊自可光还合浦当今
　　上庚申之岁周贞姬甲子之龄洵正气足以感人致清风遂能变俗合四十五年之久以孝存贞使百千万人之多因诚得动青衿绣服拜送于荻港之濵彩榜金书迎返于柳干之舎坟前洒泪草木为枯室内藏形庭除不出梦中虽见犹然未识容顔地下相逢谅亦转多凄楚迄今而又逾十稔久且未免于饥寒至此而益励一心贫乃更坚于风雨未经作妇百年忍痛比殉烈而尤难若令为臣一旦颠危定效忠而弗二使当异代犹将遐慕斯人幸在吾家更得亲观竒事乃有忝为族党置若罔知且闻独拥膏腴弃而不顾斯则自弃伦常之外宁能复徼忠厚之贻某苕水陈人隋桥逋叟然少登史馆与闻风教所闗老返乡闾喜见贞良尚在伤哉贫也未能请防以
　　龙纶慕而书焉或可垂光于蠧简为之赞曰
　　有美一人得气之正金石之心氷霜其性性与时乖心难命任世处其艰力持于定白髪靡他青灯自映蚁羶弗慕蜗争罔竞宛颈终身秉懐益劲视彼纤夫百年朝菌尘息谁多荣名罕尽我作此赞昭贞佞用示后昆毋斁尔敬
　　茅士可天女散花图赞
　　彼何人斯维摩居士而非维摩即维摩氏是二非一是一非二无法可记不可思议是花非花花落何际破除诸有行所无事人我不存空色非异不生不灭多生咸济作如是观如是如是
　　罗母叶孺人夀颂
　　吾乡之有罗氏三君子也才堪鼎峙如瞻韦室之星品合珠聨并列王庭之树而季子临思尤与予常敦文酒之好数为山泽之逰毎叹何物宁馨得斯异质遂至今时淮海乃有俊人而前此十年获为吕庭之叔夜曾为数语忝作鲁国之奚斯始知泰岳出云爰能致雨醴泉沛泽必有其源则夀母叶孺人者是矣太孺人懿德天成徽音日懋兰常在谷以不植而偏芳李欲成蹊乃无言而更蔚虽顾恺之史未能纪其二三即刘向之篇何足言其万一其为女也闻弦辄辨慧毎叹于中郎借砚能修文可续于班令而姊娣推为婉娈保傅服其温恭则孝着于家此其始矣其为妇也挽鹿而归提瓮不辞其悴烹鱼以进馈食靡懈其勤琴瑟无噍杀之音机轴有箴规之益则敬存于室又其至矣至其与人也有礼有法佩璲时解于延賔何有何无方舟弗忘于恤患三党无忧举火百口乃可名桥以此为和和可知矣若其守已也既明且哲保家于数载之前亦淑而贞持身有百年之恨捋荼而若忘其苦画荻而弥尽其心以此为节节靡加矣是以教成而业广道在而名彰耳目固以神明福禄深于日月今之距昔又十载焉太孺人之龄愈髙三君子之名愈起而丰溪逸老愈见其昌看东阁之梅花犹存香雪挹北堂之萱草更见清风伏朱鸟之中聊窥阿母望丹虬于筵上复覩麻姑敢辞擘菡萏之笺用以献葡萄之醖驻顔有术宁须问三祝之旧文注箓堪期愿且更九如之新制乃为之颂其辞曰坤舆毓秀离曜垂芒月为隂德宿有婺光爰当北陆载降南阳诸梁衍越国流芳惟兹淑媛用产瑶房玉侔纯粹珠比温良闻诗汉殿习礼齐宫裳衣窈窕行佩从容在氷上语有林下风言归君子作配名宗裔华梦鸟誉炳乘龙琴调司马案举梁鸿鸣机助读剉荐留賔翁媪相贺娣姒维均干糇罕怨钟釜多恩薛家有凤王氏咸珍训惟以义教毎由身养人以爱持节为贞辞多取寡戒逸甘劳恪安义命理谢纷哓能书百忍独化羣嚣祸因智免量以荣髙行遵恕字吉取谦爻百年无爽介祉是徼鲐背矍铄鹤髪婆娑含饴自乐强饭益多长膺家庆永保天和孙枝蕃庶子姓骈罗兰馨厥颖桂挺其柯百龄未艾千载奈何屠维届岁应钟发声启青纱帐驾丹毂軿宫开驻景台筑懐清赤霜绣帔紫电晨缨桑田笑指桃实欢呈永须介福长享遐龄



　　林蕙堂全集巻十一
　　钦定四库全书
　　林蕙堂全集卷十二
　　湖州府知府吴绮撰
　　文
　　祭四安石神文
　　维康熙七年月日知湖州府事中宪大夫某以牲醴之仪致祭于四安镇水中石神曰惟神肇作人形不知所始托为神识未必无因徒窃日月之灵乃知江河之祟而屡沉粮舰致耗国储太守代帝宣威为民司命不难赫然震怒效赵昱以求蛟聊且告以精诚学昌黎之徙鳄念尔为妖于水次无非求食于人间特遣具仪用申明信尔其潜踪水府使舟楫以安澜庶可奏绩天仓免雷霆之霹石如其有识尚或无愆
　　葬凌忠介公告墓文
　　仰惟我公星岳降神清风独立浩气常存时为午未冦躏晋秦狂呼莫应义愤空陈伤哉不戢兵叩帝阍龙髯洒血麟趾防尘天惊海涌雷走星奔家存靡国君防何臣公时恸哭宛颈而死书报慈亲训贻幼子平原握爪睢阳嚼齿魂绕皇畿骸归故里瘗玉无縁帑金空赐榛莽一棺星霜二纪亷吏难为忠臣不祀嗟彼残贼崇墉特起我来公郡拜公道旁公子葛帔夫人练裳见者陨涕我心用伤爰谋窀穸此地实良佳城永固碧血用藏西台有泪北斗无浆日月浮云山河夕阳公其披髪问彼太苍
　　太白亭落成告孙山人文
　　忆予童岁见先大人一编手把朝哦夕呻拜而展视曰君诗文疑仙疑侠不子不孙岂余今来拜君之墓遗土一坏凄凉道左草白霜枯叶黄风堕山空无人挂瓢何所爰感予懐特为君葺白石为门青松作室建亭翼然在墓之侧有春有秋可游可息聿成先志以待后贤乔松汉代桃花晋年沥酒一觞颂诗一篇赤城霞起君兮在焉
　　黟县啓圣祠上梁文
　　伏以人伦明于亘古而先产治人之人圣道掲于中天而早生毓圣之圣自尼山应祷主教兼主治之权而泗水却流作师代作君之统苍鳞绕绂三千子頼以提撕赤雀衔书数万载因而振摄然先河而后海星宿出自本源而立地以观天覆载难忘奠丽匪父匪母万年开长发之祥为公为王歴代修独崇之典况兹北野之古邑实为南国之岩封四山圜列以环溪两水交流而若绩人文世显邑多飞葢之英地气隆崇里有鸣珂之彦然夫子之宫数仞既无类于杏林乃圣父之室三楹尚未安于芹水荆榛偪处难为多士之瞻榱桷倾頽莫慰圣人之孝况一行抱器犹存元子冠裳三命循墙独备上卿彞鼎委禽实原从父遂毓秀于昌平乃虎久着备闗且建称于邹县功德实有所自典礼岂可缺然哉维我族孙实当秉铎爰请各宪特建崇墉舍其旧而新是图谋于众而独为任翚飞鸟革焕然阙里之规模龟伏麟逰宛若淄坛之气象右当圣殿金声玉振而同赓左傍伦堂夏诵春弦而不辍前临重岭四时之岚气长来后绕清洋一之澄波若带香生曲沼如传蓉镜之芳山对梓潼似映桂宫之谶斯又仰协于地灵而下徴于人事者也若问寝若视膳文亲之晏夕长安或钟鼓或几筵宣圣之神逰较近凡同景德悉听徴歌
　　抛梁东霞灿扶桑曙景红一自朱甍开胜地伫看石照起渊龙　抛梁南一道清流绕翠岚此日棂星添碧瓦上林春信又重探画抛梁西梁安画栋与云齐瑞气好看増胜域名贤结队陟丹梯　抛梁北剑气笔花争吐色惊传赤电绕城居海市楼台胜兖国　抛梁上虹霓直吐三千丈曲江骏马或争驰染将柳汁宫袍上　抛梁下明珠寳玉皆无价银袍都带玉炉香他年好把瀛洲
　　伏愿上梁之后奎光遥映斗宿聨辉周道常平名士兴于东序唐文初变有人得继乎左台少圣之谟济济进皇家之俊从公于迈蔼蔼多王国之桢席坠三鳣先生自此升矣榜开五凤学者得无意乎
　　碑
　　安丰塲华周二王神庙碑
　　葢闻祀先利物有功与德者斯崇祠重维风惟忠与孝者弗匮故诚存一念而英爽亘乎累朝道济当时而利益昭于百代均国典所必重而民俗之由隆也安丰为宿莽之区歴代鲜荐苹之宇而华王之有庙也则郑君所创始焉王世本谯人生当汉季少工经术本有志于扶倾兼善方书乃多端以疗疾辞徴辟而不就品具髙风视分剂以无差心存妙解湔肠剖腹一丸时下蛇虫养性除疴五戯常兼熊鹿神竒罕测具存陈夀之编罗网无端遂及魏武之难虽书焚狱户怅丹笈之弗传而散授神楼服青粘而多騐在昔魏晋之际得门人吴普懐师谊而始祀于芜城近今庆厯之间有土民王某感神庥而别祠于淘境方家瞻仰咸奉醴以告防庶姓祈求得刑牲而荐祉但附庸金地初则俎豆之不专而错处尘衢继又垣墉之未广民之听也神其吐之郑君系出康成由来乐善人如厐蕴本自好施乃因遘疾之获痊仰防神佑遂欲崇祠以修祀爰与众谋公同善之懐钱百缗而未足鼓当仁之勇钟万杵而不辞辟地开基手除荆棘庀材作室肩荷梓桐遂得鸟革翚飞告神工之克就龙章凤质庆庙貌以维新夫上扁鹊之陵土能愈疾入神农之谷草可除疴而况苹藻之勤修时无废事必有威灵之显应仰借宏庥矣又以里有周王世为宋之孝子梦徴龙育少秉灵姿性切乌伤早多懿行奉慈言而逺涉将祈福于溪闻凶讣以长号竟殒身于衢道孔圣公感之而挽救胡舟子奉之以货船翊应正烈之封着于前代雨旸疾疫之祷显于累朝特为传写诣厥故乡备列威仪肖诸前殿昔郭公侍膳尚且山号孝堂考叔懐羮犹复祠称纯孝况断肠以痛母致毕命以从亲用劝敦伦良堪化俗呼圗勒之鼎故庙此其宜哉狄仁杰之毁滛祠吾知免已然合其前后已昭神圣之规模而计及久长必借僧人以守防爰招缁侣更启法堂鹿苑东开丽云霞于金榜鸡园左辟启日月于银绳舍敞赤华月满恒瞻瑞像房开紫柰清风不杂凡香室是维摩问法堪横师子筵修圆觉听经常到雉儿拈座上之花径里三千薝卜制山中之漏池边十二芙蓉固已四众灯香方便眠鱼之席兼之三餐粥饭现成养鹤之田不必投斋更向洛阳寺里毋烦乞食常居舍卫城中此则共赖佛光将以永邀神庆以斯济世可卫国而庇民以斯宁人可厚生而正德君之致力可谓勤矣君之用心可谓宻矣建袁双庙当必显驱虎之灵作头陀碑实有媿雕龙之彩尔
　　曲阜顔氏家庙忠孝碑
　　葢惟运由五德以相嬗不替圣贤之裔位以千年而得正聿昌忠孝之宗然日照月临正气咸资于神诞而山辉泽媚清风罕见于家传缅想斯人盱衡当代则河间太守顔公父子其人也公家原复圣胄虽古而愈华代有名流文在兹而未絶与闻正学居七十二子之先独受遗经在六十五传之后拳如鲁国方总角而偏竒舌似常山毎读书而知慕金门射策广川具繁露之才玉殿挥毫曲水羡凌云之气初膺大邑随车即种甘棠屡典名封迎刃俱成偃草雷霆在手歴盘错而无伤氷雪为心处膏脂而不润路留遗锦民当绵竹以无欺道见缝裳贼过朝歌而必获而薛宣强项不拜督邮贾谊拊膺耻同绛灌是以举旛阙下曽明大令之寃题字屏中独重神君之绩非长孺而不可俾治股肱使希烈而何辞宁涂肝胆兹则星精欲殒天步将移甲仗连营中山无可完之垒鼓声动地瀛海鲜不沸之波鼠尽空城尚扶病而煑铠雉倾残堞犹贾勇以登陴国事将危遂置身谋于不问人伦自识岂云天道之无知毒甚燎原总是丹心自热惨闻阖室惟余碧血难灰而长君孝靖先生清宵妖梦早徴易箦之不祥逺道飞书空叹单车之莫挽望云已隔心惊两地传烽乘雾维遥益痛孤城受矢粉身靡惜挥爱弟于壕边折足成伤遇逰兵于道上如林戈防书生慷慨而直前若画须眉戎帅仰瞻而加敬似秦廷之痛哭血是泪痕若荀氏之长号喉应气哽妇被割而罔恤徒感心香儿既病而难支谁怜弱骨丛披荆棘穷昼夜以跣行路塞豺狼望山川而袒泣躃天踊地得残骸于焦土之余敛死全生拾完卵于破巢之内遂使持名元老嘉叹以为罕能雪涕旅人传闻谓之竒事乃先生力穷匍匐负广柳以归田意絶揣摩守寒蓬而闭户伤哉仲也痛天序之中零念此季兮勉月征而益笃哀衔朱雀类刘悛不过南航诚感白乌似王裒曽无北坐停云朗咏弹宗子之一琴过日清吟拥邺侯之千巻带经陇上将亩以终焉柱笏山前谢功名而已矣道旁守剑乡里传王烈之风井畔分泉父老感管宁之化龄逾周甲慨猿鹤之空存岁值逢辰叹龙蛇之遇厄阐幽光于圣代虽传褒德之封振清议于礼官尚乏易名之典河汾澄学门人窃号为文中彭泽髙风国史允传乎靖节諡曰孝靖礼不然欤嗟乎柴市归魂非有劝忠之子睢阳嚼齿曽无并命之儿兹则墓号忠贞可一门而含笑泽流文史比万石而何惭贤者能世其家君子克昌厥后六龙夹日李供奉或是谪仙双鹊摩云杜司勲岂非才子某论交有素景行无私题郭泰之碑斯为不愧作秀实之传此必可传爰刻贞珉用书前烈永存家庙以告后人
　　歙县西溪南仁德社庙碑
　　原夫崇卑既位两仪垂育物之仁广大无私四序有报功之典葢髙旻降泽即委职于黄舆而庶彚敷荣必托根于赤甸茫茫下土爰存牝马之文膴膴周原用笃勾龙之祀菁茅分其五色圭璧用以式灵俎豆徧及万方琮璜因而荐嘏轩皇立制创始春秋嬴帝宜年行兼伏腊与厉山而并重禾黍设于周京借蜡日以俱隆枌榆传之汉代苟其三辰弗替必以劝农是则五戊咸遵因而祈谷者矣矧余故国实号名封聚黄山白岳之灵具丹灶砂泉之胜都称天子山川应牛斗之辉里产大元井邑衍龙章之绣家传隆古风俗本自让王世际雍和礼乐观乎季子左台公登朝珥笔文章自作一家垄塘君卜地成庐忠厚相延百世人多才子岂惟孝绰一门代有英流何数农四叶然荀为令族而里独着于西豪裴属蕃宗而居共推夫中眷非借庥于灵主宁易致于康功也哉粤考大典于吾乡原奉正神而有社灵分歙土秀撷丰溪聚山水之幽竒当田畴之沃衍名威有赫已将及于千百年福廕维多几渐逾于三十世田歌豳鼔祭赛无旷于鸡豚妇馌夫耘昭报不烦于猫虎春而风夏而雨若或慿之趋之吉避之凶吾无间矣至于宜男灯火屡应兰徴祈女香烟曽分樾庇龙文宻应未殊洛水之祥鸭脚重生自比上林之兆故由今溯古虽几歴夫废兴而自公及私曾无衰于肸蠁何其岁时既久乃至梁木将頽庙貌长崇其何侵于草莽灵功欲壊宁无恫于几筵爰有倡首者汝渐周裔启芝翰京等诸君弗吝捐金而就义因而应事者宜脩啓龙其旋咸为庀木以宣劳百堵咸兴竞奏登登之响两堦克敞欣观穰穰之规当康熙平治之时值癸亥丰亨之岁由已而戍计功之成也仅六阅月维士与农乐神之妥者有千余家既鸟革而翚飞亦禽恬而兽息于是恒占髙廪屡报神仓四邻结宗防之欢万井笃蕃厘之庆将见陈孺子之为宰天下维均岂必张司録之当官府中不入而已哉夫周之言礼传帗舞之文魏之作歌记方坛之制兹考于古不既协欤绮也浮沉乎寒暑隂阳流浪乎东西南北未能乞一日之醉逺效山翁时复作千里之吟悲同越客刲黄羊以赛福固所望乎得白鼠以衔又非所冀也聊应宗人之请敬告后昆殊愧徃哲之词昭茂祉呜呼过威惠之庙者冦亦避其风雷谒丰泽之祠者人尚邀其雨露尔
　　方大家新筑堤桥碑
　　葢闻兴废之有闗其地者则详其始末以告诸来功德之可及于人者则纪其物力以传诸后良用昭其匪易将以示夫毋忘也予家自唐代迁居以来歴年八百余载由始祖卜地之后得世三十余传在歙邑之西栉比而处跨丰溪之上聚族而居溪滙丰乐众水之流更为环绕堤当天马诸山所注遂有崩冲庐舎毎为不宁井里因而多患曩有节母程太君出其组紃所积训其孝子介石公倡为畚锸之谋特建新桥益加修埂千峯揖翠桑柘不减于秦人万树浮隂桃柳几同于西子乃岁月既久遂阻塞其北隅而啮蚀维多致奔冲于南道冯吴惨酷莫可胜言黎庶灾伤难以尽述而明卣淑配方氏大家闻而动心遂为勉力敛簪珥之费重戒耰耡减盐米之餐还谋土石补其疎而宻亦固听鼛鼔以相闻因其旧而新是图属畚锄而不倦千夫云集如趋龙首之渠百堵雷殷并运鱼鳞之甓始于已迄于未凡胼胝者三年肇于北达于南作堤防者数里由是狂澜获砥耕作遂其安恬即或暴涨惊流隄岸无忧溃决是役也旱涝得以启闭而【阙】　　　不觖望于一犁也屏障特为藩篱而沉灶产蛙不罹灾于三坂矣洪潦弗沦于马鬛而垒垒者无夜哭之魂飞流不断乎羊肠而贸贸者无途穷之泣一举而功收乎四善一日而利济于千年不其休欤是可传也况芍陂之绩剏自伟人蒲坂之工由于杰士而兹方媛本属女流柔比少君入室祗能挽鹿孝同厐妇登堂惟解烹鱼乃柏舟既励其贞操而萱寝更髙于义举前有功而莫继后何以传乎内有美而不彰外无以劝矣予曽叨逸史复忝宗人敢谢不文自乏珊瑚之架遂忘厥事用留琬琰之镌爰树以碑为之铭曰
　　隄之下其水汤汤隄之上其众穰穰六辔载驰两车用将暵有以溉潦有以防维耦十千食我农甿维此硕人厥世曰方俾我后昆于斯堤也同贻庆于无疆
　　重修梁醴陵侯文通江公墓碑
　　葢闻事有异同志气感平生而自动时无今古文章歴旷代而相知爰览遗编尚懐前哲则醴陵侯江公其人也公以彩笔知名金貂应防赋诗沮逆屡抑雄藩建议匡时预知强敌绛衣独立朝纲振于南司皂帽先归物望特孚于北海言其风采既振一时相彼天章允符五色斯固足以凤观昭代虎视累朝者矣尔乃建平之际不无械系之虞升明以还屡遘鼎移之痛运逢天监爵拜醴陵还思素宦之懐遂为行乐之论岂其才之果尽也抑其遇有难言耶夫士在当时名垂后防才华既难以自抑运防又欲以巧逢天实为之庸可易得哉公墓至今千有余载田桑屡变不随绛水浮沉陇树空存尚有秋风萧瑟陵名下马已无酹酒之人祠叹瞻乌絶少题碑之客今则裔孙世栋来兹土而雅具永思适其兄倩程埙佐斯邦而颇多惠政爰陈祭祀采芳藻以登筵共效勤劬辟寒榛而开道遂使龙门更矗马鬛重封康成塜奠者识为名儒供奉青山过而呼为才子因俾立表以告后人用志斯文是贻来者呜呼一坏残土似染墨痕三月飞花疑分笔彩寒山寂寞夜台知向谁家杯酒凄凉词客还应识我为之铭曰
　　德水逶迤神嵩嶻肇诞鸿文允襄骏烈云巻霞舒珠光玉洁安石梦鸡庄休化蝶经千余年歴十二叶大刼靡灰洪流弗啮世泽濊如孙谋诒厥思起悲风采从明月宿莽披霜荒榛断雪鹤表重髙龟言永协孝思无斁视兹丰碣
　　鸳鸯墓碑
　　乙未秋仲言游霅溪有以野禽见饷者中得鸳鸯二只义不忍食乃命童子瘗于岘山之隂明霞墓侧享以并蒂之花荐以连枝之果酌双溪之水以酹之而为之碑曰维此匹鸟字曰文禽緑首红衿纹翎绣臆朝朝宛颈生来未识相思处处俱飞夜去何尝独宿暂分蓼屿不堪回顾频频才隔菱塘已听相呼唼唼霍家池内睡酣舒夜之莲韩氏坟前戯上合欢之树遂使幽姬意动荡子心回效比翼以恒双愿同心而勿替岂身膏乎鸣镝遂命尽于惊锦羽横披尚带情人之血朱丝斜绾难聨倩子之魂何可供我盘觞乃令试之刀俎于是瘗之重坎刻以贞珉无复濡于在梁聊以完其同穴若令写之图绘须登苏蕙之机化作澄泥亦是秦皇之瓦
　　説
　　金液丹説
　　此丹本自异人传于秘授珍同丹雪似神女之银奁美胜霜得仙家之玉杵不待虬脂满合可徴愈疾之竒实则鸾血成丸颇着广宗之妙试而輙效鲁单豹因以驻顔用此无方李犹龙曽为益髄主人不敢自匿聊舒同善之懐诸公幸用相珍并得培元之力尔
　　诔文
　　许仲容先生诔
　　仲容许先生者予友念脩立臣师六之尊人也系本子将仍传月旦人同叔重久擅风华而孝友本于性成仁恕由于天授少而负笈尽窥东鲁之藏长好披图独爱西铭之学诚通求堇让表推梨蔡中郎七旬何心解带第五伦十起犹媿安眠指百口以名桥合三宗而待防时逢认履不妨徒步而归即遇盗菘翻欲奉身而避邻家卧犊长待饮于管宁渔父获龟得全生于毛寳焚劵非闗于市义造车恒望以借人以故石氏佳儿皆能数马荀家诸子并可名龙乡党化其清操途多守剑郡邑钦其硕德巷有式庐终身无污玉枝晩岁独摩铜狄方其生也邦君脩几杖而乞言迨及溘焉邻里见旌幢之入室召隠居于天上夫岂偶然迎柱国于生时吾无间矣绮交深孔李谊笃荀陈毎独拜于牀前尝共趋于庭下恨当易箦之日匏系一官欲希磨镜之风芹懐五载兹值仲宣归里始知灵运生天奉席无因题旌有自乔公墓畔宁忘腹痛之言郭泰碑边应匪心惭之作诔曰猗欤耆德伟矣令仪明珠比誉璞玉含姿橘懐陆绩被共姜诗书题百忍台号四知分餐有饫让畔靡亏光风被物膏雨济时智髙失马仁渥纵麑庭齐珠树坐长金芝制崇更老礼重耆颐玉棺天坠绛节霞披龙章待贲鹤驾难期青瑶永刻黄石专祠千秋是仰百代云思
　　郑隠君诔
　　隠君讳【阙】　字伟然歙人也少而岐嶷长为模楷闵子骞之门内初无间言万石君之庭中惟多雅节临深履薄庸德而复谨庸言婉色怡声养体而还能养志轻纨不御美好弗入于懐蔬食自甘淡泊欲明其志读书而惟求大义略似渊明居市而但本至诚爰师卜式是以好行其德靡倦于心焚阮裕之车尝能市义毁冯驩之劵匪以徼恩而爱出物先施由亲始似薛包之让产恒问有无若孔奋之遗衣无分逺近事兄如父谊毎笃于二难抚侄如儿情更殷于十起训诸孤以诗礼开塾无异于鲤庭率羣从以俭勤倾囊用资乎马磨分餐给廪怜女弟之孤贞赠葬资婚助贫宗之屡空崇几筵以报祖捐千金而庀梓材修俎豆以敬神扩百亩而施柰苑竭股肱而罔惜在国如家推心腹而弗疑宁人负我于是积劳成疾痛霜露之不臧与物多忧悲日月之云迈猿鹤起髙人之怨龙蛇为君子之灾泪洒重泉怆恻题碑之客魂归故里凄凉执绋之人媿不成文爰为之诔其词曰
　　莲峯崒嵂练水渊渟爰多间气用产竒英既孝而友亦亷而贞声闻于国德迈于庭心乎何广耳也若鸣潜修弗怠华誉乃盈彼苍不吊厥算弗灵庆延五世怆结九京
　　方隐君诔
　　之屛方隠君系由环岭诞自石川世传曾闵之风家在崔卢而后生而頴秀曽见探环幼即伶仃空传与砚孝能求堇偏深令伯之情贫且弃觚遂有介子之叹繋牛成讼几致遭寃奠雁求婚还惊非偶踉跄归里堪伤任氏之儿老大完姻始得孟家之女新媍不辞夫提瓮雅善烹鱼夫子乃遂其牵车弥通结驷人皆赤手乃三徙以居陶军岂苍头忽一成而兴夏漂揺风雨葺牖维艰起灭波涛停舟匪易而卫公子之居室不待苟完郭尚书之求茔先期得吉尽哀尽礼翚飞首建于崇祠致爱致恭雁啄无分于别防犹子吾子也第五伦之十起宁私是人非人乎陶靖节之一书常诫攘鸡不怒翻成饮酒之欢失马无忧不入忘机之虑难尝欲急有缨冠而无闭户之时事在必为多隼击而少鹢飞之势是以盗惭王烈人服管宁下泽停车咸叩头而呼长者太丘行县争举目以看伟人薛凤齐肩或闻诗而闻礼荀龙着膝亦教孝而教忠言有壶觞久入耆英之社动成规矩行登耄耋之年而鸾鹤俄来龙蛇忽悼痛九原之不作卜五世其必昌唐宠遗贤用表方干之墓汉旌有道爰题郭泰之碑诔曰
　　练水钟灵防江着德屡踬而兴当穷靡忒筚路维勤帷帟可式孝启规厚传遗泽德懋化乡龄髙杖国一笑凌云重归鲜日爰树丰碑以传懿则待彼龙章兹燕翼
　　鲍母王孺人诔
　　鲍母王孺人葢鲍君瑞生之母也宗出树槐性成毓蕙幼擅雎鸠之德长归挽鹿之家运值中微尝亲佐馂时方再造独任鸣机孟德耀椎髻以前偕鸾有志桓少君提瓮而出叱狗无声帷里篝灯识程朱于正学座中挥麈呼嵇阮为异人江鲤一双自跃姜家之水灵雏五色长依薛氏之庭绘剪髲之图宁存金钏换留賔之酒独解罗襦而镜掩离鸾琴弹别鹄玉树凋零早衔悲于伯仲金戈抢攘遂窜迹以防亡看敬亭之山徒怜飞鸟望扬州之月谁止羵羊乃季也贤哉毋兮天只赤眉初定即为扶杖之时白首言归不废停机之教为门户计朱公宁秽于累金存忠孝心定逺岂嫌于掷笔秋风锦柚犹虑蛩吟春日板舆频传燕喜含饴玉砌玩兰蕋以婆娑介酒瑶堂庆萱花之婀娜东华益筭孝子方切于祈天南岳归灵仙娥遽迎而返月乗鸾何处水隔三峯来鹤无期云迷四极呜呼斑舆不降慨方朔之心劳画扇空存悯王修之骨立青镂一束殊惭陆子之文彤管千秋自有刘生之传诔曰
　　西池降德东海修仪风清玉案月静金徽俭传曵练勤着支机白眉克绍黄髪是宜人方恤纬天不慗遗班留妇训曹失母师乃昌厥允显于时谁箴女史此无佞辞
　　史蕉饮故妻李珠僊诔
　　维康熙二十四年九月十八日李贤媛卒于家春秋十有九此吾友史子蕉饮之元配也媛姓李氏名正芳字珠僊家原姑射氷雪本得于神人系出晋阳星宿实根于帝子二分月下前生雅合吹箫七夕桥边弱岁先知织锦不作庸人之妇愿事伯鸾得为才子之妻爰归司马未谙姑性先洗手以调羮独解郎情遂同心而绾髻河梁匹鸟能从枕上论诗京兆双蛾毎向镜中得画弹琴而窥春鬓蝉影弄其轻风把巻而看晨妆虾须明夫旭日擘篝灯之纸坐对挥毫抽插架之籖笑看泼茗焚香浴砚红窓之韵事偏多脱珥收书画阁之良朋独好于是常为交颈小亦比肩绣佛像前并下三生之拜玉儿鼾后私为五夜之盟慧以情生慧多而情愈宻才由德发德厚而才愈藏然而杂座争喧敛袂偏能不语卷帘深坐窥窓毎若无人咏絮原工箧内曾无完藁调丝最惯壁间常挂余尘妇信难为频拭低头之泪郎能善事宁痊有恨之疴遂使续命无丝招魂有纸愁如落叶竟同落叶飘愁痩比黄花不共黄花耐痩凄凄断雁影寒五夜之霜寂寂哀蝉泪冷三秋之雨非花非雾访仙岛其谁能为雨为云除巫山而不是懽无一载况多离别之时合未逾年半是呻吟之夜嫦娥奔月窃妙药以无归婺女还星隠神光而难合心伤别鹤空懐同穴之情气尽啼鹃但洒呼天之血缕金裙褶莫寻断梦于稠桑渲粉绡图惟忆芳姿于秾李縁斯多感聊以述哀诔曰
　　哀此硕人生多逸性体若珠明姿如玉映既温而恭亦慧而静诗自宋传礼由班训及尔采蘩迨兹流荇挽鲍宣车赠秦嘉镜鸳盟非縁鸾吪实命香与蕙消影同梅尽悼感孙荆哀生奉倩剑合何时环悲靡罄
　　墓表
　　有明御史仲渊何公墓表
　　何公仲渊名仁越之山隂人后陶介山僧大俍号昙约者即公也家本稽山具大元之仙客世称学海抱子朗之异才献书即擢贤科射策而登髙第初制桐川之锦雨辄随车再弹梧水之琴花仍满县始则城脩百雉崇罗令之墉继亦岸刻三犀筑贾侯之堰吏在氷而民在镜清不容知冬有日而春有风和能得爱陇间听讼频栽召伯之棠山上题碑并长莱公之竹是以蝗投隣境鬼遁殊方邳邑祠韩或陈觞而致醉馆陶争魏皆投牒以请留既而鹿走秦原马浮晋渡痛靖康之失守急用谠言值建武之纷更爰求劲节于是栖乌之府非正士而不居避马之台惟嘉猷以入告任伯雨半载而一百八疏悉中机宜田表圣一时而七十二封未经采纳囊矢终难于告庙投鞭还至于断流舟覆厓山问赵孤而莫在途穷蜀道持汉节以安归永夜狂呼血洒伶仃之泪颠崖直坠命捐辛苦之躯而心不忘君纵百伤而未絶魂犹恋国虽九死而还生勉从父老之言暂易浮屠之服骆丞惊窜曾来灵隠寺中潘阆潜奔竟出延秋门外朝朝痛哭溪边碎读离骚处处哀吟井内独存心史伊蒲强饭宁知周粟堪飱借草无眠直恨蜗天不旦髙人有陶靖节来或相从处士惟杜景贤知而不问万山昼伏时共猿号一旦西归遂成蝉蜕而遗书在箧不及妻拏露寝无棺难忘君父杨王孙之裸体自有深心史子鱼之陈尸终完苦节呜呼作雪庵之偈松阳无让菊阳读文山之歌信国何如鲁国望西山而莫见蹈东海而不归时有斯人可亷顽而立懦公之令子况脩行以成名忠孝能世其家今古罕渝其志是可表也岂不悲哉
　　原任丽水县令田公墓表
　　田先生名绪宗字彷文鲁之德州人也望贵营丘身隆介岳汉廷题柱世传京兆才名宋室献书人有祥符直諌荆华独茂槐本相承曽祖奏赋南宫鸣鹤振一台之响祖父传经西序雕龙敷两代之华先生贫号书农学推经圣雪髙洛下羣来正叔之门雾合华隂并集公起之市爰称之曰夫子是不媿于人师迨及
　　世柤之九年始对
　　大廷之三策牵防入仕遂得缙云制锦当官尝多膏雨然而山髙檡木夙为伏莽之区岭绕莲花自属成丛之路鲋以穿而易漏蜮能射而难稽先生按籍如神持衡不爽燃犀独照字莫溷于刁丁害马先除案无忧乎旁午斯则振衣得领吏相戒以难欺发刃维硎鬼亦惊而欲遁者矣尔乃堰当西郭水滙东瓯分四十八支之流溉百千万亩之地岁在久逺日就汚莱先生凿龙首之渠力为修复筑鱼鳞之垒手自灌输比义欣之开芍陂曾无重费若番系之引蒲泽倍有成功斯又利及乎千年徳流于万井也若夫整琴笙于板荡葺黉序于榛芜俾邺侯之规制重兴而鳣飞于壁水逮文公之英华不坠而鸾舞于醴泉比屋闻歌春有弦而夏有羽盈郊起颂民在镜而胥在氷不三月而政成将期年以课最而玉棺忽坠寳舄难飞朱邑祠前竟有招魂之客羊公碑下还闻堕泪之人莱竹空生望神君兮不再召棠勿剪无慈父以谁依呜呼一犊长留史册永传乎遗爱二龙并御家乗懋显其义方伯也南国文章海内奉大苏之学仲则东京制诰宫中知小宋之名天道岂尽难知吏治良堪弗朽宜昭茂绩刻以贞珉用启后贤绍兹芳轨
　　墓志铭
　　吴隠君仁先公墓志铭
　　公讳【阙】　字仁先歙之丰溪里人也延陵公子登车开礼乐之传左台大夫珥笔肇文章之体门髙画棨代有名贤室富青箱时生硕士公幼而朗润长益权竒慕相如之为人仿少游而处世早懐大志具国士之楷模多负豪情耻小儒之章句傅介子弃觚而叹燕雀安知端木赐结驷以逰鳦鸿无爽痛家声之中落拟振前谟慨世绪之孤存何辞逺道过防稽而探禹穴怅金简之靡存由吴苑以返蜀冈谓寳泉之可致四通得地朱公因以移家亿中多谋管子何妨问业贪亷互用取与务当乎人心盈缩相权进退毎观之天道飞霜暑路曽几何时凿井山泉已成无筭然而性成倜傥意在流连读计然之书非图拥利善海山之防岂谓居竒百口为桥始成吾志三宗举防不待人求悯孤女之未婚频为嫁鹜悼遗婴之不育时复抱雏薛邑多逋屡毁冯驩之劵隣人不借尝焚阮之车槥计千头恩施广柳糜餔万户惠起翳桑脱尼父之骖聊资累土赠曼卿之麦不惮空舟他如完破镜于乐昌舞鸾重配返亡珠于合浦坠雀还生而且横水编桥非惟济蚁因山植树常为放麑排难聊城鲁仲连何辞射矢持防洛邑原孝先岂待驾车虽白玉四环乌足酬其隂德即防毫千管未可罄其惠心斯可谓有济于时好行其德者矣尔乃喜惧不形于色得失靡介其衷树下息隂时为乡人而饮犊竹中伤指不惊隣父之盗菘叔度汪洋陂泽莫窥其际季方仁恕闾阎咸化其风得季布之言黄金非重服仁轨之行白璧无疵当其好义乐施妻子挽囘而不可及乎财亡产落交亲讥讪而益豪常鄙齐奴散之不早还怜厐叟去此何迟是以万灶归诚一乡载德虽龙蛇在岁占为君子之灾而鱼鸟懐恩爰动行人之恸羊叔子碑曾洒泪匪在襄阳董仲舒陵可奠浆长闻巩洛望鹤归于千岁逢青眼以无期见马嗣之五常羡白眉而有立髙原是卜遗蜕用藏魂无所而不之何必阡名原氏德有贻而必报应知兆在杨家铭曰
　　灵壤环互佳气郁葱牛眠用协马鬛是崇惟我哲士爰有隂功天赐其吉地运以隆丹崖霞起碧树云封千秋永利閟此幽宫
　　瘗兰铭
　　姬楚人姓马氏兰吹其小字也玉台在郡家邻行雨之乡绛帐为村身是扶风之后李络秀本出名门梁緑珠才当弱岁言归于我用遂其家时予方苦于茹荼而彼早安于集蓼长随涤器不教怨起白头毎共弹琴独爱声调素指谓夫子岂长贫贱知长公不合时宜迨乎献赋金台簪毫粉署栖同鸡树索米十年官似马曹懐氷一纪嗟东方之割肉虽不饱于细君怜西阁之同心贵长随于大妇三更拥髻樊通德恒伴伶五岳儋书随清娱偏依马史而苕华初盛兰梦再徴徒以抱痛于乗鸾遂致伤心于化蝶成仙无药空怜奔月之娥思妇有花难覔返魂之客黄昏细雨洒红泪于犀帘沧海明珠念柔情于雁柱爰以年月俾其子归厝于广陵之西山呜呼春风杨柳难寻隋炀之陵寒食棠梨尚祭朝云之墓为之铭曰
　　吁嗟之子厥修孔孺窈窕蛾眉参差燕羽薪仰槐添屋牵萝补美助琴瑟芳齐佩黼大运忽终修期用沮令子青云美人黄土毖彼下泉以永终古
  </div>
  <div class="pagination">
   <a href="林蕙堂全集_page9.html">
    上一页
   </a>
   <span>
    ...
   </span>
   <a href="林蕙堂全集_page5.html">
    5
   </a>
   <a href="林蕙堂全集_page6.html">
    6
   </a>
   <a href="林蕙堂全集_page7.html">
    7
   </a>
   <a href="林蕙堂全集_page8.html">
    8
   </a>
   <a href="林蕙堂全集_page9.html">
    9
   </a>
   <span class="current-page">
    10
   </span>
   <a href="林蕙堂全集_page11.html">
    11
   </a>
   <a href="林蕙堂全集_page12.html">
    12
   </a>
   <a href="林蕙堂全集_page13.html">
    13
   </a>
   <a href="林蕙堂全集_page14.html">
    14
   </a>
   <a href="林蕙堂全集_page15.html">
    15
   </a>
   <span>
    ...
   </span>
   <a href="林蕙堂全集_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
