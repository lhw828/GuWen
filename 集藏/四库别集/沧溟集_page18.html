<!DOCTYPE html>
<html>
<head>
    <meta charset="UTF-8">
    <title>沧溟集 - 第 18 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>沧溟集 - 第 18 页/共 39 页</h1>
    <div class="content">　　故人书札到寒温病起蓬蒿正满门彭泽妻孥相对老淮南賔客自言尊颂成浊酒深知德投罢明珠始见恩莫为寻常招隐士山中转复念王孙
　　酬黄山人郡中见怀之作兼呈魏使君
　　千山佳色郡斋前楚客相思秀句传白雪调成堪自老青云名在好谁怜胡牀夜傍南楼月浊酒春开北海天羡尔风流陪坐啸转令人见使君贤
　　慰魏使君悼子
　　郡阁春深种合欢将雏一曲动双弹褰帷此日惊骑竹洒泪何人说梦兰楚璧自含明月堕隋珠空抱夜光寒况逢嬴博分符地片石嶣嶤不忍看
　　陶明府自罗山移东安
　　仙令风流自汝阳三台荐疏满明光不縁驯雉闻当宁那得飞鳬入帝乡地近五云窥制锦天回列宿映垂裳折腰未是君家事珍重弹琴单父堂
　　送汪仲安之长沙藩理官
　　三楚风流总帝乡兰台池馆汉诸王官贫舞袖旋应拙老去长裾曵不妨授简春隂生岳麓开樽秋色动潇湘从来此地多才子吊屈还看有和章
　　九日
　　九日陶家菊自黄更闻飞鴈捣衣裳谁人对酒能无赋何处登髙不望乡二水寒光揺落照孤城秋色动清霜那知极目中原苦数子江湖未尽狂
　　和余德甫江上杂咏
　　城下春江绕户斜谁开三径俯龙沙客携彭泽先生酒人指南州孺子家一剑寒光揺北斗西山秋色送云霞只今海内无同调髙枕从君老物华
　　题仙人骑白鹿图赠魏使君
　　少室仙人玉不如飘揺来自太林墟已参白鹿云中驾复把青羊洞里书二女三花相绮丽霜毛短髪共萧疎使君何让临淮守夹毂双随五马车
　　荅子与病起见寄
　　青门遥向汝阳分伏枕传书到白云已道风波能失所更逢揺落不堪闻九歌自我思公子七发何人起使君一日齐名千载事惊心岂独久离羣
　　寄题子与使君薜茘园【二首】
　　太守为园自一邱遥看薜茘接沧洲醉来忽下湘君泪赋罢深知楚客愁黯淡欲飞天目雨萧条犹带洞庭秋惟应日共蓬蒿长安得聊从仲蔚游
　　其二
　　老蔓成帷网四隣纷纷落蘂霅溪濵婵媛初服能无客窈窕空山若有人杨柳摧残彭泽隐桃花俗杀武陵春独怜逺道难为理欲采何由寄所亲
　　青萝馆【二首】
　　十亩青萝别馆开使君延眺意悠哉风揺北渚清阴合烟杂南山黛色来台敞髙秋深染翰庭虚斜日净衔杯西隣荣叟常还往带索应同薜茘裁
　　其二
　　湖上髙斋此一时垂萝四面绕茅茨欲令何处红尘入可道窥人片月疑色借古松成逺势意含幽石有余姿空传蒋诩开三径不遇裘羊那得知
　　寄子与
　　何言雨雪蓟门深明日褰帷是上林湖海弟兄余洒泪云霄词赋足知音犹堪一起中原色莫使长悬万里心不为故人劳问讯十年书札总浮沈
　　冬日登楼
　　佳节髙楼酒复清鲍山斜日入杯平天涯谁借穷交泪海内空传拙宦名四野浮云垂雪色千林朔气拥寒声醉来极目中原尽独抱风流万古情
　　子与病起移书二美吴下羣贤爰脩禊事踊跃胜游遥为属寄
　　伏枕经春忆旧游永和三日命扁舟一时艺苑人亡恙千载兰亭事可求吴下山川何蕴借王家兄弟本风流独怜搦管传觞处有客中原自白头
　　魏使君以太公登太山
　　何言紫气满昆仑须信中原五岳尊南极一星朝日观东方千骑拥天门舞衣重染云霞色探箧深衔雨露恩试向丈人峰上望徂徕新甫拱儿孙
　　病苏忆王徐二子
　　伏枕髙楼白日徂梦囘春色杳相扶风流转觉中原尽海岳惊看我辈孤寒雪千山双鬓老浮云万里尺书无也知俱壮观涛兴只是漂零不可呼
　　荅赠庐陵刘山人
　　西来献防蓟门深栖泊王家玉树林说剑夜髙湖海气鸣琴秋入薜萝心别时春色长相似归去浮云不可寻萍梗愧君能记忆十年遥寄白驹音
　　荅寄余德甫
　　当年草奏栢梁台此日漂零浊酒杯伏枕春阴三楚合拂衣秋色大江回含寃夜识双龙气作赋时推二马才极目中原诸子尽豫章城里一书来
　　薛氏瑞室自衡州使君以来不罹火事者二度君子美之但为题止宜记颂然不可无律体乃先难以属和者一首
　　赤董山火照城东郭外巍然太守宫旧俗龙蛇元自厌比隣燕雀竟相蒙独飞蜀郡尚书雨再反江陵大尹风四壁遗经亡恙在诸孙往往见文雄
　　寄忆余德甫
　　防笔花生尺素寒西山飞雪正漫漫何来章贡双江合并倚雌雄两剑看无那中原长伏枕可知千载一弹冠即今寥落阳春曲满眼巴人和客难






　　沧溟集巻九
　　钦定四库全书
　　沧溟集巻十　　　　　　明　李攀龙　撰七言律诗
　　荅寄聂仪部子安
　　司马雄才动帝京当时群从独髙名奏成华省青云气赋就仙郎白雪声春色迥分南北望江流不尽古今情应怜此意同岩穴千里传书歴下生
　　薛子熈以青州使君聘脩郡志见枉林园寻示赠章作此荅寄
　　越客风流问字年登台把酒白云天一毛实自河东下双鲤兼从海上传彩笔乍含星野动明珠长对雪宫悬已看霸气前朝尽犹说当时鲍叔贤
　　病间荅许殿卿
　　病客髙斋黯澹生何来一札大梁城梦囘沧海风云色春落黄河雨雪声伏枕自须疑慢世曵裾兼亦似逃名可知枚马元同调谁见千秋出处情
　　南海欧生自京师遗书于大梁属许右史为致荅此
　　中原才子动相闻谁复髙名得似君南海一珠悬北斗黄河双鲤堕青云城边五色羊何在台上千金马不群献赋几年犹未遇罗浮春思坐氤氲
　　送魏按察之潞
　　壶闗上党切云霄宪府中天揷汉标山势西临三晋险地形东控两河遥名从出守髙郎署防本和戎宠圣朝尽道疆塲悬节钺犹能书札满渔樵
　　送崔明府之宿迁
　　山阳列郡接青徐宿子中开百里居自是燕台求骏马飘然淮海驾蜚鱼邑因美政花相似令有文名锦不如共理即今明主意怜君指日捧征书
　　题李水部恩荣巻
　　自奉天书出建章明时谁不羡仙郎五云偏借斑衣色列宿遥含画省光水部盛名悬楚望南山佳气入髙堂鹿门咫尺厐公宅那见恩波绕汉阳
　　送贾明府以征入迁
　　茂宰能名海岱闻更推经术起河汾即论展骥无千里果尔飞鳬便五云乌府风霜秋正急黄门供奉日为群征书十道求髙第治行谁人不让君
　　送郭子坤别驾之庐州
　　诸生垂白困谈经何似雄飞出汉庭客自燕台知骥足人从金斗识屏星耆阇海外来峰色大蜀淮西拥地形匣里佩刀谁所赠龙鸣风雨未堪听
　　其二
　　吴楚西南郡阁重庐江小吏日从容濡须不是天河水霍岳争齐紫盖峰京洛仙舟飞似鹢并州竹马健如龙已知家世多名士难道明时可易逢
　　许殿卿擢左史
　　万里防帷逗主恩长裾一再歴寒温诸侯賔客梁园盛帝子官僚相国尊谁为从旁骖驷马自应虚左过夷门况兼词赋凌云气汉署风流可更论
　　九日登楼
　　白鴈黄花处处秋鲍山风雨独登楼忽惊返照湖中出转见孤城水上浮多病恰堪成卧隐浊醪真足抵穷愁先生懒作东篱防可但交情老自休
　　青州志成薛生重枉报别将诣元美作此为赠
　　于越诸生稷下来梧宫重起读书台薛君世业推经学齐客家传让史才北海风流天上座云门秋色镜中开菰芦更有人相问为道登龙御李回
　　青州志成赠杜使君
　　使君经术有余师元凯家传左氏辞东海大风囘骋翰少阳寒色动褰帷按图冠带还千里问俗春秋自一时况是郡城常下鳯文章兼似羽毛竒
　　题南海栢台甘露赠潘侍御【二首】
　　绣斧光清瘴海云行台甘露栢纷纷九天骢马人争避五色神羊气不群白简风生偏起粟皁囊秋浮总垂文侍臣岂让东方朔千载芙蓉奉圣君
　　其二
　　兰台使者忆长安万里云霄揽辔看忽报三危开玉树谁分双掌注铜盘霜凝合浦明珠出风动增城瀑布寒清节满朝君不信流光偏缀惠文冠
　　题潘廷尉留余堂
　　前朝知政四留余廷尉为堂取自书潘令官衔犹散骑于公门第早容车法星傍斗悬髙座佳气如云护直庐海内称平逢此日主恩先己未应虚
　　子与自芦台量移瑞州【二首】
　　题坐髙名汉署来鱼盐小吏混芦台谁怜汝海分符客自是南皮作赋才老骥霜蹄千里动佩刀寒色九河开量移休道非知遇难得君恩一日囘
　　其二
　　遥传雨露一时新不负漂零恋主身髙卧中原堪有客雄飞尔辈可无人屏星色动双龙曙锦水光分五马春诗兴宦情堪并美南州孺子况为邻
　　得元美冯参政书知王沂州先己失寄
　　揺落中原伏枕时故人千里一相思双鱼不防加餐字五马虚传遣吏辞我在河山终未邈书来雨雪自堪迟从今把酒登楼处数子江湖防有期
　　荅寄敬美
　　君家鸿鴈满江千嵗杪逢人一字难白雪似应工伏枕青山好在重加餐巻中双玉清相倚掌上千金笑独看两地起居俱不恶风尘囘首任漫漫
　　寄题元美藏经阁
　　岧嶤飞阁大湖傍有客繙经日满牀白马尚留霜练影彩毫应带雨花香当年张掾生秋兴何处支公坐道塲君自风流兼二子吴门极目正茫茫
　　送欧文学之江都
　　雨雪寒灯对浊醪萧然似是一儒曹下帷国士堪华髪草檄门生自彩毫双峡迥分沧海气孤城秋壮广陵涛文星虽小人争识南斗常临剑影髙
　　寄张幼于
　　吴门风雨洞庭阴上客常开子墨林剑阁自题名更起鲈鱼一忆兴何深古今不改中原色南北相看万里心愧我惊人无俊句劳君写入二龙吟
</div>
    <div class="pagination">
<a href="沧溟集_page17.html">上一页</a><span>...</span><a href="沧溟集_page13.html">13</a><a href="沧溟集_page14.html">14</a><a href="沧溟集_page15.html">15</a><a href="沧溟集_page16.html">16</a><a href="沧溟集_page17.html">17</a><span class="current-page">18</span><a href="沧溟集_page19.html">19</a><a href="沧溟集_page20.html">20</a><a href="沧溟集_page21.html">21</a><a href="沧溟集_page22.html">22</a><a href="沧溟集_page23.html">23</a><span>...</span><a href="沧溟集_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
