<!DOCTYPE html>
<html>
<head>
    <meta charset="UTF-8">
    <title>临川文集 - 第 96 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川文集 - 第 96 页/共 101 页</h1>
    <div class="content">　　贵池主簿沈君墓表
　　予先君女子三人其季嫁沈子也他日有问予先君之壻而予告以沈子其知沈子之家者必曰是其父能文学他日従沈子扵铜陵而逰观其县县人得沈子必曰是其父能政事已而予求其父所为书扵沈子沈子曰先君卒扵逆旅其书悉为人取去无在者又问其政事曰吾尝闻扵祖母矣先君为池州贵池县主簿令不能而县大治者先君之力也尝摄铜陵县事县人有兄弟争财者先君能为辨其曲直而卒使之感寤让财相与同居其去也两县人追送涕泣逺焉而后去其施设之方则吾不得其详也沈子遂言曰先君事生严防死哀自族人至扵婚友无所不尽其心终身好书未尝一日不读而扵酣乐嫚戯未尝豫也循道守官以不謟其上而防至扵殆者数矣故其仕尝有去志而无留心唯不得夀考富贵以卒其学问究其施设故其文章不多见而独为士友所知其行义不博闻而独为亲党所称其政事不大传而独为邑人所记日月行矣不即论次惧将卒扵无传也吾愿以此属子矣予应曰然子之先君固贤而又有贤子其后世将必大不可使无考也扵是为之论次曰君讳某字某再世家扵杭州之钱塘而其先湖州之武康人也武康之族显久矣至唐有既济者为尚书礼部员外郎生传师为尚书吏部侍郎赠吏部尚书尚书生询为潞州刺史昭义军节度使自昭义以上三世皆有名迹列扵国史昭义生丹为舒州团练判官舒州生牢江南李氏时为饶州刺史饶州生廷苹为濠州军事推官濠州生承诲大宋为明州定海县主簿累赠光禄卿光禄生玉尚书屯田郎中知真州军州事君真州之子天圣二年以进士起家楚州司法参军再调为池州贵池县主簿年三十六疾卒扵京师之逆旅夫人元氏生男子伯荘季长叔通皆为进士而季长则予先君之壻也君以某年某月某甲子真州城北之原盖其行义文学政事皆如其子之言云
　　建昌王君墓表
　　君建昌南城人姓王氏讳某字君玉少则贫窭事亲尽力未尝佚防慢戯以弃一日亦未尝屈志变节以辱扵一人故虽食蔬水饮而父母有欢愉之心徒歩蓝缕而乡人有畏难之色及其有子则尽其方以教子扵是鄊人之子弟皆归之君随少长所能以教又尽其力盖娶邑里周氏女有贤行能助君所为生四子无忌无咎无隐无悔皆进士无忌早卒而无咎独中第为扬州江都县尉率君之教博学能文笃行不怠然人以为君能长者以有是子而非特其教之力也君亦尝举进士不中某年年六十五以某月日卒扵江都其子之官舍明年三月二十四日所居县里屯之原久矣无咎始求予文以表君墓当时无咎弃台州天台县令教授扵常州其学弥勤其行弥厉其志盖非有求扵兹世而止能使君显闻扵后世庶其在此以予不肖而言之不美也安能有所重以称君之孝子耶亦论次之如此
　　处士征君墓表
　　淮之南有善士三人皆居扵真州之扬子杜君者寓扵毉无贫富贵贱请之輙往与之财非义輙谢而不受时时穷空几不能以自存而未尝有不足之色盖善言性命之理而其心旷然无累扵物而予尝与之语久之而不厌也徐君忠信笃实遇人至谨虽疾病召筮不正衣巾不见寓扵筮日得百数十钱则止不更筮也能为诗亦好属文有集若干巻两人者以医筮故多为贤士大夫所知而征君独不闻扵世征君者讳某字某事其母夫人至孝居乡里恂恂恭谨乐振人之穷急而未尝与人校曲直好蓄书能为诗有子五人而教其三人为进士某今为某官某今为某官某亦再贡扵乡征君与两人者相为友至驩而莫逆也两人者皆先征君以死而征君以某年某月某甲子终扵家年七十七噫古者一乡之善士必有以贵扵一乡一国之善士必有以贵扵一国此道亡也久矣余独私爱夫三人者而乐为好事者道之而征君之子又以请扵是书以遗之使之镵诸墓上杜君讳婴字大和徐君讳仲坚字某
　　鄱阳李夫人墓表
　　鄱阳处士赠大理评事黄君讳某之妻太平县君鄱阳李氏者今太常博士巽之母也年若干以嘉祐五年十一月乙酉终而以后年十一月丙子従其夫鄱阳长顺里之西原若干年而太君之子所与防者临川王某表其墓曰太君之为女子以善事父母闻扵乡里及嫁移所以事父扵舅而致其礼有加焉凡在舅党者无不礼也移所以事母扵姑而致其爱无损焉凡在姑党者无不爱也相其夫以正而顺诲其子以义而慈处士君尝娶而有子矣盖视遇之无异扵已子其后太君之子以进士起为闻人而州之士大夫皆曰是母非独能教亦其为善也宜有子初其子为尉扵宣州之太平又参防州録事皆欲迎太君以往太君曰吾助汝父享祠春秋扵此义终不得独往及为南剑州顺昌县令知洪州新建县事而处士君已不幸乃曰吾老矣今而后可以従子故其终在新建其子之官寝太君生一男二女男即博士女皆已嫁其防蚤卒其长者少防其配事姑以孝闻而不嫁州之士大夫又皆曰是母能教非独施扵其一男而巳盖其女子亦母之力也呜呼岂不贤哉
　　外祖母黄夫人墓表
　　外祖夫人黄氏生二十二年归吴氏归五十年而卒卒三月而康定二年十二月也夫人渊静裕和不彊而安事舅姑夫抚子皆顺适吴氏内外族甚大朝夕相与居嵗时以辞币酒食相缀接卒夫人之世戚疏愚良一无间言又喜书史晓大致往往引以辅导处士信厚闻扵鄊子为士无亏行繄夫人之助夫人资寡言笑声若不能出虽族人亦不知其晓书史也某外孙也故得之详明道中过舅家夫人春秋髙矣视其礼犹若女妇然视其色不知其有喜愠也病且革以薄命子亿其可谓以正始终也巳舅藩既志其葬四年某还自扬州复其墓复表曰圣人之教必繇闺门始后世志扵教者亦未之勤而巳天下相重以戾相荡以侈疣然斁矣自公卿大夫无完徳岂或女妇然或者女妇居不识防屏笑言不闻隣里是职然也置则悖矣然其死也闻人传焉以美之是亦教之熄也人人之不能然也传焉以美之宜也矧如夫人者有不可表耶于戏
　　翁源县令杨府君暮表
　　君讳某字某故华隂杨氏其为临江军之清江人盖亦已久矣曽皇祖曰某仕江南李氏为大理评事皇祖曰某皇考曰某真宗时以行义闻尝召之不起初宰相王随少时与友善仁宗即位随知杭州谋以皇考奉章入贺既至度不可屈乃巳后终推子弟一官以与其子得太庙斋郎君是也初任袁州萍乡县尉防令免独当一县豪猾吏民以君少共为十余狱尝之君立断治大服又选饶州徳兴县主簿举余干县令大水民乏食有死者君以便宜出常平米计口贱粜又诱富人发钱米所活人盖数万县人蘧琏捕答盗父因杀子诬琏以求赂君治服语琏曰汝归以米百石餔贫民所以谢我至州州吏疑琏大姓持赂当是时范文正公为将问琏汝来时长官何言琏道君语公曰杨某治此不自嫌可以无疑也琏卒得雪归餔民如君语盖君为文正公所信如此而能得民乐输多此类又除韶州翁源县令转运使举监广州市舶司至一月卒年四十二某年某月某日也以某年某月某日某县某鄊某里君事后母孝至然谨扵人防或大寒脱衣买棺以赴之平生如此不一既巳未尝为人道死之日家所有独其父书十余箧举者甚众然仕终不遂其可惜也巳娶陈氏子曰遽漳州军事判官曰通池州建徳县尉皆时所谓才士也天所以报施盖将在扵是














　　临川文集巻九十
　　钦定四库全书
　　临川文集巻九十一　　　宋　王安石　撰墓志
　　太子太傅致仕田公墓志铭
　　给事中赠尚书工部侍郎孔公墓志铭
　　司封员外郎秘阁校理丁君墓志铭
　　王平甫墓志
　　建安章君墓志铭
　　王补之墓志铭
　　秘阁张君墓志铭
　　太子太傅致仕田公墓志铭
　　田氏故京兆人后迁信都晋乱公皇祖太傅入于契丹景德初契丹澶州略得数百人以属皇考太师太师哀怜之悉纵去因自脱归中国天子以为廷臣积官至太子率府率以终为人沉悍笃实不苟为笑语生八男子多知名而公为长子公少卓荦有大志好读书书未尝去手无所不读盖亦无所不记其为文章得纸笔立成而闳博辨丽称天下初举进士赐同学究出身不就后数年遂中甲科补江宁府观察推官以母英国太夫人防罢去除防补楚州团练判官用举者监转般仓迁秘书省著作佐郎又对贤良方正防为第一迁太常丞通判江宁府数上书言事召还将以为谏官方是时赵元昊反夏英公范文正公经略陜西言臣等才力薄使事恐不能独办请得田某自佐以公为其判官直集贤院参都緫管军事自眞宗弭兵至是且四十年诸老将尽死为吏者不知兵法师数陷败士民震恐二公随事镇抚其为世所善多公计防大将有欲悉数路兵出击贼者朝廷许之矣公极言其不可乃止又言所以治邉者十四事多听用还为右正言判三司理欠慿由司权脩起居注遂知制诰判国子监于是陜西用兵未已人大困以公副今宰相枢宻副使韩公宣抚自宣抚归判三班院而河北告兵食阙又以公往视而保州兵士杀通判闭城为乱又以公为龙图阁直学士知成德军眞定府定州安抚使往执杀之论功迁起居舍人又移秦鳯路都緫管经略安抚使知秦州遭太师防辞起复者久之上使中贵人手敕趣公公不得已则乞归葬然后起既葬托邉事求见上曰陛下以孝治天下方邉鄙无事朝廷不为无人而区区犬马之心尚不得自从臣即死知不瞑矣因然泣数行下上视其貌甚瘠又闻其言悲之乃听终防盖帅臣得终防自公始服除以枢宻直学士为泾原路兵马都緫管经略安抚使知渭州遂自尚书礼部郎中迁右谏议大夫知成都府充蜀梓利防路兵马钤辖西南夷侵邉公严兵惮之而诱以恩信即皆稽颡蜀自王均李顺再乱遂号为易动往者得便宜决事而多擅杀以为威至虽小罪犹并妻子迁出之蜀流离顚顿有以故死者公拊循教诲儿女子畜其人至有甚恶然后绳以法蜀人爱公以继张忠定而谓公所断治为未尝有误歳大凶寛赋减徭发廪以救之而无饿者事闻赐书奬谕迁给事中以守御史中丞充理检使召焉未至以为枢宻直学士权三司使既而又以为龙图阁学士翰林学士又迁尚书礼部侍郎正其使号自景德防计至公始复钩考财赋尽知其出入于是入多景德矣歳所出乃或多于入公以为厚敛疾费如此不可以持久然欲有所扫除变更兴起法度使百姓得完其蓄积而县官亦以有余在上与执政所为而主计者不能独任也故为皇祐防计录上之论其故冀以寤上上固恃公欲以为大臣居顷之遂以为枢宻副使又以检校太傅充枢宻使公自常选数年遂任事于时及在枢宻为之使又超其正天下皆以为宜顾尚有恨公得之晩者公行内脩于诸弟尤笃为人寛厚长者与人语款款若恐不得当其意至其有所守人亦不能移也自江宁归宰相私使人招之公谢不往及为谏官于小事近功有所不言独常从容为上言为治大方而已范文正公等皆士大夫所望以为公卿而其位未副公得闲輙为上言之故文正公等未几皆见用当是时上数以天下事责大臣慨然欲有所为盖其志多自公发公所设施事趣可功期成因能任善不必已出不为独行异言以峙声名故功利之在人者多而事迹可记者止于如此嘉祐三年十二月暴得疾不能兴上闻悼骇敕中贵人太医问视疾加损輙以闻公即辞谢求去位奏至十四五犹不许而公求之不已乃以为尚书右丞观文殿学士翰林侍读学士提举景灵宫事而公求去位终不已于是遂以太子少傅致仕致仕凡五年疾遂笃以八年二月乙酉薨于第享年五十九号推诚保德功臣阶特进勲上柱国爵开国京兆郡公食邑三千五百户实封八百户诏赠太子太傅而赙赐之甚厚公讳况字元均皇曽祖讳祐赠太保皇祖讳行周赠太傅皇考讳延昭赠太师妻富氏封永嘉郡夫人今宰相河南公之女弟也无男子以弟之子至安为主后女子一人尚防田氏自太师始占其家开封而葬阳翟故今以公从太师葬阳翟之三封乡西吴里于是公弟右賛善大夫洵来曰卜塟公利四月甲午请所以志其圹者盖公自佐江宁以至守蜀在所輙兴学数亲临之以进诸生某少也与公弟游而公所进以为可教者也知公为审铭曰田室于姜卒如祥后其子孙旷不世史于宋继显自公攸始奋其华蕤配实之美乃发帝业深宏卓炜乃兴佐时宰饪调聏文驯武克内外随施亦有厚仕孰无众毁公独使彼若荣豫已维昔皇考敢于活人传祉在公不集其身公又多誉公宜难老胡此殆疾不终寿考掩诗于幽为告永久
　　给事中赠尚书工部侍郎孔公墓志铭
　　宋故朝请大夫给事中知郓州军州事兼管内河堤劝农同羣牧使上防军鲁郡开国侯食邑一千六百户食实封二百户赐紫金鱼袋孔公者尚书工部侍郎赠尚书吏部侍郎讳朂之子兖州曲阜县令袭封文宣公赠兵部尚书讳仁玉之孙兖州泗水县主簿讳光嗣之曽孙而孔子之四十五世孙也其仕当今天子天圣寳元之间以刚毅谅直名闻天下甞知谏院矣上书请明肃太后归政天子而廷奏枢宻使曹利用尚御药罗崇勲罪状当是时崇勲操权利与士大夫为市而利用悍彊不逊内外惮之甞为御史中丞矣皇后郭氏废引谏官御史伏閤以争又求见上皆不许而固争之得罪然后已盖公事君之大节如此此其所以名闻天下而士大夫多以公不终于大位为天下惜者也公讳道辅字原鲁初以进士释褐补宁州军事推官年少耳然断狱议事已能使老吏惮惊遂迁大理寺丞知兖州仙源县事又有能名其后甞直史馆待制龙图阁判三司理欠凭由司登闻检院吏部流内铨糺察在京刑狱知许徐兖郓泰五州留守南京而兖郓御史中丞皆再至所至官治数以争职不阿或绌或迁而公持一节以终身盖未甞自诎也其在兖州也近臣有献诗百篇者执政请除龙图阁直学士上曰是诗虽多不如孔道辅一言乃以公为龙图阁直学士于是人度公为上所思且不久于外矣未几果复召以为中丞而宰相使人说公稍折节以待迁公乃吿以不能于是人又度公且不得久居中而公果出初开封府吏冯士元坐狱语连大臣数人故移其狱御史御史劾士元罪止于杖又多更赦公见上上固怪士元以小吏与大臣交私污朝廷而所坐如此而执政又以谓公为大臣道地故出知郓州公以寳元二年如郓道得疾以十二月壬申卒于滑州之韦城驿享年五十四其后诏追复郭皇后位号而近臣有为上言公明肃太后时事者上亦记公平生所为故特赠公尚书工部侍郎公夫人金城郡君尚氏尚书都官员外郎讳賔之女生二男子曰淘今为尚书屯田员外郎曰宗翰今为太常博士皆有行治世其家累赠公金紫光禄大夫尚书兵部侍郎而以嘉祐七年十月壬寅葬公孔子墓之西南百歩公廉于财乐振施遇故人子恩厚尤笃而尤不好鬼神禨祥事在宁州道士治眞武像有蛇穿其前数出近人人传以为神州将欲视验以闻故率其属往拜之而蛇果出公即举笏击蛇杀之自州将以下皆大惊已而又皆大服公由此始知名然余观公数处朝廷大议视祸福无所择其智勇有过人者胜一蛇之妖何足道哉世多以此称公者故余亦不得而略也铭曰
　　展也孔公维志之求行有险夷不改其辀权彊所忌谗谄所雠考终厥位宠禄优优维皇好直是锡公休序行纳铭为识诸幽
　　司封员外郎秘阁校理丁君墓志铭
　　朝奉郎尚书司封员外郎充秘阁校理新差通判永州军州兼管内劝农事上轻车都尉赐绯鱼袋晋陵丁君卒王某曰噫吾僚也方吾少时辅我以仁义者乃发哭吊其孤祭焉而许以铭越三月君壻以状至乃叙铭赴其葬叙曰君讳寳臣字元珍少与其兄宗臣皆以文行称乡里号为二丁景祐中皆以进士起家君为峡州军事判官与庐陵欧阳公游相好也又为淮南节度掌书记或诬富人以博州将贵人也猜而专吏莫敢议君独力争正其狱又为杭州观察判官用举者兼州学教授又用举者迁太子中允知越州剡县盖其始至流大姓一人而县遂治卒除弊兴利甚众人至今言之于是再迁为太常博士移知端州侬智髙反攻至其治所君出战能有所捕斩然卒不胜乃与其州人皆去而避之坐免一官徙黄州防恩除太常丞监湖州酒又以大臣有解举者迁博士就差知越州诸暨县其治诸暨如剡越人滋以君为循吏也英宗即位以尚书屯田员外编校秘阁书籍遂为校理同知太常礼院君质直自守接上下以恕虽贫困未甞言利于朋友故旧无所不尽故其不幸废退则人莫不怜少进也则皆为之喜居无何御史论君甞废矣不当复用遂出通判永州世皆以咎言者谓为不宜夫敺未甞教之卒临不可守之城以战虎狼百倍之贼议今之法则独可守死尔论古之道则有不去以死有去之以生吏方操法以责士则君之流离穷困几至老死尚以得罪于言者亦其理也君以治平三年待阙于常州于是再迁尚书司封员外郎以四年四月四日卒年五十八有文集四十巻明年二月二十九日塟于武进县怀德北乡郭庄之原君曽祖讳辉祖讳谅皆弗仕考讳柬之赠尚书工部侍郎夫人饶氏封晋陵县君前死子男隅太庙斋郎除隮为进士其季恩儿尚幼女嫁秘书省著作佐郎集贤校理同县胡宗愈其季未嫁嫁胡氏者亦又死矣铭曰
　　文于辞为达行于德为充道于古为可命于今为穷呜呼已矣卜此新宫
　　王平甫墓志
　　君临川王氏讳安国字平甫赠太师中书令讳明之曽孙赠太师中书令兼尚书令讳用之之孙赠太师中书令兼尚书令康国公讳益之子自丱角未尝从人受学操笔为戏文皆成理年十二出其所为铭诗赋论数十篇观者惊焉自是遂以文学为一时贤士大夫誉叹盖于书无所不该于词无所不工然数举进士不售举茂材异等有司考其所献序言第一又以母防不试君孝友养母尽力防三年常在墓侧出血和墨书佛经甚众州上其行义不报今上即位近臣共荐君材行卓越宜特见招选为缮书其序言以献大臣亦多称之手诏襃异召试赐进士及第除武昌军节度推官教授西京国子未几校书崇文院特改著作佐郎秘阁校理士皆以谓君且显矣然卒不偶官止于大理寺丞年止于四十七以熈宁七年八月十七日不起越元丰三年四月二十七日葬江寜府钟山母楚国太夫人墓左百有十六歩有文集六十巻妻曽氏子旊斿女壻叶涛处者四女涛有学行知名旊斿亦皆嶷嶷有立君祉所施庶在于此
　　建安章君墓志铭
　　君讳友直姓章氏少则卓越自放不羁不肯求选举然有髙节大度过人之材其族人郇公为宰相欲奏而官之非其好不就也自江淮之上海岭之间以至京师无不游将相大人豪杰之士以至闾巷庸人小子皆与之交际未甞有所忤亦莫不得其懽心卒然以是非利害加之而莫能知其喜愠视其心若不知富贵贫贱之可以择而取也頽然而已矣昔列御冦庄周当文武末世哀天下之士沈于得防陷于毁誉离性命之情而自托于人伪以争须臾之欲故其所称述多所谓天之君子若君者似之矣君读书通大指尤善于相人然讳其术不多为人道之知音乐书画奕棋皆以知名于一时皇祐中近臣言君文章善篆有防召试君辞焉于是大学篆石经又言君善篆与李斯阳氷相上下又召君君即往经成除试将作监主簿不就也嘉祐七年十一月甲子以疾卒于京师年五十七娶辛氏生二男存孺为进士五女子其长嫁常州晋陵县主簿侍其璹早卒又娶其中女次适歙州祈门县令黄元二人未嫁君家建安者五世矣其先则豫章人也君曽祖考讳某仕江南李氏为建州军事推官祖考讳某皇著作佐郎赠工部尚书考讳某京兆府节度判官君以某年某月某甲子葬润州丹阳县金山之东园铭曰
　　弗缋弗雕弗跂以为髙俯以狎于野仰以游于朝中则有实视铭其昭
　　王补之墓志铭
　　君南城人王氏讳旡咎字补之嘉祐二年进士也初补江都县尉丁父忧服除调卫眞县主簿甞弃天台县令以与予共学久之无以衣食其妻子乃去补南康县主簿防予召至京师因留教授上方兴学校以经术造士予言君可教国子命且下而君死君所在学者归焉贤士大夫皆慕与之游然君寡合常闭门治书唯与予言莫逆当熈宁初所谓质直好义不为利疚于回而学不厌者予独知君而已君之死年四十有六实熈宁二年閠十一月丁巳至四年二月壬申妻曽氏子絪緼始克葬君南城县礼教乡长义里铭曰
　　安时所难学以为已于呼鲜哉可谓君子
　　尚书祠部员外郎秘阁校理张君墓志铭
　　滁全椒张君讳瑗字君玉其先有司泗州法者讳煦于君为曽祖甞曰吾施德于人多矣后当有显者尚书刑部侍郎参知政事讳洎者于君为祖有二子生君者长子讳安期官终国子博士君以进士甲科守秘书省校书郎签书平江军节度判官防公事故事得献书求试君无所献知建昌军南丰县通判鄂州又将通判梓州而有以君为言者乃召试以为秘阁校理于是自校书五迁为尚书祠部员外郎年五十五以嘉祐五年四月壬申卒京师夫人蓬莱县君王氏生三男子伯孙仲孙世孙三女子其一嫁试将作监主簿苏泌其次尚防治平二年九月甲申葬君全椒善政乡脩仁里于是伯孙主邵武军光泽县簿君与余善其能贫而不为利余所畏其于故事盖无所问而不知其好书天性也往往日旰灶薪不属而阖门读书自若又能为吏当官有所守嶷嶷必得其意然平居妥言徐视易狎若无能者铭曰有幽滁山滁水两间槃礴演迤乃多君子我仪其蓄以博厥闻我肖其涤以清厥身书此哀石永诒崖濵











　　临川文集巻九十一
　　钦定四库全书
　　临川文集巻九十二　　　宋　王安石　撰墓志
　　户部郎中赠谏议大夫曽公墓志铭
　　京东提防刑狱陆君墓志铭
　　广西转运使屯田员外郎苏君墓志铭
　　太子中舍沈君墓志铭
　　秘书丞张君墓志铭
　　司封郎中张君墓志铭
　　葛兴祖墓志铭
　　户部郎中赠谏议大夫曽公墓志铭
　　公讳致尧字正臣其先封鄫鄫亡去邑为氏王莾乱都乡侯据弃侯之豫章家之盖豫章之南昌后分为南丰故今为南丰人可徒为宜州刺史再世生仁旺赠尚书水部员外郎公考也李氏有江南抚州上公进士第一不就太平兴国八年乃举进士中第选主符离簿歳余授兴元府司录道迁大理评事迁光禄寺丞监越州酒召见拜著作佐郎知淮阳军将行天子惜留之直史馆赐绯鱼袋使自汴至建安军行漕诏曰凡三司州郡事有不中理者即验之最钩得匿货以五百万计除秘书丞两淛转运副使改正使始谏议大夫知苏州魏庠侍御史知越州王柄不譬于政而喜怒纵入庠介旧恩以进柄喜持上公到劾之以闻上惊曰曽某乃敢治魏庠克畏也克畏可畏也语转而然庠柄皆被绌杨允恭督杨子运数言事多可人厌苦之公每得诏曰使在外便文全已非吾心也輙不果行允恭吿上上使问公公以所守言上繇此薄允恭不听言苛税一百三十余条罢之移知寿州寿俗挟赀自豪陈氏范氏名天下闻公至皆迎自戢公亦尽歳无所罚既代空一城人遮行至夜乃从二卒骑出城去郡转太常博士主客员外郎章圣嗣位常亲决细务公言之又言民惫甚宜弛利禁是时羌数犯塞大臣议弃银夏以解之公奏曰羌虚款属我我分地王之非计也令羌席此劫它种以自助不过二三年患必复起矣宜择人行塞下先调兵食待其变而已不报二年羌果反围灵州议臣请去灵州勿事公议曰羌所以易拒者以灵州缀其后也判三司盐铁句院天子欲以为知制诰召试矣大臣或忌之迁户部员外郎京西转运使请限公卿大夫子官京师陈彭年议遣使行诸部减吏员下其事京西公曰彭年议无贤愚一切置不用邪抑择愚而废之邪择愚而废之人材其可以蚤暮验邪上令趣追使还数论事上感之还公既而王均诛命公抚蜀所创更百余事李继迁再围清逺灵武以丞相齐贤为邠宁环庆泾原仪渭经略使丞相引公为判官公奏记曰兵数十万王超既以都部署为之主丞相徒领一二朝士往临之超肻用吾进退乎吾能以谋付与超而有不能自将乎不并将西无补也超能薄此重事愿更审计丞相及公以为言诏陜西即经略使追兵皆以时赴公曰将在空虚无人之处事薄而后追兵如后何遂辞行上怒未有所发防召赐金紫公曰丞相敏中以非功德进官臣论其不可甫尔臣受命事未有效不敢以冒赐固辞上繇此贬公为黄州团练副使既而超果败清逺灵武踵亡防南郊恩复官知泰州丁母夫人陈氏忧外除授吏部员外郎知泉州公常谓选举旧制非是请得论改之陈省华子尧咨受请殿上为奸以第畀举人败省华尧咨有邪巧材朝廷皆患恶而方幸无敢斥之者公入十余疏辩之移知苏州至五日移知扬州扬州守职田歳常得千斛然遣吏督贫民耕民苦之公不使耕天子方崇符瑞兴昭应诸宫且出幸祠公疏言昔周成王既卜世三十卜年七百然观于周礼其经纬国体人事防细无不具则知王者受命必脩人事以称天所以命之之意不举属之天以怠人事也终曰陛下始即位以爵禄得君子近年以来以爵禄畜盗贼大臣愈不怿移知鄂州封泰山恩迁礼部郎中始解扬州受添支差多一月公寻自言患公者因复绌公监江宁盐酒西祀恩迁户部郎中以祥符五年五月丁亥疾不起年六十六阶至朝请郎勲至骑都尉遗戒曰毋陷于俗媚佛夷鬼以污我家人之行所着仙鳬羽翼三十巻广中台志八十巻清边前要五十巻西陲要纪十巻为臣要纪三巻直言集五巻文集十巻传于世尤长于歌诗云以其年十一月归葬南丰之东园水渍墓天圣元年改葬龙池乡之源头始公娶黄氏生子男三人易占尝为太常博士以能文称公以博士故赠至右谏议大夫公殁八年而博士子巩生生三十五年巩以博士命次公生平事使来曰为我志而铭之某视公犹大父也其少也则得公之详如其孙之云始公自任以当世之重也虽人望公则亦然及遭太宗自谓志可行卒之闭于姧邪彼诚有命焉悲夫亦正之难合也虽其难合其可少枉乎虽其少枉合乎未可必也彼诚有命焉虽然其难合也秖所以见正也孔子曰所谓大臣者以道事君不可则止于戏公之节非庶几所谓大臣者欤铭曰
　　既墓而圮乃升宅原谁来求铭公子与孙公初洎终惟义之事维才之完而薄于施乃其后人有克厥家天啓予公非在兹邪
　　京东提防刑狱陆君墓志铭
　　提防京东诸州军刑狱公事兼本路劝农事朝奉郎尚书司封员外郎充集贤校理上轻车都尉赐绯鱼袋借紫陆君讳广字彦博其先吴郡人也至君之髙祖始迁福州之官以避唐末之乱曽祖讳景迁仕呉越为骁骑上将官检校太傅祖讳崇扆以威武军观察推官从其王归京师官至殿中丞历知泸道潮贵四州以卒考讳中和不仕以君故赠官至尚书职方员外郎君以天圣二年进士起至皇祐四年某月以使走齐州某甲子卒于郓之平阴君子长倩等以嘉祐四年某月某甲子葬君杭州之钱塘某所之原而书君系世官职行能劳烈卒葬之地一时以来求志墓铭曰
　　于惟陆氏吴郡其始福之官近自唐徙君曽大考太傅将军实仕吴越为皇陪臣太傅有子始来皇朝丞于殿中歴将四州卒葬官实生处士赠官职方君实其子维君讳广彦博其字文辞甲科四府从事起家邵武再选徐州遂监税酒满歳陈留许昌之招宁海之从乃令乌程乃丞开封始佐著作去为尉氏咏歌仁明无有壮稺移卭大邑吿母髙年免蜀就养税商于泉又移导江斗谷千钱君命振之以我公田盗屠民家尉以囚来囚言实盗君曰释之尉方力争众亦莫寤后得真盗果如君虑离堆之江豪右擅焉君脩偃渠始诎其专灌田为顷万有七千镌约示后后无凶年郑文肃公来治杭剧君以通判往从其辟州人僦屋吏代之输君为剏法遂无逋租中书选君御史推直有言朝廷今以为勅冬狩于郊大讲戎兵作箴以献逆戒荒萌召寘集贤以为校理当时名氏简在天子出知婺州恶吏先鉏募能拯溺民以不渔婺之明年改命治泉泉人习君謡语讙然为桥南江济者免覆置廪州学士怀我育有吿众叛当君燕时命捕立得坐人不知苏饥息穷去害除弊使臣以闻守政尤异智髙螫边吏不时搏君书驿上焯有方略归佐三司廷论南师帝曰可哉汝言予施河京以东再执刑柄诹囚于齐至郓而病弃世平阴寿五十三有子四人扶丧而南长倩惟伯仲惟长绪长恕惟叔季惟长愈倩掾秀州敏有辞章绪由君恩郊社斋郎又女六人皆出陈氏维陈淑愼善相君子四男有立女亦有归受封长安即养无违爰以嘉祐六年正月归君钱塘范村之穴惟君静深不苟笑嘻隆亲笃友遇物爱慈读书慨然慕古竒伟顾谓诸子仕当如此官止外郎尚书司封又不得年以既厥庸有文藏家后世之诒于君所得可以此窥有幽斯竁掩石在下撰君初终以告来者广西转运使屯田员外郎苏君墓志铭
　　庆历五年河北都转运使龙图阁直学士信都欧阳脩以言事切直为权贵人所怒因其孤甥女子有狱诬以奸利事天子使三司户部判官太常博士武功苏君与中贵人杂治当是时权贵人连内外诸怨恶脩者为恶言欲倾脩锐甚天下汹汹必脩不能自脱苏君卒白上曰脩无罪言者诬之耳于是权贵人大怒诬君以不直绌使为殿中丞泰州监税然天子遂寤言者不得意而脩等皆无恙苏君以此名闻天下嗟乎以忠为不忠而诛不当于有罪人主之大戒然古之陷此者相随属以有左右之谗而无如苏君之救是以卒至于败亡而不寤然则苏君一动其功于天下岂小也哉苏君既出逐权贵人更用事凡五年之间再赦而君六徙东西南北水陆奔走輙万里其心恬然无有怨悔遇事强果未甞少屈盖孔子所谓刚者殆苏君乎苏君之仁与智又有足称者甞通判陜府当葛懐敏之败边告急枢宻使使取道路戍还之卒再戍仪渭于是延州还者千人至陜闻再戍大恐即讙聚谋为变吏白闭城城中无一人敢出君徐以一骑出卒间谕慰止之而以便宜还使者戍卒喜曰防苏君吾不得生陜人亦曰防苏君吾其掠死矣有令刺陜西之民以为兵敢亡者死既而亡者得有司治之以死君輙纵去而言上曰令民以死者为事不集也事集矣亡者犹不赦恐其众相率而为盗惟朝廷幸哀怜愚民使得自反天子以君言为然而三十州之亡者皆不死其后知坊州州税赋之无归者里正代为之输歳币大家数十君悉钩治使归其主坊人不忧为里正自苏君始也苏君讳安世字夣得其先武功人后徙蜀蜀亡归家于京师今开封人也曽大考讳进之率府副率大考讳继殿直考讳咸熈赠都官郎中君以进士起家三十二年其卒年五十九为广西转运使而官止于尚书屯田员外郎者以君十五年不求磨勘也君娶南阳郭氏又娶清河张氏为清河县君子台文永州推官祥文太庙斋郎炳文试将作监主簿彦文未仕女子五人适进士防稽江崧单州鱼台县尉江山赵扬三人尚幼君既卒之三年嘉祐二年十月庚午其子葬君扬州之江都东兴宁乡马坊村而太常博士知常州军州事临川王某为铭曰
　　皇有四极周绥以福使维苏君奠我南服亢亢苏君不圜其方不晦其明君子之刚其枉在人我得吾直谁怼谁愠祗天之役日月有丘其下防防昭君无穷安石之铭
　　太子中舍沈君墓志铭
　　沈氏世家吴兴其后有陵者仕吴越王卒官明州家之五世而生公公讳兼字子逵以五举进士得同学究出身再补尉有能名用举者迁卫尉寺丞知湖之归安县移知邵武之归化又有能名迁太子中舍通判苏州其以能闻愈甚公好刚遇事果急不顾计为通判日与守争可否不为之小屈重犯转运使使守相与害公入之法除名天子薄其罪免所居官而已公归怡怡间为五字诗自戏娯无躁戚言卒于家年七十三庆历六年七月也子男一人起女三人起好学通政事能守节法为进士与某同时得科名者也公之坐狱为判官滁门立弃官从公世以为孝将以某年某月葬公某处以夫人栁氏祔先三月来求铭与铭曰
　　生也不得其须而死死也何有有嘉者子呜呼已矣夫
　　秘书丞张君墓志铭
　　君讳某字某其先成都之新繁人曽祖讳某不仕祖讳某太宗时以髙赀徙内地除三班奉职非其好也即辞去不仕始家真州之扬子而葬焉皇考讳某起进士终登州军事判官赠太常博士生三子而君长子也君寛和厚重友爱诸弟甚笃待朋友以信而乐弃财物以寛人之急年七歳日诵书数百言操笔为篇章立就及壮举进士开封第一遂以释褐为宣州宁国县主簿防南陵无令州以君行令事有能名用举者令颍州之沈丘县转著作佐郎知江宁府上元县事又皆有能名移知英州迁秘书丞以嘉祐二年十二月某甲子卒于州寝是时君年四十七天子官其一子师轲太庙斋郎君之疾病也州人相与为君奔走请命至有欲以身代者葢其得人心如此夫人河南县君丹阳吴氏生三男子长即师轲次某次某皆尚幼五女皆未嫁某年某月某甲子葬君某州之某县某乡某所之原余与君相好又同年进士也故与为铭曰
　　呜呼张公兮韡矣其光其先蜀产兮后葬于扬视瞻先人兮兆此新茔深泉髙壤兮万世之藏
　　司封郎中张君墓志铭
　　君张氏讳式字景则其先建州浦城人后徙建安盖弗仕者三世讳汉夫者曽祖也讳谟者祖也讳希颜者父也父以君贵乃赠尚书职方员外郎有气节知君可教乃付家事长子而纵君游学及长文辞行义为乡里所推天禧二年释进士褐主福州闽县簿又主南劒将乐簿有银冶坐歳课不足系者常数百人君籍其人使富贫财力相兼课遂有羡无系者归以劳除开封府祥符县尉赵稹将并州辟军事判官稹所为有不可于众徐啓谕弗许稹以故听而君亦以此称长者未几遭母夫人防服除改秘书省著作佐郎知福州古田县耕籍田恩迁太常博士知开封府咸平县吕许公罢宰相以许州观察判官辟从之又通判饶州狱有十数年不决者君一言而决防择河北吏御史中丞举君得洺州赐绯鱼又以选知防州防于东南州为最剧君能镇抚之以无事三司市防绢十余万非经数君拒弗市民以君为有赐也又知濠寿二州人缢其妻而以自杀告狱既具诘立服举州讙以为明居顷召为开封府推官坐栲掠囚死出知岳州皇祐二年九月六日卒享年六十二官至尚书祠部郎中君亷静好书长于政事所居官举既去而人思见时事有不便往往能极言之无所忌赵元昊反时诱人出财助军诱多得赏于是吏或刼富人出财君疏罢之为开封推官时宫中以私财为佛寺置田又疏以为乱法后遂以君言而止既老矣终不肯治田宅所得禄以置书曰吾子业此足以自活不然虽田宅何足妻姓徐濮阳县君子六人志思惎愻憙以君故得太庙斋郎与惎同时中进士第女二人皆已嫁某月某日葬君某乡某里铭曰
　　张祖留侯世穷久幽君始士服起家以学发于州县治见称举有言朝廷弊事用除维清厥诲尚后弗渝
　　葛兴祖墓志铭
　　许州长社县主簿葛君讳良嗣字兴祖其先处州之丽水人而兴祖之父徙居明州之鄞兴祖葬其父润州之丹徒故今又为丹徒人矣曽大父讳遇不仕大父讳旰赠尚书都官郎中父讳源以尚书度支郎中终仁宗时度支君三子当天圣景祐之间以文有声赫然进士中先人甞受其摰阅之终篇而屡叹葛氏之多子也既而三子者伯仲皆蚤死独其季在即兴祖兴祖博知多能数举进士角出其上而刻励修洁笃于亲友慨然欲有所为以效于世者也年四十余始以进士出仕州县余十年而卒穷于无所遇以死嗟乎命不可控引而才之难恃以自见盖久矣然兴祖于仕未甞苟闻人疾苦欲去之如在已其临视虽细故人不以属耳目者必皆致其心论者多怪之曰兴祖且老矣弊于州县而服勤如此余曰是乃吾所欲于兴祖夫大仕之则奋小仕之则怠忽以不治非知德者也兴祖闻之以余之言为然兴祖娶胡氏又娶郑氏其卒年五十三实治平二年三月辛巳其葬以胡氏祔在丹徒之长乐乡显扬村即其年十一月某甲子也兴祖三男子蘩蕴皆有文学蘩许州临颍县主簿蕴邓州穰县主簿苹尚防也四女子皆未嫁云铭曰
　　蹇于仕以为人尤不憗施以年孰主孰谋无大憾于德又将何求



　　临川文集巻九十二
　　钦定四库全书
</div>
    <div class="pagination">
<a href="临川文集_page95.html">上一页</a><span>...</span><a href="临川文集_page91.html">91</a><a href="临川文集_page92.html">92</a><a href="临川文集_page93.html">93</a><a href="临川文集_page94.html">94</a><a href="临川文集_page95.html">95</a><span class="current-page">96</span><a href="临川文集_page97.html">97</a><a href="临川文集_page98.html">98</a><a href="临川文集_page99.html">99</a><a href="临川文集_page100.html">100</a><a href="临川文集_page101.html">101</a><a href="临川文集_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
