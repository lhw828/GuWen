<!DOCTYPE html>
<html>
<head>
    <meta charset="UTF-8">
    <title>谦斋文录 - 第 2 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>谦斋文录 - 第 2 页/共 14 页</h1>
    <div class="content">
　　奏为视朝事 

　　伏覩陛下临御之初讲学修德敬天勤民无所不至天下之人皆以为尧舜之治可指日而俟也近年以来视朝甚迟或日髙数丈殊非美事臣等已尝屡言不敢渎论内阁奏事旧制每日二次若有紧急事情不拘时奏闻今止一次遂以为常批答之出动经累日各衙门题奏本或稽留数月或竟不发出事致壅殢不得即行且本朝列圣自洪武以至天顺年时常面召儒臣咨议政事今朝叅之外不得一望天颜所以通达下情者惟在章奏又不以时断决其于政体实为有碍至于经筵日讲所以明义理是非之端陈古今治乱之迹成就君德禆益治道惟在于此今每岁进讲不过数日去年春夏日讲止得三次秋冬经筵止得一次较之初政似有不同臣等窃闻人君之心必有所系不系于此必系于彼正士既踈则邪说得以乗间而入向来颇闻有以修斋设醮烧丹炼药之说进者夫斋醮之事乃异端惑世求利之术圣王之所必禁宋徽宗崇信道流科仪符録一时最盛及金兵围城方士郭京犹诳称作法卒使乘舆播迁社稷失守求福未得反以召祸今内庭禁地修建不时赏赉无筭黜退道官复升真人赐以玉带恩宠服色过于公卿逺近传闻无不骇异至若烧炼之事其害尤惨盖金石之药性多酷烈一入肝腑为祸百端唐宪宗药发致疾遂殒其身虽杖杀柳泌何救于事惟汉武帝始虽迷惑终知悔悟谓天下仙人岂有尽妖妄耳于是文成五利之徒相继诛死故虽海内虚耗亦以寿终今龙虎山上清宫神乐观祖师殿及内府畨经厂皆焚毁无遗神如有灵何不自保天厌其伪亦已甚明况依方而炼计日而待所成者何丹所验者何药如其无效则圣明所照亦可以洞悟矣若亲儒臣明正道行善政自足以感召嘉祥培益圣寿永享和平之福何假于彼异端之说哉且自古奸臣佞人蛊惑君心以自肆其欲者必以太平无事为言祸患一来悔之何及唐相李绛有言忧先于事可以无忧事至而忧无益于事今承平日久溺于宴安自目前观之似乎无事然工役繁兴科派重迭财谷耗竭兵马罢敝生民困穷日甚一日愁叹之声上干和气荧惑失度太阳无光天鸣地震草木妖异四方奏报殆无虚月将然之患诚为可忧陛下深居九重言路之官皆畏罪隐黙臣等若复不言谁肯为陛下言者伏愿陛下严早朝之节复奏事之期勤讲学之功优接下之礼逺奸佞之人斥诬罔之说则圣德日新圣政日理亿万年太平之业可保无虞矣为此具本奏闻 

　　奏为纂修事 

　　臣等奉敕纂修书籍必湏断自宸衷赐以名目有司晓然知圣意所在纂修者有所依据承行者有所遵奉为此具本奏闻 

　　奏为考选庶吉士事 

　　据给事中涂旦建议欲选新进士改庶吉士入翰林院读书惟庶吉士之选自永乐二十年以来或间科一选或连科累选或数科一选或合三科同选初无定限每科选用或内阁自选或礼部选送或会吏部同选或限年岁或拘地方或采誉望或就廷试巻中查取或别出题出试亦无定制自古帝王皆以文章关乎气运而储才于馆阁以教养之本朝所以储养之者自及第进士之外止有庶吉士一途凡华国之文与辅世之佐咸有赖于斯然而或选或否则有才未必皆选而所选者又未必皆才若更拘于地方年岁则是已成之才或弃而不用而所教者或未必皆有成请自今以后立为定制一次一开一次选用待新进士分拨各衙门办事之后偶其中有志学古者各録其平日所作文字如论策诗赋序记之类限十五篇以上于一月之内赴礼部呈献礼部阅试讫编号封送翰林院考订其中词藻文理有可取者按号行取本部仍将各人试巻记号糊名封送照例于东阁前出题考试其所试之巻与所投之文相穪即收以预选若其词意钩棘而诡僻者不在取例中间有年二十五以下果有过人资质虽无宿构文字能于此一月之间有新作五篇以上亦许投试若果笔路颇通其学可进亦在备选之数每科不必多选所选不过二十人每选不必多留所留不过三五軰如此则所选者多是已成之才有所论撰便堪供事将来成就必有足赖者如是则预列者无狥私之弊不预者息造言之谤臣等皆出自此途引进后贤储之馆阁以报国厚恩乃其职也为此具本奏闻 

　　○诗 

　　题尚朴翁巻 

　　太古云已逺斯人独返淳有书闲白日无梦落红尘鸟迹平沙晩花香小径春澹然保终始不愧葛天民 

　　菊庄为蒋翁题 

　　有地惟栽菊无心种百花泉香儗甘谷径僻是陶家但得客常醉何妨酒屡賖物情与人意相对乐年华 

　　终慕为王廷瑞题 

　　椿萱凋谢久孤子独遐思宰木乌啼夜空庭月落时寻常来梦寐彷佛见容仪无限伤心事相看泪亦随 

　　风木巻为侍御父题 

　　赞政居莲幕承恩进柏台竟违三釡养徒抱百年哀古树庭中植凉风天际来飘萧殊未歇虚枕梦初回 

　　归乐堂 

　　十年游上国此日赋归欤倦却风尘路来寻水竹居山行春载酒门掩昼翻书薄暮投林鸟相看意自如 

　　赠华阳处士孙以言 

　　句曲幽栖处分明小洞天浮生空富贵幻迹自神仙梅月闲中咏松云醉后眠何时寻旧约重泛剡溪船 

　　桃花众禽为林教谕题 

　　碧桃在天上绯桃岩谷中岩谷深且僻夭夭自春风乃知造化恩一一皆至公众鸟且有托飞集左右同虞罗既无恙饮啄聊可充人生亦如斯出处当时雍苟或失其所宁不感吾衷 

　　朴庵为张原哲题 

　　隐居逺城市踪迹谢纷华有室能容膝无园可种花养亲惟菽水留客只茶瓜坐榻全无足欹檐欲堕牙借书寻旧友賖酒仗邻家清世真堪乐丰年亦可夸葱汤并麦飰一饱卧烟霞 

　　湖山游乐巻为薛楹题 

　　公子南游日湖山兴最长鳯台芳草緑鹭渚落花香银甲来红袖瑶琴出锦囊烟霞登碧巘风月泛沧浪对景开诗巻追欢送酒觞五云天只尺回首思茫茫 

　　送锡山髙贡士 

　　九龙钟秀色万巻富才名观国酬初志还家喜此行平芜烟渺渺乔木鸟嘤嘤望里云山近吟边野鹤迎儒流重经济文运属升平再养如云翮骞腾九万程 

　　送石继贤还江阴 

　　万石推先世多才迈等伦剑光横白日文采照青春喜作桥门客仍懐梓里人彩衣虽可乐黄巻亦宜亲瞻眺君山表行歌骥水滨他年拜华秩鸣佩侍枫宸 

　　送鲁挥使还云南 

　　虎拜觐龙颜匆匆又逺还寸心思补报万里任间关岁晏云连塞天寒雪满山柳营千骑簇天阙五花颁韬略心方切琴尊兴未悭青年立竒绩节序易阑珊 

　　送宪副张来鳯之浙 

　　宪体从来重如君更老成胸涵沧海阔心与玉壶清峻擢新承宠髙科旧擅名行行南浦恨恋恋曲江情雪路双旌发云霄一剑横到官吟思好台柏对春情 

　　送王判官之广平 

　　广平今大郡别驾共称贤书最铨曹里承恩禁陛前天香凝宦节山色上离筵送酒青云客挥毫紫阁仙春光殊冉冉别恨各悬悬拭目重来日勲阶不次迁 

　　送颜性之依亲南还 

　　楚楚贤关士翻然乞假归思亲惊节序飞梦绕庭帏未解通金籍先容舞彩衣骞腾终有待报答愿无违寒雪孤松操春阳寸草晖停云千里外莫遣信音稀 

　　送谢伯仪守开州 

　　贤哉三谢后分命守开州卓荦才声重循良政绩优论交当早岁惜别已深秋五马驰官道双旌指驿楼由来今刺史即是古诸侯屈指三霜后荣迁拜冕旒 

　　送航上人归宜兴并感旧 

　　忆昔青莲宇相依玉带山禅心自消歇尘迹幸跻攀锡向峰头卓杯浮日下还隔溪烟树緑满地雨花斑坐久浑忘世吟看共解颜因思京国别回首五云间 

　　送龙克温还金陵时携侄袭百戸职 

　　金陵有佳士小阮共之京阀阅承华胄诗书擅令名论交酬夙愿叙别动深情草色连天逺槐阴过雨清三秋及流火一月计归程千里遥迎睇征鸿好寄声 

　　送严宗源提督学政 

　　昭代崇儒教于焉敕宪臣斯文资振作吾道属经纶肃政推乌府清光觐紫宸暌违当此日良晤卜初旬握手情无限同年意更亲槐阴燕市上草色潞河濵去去廵南甸悬悬仰北辰明当膺峻擢人物荷陶甄 

　　送朱维吉还江阴 

　　落落澄川老青云早乞身有懐寻水石无梦动星辰祖席燕台下归舲潞水滨已能酬壮节何必问通津杖履髙轩晩莺花别墅春尘途试回首多少未归人 

　　送张行人次韵 

　　天骑发深春官途不动尘重临分手处俱是宦游人芳草情何逺流莺语更新停云千里外几度忆清真 

　　送唐医官还苕溪 
</div>
    <div class="pagination">
<a href="谦斋文录.html">上一页</a><a href="谦斋文录.html">1</a><span class="current-page">2</span><a href="谦斋文录_page3.html">3</a><a href="谦斋文录_page4.html">4</a><a href="谦斋文录_page5.html">5</a><a href="谦斋文录_page6.html">6</a><a href="谦斋文录_page7.html">7</a><span>...</span><a href="谦斋文录_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
