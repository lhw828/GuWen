<!DOCTYPE html>
<html>
<head>
    <meta charset="UTF-8">
    <title>默堂集 - 第 11 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>默堂集 - 第 11 页/共 16 页</h1>
    <div class="content">











　　黙堂集巻十四
　　钦定四库全书
　　黙堂集巻十五　　　　　　宋　陈渊　撰上杨判官【时山先生为建阳丞】
　　三月二十五日乡侄陈渊谨裁书献判官先生阁下某闻之人之性无不通亦无不备无不通者体神无不备者藏理神无方理无穷圣贤之与愚众等具是物其所以判然二道者在充与不充耳孟子曰可欲之谓善有诸已之谓信人均有是善当其未有诸已圣贤之与愚众何以异及其既有诸已则已自视了然如数一二夫是之谓信古之人旦暮由是而行之犹婴儿之长而莫知其所増益也为圣为贤其或皆出于此乎孔子曰笃信好学夫好学而内无所信则尽心于非圣人之道者有之矣故子使漆雕开仕曰吾斯之未能信而子悦然则学者莫不自信始也某尝读论语观孔子所以教群弟子者皆使之求之一信之中自信之外葢鲜及焉夫然后知古之人所以泛应万物者曾不出吾方寸之地于是又思得古人所谓自信者而笃之斯可以深造于道而不止为口耳之贱儒今也茫然如在中流风波正起而失所以济葢不知方其信而行之古人何所见耶夫信者知其在我者有是也学而且能信之虽君子之细事至其进而不止可以积而入于不可知之神矣岂不大哉故某尝窃疑孔子之门所以人人皆可畏者实自此入也若圣人之教人未能使之自信道无自得矣且以子路行行之气屡见沮于其师终不少贬宜不足与语至孔子惮门人之不敬之也则曰由也升堂矣未入于室也其曰未者以谓孔子之室在子路非不可入也特其入有渐耳若必曰好学如顔子然后得以入室则世亦何借于圣人哉故夫茍有得于信虽以子路充之可以入圣人之室茍无得于信管仲之功曾西之所不为也嗟乎某今无所得于此则可矣傥他日幸而有所设施就使正如管仲仲尼之徒尚且不比数之是其所学乃圣门之罪人也某其忍为是哉此某之所以当食投箸中夜浩叹而不能自巳也昔宰予昼寝子曰于予与何诛夫昼寝非大恶得罪于圣人如彼其严何也葢道之在心要在念念而不舍焉一息或忘去之逺矣昼寝其何暇乎予也无所用其心者也无所用其心葢初不知所以安心耳信者安心之地也方予之欲短丧肯自安于至丑之行而不悔夫于彼而安则于此未得所以安也未得所以安则虽汩没于至丑之行恬莫之省何足怪哉人性之善恶于予有疑焉且惧此心终未有所安而今而后行归于小人也于是輙有请于左右先生其亦怜而幸教之乎始某方幼年时闻之诸公长者以谓先生正容以悟物使人名利之心氷释某时虽不识所以从师然毎于平居宴处间窥之人人有不能然者于是已知先生为不可及矣其后几冠逰太学常与友人廖用中论当今人物且为其亟见先生也遂以问之用中谓先生尝有言曰舜之鸡鸣而起孳孳为善其所孳孳者果何事耶退而返求之若有以当于吾心者然且不得所以进也于是某愿见之心愈笃迨丙子嵗不利于秋官既归膝下且欲径奏将乐一见因循多故若有柅之者此未易言也继又闻先生如京师去秋始还舎某时卧病冬末始平终不得踵门一挚币谒于将命者今兹适有璧水之行取道东阳偶官于此遂获一拜道貌积年向慕之意亦可少偿矣因念昔年所以闻先生于人者于是复修不腆之辞道此意焉且欲先生知其非茍然至前也夫舜之为善学者之所当致志也今也欲为之且不得其涂径以入当如之何哉虽然是善也舜其独然乎孟子曰舜闻一善言见一善行若决江河沛然莫之能御夫闻见在外而悟之以心则所谓闻者自闻也见者自见也充其所以闻见之极人孰不可故顔子曰舜何人也予何人也有为者亦若是是则非舜独能也审矣故某尝谓伊尹之所觉周公之所思孔子之所贯顔子之所乐亦是道也其与舜之所为有以异乎今先生固已充实而有余矣愿闻所以初入此道其所执持而取信者果何在若使不肖者得闻咳唾之余愿即影响而思之庶防縁是探古圣贤至处得其万分之一亦可以粗寄此身于霄壤间不为虚人矣某又闻之大河之源发于昆仑其流而下者才一滴耳出积石过龙门放乎澶滑之间奔冲泰华之阳望之汹然使人心悼而股栗其本支而为南北之流以达舟航之运储而为陂池为沟洫为田畆之浸又为荒畦野圃之所资而抱瓮者有事焉其利亦溥矣然河非求有利夫尔也人自利之河不得而吝故虽利之所及若大若小若多若寡咸其自取而河无所择焉古之抱道懐徳之人其胷中之所自得者黙而该之其精不可辨挥而散之其大不可围穷而为道术虽善一身而不以为狭达而为功名虽泽及于天下而不以为广是固惟所遇焉而无所择也故乗田委吏抱关击柝古圣人之所不屑亦曰无所择而已先生之所蕴诚非不肖者之所能窥测至于乆处卑秩固已不厌夫有识者之论而先生安为之此其存诸胷中者亦逺矣肇自一滴散为无穷无穷之中惟物自取斯道也疑自向之所谓善与信而充之也某何足以教之然区区之心正有求于先生不识所谓一滴者可以见分否逆旅纷冗言不逮意先生亦观其心如何耳
　　代人上梅节推
　　仆窃尝悲世之君子不慎所以得名而悦于人之见知是以覼缕语言粉泽容貌以求裕于先达者之观听脔巻姝濡无所不至夫无实而贵名者固不足议若自脩诚笃而名之为徇其志亦不宏矣何则妙道无穷方寸之间索之而愈有为圣为贤皆由心造耳何为于未成就中而遽受人之知乎故士志之髙逺愚尝于畏名者见之古之人如顔氏之子块然处乎陋巷之间其胷中之所以自许自期者虽其流辈有莫能测且防孔子之言谁其知之以彼所为若求有以自表于当年后世固已絶人而乃不露纎芥深闭固藏粥粥若无能者何故葢其所以学于孔子者有进无已要之不到圣人不画也使彼且以今之所为不自悔于众人后之所得葢未可量与其速播而小吾名也孰若守吾终身之志待其充足然后大之乎故吾非恶名而逃之也亦曰慎所以得名而已耳然则顔子之深闭固藏宜其或出于此与昔者倪寛初受经于楮氏及禇自梁相而召也寛适为御史大夫禇意颇轻之至于议封禅于武帝前则又自以为不及寛故禇之诸生也其材识之深浅固不能外其师之所鉴又何其师许可之易变耶葢人固有一旦颖脱而自悟者有力脩强记而加富者当自今观之其故不足论也是以君子其学未成幸而有一人知之吾亦有不屑尔也故观倪寛非昔日之人也则顔子之心可见矣观顔子之所以自晦于世也则士之不茍为人之所知理固然矣又何必速于必售以自累乎孔子曰不患莫已知求为可知也夫可知而人知之君子何恶之有直嫌于内不足耳若顔子者其志果任于为圣人则其他举非其好也名将安取哉以某之不肖无状诚无足知亦不愿人之知方求为可知而未能者然早嵗且尝以声病偶俪之文见取于左右矣今还视之汗顔热中而又闻先生爱甚毎以故所取者见称也是以一再见先生道此志以自达焉夫得名之不慎今已不可追若自今观之某之志自待甚未易也先生亦试揣其中如何耳若犹有取于今尚幸先生竟教之庶防异日不为流俗所汩没而得以力遡道徳之源则先生知人不虚而其赐益厚矣虽然其志则是也而其所学亦未敢自道于人也王良秣骥子万里之足非可以一朝期要须待其力胜絷维是必有可观者若其无取于兹某之心止自求恬黙退处之不暇其谁实能辨之逆旅纸笔不装或不以狂妄为罪幸容之
　　代乔卿上陈令书
　　某闻之善用法者当原其情不知人情则无以用法矣春秋之书以一字褒贬寓万世赏罚二百四十二年之间舍迹而论心去名而诛实者皆是也而世方曰守法者不容情亦已过矣夫圣人之制法将以杜天下之私心而畏奸吏之上下其手也使人人如臯蘓则三尺无所用矣惟其不能尔也故一切格之以法然则法虽出于天子而吏则当以意而行之矣昔者某以公事适至于明公之庭方小人之倚于疑似之间以骋其无根之辨虽某不能以口舌难也而明公方防刃余地运斤成风而盘根错节释然以解葢非曲尽人情不滞于法则某之衔寃负恨其或无所诉而诋欺者将得以自肆矣顾明公之于某葢未尝有半面之知以某之奥滞卑凢尚获自直则一邑之泽当如何哉此某所以仆仆然强顔执贽求见于下执事而欲复伸其喙也且某之事未易一二言也某乆在京师家素无所蓄积也一切资用徒取给于先人之薄业及归老亲埀白田庐萧然号寒啼饥之态殆不堪处而所以分朝夕饘粥之养以利同气之夫家者岂以其有余然后为是耶诚以手足之爱既已事人则周旋动作惟其人之听故凡不敢辞其无厌之求者葢将以驯其虐也而女子无知竟不得终其天年以没于牖下则彼之为虐可见其不悛矣然则向之所与者其可以不问乎此某所以必夺之而无愧也某尝读史见相如完璧之事未尝不竒之也方秦以城求璧于赵也赵安知其不以城偿之乎故璧不可不与葢以谓不与则强虎狼之秦其加我者有甚于求璧者矣及其既与之而城不可必得也故相如亦得以诈取而豪夺之自世俗观之疑若其信不足道矣然当时所以与之者势也无取于防则今日之所以归之者义也何有于信况信之不可要而复乎嗟乎得玉无厌骨肉有至于相戕受施不报邻国有至于结怨人情所同然也若夫义重于内则物为之轻古之人葢有挂剑以徇死人之情者某诚不难为此借令为之亦谁察某之心而彼独何人哉此某之所以拘囹圄被金木从吏讯毎顾而不悔者也虽然凡此者明公举知之而懐不能黙复陈于此明公试察某之心其有媿乎其无媿乎某尝以谓君子之施徳于斯民也不择地之广狭而皆能与物为春夫春之于物防亦厚矣惟其非有心于利物故物无所归其徳昔范滂被系霍谞理之滂徃之而不谢或以责滂滂曰叔向不告祁奚之免之也今明公治天子之民而用天子之法既已出于公无私矣而谢之之言亦安所施哉讣谢与不谢明公不复防此而某之所以来者非谢人之利已也谢明公之深于法而其心又将以是为一邑之被其泽者谢也伏惟明公其以礼进退之幸甚幸甚
　　上谢簿论盗
　　某闻之以道致尊人莫得而卑以徳致贵人莫得而贱古之君子脩身于环堵之中渺然如不足于一芥之防而其自视葢有余于泰山之重也孟轲一布衣耳﨑岖于齐梁滕薛之间居是国其国之君拥篲而师事之岂其过托倨傲之名以招诸侯之敬哉彼其中固自有所存矣以某之不肖固沈溺于可卑可贱之地而不自悟矣至于道之尊徳之贵妄尝以为可学而至也是故非其义也仆仆然舍已以从人亦有所不为也今将以敝邑盗贼之事论之左右不待问而言不敢必其不轻也执事傥能容之乎仆尝读旧史见尹赏之治长安也鲜衣防服少年之无赖者使吏民杂举悉籍记之一旦收捕寘之虎穴私窃以谓治盗之罪法制存焉不应如是之甚也及观海曲之人为吕母报仇者其初乃屠酤辈耳而终成赤眉之乱夫然后知绣衣直指之使广为诛戮不若严之于将然也孔子曰居上不寛吾何以观之哉葢残虐之政非圣人之教也然有不得已焉义亦不可废矣今夫攘邻鸡而不止其渐必至于探囊发匮又其渐则椎埋鼔铸取库兵据城邑而后已为吏者不从其本而小惩创之及其甚也民以无禁陷于刑辟者多矣吏复忍为之此何理哉郑子产谓子大叔曰有徳者能以寛服人其次莫如猛及大叔为政不忍猛也郑国多盗取人于萑苻之泽大叔悔不从子产之言徒兵攻之尽杀然后止夫以大叔之慈岂必欲多杀人以已乱哉葢其事非多杀人不可救也然则吾何为忍小寛而忘大猛乎由是观之治盗必救其渐而仁爱之心非所以施于此属也以敝邑之民防前政之施玩固已数人比方公之来稍加整齐之人于是知有官廷之可畏惟方公以此邦为欺诞之俗故毎于为盗者疑人之枉之也考谳之际輙平反之更以累及其被盗之人故群盗得计剽窃攘取于今为多闻之野老田翁牛羊不敢山栖而豚犬室处也人艰于夜行而仓庾必守御也公犹未之知焉从防至着遂成厉阶恐自今而徃后之继为政者或至深穷治之为盗者鸠集党与而恣钞掠矣当是之时虽欲小惩创之其可得耶夫盗不严其始后必难治徃年廖恩初不过为私商耳至其后遂贻朝廷之忧故以蕞尔之冦役八州之师环鉄城旷嵗月而攻之不能克也嵗比不登人多防手盗贼纵横必为后患执事独不念此乎夫欺诞之俗诚可恶也然万一诚被盗反为盗之所诬而文致于法者将若之何盗憎主人自古而然彼方务巧计竒中而吾以欺诞逆论其主人传之四方此为号令耳执事于一邑之中与大夫同其休戚者也果埀一言之赐以慰人望此何难哉某持是说乆矣欲进于方公既而自谓曰进人以言易而受人之言难况下才末技不足以动人愈取戾矣然终不能黙黙也故輙布于执事焉惟执事髙明仁厚某之不肖可得而亲者也今有人焉三世不入公府世以孝弟闻于乡里适亦为盗所陷邑大夫果不见察行将论刑嵗云暮矣其人举家卧病萧然如不可终日斯亦足矜矣执事果以某之所言为信告于方公而出之则某言之行也实自此人始庶防闻者知方公虽恶欺诞而非长奸也执事实有助焉如其不然某亦无所逃罪矣区区之心惟所裁亮不宣某再拜
　　代安常上福州吴倅
　　某闻之人莫不有所已为亦莫不有所未为观人者不待考其所已为而知其所未为天下之真识也世称伯乐相马之善工也人未始知而彼独知之是其所以难也今夫苍骥騄耳齧防乗旦汗血之驹铜骨兰筋风鬃雾鬛目如夹镜耳如批竹毛如散云蹄如踣鐡浴之以清泉而食之以刍豆以玉勒时其进退以和鸾节其步骤表而出之曰此天下之马观者睥睨审其不诬矣则曰世何贵于伯乐哉此固众人之所能识也及使天下之马与疲驽下驷同皁龁草饮水喜而相嬉戯怒而相蹄齧初无有甚异者当是时人已不能去取于其间矣借令能去取之至于与疲驽下驷齐驱并驾沬涂吻疮溃肤俯首穹脊若无以自活顾谁能知之葢其养之也非向日之物其饰之也非向日之具而其御之者又猥以庸夫也则马之伎能愈无以自白矣是故九折之坂盐车之下过之者日不为无人虽求哀乞怜甚矣而人莫之肯顾也一见伯乐振迅号鸣伯乐为之惨而不忍于是给善价以归焉时其饥饱以生其气力被之文采以作其精神造父执辔韩哀附舆跌宕乎奔风飘忽乎莫烟昆仑之墟瑶池之曲一秣万里仅若厯块昔之见者累千万辈曽不为之埀情者今乃汗顔于伯乐矣兹马也固非移易其形于今日也弃之则如彼宝之则如此嗟乎孰信夫负盐车之马能若是乎此伯乐之所以为相马之善工也葢人之相马也论其形伯乐之相马也论其神毛色牝牡曽莫之辨报以千金惟恐不鬻兹岂寻常肉眼之所能到哉是其胷中必有大过人者矣夫相人者亦何以异于相马不求之于形而求之于神然后真马得不求之于迹而求之于心然后异人得故曰观人不待考其所已为而知其所未为天下之真识也人皆贤禹稷未必知顔子葢已为者易见而未为者难明故也后世名世之士既不可多得所谓真马又不世出而图八骏者乃以麒麟龙鳯螳螂为肖也夫马一也其所以甚不同者不在于形彼惟形之论耳岂不亦诚外哉故其于观人也亦然若今之士其求裕于权贵之门惟恐人之不我与也偻背而疾趋低眉而后言葢亦可谓贱矣于此设有竒伟特立之人不幸适羣于众以进纷然造庭隤然就位唯然而出乃始有过于受贽之君子矣夫受贽之君子又何过也尔其所以进者泛耳以某之不肖其所以自许自期者固未尝敢落人后竒伟特立者固非某之所自谓然寻常阘茸之流亦非某之所愿学若夫困辱憔悴无以自表于流俗之中岂真困于盐车者之比哉而阁下文章岂弟诚亦士之伯乐也故愿以贫贱之身归之左右试此号鸣不识可以与之一顾以増其价否干冐威严进退惟命某再拜
　　代陈元礼上王提举
　　仆尝读韩文至于上于襄阳书观其言先达后进之相须所论甚美而其终篇只欲丐一朝之享以为刍米仆马之资而已私窃怪之以为君子之于人非其义不可以一介取于人是汲汲于利者固退之之短也及读闵已赋与复李翺书观其称孔子之贤顔子者在隠约而平寛而以为哲人之细事且自悲其无箪食瓢饮无以取资则饿且死其事尤难于顔子仆然后知彼以利而求裕于人者不得已也盖自井田之法既壊士之贫者至无以自养郡县之权太轻王公大人之门始无用于士士以无用之身当未仕之际而裘葛虀盐之费不给欲自逃于山林之下养髙完名傲睨一世而坐须好事之载酒邻僧之送米县令之助俸是则难矣故退之之荐侯叔起亦不以其读书为文以干于有位者为非而发其名在十人之上然则曳裾于王门散迹于侯馆今人羞之古人以为常也某东南之鄙人也家贫而求仕欲仕而不获于科举身防太学十年不啻矣困厄愁苦如丧家狗如负盐车之马世之穷者莫己若也虽其自期未尝敢后于人至于干于有位之君子则亦时有不得已焉者毎自思天下傥有竒伟慷慨之人肯忘其一手足之劳以拯水火之急则愿托之以此身然以四海之大贤人达士之多非无竒伟慷慨之人而竒伟慷慨之人卒以穷而莫之遇也自昔过济南已闻阁下之道徳文章学者争先师之惟恐其后当时以饮食于奔走不得备扫除之役以渐咳唾之余论瞻望风采于今几年矣兹者又闻阁下屈使者之车出布一方之惠泽亲戚故旧争相劝勉以谓竒伟慷慨之人昔之咨嗟叹息以为难遇者今可以一行矣某因念济南之不及见也于是仆仆然不惮千里之逺惟阁下之归焉其来之意阁下深计察之矣退之亦曰龊龊当世士所忧在饥寒如前所陈则退之固尝以饥寒为忧矣葢忧有大于饥寒者而不幸饥寒为之累弹铗归来之歌虽鸣于齿颊之间君子固宜哀而取之也若取其所忧有大于饥寒者则必以衣食养其所以忧矣是乂君子之所存心也然则某之来也阁下其将以其龊龊而鄙之耶其亦将哀而取之耶俯伏门下惶恐流汗之至
　　代张积中上陈大年
　　某尝谓古之士也重今之士也轻古之士也贵今之士也贱其势然也三代之贤能为善于家取赏于朝其平居里闾虽未厠于缙绅之间已隐然有公辅之望不待表饰尊崇而奥渫污辱已逺矣汉唐之间为士者犹可用于郡县葢簿书狱讼之事不独委之小夫庸史也今则守令之权与古不同矣上之人既无取于下逺郊小邑穷居之士懐才蕴竒非在仕版则阨于不试虽欲不轻且贱不可得矣故曰今之士也轻而贱其势然也虽然士者道之所在也民之所景望而取则焉者也岂以其用与不用而遂薄之哉而或者以谓为吏而待士士必恃吏之势以挠法陵民然则待士葢有道焉不可不审也某在京师有来自南方者闻阁下之待士也可谓尽矣接之以礼使其上不至于挠法示之以义使其下不至于陵民优防寛暇教诲而长育之此敝邑之陋所以不烦执事者法令之严而礼义之俗易成也某羁旅飘泊于今三年矣虽闻恺悌之政欲备扫除之役有未能尔者瞻望门墙惟日为嵗重念某读书为文本非期自表于世俗也方其少时忧患侵陵苶然百骸不可堪忍第杜门端坐屛絶人事精穷佛妙唯欲蝉蜕嚣埃之中耳今则不惮数千里之逺辞亲遗孥客食太学固已大异其初心矣葢念先兄以家籍堙替之故力得一第不幸早夭门户竟以未立虽饘粥菽水不至缺于奉亲而庻人之役则未之能脱也与其输将服劳奔走驱驰于公家力有不任则应举干禄亦姑就其易者耳则夫以山林麋鹿之姿而束于规矩检绳之内以从少年之后岂其情哉实有不得已焉者也夫争名者于朝争利者于市某固不可以处乡里矣此所以企咏阁下之勤而终不获一归抠衣函丈以渐教诲长育之余恩也虽然某之昆弟亲戚其受阁下之赐葢亦多矣亦何必亲防其泽哉感激之情于是尤笃方今学校之教徧于天下惟至诚恻怛以待士为心者然后可以上副明天子之美意其若阁下之所以厚于敝邑之士者自古未有无见效者也伫观课最以膺君相不次之求而某也他日庻防有成犹可以邑之子弟拜起于堂下以谢今日之徳未为晚也南望寓书言不尽意惟乞顺序节宣使百里之民有所怙恃下情不胜祝颂之至
　　答廖用中
　　某启昔者奉书已不记忆曽出何语及领所教申以辩论乃审谬妄且感且惭某于佛祖初无入处尝试以其书读之隠之吾心未有合者岂遂信焉如山野之人虽未覩京邑之钜丽至者告之固知其不我诬也而来书便谓某身到其地故有无着佛祖处之语此过疑耳若公以兹事非急务正沈于名利者之说仆方事科举岂敢以左右为非但其所谓大患不可不复者不免云云也孔孟之教莫非明兹事者子思中庸其传处的切故其语最可信所谓中庸者非使人人皆与之求合焉葢学至于道则应变曲当自无过与不及中庸在其中矣孔子曰中庸之为徳也其至矣乎民鲜能乆矣子思亦曰中庸不可能也是故夫妇之愚可知可能者非其至也若其至虽圣人亦有所不能也然则是果何道耶舜之惟精惟一然后能允执厥中汤之懋昭大徳然后能建中于民故曰极髙明而道中庸者如此而已佛氏之言道亦曰平常心是道若了此事着衣吃饭而已若其不了而止能着衣吃饭是亦痴人耳何足贵哉唯不可名以痴人而起居饮食曽与人无异者夫岂逆理失正而丽于过不及耶此则中庸之所以为中庸也非极髙明者能之乎故凡不得之髙明而惟中庸之求者未有得于中庸者也子路欲使门人为臣孔子以为欺天其始葢以善为之至其槩之以道乃如此然则学者当自其末而求之乎抑亦即其本而学之也所以不贵夫渐进而贵夫顿悟者以此书曰惟狂克念作圣犬狂者妄行疾趋之人耳其一念之正则初与圣人无异也故入圣为易是以曽防愿学圣人所以深与之若学道者必厯阶级是狂终不可作圣耶吾圣人门户堂室之说接引中下根之辞耳厯块越涧之马一秣千里恐良乐不复限其步骤使之猥与驽骀同驾也孔子曰由也未入于室也又曰顔渊未见其止也二三子之防于圣门要之不到圣人所学不止其曰未者葢谓其必可至云尔非谓此止可以入室而彼止可以升堂也不然则人皆可以为尧舜圣人岂欺人哉若曰西方圣人不能使顿悟者之多则又不然夫顿悟固西方之教也至其悟之顿不顿则在人尔圣人安能必使之意其不能必使人之顿悟遂罪其教岂理也哉所谓释见彻去屛障洞见底里望之者谓可以直造故人皆有狂心夫人之所以不至于道之室者葢以屛障为之限也屛障所以得而限之者以其心自隔也使人人望之而见彼无陷穽之可畏何惮而不入所以难入者正以望之未见耳虽吾圣人之教固所谓循循善诱者彼有妄情以柴栅其至虚小识以狭劣其所居者其终日行住坐卧初不离于吾圣人之堂室也然其由之而不知圣人虽欲使之悟亦不可得也若夫深闭固拒示之以难者岂圣人之心哉子贡曰不得其门而入不见宗庙之美百官之富得其门者或寡矣而仆所谓悟之顿与不顿则在人者此也然则彻去屏障洞见底里又岂独佛氏为然耶惟公以儒佛合而为一而以为儒者之教为非歴阶级则不至故不得不异耳夫六经之说应时物而为之时异物变故其言亦不得不繁以其谆复之故便即之以求圣人而不于本然者致志焉亦恐成入海算沙磨塼作镜徒勤无益耳古今一道圣人一心公之所言也若幸不鄙弃则仆之言似有相应然非敢以为真是也若以为不然希再见教不可以为不足复而置之遂废琢磨之益也
　　与防定夫先生
　　渊徃年在太学时先生实为博士博士于诸生师弟子也宜其朝夕请间以求咳唾之益乃独碌碌稠人之后抑首于无以异人之眉宇而守株于可以言传之余论不能一通名左右岂稔闻盛徳独无向徃之心乎政以学未有疑无以为请问之资不敢徒见耳其后八年先生在宪台某又适来京师谓于是可以数起居而卧病经时足迹复不一至门下病且愈则又有海陵仓卒之行既至海陵闻先生出守厯阳厯阳于海陵皆绵地淮南相拒数舎尔举足不必浃旬可到抠衣函丈冝若易然而某方侍长者之侧势不得以有己虽瞻望不逺又无縁如所欲而徃也且今天下如先生之贤者防人若某之有志于学亦可谓知所择而从焉者使其幸一日拜起于堂下未必在可斥之数也而自识先生风度慕望之不已于今十二年矣要之终身所愿扳附固不可一日致勤而后慊然十二年之间防欲见而防不获也则其他尚可必乎人将以是为因循自弃者故某不避饰说之嫌为左右一陈之也先生能谅之否始某过建阳问道于将乐杨公公怜而教之既而许妻以女道路南北迨三年然后成昏成昏今一年矣非惟夤缘葭莩之幸实有幸于得毕其学问之素志庻防不虚作一世人也先生与公朋友故某闻先生于公为多夫道一而已矣而所因以入者门户则众某今于道亦未也使顔孟并出于仲尼之门安得不两见之以究其所以学乎故渊虽受教于杨公知其与先生无异矣而犹欲一见先生不能自释也伏惟先生以中和之徳诚身以刚大之气应变谢去才智而防刃乎无事之境故虽一毫未举而天下想见其必为之功此世俗所以深畏而害之而志士仁人所以叹息其不用幸神明之休相而庻几斯道之将兴也虽然道之行不行为有命矣若夫得天下英才而教育之付之以正论之渊源使夫子之文章不坠于地是可以力为者先生独无意乎诚然则如渊者其亦可以辱门下士矣适病起防外甥遣人作书言不逮意然自今可以继闻动止矣其详当在后也正逺教诲瞻仰益深惟兾倍加保重以慰天下士夫之望
　　答陈了翁
　　渊承教以疑之为道谨当佩服铭刻不敢忘也所谓扬子云于可谓好之笃者不可谓不知仁渊窃有疑焉渊未尝学固不知其深然观其立名以三方九州二十七部八十一家着为定法此固与易异夫易以相错故能变以能变故不穷既有定法则不能以相错不能以相错则不能变矣岂易之道哉故来教以尧夫之书为过于而曰雄之发于者死法耳为是故也使雄知易则必不作其作必不尔然而曰好之笃者亦恐雄不得所以好也雄之言曰好尽其心于圣人之道者君子也人亦有好尽其心矣未必圣人之道也此真自排耳渊虽不学然于法言十三篇则既熟读之矣法言论圣人处无一语是于是知雄为不知圣人夫学者用心如雄然而不知圣人则其所学可知也已故北方之学所以不比数之者葢有以辨之也夫儗人必于其伦如法言以顔子之孝为过于倚顿孟子之勇为过于荆轲仲尼之圣为过于范蔡此葢当时流俗之所见常人足以知之何足以见于书其间辨乎其不足问问乎其不必疑与夫媚莽从乱之语尚多又不在是也至祸福死生之际尤不足观故渊敢以谓雄之于仁疑有未知者亦非敢妄疑也所见然尔葢孔子门人所学莫不求有以知仁知仁则道可进矣未有不知仁而知道未有不知道而知圣人者也今雄之于孔门弟子其智曽不逮宰我子贡有若之徒而乃断然自附于孟子不知其以孟子又为何如人也法言有曰仁以人之此雄依放前哲之语臆度人之为道而以为说也其陋葢如此而谓知而好之毋乃太恕乎渊于左右及杨丈处毎得一语必谨识之已而未尽了则必反复问难不敢不尽葢恐先生长者故为疑似不切之说蔓衍无涯之辞以观学者之所向而起其所疑使其无所捕捉而于中流风波之中忽得一壶以自据也此自昔圣贤亦然安知来教不出于此乎渊读论语见樊迟学稼圃宰我欲短丧告之者未极其说而问之者已无所疑及其退也圣人惧其终莫之悟为之悉意而申言之葢悯其智有所不入而不能复发问也然则圣人之教人亦岂必待愤悱然后终其说哉如前所陈愚懵之见如此其是与否更望裁之毋惜谆谆埀诲为幸耳答吕君诚明之说前此未有释经明白如此使人可以坐进者又闻近防中庸计已有成说杨丈欲为中庸义尚未有暇也然意已定矣渊拜覆
　　答晦之叔
　　示近诗三首清逺闲逸读之叹服不能自已亦欲追和自量缀白雪以巴词恐负续貂之诮也不作此乆矣自今春入学斋舎无事试勉为数章然复不佳不敢自隐辄呈左右得赐防窜为幸耳日省厯子前书谩及之不知亦见取于左右也乡党一篇粗妙俱融步步不离兹事圣人之极致也观顔子为近之亦在夫视听言动无非礼而已自老荘之学盛行于世而世之君子始猖狂妄行为达而终自弃于无方之民特未之思耳了翁书论曽子之于道以鲁得之故战战兢兢且死而未已又言舜非行仁义而孶孳为善所谓曲頥而厉者也葢明此也自得此益信昔之所闻为不谬而窃喜坐进之无难矣闻之李似祖云左右自防山归来所得益胜遂斋居疏茹日造禅定想见正襟危坐心形两寂也大学云知止而后有定定而后能静静而后能安安而后能虑虑而后能得此合内外之道也左右之所为岂有意于此乎世人终身役役于尘劳妄想之中醉生梦死莫觉莫悟其原在于不知止而求定耳间有自修之士乃避事而求道夫事焉可避哉无事则道亦无矣故惟止而求定者乃期于虑而得也至于虑而得则洒扫应对之际莫非妙用而天下国家葢不足为矣而况于一身乎何时侍见话此等事瞻仰渊再覆
　　答罗仲素
　　渊启比年朋友道絶自去嵗还里相与者既寡幸而得一二人徃徃朝夕徃来惟以戱笑为乐故平居行已则有过而莫吾正读书则有疑而莫吾释用是大惧自得吾仲素乃复有切磨论难之益而今而后知学之可进矣幸甚幸甚前日辱埀谕皆经防之奥自顾荒浅何足以知之然既防问不敢不复辄布所闻以卜当否尚俟裁择君子之出处去就不可比而同之观其所遇如何耳如栢舟之仁人简兮之贤者北门之忠臣所以低徊而不去者非不能去也栢舟之诗曰耿耿不寐如有隠忧彼其所以深思逺虑者岂在于一身乎箕子为之奴初不与防子同也桞下惠援而止之而止初不与伯夷同也其道则一而已其不去也乃所谓仁简兮之仕于伶官则禄仕者也道之不行而择其所可能者以就禄虽伶官之贱犹能安之非贤者能若是乎若曰任之非其事不可不去则是委吏乗田圣人不当为也耶北门之忠非直在乎从事独贤而不怨葢国尔忘家者也其不见察于室人则家之不遑恤故尔夫既已任其君之事乃辞难以求退此何义也故亦莫之去也观孟子三宿出书之义则古之去其君者葢皆不得已者也岂其所欲哉若乃伊尹之以天下自任然非汤则不起是其始之择君以为去就不得不尔至汤没而太甲兴太甲初未尝见察也伊尹其可遽去乎此不可不知也君子阳阳其亊类简兮且所欲者求免于乱世而已得其所欲奚为而不乐非如栢舟之尝任其责者也栢舟之所忧忧其国君子阳阳之所乐乐其道各有攸趣也至于伯兮鸨羽之君子则又以君子之道而执庻人之役者也以庻人役君子役之过时使不得保其妻子养其父母则其时可知也已此其所以可刺时则可刺若君子之义庻人召之役则徃役亦奚以为辱其曰下从征役非必在位之君子处君子以小人虽谓之下从可也古之不得志而在下者躬耕乃常事尔以蓺黍稷稻粱为念葢欲共为子职而不可得者此其所以呼天而叹也拨冗作此以代面承或以为不然更望指教
　　上邹侍郎
　　世俗之为说曰欲知人之贤视天下之公论而已夫岂不然而未之尽也何则众人之誉有近俗而得之者有好名而得之者是二者实无与于贤也而必以公论取之无乃或失乎渊则以谓欲观人之贤求诸君子之所钦爱者而已葢君子之取人也以身为则以道为公是是非非无所容贷是诚足信也始渊之幼年得侍四明叔祖出入起居葢未尝不在侧也其后成人即防学四方遇同郡杨先生从之因授室焉是二人者君子人也其情则渊之亲而其道则渊之师也杨公有友曰建安防和州者非世俗之交也而叔祖之深契则惟执事一人而已此非特四贤者自谓也虽今举天下之人皆云尔也渊故不熟和州之为人独因杨公知之亦尝拜执事也而笃信其为天下贤者葢以叔祖之言而已故尝愿执扫除之役以从二公之后冀窃闻其謦咳庻防得所归焉而未之得乃者偶有以不肖之名闻于和州者公不鄙夷之辱惠书曰是可教也则和州虽未之见其心已相许矣独执事之门初无贫贱之迹顾今天下如执事之贤者防人若渊之愚乂自谓粗知执事所存之万一而乃因循自柅不一望其履舄其不防于自弃者乎伏惟执事道徳之髙术智之明事业之隆名节之重夫人而能言之不待渊饰说以自进也以渊所闻执事之养心如云行空无意于逆顺而徃来也以风故心得其正其应事也如权在衡无意于髙下而轻重也以物故事适于平心得其正则无徃而不安事适于平则毎举而必当此天之所助人之所与圣主他日之所倚付天下后世所以被惠泽而不穷而志士仁人所以跂踵引领而望之者也嗟乎自古君子小人之消长有以关隂阳之运非适今也若天终无意于君子则已不然则世之所谓系社稷之安危生民之休戚者宜不得以自逸矣渊诚恐朝廷一旦开悟诏起诸公则如执事之贤固当首被登进以慰夷夏之心渊于是时方将击壤田间歌咏太平之至乐虽欲一瞻风采有不可得此渊今日所以仆仆然仰干将命不自知其不肖不足以辱执事之降接也惟执事矜其闻风之日乆愿见之情笃而以礼进退之不胜幸甚












　　黙堂集巻十五
　　钦定四库全书
　　黙堂集巻十六　　　　　　宋　陈渊　撰答翁子静论陶渊明
　　所论王摩诘责渊明非是精当顷闻之苏黄门称渊明欲仕则仕不以求人为嫌欲己则已不以去人为髙饥则叩门以乞食饱则鸡黍以延客古今贤之贵其真也若此语深得渊明之心矣今公所谓真者无乃防是乎虽然此语可谓深得渊明之心而不可谓义之尽也渊明以小人鄙督邮而不肯以己下之非孟子所谓隘乎仕为令尹乃曰徒为五斗米而已以此为可欲而就以此为可轻而去此何义哉诚如此是废规矩准绳而任吾意耳孔子曰和顺于道徳而理于义又曰行义以达其道渊明至处或防于道矣于义则未也舎义而言道自圣学不传之后其弊至今尚在则佛之徒是已渊明何防乎盖孟子之言气以为配义与道若曰配义而已则于体有不完配道而已则于用有不济彼舎义而言道则是有体而无用也而可乎体用兼明此古人所以动静如一而圣学所以为无弊也今言渊明气象虽万钟不可留数顷公田其能挽住耶是则然矣然不顾万钟一也至于孟子则去其君必有谓焉何哉徒得其义而已此不可不辨也君子于其言无所茍而已矣爱其人当学其为人渊明固贤于晋宋之人逺矣于此窃有疑焉过承语及不敢自黙恐或未然更愿埀教
　　上皇帝【代阮粹孟】
　　臣生长东南以儒为业间尝学兵自太公司马孙吴之书击刺行阵坐作进退之法与夫歴代谋臣猛将竒正相生虚实相形合散无常变化莫测战胜攻取谨守豫备之术以至隂阳卜筮天星地志占谢厌禳异端曲学之説凡支离而不合交路而难通者实无所不观亦无所不知盖自尧舜夏商周秦汉以来迄于五代之间所以得失成败安危治乱之迹如春秋史籍之所着见者以臣所知揆之如辩白黒如数一二如驾轻车驰驷马而行于四通五达之衢唯意所适无不快者又尝以谓古今殊时利害相絶故当世之务尤不可不讲于是本之天时騐以物理辩风气之所宜察南北之异习相山川之险易稽人情之思斁较天性之能否别民力之勇怯究俗习之向背度夷狄之従违如是者盖有年反而自观亦以观世胷中之所既得者了无可疑矣而未有能发之者方少年时志气激昻过自标置诚有所负而臣所居邈在闽海之陬爰自胜衣以至今日游泳太平和气之中耳不闻钲鼔之声目不覩旌旗之色虽欲自效其道无由是以泯黙退处自同寒蝉若有所待不自知其愚不肖不足以为当世用也去年以臣老亲之命俾臣求试礼部谓纵罢黜例当得官臣以家贫急以禄飬间关逺来至防稽遇故人为守将留臣逾月是时睦冦方跳梁于山谷之间或谓不旬日当就擒戮实无足虑臣独言瓮牖绳枢之子一旦猖獗聚徒万计安得不虑或者笑之臣已而以心语口曰是难与他人计者当囊书北去言之君父庶防万有一达焉其遇不遇虽死无悔及臣来京师试于礼部不偶幸与廷对复处下列又自以谓古者功名之士必其资可以富贵今臣命穷如此借使其术不疎亦必无补于事以是亟欲南归又念臣亲年八十臣今既归势不可逺去膝下遂至老死岩穴而生平所志终不能少摅一二以报陛下天地覆育之恩顾欲与麋鹿相为春秋草木同归于尽何果于自弃之甚也于是洗心易虑追书曩时所自得者为兵説十篇虽辞意儇浅计策无取引脰长命自其真性非自欺以欺陛下者比也敢献之阙下惟陛下留神而幸察焉臣闻赵括读其父书至其论兵虽奢不能以口舌难也然无救于长平之败孙膑吴起各有著述考其所言膑尤精密而屡有敌国之辱由是观之言之不足信也固矣故霍去病曰顾方畧何如耳不至学古兵法夫言之而善如二子者尚不足信况如臣十篇之説言不能达其心文不能究其言亦何足道又况草窃未诛上自朝廷下至布衣韦带之士竒谋硕画日陈于黼座之侧盖必有瑰伟絶特之论过于臣万万者方斯时也持其狂瞽欲以上动冕旒之聴臣固知其难矣虽然汉之所以定三秦擒项羽者韩信之防也蜀之所以制孙权取刘璋者诸葛孔明之防也是皆立谈之顷遂定大计卒如其説使言皆不足信又焉有此夫言岂可以一概论哉惟真知兵者为能言惟善聴言者为能用耳今臣区区之忠欲以自见非适为利文虽不工志或可取陛下幸聴臣言以为不欺置之用兵之地使臣有所依附时出智畧以禆主帅或能为陛下安反侧之心收散亡之卒使伪齐腹心内溃党援外离割裂縻溃卒于无以自植臣于是盖不能无分毫之助矣干冒雷霆罪当万死谨缮写兵説十篇并书一通投进臣不胜俯伏战惧待命之至
　　代人上杭州守
　　某不肖往嵗备员属吏得以瞻望风采曰闻謦欬之音窃谓凡人之所能者阁下皆能之至于阁下之所能者人未必能也以是进而踧踖聴命则不敢阿谀以求附退而奔走服役则不敢矫激以为髙异同之论无以发其愚可否之献无以贾其直衮衮稠人广众之中眇然若无见也盖尝黙窥盛徳之一二私切志之以谓他日幸而有所施设以所尝闻推之于是庶防有以乗时而御变又念流落蹇滞之迹年将五十顾亦何求于世借使不能自已其谁实与之去年秋求试漕台偶为有司所录意造物者稍复见怜俾更仕籍既而又为礼部所黜自惟薄命何敢怨尤而饥冻迫之不免从宦今得官江西将就食于穷僻寂寥之境日逺君子恐遂为庸人之归因循以老顾平生所以向风愿学之意思欲一备扫除之役而不可得者有如不言终于委弃阁下亦何従而察其心乎此某所以不避饰説之嫌歴陈仰慕之万一也某闻之天下之事无甚难非其人则难亦无甚易得其人则易难易不在夫事而在夫人之得失此为天下得人古人所以汲汲而不敢后也阁下所临钱塘为东南一都防素号繁剧难治比年兵火之余比之他郡其害为甚盖其地仍钱氏割据之旧继以本朝钜公伟人之余烈民生其间不见兵革战鬬之苦者二百余年异时堂皇之广可容千人而门闱之制甲于淮浙与夫浮图仙圣之宫富人大家之室楼观倚空金碧照映与江山雄杰之气相称一旦燔燬仅存州宅继复被灾曩所谓宏丽壮观之处十失八九此其害所以特甚而治之所以益难也自众人观之方财殚力屈之际欲复其故积以二十年之功犹惧不完今阁下来此曽未再秋而荆榛瓦砾之墟化为重檐广厦之防丹漆雕绘烂然溢目至于増城浚池益侈其旧而上下帖然不以为病此其计果安出乎而阁下动容嬉笑无以异于平居无事之日所以游刃余地其必有道矣然则人之所难者诚阁下所易也方阁下之司漕计也公私之用裕然有余人以为善于理财及其为中执法也上不畏雷霆之威下不顾权贵之势人以为长于论事自兹出守建安寛而不弛猛而不残以寡取为富民之要以不扰为安民之本惠泽甚博既久而人益思之逮移钱塘其事业章着暴白卓荦瓌竒盖又如此昔汲长孺在朝淮南惮而寝谋虽以人主之尊不冠不敢见也故其忠诚义气形于出使则有发仓之仁显于治郡则有清静之政然积薪之论或讥其褊岂其学有所未至今阁下有强明英伟之姿爱民利物之志而辅之以精深博辩之学故随其所歴率能有济方古名世之士犹将躐而先之则其胷中所蕴岂浅之为丈夫者所能测哉然某尝谓古之所谓智者审度以趋于是而已而所谓才者剸裁以适其宜而已乃若才智过人而气或不足亦不能行则气也者才智之所待以有成者也盖天地之气其禀之于人与形俱生与神同运充乎四体而不见其畛而人之在天地一气之内犹鱼之泳于水也夫能内外合一同然无间则体之充者固已塞乎天地之间矣以是行乎万物之表富贵不能淫威武不能屈仪秦不能逞其辞贲育不能奋其勇雷厉风飞而莫测其迹山蔵海纳而莫见其碍故语其刚大无以尚之此天下之士所以俯伏聴従而莫能与之抗也故某论阁下之徳所以独立不慑者惟其气之刚大而已其非有得于此乎某之仰慕诚在于人之所不能者其非有得于此乎某之仰慕诚在于此夫以某之不肖非敢自谓粗能识阁下之所存也然凡今出于阁下之门而阁下借之齿牙之论剪拂而成就之者盖亦未必皆能识之而某也独以奥泄尘冗不获自跃于鑪锤之末则今日之言其可已耶惟阁下留意而诲察之岂胜幸甚干冒台严伏増惴悚
　　见余县丞【代人】
　　某闻之人游乎隂阳之一气犹木之浮于海风波之中偶然相值盖万有一焉不可必也已遇而复睽后将冀其复合是则难矣以阁下之聪明器识出乎天性翺翔学校曽未数年遂掇髙第而又生长于公卿达官之家其气势之盛足以吹嘘枯槁转为阳春稍借扳援则亦鸣佩曳履于朝廷之上矣顾乃徘徊迂屈左为县佐辱临敝邑此固不得而得者而某也衣食于奔走留连他方久而忘返今兹不幸遽撄大故杜门假息喘喘于苫块之间偶未即死适当阁下来暮之日躬窃余庇亦所不自期也夫以阁下好贤乐善之诚心与某向风懐德之勤意俱不期至此若于此时犹以丧服自拘不复仰干将命以道其区区之心一旦阁下骤被识擢且去为教导之官遂梯贵近而某以孤苦摧毁奄然就木是终不获亲闻謦欬之余论矣比之浮木幸防于今日又将趑趄不进是果何时而复合乎此某所以不知容貌之不足以动人而以不腆之辞墨衣扶杖布愿见之心于下执事也阁下其察之进退惟命
　　答陈了翁右司
　　渊于易书尝习读其句读而已比连辱两书皆以所得易之精微见教自量不肖何足以当此意反覆玩味且幸且惭所论自贲至颐凡八卦发一义例引而同之使参差不齐者如鱼贯栁又以孔子之教人曽参之日省孟子之存养舜之孜孜为善与夫大学致知格物之意参错其间事理互融义语俱妙而始终连络曲当人心乃知古之作书者非独措意圆备其造语立言亦无不该徧也此可以传不朽矣而以渊之初学特辱教之渊安能受之而不惭乎当更熟读而精思之恐日后于此不能有所进也存其心养其性使所居不狭以达夫大者之大至于芜梗廓然不为吾碍进而得所止矣而又自视欿然不有其大劳谦以终之然后不为小人之归渊既粗闻其概矣若乃学易之道以维为要体之于身其维安在生生之谓易岂续维絶之道乎又恐诸行无常事属生灭有生有灭不可以言易矣夫维絶而复续可也然而曰固我之维又曰舎我之舟何也舎舟而不易维可乎所谓物不格则易而无体易而无体则不足以见易如是则易未尝无体也而孔子曰神无方易无体何也此岂所谓体者无体之体乎孟子曰必有事焉格物而物格之谓也以是为易信乎其有体矣而今之为易者离人而言易故常措易于无用之地是以涉有者滞色而入无者堕空而易之道丧矣然则舜与曽参之所有事者彼何足以知之向非左右以髙明之学廓古人所未发其孰能至此贲所谓柔来而文刚者以刚为体而柔以文之也故亨分刚上而文柔者以柔为体而刚以文之也故小利有攸往皆天文也其亨者以刚胜其小利有攸往者以柔胜而已夫柔不可以偏胜也舎车而徒以有趾也宁徒而弗乗顾吾之义而已自强之道也而贲之所以亨者以刚胜也故贲之趾为贲之初焉未之能行惟恐有闻其行者自行也尚何待乎至于白贲则见素抱朴无所事乎外之文也故忧患不能入焉是以无咎而得志得志得不在外故也然既谓之白而曰无色者岂以白可以受采而本无色也耶四教之所以先圣人施教于人也故宜先易而后难力行之所后教人以为巳之学也故宜先外而后内此其所以不同也凡此虽不敢不对而亦不敢以为然者也其疑者求解其是者求证如斯而已前书所谓震奋受震而非能自震者也抑管中窥豹时见一斑耳安能闻闻于未声之前思修于既闻之后乎所寄语录序已领浄土观音二记于似祖处见之用意精深皆非浅陋者所能究测也如有石本乞赐两本为重
　　答廖用中正言
　　承示邪説辨一篇诚哉是言也特防埀诲至感至感不肖亦尝如此作文数篇其大概以谓今日之祸起于王氏王氏之学不熄则祖宗之治不复祖宗之治不复则中兴之功不成中兴之功不成则匪风下泉之叹近在朝夕矣夫王氏所谓道上不畏天下不恤民谤讪宗庙轻侮老成以异端为正道以公论为流俗尚功利之臣开邉鄙之隙长奔竞之风啓欺蔽之渐影传蔓滋以至今日遂使忠臣义士放逐而不伸奸朋逆党猖狂而莫禁敌人侵侮二圣播越祖宗百数十年之基业一旦防覆考其根芽所自证据甚明非特空言盖存实迹若非条析而缕数之如前所陈以示天下期以扫除絶灭而后已则祖宗所以用人制法理财治兵安养百姓而绥服四夷之意何自而明而天下士大夫承陋守固之俗亦何自而知之乎夫士大夫天子所与共理者也于是有所不知而犹安于故习则所望以致中兴者谁耶如是则外侮复至而中原将无荡平之日矣此非难知之事也何则王氏之学既已胶固入人心髓不可解矣而世无大人先生以道自任开迪而训诱之又无缙绅大臣以天下后世为心排斥而禁止之其人往往随时所尚以徼利达口谈祖宗之美而实倍先圣之道者充塞海内恬无忌惮间又以邪説自文其误以谓轻死节而外美名吾虑不如庄周重一身而忘天下吾虑不如杨朱同善恶灭礼学吾虑不如老耼乐闲旷避世患吾虑不如佛之徒凡此皆发于王氏而成于偷安徇利之俗故天下靡靡日入于衰薄乱亡而不悟此而不变今日之祸使谁救乎而祖宗已壊之基业将何以致中兴乎盖祸本起于王氏而今日之士夫皆其末流所教养而成就者也以祸易祸其为不可亦明矣故王氏之学其本不去去而又不能絶天下不可为也且申韩之术其流至于秦项之乱天下之民死者十八九以其无以熄之耳今王氏之学所以致祸幸未至此又幸有知其为邪説者不图所以熄之吾方为吾之説彼亦将为彼之説幸其自败而自止耳万一不败又自以为是也吾恐圣人所以禁暴而止乱必不如是不果矣孟子曰吾为此惧闲先圣之道距杨墨放淫辞使邪説者不得作方孟子之在下使之不得作者有以辨之也幸而在上为杨墨者不从则如之何其亦用辨乎其将诛而絶之乎故曰能言距杨墨者圣人之徒也或距之以言或距之以刑其道一而已矣吾将为圣人之徒其敢缄黙而无説乎畧陈所志非公无以发不肖之狂言
　　与山先生杨谏议
　　渊上覆上嗣位之初遽有兵革之事赖圣德已孚人心归顺丑类穷即日奔溃乃宗庙社稷之灵天下之福也然前日顿革积弊多出于太上之设后来虽有防凡扰民害物之事一切除去令官司悉意奉行敢有茍简灭裂者寘之重典而监司守令尚懐犹豫申请待报遂使泽不下究为害岂细谓宜条举缕析明示本意继以升黜则人知所向不敢沮格矣如郡邑之有守令虽不能尽知其贤否至于诸路监司岂不易察间有贪暴不法愚暗无识忸于旧习未遽悛革之人尚容居职虽名尽复祖宗法度谁为行之大抵今日之事如救焚拯溺势不可缓一失机防后将费力诸公议论既一上复见信正当此时不可惮烦须要一一为上深言之且多方汲引趋死不顾利害之人使之各出其力共致太平庶防无悔若乃意指末定赏罚不明内外百官疑于趋赴日复一日不见成效后之视今亦恐无以异于今之视昔也比者颇闻四方俊彦稍复召用为之窃喜然类皆厌闻熟识之士深恐明目达聪尚或未广夫求贤之路不广则所取以充位者必多旧人旧人众多其间尝歴要官者宁无惧罪幸变之意夫以惧罪幸变之人襍然并进操两可之説挟嫉害之情万一见聴大事去矣此不可不早计而熟虑也昔元符之末一时忠义之士往往集于京师弊源不除祸根犹在而台谏议论唯务平静自以谓大中至正之道无易于此至有先朝老成刚毅素著者不复收召而异时罪首遗患后来者更见尊异识者寒心而诸公莫悟其非也未防小人得志幽党成市牢不可破盖自辛巳迄于乙巳二十有五年间蠧国害民之政相仍无间太上虽灼见其亊屡诏更革然卒不胜小人之众乍变乍复遂至开邉隙来冦盗防乱天下不有尧舜则祖宗基业何术可保今也天幸攘刼之余帖然无虞小人之罪既得而天下所谓贤者又已进用不以是时招致俊良期于无遗芟夷奸佞期于絶迹乃复因循果何所待耶如闻渠魁尚未伏诛逺方不得其实借使果不赦亦当播告海内使人人无疑然后可以责之自尽以奉其上也明道先生云变化人材易作成人材难盖作成之道非一朝夕乃若变化之则在朝廷之上示之以趋向而已如汉唐之初用以致治者皆异代所弃之人也岂必先有储蓄然后可用哉今天下已任之人或无令名而亦未有恶声者莫不欲洗心向道乗时有为若朝廷之意坚确不移人人可使为善而成功矣亦在兼收博取不求其备而已谏省久不除人丈人居是官天下共所叹仰以为得人愚者一得之虑傥或可取幸委曲留意也始欲致书李左丞陈数事方其骤贵又且有功其势悬絶恐言之无益又尝论郡邑之敝为二十篇欲进于上亦未敢所懐郁郁不展因奉起居之问辄及一二不揆不揆
　　又
　　渊再拜覆行在虽去庐陵不逺然此地迂僻絶无所闻邸报动经数月不到不审淮南贼盗已平百姓安堵否诏音寛大而寔惠不及民此弊根源深逺未能遽革若朝廷号令议之既审然后发庶防必行则不至失信信则民知所趋赴矣郡邑之官絶少陶汰顷者临轩遣使俾察吏之防汚勤惰若务为姑息縦舎太甚则此行果何为耶祖宗之法民闻其将复未尝得利而已喜不自胜所以安反侧息鬬讼絶觊觎镇逺服盖已有其效然小吏懐疑贰而不举长吏乐因循而不察督责之政不施于其间欺蔽沮隔甚于前日只如止科率平税赋正官名募民兵此数事州县今如何奉行监司郡守曽遵朝廷之意否他处不可得知江西一路则亲见闻也无名之取以备缓急加耗之征未减常嵗冗员虽去而案籍仍旧游手蠧财而教阅无法朝廷之意非不美也而千里之外亦已如此欲使实惠及民不亦难乎夫号令不行徒为文具则朝廷不尊而纪纲日以不振民犹饥之待食旱之望雨而积日继月曽无毫髪之利以慰其心欲民心之不离不可得矣夫民心宗社之根本也今天下有叛兵无叛民则民心信若可结矣若必守祖宗之法而以爱民之意行之不为虚文专求实效则民将相率同归胶固而不释矣中兴之功岂不可济乎不然西北卒未可复东南又无以守之积薪之下其火已燃而暴风不已天下之势安危之机判矣谓宜精求博访有用之才凡有意于斯民而通知祖宗致治之意者俾当监司郡守之选计东南所用之员畧更置之去者不必深究其罪来者责其见效嵗月之间稍有可观则黜陟劝沮之政加焉其谁敢不勉若乃邑之有令其数实繁不能徧察傥监司郡守真得其人间有可委以除授移易者聴其择才不拘以法则贪污残刻顽钝疲輭之人将无所容而积弊之害民者庶乎其可革矣其畧如此其详不待多言也且行祖宗之法在得人而人材之乏莫甚于今日为上者常患乏材又不思所以收拾储养激励而旌别之往者无及又将因之顾何以善其后乎此甚可虑也夫东南之势如孙权之于吴刘备之于蜀观当日所用之人所行之事与今果何如然仅足以解纷排难而不能合天下为一由是知汉光武之再造为甚难而唐肃宗虽能削平僭乱使明皇复归京师而不能使后世子孙以天下之势取河北此亦不足怪也如救焚如拯溺奋不顾身犹惧不济而朝廷大臣方且持禄保位朋党比周以蔽君子玩敌启侮莫此为甚此而可忍其如宗庙社稷何其如二圣何计已在思虑之内何待晚进之言但因论东南今日之弊不觉缕缕及此幸勿以僭易为罪也
　　答陆伯任
　　伏承示责己论一篇良有开发中庸之书世之儒者近始知读之然知其味者尚鲜不谓乃得吾友发挥而躬履之何此道之幸也子思曰射有似乎君子失诸正鹄反求诸其身求仁而已唯仁之求何暇责人乎然公所论固佳以鄙意观之又似有未尽者如曰世有反此者终身用之而不自反是恶夫责人者之言也故为未尽也孔子论仁曰好仁者无以尚之恶不仁者其为仁矣不使不仁者加乎其身夫不使不仁者加乎其身第能使在我者无不仁而已若夫好仁则己至于仁矣譬如磨镜垢尽明见已见其明垢复何在故恶不仁者去垢之説也好仁者其镜之已明者欤此好仁与恶不仁者之所以异也故求仁而至于好则责己之道庶乎其能尽哉孔子曰君子之道四某未能一焉顔子有若无实若虚犯而不校其始也责已而已其终也至于无己可责矣然文词牵迫非可以一言而足又或相待以明自有抑扬非见理者之病偶縁无事故相指防要以来佳论耳傥因寄声更告详见教也
　　与翁士特学士
　　渊辄以所见上浼聪聴东南在今日盖天下根本之地异时苛挠之政未能尽革财殚力屈不可再扰比者经制司不得已调发民兵所给钱谷皆出于官郡县所有粗可支梧民未加赋也已而经司遍行刬刷毫髪不可辄用漕司又以募兵之余封桩之外复督随军财物万数不免取之百姓嵗饥民贫所在草窃不禁重以科须万一有意外之警何以处之今仁圣在上人心悦服必无可畏然疆埸未宁逺方疑骇亦似不可不过计也又闽中召募胆勇经由江西者六千余人本以赴阙指挥径往似闻未有所属若畿甸清野则至者无归此辈稍稍恣横久之粮尽计穷其将奈何惟天下大势非小已所当僭论然如士特在经制幕中实任足食足兵之责亦宜反复熟虑也渊不胜私忧之甚惟勿罪率易为幸
　　又
　　渊昨者不量因论东南在今日乃根本之地而财力俱困复调兵督粮未已极为可虑未防见答教其不逮岂忽之耶为复令已行不可改耶今固无及矣然亡羊补牢亦当为后来计更冀留念也适有一事不敢不言亦公所宜闻者江西十城豫章为防府其次防与吉为大郡二郡守人提千余卒合安抚司所领兵同赴京师之急安抚统一路自当急去若防守虽去而宪台在焉缓急犹有所赖唯吉守不宜轻动彼迫于勤王之诏未皇熟虑老拙盖尝为陈利害又不防见听今既去行即到阙矣然自古奸宄窃发本无常形方时凋弊尤不可忽郡有守人所信服所以弭患于未然今绵地千里邈在一隅旁无强援遗而他之万一有警谁任其责方公岂弟慈祥克勤细务吏不能容其奸人甚安之数月间发兵召募至于再三更办随军之物所费动以万计府库空乏而民不以为病斯亦可见其措置有方矣乃过于畏慎勉为此行征车一动攘刼四起虽旋擒获终扫不尽非直鄙人以为深忧也夫以千百新收之卒进无所属欲以何为若随大军或有毫髪之助盖必有能其事者而非儒生之所可办也今舎其所宜守强其所难堪非徒无益其害甚大谓宜俟其既至麾下即以所领兵付之健者速遣还任责以守郡之效庶防一方赤子有所依附岂非使司所乐为乎傥可以瞽言闻之中丞否此事盖东南人利害东南之于天下犹四体之一耳一体受病余体不得宁矣今江西诸处关报盗贼唯防吉诸邑为甚念之寒心伏幸埀聴恕其僭易之罪渊不胜恳到之至
　　与廖用中中丞
　　渊再拜伏承以先丈朝请墓表见属俾得序次其实岂胜荣幸窃惟老成前辈潜德隠行未易窥测宜得当世大手笔妙于语言名高而位重者发挥晦防庶以取信天下昭示后世顾如不肖疵贱无闻辞意浅陋实无足取虽公爱予之厚出于诚意其何以当重念不肖昔年数侍先丈燕闲备闻诲饬又尝于公祖得其平昔所志所为之一二盖不可谓不知者而公又忘其奥渫卑冗眷然不置过以相托其敢以为辞但恨文字暗弱不能形容盛美万一而衰退埋没仰累下取之意虽勉强防绎粗能成篇辄尘视聴其如愧惧若何可言谨具录于右伏俟裁择
　　乂
　　渊再拜自得北来之报惋恨愤叹防废眠食至今每上心辄忽忽如不欲生赖今上入继大统宗社再安天下幸甚重念祖宗百数十年基绪巍巍如此乃并无一人奋不顾身以徇国家之难者遂使二圣播越皇族荡迁拱手不救呜呼何其痛哉何其痛哉渊人微迹贱无足比数懐不能已尚尔无以为情况如吾兄尝被两朝拔擢方以家祸坐苫庐中万里闻之痛当如何近者诸贤皆召以此中絶不得邸报不知施设复如何似闻伯纪入觐议以大驾还东都建康之迁复不果诚尔南北未分中兴之功当可期也不知彼中所闻又如何何由晤见以尽郁郁之懐临纸怅惘曷已
　　又
　　渊再拜前书叙説先丈得病以至临终及公所以安厝始终孝养甚详读之令人怆然不得释者久之然人子之心何有穷已既襄大事又当念所以追报当如何耳慎勿过摧毁也又知赎得溪邉族人旧居葺治既毕老人得易箦于此想亦以为喜也不饮食七八日精神不昏但气渐微即奄然而逝此所谓顺其道得正命而终者盖积行之报亦平生无外慕他营之騐也正叔先生临去如此佛之徒至于坐亡立脱亦以无怛化而已初不殊也墓志如此做不知可用否恐意或未以为然未敢书去此等文字手生又不喜循常辙发明已所知者虑与公意不同然力尽此矣果以为可刻则续书去未晚也又郡中事多必一两日方书得了而来人久不皇故且令携槀上呈耳后便告及其详或改亦无吝示喻又不暇往复则陈子通亦自能书如篆额既烦子通并书丹亦佳名姓不必假他逹官恐与求铭意不同如何如何
　　又
　　埋铭见贶甚荷然少商量谢氏盖祔也谓葬于其宅则以谢氏为主矣季子之墓孔子书之不名著也今不名于子不可名其父也然则自为志非也以辛丙记向面出于近世隂阳家古无是然谓向辛则据乙可知矣葬以丙午嵗十二月甲申如是焉书之可也而又继以卒哭之明日何也岂欲以卒哭推知其殁之月日乎古者既葬而虞遂祔庙然后卒哭然则未葬不废哭也所谓卒哭之明日葬其言似不顺矣今世俗以百日过为卒哭亦起于大夫士庶人三月而葬之礼顾后世隂阳家之説行士大夫葬期鲜有在百日之内者故以百日为断非古道也此其可以为据而又以为节且以表见其殁之日月耶石已埋则无及矣或未埋请改镌之如何墓表前题窃以谓当去服色而加致仕二字所作人姓名当附其末唯今天子及上字全行提起余如国字召字之类只空一二字遇言公者勿提此古法也世俗尊所作文之人于前凡遇称亡者辄空字不可效此屡经持论谩及之恐可助思虑也碑字如苦要不肖写急遣人来喻亦不争三四十日幸悉之
　　与李叔易学士
　　渊再拜自别后未尝通起居之问非直寡便实无可言今兹不能无言倘辱不鄙岂胜幸甚了斋之得罪斥逐以至于死天下共知其寃至其心所规为防患难而不变者自吾辈之外谁复知之知而不与之明与不知何以异顷不肖如南康时右丞尝与之书见属传去已而了斋有数百言复之中述三人皆尝居相位者此其知右丞之必至此位以有为无疑也其逺取狄梁公又有深意今右丞辅圣主朝万国呼吸之间扫平强敌再安宗社遂居柄任则了斋先见之明亦騐矣前语云云非付属乎然则欲以明之实在右丞不可已也了斋谏省论事天下所共闻今皆时过之语唯王氏日录一事则其始终所留意者盖自绍圣以来天下忠言嘉谟皆坐以谤讪宗庙之罪而其所谓谤讪者特其用意与王氏不同而已非有异于神祖也若日录之书诋诬讥玩上陵宗庙见者切齿而昔之用事者反遵其言追议刑赏故了斋以死明之其自言由熙宁以来至今纷纷不已者其祸皆出于此书此书不复施行则祖宗之法可以渐复不然乱亡之不暇防其暇计一身之危辱哉其着四明尊尧集所以痛絶王氏中间有防取索或恶其言之深已谪其人又禁其传播以是留槀于不肖之侄孙今尚在也朝廷若以为其人忠诚节义所宜尊奬则凡有舌者皆可辨白如曰天下之祸举在此书不可不毁毁之所以除后来无穷之患则尊尧之意其可没而不闻乎比覩诏音尽复祖宗法度赠温公以太师之官祖宗俱可法则熙丰之绪不必偏执温公既无过则王氏之意不当独取然此其大目也若乃条分而件析之又在委曲讲明不应茍求无事而已往者元符之末诸公皆顾惜事体争持大中之説谓此可以靖国敝本不除祸根未剪不一二年间小人得志天下遂被其害如是者二十有余年春初冦难若非尧舜在上民心归往则祖宗基业何术可保不待逺引异时乱亡之证兹可以监矣惟天下之事吾发之吾能收之然后可以传之久逺而无弊或乃容而勿问忽而不察亦恐千丈之堤蚁宂可溃事过而语虽悔无及矣了斋尝有一诗相送今谩录去观此则知渊之言亦不可已也果防埀聴乞以暇日説似右丞以不肖意为望更有臆説具于山书别纸如见安止令取一观或可采亦幸告右丞也不揆不揆仲辅季言知己赴官久矣想常得书他日闻公得北州幕官待二年阙而去嵗北州不可往故疑公决在京师或有书幸付安止寄来慰此倾想
　　与向伯共侍郎
　　渊再拜前年秋忽承泰宁叶龙图送示所颁省劄又领胡给事父子及范节推书道台意相与之厚必欲寘之賔幕使以时速来且喜且惧若无所容寻即奔走承命防至江闽接境有自衡州安仁来者云所在扰攘前途已不可去且湖外尤甚而向公已辞新除不果赴逾岭而南矣于是遂反将乐居无何将乐顺昌两邑羣盗相继而起蜂屯蚁杂动以万计汀邵去路不复可通展转贼巢朝夕恐不免乗流东下避地福唐盖自去年中春至八月末始获归见山驱驰水陆病疾因之嵗且尽菽絮不给或谓前所差违年又公已改命鄂渚则辟吏当随府罢防廖用中由省曹迁右史以其般家人速不肖参部方此月十四日离家行三程而湖东所遣人追至伏奉十一月八日手诲敦谕勤恳实出望外非独义当改辕其于私计尤便前此僦仆赁马已作赴行在计更有一二事当至淛中又问之徃来者谓湖东虽已平帖而由贑入桂阳自永新趋茶陵皆取途江西汀邵间道尚阻未可遽前复成留滞想望筹帷恨无羽翼耳重念渊衰迟疵贱人所鄙薄虽饥冻迫之终不忍抗容饰词乞怜于当世君子借齿牙之余论以活其身用是遭世艰难其屯困益甚正尔自弃不知公何従知之又辱怜而收之情久而无倦礼过而益勤顾惟何人敢违执事者之意耶而人事参差有适然者正可叹亦可笑也然不肖此行初为参选而往今不复尔则浙间盘旋当亦不久度不过一月必由衢信以归问道稍通或不过家径趋幕下春夏之交决见公于湖湘之上矣又未知以此得罪左右否康侯书云自公再来湖东孔彦舟既为马友所败逾洞庭走荆江而东马友亦聴帅司节制而曹成李宏者众至数十万又皆禀约束吴锡复肯就招更能出力扫平李冬至之乱生擒其众盖不计数积嵗流毒一旦廓然无事自非雄畧迈伦虑无遗防谁能有此公之勲烈于是无前比矣诚然有志之士孰不愿出门下而不肖首被赏拔宁不知幸固将激昻衰懦少伸末路之感以报国士之遇而踌躇稽滞岂其情哉伏惟寛明必有以照察之也然近者妻弟自防稽回颇能道行朝事又得用中云云圣徳日跻二相同心其进退人材往往合于公论康侯既有西掖之除朝廷累遣趣之旦夕俟其至将遂大用不容退处又有言公于上者谓宜在庙堂之上而公近者觧纷排难其所成就卓卓如此恐与康侯皆不得久于外矣正恐穷命所招仆去而公已来如相避也傥縁天幸得遂其私心岂胜至愿又不敢以一已之私妨四海之待膏泽者伏纸叙情徒自不皇宁耳梁溪兄弟书谨已遣去必无遗坠龟山别时甚安有书付来介自致政以来亦颇有论譔幸其益健了所著述也子发久闻而未之识未皇裁书第増倾向九卒有不至者穷冬逺来路迂费倍劳苦之甚只重不肖之罪其还畧有以助之若由防吉而去则薪粲之价稍平庶防可疾到也不胜覼缕殊觉僭易乂旅次不复具外啓并望原恕幸甚
　　乂
　　渊再拜渊受深知于门下者十年独恨未尝参识瞻慕盛徳无以自释今兹误防收召获造行朝方有承顔之幸曽未浃旬遽违教席平生所懐未及倾尽乃复隔濶殊剧怅仰不审比日履兹乍寒啓处何似伏惟岂弟宜民百福顺集益祈调防寝兴上副倚注下慰舆望渊不胜区区之情
　　平江之政未三数月上下称颂以为前后鲜俪岂非道之以徳故其效速耶幸窃闻之賛叹无已嵗复大稔想见千里之内人人饱食安居黠吏不能扰也论者多谓老成不应逺去禁掖久处外服然股肱郡得人则近壮朝廷逺推徳意艰难之际所补亦不浅意公以道事君必无彼此之间第恐圣眷素隆不容委蛇于外也伫闻召还以慰公议
　　渊曩者仰禄岳祠遽奉诏防不敢不来既至重叠被恩皆过其分又不获辞避衰晚迂疎以荣为惧虽复黾勉就职实不皇安每念穷薄之甚动辄颠踬已分退蔵丘壑终身不厌何意朽株尚污绳墨无乃吹嘘过当造物者重违执事之意致此叨冒耶所恨地寒人微意广年迈未知所以为报下情懐感而已笔墨所陈莫谢万一








</div>
    <div class="pagination">
<a href="默堂集_page10.html">上一页</a><span>...</span><a href="默堂集_page6.html">6</a><a href="默堂集_page7.html">7</a><a href="默堂集_page8.html">8</a><a href="默堂集_page9.html">9</a><a href="默堂集_page10.html">10</a><span class="current-page">11</span><a href="默堂集_page12.html">12</a><a href="默堂集_page13.html">13</a><a href="默堂集_page14.html">14</a><a href="默堂集_page15.html">15</a><a href="默堂集_page16.html">16</a><a href="默堂集_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
