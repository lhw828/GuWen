<!DOCTYPE html>
<html>
<head>
    <meta charset="UTF-8">
    <title>篁墩文集 - 第 35 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>篁墩文集 - 第 35 页/共 162 页</h1>
    <div class="content">
　　庆孙君士寛六十寿序

　　郡学二程生道休宁以请曰孙氏居岩镇者仕寛君葢履善乐分之士也今兹寿届六十其始生之辰在岁之九月廿九日不佞与其二子忠显忠弼有同窓之好有丽泽之益輙绘寿意图托诸君子咏歌之而虚其上敢乞序一言且道其详曰君性甚孝友谨身尚礼事其父文斌及其母病衣不解帯汤药必尝以进昆弟七人君行四处之一于和由是众议胥叶产益拓业益振然君虽富而不自骄益敦朴尤拳拳以鬬勇侈靡戒其家好义乐施遇弱不能存贫不能塟者量力给之每恨其不出闾里间而所及不广会有诏劝分即大发粟赈民得赐冠带荣其身然荣亦非君意君少嗜学于家务乃命其二子为儒学生二子者甚俊颕学业甚充每行台下郡邑课士忠显率居首选葢有决科之望而忠弼亦奋志思亢其宗者予闻而嘉之曰是固宜寿哉洪范诸福寿居首富次之康宁好徳又次之葢非寿无以享诸福而非富无以飬非康宁无以乐非好徳无以为寿之基顾世之获是者恒鲜焉获之有偏全厚薄大小不一而均之不可无庆也若仕寛君力孝友之行于一身而施之一家者固已效矣进而表于乡则有救荒之劳又进而廪于公则有业儒之子岁律一周而体益健心益休阶此以踰耄耋而底于期頥之域可知焉岂非一念孝友之所致哉宜诸君子图之以彰其乐声之以宣其美而致夫尚齿贵徳之心有不能已邪古语云年弥高徳弥邵非徒以企夫世之逹尊者而已徳固人之所同有也随其分之所及而取足以为善焉独不可乎吾知仕寛君所蓄益厚则所施益博所以裕其后之人者益盛且乆庆之者益将有不一之书孰能御之哉二程生曰缙与材皆一时之秀而文者其言可征也故序之不辞

　　五城黄氏会通谱序

　　自宗法不明于后世凡通都大邑之间号巨室能仅谱其家者葢不多得矣若进而能谱其族则加鲜焉况又能推而谱其所同原异流者哉是非其心之仁志之逺力之健固不能有此而或一二见于吾乡则亦以其居之僻俗之厚用能保其典籍丘垄于兵革之余乃克尔邪若五城黄氏其一焉黄之先本嬴姓出自陆终受封于黄世奉黄帝之祀逮周而见録于春秋曰黄人与其有尊攘之功后为楚所并子孙因以国氏而春申君实显于楚曰东明者春申之族从番君起灭秦居江夏子孙始盛由是江夏之黄遂望于天下其显于汉者若魏郡太守香香之子太尉邧乡侯琼琼之孙司隶校尉阳泉侯琬世以忠孝闻琬之后曰积仕晋为新安太守卒葬郡姚家墩子寻因家焉殆今新安之黄所共祖也寻十七世曰仪仕唐为祁门尉因居祁门左田生二子逊谦谦别居休宁西涌生一子思聦逊生二子思诚思道思道仕为盱眙尉又因家焉三世曰元之为钧州判官尝修盱贻黄氏谱而序之思诚再世曰瑰生三子叔宏叔仲叔季叔仲徙婺源横槎叔季徙浮梁勒功思聦五世曰文汉自西涌别居五城镇生一子晟晟生四子举温抃季昌举生四子宗义宗禹宗明宗和则今五城诸黄所共祖也季昌三世曰侃尝修五城黄氏谱而序之宗义自五城徙溪口三世曰何以干道进士歴大府寺丞爵休宁县男赠通议大夫为时闻人葢商山安抚吴文肃公其舅汊口端明少师程公其甥而会里程文简公其师也宗禹宗明四世诸孙最盛其显者曰拱曰焕曰暎曰应龙曰发曰卓曰珏焕生司户雷复中陈文龙榜进士发生雷益雷丰天钖及提干雷奋中方逢辰榜进士卓生制干雷利中文天祥榜进士槐塘丞相程文清公亟称之珏生若皋若皋生行叟入元授紫阳书院斋长为时宿儒始续旧谱而着其异同之故雷益生常甫号草牕陈定宇先生实师之而定宇亦尝书其谱之续者拱三世曰元珪娶吴氏有妇节子清夫以孝闻元天厯中旌其门曰节孝见青城虞文靖公之铭雷丰三世曰仲瑾娶吴氏复以节闻国初旌其门曰贞节见浯村春坊贞一汪公之传应龙六世曰昻当洪武乙亥再续其谱而乡先生曹东白序之至天顺壬午暎九世曰云苏续作一览图逮弘治辛亥同其族弟曰禄曰濩大会诸黄为通谱自江夏而新安而盱眙自新安而歙之石岭祁之左田休宁之五城婺源之横槎黟之古城横冈浮梁之勒功石斛又自横槎而徳兴茗园乐平监溪鄱阳垆山自五城而溪口星洲岭南龙湾商山汊口濳川陈村闵口绩溪翚岭严城诸派自天顺以至今兹几三十年所谓心之仁志之逺力之健若云苏者殆非其人欤然求之四方他姓岂无其心及其志与力而处孔道之下经蹂躏之交典籍荡于烟烬丘垄陷于芜没顾欲聨其族而合其同原异流者于一旦岂非事之甚难者哉于是取以锓梓踰年而告成奉以请序其首简予阅之累日得其大端而书之曰惟黄氏之先实以忠孝有开厥家故为其后人者或学古励行以淑其身或聨科世禄以延其泽或高闳接畛以拓其产中世以来男以孝妇以节旌其门着于史者又足以上昭祖徳下启孙仍而况诸谱既同则宗盟益笃宗法可寻所谓新安之黄者将由一郡而显于四方且与江夏之望相高于数百载之上而无替焉者亦将兆于斯乎诗云无念尔祖聿修厥徳又云虽有他人不如我同姓黄氏子孙其尚朂之若夫谨昭穆之稽征文献之守详真赝之别则前人之序已备兹不待赘云

　　篁墩文集巻三十四

　　●钦定四库全书

　　篁墩文集巻三十五

　　（明）程敏政 撰

　　○序

　　少师兼太子太师吏部尚书华葢殿大学士徐公寿诗序

　　天将启清明之治兴长厚之风于熙洽之朝必预生哲人拟其时而锡之寿以就其乆大之业可征也若今词林诸君子奉寿少师义兴徐公先生之作敏政窃诵之而敛袵曰休哉公初以第一甲进士入翰林为编修值英庙复辟选辅宪考于青宫暨嗣位三十年五转而亚六卿兼翰长柄用之望寖隆然忌者日甚弗果今上御极乃合廷议召入阁赞宥宻当是时上甫亲政罢出憸壬登崇俊良却贡献诛异端而逐货利之臣凡成宪之散于百度者一时举措畧尽然位次左揆恒懐隠忧善类岌岌屏足以竢而公端委其间窒其罅而折之萌凡五六年内外晏然底于大中使清明之治成而盭者消长厚之风行而浇者革天下倚公为重而公亦有不能释焉者矣惟昔若有商阿衡有周毕公及丙相在汉房公在唐文富二老在宋式相三四主或寿几于百龄令徳茂勲载经史者莫之与京皆所谓拟其时而生者求公之所操存与其所树立宁不埒于斯乎夫清俊不羣之资邃硕不华之学博雅不挠之操如易之大人书之元徳礼所记之休休乐善者公所有也负赫赫之声威以为功矜沾沾之智术以为能缔私以自固斁善而扬已者公所耻也岂惟耻哉方且悲其人欲拯之而莫可得也由是观之非天注意哲人而终沮于见忌则乌足以致若是之盛哉然则比迹挚高而与丙房文富四公相后先若公之寿天也公之辅政以来由大宗伯司徒进太宰歴三孤总国典领经幄兼宫师加殿阁大学士者三位益崇徳益谦身益健弘治丁巳七月二十一日初度之辰也其春秋七十矣诸君子以生申令旦播之咏歌兼祝风雅体裁不一然祝公以师傅之尊跻期頥之寿福苍生保善类以光辅我圣天子抚熙洽之运于亿万载而无疆众口一词无不同者然则是巻也岂直为公一身之庆而已哉敏政不佞方家居不获预寿筵之末其入朝也将图嗣庆乃特书其系天下国家之大者如右为观者先焉

　　赠参政庞君之任福建序

　　凡今台省及方岳大臣有阙员者吏部请于上而以名闻且疏其下曰某也贤某也劳事宜进补疏上即报可虽间有再拟者不常也刑科都给事中天台庞君元化以成化甲辰进士筮仕工科升都諌乆之进拟大理丞于两京不果又进拟参政于福建不果至再上而后从之廷谢日有言者曰庞君尝奉命督造于卢沟迄工而民不扰核邉饷于两川严禁法而兵食足丙辰会试请分考而所取士号得人其在刑科状疏旁午时加论驳重轻惟所当以贤以劳其孰尚之然进拟恒不果用岂尝劾中侍斥异端指言贵戚扶植善类义之所激尽言不讳而致然哉君之疏诚恳切每一出众即危君而未始以利害自沮其学之正识之卓操履之慎求之一时若君可数也而进拟再三岂终不果于用哉惟圣天子嗣位以来勤政畏天求贤恤民日不暇给其于庞君有听纳无贬损则其缓于用君者殆留之諌垣藉其忠言广治道以自辅耳夫知之审而后用者古哲王官人之要也疑者遂以为置君弗之思也然予有告焉福建古闽粤地负岭海之险去京师七千里其所辖郡邑数十户口数百万士卒之屯戍畨舶之所逺集承平既乆弊端日滋然自宋南渡而真儒出其间文献所征比隆邹鲁大藩也参政居使之次秩三品食上大夫之禄征科考阅理断输作飬兵惠下之务无不当预其所属羣吏环视内向而受约束动数十百人重任也庞君在上左右勤事而纳忠久矣乆而后升其名益盛夫其名益盛则君子之为责也益备不有以副之可乎君往哉履此大藩而当重任持之不矜行之弗懈职思其忧而无忘于諌垣以考亭为吏师而无牵于流俗其吏与民将畏而爱之曰是尝以直道闻于时者也贤益彰劳益宣泽益弘而为上之所知益深士夫之有所责备于君者葢不出此也于是六科诸公以君有逺别求所以为赠而予素重君輙一言之如此或又疑为不足以尽君之才也是诚然矣顾君子之所以力学体诸身而见之行者岂爵禄高下内外之足计乎才猷茂而爵位荣在异时将有不可辞者不预道之以渎君也

　　休宁东门邵氏族谱序

　　邵氏出周太保召康公之后子孙因以召为氏世望博陵其后胤之可见者或加邑或不加邑则犹邴郕鄱邾之类从其便称也晋永嘉末有随东渡居润之丹阳者有为始新县令而留居者始新即今淳安云至讳仁祥者生有义烈庙食严之乌龙山歴代神事之奉以王爵事见邑志其族甚蕃名之见于宦牒者炳如也宋靖康末有官判潞州而随南渡者曰珥珥之子全为休宁税司提举遂居邑东门实自淳安之諌村来徙全之子坚犹自署曰桐江老人绍定中记其事于谱坚七世孙曰孜曰谊当元时并有盛名孜为邑之医学録以世家东门取秦东陵侯故事自号青门生卒不污于冦乱以死谊值兴运被荐为邑之儒学训导改黟学始重辑旧谱而序之者春坊司直浯溪汪公也谊四世孙曰翱喜文史乐见名士自以先世图籍多散于兵燹力收复之而又续其谱以传请予为之引予观邵氏之先逺有端绪康公以圣徳辅周见尊孔子然则邵氏之谱成而所愿乎后人者取则康公之遗矩而已无容外求也康公之言见于书一则曰敬徳二则曰敬徳见于诗则曰有孝有徳以引以翼若是者天下后世所当取则而况出于得姓之后者哉敬则能守其身矣孝则能飬其先矣引则有所启导而业可兴矣翼则有所扶翊而宗可睦矣无所取则以迓承其先徳而徒曰记名讳备故实亦何贵于谱哉考汪公之序在洪武丁巳而翱之续谱则弘治丁巳岁律一周邵氏之谱一续非其家运来复之一兆乎黟学弟昆力善好学仕不大显赍志以没然食其报之未尽者将不在其后之人乎翱从叔永隆予从叔之婿故知其家为详而引其端邵氏子孙其尚朂之是岁冬十有二月上澣

　　棠樾鲍氏传家録序

　　歙棠樾鲍以潜氏奉一帙来予所居之南山堂以相视曰此光庭之所辑録也自宋抵今凡以为鲍氏而作者咸萃焉葢前此多已失之金革毁于回禄有不胜其追悼者矣光庭是惧爰发所藏及搜之羣从欲以备一家之言顾未有订之者敢拜以请时予将北上辞之而请益坚寓宿僧舍以必得为期因诺之而卒业则为之嘉叹曰懿哉鲍氏之所积逺矣慈孝之事着于宋史而见于我文皇之圣制昆弟子孙宦学相承闺壸相师名一乡而闻四方乆矣然非有纪述以备考索则名不相通而人无以睹其全固一家之阙典也乃为之彚次为巻十四为诗文若干篇题曰传家録以授之而以潜复以序请属予治行戒徒御矣不能执笔则又使人尾舟竢焉若以潜亦可谓知所重而笃于显祖者哉棠樾在歙西予尝过之山谷回环林樾清邃堂皇栉比绰楔相望皆鲍氏一家无异姓焉所居不下数千百指老者淳朴少者驯谨诚盛徳之后而文献不可以无征也彼世之巨家所计以传者率以田宅货财花石玩好相夸诩而能保其一再传者斯已幸矣求如鲍氏以慈孝开先硕儒遗老义夫贞媛继继不絶至数百年之乆昭乎简牒播于贤人君子之咏歌赞颂若是其盛者岂多见哉是可传矣虽然高山之仰维桑之敬古之人于同乡异姓之贤者尚知所景慕效法况先世哉诵其言师其人抚其事履其迹在鲍氏后人可不勉焉以増辉斯録求无负于编辑者之意哉

　　寿封吏部稽勲郎中周先生七十序

　　山积土而崇水积流而深人积徳而高寿遐福从之理也君子之所贵也突焉而山于平地溃焉而川于大陆见者必骇之矣世岂无寿与福者而不必其徳之能积是奚足贵哉若封勲部郎中石屋周先生之获寿与福可验矣先生家苏之常熟其上世所积甚逺至先生嗜学不仕为善孔力其大者全溺婴于岁侵免系囚于妖火损门地而不忍湮井以病汲燔逋劵而不忍廹人以自殖义故章章播逺迩其又大者训成其子木近仁入官于朝享禄飬者二十年逍遥林间与造物游寿岂康强七袠伊始若先生之所积岂浅之为丈夫者可得拟哉近仁虽起进甲科笃志圣贤之学自副南京行人司歴参政淛江凡所建白举措一师古人尝请以延平入从祀以童训基正学其在淛公务之余立义塜以劝孝求鄂王之裔修睢阳之墓以劝忠手校五经四子锓行以示后学实皆先生庭训启之而近仁亦可谓以善飬者非直禄飬而已其所积若山増而崇若水増而深毓灵秀以蕃众植普润泽以惠下土皆理之常不可诬者然则先生乐其子之善飬心益休体益豫登期頥之寿膺金紫之封使人知实厚而声宏见贵于君子者在此而不在彼也先生诞辰当岁之二月望日不佞于近仁有道义之雅故縁其情论其所积以致庆因以为世劝焉

　　萃英集序

　　都宪李公徳馨以其所编萃英集十四巻者示予而属之序子与公同出南甸且相知辞不可阅之累日而叹曰懿哉其得之富也想昔盛时名卿士大夫之相与还往非词则不足以宣而其可见者赠言着于礼赋诗载于春秋肆周之文号称郁郁而行能器业敷贲当世者往往可考而知也中古以来斯道不废然治产者谨于劵歴居官者壹于簿书考图籍志艺文若世禄家乗之类非仕优而学者亦有所不暇矣公世家姑孰早负大志学于采石书院而举于乡登成化己丑进士第拜给事刑科屡疏时政嘉闻日兴出佐藩江右丁岁侵而所隶湖东独稔行部九江至高良山值烈焰之逼而反风泰和大暵祷而雨为方伯山西政孚誉隆遂用廷议被简知晋副都宪有督饷南京之命一年而总漕两淮抚列郡再晋右都宪兴革所加兵民交济且终广惠河之役以永利来者其才之宏识之逹操履之慎着望于中外乆矣宜中外士夫之于公也官有庆政有纪行有饯平居有倡和宅忧有哀挽虽其体裁音节不一也而因以考见一时善治之成雅言之宣及师友宾从之盛此萃英之所由集而名焉者与公宣力四方勲猷茂矣入坐庙堂合众彦以辅天子而收治平之功也有日其所得益富则凡备采録于国史作矜式于乡邦衍庆泽于子孙皆将有取焉岂徒示侈于听观而已公名蕙字徳馨所至掲浣灵二字于斋居因以为号其所得于丽泽在集中尤多意公之所自致于逺大者基此是为序

　　明威李公哀挽诗序

　　予被召北上道出山东时都阃李公奉勑守徳州迓予舟中拜以请曰先明威之捐馆也鋭将解官送塟而以情白大司马大司马谓非令甲所载宜凖古制墨衰从事尽境而返礼也鋭忍恸令孙子奉襄事而告哀于士夫得哀挽若干篇集以成帙敢请为之序予重其孝诺之公复使人尾舟以俟行少间乃披阅事状知明威公讳庆字惟善滁人早入保定武学习举业兼通诸史及兵畧占候之说有志用世而丁家之艰世其禄以千户督戍紫荆关天顺中举将才上京师策时务及论邉防事宜各一通发九矢皆中遂魁武举诏进指挥佥事总练士伍军营有白金寳镪之赐成化初从征荆襄亦策功有彩币之赐其为人慷慨英发以功名自许而中岁得疾不可出矣都阃公在徳州尚无恙乃以安车迎至幕府甚乐乆之而疾复作濒死不乱命都阃守官以忠送塟以礼卒年七十有六其大致如此呜呼三良之悼八哀之赋尚矣继是而有作者虽其辞不可以班而出于为国惜贤之意一也矧明威公一时夙将而并事乎爼豆櫜鞬之业在所当惜者哉迩者残冦跳梁邉报孔棘圣天子于将帅之臣往往抚髀而思下诏而求之四方则士夫之体国而懐疆场之忧者亦乌能已于言哉都阃公负器甚伟加之亲贤嗜学累膺论荐官都指挥同知誉望日隆非流軰可及异时被登坛之选收靖虏之勲以终明威之志使其名列彛常而书史册其为孝当有大焉又不特见之哀挽而已

　　怡静居士叶君八十寿序

　　尚齿与飬老之礼通于四代当其时由朝廷以逹州闾礼行而俗厚降及后世先王之制泯焉其可见者乡射而已然州闾间相与为寿犹情殷而义缛岂非老老之道自古已然而礼之在人心者自莫能已邪怡静居士叶君之寿八十也黄门魏公及其所亲善者偕请予一言将以其诞辰贺焉予与魏公及叶君所居实同巷不获辞而诹其详则知叶之先居维扬泰州至君之父始起材武官正千戸隶府军而占藉京师君尝业诗书不乐仕出游江南其所积丰所履崄所与游必谨厚者于孝友睦婣任恤六行葢惓惓焉思宅已而裕人也子珍能本其志捐粟以济荒用恩例授官视七品从子琦尤精于艺业官百户有孙五人而见曽孙焉其大致如此因嘉叹曰七十之年昔之人以为古稀况八十哉寿至八十则于公有常珍之奉于家有专飬之子宾于射以明尊杖于朝以示异葢先王尚齿与飬老之礼如此若叶君虽不获仕于朝而天爵在躬其奉之常珍与子之专飬者葢不烦官而足以自致也虽不获宾于射杖于朝而所居辇下以衣冠之族抗公卿之礼其所以为尊且异者无歉也然则君之致寿与诸公之寿君者固亲党之私而于劝善敦俗之助岂不兼有所得哉虽然祝其年者非致隆不足以尽老老之意礼称百年曰期頥葢人寿以百年为期而老者饮食起居动作无不待于养也自今以往君心益休体益康享其子之养也益备由八十而上极于百年也亦几矣抑孔子谓仁者静而以寿归之静者寿之基也君居阛阓间日处于纷华之境乃以怡静自名其中之所存不有异乎流俗哉南山之祝岁一为之计当有不一之书拟其后而予言特为之张本尔君诞辰在岁之冬十月四日是为序

　　游黄山巻引

　　予往来家山二十年恒思为黄山之逰不果弘治丁巳子月之三日至郡城决策往焉府公卫侯及士友期同行甚众值冬霖不止有舆至潜口而返者有进至杨干寺一宿而返者惟清流时习镜山三人佐予甚勇冐雨行两日抵汤口阴曀四合微雪交下予亦索然以为不可登矣至山麓云气忽晴循两崖而入怪石参耸飞横虹亘三十六峯出没天表汤泉沸石屋之下而岭外石潭古木阴翳有龙宅焉其境幽夐其状伟絶四人者相顾愕然疑不类人世乃小憇祥符寺留四诗出山又明日清流作长巻请并道中所赋者各书一通或疑黄山之为景也非太白之句不能当其胜非摩诘之图不能尽其变顾此半日之逰仅见其一二且短章寂寥若此恶足以自侈乎是大不然譬诸尝鼎食者得其一脔余品可知所得益新则所饫益甘若尽得之终身之顷无余味矣然则兹游特启其端耳他日谢事还山裹粮而来分榻而卧希尘外之高踪续古贤之逸响必有其人以挈予而名后世者若今所得则亦出于一时良会不可以无纪也清流为于明文逺时习为郑鹏万里皆予友镜山为李讯彦夫从予学既逰之七日篁墩居士程敏政克勤父识

　　满道清风图巻诗引

　　宪副谈公时英之赴官于蜀也凡同年友在京师者醵饯于学士李公世贤之第酒半出墨竹一巻副以二律曰满道清风葢少司空史公天瑞所作以赠行者自宫傅太宰屠公朝宗而下和者七人退予为之引予窃观古君子于友朋离合之际必有饮食相酬酢焉以重相违之难也又必有图史赋咏相倡和焉以致责善之不但已也吾榜三百五十有三人自丙戌抵戊午三十有二年其间离合有不可数计者矣夫其羣居而会数则视离合犹轻散处而会稀则视离合为重重则其情益亲其言益倾吐而不可遏况岁月攸迈各加老焉而加有万里之行者哉虽然离合老壮之不可常者情也不以离合老壮而为前却者道也时英起留台御史佥宪于闽陜副宪于江右所至清谨以亷贪立懦为己责髪少变而节逾厉其比徳于竹宜哉夫竹之清风足以扫尘烦消酷暑其节挺然于晏岁氷霜之余又非繁花之竞艶一时者比肆天瑞图而歌之诸君子从而和之相尚以道而不诎于情也所以重时英之别而亲之亦至矣岂直备祖筵故事已哉时英公暇取而阅之如与吾軰笑谈于一堂之上而忘其身之歴三峡行劔阁则斯巻也责善之道存焉其必有以副斯名酬斯言而为后会之张本者矣

　　地理发微序

　　地理发微十六篇宋牧堂蔡先生之所著也先生讳发字神与自幼警悟博学强记于易象天文地理三式之说无所不通而皆能订其得失子元定既长即以程氏语録邵氏经世张氏正蒙授之读曰孔孟正脉也葢牧堂大致见于史及晦庵夫子之文者如此然则先生其学粹矣所谓发微者殆其学之一事也今考其旨趣专以刚柔立说而谓兆之吉凶由于人心之善恶诚可以发地理之微而视诸家所论直土苴尔吾郡谢子期氏深好此书为之注释间补其语之所未究又可谓有功牧堂者矣

　　南山留题诗巻引

　　南山庵据清溪之上荫以乔林境极幽胜客有访予精舍者必先过之庵僧惠净乐以茗为供且乞留诗积岁所得遂成巨巻因请予题其首予观近世僧之所乞者大则金榖小则服用取自给而已客有留题者至以为疥壁而去之况知其可寳而乞之者哉惠净于是知所重矣惠净逮事先公及事予甚谨岂其所接者多文雅所闻者多声诗遂渐染成习而异于世僧之所乞者欤虽然吾惧尔之富于诗而窘于自给其能免于彼之嗤笑也邪弘治十年岁次丁巳季冬三日篁墩老人识

　　寿封太子太保吏部尚书松窓屠先生诗序

　　弘治丁巳秋太子太保吏部尚书四明屠公之父松窓先生受诰封荣禄大夫如公官时年八十有五命下之日缙绅毕庆在吏曹官属又各赋一诗为寿将致之先生未有序者嗣岁春圣天子以储皇出阁特进公太子太傅而不佞亦以詹事召获从公后于是少卿储君瓘郎中孙君交等奉其诗相阅以求序窃闻之京官无小大必三载乃获封其亲令甲之所著也公之拜宫保也不数月以松窓先生老而请焉此岂私其亲之为急哉以致孝也圣天子不下有司诹故实而报可此岂私其臣而示之宠异哉以劝忠也一举错间所系之大若此夫人能知之其何俟于鄙朴邪然公与先生之所以致是则有未之悉者今中外百司各职其职谗慝不行士风日厚圣天子端拱于上而苍生受福于下要必视隆古盛时无与譲者公志也国家飬士余百年求魁硕杰特之才共天下之务当太平之责若公几人成公之志而泝其训育之所自孰齿焉先生功也功巨则享厚故出于上为异恩获于天为高寿集于躬为盛福凡龙章奎藻之褒其徳朱衣玉带之华其身松龄鹤算之引其乐在东南近代一人而已其先生之谓乎天下之人闻其风道其事者孰不嘉叹兴起而况公之官属目击盛举得之歆慕尤深宜其咏歌沨沨洋洋出于忠孝之所发越而不能已哉传四方播来世知一时君臣父子间非常之遇有如此岂独一家之为幸哉先生受封为都御史尝一造阙下凡公同榜士在京师者进拜于堂奉一觞为寿不佞与焉窥其貎甚伟歩履正健能诗礼容竟日不解知其所厚未艾也今奉别数年不获操几杖听绪余有私憾焉故于诸君之请不以辞而因以自附于通家之义

　　奉送张公之任徽州府序

　　天下事之治否谓非有数存其间不可也姑以十干相循而策之则吾徽郡之治将昉于今乎吾郡自圣天子嗣綂十年间更守七人其来或间岁或不终岁其人或尚严或以寛或喜事或不事而吾吏民之疲于奔命则甚矣乃今戊午之夏铨部按籍计徽州守将以借考去而难其选也属平度张公国兴以起复至即奏补其任非天有意于惠吾人而公克丁其会哉夫徽南畿一郡也环山为治程朱之故宅在焉吏简于送迎民重于转徙长吏有方伯之尊恒以为易治而民性朴而好义其弊也性朴则近愚好义则近争故讼起于杪忽而至于不可遏究其极又非有奸宄武断若昔人之云者其争不过产与墓继之类耳夫产者世业之所守墓者先体之所藏继者家法之所倚也驭之失其道株连累岁至倾家不恤其难治亦不可掩使莅之者通而弗拘守而弗徇乌见其难哉张公起进士甲科通经学古筮仕行人迁御史其立朝论事偘偘自将不茍为趋舍其治盐两淮按两淛明足以烛奸敏足以济务本之一公而利害弗能夺守而弗徇者也擢知鳯阳其学益邃政益理知宪体之与牧守异也不徐以弛不亟以威葢未几而困者苏废者兴通而弗拘者也兹之往也以不羣之选当数易之后出其所夙负而弘其施俾吾吏民之疲于奔命者一皆措之袵席愚者一谕之而悟争者一决之而解政成誉兴上荷褒宠则升藩臬以进庙堂皆昉于此此吾党相祝之意也虽然岂待祝哉所谓十干相循而一周天有意于惠吾人者殆其时乎若以徽为安富之区其长吏简送迎而得便私为易治此流俗之见非所以告公也

　　吴兴陆氏族谱序

　　吴兴陆氏族谱一帙进士昆之所编也陆之得姓自齐宣王少子通姓世望平原至汉有讳烈者为吴令子孙留居更望吴为巨族其后散处南北分八枝吴兴之族太尉枝也自吴令十四传为晋扬州别驾续续十二传为侍中司徒赠太尉康公玩玩七传为梁临川王长史丘公丘公生陈黄门侍郎琛琛季子豫章尉玄之生唐平章事赠越州都督元方元方五子其最显者丞相兖国文贞公象先监察御史景倩工部尚书景融景倩四传为侍御史宾虞生龟蒙天随子也景融再传为苏州司士参军孟儒孟儒再传为左仆射文公希声凡见于史皆云吴人而吴兴谱以丘公为始迁祖其有所据邪抑子孙散处三吴间史特标其故郡而迁居之细不暇书也吴兴谱云天随子五传为宋真泗二州兵马都监圭以御方腊死而为神追爵广陵侯庙于石塜赐额恊顺子孙环居之益衍以盛都监六世孙焘号渔庄始葺其旧谱以传焘三孙润福与龄润之孙殷仕为三河丞与龄之孙敬又自石塜迁菱湖再迁归安其仲子震以乡进士知泸州暨殷取渔庄谱续之未竟也震四子昆仑嵩岗并崇儒而昆嵩以弘治丙辰同举进士葢吴兴之陆入国朝其盛昉此昆字如昆试政之暇追念祖徳而续之则今谱是也谱取法欧阳氏系其世次疏其行畧凡器田之疏祭器之等上而褒予之制下而赠颂记志之文悉附焉异派之显者阙以存疑子孙之不肖者黜以示戒其宻且严如此葢致其谱之必行而宗法之可寻也亦可谓贤矣虽然古人之学必自其身与家始身治而推之人家理而移之官固儒者之世守而不可舛者哉谱也者谨其身之所自出合其家之所由分也其事若缓所系则大然非文献之胄有开其先而承其后者不能如昆之所志逺矣他日二惠竞爽于时推之人则善其所可及移之官则霈其所得施振陆氏之世风而増辉其祖牒独不系其人邪与斯谱者心如昆之心而弗盭亦庻几此帙之不止于别昭穆纪名讳而已哉谱旧本颇多刓缺予稍为订之而序其编首

　　布政李公挽诗序

　　国家承平乆有司者守黜陟之典以恒而不敢昧其明且公焉葢虽有异材被荐逹亦为循资以进而黜者不待其成也必有所诿以为明必有所避以为公故仕者亦守其官常以俟而不敢尽其才与识焉若随其所任使以自见不以待我者之恒而自畏敛以竢其进之亨者非君子莫与也若李君文明非所谓难得者欤君举进士即官刑曹歴主事员外郎善于其职尝奉命按事于诸方者四擢知岳州受荐者七得赐旌诰参政陜西不数年进河南按察使值南台以都宪阙闻吏部以君两人名上不果乃进淛江左布政使视篆仅四日而君疾作不可起矣讣传京师无不惊惜之者君之子衮方上礼闱告哀于缙绅士夫得挽诗若干篇奉以属予序噫天之生材甚难也而又靳于中道岂独士之不幸哉当今之时长亷察于诸道位左辖于一藩非宦履之慎且乆者不与葢由是而参六卿贰都宪皆取具焉使君稍后不死虽无所诿与避而用之人孰不以为明且公也广其谋猷而大其设施其才之良识之卓必有补于公家以与佐承平之业而为民福今则已矣宜哀挽之出于知闻者若是其富也夫位崇庳进亨否固非君子所宜论然而抱悯时惜贤之感者岂能恝然于斯而不为之衋然也哉君之上礼闱也予适阅艺每每以得士相慰惬而君事予最恭窃意其材局履行过人而又问学不已逺到之器也岂谓其止此哉衮以序属颇乆每一执笔輙为之怃然不能下葢踰时而后成非所为缓也衮善居丧又世其学思有以显其亲于异日则天之生材而靳于中道者固将大发于斯邪

　　赠遂昌训导陈文元序

　　弘治戊午春天下儒学生以贡上京师愿就教职者七百人吏部汰其半以请诏试于翰林又汰其半而吾郡陈鳌文元与焉亦可谓难矣吾郡六邑之来贡者皆愿就教职与者独文元一人获廷授遂昌训导不尤难乎文元吾休宁世家其先弗斋先生为宋宿儒定宇先生号朱子世适其子孙皆业儒而文元质龎厚性颕敏治春秋得胡氏肯綮作为文章辞鬯而气充然屡上秋试不偶值予家居来从学南山书院在众中力学甚勤而于民情世故及古今人所行得失能究知情状举错之宜葢其才可用世特困于场屋不克自见也今兹之来将贾其余勇以毕志京闱又阨于例谓南士不可占北选乃始就教职褎然出羣众之中若此文元将治任而南请于予曰愿加惠一言予与文元相处几年其相讲习相告语每更仆不尽岂待今日而后有所益于其行哉虽然不可以终嘿也尝观弗斋之说谓弗字一弓二矢象射者之未发而期其至已发而决其中也其警学如此定宇之于六经四书悉有著述我朝取之以行世学者习焉况出于其流裔将有所持循以为人之模范者乎遂昌在淛东山水秀明号文献之邑而文元往据其师席将何如以副其选哉亦惟惧其难阐其所得于先者廸其人俾立志则求如弗斋之不画知言则求如定字之不盭谨自修中程试而効用于盛时使人称曰是先正之后之所教育者虽以予之迂朴将与有荣焉文元朂哉

　　贺推府王君母葛夫人寿序

　　弘治十有一年龙集戊午孟秋三日今天子万寿圣节之期凡■〈宀禹〉内制阃藩臬州郡之臣之入贺者举集阙下而新安推府王君显道与焉礼成将归新安之仕于朝者过予言曰王君之母夫人年今七十有五仲秋之朢后三日初度之辰也宜有辞为之庆敢具以请方予之宅忧于家也君受命来官新安时方以阙守告遂绾郡符政行讼理嘉誉翕然然恒懐思其母夫人不置爰遣人奉迎于故乡栁城不日戾止郡人聚观举手嘉叹曰君子之为政也仁民爱物必自亲始若王君者之学术有本哉而吾人之被其惠休将不自兹始乎暨予禫终报谢入郡君厅事之榜曰荣寿则其僚宷所共署以乐君之有母而致其尚齿好徳之诚者也起而诹其详知夫人葛姓为玉斋卫幕公伯坚之配孝敬贤淑有子三人其长处士绣其次上舍继皆不禄又次则推府君而夫人教之尤力葢其家食则有夜课之勤在官则有平反之问且抚训其庶子惟均推其慈孚其一族而阴及于吾邦甚厚然则今日之为是庆举也甚宜而予又乌可得辞乎窃观洪范之向用五福寿焉莫先然又必上有建极之君乃能以是福而敷钖于臣民所谓尧舜之民多寿者可征也今天子以峻徳至仁嗣大厯服恒恐天下一夫不获其所或罹于忧疾殀瘥之域如已责焉尧舜之主也四海臣民共祝皇厘于万亿载而无疆则凡有徳善于一乡一家而获在向用敷钖之中若王君之母者抑何幸欤君之归也升堂拜庆道及京师士夫所以祝愿之意母夫人心益休体益康由七十而底于百龄有不难致矣矧君之才识颕卓洗寃泽物之政日新而不穷旌异之典不日有也然则貤封之荣上逮其母天章贲临命服在躬昭推府君之孝而播慈训之美于四方顾不韪欤

　　西堂雅集诗序

　　弘治戊午秋衍圣公以贺圣节来京师礼成将东归大学士长沙李公于公有姻娅之好以七月九日燕于西第之新堂与席者九人是早炎暑孔炽赴者以为难既午而雨纎尘不惊清风徐来主宾之情大洽司徒太原周公即席赋诗一章太宰四明屠公倚而和焉明日二公再迭一章而成国朱公司冦武进白公少宰郓城佀公少司徒华容刘公少宗伯新喻傅公学士泌阳焦公及不佞亦次第和焉书以成巻将致之公而屠公题曰西堂雅集属予为之引惟周之时名卿才大夫于会合间必赋诗一二以相遗连类吟讽不必已出其见于春秋可考也若羣起而为之则自郑卿始晋韩宣子之聘于郑也六卿送之宣子请皆赋以见志于是子■〈齿差〉而下各赋一章或道其徳业或坚其交谊或喜于一见或爱乐其为人宣子拜谢以笃燕好文献蔚然可诵而传亦叔季之一盛哉今主上膺眷命嗣大厯服十有一年矣而公圣人之后也抱美质谨礼嗜学每届节期奉表入觐非宣子聘于侯国者比李公以清徳正学参宥宻掌制命亦非子产可伦而屠白周佀诸公并以材杰位六卿居法从笃斯文之雅更相倡和于一堂将以鸣国家大一统之盛岂直规规乎一国之风者而已天子万寿公岁必一来诸公岿然一时耆徳所以太平而乐休休者未艾然则西堂之集固张本于斯乎不佞庸猥不足以齿诸公之后然于公兄为友壻义不可辞也序而归之

　　兵科给事中王君二亲寿诗序

　　弘治十一年戊午冬十二月朔兵科给事中东筦王君文哲受命持节之安南封其国嗣王前期过予言曰缜之有兹役也获便道过里而家君以明年寿七十母陈孺人寿六十有三不肖得奉一觞候颜色于堂上甚幸士大夫之厚善者又咏歌之至盈巻矣顾不可无序也敢奉以请予诵其诗而嘉叹曰懿哉士之限职守势不得归与将命四方苦于冀越之相阂徒兴懐于靡盬驰思于瞻云而不能已求如文哲之获寿其亲也非千百之十一哉南山之篇嵩高之什逺矣尚齿好徳之义本于人性而放于古者奚间哉王氏系出太原至宋始迁于闽逹于广君之父淡轩翁起乡进士筮仕同知广右之庆逺有却金之操易地闽之泉州有救荒之仁有清戎之绩用荐擢知湖广之寳庆政益闳而誉加美然恤困锄强不遗余力虽坐谗忌以去不自沮也家居却扫逺外声利乡评高之陈孺人复以勤俭好礼佐之而文哲奉公训惟谨遂擢贤科官近侍清才谠论取重一时所以为显扬之地者实有大焉兹之往也驻节里门衣冠毕集诵诸君子之诗以侈上恩而昭其亲之徳使见者企闻者兴释瞻云之思罢靡盬之叹一举而忠孝之义具焉岂若昔人之夸衣绣矜负弩于巷陌而已哉翁夫妇目其子之宦成而享其养心日休体日强虽由耄耋以臻于期頥也孰御然则播之声诗托诸比兴以致尚齿好徳之私于异日者未艾也曩予被旨教庶吉士于翰林文哲在焉有一日之长且雅闻其二亲之寿与福兼也序而归之

　　王氏二亲哀诗序
</div>
    <div class="pagination">
<a href="篁墩文集_page34.html">上一页</a><span>...</span><a href="篁墩文集_page30.html">30</a><a href="篁墩文集_page31.html">31</a><a href="篁墩文集_page32.html">32</a><a href="篁墩文集_page33.html">33</a><a href="篁墩文集_page34.html">34</a><span class="current-page">35</span><a href="篁墩文集_page36.html">36</a><a href="篁墩文集_page37.html">37</a><a href="篁墩文集_page38.html">38</a><a href="篁墩文集_page39.html">39</a><a href="篁墩文集_page40.html">40</a><span>...</span><a href="篁墩文集_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
