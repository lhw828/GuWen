<!DOCTYPE html>
<html>
<head>
    <meta charset="UTF-8">
    <title>剑南诗藁 - 第 163 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>剑南诗藁 - 第 163 页/共 193 页</h1>
    <div class="content">　　梅雨忽已过松风来飒然吟多锦囊冨影瘦角巾偏客祝加餐饭儿忧少睡眠衰骸累人久抚事感余年
　　夏日杂题
　　东吴五月黄梅雨南浦孤舟白髪翁貂挿朝冠金络马多年不入梦魂中
　　又
　　午夣初回理旧琴竹炉重炷海南沈茅檐三日萧萧雨又展芭蕉数尺隂
　　又
　　新缝细葛作蟁裯簟展风漪凛欲秋啼鸟一声呼梦断依然书巻在牀头
　　又
　　檐前桐影偏宜夏叶底蝉声渐报秋莫道衰翁怯风露也能觅醉水边楼
　　又
　　渚蒲经雨送微馨野鹤凌风有堕翎归入衡门天薄莫清沟浅浸两三星
　　又
　　一叶两叶病木霣一防两防疎萤流水底星河秋脉脉发根风露夜飕飕
　　晩兴
　　地荒蓬藋与人齐局促何曽厌屋低村市船归闻犬吠寺楼钟暝送鸦栖山童新斫朱藤杖伧婢能腌白苣虀政欲出门寻酒伴霏霏小雨又成泥
　　急雨
　　蜗庐四壁仅容身赫赫炎曦不贷人正喜风清三伏暑已看雨压九衢尘寒泉不减中味贡茗初尝正焙新安得凌空双健羽径随猿鹤上嶙峋
　　聴雨
　　老态龙钟疾未平更堪俗事败幽情纱防笛簟差堪乐且聴萧萧莫雨声
　　穷居戏咏
　　赋分虽云薄谋生亦自疎但令书有种敢恨食无余身病慵行立庭荒废扫除寒温虽泛礼犹辱问何如【旬日连得二三故人书】
　　读穷居五字慨然有感复作一首自觧
　　布褐营身足茅茨置榻寛食非依漂母菜不仰园官小蹇鞍鞯黑羸僮骨相酸丹青能写此千载尚传观
　　防防封渭南县伯因刻渭南伯印
　　旋着朝衫拜九天荣光夜半属星躔渭南且作诗人伴敢望移封向酒泉【唐诗人赵嘏为渭南尉时谓之赵渭南】
　　题门壁
　　四十年来住此村胜衣拜起有曽孙市垆分熟容賖酒邻舍情亲毎馈飧居似穷边荒马驿身如谷老桑门幸知嵗恶縁陂废安得农官与细论【负郭及近县颇有患水处】
　　雨霁
　　雨霁禽鱼乐风生艸木香老惊时易失闲觉日偏长閤閤鼃何怒翩翩蝶许忙闭门真得计切勿变轩昻
　　西村晚归
　　小坞花垂尽平堤艸次迷日长莺语久风定絮飞低子响闻碁院舟横傍钓溪归途不知处依约埭东西连日云兴气浊雨意欲成西南风辄大作比夜月明如昼
　　鸠自呼鸣蚓自歌【二者乡人以为雨候】何时甘防一滂沱封姨漫妒阳台梦却付长空与素娥
　　考古
　　考古无长昼忧时少熟眠偷生迫钟漏战死媿兜鞬莫报乾坤施空惊嵗月迁藜羮安用糁吾事本萧然
　　残春无几述意
　　试笔书盈纸烹茶睡觧围新蔬供冷面熟练制单衣雏燕飞初穏残花见渐稀年衰学不进黙黙讼吾非
　　又
　　衰疾来无已流年过若驰家贫食易美身老梦常悲艸长増蛙怒花空失蝶期不堪多难日更赋送春诗
　　南堂晨坐
　　镜湖清絶似潇湘晨起焚香坐艸堂日暖逰丝垂百尺花残新蜜酿千房绿桑糁箔开蚕食白水翻车浸稻秧莫道村翁杀风景也能沽酒畣年光
　　记悔
　　我悔不学农力耕泥水中二月始穑事十月毕农功我悔不学医早读黄帝书名方手自缉上药如山储不然去从戎白首捍寒壖最下作巫祝为国祈丰年犹胜业文辞志在斗升禄一朝陪众隽所望亦已足岂知赋命薄平地成怨仇生为马伏死为孤首丘已矣何所悲但悔始谋错赋诗置座傍聊以志吾怍
　　东园晚兴
　　宿叶自脱新叶生东园忽已清隂成老夫东行复西行乌藤瘦劲青鞵轻竹鸡羣号似知雨鹁鸪相唤还疑晴萋萋幽草上墙緑防防细水循堦鸣萧然濯手坐盘石心地平安体纾适青山缺处红日沈杳杳长空送归翮
　　晨起行园中
　　晨日未出林庭户有爽气僮奴课薪水老子自拥篲稲陂方闵雨艸木亦顦顇羣蛙汝何心尚复作鼓吹
　　雷雨
　　云昏失南山雷过撼北户天其哀此民畀以三日雨未言髙下足十已得四五雨势殊未足喜色徧农圃稽手谒龙公愿言终有秋民饥不敢辞惧贻明主忧
　　戏书燕儿
　　平生万事付天公白首山林不厌穷一枕鸟声残梦里半窗花影独吟中柴荆日晚犹深闭烟火年来只仅通水品茶经常在手前身疑是竟陵翁
　　又
　　饱知此手合锄犂喜东归老故栖僧乞新诗题院壁人扶半醉下楼梯少通朝籍防销骨晚畏京尘悔噬脐尚有逺游心未死梦携猿鹤渡敷溪
　　喜雨
　　一雨洗旱尘吾庐气疎豁土润竹萌出水长鱼舟活桑麻郁千里夹道光如泼凭髙望归云更觉原野阔沈忧寛旅食分喜到僧鉢但仰皇天慈不必尤旱魃
　　闲适
　　闭门万事不相闗饱受人间一味闲琴荐润生谙雨至衣篝香冷叹春残早曽寄傲风烟表晚尚钟情水石间小市酒旗能唤客试寻隣曲共开顔
　　早晴
　　老病常贪睡萧萧厌雨声翩然两乌鹊为我报新晴
　　剪牡丹感懐
　　雨声防滴漏声残裋褐犹如二月寒闭户自怜今伏老聨鞍谁记旧追欢欲持藤榼沽春碧自傍朱栏剪牡丹不为挂冠方寂寞宦游强半是祠官
　　偶观旧诗书叹
　　吾道运无积何至堕畦畛醯鸡舞瓮天乃复自拘窘外物岂移人子顾不少忍鹤井与狐妖正可付一哂繁华梦境閙零乱空花霣可怜憨书生尚学居易稹我昔亦未免吟哦琢肝肾落笔过白雨聚稾森束笋幸能悟差早念念常自悯安得从硕儒稽首谢不敏
　　闻蜀盗已平献馘庙社喜而有述
　　北伐西征尽圣谟天声万里慰来苏横戈已见吞封豕徒手何难取短狐学士谁陈平蔡雅将军方上取燕图老生自悯归耕久无地能捐六尺躯
　　晚雨
　　万里双芒履终年一布裘病侵消壮志醉着失闲愁琴料凭僧问巢居与鹤谋晚来疎雨过探借北窻秋
　　雨晴
　　旱暵常思雨沈隂却喜晴放船莲荡逺岸帻竹风清淮浦戎初遁兴州盗甫平为邦要持重恐复议消兵
　　起晚自嘲
　　辛苦一生何所获老向东阡与南陌头眼暗牙齿疎能作人间几时客尔来偷惰更可笑卧聴场中打新麦老鸡失旦也似侬引颈一呼窻已白
　　闲中偶咏
　　断编残稾本徒劳横得虚名亦已叨不识狐书那是博尚分鹤料敢言髙巢山且欲营丹灶跨海何能看雪涛与世不谐终自许笑人苦劝学餔糟
　　又
　　举世纷纷名利间天公偏赋此身闲尘衣濯罢沧浪水茅舍归来防计山邻舍擎盘分麦饭野人曵杖叩柴闗酒逋诗债何时了未死何妨且旋还
　　晚步湖塘少休民家
　　瓜蔓縁篱竹芦芽刺岸沙横陂浮雁鹜古道暗桑麻适遇扶犁叟同休织履家村童亦可念唤客手咤义
　　独酌罢夜坐
　　不见麴生久惠然相与娱安能论斗石仅可具盘盂聴雨防僧衲挑灯拥地炉勿生孤寂念道伴有貍奴
　　雨中出门闲望有作
　　急雨初来已泻檐清香欲散更穿帘年开九秩尚不死坐对一编殊未餍人笑黠痴俱得半自怜贫病毎相兼説梅古谓能蠲渴戏出街头望酒帘
　　示二子
　　岂不懐荣畏友朋一生凛凛蹈春氷任真虽笑拘边幅达节宁容出凖绳自喜残年如白传更怜诸子慕崔丞耄期尚有江湖兴顽健人言见未曾【时子龙调官东阳丞子坦调彭泽丞】
　　道室秋夜
　　江上穷秋日庵中独夜时丹灵敺竖子神定出婴児粱熟犹余梦柯摧未毕棊神仙元可学往矣不须疑
　　又
　　道室生虚白仙经写硬黄晨杯擎石髓夜几照松肪眼力新生犊心源百链钢何当登日观万里看扶桑
　　醉题
　　云栖涧饮未为髙起舞行歌亦足豪试问食时观本艸何如酒后读离骚游山不待飞双舄翦水无因得快刀熟睡市垆君勿笑年来随事学餔糟
　　自咏
　　忽忽残年及耄期清晨对镜不湏悲逺行久立虽差倦未到人扶见客时
　　又
　　食饮从来戒失时衣裘亦复要随宜老人最索调停处正在初寒与半饥
　　秋晴
　　身健心闲百虑轻秋晴未必减春晴晨窻暖日烘花气午枕防风送鸟声韫玉砚凹宜墨色冷金牋滑助诗情少年风味嗟犹在虚道归休学力耕
　　门外独望
　　离离逺树傍烟津又见清秋一嵗新老眼厌看南北路流年暗换往来人铸金遗像谁能记执玉来朝适已陈况我风中断蓬耳夕阳空复一伤神
　　贫歌
　　夀居福之首贫为士之常造物赋我贫乃以夀见偿处常而受福每恐不得当掬涧以沃渴屑栢以为粮虽云未免饥何至死道傍犹胜辽东丁化鹤还故乡
　　秋晚杂兴
　　汀树犹青未着霜垅间稗穗已先黄放翁皓首归民籍烂醉狂歌坐箦牀
</div>
    <div class="pagination">
<a href="剑南诗藁_page162.html">上一页</a><span>...</span><a href="剑南诗藁_page158.html">158</a><a href="剑南诗藁_page159.html">159</a><a href="剑南诗藁_page160.html">160</a><a href="剑南诗藁_page161.html">161</a><a href="剑南诗藁_page162.html">162</a><span class="current-page">163</span><a href="剑南诗藁_page164.html">164</a><a href="剑南诗藁_page165.html">165</a><a href="剑南诗藁_page166.html">166</a><a href="剑南诗藁_page167.html">167</a><a href="剑南诗藁_page168.html">168</a><span>...</span><a href="剑南诗藁_page164.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
