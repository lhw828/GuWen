<!DOCTYPE html>
<html>
 <head>
  <meta charset="utf-8"/>
  <title>
   斐然集 - 第 24 页/共 26 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   斐然集 - 第 24 页/共 26 页
  </h1>
  <div class="content">
   显允右丞学有正闻践修厥徳劲直而温逢时之衰志在济物言期有补终以不绌出入三朝清议隆洽遂闻大政天子嘉纳先事而谋措国于安进贤是急恤民是光邪说盛行徒得公重和而不同仁者之勇顾思其时如渉川水亦未克济舟楫倾坠公以谗挤隠忧而疾殄瘁兴哀天不可测考行无愧虽亡犹存曷庸信之其在斯文
　　左朝奉郎曹君墓志铭
　　国家自治平而上制立治定所用人才以恺弟忠寔为本宦学大夫守己奉法不求赫赫之名风俗雍醇海内无事逮功利之说用右能而左贤憸巧竞进于时敦朴亷静之士见谓不才至于世既陵迟向也以才能显者诛夷勦絶冺冺然与乱俱逝人乃思见君子长者尚论盛时若不可及然惇徳励行沉于下僚迄死不试者盖不少矣呜呼惜哉若徳久者其亦斯人之流欤徳久姓曹名中徳久其字也幼负颖质稍长博习经传游学所至辄以文艺居首凡再预荐送中建中靖国元年进士第调苏州常熟县主簿丁父忧服除授福州闽县尉以母丧去官终丧又尉江宁府之上元改宣义郎任满得温州永嘉丞未赴防朝廷设词学兼茂科就试选第一遂除秘书省正字寻迁著作佐郎久之请补外得知永州坐非意去官后竟不复用方其在省中日视同列去为美官不少介意繙书直舍泊如也或愿与偕至执政之门徳久许诺一日连辔将往中途称疾而归周旋东观凡五六年以久次出守永永民病盐额歳増亟奏减之民以少安防族兄载徳上书谏微行相辅大怒株连罢徳久靖康中载徳暴贵叅机密欲挽用之而持议不合度国已危无复仕宦意买舟东下至钱塘闻京师失守感疾而卒官至朝奉郎享年五十有五徳久笃于孝友忠信和易不喜言人过族党乡闾间无訾毁者文词温雅似其为人祖熟赠宣徳郎父俊赠中奉大夫母罗氏封令人妻张氏封安人长子岩老廸功郎郁林州兴业县尉次曰演曰湜曰麟曰嗣儒业曹氏本夀阳人徳久七世祖避五代乱迁闽中没沙阳之髙沙至今子孙无它徙者以某年月日于剑浦县长沙里西芹之原诸子以予知其父来请铭铭曰
　　呜呼徳久与世永隔味其平生素所蓄积如谷稻粱如衣布帛如药参苓如木松柏人进以才我退以徳较其悠逺孰失孰得爰有嗣子承厥考翼必大其门谂此幽刻
　　元公塔铭
　　予少也居荆门漳水之上游学京师敎道襄汉闻白马寺有得佛法长老曰谅元者久之去白马如湖湘而不详其所止绍兴甲寅之歳予寓居南岳一日前住覆船山慈严来谒问其孰嗣则曰先师元公予以元知名僧颇欲识之而不果则遂询其本末于严严曰先师福州之福清人姓董氏幼而奉佛弃家投瑞峯寺元祐四年试诵经中格度为僧住洪州礼事泐潭干干器之师自念言古人学道必先勤苦我今无营坐享乳麋芗饮此意非法乃为泐潭礼佛逺去及归干已没师复谒分宁玉溪慈丛林号曰慈古镜者咨决安心不更他适洎慈就寂始领众游方歴潭之沩山鼎之梁山荆之玉泉襄之白马率上首立僧提唱皈信者渐众大观己丑歳白马虚席州将以疏帖授师师逊避再三卒不得免摄衣升座众听狎洽莫不恨其搃持之晚也一时声誉与谷隠显公相先后居十年以化縁既毕去客于防城兰若桂阳监守与师有旧遣书迎致居监之天宁监僻而寺陋师随方诱导其说盛行猺俗信化越三年当宣和乙巳歳春正月六日出谒知识人人叙违还寺令考鼔与众言别端坐而逝逮十有九日体魄坚植色相自如其徒不忍用火相与即其身塑饰以事之师质朴和易接引欣欣未尝有愠怒色拣择心囊中不蓄一物得供施即随手散尽坐僧夏三十六夀六十四有语録一巻门弟子为长老者十一人慈严所称述者大概如此以予闻质诸知师者騐严之语皆曰然严乃请曰先师道行孤髙笃寔慈严等不能振大家风恐遂冺然弗传愿假一言刻诸像塔其请至五六而益勤予既重元之为僧又矜严之志乃叙而铭之曰
　　宣道者言任道者身身则弗行言则谁信九年面壁一人得髓独为死生其艰犹尔末法滔滔言满天地分据诸方各有孙子试聆其言何法不证夷考其行鲜克相应如彼所说真空无相以相见我事障理障如我所说一阳一隂心即是迹迹即是心谓迹非近道终不近于行必诐于辞必遁维元导师浮屠之劭质寔亷清盖以身敎咨尔学人欲嗣清风尚视斯铭以叅异同
　　吴越国济阳郡夫人江氏墓表
　　古之立国家者必有贤配修隂敎自中形外以御于家邦伉俪虽亡则次配摄行内主之事亦必柔顺有徳宜与君子偕老及其化基衽席警戒以相成礼义之风变乎国俗而洋溢乎咏歌则圣人表而出之如渚汜之诗与苹蘩之咏并编召南以法万世若夫人岂闻其风而兴起者乎夫人姓江氏钱塘人武肃王起兵夫人曽祖讳元从之为将有功后受中国命为检校司空兼御史大夫殁得从食武肃庙廷祖传父庭滔并仕吴越有使号武肃之孙晋诸道兵马元帅检校太师兼中书令既嗣国夫人以良家选入见称婉淑是冬大将有称兵者王释位退即于越之别第元妃鹿氏没夫人数于守适尽心服勤不失恭顺虽一衣一馔必经手而后进以周事故王故王深居无闷克以夀考终及忠懿王嗣位承制封济阳郡夫人国入仍本封居京师以严肃畏慎检其家而无悔子十一人曰缅曰暐曰昈曰旦皆早贵宦不及归阙庭曰昻皇朝咸平二年巡警荆渚与蛮贼战死曰映淳化中为渝州监军蜀有乱城守不辱以没曰昆曰若虚曰易曰滉当纳土陛见之际深自陈愿从进士试举不録録就环卫官于后昆中进士甲科终谏议大夫若虚慷慨献策自布衣擢为西头供奉官阁门祗候终诸路提防刑狱易举进士第二贤良第一终翰林学士知制诰滉亦登进士第终都官员外郎女一人适琅琊王氏故王虽于其身失位然其子武不失节文能发身皆夫人以诗书敎而成之至其后世遂以蕃衍盛大翰林赠太尉生司徒彦逺以善谏争官至知谏院司徒生少师勰以髙文大策宏才逺畧入为名侍从出为贤帅牧少师生左太中大夫伯言尝列贰卿今为徽猷阁待制文学材行世济不陨其余以能事自奋翺翔于仕途者盖不可殚举考其流庆之逺非有深仁善行修于人所不及知则天之报之何为久而不替于以知夫人之贤尚矣夫人葬开封府开封县汴阳乡中边村之原凡一百六十七年当靖康改元女真初入畿甸伯言悉其力举夫人而下十有五柩东归藁于润州金台县村又十年乃举夫人及太尉司徒少师与曽祖妣平阳郡夫人盛氏祖妣吴国太夫人丁氏妣楚国夫人吕氏于故王墓卓笔之后天柱山伯言前室硕人郑氏亦祔焉自兵戎徧天下生不得其死死不得其既而不保其窀穸者不知其几人矣钱氏四世七柩乃得归骨于旧都山川宛然灵魄交妥惟夫人之徳惟夫人之孙之孝古人不云乎乐乐其所自生礼不忘其本此举也由先頼后胡云有憾自义率祖庶几无愧以绍兴七年秋八月十有二日先期伯言以夫人行治见属且云知制诰李宗愕尝志汴阳之墓今不得存诚心恳笃屡以不文辞而不可乃次序本末书而表之墓道云
　　亡室张氏墓志铭
　　君名季兰字徳馨世为南剑州渉县人父故任尚书兵部郎中讳哿母邓氏赠宜人兵部公宣和三年佐校礼部试凡五千余人得寅程文置前列寅修书谒谢一见防异顾有中书侍郎张其姓者求寅为婿甚迫寅方心鄙当世公卿因拒之公益相竒眀年遂以君见归君时年十有五盖公季女也少失母不闲饔羞组絍之事而性庄情澹仪貌夙成无嬉谑无恐怖不信鬼恠不听下人切切语临义截然莫可移酬酢有少差随即改之事舅姑未尝被诃谴事寅无违言頩色接诸姒同天伦处内外恩纪周洽有誉叹无间毁诲子不以慈使就外傅甚力均爱庶姓犹已出也寅筮仕西京交游广薄禄不时得费君奁具且尽君不以为意于后乱离家益空乏饭脱粟菜羮或无盐酪君能安之自归寅歳必一病寻辄愈后乃病益数不遇大医又缺补养享年三十寔绍兴七年九月四日寅时守严留君侍先君居衡岳病与死遂皆不见自佛敎入中国以死生轮转恐动下俗望道之士鲜不惑焉予尝取大乗诸经与达摩而后宗所传穷见防归因斥其说之荒虚诞幻者志之为一书君尝从傍咨问即知大意治命不用浮屠氏法属纩之际谓其诸姑勿以疾革告阿翁啜药置虚倐然而逝君畴昔每度不得永年谓寅盍先为志文欲一经目以自慰寅曰所苦岂不遂复康徳则当与年俱进必有传也悲夫子男三人长大原次大端幼子曰永三歳矣后君十七日而夭女曰衍君受绍兴四年眀堂恩封宜人以十有一月乙巳于潭州湘潭县龙穴山先妣王令人之右铭曰
　　桃夭之心兮情如止水处生雍雍兮又不怛死有此众美兮奚不脩龄悲将奈何兮扬以斯铭
　　阳夏谢君墓志铭
　　君讳舜賔字穆叔姓谢氏裔出阳夏徙居建之建安东集者至君五世父与华而上皆潜徳晦行君生七歳则孤长而气质浑厚事大母及母以孝自力成童则俾游庠序戒之曰师必就贤友必亲胜不若是者非徒无益败已滋甚家人生业漠不屑意浮沉里闾奕棋饮酒甚适也然断自立义不漫为然诺闻人一善为广之口弗置其恶则未尝道以是人皆服君长者有争竞往往诣公请一言即判而解去盖尝曰一生无所遇能不获咎于州乡是岂非马少游之志耶予心跂焉故其钦贤乐义老而益勤歳在甲辰病尝殆梦二人临之其一曰可若何其一曰是下夀耳以其善人帝予五龄觉而疾良已年六十七乃终绍兴九年春正月癸夘也娶丘氏生子男三人长曰袭左廸功郎汀州司户叅军次褒次衮皆肄进士业二女早亡一孙女尚幼眀年冬十有一月己酉葬于天庆观永丰庄右山之首君之没里人哭之咸悲又相与扶送其柩袭与予同为太学生今逾二十年文日昌行日修策名南宫以显其亲方力学不怠曰吾父期我者非覔举得官之谓也是可书乃序而铭之曰
　　莫难得于人心兮莫难必于天报君并格以奚修兮亦曰善之攸好兹道弥夫穹壤兮本则眇然而奥以是尚其后人兮谂斯文而永告
　　朝议大夫田公墓志铭
　　公讳有嘉字防之世居开封曾祖皓赠右卫将军祖澄赠左屯卫将军父世立赠金紫光禄大夫母赵氏太宁郡夫人公未冠当元祐间补太学生居士林有誉娶母党女以恩授右班殿直试换登仕郎歴任扶沟县尉南京留守司判官监在京粳米仓监军资库军器监主簿提辖军器所通判信州通判筠州最后知南康军累官至朝议大夫享年六十有六畿内上军逃至死捕获赏格随而重用以改京秩者武相接也公得之察其或无他即令自首所活凡数百人月廪给贵贱有疏凿中常侍胥徒欲一品朱娄以语脇公公确守不为之变苗傅刘正彦称乱于周庐败突西走信当其冲人情汹汹将溃公率郡兵逆拒之贼卒不测退入闽山饶之安仁与信接境民习妖为冦呼吸至数万受讨伐之任者往往纵锋刃禽狝之公必为之别白孰胁从孰诖误俾还生业惟真冦始付有司于是魔党始散渠魁授首时有制置大使经从调民丁五百峻急甚下吏奉承或絷贯之闭诸空舍以待至有三三五五饥冻而毙则又驱负薪鬻菜之人以足之怨嗟载路公见大使具道其状且曰不许役民故有近诏率先遵奉宜在重臣大使颈颊赤而语噤乃风部使者捃摭公公不少屈卒亦无事南康经李成残刼户口耗十八而赋敛按承平之旧公既至民闻曰是必肯恤予瘼者即羣愬焉公力恳于朝得据寔蠲减或建议造楼船为江防其数多其制修广器械悉具木必十围工殆百万公曰劳民费财而非御敌便利之事丐寝之不许继请稽违之罪不报闻卒之船成无补于用一日视事退坐正寝呼诸子侍左右泊然而化寔绍兴壬戌二月三日公之丧父也哀几毁庐墓次终三年每履歳时雨露之变慕思弗怠自少笃学亲贤友善孜孜焉资气寛厚推心待人未始有嫌隙其仕也安分自信无枉道希求之习奉身调度甚约专以敎子为务妻封令人先亡四男子昕右奉议郎签书常徳军判官昉从义郎旼右从政郎常州司理叅军昭右廸功郎监潭州南岳庙二女长适右承事郎荆湖南路安抚司属官谭知古次适右通直郎知梧州蔡传素孙男十一人孙女七人诸孤以其年三月二十七日葬公于信州贵溪县化行乡新昌山田院之后予昔守桐庐郡昕为属邑丞官无负今以左廸功郎鼎州观察推官谢袭所状公行治来求志文予不得辞既书其大者如此从之以铭铭曰
　　受皇降孰成以养率元祐敎廸已弗枉诒厥后人髙山可仰存以斯文有逝无往
　　右承事郎谭君墓志铭
　　旃防大荒落之歳东北敌女真内侮越眀年靖康改元月哉生眀黑帜环都邑先是五日礼部侍郎谭公世勣跪白其父曰国方有难大人朝不坐燕不与宜归旧隠世勣弗克从从大人者有元孙知古时知古侍旁两不忍违涕泣未即承命侍郎顾谓之曰俾尔代我子职吾得一意王事汝之孝不既移乎忱念勉之母慼知古又涕泣逡巡而后行未几女真得货解围去知古至京师省觐少留侍郎曰敌祸方滋吾不可以此时为私谋既属汝以王父之重汝能纾其忧而燕其老是吾有子而汝王父有孙吾计端审汝其行矣君遂复归眀年敌再入克汴植伪主侍郎死之君闻讣气殆絶而息奔丧防柩奉终事哀过于礼自是不离王父大夫公之侧虽大夫公丧贤子年益老辟冦歴险而气体无伤疾不异侍郎在时于是族党乡里及贤士大夫卿咸以孝子顺孙称君君讳知古字邦鉴世为潭州善化人母令人黄氏君幼而颖敏读书过目即不忘大夫侍郎虑其太隽毎戒以谨朴习以重厚君乃韬才而敦行刻意古学尤熟于易至歴代史无不该贯凡兴亡治乱必深考其致又博知本朝故实为文词专宗西汉书早游乡校与计偕寻预国学选再试于春官报闻遂罢进取用延赏补承务郎重逺亲膝亦久不调官前后免父母丧前右丞许公翰前签书枢密院折公彦质及其他贵要人使至潭者往往欲论荐于朝君以大夫公悼齿迄不就尝摄藤之镡津令辟潭之衡山丞及辟湖南帅属君从之御史眀槖宣谕广东西使防甚重引君为属君辞之皆以便养也其在潭幕日値朝防鬻荒田久而不售君条陈其故白帅曰兵旱之后无上戸无见缗钱无耕佣牛此百姓所以不能售也不愿买必至于抑配立近限必至于鞭笞经界不眀必至于讼诉输直有欠必至于逃移此官司所以未可鬻也其言甚详其意则以鬻田非大体而不欲斥言之帅谢君祖信具上其不便事遂寝安抚司治帖武冈犯边徭君例被赏不肯用曰以人命易官可乎帅卒君即丐罢优游大夫公左右仁风谨化薰陶逺迩舟车上下于昭潭者望谭氏欝然如汉万石之家非有贤父祖良子孙而然欤建炎元年主上登极覃恩文武官进一阶君曰吾闻丧虽在赦令后而吾父死在赦令前不可冒此恩以年劳官至右承事郎绍兴十三年夏四月感疾卒其日丁亥得年五十有一大夫公哭之屡恸其叔大父赞读哀之以诗曰事余如事祖然后人又知君之能广孝也君外乐易而中耿介处众如不能言闻人之恶如未尝知诗与文皆过人逺甚而不以自名其奕也随敌为髙下无求胜之心或旁观人局乃若未解平生敦信义憎谄谀尚亷孙周匮乏不登权门修竿牍之贽予尝问君于佛学何如君曰吾欲取其徒平日所口者不越百十门使舍此而问荅则其术穷矣少之日尝为同学所轻君不之校唯务自修其人后反愧君交游克终有傲狠不恭于君者友而恻之间以诲语无匿憾焉有文集三十卷娶彭氏继室以曹氏再以田氏子男子三人长式祖将仕郎次述祖企祖女二人长女未嫁而卒次适右廸功郎赵伯辨孙男二人曰仁曰伊是年九月庚申式祖等葬君于昭潭南十里予与君再世从游申以婚姻之好知君详矣式祖持君之叔父世卿所状君行治来谒铭世卿固贤士言不以私溢与予所知合予安得辞乃为之铭铭曰
　　清文裕学百行始年才逾艾位又痹或耆且贵善防纪然则天于子厚矣荷塘之山汑源迤君魄是藏祖所履铭以昭徳无泐毁勿替引之繄孙子
　　左宣敎郎江君墓志铭
　　志曰学士大夫莫难于有识志意诚立行治诚修记诵诚富文词诚美施之于为政又诚才以敏而或黤然则其立其修其富其美其才以敏未必中乎理不中乎理则其所长犹小道曲艺姑贤于不我若者而已矣圣门所不贵也识乎识乎其如五官之有目乎夜之有烛乎覆载之间有日月之昱乎非天授之超则必学力之廓乎方临川以虚无枝遁之说鼓于前蔡氏以三舍升黜之法驱于后学者俛焉趋冺焉同得时而驾武相属也作于其心害于其事曾未三十年而苍生涂炭神州陆沉杨墨之祸不至若是烈也政宣间予入辟雍游太学颇尝物色和而不同之士盖数千众中仅得三五人耳江君全叔其卓卓之徒欤是时全叔虽习王氏新说为举子而出入游公定夫杨公中立及予先君之门闻一善言见一善行必懽然志之久而好尚益笃当頽波横溃游者溺焉利禄之罟饵如彼雅道之荒芜如此而全叔好恶乃尔相悬非识眀而见逺安能舍径背驰缓辔乎九轨之路以趋君子之归哉呜呼其亦贤矣全叔名琦全叔字也世居建州建阳县之北乐里曽大父讳九畴大父讳测以儒孝为乡先生晩从特恩授将作监主簿赠大中大夫讳立中进士第莅官循循然终左朝奉郎妣吴氏封宜人全叔资质警悟自幼已谨厚老成未冠试于转运司中选后再预能书宣和三年对策集英殿赐出身主筠州髙安簿部使者知其才俾摄令新昌尤善决疑狱数被委咸称民负税有至十年者全叔徳信既孚不待遣吏而载输告具将去父老凡三诣郡丐留移信州永丰丞丁内艰服除得邵武军敎授旧学在溪北有先圣像暴露摧毁全叔惕然徙置今学捐已俸设饰之太守诣学奉安赋诗以谢过俄遭父忧庐于墓次终三年授永州敎授至则修废壊増狭隘唱眀诱接亹亹孜孜生徒旧才逾十数至是来者溢百员往往裹粮自赡而愿亲炙之居选调二十五六年未尝求荐达有大臣侍从交剡章遂改左宣敎郎而归张丞相安抚福建欲辟置幕中辞焉主管台州崇道观感疾卒年五十有八绍兴十二年正月丁巳也十二月壬寅葬于里中地名唐厯大中公茔右方两娶虞氏能勤苦内事以佐其夫全叔乃推先世遗业与诸兄焉子男曰涣曰确为进士业曰绍老曰嗣老尚幼全叔事亲孝既及禄亲年皆八十承顔养志有婉无违其执丧永丰文武僚友合赙甚厚全叔曰大事当自竭奚敢为诸公费一谢却之平居无它嗜好独研究春秋之防裒古今传注叅校取舍虽祁寒盛暑不少辍者将十年尝述其所见数条就正于杨公杨公抚书而叹曰百世之絶学留心者几希吾老矣之子勉旃后进有望焉着春秋经解三十巻辨疑一篇君于朋友重信义有寸长辄诵誉之惟恐人弗闻茍有过失亦面折责之每论事预料成败后必騐故公卿识之者喜与之谋其交游甚广于事无不知盖将以有为也而止于是命矣夫确持太史氏范如圭所状君平生来请铭于千里之外再更歳而词愈切状又云如圭防君葬时绍老七龄耳号而泣甚悲以君克孝是以有此子予念歳在戊戌始从君游生同州学同道赐第同年零陵同官予官先达君无阿言多警发语盖畏友也尝问君曰学道者无所得鲜不归于佛君既有得而或者谓亦趋乎空寂信乎君笑曰是复为陈相矣斯又可知其不变也铭曰
　　秩秩春秋夫子所作而敢废之行其私凿兄顔弟孟千古之师懵不知尊奚又毁疵脱此拘挛卓矣全叔昆火不烬瑟彼良玉晚得三杰志潜一经持以永归夫岂虚生
　　吴国太夫人王氏墓志铭
　　赠少师贾公偁夫人姓王氏宋初勲臣秦王审琦之五世孙赠太师庆国公克询女也幼遵姆训不竞骄奢之习既嫁事舅姑执妇道待少师谨妻礼懿淑婉愉贵室仪之族党中外无间毁者少师薨训子加严抚庶逾厚制家之务整整有法使媵御防扫咸得其欢心显恭皇后夫人同母兄赠太师藻之女侄姑雅相爱重故后尝居夫人家及正位椒房于是贾氏恩遇亚王氏而夫人每戒其子曰男儿当努力自致清途耳初特封安康郡夫人后封安定郡太夫人子谠列职西清奉祠辇毂下一日徽宗皇帝召见便殿顾问庭闱安否谠再拜谢以夀康奏翌日亲御翰墨书永国太夫人诰遣中黄门就赐且诏有司给俸视后母庆赉烜赫戚属荣之夫人虽席贵处富而志谢芬乐好观天竺东来空寂之说祁寒盛暑不少懈所得禄赐随以施浮屠氏使修佛供及班诸亲族之贫者靖康改元谠念夫人年寖髙以喜以惧即丐便养除守郑州不赴得请外观奉安舆侨居建康建炎二年五月二十六日夫人以疾薨享年七十有五赠吴国太夫人属内讧多故藁葬郊壤后乱粗定谠中止零陵追惟疏封永国之祥惕然曰吾母其当葬于此乎卜之习吉得地于城东北二里所曰大塘冈遣子友之扶防用绍兴十四年某月某日克襄窀穸子男五人曰諲故显谟阁直学士赠银青光禄大夫曰评故眀州观察使曰谠宝文阁直学士左正奉大夫曰诜故武经大夫曰谌故武经郎閤门宣赞舍人孙十三人元之辅之思之朋之友之叙之容之泽之戒之真之成之驹之皆列仕版孙女二十人曽孙三人大年延年彭年曽孙女六人铭曰
　　有淑夫人秀于王闺逮及作嫔服礼初笄奕奕贾宗少师昌之孰宜厥家夫人相之六五黄裳姑侄攸好天语宣恩云章冩诰宠光有烂左戚尽倾甲第名园金奏丝声夫人懿恭不以汰处有乐费谕清净是与五子聨翩出忠入孝以文以武慈闱之敎种徳植善皇天所穰考终太平其夀其长又何以占永国锡祉安固罔极我铭在此
　　儒林郎胡君墓志铭
　　君名昭字彦升曽祖简能自杭徙居潭祖舜宝父觌世业儒君年十五丧父克自修饬遵业讲授以养母丧母服除当元符末应诏上封事言不起用元祐贤辅佐而先召还内侍郝随非所以视天下也并乞复瑶华废复立春秋经学久之京卞秉政追治直言君丽邪等拘于乡校自讼逾年得释从三舍举选有司终以君为邪人也每隂降黜之以是困于塲屋靖康末中都溃兵破荆南潭帅郭三益延君问计策谕解勤王峒丁之欲为变者三益跻右府荐君召试中书堂补登仕郎时相议假君朝秩赐章服充信王侍讲时傅雩者领万骑渡河君白曰五马山之事庙堂诚信之耶授廸功郎充江西提防刑狱司属官女真蹀血沿江西乡湖南庐陵守逃有土豪附敌据州三省遣将收复俾君摄郡别驾将欲屠城君争曰百姓何罪登城呼首领开以祸福其人遂降隆祐皇太后从卫丧舟中军于防吉之间宪司委君究捕浃日获所失十之二盖直四十余万缗即上曰方众情震动不可以财重失其心有诏从之仍令估售所获充军费李相纲镇潭辟君湘隂令张相浚亲督师驻于潭奏君充湖南安抚司属官所以除洞庭水冦者君图画有助乙夘歳大旱流殍千里君被檄赈属县首请安抚使减俸以救饥安抚使黾勉率僚属从之君又以身先之因出劝富于仓廪者损贾粜吝者按致其罪人以防頼后调湖北转运司属官防新罢宣抚大将其储帑之在襄汉者尚以千万计君受委钩校或乃夜焚君馆庐君弃行囊抱文籍走免他日防檄过家已而叹曰仕则死于官亟归司无疾而卒享年若干官止儒林郎寔绍兴某年某月某日也眀年三月庚申祔葬于长沙县大贤乡母塘山母茔之侧娶卢氏生女二人长适将仕郎陈忱次尚幼无子取弟晰之子文眀为后临终致书长沙当路者悯乡校废缺曰窃观风俗先利后义日甚一日孟子以下无学为忧诗人有子衿挑达之刺城南山水秀防可建学宫以惠后来当路者然之逾年落成晰以尚书郎王观国所述君行治状来再拜请铭状盖与予所闻合为之铭曰
　　少则自立以致养壮则激忠以劘上利不茍于得义必勇于往作业既成呼弟畀之老服下僚谄无一词今之成人匪君其谁篆此铭章以发幽光
　　朝请郎谢君墓志铭
　　公讳孚字允中建州建安人曽祖易知祖守靖皆殖产自晦父伯益始读书敎子敦信义以着见于乡里赠武功大夫母魏氏赠令人公幼而秀迈善属文年十八预乡贡试礼部报闻罢益刻励务该贯补太学生元祐中革去声律崇尚经术公程艺多占前列即时为人刋播后进者宗焉中元符三年进士第授真州司理叅军就差蕲州州学敎授改充荆湖南路学事司主管文字入为辟雍学博士大臣交荐召对便殿擢秘书省校书郎寻兼权符宝郎除尚书比部员外郎谒告归宁未还台迁为吏部防遭父母忧哀毁骨立仅而胜丧服除提举京西路常平等事赐对留为尚书司封员外郎未几除提举河北东路学事初肄业成均时与刘炳俱以学易擅名有窦盥者尝游从俄同解褐防言者论盥假于中选炳坐斥久之又进用矣复以及公公之谒告也蔡氏子攸委求壑源之货公曰无似误辱相君见知今行苞苴岂所以报也攸怒故借盥以中公或劝公请覆试盥必可自眀公曰反躬无愧足矣出监齐州新孙耿镇酒税务公起家即歴清望是贬也或意其不复事事比至临琐冗亲簿书不少懈镇民王言豪且黠胁持官吏恣横甚良善苦之莫敢谁何公悉得其奸状捕送州寘之理境中称快除利州路转运判官陛辞天子褒其才识将任用之汉中土瘠民贫州郡歳计常不足公为经画财用裕如革弊摘贪号贤使者童贯宣抚陜蜀妄更盐法民以为病公奏罢之尝劾一郡将不法事杨戬以书属公公曰若狥私请使逺人无所赴诉岂天子委付外台之防宁负杨侯耳又被言章罢归未及朝见感疾卒歴阶至朝请郎无横转享年五十有四实宣和二年五月癸丑也娶叶氏赠安人再娶业氏国子直讲唐懿之女封安人子男二人曰淙廸功郎台州天台县尉俄弃官变名从桑门曰沇縁舅尚书公遇郊祀恩补官为右从事郎邵武军判官二女长适右廸功郎泉州南安县主簿叶芹次适进士邹少颖孙男曰端友修进士业孙女尚幼公没之四年四月丁酉淙等葬公于平江府吴县穹窿山麝香坞之原又二十有四年沇持左朝奉大夫新知肇庆府吴逵所述公行治状来谒铭公之任学事司属也余先君为提举官甚善公而沇事母孝处内外婣睦守官率职不苟公虽不究施设而有子矣铭曰义不可守乎公守之而气振命不可信乎公信之而理顺三忤贵权仕虽不进曽几何时彼赫然者既已灰灭而无烬而公之言何表表乎其方传也则知浮气之易消而直道之宜殉矣
　　荚氏墓志铭
　　予先君子歳在己酉航洞庭而南小憇碧泉之上老于衡岳之阳登门求益久而愈恭者太学进士杨训其一也训尝问孝之道先君曰谨行而慎言一言之尤一行之悔是谓不孝训退而思曰二十年从新义之敎争能否于笔舌间岂曰躬之云乎更始诵语孟经史稼穑致养不汲汲于利禄自遣犹子友仁以致政大夫谭公申所比次其母荚氏行治状来请铭其墓予益知训趋善之易盖有自矣夫人世居潭州之湘潭县在家言不出口敏于女工年二十有一归同县杨君振伯起即训父也舅讳鼎字仲宝孝行闻州里推家财与兄弟自力而居室与徳义者游好賔客乐振施而姑亦笃于姻亲收恤困乏内外馆无虚日夫人于祀馈賔客之奉亲服烹饪舅姑甘食则喜甚馔寡则惧不遑处尝为姑制衣灯膏小污通夕不能寐姑初不之责也而夫人终身以是为懐舅疽疾伯起吮疽夫人煑粥药不解衣者数月姑老有疮血疾凡掖持栉沐洒厠牏一出夫人手冽寒惔暑不少解伯起末疾夫人事之视舅姑市家失火伯起奉亲出夫人守舍火大至隣妇使避之应曰夫君未来庙主在吾何之已而旁舍皆烬杨氏之居独存丧舅姑及夫送终周致执丧哀戚夫族妹二人孤遗为择婿嫁遣之姑族女二人孤遗取而养成之各得所归伯起前配黎氏生子曰诜曰谊夫人顾复如己出姑悯其勤曰盍诿使令以间尔力夫人曰一有不至非异人任也舅姑大恱诜谊就外傅则又躬视其师之服膳谊它日着声乡党庠序间夫人生三子训幼从师被扑逃归夫人亟遣之曰少焉姑息长必败家谦力田咏修举子业早死一女嫁进士彭大受咏之死也妻谢氏齿尚壮其兄议更嫁之夫人因暇日语及里中某人之妻曰夫亡有子而再适彼盖不知非妇人行也谢氏闻而守节咏子友仁龆齓即敎以诗书稍长诲之曰汝不逮父惟力学可以报姑存日家赀累钜万伯也虑三弟不能保割三十分之一遗之夫人谓训等曰汝以是为生生之基矣慎勿计多寡晚歳亦裕如也而夫人服纫补敦俭朴绩麻不释手子孙劝以毋自劳夫人曰此妇事也不然何所用心年七十有八以微疾终子妇泣而请所言夫人曰吾无累寔绍兴乙丑歳五月十有八日也孙男女若干人训等以仲秋壬寅奉柩葬于县之上眀乡龙归山铭曰
　　女则婉妇则祗母则均姑则慈夀富康兮天报宜镵石纪徳千祀埀
　　进士梁君墓志铭
　　番禺讵京师盈三千里吉行三月而后至中州淑气既界岭而不南故南粤之地多山少田草木欝翳生聚稀阔而岚氛瘴毒兴焉凡震于物产者其形色臭味例之华土得彷佛耳人生其间所禀不能独厚况声敎遐逺乎幸而有颖秀之质乃无搢绅先生眀道徳之归以启觉于人又无髙蹈潜夫含章隠耀相与薰陶浸灌以辅成其美则由中材而沦胥不振者夫岂少哉若梁君观国所谓豪杰特立之士欤观国君名其字賔卿本陇右人五季南徙遂为番禺人賔卿始业儒挺挺屹屹如孤松立石凡再预州荐輙报闻罢年益壮长退而取经书熟复诵之浩然叹曰嗟夫圣贤埀敎乃使人哗于口吻诞于纸笔小而干泽大而迷国此荆舒公用以盲瞆天下者可守而弗变耶裒所作科举文畀诸火励志求道沉浸醲郁殊途百虑一归于正资之深持之久确乎其不可夺也尝谓学而畔道皆由异端惑之乃力排老佛二氏穷其指归摘其蛊祸若言若行若事必折以正理食息语黙未尝忘也为奏防两通各万言走私僮谒诸天子愿屏絶二氏勿俾无父无君之术侵紊人纪防所在道梗阻于上闻时为文章亦不及它故一以攘斥二氏为机杼且作劝谕一篇锓板广播之见斯人陷溺者不啻如沉疴伏疾之切其体也有賔客来必探其微知其在溺中则不复发口或竟归掩闗而卧晩节见溺者益众化之难入亦不复对客曰阅百人未得一二何以见为前后分阃仗节者众矣迄无知者其州之人苐私窃姗毁之曰彼其愚欤抑有狂易病欤绍兴壬戌歳退居衡山之阳辱賔卿诒书致襍文一编凡数十首盖因其友髙登以知予之有志乎邹鲁而无趋于竺干也其文豪劲该辩或劝或戒率不茍作予用是信人生不系方所但赋受不与邪气値则襟懐定自防伦每为知交论人物輙称而扬之曰岂意岭海间有竒士如梁观国者乎后三年乃闻其死为赍咨太息且吊吾道之不幸賔卿得年五十九死之时十六年四月八日也数子皆夭其遗文存者有归正集二十巻议苏文五巻駮其羽翼异端者编正丧礼十五巻以革用道士僧者壸敎十五巻付其女弟为女师训闾巷童女以守礼法勿徇俗溺也死之逾月其友人陈元忠率门人约古礼葬之賔卿所与游独髙陈二子耳二子闽人也予既悯賔卿笃信好古守死善道恐其冺灭而无传访其平生而得其本末如此为叙而铭之予不识二子且闻髙逺宦而陈居番禺也遂以授使镵石而瘗诸其墓前因广其趣曰士之大致有三志于道徳者功名非所慕志于功名富贵利达非所羡求富贵利达而已矣则亦无所不至矣而此三致又各有二端谓富贵之义与不义功名之正与不正道徳之纯全与不纯全也彼异端之所谓道盖非纯全者也然其说夸张侈大而有闗键钩纽能操切人入明夷之左腹其似是而非若不可不注意盖相去毫忽耳髙明修洁之资亟于上达者以仲尼大训为迂且浅遂甘心于彼服其服食其食一循其圏深入其奥窔矣而考其行事乃自置于彞伦之外形犹毁之况其心乎由此观之賔卿之贤岂不过人逺甚使获亲有道其所进立必不止是是又可重惜者铭曰
　　扶正有要絶恶有机非造道者伊孰能之昔在昌黎逮乎六一皇极是扶老佛是斥其言虽长彼徒自昌滔滔横流块土莫当岂不可当必两君子一言折之利心怖死利诱人贪死胁人疑千经万论卒归于私君子敎行云披日耀操以騐彼情无遁照邪火虽烬邪焰已消亦且鼓钟莫荣其雕卓哉梁生生在遐域无师可亲探诸方册得匪朋来闻而知欤否则安能笃信弗渝大布之衣藜羮糗饟其中沛然孰为卿相厄穷己矣虽莫之嗟士而死道君何歉耶越山峩峩下莫潮汐与君令名俱久无极
　　右朝奉大夫集英殿修撰翁公神道碑
　　东汉而后贤士大夫多由铭诔以传国朝官至卿监即附史立传史之体畧而直志铭之义婉而详以二者叅考之则斯人之寔殆不可掩已不幸而史或阙遗志之又有所未尽则金石之托亦无以行乎悠久岂非尚论者之所惜哉前奉常翁公既没之六年某为其孙女壻得征士刘勉之所述公行事状与故中书舍人吕君本中所撰公志铭而求公遗文于其孙绍之盖乱离放失之余尚班班也夫作史者未尝不先询求于当传之家次及于见闻故其家之所载宜尤悉以俟太史氏采择而孝子慈孙思显扬祖考者必为之行録以请幽藏之文犹以为未也复大书深刻于外曰表曰碣曰神道碑而门人学者往往为之歌诗赞咏以翼而张之庶乎其先徳之流光而不冺斯亦仁之至义之尽矣绍之以是见谓曰先祖应得神道碑愿属之子寅曰公父执也不敢辞乃次序之曰公讳彦深字养源世居建州崇安县之白水曽祖伯珍不仕祖元方赠朝奉郎考仲道仕至朝奉郎累赠至特进恂恂长者不言人过师事安定胡瑗先生归以诸经敎授从之者数百人守官多建学校兴水利前后溉田万余顷朋游有贵达者欲援之辄辞以亲老生三子公仲也初补太庙斋郎绍圣元年进士第出身福州侯官主簿摄闽清令为濠州钟离令详定九域志所编修官秘书丞礼金部员外郎提防淮东湖南京西路刑狱尚书右司员外郎秘书少监国子祭酒秘书监除集英殿修撰知济南府提举南京鸿庆宫知婺州亳州皆未赴入为太常少卿复以修撰提举江州太平观则公所歴任也由选调改宣徳郎迁至右中奉大夫则公所歴官也生于熙宁己未十一月之甲午终于绍兴辛酉五月之戊申则公所享之年也葬于所居里之钟台山与其妃余氏恭人合葬则公将没之治命也初与乡荐中南宫选而丁父忧次牓乃奉廷对其在侯官月奉钱十有二千公以五奉母以一资女弟与布衣数人交友论文览胜后皆知名闽清故令厚敛谀部使者公条具以告且乞闻诸朝省部使者善之邑之苛政尽革令钟离时崇宁间也歳大蝗公请于当路得米十万斛食饿者贷之种眀年邻邑田尚芜而钟离独赖麦以免饥既满秩丁内艰哀毁骨立服除不忍去坟垅者几年大臣荐入书局更六歳不迁淡如也其于古今地理多所是正而丞中秘遂为南宫郎逾年改金部凡度支用度无成法者移金部给之重复无以稽考公立籍以着移吏奸遂沮自外使召为都司入对论奏谳之曰伏见淮东十一州军政和六年七年坐杀人而死者才十有二人刑几措矣然计二年之狱盖一百三十二人而独此十二人者死问之有司则曰不死者有情理者也自五帝三代至于汉唐未有杀人不死之法在律詈人者笞四十借如以一詈之故即遭殴杀是杀人者不死詈人者顾当死轻重倒置莫此为甚且百有二十人皆大辟也州郡奏而免之可谓仁心矣彼其遭杀者受无辜之虐而衔不报之寃反不足恤乎廷尉天下之平乃仁于强暴使寡弱者不保其生乌在其为平也以一路二年计之已如此天下复当几何所谓好生者将以省刑而召和气也今舍止杀之具致被杀者滋多非所以省刑也寛杀人之人使衔寃者益众非所以召和气也朝廷徒见夫歳断大辟之少以为刑将措矣盍亦并奏案而计之乎致治犹元气也刑之禁民为非犹药疾也慕措刑之虚名而忘失刑之寔患是犹慕治古之无札瘥而但去其药民知挤于沟壑矣今之官吏外希雪活之赏内兾隂徳之报递相驱煽遂成风俗一作奏案无敢异议胥吏乗之奸万态文致情理莫可究诘谳状径上不由宪司其就东市者大抵贫民耳臣请于谳状列囚之日必使大理刑部得以检察庶少革其从之退而以民间疾苦论于宰相且条所宜更张者甚众又与同僚纲纪省务追复旧制于是堂吏失权而宰相不悦防公弟为御史中丞公引嫌自列即徙为秘书监公建言唐人文章悉藏御府而本朝不然宜访求国初至今诸儒论纂可传永久者并以来上从之宣和元年冬盗起睦州东南大震上言两浙自钱氏纳土百四十余年无桴鼓之警今狂夫一啸从者如云若非百姓不乐其生何以致此夫民有疾苦不得上闻者二十余年以言为讳故也宜取上书邪等名籍焚诸通衢应太学生上书更不经由长贰删去大观三年指挥而下诏求直言则天下之亊毕陈于旒扆之前矣又言諌官久缺不除者以朝廷无事四方无虞不必论列故也今羽书狎至禁旅出征诸路骚然调兵餽饷不可谓无事矣杭为都防歙睦岩邑也城郭焚荡死者莫知其数不可谓无虞矣迹其致此岂无所自哉宜悉召忠臣义士列于谏垣使直言日闻粃政尽去则海内竦然知陛下之徳如禹汤之心虽太平可致也盗何足云乎又言六路者朝廷府藏而淮南处上流淮南者六路咽喉而扬据要害今乃地最狭力最弱非所以为控扼也乞如熙宁故事废髙邮为县及取泰州之泰兴海陵俱扬州则官减冗员民力顿寛形势増强战守有备矣且乞亟选忠义名节之士易防江守臣之不胜任者其语之切当者曰折冲御侮要在得人而已眀年秋方贼平公又言大军之后公私虚困抚绥安集之事尤当加意唐既平厐勋不能深恤其民遂致干符之乱可以为监今贼魁就擒而它方相应蠭起者尚多有之宜曲赦二浙江东西福建淮东南路不问前过俾各复其业令下十日不散者亦未得进兵具贼首姓名以闻其所破六州及诸县遗民无几宜蠲放两税三年免役一年权罢和预买倚閤见欠常平钱坊渡课利并减半尽三年止州县官非治狱可暂减者减之曹官可暂倂省者省之茶盐宜暂弛之非泛抛买年例科率宜并止之商人贩牛及五谷农器如六州者宜蠲其征比縁军兴除武臣守郡若尉者宜还用文吏其越台温秀信建宣则勤于战守升与润则大兵所驻饶苏湖眀常广徳则供亿频烦皆失耕桑之候宜与蠲两税一年免役和预买一次而蠲放所在官兵之费宜委发运司速于丰熟州郡置场和籴专一应副仍不得苛籴于人户及用官告度牒香药钞准直乞从朝廷支降见钱务令寔惠早及百姓朝廷既下赦其间条目往往有用公所请者南师凯旋即议北讨公见宰相论曰匈奴自古抗衡中国前世能臣服之未尝不因其乖乱今辽主犹存而守燕者自立此其乖乱之时也徒以女真内侵隔絶其间是以未至争国为吾之计莫若驻师境上养威饬备俟女真退却匈奴两主必且交兵吾勿有所助彼兵拏不解人畜耗尽猛敌时发势力皆穷当有欵塞称臣者然后抚而定之使向风慕义永为宋藩则功光祖宗徳埀后裔可谓万世一时矣既不渝盟信结方外一利也大河东北无调发之劳金革之患二利也契丹为吾固圉女真不得窥边三利也天子有道守在四夷又况全燕本非吾有委之以封北狄吾又从而助之则备女真有余力矣今女真虽半得燕地而不能得其人则引弓之民燕尚属之王师出境能必克乎未能必克而先自渝盟兵连易水之上旷日引久是使女真为卞庄子也万一燕已衰弱屈服于吾露布告捷天声赫然信可夸耀一时矣女真席破燕之威长驱而南是吾代契丹受猛敌也然则王师克与不克皆未见其可且契丹与国也女真强敌也今有强敌压据垣墉之外已自当之乎抑使人当之乎夫拓复土宇诚曰美事亦必长虑却顾保无后虞乃可也矧女真方张蚕食无厌而欲与之为隣决有近忧岂惟土宇未可拓复而已乎以愚见揆之如二汉故亊使契丹当女真便是时庙算已定不可回也车驾幸三馆赐公三品服未几师表成均建言自三舍法行学者急于中选有茍得之心不复穷经阅史惟诵程文为楷式以剽窃对义以阿谀荅策气节委靡寔闗盛衰识者以为深忧今既罢舍法宜降诏防申敕多士俾深明经术博知古今以养其气节在外旧无敎授处委知通物色名士为众所推服者充之于是太学士习稍变蔡氏子任大宗伯媢公异已谮之云所以劝诱皆元祐学也徙拜秘书监公笑曰彼亦知有元祐学耶八月朔日食太史前一夕以奏且移省知而执移者误送著作局及期百官赴眀堂待班朔车驾不出始知日食公坐是降两官守济南复値歳大饥公发粟平粜民赖以安辇运司和籴麦经制司责民燕山府贷钱皆奏罢之帅司捕盗将过境内杀平人十二公痛劾之诏鞫引伏而为权幸所沮宦者李彦奉使至公待之如旧仪彦大怒除公提举南京鸿庆宫公素爱金陵江山之胜遂买宅居焉除守婺改亳州尚待次建炎元年十月召贰奉常从车驾自睢阳至江都是歳卜郊宰相以出城可虞筑坛城中公陈三不可争之不从又每陈江都无险固宜早渡江以定基业又不纳二年冬大谏郑防者论公縁李纲相有今命见纲被黜懐忿恚神识如痴无心职事每食已乃赴寺数刻而出有防罢免未两月女真轻军来袭而东南亦多故矣公自是不复当世之念归老旧山贫甚故食祠禄逮于终其为人忠厚乐易平居静黙喜怒不形接人无众寡小大一以庄谨虽家人不见其惰容自少至老且病未尝释书不观道论古昔博洽审致无少舛谬鉴裁精逺臧否冺然而胸中是非如白黑也语甚希简出必中理不以己所不能者告人女兄尝以子属公补官公经郊祀恩即以名上而法不许也或劝公改奏族党者公然曰亡姊之意切姑行吾志焉守官四値旱饥力举荒政皇皇然如在己所活者不可胜计在济南日山东多羣盗公所部独无之每与僚属论事率以敎化为本勤恤为先不汲汲于簿书期防驭吏不严而畏亦无敢欺侮者志慕前修期以所学及物既稍用防在位者以市为朝公冲泊自守见谓连蹇然弗屑也梁师成提举中秘书凡文士希进者必称门生宰相且然公未尝一造其舍师成数数致愿见之意公卒不往或尤其太甚公正色曰三馆在大庆殿旁乃国家书院也臣珰虽贵犹直事老兵耳吾领袖羣英而纳交于彼不惧辱天子之馆乎少监蜀人韩其姓者方以词采受梁知犹难于越公而进乃以日食不奏出公翌日韩即召试知制诰公之文质而丽体制多放古作者凡十五巻又有皇宋昭姓録十五巻忠义列传二巻唐史评一巻钟离子自叙一巻公尝宰钟离故因以为号其著述之最刻意者莫如春秋学盖纂特进公之遗业而源流自安定先生以来成书十二巻有卓絶之论百余条尝有客以荆国王文公图像示公求为赞者公笔之曰壮长图书癖老大禅寂痼枉敎黄閤开竟把苍生误虽才二十言而王氏之平生亦概举矣惟公学术有本取舍素定不必进亦不必退扁舟短棹夷犹于横流之世泛而不溺既老且穷所履益固呜呼孔子称尚徳君子诗歌老成人子云所谓不作茍见不治茍得非公其谁其葬以终之眀年十二月丙寅子揆文林郎密州司户曹事及二女皆先卒揆自有志孙男绍之右廸功郎湖州徳清主簿存之登仕郎象之右廸功郎衢州当山县尉孙女长适右文林郎福建茶司干官余祉次即寅妇寅既得公言行之详而属比之如此又系之以诗曰士名一善其中或偶言纯行懿惟学斯有学亦多门各趋所安孰泝其而穷其源元丰作人廸以新说元祐之敎祖训是式浑浑翁公亶其觉而何去何从善则吾师潜思麟经多所自得发于云为正静温直以其不竞因不见庸以或泥之徳名乃崇散逸之余裒载遂少于稽厥心亦既皎皎白水之原千古之藏赉其后人寔繁且昌
　　左朝散郎江君墓志铭
　　余尝观自古抢攘之防上之人急于有济才知者乗时愿奋以取世资而狂谲夸妄之徒亦因得衒鬻而售已盖不如是者鲜矣建炎己酉圣潜年四十有九由左朝散郎主管江州太平观遂请老衣冠耆旧歌咏赞仰之或未必知公之志也后十二年公子邦光为零陵决曹掾予适守是邦尝属公手书词意温重而邦光饬躬恪守官次予固谂其义方所自又六年邦光以婺州别驾吕忱中所状公行治来谒铭予熟复再三恨不及识公于是焉得公之为人益审乃序而铭之公江姓名衮圣潜字也世为衢州开化县人曽祖镐尚书屯田郎中知处州赠刑部侍郎祖楫尚书职方员外郎知抚州赠中大夫父汝言北京留守推官润州金坛县令赠左通奉大夫母石氏赠硕人公幼知奋励稍长操履不羣补太学生自立嶷然好古尚友连丁二亲忧执丧哀戚甚悼庐于墓次服除再贡名礼籍处太学十年声闻秀令中大观戊子进士第授通州静海县主簿满歳迁磁州邯郸县令发奸摘伏惠爱兼流部刺史才之辟权保州敎授邯郸民惜其去遮道者众且逺用荐章改京秩拟徐州彭城县丞未赴除广亲北宅宗子博士端靖居官不事造请言者劾公令邯郸日部筑濬州城斩官林为板干罪也黜送铨部授平江府司兵曹事方腊之乱有商旅数十人入境惶遽羣将疑其为谍将斩之公力争非是卒免之后知杭州余杭县一日他邑有贾人讼僧窃其劵者官久不能决郡将以委公公捕贾之党与鞫得其情乃负僧博金无偿因瘗劵于寺而诬之既得劵贾遂伏辜一府皆惊守叹曰江君可谓掘地决狱者矣苕水发源天目山经六邑入于具区余杭介乎二之下三之上地势按衍当水冲集洪流歳必娄至为害甚广后汉熹平中陈浑宰是邑始筑南北西湖潴水以杀其怒所谓西函者据王母港苕兴溪之防叠石起埭均节盈缩虽霖溢不能冒田旱则启函灌输在余杭为千余顷之利惠及旁郡者又倍蓰焉年寖久函既亏疏塘长贪赂窃启以过舟水因大至官吏又遽塞之弭目前之患于是恃函之田十歳九潦殆成沮洳公至则询父老得利病甚详民知公之有心于兴废也或劝趋之乃以农隙度功赋事自西函及钱塘境凡二十余垻皆复坚壮公躬亲视役皲瘃饥渴不少懈民亦忘其劳一日甚雪约使霁而来咸曰县大夫犹在此终莫肯去既成百姓欢舞琢石刻词以章公惠用年劳赐五品服寻请奉祠遂谢病尝自述其平生曰吾少时挟策游塲屋偶拾一官行二十年幸疏荣及亲有田二百亩无向平之忧吾分足矣宦途风波奚可蹈犯人若不知休官愈进心愈侈禄愈多用愈广气愈骄意愈锐机诈日生佞邪日甚危祸奄至可为长太息也既得谢不入城郭幅巾埜服萧散林泉接物和易称人善如在已赒赡困乏劝勉惰游乡里爱而敬之奉身甚薄无声色嗜好淡如也闺门之内睦而有制积俸余及妻奁具嫁孤女凡六人病不服药曰吾素克践修命可逃乎盥栉而坐含笑如瞑家人视之已逝矣享年六十有六绍兴十六年八月十六日也娶建安叶氏鸿胪少卿大方之女封安人五男子邦光以世赏右从政郎新临安府昌化县令溥登进士第左廸功郎新袁州州学敎授邦孚邦翰邦宪皆习科举业公从弟褱无子公以邦翰为之后三女皆得所归孙男女各三人公好读书至老手之不释时时作诗多竒句然为文不喜留藁今存者三巻诸孤以是年十一月十八日奉公葬于开化县之仓坞原先茔南自侍郎至公世取进士髙等处州之墓江西李泰伯为志焉职方与通奉则翰林王眀叟为志焉圣潜又善守终其身克有传为人子孙亦庶几无愧铭曰
　　江以国氏世为兖人永嘉之乱统也南奔奕叶江左庸昌厥门有世源者宦游信安子孙家焉寔君之先世载其美又集厥身奊诟之际以身为尊黜从小官王亊益勤北风振海大浸稽天千帆争驾一棹独还守约之仁敛而弗宣天且笃之在其后昆
　　左朝请大夫王公墓志铭
　　公讳震字东卿姓王氏四世祖仕江南从其主归命遂为开封人曽祖密不仕祖昌太子左司御率府率父泽朝奉郎致仕赠中奉大夫母崔夫人早世继母杨氏封令人公幼而慧不嬉游年七歳得欧阳公五代史一读辄成诵既冠游太学再举礼部登大观三年上舍第注均州司法叅军提举曽弼爱其才荐为敎官讲训不倦豫賔兴者歳率数人每至旁郡校试文多得乡里知名士政和四年调太原阳曲丞中贵传命过境得白石遂以宝闻有防取五斛且令充贡府委公监采公至其处召父老究利病既以状白府曰石琐琐乌足备方物尽取寔难政使得之将久贻斯人患愿奏罢之尹曰丞不畏辜耶公曰便嬖以此病太原之民丞安所逃辜尹贤之乃上其亊遂寝府有二妇同居而寡家资累巨万长妇两子次妇一子俱戯二子堕井子娣以寃告讯其词则姒有谋焉而府尹终疑乃谓公曰母之爱子均也何至自杀耶公曰庸有之石碏之杀子忠也郭巨之瘗子孝也岂惟忠孝之人如是贪而妬者亦然独不闻武昭仪毙儿衾下乎议遂决兵官杖营卒致死上下籍籍逮系十数人命公谳之公曰皆当用阶级不当以法绳之尽纵所系去官亦不问七年改京秩为坊州敎授歳满除太学正以贫丐外宣和三年为京西转运司主管文字有吏干没官钱十三万缗公发其事当受赏而不言同僚问之公曰稽考职也七年改鄜延路经畧司主管机宜文字时童贯檄五路勒兵将袭夏人取天徳云内州公力争于主帅曰燕山之役国力竭矣而士卒药创未复奈何轻以一尺之纸摇十万之众愿审奏受成算未晩也不浃日果诏罢役戒生事者除判西京国子监靖康元年有防以一时之秀召赴阙未赴转徙南渡奉亲隠约虽薪水皆躬之迄不求之人绍兴元年应荆南镇抚使辟为叅谋武人方专决公导以义理所全活甚众建议毋用便宜请一切循成法勿以将佐亲民招徕归业之人薄立租税荆峡荒余隂受其赐制置司与镇抚使皆受命收复襄阳荆南兵先入制置司争功朝廷命分析军情不安公曰何以为功为亦不可辨当以表谢罪曰顷喜封疆之复伏寛君父之忧朝廷善之丁忠奉公忧哀毁过礼负土甓伍佣保以克襄事服除六年知沅州有言者请如四川交子行之湖北公曰以引权货惟鉄钱重难持也是故可行今亦壊矣奈何复困此方哉乃论罢之郡有学废而无生徒公请以官田充学粮养士子南夷闻中国方用兵遣小行人来告愿献马二十匹趋行宫公曰今天驷云屯充廐不驾何假汝数乗耶且马直不至二百万钱而供亿劳费当不啻数倍岂民所便乎即戒疆吏毋得内缮城垒疎沟渎命县令劝农桑恳田亩百姓安之八年除湖南转运判官均节财用除苛敛于民歳九十六万度支疑蠲减过多公曰军民食不给漕臣当任其责何敢要誉以败军事自投宪网哉然襄汉营屯卒不乏事以母老丐祠官归养主管台州崇道观十三年再为湖北转运判官朝廷移田晟军自蜀来屯于荆南令公专主餽饷公得请以常平经搃钱谷支用乃不加赋于民代还卜居武陵营小圃率子弟奉亲翛然自乐十六年七月一日无疾而终享年六十有八通亮纯厚不汲汲进取亷洁自持诚心好善诵前汉书寒暑不懈为文典丽议论有经据长于歌诗孝友之志老而弥笃每侍亲疾寝食几废对母婉愉燕粲能儿子然歴官至左朝请大夫有文集二十巻娶赵氏封恭人两男长若水次若谷皆右廸功郎女三人未嫁以其年十月十日合恭人葬于武陵县罗纹山之原予于公三十年之旧若谷以状来再拜而泣请予铭公墓乃次第为叙系之以铭铭曰
　　粤肇接公西邑洛只居隣一墙陪集数只花坞竹溪名园廓只风月赏期大雪漠漠只朝观并辔夜饮乐只烹藜防菽间羔酪只瓶缶屡罄余滓粕只唱酬翻水棋响雹落只或激烈髙歌幽思以托只歌及王风发喟愕只襟袂中分吴楚各只忽复相値潭鼎郭只我顔换朱公髪如鹤只曩游不可嗣懽不可作只顾钦为政恻民瘼只邦条式序使华烁只为国固基苛赋削只源流西汉既精且博只孝乎惟孝又能处约只何仕路回环进而复却只何不羽仪望台阁只羣飞薨薨何遗一鹗只萧条楚南媚兰药只豫章翳云忽陨箨只文既成编子孝恪只铭以永之后于铄只
　　处士魏君墓志铭
　　绍兴十有六年秋予过建阳魏挺之以名来谒既见袖出书相属陈义甚髙不为芜词又出所论著一编予熟复其评订驰骋上下文采蔚然无举子态度他日又得其古律诗数十首幽思感发虽穷为布衣而迈往之气轩翔乎笔墨之外将有以自表于世者问之伯氏伯氏曰是建阳之秀也予私谓魏子能外择所从必其义方之训良有素矣然恨未与之欵语益叩其所自到越三年乃以讣来曰挺之罪大不天先君于戊辰六月二十五日以疾终日月有时用季冬七日克就窀穸之事惟先徳潜晦若无一言诒久逺是挺之重不孝之负今既得乡丈人朝请丘公所次行録敢縁一日昆季门阑之契丐为铭文使先君自托以不朽则挺之即死而无恨予乃取状所载之大节序而铭之曰君讳大名字国賔其先汴人五季避地入闽始居瓯宁至君髙祖秘书少监又迁于建阳曾大父文琏粹然儒者也有春秋豁疑六巻易说五巻大父颖累预计偕词赋有能称藏书甚富湛浸简帙父贡大观擢进士第抗直违俗淹回州县官止文林郎君少读书博通而不事科举文倜傥轻施重诺里人急难或凶歳族党不给者未尝不量厚薄济助之手足惟女兄二人盖文林所钟爱也君遂以先业三分各居一焉中娶叶氏有前夫一儿尚幼防剧贼入境叶以悸死君携儿逃难不在己子之后人问其故君曰使此儿不幸死则陈氏不祀矣贼平人返业争营生理君独益务收书敎子尝得美木欲自为榇命工度之乃足四榇君欣然曰族人若某若某者可取于此矣故庐有书楼水阁竹木蔽亏十亩荷池映带左右承平之际日与亲朋觞咏其中自经丧乱即不懐安居处服用取足而已先娶饶氏最后徐氏四子挺之长曰存之顺之贯之皆业进士三女长适龚湜故潮阳太守寛之子也余未嫁孙曰繁曰继皆幼君享年五十有七其葬在邑之招贤原铭曰
　　学不蕲闻也庸美厥身富不蕲壅也乐周乎人君子之过以厚长者之风未冺玩图书而卒歳资啸傲以陶真克有嗣子尚友亲仁搴华乎文苑之柢奋鬛乎天地之濵思显亲以称愿猗何憾乎国賔
　　王氏墓志铭
　　绍兴二十年六月晦日湘南逸民彪虎臣之妻王氏卒年六十有三王氏龆齓即知学女事于织絍组纫酒酱脯修盖藏备晓治既归虎臣虎臣游庠序有才俊称及亲老不复求仕以经术敎授乡里而贫特甚王氏能顺承舅姑燕其志气舅没佐夫治丧事蹈履诚信敛手足形还葬姑益老王氏于其衣服饮食药饵必躬亲之凡二十年未尝懈生二子曰居厚居正自孩提时即敎以善道他日谓其夫曰闻客言于君者皆谓读书务记诵为章句取利禄我窃其言幸敎二子勿同流俗一女适乡人许君许君早死无子王氏戒之曰妇氏大守节而父言古有共姜能此道父母欲嫁之共姜作柏舟之诗誓而弗许尔宜取其诗读之毋贻吾羞尔夫无嗣若求诸宗族而善抚养之未必不逾于己所生也故许氏妇以繁华时孀居靡他能立许君嗣呜呼王氏负识致如此故相其夫处陋巷伏饥腊寒而羞馈祀待賔客肃给无乏上下讙喜族党邻里莫有间言临终戒勿用浮屠氏曰妄诞不可信也丧事称家有无足矣子孙乃率古礼以眀年二月五日丙午葬于县之易俗乡白木芭蕉之原彪氏与班氏出于鬭谷于莵而彪氏自卫国彪徯之后未有闻人虎臣七世祖在李唐中季避山东乱南来居于湘乡祖淑好善乐施父约孝友浑厚闻有言人过失者则掩耳去之兄弟欲分财不得已于室屋取其庳陋者田园取其僻瘠者久之兄弟悉破其分又将防夺公推而与之诛茅而居称贷而食其尤无良者以公为可欺益不顾忌公遂徙居湘潭曰吾所以终保兄弟也虎臣又以学行为乡先生而王氏为内助生才子有男孙六翨翔防翺女孙四人多秀异可闻诗礼者此积累之效其寖兴乎居正从吾弟宏学故宏知其家事尤详次第王氏懿授居正居正求铭于予予述而铭之曰
　　为亲不慈为子尚孝慈而敎之仁义可效播淑令不在斯文力善以昌繄其后昆
　　太孺人李氏墓志铭
　　太孺人姓李氏桂林訾家洲人故观州富银监主世则之女太孺人年十四而孤家寠甚又无男兄弟与诸妹深居奉母党巷人为之忧而能久处约也年二十有一始归同邑人黄君表中养不逮舅以事母者事其姑怡怡婉婉承志服劳无违忤其姑每曰自此妇来赓馈职黄氏之族愈睦吾食防而寝甘于是诸娣姒交愿致养而姑独安于太孺人太孺人事姑十六年如一日不以久倦有间毁者生子四人夫君延师力敎太孺人悉心协相之腆其礼币虽质剂服环弗告贫也子齐既决科筮仕未几丁外艰后为州别驾二千石奉板舆从官禄入向丰矣而太孺人勤俭不汰与昔无异年益髙性益慈周旋困乏闵下劳勚它人臧否一不挂口阃之内未尝闻其语也诸孙初能言即以孝经授之笃老亦不忘齐先摄符新兴甫二年遂真拜太孺人年七十有六以疾终寔绍兴二十三年五月八日齐弟庭扆育皆进修士业女二人长元妃所出太孺人抚犹已子适灵川县进士刘某次适右从政欝林州兴业县令秦吁孙男十二人齐通籍左奉议郎遇郊祀赦令恩追赠其父右承事郎而封太孺人今号丧行有日齐以其门人南恩州司户黄执礼所次太孺人内行状来曰齐不孝将以十二月丙午塟吾母于某县东乡福夀里蛟龙木山圣泉之原请铭其藏予曰某也既非立言者且末路摧頽岂所托以传信齐请弥确乃不获固辞为叙而铭之铭曰幽闺静淑兮有家则宜之忱孝厥姑兮神以福膍之白屋而朱门兮吾与我之子规之耋然邦侯之夀母兮金花诰爰宠绥之兰玉培其堦庭兮庆流羡夫孰夷之藏石于泉扃兮琢词显以丕之
　　明年齐又以书来曰埋铭为悠久计然百世后不幸出乎人间曷若以昭乎今之人更愿碑碣立之墓前可乎予惟齐欲显扬其亲虽杜元觊岘首汉渊之谋何以尚兹乃不易初文书以畀之庶懿劭之不渝也
　　承仕郎蒋君墓志铭
　　新昌郡学敎授蒋允济既葬其父承事君五年来见谓曰先子之藏右廸功郎权藤州岑溪县令石安民虽寔铭之更愿为墓碣庶伸罔极之思且袖出石文埀涕洟再三请予不得辞乃约铭志所载而着之曰君八桂兴安人讳熙字眀逺生七歳而孤号慕如成人长事母躬亲膳寝饫饥寒燠之适母病不解衣者累月丧母执丧哀毁每遇父母讳日辄哭泣不食事叔父致其孝尝有间之者叔父怼君顺承愈谨叔父病率诸子事奉不少弛叔父爱以感生初君服勤南亩以供亲养恨不得从学后居室苟合矣乃俾二子业经史求师友曰吾为其劳女为其逸盍勉则吾志二子承训自力遂同登进士第君禀赋刚直不妄交际见布衣韦带之善者则礼遇之言不及财利惟赞使勉懋修身扬名周恤困窭至于解衣节食以贫且贱故周知民间疾瘼吏道疵病其子居官君必戒以亷敏公正督责尤严于未仕时或有稽缓必曰民莫苦于是及曹无滞事然后顔色怡然故允济善恶眀白表表有立所至号循良吏君三世隠约不耀及君敎子起家而蒋氏有闻矣蒋氏之在永桂间者大抵出于蜀相公琰永桂之蒋儒衣仕版相望也君长子允中左廸功郎卒于融州融水尉允济既升朝列预绍兴十九年冬祀南郊赦令封君右承事郎致仕君享年与卒塟月日其贤妃孺人秦氏及女嫁孙名则石文具之惟次序其潜徳必流羡于后者使刻之墓道而系之以词其词曰
　　笃于亲严于子言不及利惟义与理虽曰未学是即学矣嗟嗟士夫身纡紫朱言与行乖何贵读书种之以徳兮百年之则兮俾后有考兮不在斯勒兮


　　斐然集巻二十六
　　钦定四库全书
　　斐然集巻二十七
　　宋　胡寅　撰
　　祭外舅张兵部
　　承奉郎新除起居郎胡某谨以清酌庶羞之奠致祭于故致政兵部丈人之灵惟公受资敏哲秉徳夷粹饬身修行博学强记妙龄发防卑冗自试不弛不竞悠然卒嵗擢为御史排击蔡氏即被汰斥曽不少惴还寘郎省复要郡寄文昌羽仪太守岂弟周旋出入三已三仕公时既老守道克毖笑色温如一坐和气不义浮云弃若唾涕蔡门招之敛衽谨避竟不得污以成其志惟公宦逰逾五十祀其在京师举子奏技畴咨衡鉴惟公是畀锱铢罔忒妍丑莫蔽一时公卿多门下士奋身寒逺廪肉既继丰人约己脱粟布被平生嗜书白首益励藏之万籖不以足意抄之手不以为勚掇其英华拔其根柢发之文章奥雅精丽不自表襮狐裘反衣谁之不如云路独踬讫无见知奄忽违世呜呼哀哉宣和辛丑吾仕初筮试于南宫万人来萃公得其文手之不置擢于上科见谓逺器妻以季女申笃情义登门受敎尽发其秘日闻格言饱识竒字别手都城后防难冀公守定陶我官洛汭公归瓯闽我客淮泗心与云飞迹若匏系祝公百龄庶得欵侍一疾何遽电倏川逝病不执手奠不躬醊敛不凴棺不临隧死生永隔有泪如雨自公之殁乱日益炽兵尘暗天流血满地中原衣冠流落四裔孰得耆老晏晏休致归荣故乡顺命委蜕生虽不遇死则无媿如彼美玉今古所贵埋之佳城韫匵何异善积流衍况有贤嗣终大公门亦复何喟
　　祭亡室张氏
　　维绍兴七年嵗在丁巳九月某日夫胡寅明仲谨遣香烛酒茗果馔衣服归祭亡室宜人张氏徳馨四十三娘之灵呜呼哀哉与君因縁十有六年逮事翁姑最防抚怜鞠养适庶大小满前内外姻族曽无间言敬爱良人礼节周旋才虽不敏志识多贤我行四方仕路回环留君侍傍以悦亲顔君禀弗强为疾所纒数经危殆复幸平痊时不少须气血消殚岂谓一疾永诀终天常时介来书翰盈牋今以讣闻一语不传属纩之际念予在逺想君此心欲语谁展孰不夫妇义薄情专义重于情惟君则然阿翁恸哭白发埀肩儿女蹁蹁呱泣涟涟君去不顾亦何忍焉伤哉久贫囊无留钱养生治疾药饵不全以贫凖灾庶几少延吾言既屡君志亦坚我梦不祥归心如湍形不能驰以危为安粥药不亲衣食不见雪涕西风此懐千万山川悠悠霜月苦寒君何所归长夜漫漫时服一袭酒肴一盘遥写我悲何以自寛
　　祭陈运判梦兆
　　嗟夫人不知心中道而反苟其知之奚论嵗晩惟予不肖寓居衡山中列于朝其职可言利病之悉得于民间有二千石虐及防鳏有部使者营私畔官相与奉承一道永叹常以上闻天讨厥奸其后来者视予仇寃首尾四人先后三年谤而伤之欲禁其宣平生善交听之于逺心为我危舌为彼巻卓哉惟公素无半面持节平楚厚相慰荐予方大忧卧苫斩然既旅其防又营新阡非公仁明轸兹孤孱使彼忌者尚尔持权虽有诚信岂无悔焉公才利决忍无留难百里所恬千里所安眷言三相邈于帝关剧盗之余比罹旱干饕吏牙之益困于残自公下车深锄其患脩白者举反此者按曽未防时民瘼稍痊而公病矣弗佑于天天不可期曷祸于贤闻公之讣有涕涟涟以徳报徳以直报怨先圣所许人道所建嗟公已矣我报未展姑酹一觞千古之醆
　　祭侯郎中思孺
　　古语有之生若浮萍死若逝水顾所立之如何曷耄期而后喜公奋迹于寒乡飞英声而跅躐俊造之上防决髙科而鹊起睇云霄如咫尺陋一息而千里总泮水之歌饫瀛洲之图史经握兰于华省寻仗节于使指师作新之术业禀绍承之道揆宜所懐之亟展谁使行而尼止云涛汹乎三峡傲扁舟于屣履笑委禽于徳耀岂梦雨之可拟抗铁冶以穷年困盐车而埀耳倐蹭蹬于晩迹抚壮心而未已监武林之小城刺炎陬之穷垒复撼顿于师言遂逍遥于岳趾饭疏食而奚怨衣缊袍而孰耻吾先君之息驾屏世纷而莫迩公不倦于叩门矧复齐于甲子有若我之愚戅严礼貌而弗鄙贻氷柱之大篇贶长须之双鲤越既久而益勤不自尊于发齿撷南山之紫翠酌北涧之清泚稽宏论而茫洋齐谲恠与俶诡防予马之逺适来重诺于离仳曽转首而几何遽惊心于哀诔惟公才之放逸若涨川之无涘腾意气于风云绚词章于霞绮逮忧患之雾蒙投佛海而自洗叹白足之无人领青衲之长跪晚乃弄夫坟典悟曩得之非髓摩治忽于往圣欲论患于旒扆诹诸生以众説黙瞑听而隐几决去取于须臾俾授辞而落纸粲大义以盈编阅日月而甫尔仰精爽以翘翘抗谈端而靡靡咸祝公于三老何奄忽于一逝云春秋与易传尚胸次之盘峙嗟后学之莫知怅斯文之已矣想殷勤之故情惨悲风而涕委魂兮来哉歆此芳酾
　　祭李待制似矩
　　惟公生禀异才夙存逺志佩钩防而带规矩推四重于士林窥户牖而考渊源防九流于皇极誉髦昭代振羽髙衢持槖从行言必忠嘉之告宣威作屏治称师帅之良践更内外而公望愈隆经歴艰难而诚心益着柄臣不能以非道屈致天子尝欲以大政倚毗轩冕倘来岂随人而俯仰山林独往聊卒嵗以优防濯缨绂于沧浪结茅茨于紫翠緤马阆风之苑骑鲸渤澥之波厌鸡虫得失于堦除付鹏鷃逍遥于宇宙方欲拉乔松而玩倒景友期羡而防太清属闻雠敌之诡盟深虑覆车之并辔拜章极论宁曰身谋纳禄告归庶防王改清议终期于岩石耆年俄迫于逝川缙绅歌不憗以兴悲邦国叹云亡而増瘁永惟先子早揖俊逰道不逢时尝草归田之赋义深引重俾弹挂壁之冠逮兹臬楔之凡材亦借丹青之妙手虽荐贤举类公心自比于上臣而被遇辱知我意实同于国士载念寝苫之日方来侑奠之词嵗月未防老成继往悯余生而独在展新兆以无缘怆懐倍切于寻常哀诔莫陈于彷佛英魂未冺防酒来歆
　　祭陈少卿几叟
　　人生孰不有知兮惟无学之足患束带秉笏孰不慕君兮能行义之为难昔先觉曰龟山丈人兮实伊洛之回骞公服膺其左右兮由緑发而华颠有谏大夫了翁兮匪躬蹈难而不变谓公为吾贤孙兮付志业之未宣公受资既逺絶于人兮天又玉之以百艰伟发身于英妙兮落组丽而雄健中优柔以餍饫兮求精粹而竆研探阃奥发其秘兮坦坦道而是践后来者杂沓横出兮迈五十矣而青纶沉伏百寮之下兮突昼冷而蔬饭羞折腰于五斗兮亦何冀乎九迁凛大冬万木栗以标兮独长松郁乎苍翠倘匠石欲成厦屋兮无宁弃而弗挻遂观珍于玉海兮遂佐御史而执宪遂进预七人之列兮遂掌礼乐而司存皇清问访古道兮又前席于讲幄之筵公以所受于师者兮单厥心而荐闻以所承于家者兮祗乃事而辩论何忽然而去国兮曽坐席之未温主施厚庸酬荅兮道不可枉以求安知我者相期于国士兮胡敢众人而报恩耿薄云之乎太空兮轻尘栖袅袅乎弱管据钟鼎岂不有命兮还食薇于故山强哉矫不变塞兮亦得正而毙焉予先君子器爱兮逮晩嵗而益敦既论献于冕旒兮复重之以婚姻公归兮邈无縁一诀兮写缱绻陈以斯盘想危坐抵掌而快谈兮难庶几于复见生昼明死夜悄兮达者未怛而兴叹惟善人之云亡兮怅此道之何蹇既清芳飏于罔极兮纷身外其又奚言
　　祭谭大夫焕之
　　惟公粹冲赋资夙涉于艰有才无地徒奋空拳隐约之脩知者惟天天实相之苦劳必先不滓之金百火所燔合抱之松饱经嵗寒逮其有成精干髙坚猗与我公岂不其然初记姓名寖窥简编遂至该洽闻穷见殚治道革因事伦本根剖分诣尽如不能言溢为文字下笔盈编贯珠累累倒峡源源乃敎厥子夷途加鞭诗礼发身忠烈名存乃立厥家于门江干髙廪大囷书楼飞鶱求志弗仕甘守丘园朱衣象笏郎省通班弟昆怡怡曽蹁跹目有国史耳无管其处乐者如处约焉木讷惟仁利口非贤信行恂达里闾欣叹千古共词无间无愪李耳持寳子舆达尊旁稽幻説镜象忘诠众甫既具五福又全尚祝期頥宪老恩宣赞入馈酳折俎加笾以乞箴诲以昭化原云何奄忽逝矣如川惟我与公四世之间爰始道义迄于姻连闻公考终了不吟呻委形弗怛魂合于干生虽有既性则无沦公自无憾吾何涕潸惟以叙违酹此肴筵
　　祭刘待制彦脩
　　人生大伦朋友居一交非其道鲜不中失风俗盛时市价久要及其既浇士夫或恌惟吾与公邻里乡党祖考而来情好还往识公王城彼此壮年杞国忧天不逮周旋厥后二载相遇建业缱绻初通话言始接我留震方公行坤维志各有在宁嗟别离骅骝腾骧歴块而踬道出衡山见寻萧寺时吾先子命启新尊吾瀹园蔬大白浮君跨驴绁袢夜饮达晨举扇障日气冲南云丙辰之秋吾为严州公守温陵过而肯留千峰映台寒菊静悄醉睨弓弯呼扣窈同时侍臣而参而商朝不并席燕不聨觞岂无爱憎事靡相及岂无谋议言靡相拾而我伯氏养亲衡茅参乎羊枣回也箪瓢公曰惜哉敬而礼之悉力吹嘘振而起之自情而论本无暌疎抚事而思情既有余逮于庚申我归榆社见公弟昆屏山之下引之升堂拜母夫人尘榻解悬主意仍频水有湫源山有岩巘无髙不临无胜不践无唱不酬约我重来送我交溪别首重回及公晩年复此展访我懐坦尔公语宣畅因悟南华凡有皆妄开吐衿抱有加于前我见脱略公欢则全甲第翚飞名园绣错觥筹猬磔棋响雹落作以丝管纷罗丽研艳动华屋辖投深泉三日不瞻巳辱诲戒嘉肴我食防酒我待顷独恠公形色凋谢凥轮欲行神马弗驾又复喜公气弱志强忧在国家病语忠庄五十非夭古人所称曷为公悲欲攘未膺惟公英迈受之间气笃于施人勇于为义聱牙大论众颈缩龟公一奋髯立决无疑错节盘根众所惮避公一举手防刃余地其牧民也所临去思其总戎也畏而爱之光射斗牛十步千里俾为铅刀干越所耻匣而藏之痛惜已矣书公志业国有史官有诔有铭炳如青丹莫写我心寓此鲑防酌醴盈巵公不举覆
　　祭外大舅翁殿撰
　　伏以合姓所先爰系宗祊之主悼亡滋久莫尸苹藻之羞载择宜家审谐名裔仰师资于庠序瞻贤范于省台视先公为道义之交潜大业同春秋之志通津一棹夷犹谁见其疾徐虚室万籖造诣孰窥其涯涘夙以年家之子进脩父执之恭喜溢眉间意防语外毎幸摄齐而侍坐未皇挟防而请疑白玉精金叹疵瑕之絶指太羮元酒知典则之尚存回首八年惊心一梦有齐孙季爰契我嫔龟筮既同川途弗碍自始谋而迄事咸率礼以无违粤从靖节之庐来访子云之宅柏堂春静空余隔叶之音蕙帐宵阑尚感鸣臯之怨光尘虽杳怆悼曷忘愿惟钟爱之有归钦想英灵之如在谨率新妇某具清酌庶羞之奠陈于墓前以故外大姑恭人余氏配尚享
　　祭季弟妇唐氏
　　维绍兴十七年十二月二十六日伯寅姆姆翁氏同祭于三十四婶唐氏惟灵生自名族来嫔胡门逮亊尊章祗肃晨昏燕及娣姒情同友昆相其夫君克有诸孙室家令仪外无间言歴时多难翼翼辛勤谓享晩福以永其年何期奄忽命也难论今当永归南山之原酌此家醴具此常餐终天永诀有泪盈巾魂乎未冺尚克有闻
　　祭孙判监竒父
　　惟公敏健之才可以跻膴仕该洽之识可以备讯究雄词本乎骚诵逸学穷乎篆籀所交慎笃非仁而不与所守劲介非义而不受是谓缙绅之老成非特荆州之耆旧也中嵗念乱孤愤心疚支末虽废精神自富流离困踬以逮皓首懐不忘于故丘志尚切于戎丑毎临长风对觞酒壮气激烈以弥厉吐壶已缺而重扣葢犹足以乞言问政欲见则就赐之几杖加以笾豆不使老至长饥捉衿而肘见突冷于永昼也呜呼哀哉我先君早嘉英秀及观为政晩意逾厚俾自拔于瘴乡来卜隣于衡岫人事好乖斯愿莫副独予兄弟乃幸参闻前言与往行常发蒙而启覆虽大药之乏资在徳人则宜夀忽不瞻而几日俄敛藏于一匶方公病革隂阳交冦了不怛化出语无谬有固穷之义训遗诸子以笔授卷钓丝于七泽孤风于遐宙读先生之自传与斯文之奠侑庶潄石之髙情克绍乎简册之光而断蛇之隂徳燕翼于云来之后也
　　祭妻兄张抚干良臣
　　昔我冠年羣试南宫即以艺文受知而翁收置门阑妻以爱女获交昆仲竟嵗逰处効官洛杜君在定陶匹马见过意方逸豪遗俗故家尚有存者吊古搜竒欢不忍舍戎尘坌来相与契濶乙卯防语丈人已殁曽未三年予复悼亡君之仲氏丘木既长庚申访君家山萧寺悲笑杂集如梦中事丙寅之秋予还武夷未及寻君君喜而来留止弥旬情好逾厚观君气骨坚耐如旧岂谓此别遽隔死生一朝讣至惊呼失声笃实之资朴茂之行谨干之才乐易之性青衫下僚迄不一施徯克厥家而止于斯君幸有子仍有季弟武部之泽庶其在是望君千里遥遣此觞畴昔之思曷日而忘
　　祭张给事子猷
　　昔在政和学校賔兴青衿誉髦鲜或不升贤士之聚实始识兄兄时遇厉力弗自腾日一溢米有问莫譍舍中诸生春贡来盈语诵嬉嘲嘈嗷其声兄虽卧病静黙而聆他日见谓子独爽灵定交投分相与以诚予方冠年防气矜腾荡潏词江湛酣酒觥髙视四海孰为公卿兄独温慎期我有成帘楼夜集花市朝行悠然云淡漻尔氷清曰此纷华罔堪寄情与子出郊旷美舒平北望大河西眺诸陵东临汴泗南想羌衡春风融泄秋气澄泠短琴一弄长笛时横寻幽吊古治乱常评心忧禾黍耳厌箫笙顾谓铜驼将埋棘荆嵗在辛丑云海鶱鹏龙门并进雁塔同登武部星郎实司文程于兄从祖有女琼瑛遂以见妻由兄推名防迫告归分袂征营后合之艰先以凄凝各効一官启明长庚召冦者谁中天欃枪宗祏遂南再立都京绍兴五禩同簉王庭回首旧逰恍如梦惊简书是畏防语何曽阅日未几又别江亭十有四年犹饭一蒸书题虽数心曲难形但祝加飱百禄具膺岂谓小疾奄嗟沉防惟兄之学演迤深闳涉乎诸史贯乎羣经怡怡外容肃肃中扃有类坦率了无巇倾沂水之咏虽则未赓荆舒之説早嵗已惩孝养纯笃夙师闵曽口体为下志意是承故其为文以以荣而见于用以敏以精抚字称良转输称能入时从槖近列华明出殿藩维逺俗绥宁上主所知清议所凴奚不黄耉进班疑丞俾究施为以诘戎兵云亡之痛岂惟亲朋我欲为志述兄平生传之悠逺不在斯铭姑遣长须往荐芳馨莫写予悲有涕其零
　　祭郭提举子元
　　呜呼有道之后其传逺矣贤如立之志业可纪予逰雒师立之巳死葢尝徘徊通徳之里闻公纯厚操行懿美欲见未遂人逺室迩衣冠南渡邂逅湘水公越耆年予亦艾齿山阳岳县相望甫尔毎聆车音欢笑倒屣从咨往故哀哀歴耳粹气薫然徳容静止温恭是力信顺是履皓首箪食萧斋隠几玩意韦编终而复始谓言仁者期頥乃已何期奄忽一疾不起回首曩者同数君子到我碧溪旬日逰徙漾艇镜中举觞竹里谈笑清真风度凝峙似云无心如泉无滓徳星暂聚髙躅谁跂诸人好在公独倾阤盘有时蔬尊有浮蚁遣词叙情魂尚来只
　　祭刘致中
　　呜呼天生百材莫不有用材之尤者其用尤重南金大贝金玉明玑惟或不好好则徳之独吾致中乃异于此百不一见不夀而死嗟嗟致中早自贵珍见贤必事遇仁必亲学无定师叅以订证濬其明頴礲其亷劲事亲笃孝友于弟昆政施厥家肃雍闺门其在友朋忠益相告其于乡党善者所好徳义积躬名闻于朝公卿引重弓旌是招三揖而前尚赴堂察君以疾辞归驭遄发缙绅趣荣快徃奔驰岂有匹士重已如斯士负知能鲜克遵养嵗不吾与利有攸往猗欤致中术略疏通若将终焉一亩之宫谓天艰之式燕其晩而迄艰之惟理之反文木良徐仆于嵚巅有嵬者樗乃终天年切玉之刀以贵弗取铅胡能割玩之在手乡里之分姻娅之情胶庠之旧磨琢之诚别去再期期复来防我今来矣君往安在旅酒弗旨豆笾不嘉独有悲思君其知耶
　　祭杨珣
　　人之生兮浮萍随波涛兮无垠偶飘飖兮值遇遂密比兮依因吾初来兮新昌睨尔居兮西隣方念咎兮息交俄数面兮成亲屈轮指兮逮兹淹五冬兮四春结茅屋兮南郭尔来曽兮逾旬不顾我兮寂寥匪附炎兮强臻或狂风兮摇空或清月兮挂旻或夜雨兮萧瑟或春花兮氤氲或髙台兮写望或埜寺兮怡神有好酒兮必同班肴蔌兮错陈或商讴兮浩荡或齐谐兮纷纶眷地角兮徘徊忘天涯兮悲辛予旧交兮日疎尔既久兮弥寅鼓尔箧兮未冠尝簉足兮成均中慷慨兮投笔脱儒服兮戎绅糊其口兮一官竟何得兮陨身赋才谞兮可用祗碌碌兮埃尘四十四兮无儿絶新昏兮室人甫不觌兮七朝被微恙兮永沦耿昭昭兮就尽视死生兮夜晨叹逝者兮临川眇今古兮同津吾庆吊兮久隳乃酬尔兮芳醇亦忘懐兮怛化聊为尔兮唏嚬
　　祭顔翼
　　嗟嗟顔生曷陨其身耶抑恃妙龄忽衞生之经耶晨出夜归冐犯瘴氛耶酒焦水浴寒侵而热蒸耶昧彼药石孰损益于吾身耶延子外馆敎我二孙不纵不苛训饬甚勤见子所着干禄之文为蝇头之细字拟词塲之千军我于尔时追随人事趋走频烦未克自贵方将迟以嵗月感以诚意劝使为已而学凡致逺在识趣天爽敏以赋汝勿逐末而暴弃何然之春花遽陨霜而萎瘁既殓殡尔酧以薄祭旅魂悠悠岂能一至
　　祭妻兄翁主簿子光
　　呜呼子光何为夭折方行万里登车轴折锦山霅水道里数千闻君之讣惊心惨顔昔在少卿有言有徳宜跻华近终老岩侧司戸秀杰洵美令仪不遐其骛九品之卑再世所钟谓在孙子君齓而孤克自峙嶷既就师友既敦诗书孝弟祗祗家庭愉愉亲仁笃义疎才弃怨防约则甘趋俗则倦载此粹懿宜福于天宜富宜贵宜得永年理有难推君奚不淑凡百交逰咸为君哭而况北堂鹤发慈亲哀哀诸儿曷辜于神吁嗟斯人命孰长短贪婪无厌谿壑宁满四福具矣好徳靡称展跖考终亦曰茍生诚能好徳而贫而贱而不大耋君子维燕用是以商子光奚尤昔也若浮今也若休惟我摧頽晩婿君媦与君论心百未十既属以罪垢跕堕南云见君知难何期永分长号西风佗傺郁结寓词侑奠聊以告别
  </div>
  <div class="pagination">
   <a href="斐然集_page23.html">
    上一页
   </a>
   <span>
    ...
   </span>
   <a href="斐然集_page19.html">
    19
   </a>
   <a href="斐然集_page20.html">
    20
   </a>
   <a href="斐然集_page21.html">
    21
   </a>
   <a href="斐然集_page22.html">
    22
   </a>
   <a href="斐然集_page23.html">
    23
   </a>
   <span class="current-page">
    24
   </span>
   <a href="斐然集_page25.html">
    25
   </a>
   <a href="斐然集_page26.html">
    26
   </a>
   <a href="斐然集_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
