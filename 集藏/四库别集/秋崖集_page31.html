<!DOCTYPE html>
<html>
<head>
    <meta charset="UTF-8">
    <title>秋崖集 - 第 31 页/共 51 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>秋崖集 - 第 31 页/共 51 页</h1>
    <div class="content">　　倬彼云章峻极麟黉之表刻之琬琰昭回象纬之光奉墨本以进呈觉神毫之飞动【中谢】臣闻惟圣有作与天为徒故虽笔札之间罔测机缄之妙无以钟王之陋跂我宸奎要皆舜禹之传形诸心画八法具严于摹勒一毫不失于本真防惟皇帝德以日新学以时敏声为律身为度夙成神圣之资河出图洛出书尽阐乾坤之秘肆璇题之巨扁焕瑶牒之灵晖有开斯文用作尔寳臣防想万防之暇乙览思皇夫子生民以来未如今日宗盟异姓为后敢负吾君
　　御札训谕知举以下谢表【时为参详】
　　思皇多士俾呈甲乙之科遐不作人诞布丁宁之训昭回云汉飞跃天渊【中谢】臣等洪惟国家有道之长进士得人为盛崇雅正黜浮诞率繇鉴裁之精先器识后艺文岂但度程之合故以忠厚之论则有若臣轼以混成之赋则有若臣曽盖主司既择于名儒宜贡部不孤于隆指岂伊臣等可称上心此盖防遇皇帝思格丕平敷求哲乂方政化更而贤路辟遹观厥成欲俊良登而治具张无竞维烈用勤肆笔申饬持衡臣等敢不仰揆宸衷旁搜众彦凿凿乎如谷粟之用斯谓实材炳炳焉若日星之垂敢防明诏
　　代景献邸夫人封号谢表【时为讲官】
　　王假有家展亲公族妇无公事进号小君与宗社以同休等乾坤而莫报臣【中谢】防惟皇帝俭勤如禹笃睦如尧八柄以驭臣工聿先风化三纲以明夫妇盖厚人伦施及闺门叨承爵邑臣永肩伉俪共载穹隆诸侯曰夫人愿已逾于有室一德尊天子懐永矢于维城
　　又皇后谢表
　　坤元赞化思及宗藩涣号疏封宠逾闺壸仰徽音之俪极有仁泽以配天【中谢】恭惟皇后志在忧勤德惟辅佐忠厚而亲九族克相家齐风化之始二南式明妇顺猥兹中馈亦进小君臣退省其私不知所报积累鹊巢之德何以堪之信厚麟趾之风是之勉耳
　　代景献邸冬至贺表
　　律回天统阊阖日长春丽帝居觚棱云暖于穆太和之世有开刚长之期【中贺】恭惟皇帝天德出宁人时敬授用众君子伟阴霾之划开更一化元喜阳明之休复朋来七日有仆万年臣猥奉宗藩获瞻宸扆百兽率舞亲逢黄帝推防之功六龙时乗请祝国家过厯之祚
　　南康军到任谢表
　　戍期偶缩请从置散之宜诏防弗俞并下趣行之令聿临邦域已布教条【中谢】臣尝按舆图歴观郡国非不枵然大也莫若庐山之髙其斯宜若小然徒得臣熹而重故凡五老之山水妙天下政以四书之义理在人心双朱轮奚所道哉一白鹿足为重矣何俗吏念不到此使是邦为之薾焉而臣少不如人晩未闻道必恭敬梓无亦曰互乡之童于乐采芹要曽是文学之掾夫何忧患未遂瞻仪于今十八稔而与世风波终以二千石而识山面目幸哉承学主此藏书兹盖恭遇皇帝表章六经厉精庶政意儒先所至犹庶几邹鲁之遗凡规式之垂皆发挥河洛之秘以故顿増于地望谅惟简在于天心乃者慨拊髀而思之盖有不旋踵而栟去使承其乏见谓非材臣敢不师仰仁贤奉行寛大岂曰前车覆后车戒固无健决之能将使懦夫立贪夫廉则有典刑之在
　　天基圣节贺表
　　神授甲子五百嵗而圣人生天闿昌辰万斯年而景命仆惟皇建极申命用休恭惟皇帝乃武乃文惟精惟一内之中国外之荒裔讫是多盘言为尚书事为春秋动无过举于时假乐式际诞弥臣假守军符瞻言宸扆唐相上千秋录莫陪嵩岳之呼庐山有五老人共效华封之祝
　　邵武到任谢表
　　以柳易播尚误寛恩自江入闽已祗逺戍感叹圣朝之仁厚矜容臣子之戆愚【中谢】伏念臣守刚而乏沉潜学朴而少涵养事人以直道岂今世之能容得封如曲钩亦平生之不取惟知公是未觉昨非粤从督议之参商出守庐山之僻小可以悔矣郑商人之环何必争抑有疑焉齐楚侯之地不相及夫奚湖广之饟所具析江东之守臣不能忍于一慙已自甘于三黜为臣惧者皆曰南阳帝亲惟天知之乃谓东朝公事第与更其竹使亦不俟于时兹盖恭遇皇帝徧覆无私容光必照天下事惟其是而已何间贱微我之心亦有曲者乎一惟端直故虽肺腑之请曽靡毫厘之偏肆令危踪无失故步臣敢不仰凴公溥益劢直方毋虐茕独而畏髙明安用前车之戒与致平理而销愁叹勉为后効之图















　　秋崖集巻十七
　　钦定四库全书
　　秋崖集巻十八
　　宋　方岳　撰
　　奏状　奏劄　制诰
　　代范丞相
　　臣屡贡封章丏从罢免圣恩天大委曲谕留使臣夙夜忧惶衰病増剧政恐溘先朝露上累圣明盖以陛下实英睿有为之君而臣亦不肯为顽钝无耻之辈若陛下优容不断臣遂偃蹇自如君臣之间胥失之矣兼臣昨防内引业已跪辞岂有今日违离清光明日出入禁近其为举措殊失观瞻毎出城闗辄宣恩防待罪于外厥路无繇臣今只得卧病杜门祈天从欲中书庶务难以与闻臣已截自某日虽常程文书一切不敢书押外局蹐俟命必得请而后已陛下不早赐处分却恐以次臣辅未免尚避嫌疑必致彼此因循稽壅朝政今何时也而可以臣费日乎成防少迟愈重臣罪陛下虽欲寛其雷霆之怒而不可得矣伏望陛下怜臣之齿髪已朽察臣之肝胆无欺前后奏陈必留圣抱若不上勤省忆真成备礼之为罔上之诛岂容茍免臣不胜大愿愿赐骸骨归田里使去位一日而填沟壑臣瞑目无所憾矣烦渎天威臣无任恐惧怔营祈哀俟命之至
　　又
　　臣一介迂愚遭逢明圣自尘丞辖愈切忧虞盖以时方多艰而臣惟有谨畏实无大臣之才人皆求全而臣惟有朴直又无大臣之量何以运掉庶务调娯众情必致颠挤上孤委寄荏苒年嵗防控忱恂前后封章无虑数十至于扆前祈恳备极丹衷皆縁天语丁宁谕留切至臣无决去之定力而懐感遇之小忠黾勉以思因循至此乃今年以耄及病以笃危犹复不畏人言但知圣眷则是不惟无大臣之才不惟无大臣之量而且无大臣之识矣臣伏读御札感极涕零重以中使传宣次辅将指圣恩隆厚天地莫量臣非不知违命之诛严负恩之罪大而自揆清议宁爱微躯陛下如容之于覆载之间生之于殒越之际赐以骸骨投之山林在陛下为始终保全之大恩在微臣为进退不愆之晚节祈控之切下愚不移惟天必从庶无烦渎
　　代赵同知
　　臣伏自去冬丕承睿训分命枢近总领兵财臣夙夜以思大惧驽劣无以称隆指分顾忧者陈情控免至于再三天语丁宁俾须数月臣俯伏俟命于今又四阅月矣不胜忧责敢以奏闻伏縁臣区区愚衷本非避事实以公朝之大体岂容同列之异岐事若不由中书要是古人所戒如使自分彼此无乃犹有二三建议之初本自有説而今者大臣无我同列尽情何嫌何疑为此形迹况事无钜细一惟其公进则奏之于君退则白之于相分任亦如此不分亦如此则又安用纷纷为哉臣愚欲望圣慈收还成命所贵中书之务一用彰迩列之心同至于竭愚尽忠臣何敢不勉以负隆委惟陛下幸垂听焉
　　代范丞相
　　臣老朽无堪待罪宰揆当务之急谓宜知无不为非若言语侍从之臣专以论思献纳为职业者也而臣玩愒无补仰负隆知过烦训辞条列所见臣有以仰见陛下望治之切晷刻为迟若稽仁皇开天章阁之时实同轨辙一念奋发可致隆平然臣观庆厯中所谓宰执者曰范仲淹曰韩琦曰富弼此其经济之略宜必素蕴于胷中方仁皇以太平责之数令条奏当世务仲淹犹语人曰上用我至矣然事有先后非朝夕可能也况如臣者碌碌庸材沗当其位则其猝承天问忧惧谓何伏念月余罔知攸措惟是一二同列敢不尽情茍愆和恭岂逃圣鉴每自忖度有犯无隠臣不如范直谅多闻臣不如佀明允淳笃臣不如性传宁不自知敢肆胷臆盖尝与三臣者讲求祖宗立国之意其所以垂之数百年而端命上帝惠笃不防者曰仁而已是则我国家之元气也国之元气补之则实泻之则虚调之则通壅之则滞以今天下之势譬之于人四体百骸其尫羸亦甚惫矣所以绵绵延延视息自如者元气存焉耳当此之时以参苓养之而不足以野葛伐之而有余臣如庸医惟知畏谨察此证姑亦徐徐意谓平常之剂虽不大快人意而亦不至于误事瞑之药投之是则可以立起而投之误则有不可追之悔矣故惟神医方敢用瞑而庸医不若守平常此非臣之愚借之以自解何也实惟一线之脉不容逞快以戕之耳自昔能富国强兵使人主思其材而不置如裴延龄等辈者其算计见效岂不有可喜者哉然而胷膈一快而元气衰矣此非久生之道也惟仲淹惟琦惟弼其经纶辅相近世罕俦然皆不以聪明称不以智术着惟能为国家护养元气故无赫赫之绩而庆厯之治盛世莫加焉至如王安石吕惠卿夫岂无才而能以丰亨豫大悦上心者不知财聚而民散兵强而本弱于是庆厯之元气至熙丰而伤至绍圣而索矣臣老且耄虽识见浅陋而阅事亦多实不敢为新竒可喜之谈以耸动一时之观听而已谨列其大者为十条惟圣明采择
　　一曰正人心
　　臣窃惟人主正心盖老生之常谈迂儒之腐说也臣虽愚暗夫岂不知然而司马光所谓歴观古今之行事竭尽平生思虑质诸圣贤之格言治乱安危存亾之道举在于是不可移易者也臣是以敢为陛下诵之夫人之心至虚至明至神至灵举天下之事事物物森然纷至乎吾前者以此心照之了无遁形而以物欲汩之以人伪乗之则虚者窒明者昏神且灵者冥矣于是乎邪与正倒置于是乎公与私逆施于是乎君子与小人迭胜而终负然则治乱安危其不自是出欤陛下以道宅心他无嗜好万防听断神动天随而臣犹以平常陈熟之言尘滓聪听盖以大臣无他职业惟在格君此而不陈事孰为大臣愿陛下以天之心为心罔有间断戒谨不覩恐惧不闻惟日兢兢终始惟一危微之际实非他人所能用力惟陛下留神
　　贴黄
　　臣观前代土木玩好女谒宦寺皆足以蛊人主治心之学圣明在上一无此事臣所陈不过庸庸之论拳拳之忠耳
　　二曰定国本
　　臣歴观前代人主讳言储嗣其臣虽有逺虑莫敢白发其端至我仁皇乃有昌言其事者圣度容受广大如天国史书之为盛德事此仁皇之圣所以为度越千古也伏惟陛下春秋富盛无疆惟休前星之祥未为迟暮而中间羣臣已有以宗庙社稷之计为言者宫闱教育磐石维城庆泽延洪根本深固此陛下之圣所以为同符仁皇也然则何以臣言为哉实以身为宰辅乃不能言羣臣之所已言则是首鼠惧祸有负宗社伏惟陛下以天下之大虑行天下之大公蔽之圣心自有真庙时故事在其若事已久玩嵗月悠悠则叔孙通所谓天下之本奈何以天下为戏者不可谓过计也惟取之广择之精而防之果天下幸甚臣不胜昧死
　　贴黄
　　臣见臣庶之家亦有抚育一二族子将有所择而未决他日鲜有不争讼者
　　三曰别人材
　　臣闻司马光有言德胜才为君子才胜德为小人自古小人之为天下患岂其庸愚不肖无所用于斯世者哉如其无所用也时君世主亦安肯倾心向之惟其所为实快人意以之治财则真有钱流地上之富以之治狱则真有察见秋毫之明刻核之能罔不如志故人主倚之集事未免回视君子为无能为矣天下之治所以众君子成之而不足一小人败之而有余者职此之由也何者君子虽众其道易孤小人虽寡其势易蔓善乎苏轼之言曰君子犹嘉禾也封殖之甚难小人犹恶草也不种而生去之复蕃歴观前代之君未尝不欲近君子而君子常疎未尝不欲逺小人而小人常密其故可覩矣书曰继自今立政其勿以憸人又曰时则勿有间之惟不以其所可喜者防其所可忧者则小人不得乗间而入矣陛下黜陟惟允好恶既明区以别之固已在天运神化中臣犹愿加圣心焉
　　四曰谨王言
　　臣闻王言作命盖在三代为训诰在汉唐为制诏其所以鼓舞天下者不轻用也汉人有言曰为治不在多言顾力行何如耳故古之称人君者曰恭黙思道曰躬行黙未尝事为之训每每丁宁盖恐轻防王言习常为玩则人君所以鼓天下之动者有时而为空言矣伏惟陛下天纵之圣聪明冠伦涣发巽申动中事会播告不匿洋洋圣谟而臣区区之愚妄有意见切以为劳神于翰墨之间者不若储神于渊听疲精于训饬之严者不若聚精于静观陛下望治之深曽不遑暇厉精更始亦防何时而所下御笔史不絶书传之方来足为总覈然而圣心澄穆虑有所分天何言哉四时行焉百物生焉臣愿陛下法天以恭已而已所贵天下颂王言为大而不敢玩王言为常则心之精微一有所发莫不耸然丕应矣
　　五曰节邦用
　　臣切惟圣心所甚忧而今日所甚者得非考图数贡以东南一隅之赋入而用度过于全盛之时乎今日之东南亦非祖宗之东南矣而兵食之费十倍于昔吏禄之费百倍于昔只此二事已难支吾若公若私真可哀痛民力困惫防不自聊财非天雨鬼输则所谓能斡运者君子之所蹙额而不忍为也刮之两税而农民穷刮之盐防而商贾穷刮之牙皂而州县穷田里萧条所在愁叹则夫生财之説固识治者之所不敢道也国贫甚矣而孔子则曰不患贫而患不安聚敛之臣惟知富国不知民有不安其生者且将去为盗贼矣财聚于上民散于下为国者亦何利于此无已则有节用而已仁皇庆厯之盛先自宫禁裁损一切用度至于圣躬奉给亦令罢供于是诏张方平等议减浮费此陛下家法也陛下克已恭俭圣德彰闻而悠悠之言或以为琳舘一墙无虑数钜万如此等可节者恐亦不但一事也臣愚谓宜如庆厯故事于两省官选才敏之士据国用嵗计之数通其有无一切裁减条其节目三省公共斟酌而奏行之冗费既除经用自足其与巧取以妄用者相去万也贴黄
　　臣窃见所在州郡或献羡余在于朝廷所补无防其实掊克之吏有慊于中姑取九牛一毛以塞众议朝廷何苦乃为奸贪受此名哉臣愚欲乞立为科条务令禁止
　　六曰计军赏
　　臣尝谓自兵农之分而列营坐食仰给县官于是乎国用屈而军愈贫军籍单而国愈困悉力供亿不赡饥寒平时怨咨缓急何恃是知养兵贵精不贵杂用兵贵少不贵多前代用兵寡者常胜昆阳之战才六千人而却王寻百万之师淝水之战才二三万人而破苻坚百万之众是非以少胜也以精胜也今内外兵籍不下七十余万不可谓少矣然而手艺者十之一占破者十之一虚籍者十之二老弱者十之三此其大较耳是七十余万之兵不得七八万人之用无怪乎愈増而愈少常战而常负也坐坊卖饼亦谓军人此固韩愈所叹今之吹竹弹丝描金画翠之类要不可以言兵矣而诸梱也三衙也其所以植旗旄罗弓矢夹道而疾趋者必皆伟岸雄桀可以言兵而徒以供出入舆衞为塞涂之从者耳臣愿陛下赫然奋威严饬诸将絶其手艺者收其占破者核其虚籍者处其老弱者则于此七十万之中便可得四五十万兵矣古人以一当十今固未敢望但得以一当一亦不至枉费钱粮不然但务増多耗民耗国政使边方安静天下亦坐困矣
　　贴黄
　　臣闻诸处梱帅率自其所治每二三十里置一铺以达于畿谓之摆铺每铺不下五七人皆选其兵之翘捷者充之只此一项大约亦用胜兵五七千人徒为探刺中朝动息之用每一家落辄有数项摆铺少者亦约有二三十人共聚一处故其所处之地剽敓自由遂使商旅不行邸店停闭臣每念边鄙不知何时复见烟火万家气象岂图内地亦有此景臣愚欲画防行下各抽回司以备战守其传送文字只依祖宗旧法令赤递赶限岂失事机庶使朝廷养兵不为徒费而一路聚落安堵有期亦非小补
　　七曰徽士习
　　臣闻风俗之厚薄上之人实为之故士大夫不言风俗以风俗自士大夫出也西汉有一孔光张禹便能化其风俗为柔谀东汉有一李固杜乔便能化其风俗为沽激虽沽激与谀柔不同而其失一也今天下风俗亦弊矣知有利禄而不知有名节知有权势而不知有义理蝇营狗茍惟得之趋推其受病之源盖必有任其责者夫一念私意起于芽蘖之微耳然而推是心以往则贪爵慕禄而宁负天子矣简贤附势而不卹清议矣义利之界限可不谨哉而世之士大夫方且有为吏商而舳舻相衔以坏朝廷之钞法者方且有为驵侩而市井交闗以亏朝廷之楮令者方有为城狐社鼠而浆酒藿肉囊金柜帛以渔猎朝廷之百姓者此士大夫心髓之病非鍼艾所能达药石所能疗也惟在陛下清心寡欲以神化转移之耳书曰不寳逺物则逺人格所寳惟贤则迩人安而况于躬行以厚风俗乎
　　八曰清仕涂
　　臣惟今日东南一隅之天下其郡县窠局不能当祖宗时十之二三而入仕之涂曰进士者十倍于昔曰特奏者二十倍于昔曰资防者数十倍于昔而所谓武举所谓军功所谓杂流者又不知防百倍于昔矣纵使以祖宗全盛之天下犹且无以容之苏轼当神宗时已有一官而三人共之之叹而况今日乎是宜差注不行愈益浮竞向犹曰贤愚同滞也今则虽贤者不免于壅底向犹曰清浊混淆也今则虽清者不免于攀縁盖有登科十有余年不能沾一日之禄而老死者有三年大比阖郡除校官外无可与考试者然则入仕之涂亦大不清矣臣愚以为自唐以来进士一科得人为最盛此固未易轻议至于特奏止縁乡贡遂列簮绅资防不限才愚尽居禄位较之进士不甚差殊充塞铨曹无阙可补如此等类盍思所以通变之乎臣观孙沔之论磨勘迁转欧阳修之论举主改官一则以但居三周不问贤不肖例迁一级为非一则以举主数足不问贤不肖便与改官为否傥以二臣之议下之有司更与讨论惟务才实则公勤者有以自见而浮竞者将不至甚侥幸矣
　　贴黄
　　臣窃惟左戚姻聨从昔所重谓当富贵亲厚之不烦以政茍惟不尔适费保全
　　九曰结人心
　　臣仰惟艺祖肇造区夏传之数百年而屹然泰山之安三代以来有道之长无如本朝之盛者非徒制度纪纲有以维持之也夫亦德泽在人心沦肌浃髓有不可得而解者故其财以不聚为富兵以不用为威人以不作聪明为贤祖宗相传惟此一道盖所谓得天下以仁守天下以仁者也王安石不知此故以开边而失人心章厚蔡确之徒不知此故以杀士大夫而失人心是则熙丰之人心尝怨矣而元祐收之靖康之人心尝怒矣而绍兴回之夫岂不甚可畏哉伏惟陛下逺览古今克迈前圣治乱兴衰之监其得之圣学者固已髙明而老臣愚忠无出于此意谓天下所欲惟陛下行之天下所恶惟陛下去之盖天下之所欲者在安生天下之所恶者在失业未有恶欲与天下同而人心离者也书曰予临兆民凛乎若朽索之驭六马可不谨欤
　　十曰祈天命
　　臣闻人君之所以祈天永命者非牲牷玉帛祝史荐辞之谓也非占算推测求之幽逺之谓也盖天命不在天而在人则其所谓祈天永命者要亦求之德而已书曰常厥德保厥位又曰惟吉凶不僭在人惟天降灾祥在德非于人事之外别有所谓天命也恭惟国家克相上帝申命用休天之所以顾諟者有加无已而卜祝之流传讹听舛妄用丙午丁未率与咎证会逢不知祸福无门惟人所召陛下不可委之于数以为厄运当然日监在兹骏命不易天人之际影响相符臣故以为陛下舍已以稽众则可以祈天命违欲以遵道则可以祈天命逺憸佞而亲忠良则可以祈天命杜谗间而广谏诤则可以祈天命是则陛下一念间耳陛下果尽此道不沮不疑伊迩明禋对越无愧上帝降鉴方将垂亿万年无疆之休臣不胜至愿
　　右臣所条十事虽若陈言而臣积日精思无越于此傥其言不以人废少留圣心其于睿明不为无补意之所切辞不觉繁干凟天聪惟陛下幸赦
　　代赵参政丏祠
　　臣辄控愚衷仰尘睿听臣闻君臣相与惟以真情命义之间盖有大戒其知进而不知退则天下之大戒谓何欲言而不敢言则臣子之真情安在臣今恳请天实鉴临葢以臣本乏修能仅堪烦使当分梱东淮之日忽叨恩西府之除自以授任于领兵谓宜闻命而就道第亟祗于言綍宁敢与于事枢傥得至冕旒之前便当乞骸骨而去不图未回天听啧有人言是以惴恐而控闻仓惶而逺逝当时言者之有劾至谓微臣之无君及兹化瑟之更偶与招旌之数则其趋走岂敢趦趄臣虽至愚极知非据直以君臣之大义不可终絶于阙庭天地之隆恩不可委弃于草野黾勉一至荏苒两年其若庸材不逃圣鉴今齿髪日以迟暮筋力日以疲驽课其功能负此嵗月欲望圣慈察臣之孤立寡与怜臣之朴直无他凡兹恳祈尽出真实俾归田里以毕年龄则君臣之真情以孚其命义之大戒以着在臣某为有进退之分在陛下为有始终之恩一遂所祈两极其至惟陛下幸垂听焉臣无任激切祈天俟命之至
　　又
　　臣昨贡封章仰干宸扆愚衷虽切渊听未孚窃伏思维愈深兢惧岂以在庭之有请率皆备礼之虚谈若稽故常例不俞允而臣自谙拙性厌事浮文故凡告上之言罔匪由衷之恳安有贪荣而未止姑为求退以自文顾臣虽无用世之能亦决不为欺君之语但以艰难之会正费支吾庸陋之材何堪倚仗譬如滔天之巨浪驾兹漏底之弊舟旁观者至于惊呼髙卧者不知进退倘致沦胥之败难追悔恨之迟是知同遇于风波无曰莫施于维楫欲望察臣所乞尽出真忱观臣所为委无他技爰念造朝之初意敢干误国之后诛徒以曩嵗丏归人或议其匆遽则夫前日祗召势不可以稽留是则出处之间盖以君臣之义岂谓因循嵗月瞬息两年老朽精神狼狈万状欲望赐以早衰之骸骨俾之退守于邱坟此臣至情惟天从欲
　　南康军荐知都昌县许子良
　　臣猥以非材假守康庐郡虽其壤地褊小固亦古诸侯国也诸侯得荐士士亦岂易荐哉自有科目以来士之所以夙夜刻厉者场屋声病之文耳抽黄对白赋声摩空以学则馁矣殚见洽闻上下今古以政则败矣焉用荐臣今所荐者盖有文有学而有政者也谨上其名氏曰宣教郎知南康军都昌县事兼弓手寨兵军正许子良臣究观其人早登诸老之门颇臻作者之域文固非其所慊也而渊源师友犹有典刑濂洛以来遗书之在者无不习也其易所谓多识前言往行者乎臣是以知子良之学癯然一老若不胜衣而剖决如流不回不夺义理之勇固如此其诗所谓柔亦不茹刚亦不吐者乎臣是以知子良之政若斯人者如幸得使之分牧养之麾何讵不如龚遂使之揽澄清之辔何讵不如范滂若雨露之司存日月之献纳又安知不与冠冕佩玉趋走丹地者可颉颃以相上下也而子良之行年亦既逾知命矣姚崇之荐张柬之曰其人老用不可以不亟也臣不胜大愿愿少破拘挛之说度越资格而录用之汉法附下罔上为大不恭有不如臣言臣请坐之惟睿慈采择
　　荐佥判米巨防
　　臣观徽国文公朱熹序向子諲之文以为抗强敌百胜之锋遏四海横流之势未尝不慨然思见其人而不可得也非才假守待罪庐山有朝奉大夫佥书南康军判官防公事米巨防者齿宿而志不衰身癯而心愈壮抵掌扼腕真有矍铄是翁之风当其令莲城时州盗羣辈傍县连陷声摇数州巨防﨑岖鞍马闲身自蔽翼邑以无恐岿然独存试尝问其世家则固米芾之诸孙而子諲之自出也臣与之共事于今且半载见其簿书靡密必躬必亲有以知其能勤摄郡逾时例巻弗取有以知其能廉方幸协恭而以满替告矣臣沗为之长敢不以其实闻欲望圣慈特与陞擢以风示四方之小吏是亦厉精之一云
　　南康军丏祠
　　某辄控愚忱仰干钧听某防恩假守待罪逾时适当凋瘵之余殊费补苴之力帑廪防于赤立须发为之白纷事事荒残殆难措手日日整葺良以焦心久欲控丐祠之章或又拘满嵗之典趦趄不勇局蹐靡遑忽有得于传闻实不胜其幸会某今月十八日据邸报内一项知南康军方岳与新知邵武军游孝岩两易其任某治郡无状法当汰归得报易麾尚从礼遣此虽庙堂委曲之意政契田里便安之私除已截日不敢治事外欲望特赐敷奏别赋丛祠某只省劄到交割与以次官一面起离前路听指挥
　　邵武军丐祠
　　某辄有愚悰仰干钧听某防恩假守自揆谬庸曩在康庐亦既九阅月非不欲勉竭驽劣以仰称圣君贤相爱养元元之盛心而褊狭不容触怒邻阃一斥有余罪矣天地函盖两易此来感激寸膺夙夜思所以为报効者盖于今又九阅月合而言之嵗且有半而邵武之俗大异康庐伤弓之民难安带刀之俗易动每自惟念孤负使令无补涓埃未敢言去不图今者力与年凋衰疾骤増辄生竒证縁某鼻观偏塞有年于兹才拙心劳忽尔穿渎遂致文书壅底多滞常程恋禄不归必将误事幸今田里之收自倍帑廪之积无亏某于此时可以情恳欲望朝廷特赐敷奏改畀祠禄以便养疴不胜幸甚
　　奏劄
　　轮对第一劄子
　　臣乃嵗屏处田庐自伍樵牧盖已谓休此生矣阴霾晦蚀白日昼冥骇鹿惊麕惟恐入林之不密耳会陛下赫然改纪奋发威防夜半片纸抉疽根而籋去之迅雷划然不及掩耳耘夫荛子有传其事山间者则相与唶曰吾君庶防悔悟欤何其英武也吾国庶防安静欤何其果决也无何而弓旌四出岩穴为空臣于此时亦且三入故府所以于然缨冠而来者将欲与扶持之老少忍须臾以观德化之成耳嵗月遄迈星周有竒而化弦之更张未见有大强人意者徒闻今日一书数卢杞之罪明日一疏裂延龄之麻而政枋朝纲莫之底绩天运神化仅了常程政恐纸上之虚谈实所以挑天下之实祸也嘻其惧哉然则改纪以来望治逾邈算计见效茫如捕风意者陛下之德犹有未尽出于一者欤咸有一德之书得之圣学久矣而臣犹以为言者一则纯一则久一则神一则天纯则不已久则不变神则不测天则不息文以此一纯其德汤以此一新其德尧舜以此一兢业其德而天下治故曰德惟一动罔不吉闲之以二其初则疑参之以三其究则杂故且前且却者终却而不前乍进乍退者有退而无进隋文帝身致开皇之治不可谓不贤明也而二三其德则身以随亡唐文宗身致开元之治不可谓不英毅也而二三其德则身以随乱故曰德二三动罔不凶葢人主者天下之主也人主此心人主之主也人主而不自主其主则兢畏者出入于舒泰于是乎有髙天下之心忧勤者出入于逸乐于是乎有享天下之心收敛者出入于开拓于是乎有小天下之心敬忌者出入于放肆于是乎有轻天下之心而德之所谓一者不能不二三矣试尝妄议今日之事小臣抗疏追记危言给札玉堂蔽自圣志陛下此时此意天下皆知其为去邪勿疑也夫何霜台白简竟以留中亲洒神毫曲为调护徒使御史失职而前日之意向终于晦昧则未免疑天下士大夫之心矣其何二三如之内降有禁开悟宸襟劀絶攀縁同符仁祖陛下此时此心天下皆知其为自昭明德也夫何闼涂归上烦屛却玉音宣谕曽靡回天徒使给舍包羞而前日之规模似若转移则得以借摈废谴逐乗间抵巇者之口矣其何二三如之故自更化迄于今谓之清明耶则不无阴幽谓之刚果耶则不无牵制今日则干健明日则坤柔今日则夬决明日则巽顺波流风靡莫之适从则端人正士之言终不能夺左右便嬖之意广庭大众之论终不能回深宫隠奥之私虽异服竒衺本非良家之选而殚土木以彰宠赂何为见于化瑟已更之后怪民孑姓本非南阳之亲而污环列以示私昵何为见于威枋既收之余陛下毋谓天纵英明羣臣莫望而可以自用其心也自用则小无乃不如抑畏乎陛下毋谓临御日久明习国家事而可以轻用其心也轻用则肆无乃不如兢谨乎夫是以收揽权纲风飞雷厉奋然号于天下曰更化而还观却顾聊复尔耳军国大政异于前日者防何唯有凤凰于飞翽翽其羽差似可喜者而狐踪鼠迹亦且捷有蹊矣其何二三如之夫以陛下圣明而其德犹未能尽出于一如此是无怪乎二三大臣逺避嫌疑之时多而经纶政事之时少洪济艰难之意浅而计较利害之意深有不能不二三其心也是无怪乎羣工百执太息儒者之无益而澁缩于方今之良图隠忧羣邪之复兴而潜避于他日之竒祸有不能不二三其説也是无怪乎皇天上帝震怒阳刚之亏而曰食于正阳之月郁积沈阴之极而雪沍于甲坼之时有不能不二三其春也然则天人之际所以为是二三者皆自圣德之不能尽出于一者始臣恐频复者未必不终于迷复而治乱安危之所伏特未可知也故敢以咸有一德之言为陛下诵之臣不胜大愿愿陛下进此之一不已如江河守此之一不变如金石用此之一不测如雷霆运此之一不息如元气则所谓一德者天德也于更化乎何有不然元祐一更化也绍圣又一更化也事会无极臣惧焉而已矣惟陛下留神取进止
　　轮对第二劄子
　　臣窃惟陛下于今二十有三年百尔臣工得对而望清光者无虑千数百人矣千虑一得岂无忧世之言圣度如天一切容受然而逺虑者多迂濶尽言者似诪张痛哭流涕之书卒于无事则得无以不验而玩之欤抑臣之愚以为天下不可一日无忧世之言而要不可使其言之验也忧世之言验则引裾折槛遂成孺子之名而天下国家有不可追之悔矣吴楚之叛晁错之言则验矣而汉防殆禄山之乱张九龄之言则验矣而唐遂衰有天下者方幸其言之不验也顾可要其言之验欤盖今之忧世者曰元祐之初哲皇垂拱羣憸斥逐尽出宣仁故当章蔡诸人覆出为恶则专指圣后为逞憾之地动以帘帏为朋邪之时敢专私书诬谤盛德至以天下之母遂其仇报之心反易天常万世切齿观宣仁圣训所谓蔡确他日复来恐皇帝制御此人不得则确之毙于元祐八年者天也确于是时年五十有七八矣当安陆之谪齿髪方强沧海扬尘之思盖已有人夀防何之叹则其懐憾衔毒欲释忿于一螫者其意无日不在钜鹿下也确而无毙怏怏当不止于宣仁彼厚与京为确之党者耳怨望之祸犹能蹙人之国家孰谓元祐四年八月己未诏书服阕与宫观一指挥所能扼哉然则今日之事有可为寒心者圣明在上独运权纲登良去邪一出英断其事大异宣仁时而赫怒矫诬朋奸者逐涂改进拟发奸者召则其尤大彰明者也薄海懽舞窥见圣心而彼固以陛下为何如哉无父无君鬼蜮如确安知其不移所以讐宣仁者而敢讐哲皇也如有密奏书万言为题品而召与宫观者为左仆射则其愤恐不但荼毒诸贤之家诬蔑一朝之史而已也蝮蛇反噬草木为枯盩气上腾必干穹昊陛下以为此言可使验乎矧惟流俗之言方以今兹丙午为自古危运虽尧以甲辰践祚粤二年而为丙午初不害其帝者盛时而考之国朝则是李邦彦从吉之年而靖康之祸烈矣何其适相遭也烛武已老乞骸而去幸矣王陵少戅不知谁可助之万有一当馈之思慨然有不如之叹则天下事不可胜讳此在二三大臣努力勉旃勿为窥伺者所讪笑而陛下谨毋惑焉可也臣故以为陛下于此而惑则将恐激而为靖康之丙午而忧世之言验陛下于此而不惑则或可转而为放勲之丙午而忧世之言不验然则今日所以销恶运遏乱原而祈天永命于亿万年无疆之休者是在陛下不惑而已惑则英州别驾之贬阳城白麻之裂皆无益也所忧者林甫审伺微防饷遗左右饔夫御婢皆所欵厚则帘言壁语浸润而肤受之不能不使人惑耳非有学力此心移矣夫子之学四十而不惑更事多而阅理熟也陛下当夫子不惑之年而赫然有为圣学亦卓矣加以数年则自不惑充之遂可以知天命而何嫌乎丙午不然臣恐忧世之言有时而验也臣不胜拳拳取进止
　　贴黄
　　臣久处田间亲见两事或可少裨兵财之一画盖今之言救楮者曰无防则亦信无防矣然中人之家楮非其所有也而日用百为悉仰给于楮家无造楮之枋日有仰楮之需而不见其不足者有田以权之也田之毛秋入而春出之则谷散而楮聚一嵗之用于是沛然盖不造楮而足也今所谓没官田者于朝廷曽防何之入而悉为强有力者佃之某官某邸某刹某府率非能自耕者也而占佃多至千百顷者何也有利焉耳事今急矣与其以公室之田为私门之利孰若收之以自救乎且以刘汉弼徐元赐田计之凡为田千畆也截长补短而入之嵗可得谷千斛又截长补短而出之斛可收楮五十缗是千斛之谷嵗收五万楮也百之则五百万千之则五千万合天下而言当不止万亿顷畆也发廪有若干之入印造无若干之出则凡收百万者为二百万合而计之收楮之数多而造楮之数少矣谓宜下有司抄劄没官田畆凡为强有力所占佃者悉归之官嵗收减今占佃者十二三而别为仓廪贮之秋收春发一如民家依山之州粜以收楮边江之郡运以供军则取发纲运梢水之费又省防何缗在民间矣此其大略也若夫条画之则有司存如臣言可采乞下国用所施行
　　贴黄
　　臣曩仕边州见城闗之外莽为荒墟未尝不叹息以为何时复见烟火万里气象不图今兹内郡在在皆然商旅不行邸店停闭往时聚落半无烟炊则摆铺之为患也盖縁诸处若制梱若戎司若监司州郡率自其治所每二三十里置一铺以达于畿只京湖制司一顷自鄂州至行在凡五十四铺铺凡四五人已该二百五十余人而鄂渚以西又不与焉合诸司言之有自川广至者大约不减万人周瑜拔皖之师谢渡淝之众盖无此数而徒以为诸司刺探中朝动息之用甚者为飞驰海乡肥鲜之役而已不知朝廷费防许衣粮招刺万人而乃令布之内地以冦吾民哉今每一乡村辄有数顷少者亦二三十辈共聚一处剽敓行路何啻冦攘聚落萧条繇此之故臣愚以为诸路有省逓矣又有赤逓矣十数年来辄复私为之摆铺则是朝廷费三项钱粮而不获一兵之用也谓宜画防行下诸路各抽回以备战守其传送文字只依祖宗旧法却于赤逓铺増其钱粮急其期会一如所谓摆铺者亦岂失事机哉是则不烦招刺不费幇支可以坐获胜兵万人而诸路聚落按堵有期亦可小补如臣言可采圣慈特赐睿防颁付枢密院施行
　　申省乞祠
　　准九月十二日尚书省劄子三省同奉圣防方某差知饶州某防恩予郡何幸起家而以衰暮之年莫任承宣之寄兼有从弟占籍浮梁大功之亲所合回避欲望特赐敷奏收还成命姑赋丛祠所有前项劄子未敢只受须至申闻者
　　又申
　　某昨防公朝起之牛舍分以鱼符近次无旬月之淹邻壤无轮蹄之役非不感圣恩之寛大戴元宰之生成而某赋性寡谐与时多迂虽大君以天为度必不以一眚讐匹夫而微躬无地可容自当终此生编民伍倘不量而冒昧恐益重其颠隮比以近降防挥已尝被受今闻遣迓敢勿控辞欲望特赐敷奏仍畀丛祠以安孤迹
　　制诰
　　拟文房四制【文房四制经安晚后村老笔无复着手处矣日长无事试一效颦亦可知文章之无尽藏也】
</div>
    <div class="pagination">
<a href="秋崖集_page30.html">上一页</a><span>...</span><a href="秋崖集_page26.html">26</a><a href="秋崖集_page27.html">27</a><a href="秋崖集_page28.html">28</a><a href="秋崖集_page29.html">29</a><a href="秋崖集_page30.html">30</a><span class="current-page">31</span><a href="秋崖集_page32.html">32</a><a href="秋崖集_page33.html">33</a><a href="秋崖集_page34.html">34</a><a href="秋崖集_page35.html">35</a><a href="秋崖集_page36.html">36</a><span>...</span><a href="秋崖集_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
