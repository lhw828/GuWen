<!DOCTYPE html>
<html>
<head>
    <meta charset="UTF-8">
    <title>绀珠集 - 第 52 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>绀珠集 - 第 52 页/共 81 页</h1>
    <div class="content">　　李询登越城闻歌声乃崔元范拜侍御史众饯之令小丛歌询因以赋诗

　　诗瓢
　　唐求喜吟咏捻藁为丸贮之大瓢临死投瓢于江中曰茍不沉没得之者方知辛苦心耳流至新渠有识者曰此唐山人诗瓢取之诗乃传焉

　　无声诗
　　诗人以畵为无声诗

　　得句撞钟
　　唐诗僧赋中秋诗云此夜一轮满来年方得下句云清光何处无喜不自胜夜半起撞钟以惊众【此僧南唐人】

　　刘采春
　　元稹亷问浙东喜官妓刘采春稹甞题诗云因循归未得不是恋鲈鱼注云恋鉴湖春色耳

　　蛮素
　　白乐天二妓樊素善歌小蛮善舞甞为诗曰樱桃樊素口杨栁小蛮腰素年长而蛮方丰艳因为杨栁词传之乐府宣宗问何人词左右具对诏取永丰栁两枝植禁中

　　冷淡生活
　　裴令公夜宴因赋诗元白颇自得至杨汝士曰昔日兰亭无艳质此时金谷有髙人白知不能加遽曰笙歌鼎沸勿作此冷淡生活元曰乐天可谓能保其名也

　　瑞锦窠
　　礼部郎掌省中文翰谓之瑞锦窠故事必迁词掖故诗有湏知百日掌丝纶之句

　　蹉对假对双声迭韵
　　椘词九歌蕙肴蒸子兰藉奠桂酒子椒浆谓之蹉对厨人具鸡黍稚子摘杨梅谓之假对几家村草里吹笛隔江声谓之双声月影侵簮冷江光逼履清谓之迭韵

　　○古今名贤集【刘紫微】

　　正格偏格
　　诗第一字侧入谓之正格如鳯厯轩辕纪龙飞四十春第二字平入谓之偏格如四更山吐月残夜水明楼唐律诗多因正格杜诗侧入十无一二

　　碑帽子
　　栁子厚谓韩退之平淮西碑犹有帽子仆若为之便直说用兵伐叛事

　　捉语意合处
　　唐诗僧善论诗尤善捉语意合处张水部一日得句云常因送人处忆得别家时自谓古人未道僧曰亦有道者见他桃李树思忆故园春是也

　　四雨字王荆公甞云梨花一枝春带雨桃花乱落如红雨珠帘暮卷西山雨皆不及院落深沉杏花雨含不尽意于言外也故曰四雨字

　　诗中虎
　　罗邺牡丹云买栽池馆恐无地看到子孙能几家人皆谓之诗中虎也

　　调脂弄粉
　　徐雅中李九皋俱善诗徐诗富艳李多用事李谓徐曰公诗如女善调脂弄粉徐曰公诗乃鬻冥器但垜迭死人耳

　　银花合
　　苏味道诗有火树银花合张昌龄诗有今同丁令威以银花合对今同丁

　　土山头
　　晋宋以来尚书省置员外郎分判曹事广尤重此选不厯此为郎中者谓之土山头景龙间赵谦光自大理为戸部郎中贺陟时为员外郎戏之曰谁言粉署里却着土山头赵答曰为惭员外置不应列星文

　　明河篇
　　宋之问天后朝求为北门学士不许乃作诗以见意云明河可望不可亲愿得乘槎一问津更将织女支机石还访成都卖卜人

　　得猫犬力
　　唐卢延让工诗投谒者甚众而饿猫临鼠穴馋犬舐鱼砧及栗爆烧毡破猫跳触鼎翻等句为人见赏卢语所亲云平生刻意乃得猫犬力

　　秋声诗
　　徐锴作秋声诗云井梧分堕砌塞鴈逺横空雨滴莓苔老风归薜荔红

　　曲尘
　　杨巨源诗江邉杨栁曲尘丝

　　三条烛尽
　　唐制举人试日既暮许烧烛三条韦贻永试日先毕作诗云三条烛尽钟初动九鼎丹成灶未开残月渐低人扰扰不知谁是谪仙才

　　迷楼
　　炀帝时浙人项升进新宫圗帝爱之令如圗营建扬州既成幸之曰使真仙逰此亦自当迷乃名迷楼帝赋诗羣臣皆和之

　　蠒缕
　　世传春江钓叟圗上有李主渔父词二首有蠒缕一钩轻之语

　　三花马
　　韩干画阅马圗并御马皆有三花马剪鬃为三辫也乐天诗云舞衣裁四叶马鬛剪三花

　　清凉丹
　　吕端知安州日忽见碧衣童子曰玉帝南逰炎州命子糺正羣仙炎州苦热赐清凉丹一粒公取而吞之未几卒

　　句可呈佛
　　贯休甞得句云清风江上月霜洒月中砧语人曰此句可以呈佛

　　移离毕
　　刁约使虏为诗云押宴移离毕大臣名也侃房贺拔支使令名也赠行三匹裂小木罂也宻赠十貔狸似鼠而大戎人为食之珍也

　　长年三老
　　川峡呼稍公篙手为长年三老杜诗云长年三老歌声里白昼摊钱髙浪中

　　鸊鹈膏
　　水鸟也其膏涂刀不生绣古诗云马衔苜蓿叶劔莹鸊鹈膏

　　笑是盐
　　交趾有黄帝盐曲乃杖皷曲按唐谱有突厥盐阿鹊盐等曲故施肩吾诗云颠狂楚女歌成雪媚懒吴娘笑是盐故名此也

　　登庸衣钵
　　和凝第十三名及第后知举取范质第十三名质谢凝谓曰公文合在上选屈就此传老夫衣钵耳未几凝入相后质拜相有诗曰登庸衣钵亦相传

　　黔吻
　　礼部试学究不给茶汤但饮其砚水皆黔其口吻

　　一字不到
</div>
    <div class="pagination">
<a href="绀珠集_page51.html">上一页</a><span>...</span><a href="绀珠集_page47.html">47</a><a href="绀珠集_page48.html">48</a><a href="绀珠集_page49.html">49</a><a href="绀珠集_page50.html">50</a><a href="绀珠集_page51.html">51</a><span class="current-page">52</span><a href="绀珠集_page53.html">53</a><a href="绀珠集_page54.html">54</a><a href="绀珠集_page55.html">55</a><a href="绀珠集_page56.html">56</a><a href="绀珠集_page57.html">57</a><span>...</span><a href="绀珠集_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
