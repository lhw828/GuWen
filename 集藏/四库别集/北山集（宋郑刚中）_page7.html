<!DOCTYPE html>
<html>
<head>
    <meta charset="UTF-8">
    <title>北山集（宋郑刚中） - 第 7 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北山集（宋郑刚中） - 第 7 页/共 25 页</h1>
    <div class="content">　　某自去嵗奉别啙窳偷生百无足道今年夏不雨薄土硗恶粒糓不登塲淖糜不给懐抱亦营营尔所幸村野孤寂俗客不到门痴坐观书可以百日不出每念暌阔之乆欲作一书苦无便有便兴尽輙已亦恃叔靖道眼无碍千里自能相照也今日天寒得酒欢甚亟冩此书慿季弟逹之并有一诗奉寄区区之懐悉具于诗故不多及
　　与潘义荣
　　冬寒伏惟使节按行之暇尊万福某去年羁旅卧病出京时如醉梦中人虽不能道一语而别然其依恋之心犹能抱以东归到乡之后气苏意定念在中都荷眷存非一旋承拥斾淮东稍施所学见之政事日欲爲贺谢之书而穷居孤寂寡便未能左右平时懐忧国忧君之意今者朝廷辍于文书铅椠之中俾爲部使者则一道吏民当被厚赐某技穷退屏百念灰废惟俟故人衮衮光大刬除蠧林间拭目得再见三王之治快意而死如此而已其余祝颂不情之语不敢道也
　　荅姜秀才
　　昨日承访逮副以长牋叙致勤诚感何如也尝谓求师固难爲説尤难吾子以退之师説见告请复得以师説爲谢栁子厚谓魏晋氏以下世盖不事师唯退之奋不顾俗作师説一篇以勉诱后进然犹召闹取怒不已况余人乎今之晩学在里巷中团聚小生以所不知更相授受不之药卖不百金至于挽人而售之使人轻慢而不知尊非徒自轻亦轻道也故予深以爲戒又自知学术荒浅幼年贫甚不得专精于学独受性愚恳不爲聋俗羁绁故铳致读书今方技穷退屏无所成就正不敢导人以所短也去年吾子过聼猥谓可从之逰自顾有不可得而辞者故得数相徃来磨琢甚乐今年予既多事而吾子似亦抗走营营意谓秦青之歌已得之矣岂敢窃窃然挽而教之也此无他不敢好爲人师而已长牋之临方知有币帛不至之歉无乃失余所望乎图裂地而取封意岂在于百哉纸牕竹屋之间时得贤士顾访商确今古抵掌一笑政穷人之所望也属嗽疾作苦奉报草草
　　与潘令衞
　　午刻尊万福前领姜母百斤且勤枉过他出迎肃不迨蚕老叶忙诣谢亦复不果当防谅之苖已出土而园丁不识姜性盛介切告频遣至看觑合作如何培养祗自备人工爲之左右当不使其有半涂之废也已有拆简之约更不圆封切望照恕
　　荅潘叔豹
　　叔豹吾友辱诲字承日来所苦不衰使人执书慨叹乆之失意远归贫病如此其何以堪来书谓夏初一书徃复之后无一字相及视安否如秦越疑若有之然自揆于心则有説夏时既报来帖家人就蓐小子生不旬日以毒疡化去家人忧苦成疾盛暑中子死妻病百端煎悲八月十三日遂般挈还金华到家则官中征罗绢防帛免无钱里胥每登门徬徨无所出坐此懐抱无一日好然念吾叔豹之心则犹梦寐不忘也数日前郡中见章子云曽得左右书具言体中未平欲附药去又不知近来疾状如何相对忧虑得书始大惊惧尔平生友善相知如左右者有防尙期他日相扶行道万一终坐坎则桑榆暮景鸡黍徃来兾终此身公何谓旧约之易寒如此乎乍寒病人益觉増重惟寛心调治某更数日定走左右面叙此不多及媿媿悚悚
　　与潘义荣
　　前日奉诲帖已登舆就道纸笔不便不遑报谢拜赐而归媿不自安古文尚书孝经实所未见开巻一覧如闻琴瑟钟磬之声而字画竒怪气象深穏又如今人中见古人也幸甚幸甚越夕伏惟治行之余尊万福左右取科名十年矣行已趋操士大夫雅论髙之今日之召正当国歩艰虞之后非独朝廷责任于公者甚重而有识之士所以相望者亦不轻矣切湏摅发所学力救今日之某穷顇之身不能奋发见之行事然窃尝思之爲治者贵乎知大体毛举细故非所急也盖治道之舛谬如人之有疾病元气虚耗根本揺动者病也疮疡癣疥见于皮肤者亦病也若元气充实足以滋养肢体则疮疡癣疥无自而作有亦随手平复茍元气中溃则其外虽充实光润终亦僵仆而已矣国家累年纲纪破壊风俗頺靡小人方且上下欺慢种种儿戱当时如取元气向絶之人饰其衣冠傅以粉泽而指爲姣好赖天地宗庙之灵于未僵未絶之间扶而起之此大幸也窃见比来诸公施设政事虽未敢加衣冠粉泽于病人之身而目前所留意者已在疮疡癣疥之末所谓元气之未还也漫未省也呜呼于今日国势一变之时扶之不正过是恐难爲力矣左右亦有意于此乎元气之还不还在小人之去不去虽然小人非能尽去也尧舜三代之时所用者岂能无小人要之君子胜而小人寡治既积乆小人革焉故不害爲治歴代衰弱之际所用者岂能无君子要之小人胜而君子寡既积乆君子防焉故不害爲乱今日朝廷之上小人虽未能尽去要当使君子之道胜相与讲求大体其不系于人心之去就者姑且缓之俟气充力强之后徐徐施行未晚也茍坐视元气之耗独寻瘢防不平处把搔以塞责他时当复有饰衣冠涂粉泽以相欺者矣义荣前日又谓所见必言之言而不合则去愚恐此论过矣大抵献言进説要当使实利及人得虚名而輙已无益也盖一人之尊不能独治故委之宰相宰相又不能独爲也故托之庶僚人君有所未省宰相则论之台谏则论之宰相有所未省庶僚则言之台谏亦可言之上下相规期在于得其是而已矣使皆爲义荣之説则言而见从固大善一言不从委而去之庶僚持此以事宰相宰相持此以事人君尙谁与求治乎彼仲尼孟轲亦何爲而徘徊于诸君之门也愿义荣直其道而平其心婉其辞而和其气君相之间从容賛议共进君子去小人勿相与把搔瘢防以塞责如此则天下人幸甚朋友幸甚属以告别无縁再诣道中千百加爱
　　与潘令衞
　　城中款晤甚慰卑抱继皆族人诣门下不值而还逼于日暮不遑奉也移昔伏惟万福示谕创立义社招募武勇此二事与某谋合大同而小异然须得太守决意力行则利博而功大行之不决则此论近乎迂阔此某所以懐区区而不敢献也五马固不识之闻颇好言采善然亦不能专主昨日又归与诸公议之大凢行事湏出于诚意乃见功效借使条陈利害以两事进之太守太守聼而欲行之又一人持异説揺动其间则吾事沮矣盖献説者多而太守不专聼故也某徐思之与其懐髙论而不得施坐视其失曷若以此防斟酌行于一乡保全里社尚爲徳不细春塘之人素归重左右若还此相与防捍盗贼暗消奸雄使更相视效彼此聨结亦可外助太守也专人布露更在谨察
　　与叶彦法
　　伏自癸卯告别迨今六年中间二三书相徃复之后音耗不通矣懐仰如何即日秋深气爽福禄骈集绅笏之荣实所忻快异时小人根连党结欺慢君父已腼顔受禄又盗其余露及婚友市恩之罪天未显戮而附炎得志者方沾沾自宠正如得盗财爲盗役而自以爲得志也留守宗丈懐志秉节于众人忧危撼动之巾忘身勇奋脱天下生灵之急传之后世可以赎今日人材猥敝之羞是虽竭美官髙爵未足报称矧坦腹其门学行兼美如吾友者受朝廷九品官不爲忝矣每欲以数字驰贺又念前日无书问徃来一旦见人有名称便奉简牍此正世俗之薄习故因循至今左右鍳其忠否前月缘干抵城似闻里巷有不憖遗之叹继见宗学士起复之诏方知果然留守宗丈晚节腾奋草木知名无所愧恨苐可爲朝廷惜不敢爲左右及闑内孺人之吊也京畿阙在何时羙赴有日矣否某穷居如昨进取事的不在懐但得四野安靖保守松楸尽读未见之书爲乐亦大他无足云也未闲盖练器业前报宠休
　　与张叔靖
　　去秋握手无十日从容之欢隔阔相踈已抱经年之恨矣因循度日治问不时则公与我均有懒病可不怪也冬序稍寒伏惟尊万福某自去年得疟寒疾百疗不愈今年五月才脱然穷蹇中病复苦之如此奈何季平久在甥舍今挈家而归想手足相得之欢倍于畴昔爲别一年竒祸万变使人常有卧不安枕之忧吾生嵗暮日斜所遭如此愤今懐古尝无佳抱何当宻坐共开此懐
　　荅何元章
　　石季平过门奉诲帖并文字即日秋旸明爽伏惟尊万福山居和诗初无佳语推借过情非所敢望觧纷伽陀盥读数过真入道者之指南也叙述三诗之意复撰成诗话一通再此冩呈非好辨也徃反掌距又且作得一篇文字亦可解頥否两岭碍人不得早暮承顔倾倒日甚时因顺风以片纸数字惊发钝根是亦教诲之而已矣迩来浮论稍定时事施行似有次序贫者遂得力田治圃窃丰年一饭之饱万幸万幸未参晤间惟善保寝兴行迓泰来之福
　　寄张叔靖
　　异乡不得从容爲恨然家侄毎得季平书则动静之祥固亦闻之洁已兄还舍授以华示伏承日来探道愈深徳履康固又得审问徳睟奉议一房眷聚还自江湖上下万福宛转慰怿某鑚头书册穷坐而老熟见时事寖窘而愤结不平之气无路可舒方日如防鼎之鱼不足道也得便甚遽捉笔爲问不多及
　　谢主文陈用中
　　十月二十四日戴秀才附到所赐缄书捧读之余悚然汗下何诸生未有一字见意而教诲輙已在门岂宠之以先辱之赐者乃所以开其不敏之罪欤加以提奨太甚礼数勤缛皆非门下生所宜防者私情媿惕良不自安忠孝互用之语此正爲顿挫之乆内生霾雾一时用笔之误掩瑕之徳铭于肺肝矣
　　又
　　某自幼读书窃嗜古人文章自舍法入学至癸夘漕台试中间偶十爲第一軰行畧相推许年渐长身渐穷则人渐轻笑而不与今年自顾齿髪四十有三世态欹危年益老而身益困所挟之技当益不爲人所喜故决意退缩而婚友相挽使强顔有司不谓寸长遂有遭逢之幸虽然老而得此夫何足云尚恐失之东隅得之桑榆受知门下自今日始而已
　　与沈元用给事
　　先生誉望所以压服人心者已在大名表暴之先既歴清切则识与不识皆浩然属望宣和甲辰某以浙漕荐书厠先生礼部笔砚是时固尝防随马尘觇识风采迨拥节南来卧镇桑梓而某以竒蹇无聊之身日托大庇念欲俯伏堂下一拜台光则贵贱相悬无所陈説恐与旅进后生均冒典谒之诛坐以不敢前今复道里阻修正逺旌棨瞻仰崇重不胜旦暮之心
　　又
　　东阳郡自去年孤危耗敝日可寒心非给事救防百计则即今耕锄着业之民皆成盗贼而衣冠之士已爲沟渎埋藏之鬼矣虽然大人君子有康时济物之功而某身抱谤讥不明之叹者古来如此执事以全活千里生灵之徳岂不足以塞二三萋斐小人行将赐环前席付以大柄惩今日毁誉好恶之所亲尝者而以公论进退人材使其皆得勉力就事则旦暮之淹乃所以启后日庙堂之业也
　　又
　　某踈贱寒生困踬场屋輙烦举送适庐舍负郭稍逺掲榜之明日趋走言谢值将兵告变闗闭不得入后数日再诣则已在邦人卧辙之后坐此参差不及靣奉一言之教心随大斾逾日未收上赖台明有以照察
　　荅徐彦思
　　某正月十七日奉腊月十四日所惠教如获对靣审闻尊起居之详慰感并集中都甲辰之别扁舟东还尘埃万状不能以片纸奉髙邮之问年来世事危迫率不数日传闻一变虽家居里闬而襆被束装常若流落之客前年冬始闻之官浔阳尔后遂不知动静盖某经年不到郡城到亦早出暮还无从问故人消息也得书始知周旋劳苦亦尚徘徊待次可量倾倒彦思负持才术有素今日万事颠错不知当以何道救之慨然忧伤必有康济斯民之防如仆但能爲时流涕尔去秋縁业未净亲友挽使作诗赋正以爲慙无足道也一男子六嵗二女子皆过十嵗此曹相催已成老翁田桑虽粗可衣食但转手作事便觉窘短来书乃谓近来优裕此语必自不相知者得之建昌阙在何时未行闲或尚须到城当探伺馆舍上谒数年相别之懐非握手促膝未易开也未闲多爱
　　寄章少董
　　伏自畴昔一拜海盐之问其后人事变更身计穷蹇浮沉宛转十五年间遂成隔阔虽书问不通于左右然追懐雅故一二于心想少董亦不爲踪迹相踈遽忘情睠也去年见戴元质话起居甚详大足爲慰即日春和复惟燕居优防寝膳万福永康旧嵗爲过兵所畧髙居如故否生计当不至耗残世态如此不知以何道救之恐未易论也某困卧村野茍度光隂者已四十四年蒲桞早衰种种情嬾独有锄斸田园一事尙须料理其余不问也政和相从之乐碍隔于非常忧患之前已成异梦念之怅然车马何时能一到城驰想之心尚防少塞不尔倾向未易休也未间保重
　　与薛世徳
　　初二日一见不得欵继辱赐过复值出初三日薄暮还家不敢叩门皆以爲恨冬晴得雨便寒伏惟静坐穷经其乐无量寝食休裕自可知也某抗走营营未暇寜息湖上相从之乐念之难忘左右负材种学种种髙妙今暂不偶安知非后日惊人之渐不爲折阅不售乃良价之志也方时小寒杮红橘熟园篱林落之间奉板舆而防观乐亦多矣某更三五日畧如浦江月末或縁干再入郡中当诣门一欵防从可诸友亦爲话此意也区区奉状
　　与潘义荣
　　徃者福庆尝有唐鉴之约公今荣被除书即造宣室此书愿如前言春首却携至防稽奉纳荒陋之人得熟见古人用心处后日仰首伸吭不至以謏言鄙论玷辱朋旧公之惠多矣
　　与张子韶
　　属者天爲小人之私附大名之末爲幸甚至两月之间出均茵冯入承謦欬爲迹甚稔执事畧去声势埀意延接所以相与之情比众人加厚何感如之奉违之日已见呼绍兴迓吏意谓五月视事迨此孟秋有自越来者询之犹未闻耗传者又谓体中尝不平今犹未愈坐贫不能专治问惟是瞻思之心梦寐不忘湖山之西也近潘义荣得叔倚家问始知己至绍兴惊喜中草草具此托宛转羽便附逹蚤以数字相寄要知动静也某自离临安至桐庐值大水间闗山径五月半到家了人事即闭门静坐植蔬种果以给盐酪尔后若衣食更无计则复如异时作书防尔他无足论者俟知大斾所止即旦暮跨驴款段上谒如向来之约也余懐非靣不能具道临书増情
　　荅梅秀才
　　辱长缄爲礼过当属嵗除冗扰遂稽报谢中心慙负不可言汉唐史家亦无本盖少时已坐贫无钱买书宛转贷借手自传冩故粗得诵寄记其后频经兵火虽家藏古书散亡畧尽二史固不能保年来老大霾雾内生旧学荒落二史非但无本其藏于心者亦舍我而去矣吾友安贫力学谈经之余有志于此深可庆慰殊以不及承命爲媿也虽然有一言敢爲吾子献或者谓经以传道史以传事此大不然使天下俗学晩生知经而不知史者必此言也夫经曷尝无事史曷尝非道道与事散于经史之间治乱安危存亡成败明圣仁惠昏童暴虐之君忠良俊乂奸邪险曲之士靡不具道学者不可不知也崇观舍法之肉食鄙人倡爲肤浅之説学校之士从而聼之自本经语孟子外尽指爲驳杂不纯之书漫不加意间有论议汉唐间人物者则朋友笑之师儒黜之曰是安得麤拙之语故一时气概意象熟烂委靡及化爲绅笏贵人则进无保国捍难之功退无仗节死义之行此无他无古以鍳今尔吾友今者渐能畏避俗学求味古人内懐不自已之志岂患无书哉善学之士问其有志与无志不问其有书与无书也昔人读书不知义者犹受书肆説铃之诮茍堆积文籍而不能防目于其间与无书等尔济南老生未死尚书可以口传而满天下汉唐史亦人间书尔心果慕之何患其不获蓬瀛道山异书奥秩无不具有立身扬名自可取而观之恨无邺侯万轴之多不称子云竒字之问区区俟靣言而已谨奉状以谢
　　荅潘义荣
　　某穷居村落坐废时序踈逺执事惟日瞻思春雨防寒尊动止万福比叔愚送到二日书捧读感媿书稿叔愚强取去不爲有玷清目区区之意初欲一鸣后见时政施行自有次序不容更以春虫之声烦聒天地遂收藏不敢出宠借之誉非敢当也乡里今年盗贼窃发颇闻司谏移害就利常有禆于太守信仁人之言哉某比于圃中创小亭名可友今以小记奉呈暇日能以一诗光之否时危此身尤觉如幻泡一室犹传舍顾方爲安居计者此亦一日必葺之意也福庆之约虑使堂偕行难以趋诣不尔则同叔愚自山间迳道可以一日之欵区区奉状希谢
　　与范茂明
　　伏自丙午正月兰溪藏院拜违忧危艰棘扰扰四年莫知公家弟兄所在日夜挂念非若寻常阔别之人漫爲懐想之言也今年二月十六日始得寺丞之报于淮甸来者笑而不信盖进狩之时虽臣子蹂躏而茂直明哲絶人于纷扰中自有保身之理又数日传者再三至忧疑继之三月十三日义荣报甚详乃知果纒此祸旅榇之还殡葬已毕痛哉何公家种德之厚而凶变遽及此耶岂縁业之防虽仁人智士有不能自免也自闻此报痛在心骨但与贱累軰正当讹言相惊之时坐贫不能城居惴惴村落顷刻不自保兼亦不知从人所寓含蓄涕泪茫然无赴哭吊问之地可胜痛哉时事变更百怪并作日望材术之士如茂直軰力相挽救速成反斾之功而今又至于此极天意不可问也伏惟罹此手足亏离之苦友性自天爱何以割即日感念之余尊作止防休城居毎事如意否日来传闻稍静当少安心区区靣列之情甚于饥渇属事正冗未能如愿承教当以秋初爲约也谨上状
　　荅石季平
　　某正初留寓门下甚久值轩盖展亲遂安不获闻教被帖承还第之余履兹春序尊万福防惠可友亭诗字字髙妙不胜珍感近潘子贱范茂明惠到两篇甚佳怱怱未暇録呈也小亭殊陋而留语者皆髙人大笔苐恐从今爽气不在西山矣感刻之情非靣不既上状希列万一
　　与陈去非
　　癸巳辟雍获陪灯火其后间闗险阻埀二十年南北升沉无从瞻晤今者偶以枯朽发荣而舍人方隐跻清切正此腾上其爲幸防亦岂偶然属坐愚拙人事极踈得官海邦待三年之阙未有驱防之便尔临书岂胜増情
　　与凌季文
　　某钝朽无堪得忝同年已大幸而胪唱之声切聨髙躅于时但知参附爲荣而未知有相与之乐奉违之后抗走营营倐忽嵗月念临安两月之间辱慇懃而防厚意者无所不至然后始邈然追思慨然相懐矣敝居在金华最村处仲夏望中抵家应接人事畧遍则闭门孤坐在深井八月七日田子侔忽附到数字九月七日再得书发缄快读既知履此穷秋作止万福又知子韶动止之详非寻常慰喜之心也季文醖借风流又名声灼灼今只以幕吏待次何也岂造物者之于寒士常有意相扼耶某自还乡后夏不雨薄土旱失什五窘短尤甚前望逺阙日月不可胜计欲从人干覔则靣生慙热公谓奈何季文生事当薄有涯亲戚间有可借力者否因书愿见报也秋风益髙千万涵养以茂逺业余不足言者谨上状
　　与张子韶
　　某奉违之乆杜门深坐兀如枯禅九月八日领八月二十日所赐教大用慰喜子韶名塞天下前此谤论嘲毁哄然四起者物理之常然某尝谓仕宦之初若便令俯仰柔顺顔靣可喜众人怜爱如处子则他日恐无可观聚骂招嫌﨑嵚歴落偃蹇不仆者恐后日却是硬脚根子韶以为何如丘签之事此间所闻又却不然丘公闻甚长者迓吏不如法恐非其力至于邀官谤死之论政不自丘公起也愿更审其所从来移怒懐罅恐有鬼神交鬬之误某素不识丘因所闻如此不敢不告尔某异时作书防养百指亦时作经营以纾目前今皆不复爲欲从人干覔则如有鬼神扼其咽使言不得发独坐食以待逺阙艰勤甚矣余懐丛结非面不能开也
　　荅陈用中
　　九月六日领专书教诲周悉慰感并至某前此凢三问起居皆呈逹否拜赐之明日即遣内史书曲折尽如来戒后旋闻诸贵人纷纷就谴虑内史亦预其数今日得渠报字始幸不爲虚行但云文字诸公自春夏之交已爲有力者所取不能自效又文书填委不及报复长笺之勤内简具言恐欲见今以封纳才业如吾先生朝夕便当冲跃恐亦无复作吏部锱铢计也某夏五月还家杜门穷坐家贫阙逺且无攀援増浩叹尔手力晩到夜具书侵明即遣不究所懐惟以时保重
　　与章少董
　　某今年二月于令侄徳文处领所惠教笔具审年来起居之详且承韬晦益深徳行弥着蓬门髙洁不见风波反侧之忧浩然驰想如见古人奉教之明日即如临安不遑具报媿荷之意日对令侄言之某枯朽余生末流中偶叨绅笏无足称道少董潜心抱器古人有所不及而世无有知者见傅丈子骏数爲执政者言之欲以乡校奉浼其言竟未行徳文少年力学醖借深逺定爲令噐盖家有名叔自当薫染如是也霜风益髙梦寐不忘君子之侧仰几惠令保绥别膺殊命愿望之切
　　荅徐彦思
　　庚戌季冬邦佐附到其月十四日所惠教笔辛亥正月十三日具短书仍托邦佐寻便附上当不至沉坠旋闻琴瑟防弦复抱闺房之戚惊悼未遑慰问而车马不乆亦爲江西之行人事交夺因循至今极深媿负冬序已寒伏惟治邑有道尊万福某衰朽余生偶成戱事皆朋旧教督之力廷唱后期集百日司事既罢随例以幕吏出都盖孤寒无援又同年二三公皆以钝拙自信不能干覔所以至此还乡夏时稲无粒可麋百事窘短爲况可知尔南城如何随分安堵否贤者所至必理想虽艰危诛剥之中自熈熈爲乐邦也未间保重
　　与凌季文
　　十二月十日领教并信物等审闻履此残年待次丰暇尊万福爲别滋乆瞻念日深一郡之遥如在天角比得书来辞意委曲恍若半夜长廊纸牕孤灯对话之时也承能増置屋赁少脱煎熬之患何喜如之吾辇前望官期嵗月甚逺他无利害独伏腊无计尔今果经画畧有次第髙卧读书岂不乐且休哉若拙者殊未有防虽不至无饭可炊但儿女长大逼人新春图与四五友生入北山深处寻一书室爲长年安坐之讣他未暇置胸次也嵗穷苦寒氷雪又作念与故人握手一笑而未可得切几益加保防以迎新旦大来之休
　　与王子野
　　某去年道仙里雨中杯酒分散之后晩渡桐江风大作道上涨水漫天迂回山间三百里凢四日始及兰溪还乡日与人事相接遂不得附至一书谢前日过门顾遇之勤负慙无地拜别风谊整整一年瞻跂之懐以日爲嵗念法慧两月之间承顔接辞最辱厚意纸牕孤灯长廊夜坐无复可忘自去冬即闻羙赴临安伏惟到官之初视事丰暇尊万福某蹭蹬之迹百无足言仰首同年借借飞奋如子野髙誉在人郡幕小官岂能相留行见峻除坐即清贵谚谓要得官近长安公官守已得地矣相距正逺未有良晤之期此心惓惓谨奉状
　　荅周希甫
　　某悚息简幅之问媿非所堪如希甫之政士民皆能颂之不俟小人罗列以进也小官无大设施所先独亷勤二者既尽之矣夫复何虑承欲访民间利病助太守半年条具之目此尤见君子存心之羙不爲官职茍且之计必欲有实利以及人幸甚幸甚虽然民之利病系于朝廷则可爲朝廷言之系于守令者爲守令言之非无益也今之系朝廷者岂单言所能移系守令者使守令得人则吾民自可一二诉而求理矣鄙乡亦无甚利害其者恐不足以禆贤者之聼容徐思之有所见当继此以进
　　与戴端甫
　　自景徳庑下一话遂别风雪满道公方冲冒成行爲之感叹二月初见端修问公起居则云今复如建康矣益相懐念二月末某病伤寒医者误投热药防至委顿不能行坐者四十日后来得公到湖所寄书始知动静且承勉从辟书俯就曹椽礼上之余尊万福入仕之初种种尤当戒慎端甫易得推情任意凢百宜少思之又前此奔驰道路汩汩不休他人或以爲言某独知公母老而贫兴国又未可赴虽经画稍劳未爲卑也既就禄矣太夫人在堂随分菽水已是膝下无穷之欢正当静养爲他日千万里之计官职功名皆有定数慎勿忙也端甫人物髙妙未可轻用朋友道丧乆矣区区一言未必有补然设以苦劲取憎亦足以洗末世相谀之病端甫恕其愚否某今年复得少蚕儿女遂免号寒之患又与三四友生入北山深处治一小室寻未见之书读之自可度日其余惟俟友朋光大敦笃古道一援泥涂之困他无足云时益向热万万自爱
　　荅张子韶
　　二月二十日领所赐缄书是时病伤寒伏枕诵读犹再过也某尝观古君子及当世伟人其跻清贵登要近者率须绵歴州县亲见民间情状故他日运动天下荐进人材建功立业无一不当于人心近世文章政事分爲两途朝廷贵人雍容髙谈指州县爲猥冗之司谓非清选者所当与俗吏又谓非我无以办事故贪汚不法恣其所爲此风俗凋敝之由百姓困穷之本也子韶以文章名海内暂辍防阁爲州郡幕官阅牍聼讼矻矻加意如积劳求进孤寒寸禄之人何其羙也仰见设心措意常在于逺者大者向所谓绵歴亲见者正髙懐之所乐尔某杜门穷坐虚用光隂自春抵夏苦于多病稍欲观书必倦乏而止亦福縁浅薄所致但村落间蚕熟麦秋春种已緑无忧矣因风未忘时赐鞭防
　　荅凌季文
　　二月间叔倚附至缄书五月初义荣又附到四月六日所寄厚意荐防媿荷深矣即辰暑雨未收伏惟逺业益茂动止愈佳某初闻季文能増置房赁有度日之计如已有之旋闻回禄一行一扫而尽今复窘短如故有自盐官来者则云季文在乡里不免图锱铢以纾目前闻之使人惊叹才名盖世人如氷雪而使公爲是信乎贫之能累人也方欲附书奉勉作书防而四月六日之书已报越帅有谋授之请欣慰可胜言哉某异时在乡里衣食窘迫又不能借温于俗子时亦营营自过省后即不复爲今在乡里教授四五童防以所得添助嵗租得亦不至阙食然自经费之外谨不敢动殊未见有官况也一笑季文孤寒无援亦与小人相似得熟忍贫贱此外无他术也陈仲文诸公君试宗卿学官魁中皆所未闻殊荷见报同年轩翔祗益歆叹彦柔近防幅纸之问荷意不忘有一书附谢切爲辱佳便逹之力行古道前副异宠区区之愿也



　　北山集巻九
　　钦定四库全书
　　北山集巻十
　　宋　郑刚中　撰
　　感雪竹赋
　　郑子夜半闻风过庭竹细响淅沥寒入茵被光在牕壁晨兴启户四顾晧然乃堦除之雪积也竹有髙出林表受雪既多压而低者竿拳曲以属地叶离披而附枝心固虚而自若根亦牢而不移然不畏其寒而畏其重颇见髙标困戹之可悲余乃呼童兮假长镵之巨柄使尽力兮击修篁之冻压观负荷兮类积羽之将沉忽奋起兮信泥涂之可防色娟娟其复净节落落以难合寒梢一伸所谓此君之风流自不可夺也盖其与蒲桞异类松栢同条遭防之强梁兮虽抑遏而谩屈分嶰谷之余暖兮终橚矗而不凋故积累之势暂可枉其直复还旧观则又吟风而飘揺也其在人也初如蔽欺之隔君子权势之折忠臣其窘迫而寒冷则夫子之被围原宪之居贫也终则如浸润决去朋党遽消其气舒而体闲则二疏之髙引渊明之不复折其腰也虽然云兮正同雪兮未止勿抉瀌瀌之势孰见猗猗之羙在物犹然人奚不尔亦有穷卧偃蹇于环堵之间者谁其引之使幡然而起
　　秋雨赋【并引】
　　秋雨逾旬门巷穷寂讼百愆之在身知再生之有徳中夜感而赋之
　　维嵗庚午白露戒之前夕燃膏不继于夜未央非风非雷声在四牕居士醉醒相半觉寐都忘横枕聼之则秋雨之至于西江也卢仝之屋杂然以鸣原宪之枢飒焉而入橐驼之树振舞而响动子猷之竹飘潇而细集其初若有若无类李愬入蔡州之肃后则若驰若骤如光武破王寻之急少焉再作风松沸鼎山城百家想万丝之斜湿居士耳受心感坐而叹曰辰角未见孰挽河耶然资以入土者宿种欲麦待以流脂者大田有禾收丰嵗之羙利压疠气之偏颇薫嘉味于酒醴畅吾民之笑歌是皆助天地醸中和予不敢以爲多也爲腹疾乎入苍苔于陋室乎将望舒得天泽之意而离于毕乎兹未必也化鱼乎添桞耳乎将烂文贝枣落青玑之实乎抑又何足惜也虽沟畆之迅流犹河伯之未溢予贫甚而门外无裹饭以来者知子桑之病未十日也然则予何叹曰叹隂晴之递见寒暑之易流也君恩重而身巳老知己厚而心莫酬行百里者信九十之始半失桑榆者亦何时而可收虽使骤漂横落者尽爲孤臣之泪犹不足以定痛故不若息羣籁闲清夜庻予悲之少休
　　大易赋【并序】
　　观如居士既取汉魏以来易学参订其説窃拾余意撰窥余十五巻每旦又陈易书案上徃复诵之作大易赋
　　风雨防防炉香昼清初祓濯以危坐徐玩味乎羲经有竒偶兮探洛书之数有肩足兮具河图之形彼连山归藏兮虽絶编之已乆吾文王孔子兮尚端拜以犹生秘七八而勿示着九六以通灵极三才而尽变鬰万化以含精得鬼神以至理发虫鱼之隐情圣人谓象而用之必有物也故有以万有二千五百二十之数藏之于四十九茎大矣哉槩其凢虽曰洁静精防其教也乃若挈天地袭气母者要不可以容声扬子云之骨朽矣孰吊之曰此三大圣相授之妙而方州部家敢以凖自名乎吃魄不能对有客出而难予曰子谓易不可谈则今之学古之学也按隋经籍志自汉抵魏费直古文之训康伯系辞之作郑之易王弼之卦合四家之注已二十二巻岂其皆糟粕欤诸授业师探防抉隐邃者称圣雄者折人角河内女子亦得以説卦三篇补散落子患言之多曷不泛其浩浩而守其卓也予曰噫嘻客孰知无迹则橐籥虚窍多则浑沌凿字三冩而乌焉不真语再传而唾剉皆错是以説象则义遗论数则象格至有以龙爲防羊爲羔果蓏爲果堕是皆好竒之病无病而进药又怪则五行傅防六情假托如蛇下梁鱼入寺一牛两首逆陈幸中仅巫祝之相若大抵春秋可以言灾异而谈谐射覆或流爲东方朔也客辞屈则拜而请曰先生之易何如曰我知我愚我戒我慧寔拥肿之似而罔象之比中夜以兴未明而起髙揖圣贤如忽相值读乾坤知覆载之恩推损益洞盈虚之防恒则可亨蹇则当止谓中孚兮则好爵之可靡惟无妄兮则勿药而有喜既逺实兮斯爲困防矧考祥兮天常视履壮兮则爲触藩之羊睽兮则见负涂之豕危厉已熏于艮背迟泥必成于遯尾故折狱致刑者丰之用而赦过宥罪者解之理火在天上兮当出门而同人天与水违兮须作事而谋始飞鸟以凶兮盖山有雷尚口乃穷兮岂泽无水泰兮则小徃而大来震兮则惊远而惧迩益戒颠頥无忘灭趾井念羸瓶鼎思出否勿在旅以焚巢将济涣以奔机卑以自牧立不易方然后借用白茅而爲慎之至吾之所得于易者如斯而已乃若兼收象义精粗不弃窥窃众説拾其余意肴蔌同甘莫分彼是集而藏之所以备遗忘于衰龄教箕裘于不肖之裔客勿视爲京郎之细也
　　山斋赋
　　观如居士榜所寓爲山斋有叟趋其下仰而笑曰名何谓是翁号书生顷尝履玉阶之方寸奉天威于咫尺非山中之人今者囚窜正木偶因漂南冠而絷非受山之时前有谢亭长之阁右乃见督邮之县非居山之地名何谓趋而出追问之不告观如感而赋曰
　　予世居金华赤松之下深林丰草旷野平冈奥而爽动而藏初环翠以通幽凿嵌岩于邃府忽数峯之防起入寒翠于穹苍盖初平叱石之处孝标读书之乡虽云可耕也类子真之谷口而盘之乐兮无李愿之太行矣有桑有麻有梨有栗吾非耕而俋俋则灌而搰搰或无饵而钓寒溪或带经而锄晚日不知芰制之异乎簪裾不知编茅而类乎营窟桃飞花而送春雪拥门而入室所以鹿豕不惊乌鸟相得葢是山中之一物欺吾者曰爲儒要当释屩作赋可以得官不牧羊而随人烧尾何爲守枯槁而逺长安也脱如豹隐岂雾中许乆犹未成乎一斑也盍亦舍蜩飞之控地观鹏翼之埀天乎闻而甘之炙背食芹诚忘其陋不谓沐猴之已冠也奈何草茅之性终在烟霞之痼不痊服劳而力已朽愿息而中愈顽虽侯与伯鹑且特而忧悲视此心无一日不在乎山间果以沧浪不濯之身负薮泽难藏之垢大不足以御魑魅之祥小不足以污豺虎之口风静雷收天髙地厚爰葺此居使韬百丑蓬蒿兮隐前松筠兮蔽后湖光兮荡左江声兮注右賔客难过于髙轩书记不通乎下走藂茀蓁蘙﨑岖嶻嶪盖蛮洞丁之所杂蹂罪戾者居之不妨戴隆恩于崧岱寄危根于培塿也寂无人声柴门昼扃隅坐一牕度秋林之防防如临万壑聼风雨之扫庸神之滞困对孤爨之余清盥瓶罂而小汲杂荼荠以同烹问迷涂于贝叶窥奥义于羲经是皆追省愆尤收召魂魄处隂休影之地洒心修行之庭彼何叟也谓吾小斋爲无寔而名殊不知忧幽之病既定于中州县在旁何落吾事不须笏以拄頬自披襟乎爽气故园之梦不生稚子之迎且置惟松楸之悲或感动于造化则首丘而死尚有望于终焉之计









</div>
    <div class="pagination">
<a href="北山集（宋郑刚中）_page6.html">上一页</a><span>...</span><a href="北山集（宋郑刚中）_page2.html">2</a><a href="北山集（宋郑刚中）_page3.html">3</a><a href="北山集（宋郑刚中）_page4.html">4</a><a href="北山集（宋郑刚中）_page5.html">5</a><a href="北山集（宋郑刚中）_page6.html">6</a><span class="current-page">7</span><a href="北山集（宋郑刚中）_page8.html">8</a><a href="北山集（宋郑刚中）_page9.html">9</a><a href="北山集（宋郑刚中）_page10.html">10</a><a href="北山集（宋郑刚中）_page11.html">11</a><a href="北山集（宋郑刚中）_page12.html">12</a><span>...</span><a href="北山集（宋郑刚中）_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
