<!DOCTYPE html>
<html>
<head>
    <meta charset="UTF-8">
    <title>杨升庵集 - 第 40 页/共 140 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杨升庵集 - 第 40 页/共 140 页</h1>
    <div class="content">三弦所始 
系瓜义甲 
女乐本于巫觋 
段善本琵琶
宋人改乐 
乐工 
太史升庵文集四十四卷 成都杨慎着　从子有仁编辑 后学赵开美校 
周礼注 
干宝周礼注曰言司者总其领【司会之属】言师者训其徒【甸师之属】言职者主其业【职内之属】言衡者平其政【虞衡之属】言掌者主其事【掌合之属】言氏者世其官【师氏之属】人者终其身【庖人之属】不氏不人权其材也【宫正膳夫内外饔飧之属】 
仪礼逸经 
一统志载刘有年沅州人洪武中为监察御史永乐中上仪礼逸经十有八篇若然则仪礼之亡者全矣不知有年何从得之意者圣经在世如日月终不可掩耶然当时庙堂诸公不闻有表章传布之请今求之内阁亦不见其书出非其时亦此书之不幸今之大言动笑汉唐汉唐求逸书赏之以官购之以金焉有见此奇书而付之漠然者乎噫 
曲礼 
曲者一偏一曲之谓中庸言致曲易大传言曲成老子云曲则全庄子云曲士不可以语于道易又言其言曲而中指人言曰心曲衷曲地名曰韦曲杜曲皆同义曲礼者言礼之小节杂事而非大体之全文也 
周礼素问 
程子曰必有关睢麟趾之意然后可以行周官之法度朱子从而衍之曰湏是自闺门祍席之微积之至熏蒸洋溢无一民一物之不被其化然后周官法度可行丘文庄曰如此窃恐天地混沌终无可行之日矣【慎】又观程子曰素问五运六气湏是尧舜时风雨调和阴阳夑理始可用噫素问亦如周礼矣必待上有尧舜之化下之人体实气平如童子而后施剂焉则阖棺无用素问之日矣所言何其迂哉 
圜丘方泽 
宋陈襄郊仪云祀必以冬至日者以阳复也故宫用夹锺于震之宫以帝出乎震也而谓圜锺者取其形以象天也祭必以夏至日者以阴萌也故宫用林锺于坤之宫以万物致养乎坤也而谓函锺取其容以象地也 
丹书 
大戴礼武王践祚三日召师尚父而问曰黄帝颛顼之道存乎意亦不可得而见与师尚父曰在丹书其言曰敬胜怠者吉怠胜敬者灭义胜欲者从欲胜义者凶注不觧丹书为何物按左传襄公二十三年斐豹隶也着于丹书注犯罪没为官奴以丹书其罪近世魏律缘坐没配为工乐杂户者皆用赤纸为籍其卷以铅为轴此亦古人丹书之遗法据此则丹书古人之法律书名也盖戒人之怠与欲而勉以敬义失敬义则入怠欲而隶于刑矣然以法律之书而陈敬义之训先王以道治天下而不恃乎法其亦异乎郑书晋鼎乎 
月令 
吕不韦月令自东风觧冻至水泽腹坚后魏始入历为七十二侯其所载与夏小正淮南时则训管子与汲冡书互有出入朱文公作仪礼经传觧备引之予又见王氷注素问亦引吕令七十二侯与今世行吕氏春秋及历中所载不同如桃始华为小桃华一乃发声下有芍药荣田鼠化为鴽下有牡丹华王瓜生作赤箭生苦菜秀作吴葵华麦秋至作小暑至半夏生下有木槿荣蛰虫坏户下有景天华惟易通卦验亦载节候而其书今亡类书所引若条风至而杨柳津景风至而抟劳鸣虾蟇无声凉风至而鹤鸣阊阖风至而蜻蛚吟日至而泉跃泉跃即水泉动也可考古今节候之异因备录于此 
司马法 
周礼注引司马法云昏鼓四通为大??石蚤?夜半三通为晨戒旦明三通为发昫又引司马法云鼓声不过阊柝声不过阆镯声不过闟汉书李广传引登车不式遭丧不服振旅抚师以征不服率三军之心同战士之力故怒形则千里悚威振则万物伏是以名声暴于夷貉威棱憺乎邻国文选注引圣人不贵咫尺之玊而重寸阴之句史记注引血于壴?卑鼓神戎器也说文引一举足曰啀啀三尺两举足曰步步六尺又晨夜纳钯车今文皆无知非全书也 
三农 
周礼天官以九职任万民一曰三农生九谷郑司农众曰三农平地农山农泽农也郑玄曰三农原农隰农平地农也司农之说未为不当而郑玄必欲易之孔金达乃附会其说曰积石曰山锺水曰泽不生九谷故郑玄不从之可谓康成之侫臣矣【慎】观地官司徒掌葛掌以时征絺绤之材于山农征草贡之材于泽农是山农泽农周礼本有非郑司农杜撰而郑玄原农隰农何所本乎大抵宋以前解经者专门守陋作左传正义力附杜预而巧排服虔刘歆作周礼疏者专取郑玄而攻击杜子春与郑兴郑众宋以后则学者知有朱子而汉唐诸儒皆废虽朱子所尊之周及程张亦不知从矣是可叹也 
五祀 
礼记月令冬祀行淮南时则训冬祀井太玄数曰冬为井白虎通曰春祭户夏祭灶秋祭门冬祭井六月祭中溜户以羊灶以雉中溜以豚门以犬井以豕唐月令冬祀井而不祀行愚按井即行也盖行井间道也古者八家同井由家而至井井有八道八家所行也故井之为字有八口角井甃亦八角祭井即祭行也月令与时训互言之非有异也 
质剂 
周礼司市云以质剂结信而止讼郑康成云长曰质短曰剂若今下手书贾公彦云汉时下手书若今画指劵黄山谷云岂今细民弃妻手摹者乎不然则今婢劵不能书者画指节今江南田宅契亦用手摹也 
月表 
礼记云为朝夕必放于日月为朝夕者盖立圭以测日景立表以量月采日圭之法具于周礼月表世罕知汉书李寻传月者众阴之表消息见伏百里为品千里立表王僧虔诗所谓月表望青丘是也吴下田家以正月八日夜立一竿于平地月初出有影即量之据其长短移于水面就桥柱画痕记之梅雨水涨必到所记之处盖古之遗法管子云不明于则而欲出号令犹立朝夕于运钧之上运钧泥工圆转之器也 
夜觉 
周礼司寝氏主夜觉者疏云人之寐卧恒在寝人有夜寐忽觉而漫出门者故谓之为夜觉也近正德庚辰宁邸宸澻将乱南昌城中街巷军民夜发梦颠或至江棹舩行数十里知为梦也而后返宸濠举事次夜一军皆然宸濠亦自知不祥矣南昌人谓之阵亡发其事既异其名又异史传所未有也独周官有之乃知圣人预防而禁之恐行军出师惊众败事其虑岂不远哉 
旦明 
古文晨字作旦从日出地上一地也日出一上为旦日入一下为一?日一?日古昏字也故旦明即辰明辰又借作神也今陇蜀呼辰与神同音盖古音也 
量人 
周礼量人书天下之涂数而藏之注谓支凑之远近支者支分凑者辐凑道途之分合也书而藏之如唐人国照图皇华四达图国朝之寰宇通衢也 
昏礼曲顾 
仪礼亲近御轮三周下车曲顾即诗所谓韩侯顾之是也葢正其始男先于女者礼体之严也止而说男下于女者礼用之和也是所谓顾者礼也不然则是瞰囊装之盛橐盻媵御之冶容矣 
羣妃御见 
郑玄注周礼云羣妃御见之法月与后妃其象也卑者宜先尊者宜后女御八十一人当九夕世妇二十七人当三夕九嫔九人当一夕三夫人当一夕后当一夕亦十五日而徧自望后反之此言何其迂且谲乎苟如此则王后一月之间不过两御于王当其朔与晦尔不知小尽之月肯通融否是又夺三夫人之一夕矣王后当夕之外三夫人一夕其余皆九人一夕且圣王制礼本以防滛黄老养生亦惟寡欲一人之身而一夕九合虽金石之躯亦将亟销而速泐矣况古者人君圆丘方泽朝日夕月山川社稷禴祀烝甞为礼至緐动辄三日斋七日戒而可以无夕不御女乎是齐高纬金海陵之所不为而谓圣世有此制乎郑玄释经往难信如此 
庐有五义 
说文庐寄舍也秋冬去春夏居葢古者一夫五亩之宅二亩半在邑城中之奠居二亩半在田野外之寄居诗云中田有庐是也周官凡国十里有庐则宾客寄舍也三年之丧倚庐则门中之外室也北狄穹庐则逐水草无定居之毡室也考工记秦无庐谓矛戟柄竹攒秘其音转作卢而字作庐云 
泽草芒种 
周礼泽草所生种之芒种注者不知其觧王氏农书云即江南之架田也架田一名葑田以木縳架为曲田系浮水面以葑泥附木架上葑即??狐根也根最繁而善紏结上着泥土刈去其蔓便可耕种江南淮南二处皆有之东坡请开杭之西湖状谓水涸草生渐成葑田是也其田随水上下西东故南方有盗田然王氏谓葑田即周礼之泽草芒种未有据犹切疑之后读郭璞江赋云播匪艺之芒种挺自然之嘉蔬赋江而云芒种嘉蔬又曰匪艺又曰自然非葑田而何哉周礼之说因此可解而李善五臣注江赋亦未及葑田之事也遂详着之滇南亦有葑田名曰海??埤 
仆射 
朱文公语录引礼云仆人师扶左射人师扶右即周官太仆之职仆射之名盖起于此以其朝夕近君后世承误以为宰相之号据此则射字音赦不当作夜音也 
左个 
礼记月令明堂左个北史李谧传左个即寝之房也○按即今之卷蓬 
玊者犹玉 
大戴礼论夏商之季失政而未亡其辞曰疆蒌未亏人民未变鬼神未亡水土未氤糟者犹糟实者犹实玊者犹玊血者犹血酒者犹酒注糟以喻恶实以喻善玊以喻贤人言尚贤其贤血忧色也酒以喻乐言尚忧其可忧而乐其可乐意者政虽巳失未至大乱孟子所谓故家遗俗流风善政犹有存者周礼疏云虽土崩而不瓦觧虽板荡而不瓜分亦是此意但大戴礼之文奇之又奇必老于文墨之处士也 
须臾 
仪礼聘礼速宾辞曰寡君有不腆之酒请吾子与寡君湏臾焉注湏臾言不敢久古者乐不踰辰燕不移漏故少顷之间皆称湏臾湏待也左传寡君湏矣是也臾字从申乙乙屈也如今人请客云恭俟屈???之义今之所云俟屈古之所云湏臾也解字必宜如此方畅本原 
姑息 
檀弓曰细人之爱人也以姑息注始且也息休也其义殊晦按尸子云纣弃黎老之言而用姑息之语注姑妇女也息小儿也其义始明白合表出之 
其日甲乙其日丙丁其日戊巳其日庚辛其日壬癸 
礼月令春其日甲乙以日行东陆也夏其日丙丁以日行南陆也秋其日庚辛以日行西陆也冬其日壬癸以日行北陆也中央其日戊巳以土旺四季之下弦日行黄道黄土尸?万也至夏季谓之正旺日行牵牛之所起牛亦属土此其义也 
条狼氏 
刘歆逄王莽之恶欲以威劫羣臣遂伪作周礼云誓大夫曰鞭附于条狼氏夫刑不上大夫焉有周公制礼鞭挞大夫者乎此金元夷狄之所不为而谓周公为之乎歆其可胜诛乎 
积竹 
周礼注殳以积竹八觚建于兵车说文柲攒也毛诗竹柲考工记秦无庐史棘矜注皆以积竹释之徐铉说文注曰积竹谓削去白取其青处合之取其有力即今之攒竹法也 
屋诛 
周礼秋官有屋诛之文郑玄注曰夷三族也古者罪人不孥岂有夷三族着之令典古者屋诛盖汉人下蚕室之类耳郑玄瞀儒曲见误天下而陷人主得罪名教大矣 
奸色 
礼注红南方之奸色紫北方之奸色五方皆有奸色盖正色之外杂互而成者曰奸色犹正声之外繁手而滛者曰奸声也奸色即间色 
浮筠 
礼记言玉之德曰孚尹旁达古注孚尹者浮筠也言玊之泽如竹膜之腻如女肤之滑也与今注不同元禾?贞出门行咏商人探玊事云求之果如言剖则浮筠腻骐騄千里变鸳鸯七十□浮筠用古注义也古注今废不用故罕知之 
明命鬼神以为黔首则【礼祭统】黔首共饮食莫之知也【内经】 
李斯刻石颂秦曰黔首康定太史公因此语遂于秦纪谓秦更民曰黔首朱子注孟子亦曰周言黎民犹秦言黔首盖因太史公之语也然祭统内经实先秦出黔首之称古矣恐不自秦始也 
狸首 
礼记天子之射以狸首为节注狸首诗篇名其辞亡按大戴礼戴其辞云今日太射四正具举太夫君子凡以庶士小大莫处御于君所以燕以射则燕则誉质参既说执旌既载于侯既抗中获既置弓既平张四侯既良决拾有常既顺乃让乃揖乃让乃跻其堂乃节其行既志乃张射夫命射射者之声御车之旌既获卒莫若获宁侯为尔不朝于王所故亢而射汝强食食尔曾孙侯氏百福由此观之狸首之诗元未亡也 
礼不妄说人不辞费 
邵渊曰用器之为便而祭器之为贵亵衣之为便而衮冕之为贵哀欲其速而申之三年乐欲其不巳而不得终日此不妄说人之谓或贵于多而大或贵于高而文庭实旋百之仪四海九州岛之荐此不辞费之谓旧说谓不费于言辞岂经旨乎或云说读如檀弓税人之税慎曰颜路请车孔子不许不妄说人也旧馆人丧孔子脱骖不辞费也 
前有车骑则载飞鸿 
三代有车马无车骑吉行则六马四马师行则元戎小戎自晋公乘小驷始有骑至废井田去车战始有骑兵然则此制亦秦法也 
天子使其大夫为三监 
吴幼清曰孟子言周公使管叔监殷殷书序亦言三监及淮夷叛说三监者或以为武庚管叔蔡叔或以为管叔蔡叔霍叔皆非也盖武王分殷之故地为??墉卫三国而使管叔蔡叔康叔君之管叔君??蔡叔君墉后因叛而废其国惟康叔之卫独存故书言王唘监周官言立其监皆谓诸侯之君非谓别以人而监侯国也 
君子不以一日使其身儳焉如不终日 
儳参差不齐之貌心无所检束而纷离散乱遂至儳焉错出外既散乱而不整内亦拘迫故如不终日也慎按儳焉如不终日即孟子所谓出入无时莫知其乡也俛焉日有孳孳可也儳焉如不终日不可也 
水泽腹坚【月令十二月候】东风觧冻【月令正月候】 
七十二侯终于水坚始于冻觧皆水也一岁之运其可知也始于水终于水天地一元之运其可知也故曰水含太一之中精五行之始也浮天而载地 
文王之为世子【止】文王之为世子也○教世子【止】养世子不可不慎也○卫孔悝之鼎铭曰【止】此卫孔悝之鼎铭也○子贡见师乙而问焉【止】子贡问乐 
古书传例题标于篇首又结于篇终观汲冡周书可见贾谊治安策陈三表五饵其序三表三端末皆缀以一表二字至韩退之柳宗元犹有此体六经中礼记为多若文王世子篇首此曰文王之世子终之曰文王之为世子也结之若曰文王之为世子其事如上文所云也又始之教世子三字发其端终之曰养世子不可不慎也揔其义也卫孔悝鼎铭及子贡问乐皆同此义宋儒不达妄为之觧石梁王氏云文王为世子也七字衍文教世子三字衍文金华邵氏云手舞足蹈乐之至于此有非歌之所能尽者矣故终之以子贡问乐其言似眯目而道黑白者异哉嗟乎不能达古文之文而能达古文之义者鲜矣是以贵属辞也 
荔挺出【月令】 
郑玄云荔挺马薤也【此说非也】易通卦验玄图曰荔挺不出则其国多火灾说文曰荔似蒲而小根可为刷蔡邕高诱皆云荔以挺出然则郑玄而以荔挺为名者亦误之甚矣 
然则何以三年也曰加隆焉尔也焉使倍之故再期也由九月以下何也曰焉使弗及也【三年问】 
焉使倍之焉使弗及倒字法也若后人则云使倍之焉使弗及也焉左氏传云鲁故之以今人则云以鲁之故也此古今文体之殊 
钟馗即终葵 
考工记曰大圭首终葵注终葵椎也齐人名椎曰终葵葢言大圭之首似椎尔金石录晋宋人名以终葵为名其后讹为钟馗俗画一神像帖于门手执椎以击鬼好怪者便傅会说钟馗能啖鬼画士又作钟馗尢夕出游图又作钟馗嫁妹图讹之又讹矣文人又戏作钟馗传言钟馗为开元进士明皇梦见命工画之尤为无稽按孙逖张说文集有谢赐钟馗画表先于开元久矣亦如石敢当本急就章中虚拟人名本无其人也俗立石于门书泰山石敢当文人亦作石敢当传皆虚辞戏说也昧者相传久之便谓真有其人矣呜呼不观考工记不知钟馗之讹不观急就章不知石敢当之诞亦考古之一事也○苏易简作文房四谱云虢州岁贡钟馗二十枚未知钟馗得号之由也 慎按砚以钟馗名即考工记终葵大圭之义葢砚形如大圭尔苏公岂不读考工记者葢亦未之审思精考乎 
水潦降不献鱼鳖 
王充曰水潦降蛇虫新化为鱼鳖故不献 
鸿鴈四候 
月令源鴈有四候鸿鴈之鸟木落南翔氷泮北徂知时之鸟也然其行有先后八月鸿鴈来乃大鴈也鴈之父母九月鸿鴈来宾小鴈也鴈之子也十二月鴈北乡亦大鴈鴈之父母正月候鴈北亦小鴈鴈之子也此说出晋千宝宋人述之以为的论 
伐蛟取鼍 
月令伐蛟取鼍明龙不可触蛟可伐也圣王之世禁蝇去夭鸟大禹驱蛇龙周公驱乕豹犀象必自有法非以人命侥幸者后世若荆佽飞澹台灭眀周处斩蟪事皆见于史末世但谬为大言崇尚虚文而许真君之事反取疑于拘拘者矣 
蜃 
雉入大水为蜃蜃即大蚌也墨子曰楚之明月生于蚌蜃是也其胎谓之珠胎淮南子所谓珠胎与月盈亏又曰月死而螺蚌焦是也又曰蚌闻雷声则??秋【音书缩也】又按兵书云东海出气如鳖渭水出气如蜃蜃形似蛇而大今寺门金刚风调雨润手执剑者风也弹琵琶者调也执伞者雨也手中如蛇者蜃也则与蚌蜃字同物异 
古乐今乐 
淮南子曰雅颂之声皆本于情故君臣以睦父子以亲今取怨思之声施之于管弦闻其音者不滛则悲滛则乱男女之别悲则感怨思之气岂所谓乐哉赵王迁房陵思故乡作为山水之讴闻者莫不陨涕荆轲西剌秦王高渐离击筑易水之上闻者莫不瞋目裂眦发植穿冠因以此声入宗庙岂古之所谓乐哉阮嗣宗乐论曰雅颂之音不讲而妖滛之曲是寻故延年造新声之歌而汉武思靡曼之色桓帝闻楚琴凄怆伤心倚房而悲慷慨长息曰善哉乎为琴若此一而足矣顺帝上恭陵过樊衢闻鸟鸣而悲泣下横流曰善哉鸟声使左右吟之曰使丝声若是岂不乐哉是以悲为乐者也故墨子之非乐也悲夫以哀为乐者胡亥躭哀不变故愿为黔首李斯随哀不返故思逐狡兔呜呼君子可不鉴之哉按此所论甚正周子论今乐导欲增悲实本此言 
阳乐阴乐 
</div>
    <div class="pagination">
<a href="杨升庵集_page39.html">上一页</a><span>...</span><a href="杨升庵集_page35.html">35</a><a href="杨升庵集_page36.html">36</a><a href="杨升庵集_page37.html">37</a><a href="杨升庵集_page38.html">38</a><a href="杨升庵集_page39.html">39</a><span class="current-page">40</span><a href="杨升庵集_page41.html">41</a><a href="杨升庵集_page42.html">42</a><a href="杨升庵集_page43.html">43</a><a href="杨升庵集_page44.html">44</a><a href="杨升庵集_page45.html">45</a><span>...</span><a href="杨升庵集_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
