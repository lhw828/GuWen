<!DOCTYPE html>
<html>
<head>
    <meta charset="UTF-8">
    <title>渭南文集放翁逸稿 - 第 24 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>渭南文集放翁逸稿 - 第 24 页/共 30 页</h1>
    <div class="content">

　　渭南文集卷四十三
　　钦定四库全书
　　渭南文集卷四十四
　　宋　陆游　撰
　　入蜀记
　　七月一日黎明离瓜洲便风挂颿晚至真州泊鉴逺亭州本唐扬州扬子县之白沙镇杨溥有淮南徐温自金陵来觐溥于白沙因改曰迎銮镇或谓周世宗征淮时诸将尝于此迎谒非也国朝乾徳中升为建安军祥符中建玉清昭应宫即军之西北小山置冶铸玉皇圣祖太祖太宗四圣像既成遣丁谓李宗锷为迎奉使副至京车驾出迎肆赦建军曰眞州而于故冶筑仪真观政和中修九域图志又名曰仪真郡旧以水陆之冲为发运使治所今废
　　二日见知州右朝奉郎王察市邑官寺比数年前颇盛防统游东园园在东门外里余自建炎兵火后废壊涤地漕司租与民岁入钱数千昔之闳壮巨丽复为荆棘荒墟之地者四十余年乃更葺为园以记考之惟清醼堂拂云亭澄虚阁麤复其旧与右之清池北之高台尚存若所谓流水横其前者湮塞仅如一带而百亩之园废为蔬畦者尚过半也可为太息登台望下蜀诸山平逺可爱裴囘久之过报恩光孝寺少留辛巳之变仪真焚荡无余而此寺独存堂中僧百人长老妙湍常州人
　　三日右迪功郎监税务闻人尧民来尧民茂徳删定之兄子以恩科入官北山永庆长老蕴常来羣集于平易堂遍游澄澜阁快哉亭遂至壮观以归壮观旧有米元章所作赋石刻今亡矣初问王守仪真观去城逺近云在城南里许方怪与国史异既归亟往游则信城南也有老道士出迎年七十余自言庐州人能述仪真本末云旧观实在城西北数里小土山之麓祥符所铸乃金铜像并座高三丈以黄麾全仗道门幢节迎赴京师皆与国史合故当时乐章曰范金肖像申严奉宫馆状翚飞万灵拱卫瑞烟披堤柳映黄麾道士又言赐号瑞应福地则史所不载也今所谓仪真观者昔黄冠入城休憩道院耳晚大风舟人增缆
　　四日风便解缆挂帆发真州岸下舟相见后发者甚众烟帆映山缥缈如画有顷风愈厉舟行甚疾过步山山蜿蜒蟠伏临江起小峰颇巉峻絶顶有元魏太武庙庙前大木可三百年一井巳眢传以为太武所凿不可知也太武以宋文帝元嘉二十七年南侵至瓜歩建康戒严太武凿瓜歩山为蟠道于其上设氊庐大防羣臣疑即此地王文公所谓樷祠瓜歩认前朝是也梅圣俞题庙云魏武败亡归孤军驻山顶按太武初未尝败圣俞误以佛貍为曹瞒耳山出玛瑙石多虎豹害人往时大将刘寳每募人捕虎于此周世宗伐南唐齐王景达自瓜歩渡江距六合二十里设栅亦此地也入夹行数里沿岸园畴衍沃庐舍竹树极盛大抵多长芦寺荘出夹望长庐楼墖重复自江淮兵火官寺民庐莫不残壊独此寺之盛不减承平至今日常数百众江面渺弥无际殊可畏李太白诗云维舟至长芦目送烟云高是也晩泊竹篠港有居民二十余家距金陵三十里
　　五日大风将晓覆裌衾晨起凄然如莫秋过龙湾浪涌如山望石头山不甚高而峭立江中缭绕如垣墙凡舟皆由此下至建康故江左有变必先固守石头真控扼要地也自新河入龙光门城上旧有赏心亭白鹭亭在门右近又创二水亭在门左诚为壮观然赏心为二亭所蔽颇失往日登望之胜泊秦淮亭説者以为钟阜艮山得庚水为宗庙水秦凿淮本欲破金陵王气然庚水反为吉天下事信非人力所能胜也见留守右朝请大夫秘阁修撰唐瑑通判右朝散郎潘恕建康行宫在天津桥北桥琢青石为之颇精致意其南唐之旧也晩小雨右文林郎监大军仓王烜来王言京口人用七月六日为七夕葢南唐重七夕而常以帝子镇京口六日辄先乞巧翌旦驰入建康赴内燕故至今为俗云然攷太宗皇帝时尝下诏禁以六日为七夕则是北俗亦如此此説恐不然
　　六日见左朝散大夫太府少郷总领两淮财赋沈夏武泰军节度使建康诸军都统郭振右宣教郎知江宁县何作善右文林郎观察推官褚意来作善字百祥意字诚叔晩见秦伯和侍郎伯和名埙故相益公桧之孙延坐画堂栋宇闳丽前临大池池外即御书阁葢赐第也家人病创托何令招医刘仲宝视脉
　　七日早游天观在冶城山之麓地理家以为此山脉络自蒋山来不可知也吴晋间城垒大抵多因山为之观西有忠烈庙卞壸庙也以嵇绍及壸二子眕盱配食绍死于惠帝时在壸前且非江左事而以配壸非也庙后樷木甚茂传以为壸墓墓东北又有亭颇疎豁曰忠孝亭亭本南唐忠贞亭后避讳改焉忠贞壸諡今曰忠孝则并以其二子死父难也云堂道士陈徳新字可久姑苏人颇开敏相从登览久之遂出西门游清凉广慧寺寺距城里余据石头城下临大江南直牛头山气象甚雄然壊于兵火旧有徳堂在法堂前堂榜乃南唐后主撮襟书石刻尚存而堂徙于西偏矣又有祭悟空禅师文曰保大九年岁次辛亥九月皇帝以香茶乳药之奠致祭于右街清凉寺悟空禅师按南唐元宗以癸卯岁嗣位改元保大当晋出帝之天福八年至辛亥实保大九年当周太祖之广顺元年则祭悟空者元宗也建康志以为后主非是长老宝余楚州人留食赠徳堂榜墨本食巳同登石头西望宣化渡及厯阳山真形胜之地若异时定都建康则石头仍为闗要或以为今都城徙而南石头虽守无益盖未之思也惟城既南徙秦淮乃横贯城中六朝立栅断航之类缓急不可复施然大江天险都城临之金汤之势比六朝为胜岂必依淮为固邪左廸功郎新湖州武康尉刘炜右廸功郎比较务李来炜秦伯和馆客也言秦氏衰落可念至屡典质生产亦薄问其岁入防何曰米十万斛耳
　　八日晨至钟山道林真觉大师墖焚香墖在太平兴国寺上宝公所也墖中金铜寳公像有铭在其膺葢王文公守金陵时所作僧言古像取入东都啓圣院祖宗时每有祈祷啓圣及此墖皆设道场考之信然墖西南有小轩曰木末其下皆大松髯甲夭矫如蛟龙往往数百年物木末葢后人取王文公诗木末北山云冉冉之句名之建康志谓公自命此名非墖后又有定林庵旧闻先君言李伯时画文公像于庵之昭文斋壁着帽束带神彩如生文公没斋常扃闭遇重客至寺僧开户客忽见像皆惊耸觉生气逼人写照之妙如此今庵经火尺椽无复存者予乙酉秋尝雨中独来游留字壁间后人移刻崖石读之感叹葢已五六年矣归途过半山少留半山者王文公旧宅所谓报宁禅院也自城中上钟山此为中途故曰半山残毁尤甚寺西有土山今谓之培塿亦后人取文公诗所谓沟西顾丁壮担土为培塿名之也寺后又有谢安墩文公诗云在冶城西北即此是也
　　九日至保宁戒坛二寺保宁有凰皇台揽辉亭台有李太白诗云三山半落青天外二水中分白鹭洲今已废为大军甲仗库惟亭因旧趾重筑亦颇宏壮寺僧言亭牓本朱希真书已为俗子易之法堂后有片石莹润如墨玉乃宋子嵩诗题云鳯凰山亭子陈献司空郷贡进士宋齐丘司空者徐知诰也后改姓名曰李昪是为南唐烈祖而齐丘为大臣后又有题字云升元三年奉勑刻石盖烈祖既有国追念君臣相遇之始而表显之昪齐丘虽皆不足道然当攘夺分裂横溃之时其君臣相遇不如是亦不能粗成其功业也戒坛頟曰崇胜戒坛寺古谓之瓦棺寺有阁因冈阜其高十丈李太白所谓钟山对北户淮水入南荣者又横江词一风三日吹倒山白浪高于瓦棺阁南唐后主时朝廷遣武人魏丕来使南唐意其不能文即宴于是阁因求赋诗丕揽笔成篇末句云莫教雷雨损基扄后主君臣皆失色及南唐之亡为吴越兵所焚国朝承平二百年金陵为太府寺观竞以崇饰土木为事然阁终不能复绍兴中有北僧来居讲惟识百法论誓复兴造求伟材于江湖间事垂集者屡矣防建宫阙有司往往辄取之僧不以此动心愈益经营卒成卢舎那阁平地高七丈雄丽冠于江东旧阁基相距无百歩今废为军营秦伯和遣医柴安恭来视家人疮柴邢州龙冈人晩禇诚叔来诚叔尝为福州闽清尉获盗应格当得京官不忍以人死为己利辞不就至今在选调又有为他邑尉者亦获盗营赏甚力卒得京官将觧去入郡过刑人处辄掩目大呼数日神志方定后至他郡见通衢有石幢问此何为从者曰法场也亦大骇叫呼几坠车自此所至皆迃道以避刑人之地人之不可有媿于心如此移舟泊赏心亭下秦伯和送药
　　十日早出建康城至石头得便风张帆而行然港浅而狭行亦甚缓宿大城冈金陵冈陇重复如梅岭石子冈佘【读如蛇】婆冈尤其著者也居民数十家亦有店肆
　　十一日早出夹行大江过三山矶烈洲慈姥矶采石镇泊太平州江口谢晖登三山还望京邑李太白登三山望金陵皆有诗凡山临江皆曰矶水湍急篙工并力撑之乃能上然今年闰余秋早水落巳数尺矣则盛夏可知也三山自石头及鳯皇台望之杳杳有无中耳及过其下则距金陵财五十余里晋伐吴王濬舟师过三山王浑要濬议事濬举帆曰风利不得泊即此地也是日便风击鼓挂防而行有两大舟东下者阻风泊浦溆见之大怒顿足诟骂不巳舟人不畣但抚掌大笑鸣鼓愈厉作得意之状江行淹速常也得风者矜而阻风者怒可谓两失之矣世事葢多类此者记之以寓一笑烈洲在江中上有小山曰烈山草木极茂宻有神祠在山巅慈姥矶矶之尤巉絶峭立者徐师川有慈姥矶诗序云矶与望夫石相望正可为的对而诗人未尝挂齿牙故其诗云离鸾只説闺中恨舐犊谁知目下情然梅圣俞防母丧归宛发长芦江口诗云南国山川都不改伤心慈姥旧时矶师川偶忘之耳圣俞又有过慈姥矶下及慈姥山石崖上竹鞭诗皆极高竒与此山称采石一名牛渚与和州对岸江靣比瓜洲为狭故隋韩擒虎平陈及本朝曹彬下南唐皆自此渡然微风輙浪作不可行刘賔客云芦苇晚风起秋江鳞甲生王文公云一风微吹万州阻皆谓此矶也矶即南唐樊若氷献策作浮梁渡王师处初若氷不得志于李氏诈祝髪为僧庐于采石山凿石为窍及建石浮图又月夜系绳于浮图棹小舟急渡引绳至江北以渡江面既习知不谬即亡走京师上书其后王师南渡浮梁果不差尺寸予按隋炀帝征辽葢尝用此策渡辽水造三浮桥于西岸既成引趋东岸桥短丈余不合隋兵赴水接战高丽乗岸上击之麦鐡杖战死始敛兵引桥复就西岸而更命何稠接桥二日而成遂乗以济然隋终不能平高丽国朝遂下南唐者实天意也若氷何力之有方若氷之北走也江南皆知献南征之策或请诛其母妻李煜不敢但覊置池州而已其后若氷自陈母妻在江南朝廷命煜防送煜虽愤切终不敢违厚遗而遣之然若氷所凿石窍及石浮图皆不毁王师卒用以系浮梁则李氏君臣之暗且怠亦可知矣虽微若氷有不亡者乎张文濳作平江南议谓当缚若氷送李煜使甘心焉不然正其叛主之辠而诛之以示天下岂不伟哉文濳此説实天下正论也予自金陵得疾是日方小愈尚未能食夜雨
　　十二日早移舟泛姑熟溪五里泊阅武亭初询舟人云江口泊船处距城二十里湏歩乃可入及至阅武乃止在城闉之外徽猷阁直学士左朝请郎知州周元特操闻予病与医郭师显俱来视疾自都下相别迨今八年矣太平州本金陵之当涂县周世宗时南唐元宗失淮南侨置和州于此谓之新和州改为雄逺军国朝开宝八年下江南改为平南军然独领当涂一邑而已太平兴国二年遂以为州且割芜湖繁昌来属而治当涂与兴国军同时建置故分纪年以名之
　　十三日通判右朝请郎叶棼员外通判左朝奉郎钱同仲耕军事判官左文林郎赵子覭知当涂县右通直郎王权来午后入州见元特呼郭医就坐间为予切脉且议所用药州正据姑熟溪北土人但谓之姑溪水色正绿而澄澈如镜纤鳞往来可数溪南皆渔家景物幽竒两浮桥悉在城外其一通宣城其一可至浙中姑熟堂最号得溪山之胜适有客寓家其间故不得至又有一酒楼登望尤佳皆城之南也往时溪流分一支贯城中湮塞已久近岁浚治然春夏之交暂通今七月已絶流矣李太白集有姑熟十咏予族伯父彦逺尝言东坡自黄州过当涂读之抚手大笑曰赝物败矣岂有李太白作此语者郭功父争以为不然东坡又笑曰但恐是太白后身所作耳功父甚愠盖功父少时诗句俊逸前辈或许之以为太白后身功父亦遂以自负故东坡因是戏之或曰十咏及归来乎笑矣乎僧伽歌懐素草书歌太白旧集本无之宋次道再编时贪多务得之过也
　　十四日晚晴开南窗观溪山溪中絶多鱼时裂水面跃出斜日暎之有如银刀垂钓挽罟者弥望以故价甚贱僮使辈日皆餍饫土人云此溪水肥宜鱼及饮之水味果甘岂信以肥故多鱼耶溪东南数如黛葢青山也
　　十五日早州学教授左文林郎吴博古敏叔员外教授左文林郎杨恂信伯来饭巳游黄山东岳庙广福寺遂登凌歊台岳庙栋宇颇盛本谓之黄山大监庙大监者不知何神葢滛祠也今既为岳庙而大监反寓食庑下广福本寿圣寺以绍兴壬午诏书改额败屋二十余间残僧三四人萧然如古驿主僧惠明温州平阳人凌歊台正如鳯皇雨花之类特因山巅名之宋高祖所营面势虚旷高出氛埃之表南望青山龙山九井诸如在几席龙山即孟嘉登高落帽处九井山有桓僣位坛稍西江中二小山相对云东梁西梁也北戸临和州新城楼橹歴歴可辨葢自絶江至和州财十余里李太白有黄山凌歊台送族弟泛舟赴华阴诗即此地也台后有一墖墖之后又有亭曰懐古云余初至当涂饮姑熟溪水喜其甘滑巳而遍饮城中水皆甘葢泉脉佳也
　　十六日羣集于道院歴游城上亭榭有坐歗亭颇宜登览城濠皆植荷花是夜月白如画影入溪中揺荡如玉墖始知东坡玉墖卧微澜之句为妙也














　　渭南文集卷四十四
　　钦定四库全书
　　渭南文集巻四十五
　　宋　陆游　撰
　　入蜀记
　　十七日羣集于青山李太白祠堂二教授同集祠在青山之西北距山尚十五里墓在祠后有小冈阜起伏盖亦青山之别支也祠莫知其始有唐刘全白所作墓碣及近嵗张真甫舎人所作重修祠碑太白乌巾白衣锦袍又有道防氅裘侑食于侧者郭功甫也蚤饭罢游青山山南小市有谢晖故宅基今为汤氏所居南望平埜极目而环宅皆流泉竒石青林文篠真佳处也遂由宅后登山路极险巇凡三四里有两道人持汤饮迎劳于松石间又里许至一庵老道人出迎年七十余姓周潍州人居此山三十年颧颊如丹须鬓无白者又有李媪八十矣耳目聪明谈笑不衰自言尝得异人秘诀庵前有小池曰谢公池水味甘冷虽盛夏不竭絶顶又有小亭亦名谢公亭下视四山如蛟龙奔放争赴川谷絶类吾乡舜山但舜山之巅丰沃夷旷无异平陆此所不及也亭北望正对歴阳周生言完顔亮入防时战鼓之声震于山中云夜归舟次已一鼔尽矣坐间信伯言桓温墓亦在近郊有石兽石马制作精妙又有碑悉刻当时车马衣冠之类极可观恨不一到也
　　十八日小雨解舟出姑熟溪行江中江溪相接水清浊各不相乱挽行夹中三十里至大信口泊舟盖自此出大江须风便乃可行往往连日阻风两小山夹江即东梁西梁一名天门山李太白诗云两岸青山相对出孤帆一片日邉来王文公诗云崔嵬天门山江水绕其下梅圣俞云东梁如仰蚕西梁如浮鱼徐师川云南人北人朝莫船东梁西梁今古山皆得句于此也水浒小儿卖菱芡莲藕者甚众夜行堤上观月大信口欧阳文忠公于役志谓之带星口未详孰是于役志盖谪夷陵时所着也
　　十九日便风过大小褐山矶竒石巉絶渔人依石挽罾宛如画圗间所见过枭矶在大江中耸防特起有道士结庐其上政和中赐名寜渊观旧说枭矶有枭能害人故得名方郡县奏乞观頟时恶其名因曰矶在水中水常沃石故曰浇矶今观屋亦二十余间然止一道人居之相传有二人则其一辄死故无敢往者至芜湖县泊舟呉波亭知县右通直郎吕昭问来按汉丹阳郡有芜湖县呉陆逊屯芜湖又杜预注春秋楚子伐呉克鸠兹亦云在芜湖至东晋乃改名于湖不知所自王敦反屯于湖今故城尚存又有玩鞭亭亦当时遗迹唐温飞卿有湖隂曲叙其事近时张文潜以为晋书所云帝至于湖隂察营垒当以于湖为句飞卿盖误读也作于湖曲以反之刘梦得歴阳书事诗叙道中事云望夫人化石梦帝日环营盖梦得自□州移牧歴阳过此邑也邑人云数年前邑境有盗发大墓棺椁已壊得镜及刀劒之属甚众甃塼有大将军墓四字或疑为敦墓云
　　二十日宁国太平县主簿左迪功郎陈炳来见泛小舟往谢之则寓宁渊观下院以提刑司檄来督大礼钱帛宁渊在枭矶隔大江故置下院于近邑道流十余坛宇像设甚盛有观主何守诚者今选居太一宫矣炳字徳先婺州义乌人自言其从姑得道徽宗朝赐号妙静练师结庐葛仙峯下平生不火食惟饮酒啗生果为人言祸福死生无毫厘差每风日清和时辄掩闗独处或于戸外窃聴之但闻若二婴儿声或歌或笑往往至中夜方止莫有能测者年九十正旦自四月八日当逺行果以是日坐逝每为徳先言汝有仙骨当遇异人后因得疾委顿有皖山徐先生来饵以药即日疾平徐因留教以絶粒诀徳先父母方望其成名固不许然自是絶滋味日食淡汤饼及饭而已如此者六年益觉身轻能日行二百里防中第娶妻复近荤血徐遂告别临行语徳先曰汝二纪后当复从我究此事徳先送至谿上方呼舟欲渡徐褰裳疾行水上而去呼之不复应徳先至今怅恨有弃官入皖之意予遂游东寺登王敦城以归城并大江气象宏敞邑出緑毛就船卖者不可胜数将午解舟过三山矶矶上新作龙祠有道人半醉立藓崖峭絶处下观行舟望之使人寒心亦竒士也江中江豚十数出没色或黑或黄俄又有物长数尺色正赤类大蜈蚣奋首逆水而上激水髙三二尺殊可畏也宿过道口
　　二十一日过繁昌县南唐所置初宣城及置太平州复割焉晩泊荻港散步堤上游龙庙有老道人守之台州居县人自言居此十年日伐薪二束卖之以以自给雨雪则从人乞未尝他营也又至一庵僧言隔港即铜陵界逺山崭然临大江者即铜官山太白所谓我爱铜官乐千年未拟还是也恨不一到最后至鳯凰山延禧观观废于兵烬者四十余年近方兴葺羽流五六人观主陈延瑞婺州义乌县人言此古青华观也有赵先生荻港市中人父卖茗先生幼名王九年十三疾亟父抱诣青华愿使入道是夕先生梦老人引之登髙山谓曰我隂翁也出柏枝啗之及觉遂不火食后又梦前老人教以天篆数百字比觉悉记不遗太宗皇帝召见度为道士赐冠简易名自然给装钱遣还遂为观主祥符间再召至京师赐紫衣改青华曰延禧先生恳求还山养母得归一日无疾而逝门人葬之山中行半途棺忽大重不可举其母曰吾儿必有异命发棺果空无尸惟劒履在耳遂即其处葬之今冢犹在谓之劔冢自然国史有传大槩与廷瑞言颇合惟劒冢一事无之荻巷盖繁昌小墟市也归舟巳夜矣
　　二十二日过大江入丁家洲夹复行大江自离当涂风日清美波平如席白云青嶂逺相暎带终日如行圗画殊忘道途之劳也过铜陵县不入晚泊水洪口江湖间谓分流处为洪王文公诗云东江木落水分洪是也
　　二十三日过阳山矶始见九华山九华本名九子李太白为易名太白与刘梦得皆有诗而刘至以为可兼太华女几之竒秀南唐宋子嵩辞政柄归隠此山号九华先生封青阳公由是九华之名益盛惟王文公诗云盘根虽巨壮其末乃修纎最极形容之妙大抵此山之竒在修纤耳然无含蓄敦大气象与庐阜天台异矣岸傍荻花如雪旧见天井长老彦威云庐山老僧用此絮纸衣威少时在惠日亦为之佛灯珣禅师见而大嗔云汝少年辄求温暖如此岂有心学道邪退而问兄弟则堂中百人有荻花衣者财三四皆年七十余矣威愧恐亟除去泊海根港巨鱼十数色苍白大如黄犊出没水中每出水辄激起沸白成浪真壮观也
　　二十四日到池州泊税务亭子州唐置南唐尝为康化军节度今省又尝割青阳建康今复故惟所置铜陵东流二县及改秋浦为防池今因之盖南唐都金陵故当涂芜湖铜陵繁昌广徳青阳并江宁上元溧阳溧水句容凡十一县皆畿内今建康为行都而才有江宁等五邑有司所当议也李太白往来江东此州所赋尤多如秋浦歌十七首及九华山清溪白笴陂玉镜潭诸诗是也秋浦歌云秋浦长似秋萧条使人愁又曰两鬓入秋浦一朝防已衰猨声催白发长短尽成丝则池州之风物可见矣然观太白此歌髙妙乃尔则知姑熟十咏决为赝作也杜牧之池州诸诗正尔观之亦清婉可爱若与太白诗并读醇醨异味矣初王师平南唐命曺彬分兵自荆州顺流东下以樊若水为乡导首克池州然后能取芜湖当涂驻军采石而浮桥成则池州今实要地不可不备也
　　二十五日见知州右朝议大夫直秘阁杨师中通判右朝奉郎孙徳刍游光孝寺寺有西峯圣者所留防笛圣者生当呉武王杨行密时阳狂不羁好吹笛能役鬼神蛟龙尝寓池州干明寺干明即光孝也及去留笛付主事僧笛似铜防而非色緑而莹润如緑玉不知何物僧惧为好事者所夺郡官求观之辄出一凡防笛充数予偶与监寺僧有旧独得一见有石刻沈睿达所作西峯铭文辞古雅可爱恨非其自书也僧言贵池去城八十里在秀山下江之一支别滙为池四隅皆因山石为岸产鲤鱼金鳞朱尾味极美本以此得贵池之目秀山有梁昭明太子墓拱木森然今池州城西有神甚灵者曰九郎或云九郎即昭明晩登弄水亭杜牧之所赋诗也亭殊不葺然正对清溪齐山景物絶佳州虽濒江然据冈阜上颇难得水
　　二十六日解舟过长风沙罗刹石李太白江上赠窦长史诗云万里南迁夜郎国三年归及长风沙梅圣俞送方进士游庐山云长风沙浪屋许大罗刹石齿水下排歴此二险过湓浦始见瀑布悬苍崖即此地也又太白长干行云蚤晩下三巴预将书报家相迎不道逺直到长风沙盖自金陵至此七百里而室家来迎其夫甚言其逺也地属舒州旧最号湍险仁庙时发运使周湛役三十万夫疏支流十里以避之至今为行舟之利罗刹石在大江中正如京口鹘峯而稍大白石拱起其上樷篠乔木亦有小神祠旛竿不知何神也西望羣山靡迤岩嶂深秀宛如吾庐南望镜中诸山为之累欷宿怀家洑怀姓也呉有尚书郎怀叙见顾雍传
　　二十七日五鼔大风自东北来舟人不告椉便风解船过雁翅夹有税场居民二百许家岸下泊船甚众遂经皖口至赵屯未朝食已行百五十里而风益大乃泊夹中皖口即王师破江南大将朱令赟水军处赵屯有戍兵亦小市聚也是日大风至莫不止登岸行至夹口观江中惊涛骇浪虽钱塘八月之潮不过也有小舟掀簸浪中欲入夹者再三不可得几覆溺矣号呼求救久方能入北望正见皖山太白江上望皖公山诗云巉絶称人意巉絶二字不刋之妙也南唐元宗南迁豫章舟中望皖山爱之谓左右曰此青峭数峯何名畣曰舒州皖山时方新失淮南伶人李家明侍侧献诗曰龙舟千里飏东风汉武浔阳事正同回首皖公山色好日斜不到寿杯中元宗为悲愤欷歔故王文公诗云南狩皖山非故地北师淮水失名王计其处当去此不远也夜雨
　　二十八日过东流县不入自雷江口行大江江南羣山苍翠万叠如列屏障凡数十里不絶自金陵以西所未有也是日便风张颿舟行甚速然江面浩渺白浪如山所椉二千斛舟揺兀掀舞才如一叶过狮子矶一名佛指矶藓壁百尺青林緑篠倒生壁间圗画所所不及犹恨舟行北岸不得过其下旁有数矶亦竒峭然皆非狮子比也至马当所谓下元水府山势尤秀拔正面山脚直插大江庙依峭崖架空为阁登降者皆自阁西崖腹小石径扪萝侧足而上宛若登梯飞甍曲槛丹碧缥缈江上神祠惟此最佳舟至石壁下忽昼晦风势横甚舟人大恐失色急下颿趋小港竭力牵蚤间同行一舟亦蜀舟也忽有大鱼正緑腹蚤间同行一舟亦蜀舟也忽有大鱼正緑腹下赤如丹跃起柂旁髙三尺许人皆异之是晚果折樯破帆几不能全亦可怪也入夜风愈厉増十余缆迨晓方少定
　　二十九日阻风马当港中风雨凄冷初御裌衣有小舟冐风涛来卖薪菜猪肉亦有卖野彘肉者云猎芦场中所得饭已登南岸望马当庙北风吹人劲甚至不能语既莫风少定然怒涛未息击船终夜有声
　　八月一日过烽火矶南朝自武昌至京口列置烽燧此山当是其一也自舟中望山突兀而已及抛江过其下嵌岩窦穴怪竒万状色泽莹润亦与它石迥异又有一石不附山杰然特起髙百余尺丹藤翠蔓罗络其上如宝装屏风是日风静舟行颇迟又秋深潦缩故得尽见杜老所谓幸有舟楫迟得尽所歴妙也过澎浪矶小孤山二山东西相望小孤属舒州宿松县有戍兵凡江中独山如金山焦山落星之类皆名天下然峭拔秀丽皆不可与小孤比自数十里外望之碧峯巉然孤起上于云霄已非他山可拟愈近愈秀冬夏晴雨姿态万变信造化之尤物也但祠宇极于荒残若稍饰以楼观亭榭与江山相发挥自当髙出金山之上矣庙在山之西麓额曰惠济神曰安济夫人绍兴初张魏公自湖湘还尝加营葺有碑载其事又有别祠在澎浪矶属江州彭泽县三面临江倒影水中亦占一山之胜舟过矶虽无风亦浪涌盖以此得名也昔人诗有舟中估客莫漫狂小姑前年嫁彭郎之句传者因谓小孤庙有彭郎像澎浪庙有小姑像实不然也晩泊沙夹距小孤一里微雨复以小游庙中南望彭泽都昌诸山烟雨空蒙鸥鹭灭没极登临之胜徙倚久之而归方立庙门有俊鹘抟水禽掠江东南去甚壮也庙祝云山有栖鹘甚多
　　二日蚤行未二十里忽风云腾涌急系缆俄复开霁遂行泛彭蠡口四望无际乃知太白开帆入天镜之句为妙始见庐山及大孤大孤状类西梁虽不可拟小姑之秀丽然小孤之旁颇有沙洲葭苇大孤则四际弥皆大江望之如浮水面亦一竒也江自湖口分一支为南江盖江西路也江水浑浊每汲用皆以杏仁澄之过夕乃可饮南江则极清澈合处如引绳不相乱晩低江州州治徳化县即唐之浔阳县柴桑栗里皆其地也南唐为奉化军节度今为定江军岸土赤而壁立东坡先生所谓舟人指防岸如赪者也泊湓浦水亦甚清不与江水乱自七月二十六日至是首尾财六日其间一日阻风不行实以四日半泝流行七百里云
　　三日移泊琵琶亭见知州左朝请郎周昪强仲通判左朝散郎胡适发运使户部侍郎史正志志道发运司干办公事程坦履道察推左文林郎蔡戡定夫始得夔州公移
　　四日游天庆观李太白诗所谓浔阳紫极宫也苏黄诗刻皆不复存太白诗有一石亦近时俗书见观主李守智问玉芝亦不能畣观皆古屋初不更兵烬而遗迹扫地独太清殿老君像乃唐人所塑特为竒古真人女真仙官力士童子各二躯又有唐明皇帝金铜像衣冠如道士而气宇粹穆有五十年安享太平富贵气象李守智者滁州来安人自言家故富饶遇乱弃家为道人大将岳飞以度牒与之始为道士至今画岳氏父子事之史志道招饮于发运廨中登髙望亭望庐山天气澄霁诸峯尽见志道出新鼔铸铁钱
　　五日羣集于庾楼楼正对庐山之双劒峯北临大江气象雄丽自京口以西登览之地多矣无出庾楼右者楼不甚髙而觉江山烟云皆在几席间真絶景也庾亮尝为江荆豫州刺史其实则治武昌若武昌南楼名庾楼犹有理今江州治所在晋特柴桑县之湓口闗耳此楼附防甚明然白乐天诗固已云浔阳欲到思无穷庾亮楼南湓口东则承误亦久矣张芸叟南迁録云庾亮镇浔阳经始此楼其误尤甚
　　六日甲夜有大灯毬数百自湓浦蔽江而下至江面广处分散渐逺赫然如繁星丽天土人云此乃一家放五百椀以禳灾祈福盖江乡旧俗云
　　七日往庐山小憩新桥市盖呉蜀大路市肆壁间多蜀人题名并溪乔木往往皆三二百年物盖山之麓也自江州至太平兴国宫三十里此适当其半是日车马及徒行者憧憧不絶云上观盖往太平宫焚香自八月一日至七日乃己谓之白莲防莲祉本逺法师遗迹旧传逺公尝以一日借道流故至今太平宫嵗以为常东林寺亦自作防然来者反不若太平之盛亦可笑也晩至清虚庵庵在拨云峯下皇甫道人所居皇甫名坦嘉州人出游旁郡独见其弟子曺弥深登绍兴焕文阁实藏光尧皇帝御书又有神泉清虚堂皆宸翰题榜宿清虚西室曹君置酒堂中炙鹿肉甚珍酒尤清醇夜寒可附火










　　渭南文集巻四十五
　　钦定四库全书
　　渭南文集巻四十六
　　宋　陆游　撰
　　入蜀记
　　八日蚤由山路至太平兴国宫门庭气象极闳壮正殿为九天采访使者像衮冕如帝者舒州山灵仙观祀九天司命真君而采访使者为之佐故南唐名灵仙曰丹霞府太平曰通府崇奉有自来矣至太宗皇帝时尝遣中使送泥金绛罗云鹤帔仍命三年一易神宗皇帝时又加封应元保运真君及赐涂金殿頟两壁圗十真人本呉生笔建炎中李成何世清二盗以庐山为巢宫屋焚荡无余先是山中有太一宫摹呉笔于殿芜及太平再兴复摹取太一本所托非善工无复彷佛憩于云无心堂盖冷翠亭故趾也溪声如大风雨至使人毛骨寒栗一宫之最胜处也采访殿前有钟楼髙十许丈三层累塼所成不用一木而櫩桷翚飞虽木工之良者不能加也但钟为塼所揜蔽声不甚扬亦是一病观主胡思齐云此一楼为费三万緍钟重二万四千余斤又有经藏亦佳扁曰云章琼室太平规模大槩南昌之玉隆然玉隆不经焚焚尚有古趣为胜也遂至东林太平兴龙寺寺正对香炉峯峯分一支东行自北而西环合四抱有如城郭东林在其中相地者谓之倒挂龙格寺门外虎溪本小涧比年甃以塼但若一沟无复古趣予劝其主僧法才去塼使少近自然不知能用吾言否食已煑观音泉啜茶登华严罗汉阁阁与卢舎阁钟楼鼎皆极天下之壮丽虽闽浙名蓝所不能逮遂至上方五杉阁舎利墖白公草堂上方者自寺后支径穿松隂蹑石磴而上亦不甚髙五杉阁前旧有老杉五本传以为晋时物白傅所谓大十尺围者今又数百年其老可知矣近嵗主僧了然辄伐去殊可惜也墖中作如来示寂像本宋佛防跋陀尊者自西域持舎利五粒来葬于此草堂以白公记考之畧是故处三间两注亦如记所云其他如瀑水莲池亦皆在髙风逸韵尚可想见白公尝以文集留草堂后屡亡逸真宗皇帝尝令崇文院冩挍包以斑竹帙送寺建炎中又坏于兵今独有姑苏版本一帙备故事耳草堂之旁又
　　有　　　　　　【女】故趾云是王子醇枢密庵基盖东林为禅苑始于王公而照觉禅师常总实第一祖总公有塑像严重英特人也宿东林
　　九日至晋慧逺法师祠堂及神运殿焚香憩官防堂中有耶舎尊者刘遗民等十八人像谓之十八贤逺公之侧又有一人执军持侍立谓之辟蛇童子传云东林故多蛇此童子尽拾取投之蕲州神运殿本龙潭深不可测一夕鬼神塞之且运良材以作此殿皆不知实否也然神运殿三字唐相裴休书则此说亦久矣官防重堂防庑防廐备设壁间有张文潜题诗寺极大连日游歴犹不能徧唐碑亦甚多惟顔鲁公题名最为时所传又有聪明泉在方丈之西卓锡泉在逺公祠堂后皆久废不汲不可食为之太息食已游西林干明寺西林在东林之西二林之间有小市曰雁门市传者以为逺公雁门人老而怀故乡遂彷佛雁门邑里作此市汉作新丰之比也西林本晋江州刺史陶范舍地建寺绍兴十五六年间方为禅居褊小非东林比又絶弊坏主僧仁聪闽人方渐兴葺然流泉泠泠环绕庭际殊有野趣正殿释迦像着宝冠他处未见僧云唐塑也殿侧有慧永法师祠堂永公盖逺公之兄像下一虎偃伏又有一居士立侍不知何人方丈后有塼墖不甚髙制度古朴予登二级而止东厢有小阁曰待贤盖往时馆客之地今亦颓弊东西林寺旧额皆牛竒章八分书笔力极浑厚西林亦有顔鲁公题名书家以为二林题名顔书之冠冕也旧闻庐山天池塼墖初成有僧施经二匣未几墖震一角经亦失所在是日因登望以问僧僧云诚然或谓经乃刺血书故致此异又云今年天池火尺椽不遗盖旁埜火所及也晩复取太平宫路还江州小憩于新亭距州二十五里过董真人炼丹井汲饮味亦佳董真人者奉也
　　十日史志道饷谷帘水数器真絶品也甘腴清泠具备众美前辈或斥水品以为不可信水品固不必尽当然谷帘卓然非惠山所及则亦不可诬也水在庐山景徳观晩别诸人连夕在山中极寒可拥炉比还舟秋暑殊未艾终日挥扇
　　十一日解舟呉发干约待夔州书因小留江口望庐山自到江州至是凡十日皆晴秋髙气清长空无纤云甚宜登览亦客中可喜事也泊赤沙湖口东北望犹见庐山老杜潭州道林诗云殿脚插入赤沙湖此湖当在湖南然岳州华容县及此皆有赤沙湖盖江湖间地名多同犹赤壁也
　　十二日江中见物有双角逺望正如小犊出没水中有声晩泊艣脐洑隔江大山中有火两防若镫开阖久之问舟人皆不能知或云蛟龙之目或云灵芝丹药光气不可得而详也
　　十三日至富池昭勇庙以壶酒特豕谒昭毅武惠遗爱灵显王神神呉大帝时折冲将军甘兴霸也兴霸尝为西陵太守故庙食于此开宝中既平江南増江淮神祠封爵始封襃国公宣和中进爵为王建炎中大盗张遇号一窝蜂拥兵过庙下相率卜珓一珓腾空中不下一珓跃出户外羣盗惶恐引去未几遂败大将刘光世以闻复诏加封岳飞为宣抚使大葺祠宇江上神祠皆不及也门起大楼曰巻雪有钉洲正对庙故庙虽附大江而可泊舟钉洲者以锐下得名神妃封顺祐夫人神二子封绍威绍灵侯神女封柔懿夫人皆有像而后殿复有王与妃像偶坐祭享之盛以夜继日庙祝嵗输官钱千二百緍则神之灵可知也舟人云若精防致祷则神能分风以应往来之舟庑下有闗云长像云长不应祀于兴霸之庙者岂各所事神灵共食皆可以无愧邪彻奠自祠后步至旌教寺寺为酒务及酒官廨像设敛置一屋尽逐去僧辈亦事之已甚者富池盖兴国军
　　十四日晓雨过一小石山自顶直削去半与余姚江滨之蜀山絶相类抛大江遇一木栰广十余丈长五十余丈上有三四十家妻子鸡犬臼碓皆具中为阡陌相往来亦有神祠素所未覩也舟人云此尚其小者耳大者于栰上铺土作蔬圃或作酒肆皆不复能入夹但行大江而已是日逆风挽船自平旦至日昳才行十五六里泊刘官矶旁蕲州界也儿辈登岸归云得小径至山后有陂湖渺然莲芰甚富防湖多木芙蕖数家夕阳中芦藩茅舎宛有幽致而寂然无人声有大梨欲买之不可得湖中小采菱呼之亦不譍更欲穷之防见道旁设机疑有虎狼遂不敢往刘官矶者传云汉昭烈人呉尝檥舟于此晩观大鼋浮沉水中
　　十五日微隂西风益劲挽船尤难自富池以西防江之南皆大山起伏如涛头山麓时有居民往往作棚持弓矢伏其上以伺虎过龙眼矶江中拳石耳矶旁山上有龙祠晡后得便风次蕲口镇居民繁错蜀舟泊岸下甚众监税秉义郎髙世栋来旧在京口识之言此镇嵗课十五万緍雁翅嵗课二十六万緍夜与诸子登岸临大江观月江面逺与天接月影入水荡揺不定正如金虬动心骇目之观也是日买熟药于蕲口市药贴中皆有煎煑所须如薄荷乌梅之类此等皆客中不可仓卒求者药肆用心如此亦可嘉也
　　十六日过新野夹有石濑茂林始闻秋莺沙际水牛至多往往数十为羣呉中所无也地属兴国军大治县当是土产所宜尔晩过道士矶石壁数百尺色正青了无窍穴而竹树迸根交络其上苍翠可爱自过小孤临江峰嶂无出其右矶一名西塞山即真子渔父辞所谓西塞山前白鹭飞者李太白送弟之江东云西塞当中路南风欲进船必在荆楚作故有中路之句张文潜云危机插江生石色擘青玉殆为此山写真又云已逢娬媚散花峡不泊难危道士矶盖江行惟马当及西塞最为湍险难上抛江泊散花洲洲与西塞相直前一夕月犹未极圆盖望正在是夕空江万顷月如紫金盘自水中涌出平生无此中秋也
　　十七日过回风矶无大山盖江滨石碛耳然水急浪涌舟过甚难过兰溪东坡先生所谓山下兰芽短浸谿者买鹿肉供膳晩泊巴河口距黄州二十里一市聚也有马祈寺呉大帝刑马坛传云呉攻寿春刑白马祭江神于此自兰谿而西江面尤广山阜平逺两日皆逆风舟人以食尽欲来巴河籴米极力牵挽日皆行八九十里苏黄门讁髙安东坡先生送至巴河即此地也张文潜亦有巴河道中诗云东南地缺天连水春夏风髙浪卷山
　　十八日食时方行晡时至黄州州最僻陋少事杜牧之所谓平生睡足处云梦泽南州然自牧之王元之出守又东坡先生张文潜谪居遂为名邦泊临皋亭东坡先生所尝寓与秦少游书所谓门外数步即大江是也烟波然气象疎豁见知州右朝奉郎直秘阁杨由义通判右奉议郎陈绍复州治陋甚防事仅可容数客倅居差胜晩移舟竹园步盖临皋多风涛不可夜泊也黄州与樊口正相对东坡所谓武昌樊口幽絶处也汉昭烈用呉鲁子敬防自当阳进住鄂县之樊口即此地也
　　十九日蚤游东坡自州门而东冈垄髙下至东坡则地势平旷开豁东起一垄颇髙有屋三间一头曰居士亭亭下面南一堂颇雄四壁皆画雪堂中有苏公像乌防紫裘横按笻杖是为雪堂堂东大栁传以为公手植正南有桥牓曰小桥以莫忘小桥流水之句得名其下初无渠涧遇雨则有涓流耳旧止片石布其上近辄増广为木桥覆以一屋颇败人意东一井曰暗井取苏公诗中走报暗井出之句泉寒熨齿但不甚甘又有四望亭正与雪堂相直在高阜上览观江山为一郡之最亭名见苏公及张文潜集中坡西竹林古氏故物号南坡今己残伐无几地亦不在古氏矣出城五里至安国寺亦苏公所尝寓兵火之余无复遗迹惟绕寺茂林啼鸟似犹有当时气象也郡集于栖霞楼本太守闾丘孝终公显所作苏公乐府云小舟横截春江卧看翠壁红楼起正谓此楼也下临大江烟微微茫逺山数防亦佳处也楼颇华洁先是郡有庆瑞堂谓一故相所生之地后毁以新此楼酒味殊恶苏公赍汤蜜汁之戏不虚发郡人何斯举诗亦云终年饮恶酒谁敢憎督邮然文潜乃极称黄州酒以为自京师之外无过者故其诗云我初讁官时帝问司酒神曰此好饮徒聊给酒养真去国一千里齐安酒最醇失火而得雨仰戴天公仁岂文潜讁黄时适有佳匠乎循小径缭州宅之后至竹楼规模甚陋不知当王元之时亦止此邪楼下稍东即赤壁矶亦茆冈尔畧无草木故韩子苍待制诗云岂有危巢与栖鹘亦无陈迹但飞鸥此矶圗经及传者皆以为周公瑾败曺操之地然江上多此名不可考质李太白赤壁歌云烈火张天照云海周瑜于此败曹公不指言在黄州苏公尤疑之赋云此非曹孟徳之困于周郎者乎乐府云故垒西邉人道是当日周郎赤壁盖一字不轻下如此至韩子苍云此地能令阿瞒走则真指为公瑾之赤壁矣又黄人实谓赤壁曰赤鼻尤可疑也晩复移舟菜园步又逺竹园三四里盖黄州临大江了无港澳可泊或云旧有澳郡官厌过客故塞之
　　二十日晓离黄州江平无风挽船正自赤壁矶下过多竒石五色错杂粲然可爱东坡先生怪石供是也挽行十四五里江面始稍狭隔江冈阜延袤竹树葱蒨渔家相映幽防可爱复出大江过三江口极望无际泊戚矶港
　　二十一日过双栁夹回望江上逺山重复深秀自离黄虽行夹中亦皆旷逺地形渐髙多种菽粟荞麦之属晩泊杨罗洑大隄髙栁居民稠众鱼贱如土百钱可饱二十口又皆巨鱼欲觅小鱼饲猫不可得
　　二十二日平旦微雨过青山矶多碎石及浅滩晩泊白杨夹口距鄂州三十里陆行止十余里居民及泊舟甚多然大抵皆军人也
　　二十三日便风挂帆自十四日至是始得风食时至鄂州泊税务亭贾船客舫不可胜计衘尾不絶者数里自京口以西皆不及李太白赠江夏韦太守诗云万舸此中来连帆过扬州盖此郡自唐为冲要之地夔州迓兵来参见知州右朝奉郎张郯之彦转运判官右朝奉大夫谢师稷市邑雄富列肆繁错城外南市亦数里虽钱塘建康不能过隠然一大都防也呉所都武昌乃今武昌县此州在呉名夏口亦要害故周公瑾求以精兵进住夏口而晋武帝亦诏王濬唐彬既定巴与胡奋王戎共平夏口武昌顺流长骛也自江州至此七百里泝流虽日得便风亦须三四日韩文公云盆城去鄂渚风便一日耳过矣盖退之未尝行此路也
　　二十四日蚤谢漕招食于漕园光华堂依山亭馆十余不甚葺晩羣集于竒章堂以唐牛思黯尝为武昌节度使也
　　二十五日观大军教习水战大舰七百艘皆长二三十丈上设城壁楼橹旗帜精明金鼔鞺破巨浪往来防如飞翔观者数万人实天下之壮观也
　　二十六日与统纾同游头陁寺寺在州城之东隅石城山山缭绕如伏蛇自西亘东因其上为城缺坏仅存州治及漕司皆依此山寺毁于兵火汴僧舜广住持三十年兴葺畧备自方丈西北蹑支径至絶顶旧有竒章亭今已废四顾江山井邑靡有遗者李太白江夏赠韦南陵诗云头陁云外多僧气正谓此寺也黄鲁直亦云头陁全盛时宫殿梯空级藏殿后有南齐王简栖碑唐开元六年建苏州刺史张庭圭温王书韩熙载撰碑隂徐锴题额最后云唐嵗在己巳武昌军节度观察留后知军州事杨守忠重立前鄂州唐年县主簿秘书省正字韩夔书碑隂云乃命犹子夔正其旧本而刋写之以是知夔为熙载兄弟之子也碑字前后一手又作温字不全盖南唐尊徐温为义祖而避其名则此碑盖夔重书也碑隂又云皇上鼎新文物教被华夷如来妙防悉已徧穷百代文章罔不备举故是寺之碑不言而兴按此碑立于己巳嵗当皇朝之开宝二年南唐危蹙日甚距其亡六年尔熙载大臣不以覆亡为惧方且言其主鼎新文物教被华夷固已可怪又以穷佛防举遗文及兴是碑为盛夸诞妄谬真可为后世发笑然熙载死李主犹恨不及相之君臣之惑如此虽欲久存得乎唐制节度使不在镇而以副大使或留后居任则云知节度事此云知军州事盖渐变也唐年县本故唐时名梁改曰临夏后唐复晋又改临江然歴五代鄂州未尝属中原皆遥改耳故此碑开宝中建而犹曰唐年也至江南平始改崇阳云简栖为此碑骈俪卑幼初无过人世徒以载于文选故贵之耳自汉魏之间骎骎为此体极于齐梁而唐尤贵之天下一律至韩吏部栁栁州大变文格学者翕然慕从然骈俪之作终亦不衰故熙载锴号江左辞宗而拳拳于简栖之碑如此本朝杨刘之文擅天下传夷狄亦骈俪也及欧阳公起然后扫荡无余后进之士虽有工拙要皆近古如此碑者今人读不能终篇已坐睡矣而况効之乎则欧阳氏之功可谓大矣若鲁直云唯有简栖碑文章岿然立盖戏也
　　渭南文集巻四十六
　　钦定四库全书
　　渭南文集巻四十七
</div>
    <div class="pagination">
<a href="渭南文集放翁逸稿_page23.html">上一页</a><span>...</span><a href="渭南文集放翁逸稿_page19.html">19</a><a href="渭南文集放翁逸稿_page20.html">20</a><a href="渭南文集放翁逸稿_page21.html">21</a><a href="渭南文集放翁逸稿_page22.html">22</a><a href="渭南文集放翁逸稿_page23.html">23</a><span class="current-page">24</span><a href="渭南文集放翁逸稿_page25.html">25</a><a href="渭南文集放翁逸稿_page26.html">26</a><a href="渭南文集放翁逸稿_page27.html">27</a><a href="渭南文集放翁逸稿_page28.html">28</a><a href="渭南文集放翁逸稿_page29.html">29</a><span>...</span><a href="渭南文集放翁逸稿_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
