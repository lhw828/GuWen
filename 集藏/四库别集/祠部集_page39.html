<!DOCTYPE html>
<html>
<head>
    <meta charset="UTF-8">
    <title>祠部集 - 第 39 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>祠部集 - 第 39 页/共 42 页</h1>
    <div class="content">　　上北京通判两郎中书
　　向者备员属邑托庇副车官书期防之间未尝检察公事起居之际为霁威严讫由恩临得以理去逮从事于幕府益驰恋于门墙素籥兆凉粹襟廸吉恭惟通判郎中才兼数器名重本朝贰尹治于别京巳登最状扩贤谟于要路行懋休功伏望上为邦家精调寝餗
　　代与蕲州吕兵部和州傅戸部书
　　向此为州遂有米盐之细务居维企徳实疎竿牍之常仪自履冬严谅蕃时祉伏惟某官心惟忠谊学有本原危言朝忤于九天清议夕传于四海要官美职视如一羽之轻大节髙名坐若泰山之重暂分符于淮右行趣召于朝端左右嘉谟旦夕显用伏望为国自厚副时所瞻
　　代张待制回郑学士书
　　伏审上方给笔甫程试可之篇丽正讐书遽践入优之等鶱翔兹始钦忭逾深惟儒馆之盛游实治朝之华选岂特文章之诸彦于尔为羣由来公相之贵人此涂所出某官学探圣阃名重士林鼓掞庭之雄辞中入彀之上第緑髪方壮矧致身之自髙青云在前信举足之可到尚稽驰庆首辱诒书媿荷并懐文陈非谕
　　代王龙图贺王待制书
　　窃审就奉制函总提使节伏惟庆慰恭以某官用兼数器望重本朝才猷懋明风力强济间引两部之漕旋贰大农之筹赡给中都翺翔内阁遹图藩寄允穆朝言剖北道之帅符甫温坐席餽西方之兵食遽趣行台伫硕画之少施即肤功之茂建续须大用讫副舆言
　　上二相公书
　　某逺略本疎忝寄忽惊于弥嵗旧疴间作贡书遂至于旷时仰兼度之有容顾下诚之自愧伏惟谟明王体翼戴帝图一徳同寅百祥胥祐恭以某官器包民极道济王涂挟重计以尊本朝履正徳以仪庶位稷契诸已唐虞吾君崇贤绌奸兴利革弊谋猷为之未诏举教化于可行庙堂之间日修辅相之能事钟鼎之上行纪太平之极功耸动搢绅光华典册凝严贯序燮理经懐倍保崇髙仰符眷倚
　　郭枢密逺迎书
　　伏审枢廷虚位陛墄违颜出宣布于上恩行节制于诸将适临寒籥遐履征涂阴有神明来相福祚恭惟某官略包英逺气挺沈雄袭祖烈于汾阳授兵符于圯上才不世出名为主知方借前筹参制幄中之胜复资多算聊为塞外之行谅敌冠之望风慑威声而遁迹某适縻州守伫展郊迎欣企并深文陈非悉
　　贺王观察仲仪书
　　窃审易秘殿之禁聨就防车之宠秩仍更剧镇并服华恩伏惟庆慰恭以某官经世壮猷端朝隽老掲声光于白日享富贵于青春大公相之高门蚤纾钜业抚兵民于西徼方懋肤功以文武之兼才遽班聨之易地解平凉之旧绂换成徳之新符伫繇蕃阃之雄归秉钧枢之重永言欣颂曷尽名云
　　贺陈蔡二提刑书
　　伏审显对恩函就更使部侧闻成命窃忭丹悰伏惟某官识际几深量函夷雅扩长才于仕路蔼伟望于郎垣奉诏中宸体睿心之钦恤按章列郡多阴徳之平反行登践于严涂寖发舒于逺业永言欣颂曷尽文陈












　　祠部集巻三十一
　　钦定四库全书
　　祠部集巻三十二　　　　　宋　强至　撰防问
　　试京兆府学生策问八道
　　问让者天下之美道所以息忮心而长防节也处夫上者或为之先在下者隂从以效今公卿大臣间旦受一命焉暮必让让至于三四不聼则必就噫果可让也奚三四而遂至虽百十犹为之必聼焉而后已其不可让而让也是率天下以伪也其从而效者皆伪道也望忮心之息防之长难乎矣今之让可行也不可
　　问肉刑之刑惨也后世悯其体肤之防而去之然罪有大于髠黥者遂无等以处置一加而至于死于戏防者诚不可续较死不犹近轻乎若是变肉刑之惨而反重之岂法之得就惨与重奚适为可
　　问记曰君子行礼不求变俗夫不求变俗固也然俗固有媺恶又可槩而不之变乎如是则固简者得籍以为説覩恶俗而恬不一变焉将敺其俗以就吾体又虑夫安于故习有不得已而就焉者非中心乐而成变也君子之于礼如何为可行愿以闻其説
　　问战危事也虽机变不出或先克以济方长勺之役曹刿问庄公何以战公曰小大之狱虽不能察必以情刿曰可以一战噫矢石既接敌者在望驱生人而就死地而曰我察狱能以情可使之一战必克乎刿之言偶取于当时耶遂可以为后世用兵之术耶
　　问昔洚水泛滥蛇龙交人之迹禹导而行诸地中然后九川以濬而中国得以食河自金隄之役兴其故道迁而横流肆者后世不絶今濒河之地或种不得下有既耕殆获而随被水害者无虚嵗欲顺其性而从其所自流则有毁城壊亩之患将坚其防以御之然水行地上不决则溢未见其可御也讲河策者必有长利
　　问孟子对齐宣王以为明堂者王者之堂欲行王政则勿毁噫圣人之君世其道徳仁义凡可以为治者莫不讲鳏寡孤独莫不皆有养虽无是堂王政可勿行乎苟宴然自得于九重之上弗讲其所以为治之具而施仁弗先夫四者又可以行王政乎若是王政之行否果系一堂之存毁乎否也既曰王者之堂矣于齐焉得有诸轲之防安在诸君试辩之
　　问书称鲧陻洪水汩陈其五行帝乃震怒弗畀洪范九畴乃锡禹噫天高乎在上将睹其赫然震威以怒鲧又谆谆然有所命以锡禹耶不然岂箕子之言过耶抑禹得九畴其取以治水者果何法耶及夫决天下之水而注之海然后任九州之土以定贡彼八州者先田后赋莫不皆有贡而兾独反是何耶
　　问夫子曰吾四十而不惑孟子曰四十不动心有以异乎苟无以异也是二者圣贤少时何不能必待四十而后可孟子以为顔渊具体而微且渊也短命是未尝至四十也苟不至夫子之年已不惑则过圣人逺已乌在其防也若犹未也既未能无惑其于圣人之道有不足者矣乌在其能具体也诸君为辩之
　　试徳州进士策问二道
　　问儒苟名则已必欲蹈其实而不心乎治乱之原未见其能儒也自古皆有治亦莫不有乱治乱之来非天降地出直根夫君臣得失之归尔若二帝三王之盛有治而无乱不待讲而白孤秦五季又无足道者繇汉以迄于唐其间有欲治之君而无治臣或臣得矣而君失之于上与夫君臣一徳号为至治之极者此宜就诸君以考也其厯代史籍之载各按往古以对庶观儒者之用心
　　问盐于海利为最巨欲利一于上而絶下之侵也故防峻而网逾密自窃鬻私贩之兴而愚民俱入于罪甚者或转而为盗至制挺以杀捕间入死法而不知止何利之诱人也如是议者欲天下通行而商焉则又官之所得才闗市之算尔是刑罚可省而利入或无防噫通行伤官禁止害私害私滋刑伤官耗利若之何其可也
　　颂
　　上文相公生辰颂
　　某盖闻昔在宗周则有若申甫钟神乔岳而克宣四方之泽粤惟炎汉则有若萧相储精大昴而终厎第一之功皇天眷宋思佑真主和正之气上不为景星庆云殊尤之祉下不在灵芝屈轶中萃河汾是生王佐公翕受纯粹亶为诚明入则畅衮谋裨王体以跻君于尧舜出则布上恩厚民徳以措世于仁夀方将施泽于无垠较功于无前区区周汉之佐不足为公议也惟月孟冬日仅盈数实公载诞之辰谨献颂以夀夀曰
　　月十为阳日九为良河汾之乡于时发祥是生我公徳完道充文乎深厚志乎粹忠出殄强敌入登元辅甘雨早嵗和气緜宇诞辰爰临幅员一心祈公之夀松筠千寻
　　铭
　　鐡漏壶铭
　　注之涓涓弗舎昼夜节数之正差不容罅作于熈寕庚戌孟夏
　　序
　　卢君字序
　　古之人有所志且戒或寓文铭器以自谨有时而汜也岂若名在已称于口而终身焉名不徒立具见君子之志善哉卢君之名正臣也其志于忠者欤然正之施不一有谏诤之正焉有议论之正焉有容色之正焉有进退之正焉谏诤之正过中则失亢议论之正过中则伤泥容色之正过中则太刚进退之正过中则近僻若是不得中之助亦不足云也故云既定朋友之间又为字以称道使闻而知所表焉予于卢君则友也字君字职请字曰中甫君方屈才佐一邑他日立朝廷事人主使人称之曰卢某正人也则君之名不虚命又曰正而且得中则予之字不虚表中甫其勉之皇祐三年正月十二日余杭某序
　　呉三班字序
　　致政宫师杜公昔为枢密使今三班呉君尝给事其府谨防敏慧能自得公意故未尝以吏视君问因视侧命之名曰希逺公防必曰功名事业在希其逺者而不以近器期君也今谘字于防请字曰伯强何则适千里者在足力之强尔否则跬歩不能到君子之于逺业亦曰自强而已矣皇祐五年六月二十四日友生强某序
　　送监征钱宗哲序
　　人心之仁均有也然而不能者利夺之尔闗征之吏探囊发箧索人之隠其心岂索不仁哉盖曰赏格诱之尔今有司之令主闗征者月校季比嵗终防其祼视前嵗之増减以为殿最课増有厚赏惟恐搜隠之不至仁何预我哉浦阳在婺为穷山商旅之过婺者多道旁邑故闗征之官常病嵗课益张其防伺人之来间有一触者则必倾囊倒箧算缗而去譬夫设机待兽中则不择故商旅益不来常嵗之课益不登独钱君宗哲之莅是局其术大抵本仁谊且曰笼商之术在寛不在急急则吏与商为表里将寡取其贿而私纵之寛则商喜输官而吏无以为私计宗哲持是术凡商旅之过者必裁减其数而征之繇是皆愿出其涂而常嵗之课愈登羡四方之商率称宗哲为材官又浦阳俗善织凡补吏者指此邑为膏润其空槖而来盈装而归者前后或相继独宗哲解官去家储无担石吏负而随者皆先世赐书与父祖诰轴一邑之民愈以宗哲为防吏宗哲尝语予我高祖挈东南之籍归天子始有功王室厥后用直言登科选者一门凡三人故家声大于当世今我阶防籍列冗官苟复规规嵗课觊赏格之及寜独媿吾门抑岂不贻仁谊之羞耶故学不喜章句仕不图苟进惴惴焉唯弗绍家世之烈为惧以是宗哲能文善诗卓然有逺器噫能言宗哲之材而不能知其防者四方之商也能知其广而不能知其文者一邑之民也知材与防而复能知其有文且仁者予也于其行并取行商居民之诵以为序云至和乙未三月十一日浦江令强某防圣题
　　刘君仙尉字序
　　世治安则士得伸其蕴而见贵于时自古竒伟士或遭世不幸避冦干戈之际穷死岩谷之下而其蕴意不得伸者众矣宋兴垂百载天下号无事东南之民不识兵革西北贡享不絶于廷士遭此时真治安矣刘君生绮纨家既得为太平之臣而名复以世安命君是名得其实矣今一命尉武川武川邑小事简固宜以学问自力异日效古人乗轺上书一伸于当时不徒为治安之士矣请以伸之为君字苟名与字两得其实则得不为虚矣刘君其勉之至和二年三月二十七日浦江令强某序
　　送严公裕序
　　每天下诏贡士而吾乡应者不下二百人其选而升礼部者十二人而已吾友公裕尝预焉既而十二人者偕试于礼部礼部总天下贡士之籍其数才三千余其选而进于天子者不下七百余公裕弗预焉议者曰十五而取一焉公裕得之五取一焉公裕乃失之岂其命耶不然何得于寡取而失之多取也为公裕父母兄弟者亦曰命朋友于公裕者亦曰命公裕亦自惑于其命而已耳昔有习舟者往来絶大江未尝或失也一旦猝与风涛遇篙乱檝横既覆厥载归而叹曰自吾泛大江而吾舟未尝危也今特为风涛之困尔岂吾术未至耶毁檝折篙不复习舟事客有笑于旁者曰夫操舟患不工尔苟工焉则之江之河之巨海无不利寜有利于安流而败于惊波哉子弗汝咎而尤风涛今而后吾将见子不能舟断港寜复大江之能絶乎于是舟者释然悟再拜为客谢治篙整檝毕力于舟事期于工而止焉予与公裕别十年矣今嵗诏罢贡士而公裕自婺过予道所为学则粹然其正矣出所为文则晔然其冨矣殆非予昔别之公裕然独所谓取名之术者若将易而不为耶未防告归因语之曰士患业不精业苟精即于乡于礼部于天子之廷何试而不可安有工于其乡而拙于礼部哉今公一衂而弛其亦由风涛而毁篙檝者欤寜知无窃笑于傍者公裕亦幡然悟再拜为吾谢而去
　　送邵秀才序
　　予官泗四方之学者与其州之士凡过予不言其他而輙及赋彼果不能其他而惟赋之知固不足怪苟畧其他而止予以知赋其待人既薄其自处必不厚向予之于赋岂好为而求其能且工哉偶作而偶能尔始用此科等既得其方舍而专六经之防钩圣言之深发而为文章行而为事业所谓赋者乌复置吾齿牙哉譬尝为盗者今既为良民有人道向时之为必颈涨面赤恶人之讦也秀才邵君自楚及门贶予以书其间多易春秋发明圣人之道无一及前之云者待人既厚其自处果不薄今还楚有待予若前者一为予辩之
　　送向秘丞序
　　民不见治其原在州县之情分州者曰县吾统事无便不利檄一下责县之必从县者曰县自有政檄如予何事不问当否一切欲违州故州病势削县患气沮上下交闘戾而民不得见治傥州可行县曰必不可行县曰是州曰非州忘其势县抑其气唯其当而从焉则上下交相通而治可见一贤一否不能独治州县俱贤焉而后治今范公镇青社向侯为属县范公屈廊庙之尊就一郡固不识州之所以谓势也向侯之台辅之后领一邑固不识县之所以谓气也而又向侯志古力学处事有本末得天下之贤而事之范公敛大施小获竒材为官属州县之情将合如符节青之民其见大治岂止上下相通而已哉
　　纯甫仙尉正性斋序
　　室以斋名无他也盖居之者内焉诸心外焉诸身藏焉为万虑行焉为万事无不洁斋而居之也苟身黩于货心溺于伪虑发而不端事行而不正独防然以居是有斋名而无斋实矣纯甫名家子一命尉此邑因即署东旧宇葺以为斋六经置诸前羣史列左右纯甫日居其间取诗之无邪以秉心礼乐之中和以治身易之精微以端虑春秋之断以行事书之洪范以蹈中其考诸往古则奸邪虽死我得以笔诛忠骨虽朽我景其遗烈是无愧于斋实矣顾其名犹缺且谘于予予曰夫身末也心本也性之于心又本也性正则心正心正则其身与事无不正也宜以正性名君斋若乃苟华榱桷苟积图史动静不由于正则非予所以名斋之意也
　　考徳集序
　　熈寜八年六月甲寅魏国公献韩公薨讣闻皇帝震悼追荣送终皆轶旧典既亲为制文刻石以褒大之所以哀宠之意甚厚自朝廷三事大夫以及四方闾巷之士妇人孺子知公名莫不叹息相与感动顔色而公所素厚者则皆匍匐防哭于其堂或不得往则瞻望歔欷寓使人以祭将葬又皆为诗以抒其哀于是其孤戴上之施且荣卿士大夫之能尽于公也既类次上赐録而为集又裒卿士大夫所为文诗以属公之故吏强某而序之谨名其集曰考徳而言曰宋兴四世仁宗以恭俭慈仁继承于上而公以硕徳伟望感防于下君臣一心遂被顾托建万世之利定二帝之策而社稷以尊人神有主此其功业与日月并明与天地并乆虽前世顾命大臣载在册书磊落骏伟者不能过也若夫结髪从事以暨白首出入将相垂四十年深谋达识动中机防忠厚乐易人化其徳寛而有制刚而无虐小心大度夷险一节卒能佐佑三后格于皇天有勲于王有功于国有庸在民此则前世顾命大臣有不能及也至于功大而志愈虚位高而身愈降多财而愈贫既老而愈壮则又合于伊尹之不以宠利居成功周公之不骄吝孔子之年弥高而徳弥劭可谓有始有卒者也公之徳业诔于太常着在史官金石有铭旂常有纪宜其暴耀震显传于无穷而某又以为考徳于斯集者盖公所最著者固已溢于人之耳目至于防言片善虽一介之寡有学士大夫终身弗能及者而公则具有焉然不可以一言尽也是集作者非一人述者非一辞合而观之巨细悉傋后世窥公之全者繇斯文以求之不为无补则名曰考徳其有不可者乎公之门人多一时豪杰之士而其孤乃独以此属于某岂以某从公为最久识公行事为最详而某亦贪于颂述功徳以称公始终待遇之意故輙忘其材之浅陋言之朴鄙以为之序
　　跋
　　跋大名县主簿石亢之东斋巻后
　　亢之治平间与予令尉元城者也于是乎两人者交甚好其相从未尝一日不懽也乆之予辟京兆后亢之丧其亲以去相望千百里之外窃以为他时纵得游岂复如前日之数也熈寜已酉春予随司徒魏国公府来魏居无何亢之亦主簿大名以吾两人者如逸羽惊鳞东西奔逐复相逢于茂林沧海乃其所不意尔知必散易得而偶聚之为难也故情愈好好而游愈以密一日亢之彻腐屋敞新构揭以为东斋家藏图史左右而前后疎浄榻据依而坐卧防有翠栢之景濯有小池之流亢之且不得而独有复与予共于此每幕府无事未尝輙舎此以不来也亢之修洁明俊自其祖而上二世连执大政能俛首州县不知其贵家子也于戏使亢之而出于先世方盛之时其附而游也必苟取势利謟言媚道或因以骄其志气寜若今日为亢之者无可附之势可希之利耶凡予之相从也亦曰无可苟而来正言直道更益而迭进则吾两人共乐于一斋之中岂不裕如哉
　　记
　　涟水军监转般盐仓题名记
　　海利盐最为巨故法有禁私煑欲利一于公而防民之至也虽食者必市于官矧敢商焉若是官盐之流通不可一日而息也涟水转般仓受四塲之盐其石常二十余万以友下淮数州之用苟出纳不谨则吏得以乗慢而攘取于其间般运不时则民阙其用而公家之利亦乏然仓兴厯二十有九年盐官凡十有九人至于能究吏弊以谨出纳足公利以时般运而数州之用未尝一日阙者何耶盖官举于省则所得皆材吏嵗满有赏格人人思懋力尔殿省丞张公繇盐局权泗倅某为狱官间以狱事诣公因从容语仓事且曰予与同职供奉官和侯议欲第其官之名氏而志诸壁子其为我记之某不敢让谨记云年月日具位某题
　　湖州徳清县觉华寺藏记记
　　吾闻圣人之书曰经荀孟而下不预焉经常也盖言弥天地亘万世可常行之尔然则经之称尊矣而诸佛之书无小大统名曰经其尊抑甚矣吾圣人之书其言修身诚意经国家治天下之术备矣惟贤者能知其説彼愚者投其书坠诸地虽千百过之孰肯一援手以置安处谓其无益于已也佛之书穷死生论报应其言曰今世修其善来世享某福今世作某恶来世获某罪某书在前虽甚愚不敢防视必稽首而对之口不潄不诵手不盥不执谓其能罪福于已也凡数口之家数家之聚未有不蓄其书而奉焉矧浮屠之舎哉湖州徳清县觉华寺佛之徒曰昭序自落髪已能悚然服其师之教既尸寺事又能募钱若干缗购其书若干巻为髹函钿轴以华之复严一室其所谓藏者类而聚焉故观者益信向诵者益精进逮讫事以记属予予嘉佛之书能信千百嵗今昭序复能尊其师之书使益信于人是为其徒有力于师矣遂为记云至和二年三月二十六日记
　　汤隂县思贤堂记
　　龙图阁直学士防稽陆公尝为令汤隂公去爱留久而民思思公不得见輙寓其情于物凡过公昔所居堂必徘徊想像若有所恋而不能去今令张渐伯因民之所慕榜其堂曰思贤去年公解常山帅节移镇全蜀过故治邑邑民欢呼焚香夹道争拜马首噫公之不为邑久矣虽有余风遗爱在民耳目其观迎而望拜者未必尽当时之人犹喜公若是使其人尽尝亲被公惠与其方去邑之时其喜若思宜如何也公为诗以道邑民之勤渐伯并刋诸石始公能以善政使民思今渐伯能名堂以慰民之所以思民之思止于迹渐伯能思公所以为贤而履其实苟去而他日过此安知不能使汤隂人如望陆公于前日也陆公字介夫名诜熈寜三年四月初六日记
　　重建左藏库记
　　大名河北之要处为官府必高甍巨桷相望以称别都之雄又其聚人也广其养兵也众金缯泉布之蓄与夫每嵗十七县常赋之入海输而山委所谓左藏库者宜壮而严乃旁杂吏舎偪隘衙门之侧尝比舎火延燎防殆今司徒侍中魏国公居守封国防主藏吏白状愿得更造因按有羡数者兵防何官所自有者材防何者兵足吾使材足吾用可不赋吾民而办吾事矣一日条所宜改作之状请于朝报可遂易其故处而新之匠出于心巧随于目崇庳广袤之势无一不中度四无附居闳爽轩豁出纳之令不戒自谨受藏于内者得以安置如律而左藏库屹然雄眡一府非他屋可并凡为楹百一十有七始作于熈寜二年十月之丙申讫工于三年三月之丙午在城廵检魏继宗实董役事奉行规制无尺寸不如指者初河朔饥天子处公北门以四路三十四州之人全属公抚民嵗穰爰及兴作为政信有先后哉方公坐庙堂时闻天下某事有未便或人以为便而事未举虽出京师数千百里之外必立罢而即行之矧是库既在公宇下又始当驺驭六纛出入往来之道目击其陋且非所宜处其图新而侈旧去彼而就此也宜虑之已熟况主吏有请所以库成居诸役之先公特为字二十门揭一字有伦有训有司成诵足以为官箴云公以本末俾某书屡辞不获聴故书熈寜三年四月十一日谨记
　　祠部集巻三十二
　　钦定四库全书
　　祠部集巻三十三　　　　　宋　强至　撰杂著
　　夀圣节人使三幅书
　　右番大使
　　诞圣膺期方祝冈陵之夀协隣遣使遹观原隰之华遐冒冬严益番时祉
　　右番副使
　　流虹纪节防圣厯之开祥乘驿相仪亚使旜而修庆载惟妙履茂拥厐休
　　右番大使
　　祥绕电枢纪书王之首月命防星传赴诞圣之先期载惟跋履之勤益介绥将之祉
　　右番副使
　　国夀开先纪千龄之震夙使才登贰动六辔之辉华顺履隆寒亶膺多福
　　又
　　左番大使
　　比者电枢纪瑞行临诞节之良星传増华来奉庆仪之好仰惟妙履参萃繁褫
　　左番副使
　　比者国夀有开邻懽胥讲适届流虹之节遹勤飞驿之行顺履冬严载蕃时祉
　　右番大使
　　比者华渚发祥纪圣期之震夙寳邻讲好饬使传以驰驱遐冒隆寒倍绥吉履
</div>
    <div class="pagination">
<a href="祠部集_page38.html">上一页</a><span>...</span><a href="祠部集_page34.html">34</a><a href="祠部集_page35.html">35</a><a href="祠部集_page36.html">36</a><a href="祠部集_page37.html">37</a><a href="祠部集_page38.html">38</a><span class="current-page">39</span><a href="祠部集_page40.html">40</a><a href="祠部集_page41.html">41</a><a href="祠部集_page42.html">42</a><a href="祠部集_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
