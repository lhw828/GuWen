<!DOCTYPE html>
<html>
<head>
    <meta charset="UTF-8">
    <title>南阳集（宋韩维） - 第 9 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南阳集（宋韩维） - 第 9 页/共 32 页</h1>
    <div class="content">　　野圃无人到秋风共子行花临流水落草上废台生气晩才看菊天寒不见鸎幽闲固多味浊酒讵须倾
　　和晏相公答张提刑州名诗三首
　　颂圣
　　文徳绥中夏威灵镇逺夷恩灵沧海润基业防山维汉曲白麟应虞韶丹凤仪伪儒防景化鼓舞庆淳熙
　　讲徳
　　上德钦明代中阶翊亮司防龙曜勲业鸾鳯肃威仪复古髙文丽为邦惠化绥还当奉侯瑞归辅太平基
　　陈情
　　濠上防庄达田中彭泽归安能陈道德直可景光辉欣奉燕台集恭陪汉相威阳春囘丽曲清越满金徽
　　西湖雨中同公懿诸君饮【席上得空字】
　　十月平湖上繁霜藻荇空柳枝横堕雨波白细生风水鸟飞幽碧寒花折浅红谁能尽一醉灯火宿船篷
　　答临淄公见招
　　帝思元老付关西公受兵符与命圭应识疲羸须镇抚便期愚散豫招携汉家宫殿看龙首秦地山川入马蹄自愧不才多病者空哦嘉句滞幽栖
　　独坐
　　雪屋生寒劲风灯落烬频惊号独过鴈黙坐未眠人世事存伤没年华故换新还将寂寞意强与冻醪亲
　　过卞氏园亭
　　桃李郊扉静东风拂面柔偶陪连骑客来作探春逰斜日池边树轻云城上楼不须花艳动一醉且淹留
　　西轩会中与辛杨诸君同赋【得深字】
　　一笑聊为适非关事赏心芳菲逐风尽时序感人深世事无多问香醪且细斟更须乗月色潇洒坐中林
　　再逰卞氏园亭
　　多谢春风意残芳得我游緑阴人去逺翠竹鸟啼幽醉舞纷无次狂歌漫不收林间簇车马欲去尚迟留
　　象之以山药见赠
　　龙山有逰客赠药满筠笼叶渍沙泉碧苗分石窦红斸应侵晓露来喜及春风却笑丹砂逺卒勤勾漏翁
　　和象之同孔宁极逰石桥且简宁极
　　春风杖藜客同到石桥边引袖披云木携樽俯涧泉嵓花聊采摘野器不雕镌俯仰元和内熙恬太古前草心柔可绾蒲叶宻于编涧麀来窥坐沙鸥不改眠蒙蒙桃李雨羃羃薜萝烟舞类雩祠日吟非楚泽年鱼跳闻急管鸟语似么弦紫翠羞薇蕨清香袭蕙荃乱流时揭厉微迳巧萦穿德义心诚服山林性所便敢令然诺负直以事为牵圯下履终跪溱边裳且褰春醪可益酿况有帛戋戋【宁极近有束帛之赐故戱之】
　　晏相公湖上泛舟赋
　　小雪未成寒平湖好放船水光宜落日人意喜晴天云薄翠微外禽归莽苍前上公寛礼数清醉亦陶然
　　城西二首
　　绣鞅金羁十里尘共传恩诏乐芳辰千重翠木开珍圃百尺朱楼压宝津御麦初长遮雊雉官花未识骇游人自怜穷僻防山眼来对天池禁籞春
　　西城驰道直如弦百顷晴波御柳边韶乐铿轰罗帐殿春旗偃蹇近楼舡曲江未赐唐家燕灵沼空思镐邑篇几日金舆下阊阖鱼龙竒戱出中渊
　　和仲连兄城上晩步
　　久积端居滞聊为散步防青苔跳怒黾緑树矫鸣鸠雨暗横舟浦凉生调角楼不妨乗晩兴更尽水西头
　　和象之北轩书事
　　舍北多嘉树重阴及四邻清风常满竹好鸟不惊人图史无它物讴吟佚此身应容千里客一醉倒冠巾
　　久雨奉怀象之九兄
　　萧洒崔居士髙闲养性灵凉风满樽酒永日一函经竹色垂遮户桐花开满庭未嗟相见濶交照本忘形
　　同士则逰西湖
　　今日西湖好来逰未觉喧柳枝风处乱花艶暖中繁桥逺归人渡舟移集鸟翻何须更樽酒道胜有清言【别本作何须樽酒乐】
　　和象之河上见怀之作
　　一昨芳郊祖画轮索居南北对残春忽传河上相望意未觉庵中独处人几有髙怀投绂冕尚縁微禄走风尘世间万事徒劳耳清颍归来理钓纶
　　谒晁大夫庙
　　春草空庭緑无人鷰自飞英魂传庙食遗像俨朝衣弊大谋何卒才髙祸所归空令策画士千古鉴危机
　　暮春逰卞氏园
　　路出清阴下残花着马蹄过城春水静度墅野桥低池废青苹合林深緑笋齐流鸎知我恨落日再三啼
　　逰象之葆光亭因以寄之
　　东亭不到久双桂长新梢窓静虫收檐低燕防巢晩花红自照繁笋翠相交清景成虚委知君叹系匏
　　西轩雨中期象之夜话
　　积雨空堂暮清宵独掩门陈编徒自对幽兴欲何言碧草生墙角丹花发竹根聊持静者辙一与道人论
　　晩过象之葆光亭戱呈一首
　　萧洒崔家宅重门一迳通竹烟虚晩碧花雨重秋红傲睨怜苔石徘徊俯桂丛自期新月色不为主人翁
　　送休上人之荆门玉泉寺
　　怜师真达者于世了无求万事沤起灭一身云去留楼台金地古风雨玉泉秋安得超尘相从物外逰
　　逰龙兴寺
　　空庭落叶赤聨步得幽寻藓剥残碑字尘昏古象金菊烟凄晩秀松日淡秋阴南陌风埃满禅关只自深
　　饮方君舍晩归
　　惨淡秋原思归鞍暮向城野风吹酒散寒日上衣明踯躅樵儿聚喧呼猎骑轻村醪处处熟准拟数来行
　　谒汉髙帝庙
　　魂魄应逰沛空嗟庙貌残苍碑火剥裂画壁雨阑干帐幙虚风肃松槐白日寒陞堂欲进拜犹怯戴儒冠
　　雨过化光西斋
　　华屋衡茅接闲门杖屦通客来非载酒君坐正书空白菊晩霜后青蔬寒雨中从今日无事来听竹窓风
　　頴桥会曼叔坐中写呈
　　朔雪清初霁风生翠栢隂星辰寒殿近灯火夜堂深坐爱温炉宻欢从浊酒斟何当老吾里杖屦日相寻
　　坐中呈宁极
　　归马系庭栢张灯开酒樽留连遥夜饮欵曲故人言清笑非无适长歌未觉喧它时相望意雪屋倚云根
　　答方祐甫感怀见示之作
　　壮士何憔悴寒郊独掩扉有亲垂素发为客化缁衣风雪灯生晕尘埃劔失威多惭佳句赠无力助骞飞同辛杨逰李氏园随意各赋古律诗一首
　　腊近云容变阳生日景添偶然囘晩辔相与坐晴檐水緑氷微泮沙明雪尚霑弄襟风力薄着履土膏粘惊鸟不成下寒鱼犹在潜翠深荒岸竹黄折败池蒹碍径藤梢曲钩衣棘刺铦辞锋怜子淬闲癖讵予砭自以清谈胜宁非乐事兼春芳有近信频此醉厌厌
　　自静教院晩步潩上
　　雪尽冈头路风和腊后天人安闲淡内鸟下寂寥前冻水晴初浪荒城晩自烟西桥车马急归意尚留连
　　自城南濠上步月之葆光
　　厌踏尘中路逺寻濠上行水声喧夜堑月色满春城衎衎交逰乐依依里巷情优哉不知老何暇慕轩缨
　　逰北园赋
　　多病伤春客经时独掩扉偶随防骑出巳见落花飞芳草微迎履香风细弄衣扁舟可载酒便拟拍浮归
　　清明北园泛池舟中作
　　路绕髙林尽舟篷出近湾鸟啼青竹影人对緑波间野色平当坐春愁巧作顔巳知湖榭近飞絮落班班
　　送王奉议知吴江县
　　闻説吴江上长桥百丈虹蚝粘能固本【蚝粘其北水不能败陈承议云】人度若乗空明委三秋月清来万里风君知此为政名惠广无穷
　　孤鴈
　　节物何催逼翩翩不可留枫丹湘渚暮芦白楚江秋只影侵霜月孤鸣入戍楼【阙】　云路杳安稳过罗浮
　　陪宁极游南谿夜还山墅
　　南谿晩酌罢归路笑言同家在碧山下人行清露中鹊飞斜映月虫响暗移丛下马儿童喜谁知为德公
　　字谷道中
　　驱车背河去鸡犬几家村山断春风急云生野气昏涉溪沙水乱步迳草花繁谷口多幽思青林啼鸟喧
　　同化光陪宁极之阳城
　　不踏南溪路于今五换春能来再聨骑还是旧逰人置酒真乗兴谈经或入神欢余不无愧林壑未还身
　　之石桥【是日风隂异常】
　　闻説西桥水树间不辞驱马涉风烟踈篱老屋临官道瘦棘荒茅蔽石田欲下鸣鵶盘木末逺来惊雉落山前瓢中幸有村醪美不怕春寒雨满川
　　临汝遇雨
　　囘风萧飒过山西一望平郊雨脚齐但使农畴苏旱稼敢辞客路踏春泥暮投野寺明灯宿声入幽窓緑树低明日尘清洛阳道呼童严驾晨鸡
　　普明亭赋
　　杨柳飞花尽樱桃结子成蹊阴空净緑野艶有孤明访古重来地【予去嵗尝防】伤春独望情幽禽亦何恨百种向人鸣
　　列子庙
　　废垒荒祠古空庭独树寒精诚褰画帐事迹问黄冠晦昧尘笼墨淋漓雨壁丹冷风满帘隙仙驭或盘桓
　　和晏相公答邵校勘
　　两朝典策成挥笔二府勋庸在运筹歴践枯荣皆徳举重陪闲燕是恩留康宁必有神明劳萧洒真无世俗忧早晩安车赐髙退碧嵩清颍从公防
　　和晏相公初春
　　春物华犹少春风思巳多新黄先入柳微緑自生波酒兴潜倾倒诗情暗揣摩流年不须问判作白头歌
　　和永叔病中寄诸君子
　　几日东风独掩门忽传佳咏感芳辰应縁髙位须忧国未必多情便负春过眼只看花艶疾惊心初见草芽新狂吟烂醉无拘束始信光阴属散人
　　依韵和冲卿槐花
　　翠葆连阴直黄金布蘂齐流尘一开眼急节重含凄蝶冷相携去蝉清无数嘶飜风随御水带雨落秋泥自喜雕零后何嫌采掇稽朝緌暎晨入游袂拂宵携惨淡林烟早轻明楼日西临溪如有此当似武陵迷
</div>
    <div class="pagination">
<a href="南阳集（宋韩维）_page8.html">上一页</a><span>...</span><a href="南阳集（宋韩维）_page4.html">4</a><a href="南阳集（宋韩维）_page5.html">5</a><a href="南阳集（宋韩维）_page6.html">6</a><a href="南阳集（宋韩维）_page7.html">7</a><a href="南阳集（宋韩维）_page8.html">8</a><span class="current-page">9</span><a href="南阳集（宋韩维）_page10.html">10</a><a href="南阳集（宋韩维）_page11.html">11</a><a href="南阳集（宋韩维）_page12.html">12</a><a href="南阳集（宋韩维）_page13.html">13</a><a href="南阳集（宋韩维）_page14.html">14</a><span>...</span><a href="南阳集（宋韩维）_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
