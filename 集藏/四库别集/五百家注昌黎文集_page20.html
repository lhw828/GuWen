<!DOCTYPE html>
<html>
<head>
    <meta charset="UTF-8">
    <title>五百家注昌黎文集 - 第 20 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五百家注昌黎文集 - 第 20 页/共 28 页</h1>
    <div class="content">　　茍可以寓其巧智使机应于心不挫于气则神完而守固虽外物至不胶于心【胶乱也】尧舜禹汤治天下养叔治射【孙曰养叔养由基楚人史记养由基善射去栁叶百步射之百发百中】庖丁治牛【补注庄子庖丁为文恵君解牛文惠君曰譆善哉技盖至于此乎】师旷之于声【孙曰旷字子野晋平公时人】扁鹊治病【孙曰扁鹊即秦越人晋昭公时人】僚之于丸【孙曰庄子市南宜僚弄丸而两家之难解】秋之于弈【孙曰孟子奕秋通国之善奕者也秋其名也】伯伦之于酒【孙曰刘伶字伯伦晋人】乐之终身不厌奚暇外慕夫外慕徙业者皆不造其堂不哜其胾者也【补注哜尝也胾大脔也礼左殽右胾○哜在谊切胾侧吏切】往时张旭善草书【孙曰旭苏州吴郡人樊曰新史张颠传颠嗜酒每大醉呌呼狂走乃下笔或以头濡墨而书既醒自以为神○一作喜草书】不治他技喜怒窘穷忧悲愉佚怨恨思慕酣醉无聊不平有动于心必于草书发之【书下一有焉字】观于物见山水崖谷鸟兽虫鱼草木之花实日月列星风雨水火雷霆霹雳歌舞战鬭天地事物之变可喜可愕一寓于书【樊曰颠自言见公主檐夫争道又闻鼓吹而得笔法意观倡公孙舞劒器得其神】故旭之书变动犹神不可端倪【孙曰谓不可测其端倪也】以此终其身而名后世今闲之于草书有旭之心哉不得其心而逐其迹未见其能旭也为旭有道利害必明无遗锱铢【孙曰锱铢小貌六两曰铢】精炎于中【精一作情】利欲鬭进有得有丧勃然不释然后一决于书而后旭可几也今闲师浮屠氏一死生解外胶【欧本作缪】是其为心必泊然无所起其于世必淡然无所嗜泊与淡相遭頽堕委靡溃败不可收拾则其于书得无象之然乎【补注东坡送参廖诗云退之论草书万事未尝屏忧愁不平气一寓笔所骋颇怪浮屠人视身如丘井頽然寄淡泊谁与发豪猛正谓此一段立意也】然吾闻浮屠人善幻多伎能闲如通其术【闲下一有师字】则吾不能知矣
　　送殷侑员外使囘鹘序
　　【韩曰元和十二年二月遣回鹘摩尼僧等归国因命宗正少卿李孝诚使回鹘以太常博士殷侑副之侑陈郡人贞元末及五经第其学长于礼及至囘鹘责可汗无礼虏惮其言○侑音又】
　　唐受天命为天子凡四方万国不问海内外无大小咸臣顺于朝【一本无于字】时节贡水土百物大者特来小者附集【孙曰谓小国不能自致因大国行得朝贡故曰附集】元和睿圣文武皇帝既嗣位【樊曰宪宗元和三年正月上此尊号】悉治方内【祝曰方内四方之内】就法度十二年诏曰四方万国惟回鹘于唐最亲【严曰肃宗之复两京借囘鹘之师助焉故言于唐最亲】奉职尤谨丞相其选宗室四品一人持节往赐君长告之朕意又选学有经术通知时事者一人与之为贰由是殷侯侑自太常博士迁尚书虞部员外郎兼侍御史朱衣象笏承命以行【樊曰唐史所书事与此同惟史记八年而此云十二年史云还迁虞部员外郎而此云迁虞部员外郎以行不同耳当以此序为正】朝之大夫莫不出饯酒半右庶子韩愈【樊曰元和十一年五月公为太子右庶子】执盏言曰殷侯【一作殷大夫】今人适数百里出门惘惘【严曰惘惘失志貎文纺切】有离别可怜之色持被入直三省【集注直谓直宿三省见论语吾日三省吾身○三苏暂反省息井切持字宋景文公作襥字】丁宁顾婢子语刺刺不能休【洪曰或云持被入直当为句絶宋景文公云襥被入直三省丁宁顾婢子语刺刺不能休妇顺夫旨子严父诏耕于寛闲之野钓于寂寞之濵此等皆新语也祝曰刺刺语声选风威刺刺二字并音卢达切韩曰当音七迹切前辈言杜诗韩文无一字无来处潘岳阁道谣云和峤刺促不得休公语疑出此前一音非是】今子使万里外国独无几微出于言面岂不真知轻重大丈夫哉丞相以子应诏真诚知人矣士不通经果不足用于是相属为诗以道其行云
　　送杨巨源少尹序
　　【集注巨源新旧史无传艺文志云字景山贞元五年第进士长庆中为河中少尹按张籍有送杨少尹赴河中诗云官为本府当身荣固得还乡任野情盖河中人也】
　　昔防广受二子以年老一朝辞位而去于时公卿设供帐祖道都门外车数百两道路观者多叹息泣下共言其贤汉史既传其事【孙曰防广字仲翁兄子受字公子宣帝时广为太子太傅受为少傅元康二年上疏乞骸骨许之公卿故人设祖道供帐东都门外送者车数百两道路观者皆曰贤哉二大夫或叹息为之泣下】而后世工画者又图其迹至今照人耳目赫赫若前日事国子司业杨君巨源方以能诗训后进【洪曰白乐天赠杨秘书巨源诗云早闻一箭取辽城相识虽新有故情清句三朝谁是敌白头四海半为兄注云杨尝赠卢洛州诗云三刀梦益州一箭取辽城由是知名樊曰因话録云张洪静三世掌书命在台坐前代未有巨源赠诗云伊陟无闻祖韦贤不到孙时称其能兴张説家门又云巨源在元和中诗咏不为新语体律务实工夫颇深以高文为诸生所宗公序所谓以能诗训后进即此也】一旦以年满七十亦白丞相去归其乡世常説古今人不相及今杨与二疏其意岂异也予忝在公卿后遇病不能出不知杨侯去时城门外送者几人车几两马几驷【欧宋本作匹】道边观者亦有叹息知其为贤以否而太史氏又能张大其事为传继二疏踪迹否【一无否字】不落莫否见今世无工画者而画与不画固不论也然吾闻杨侯之去丞相有爱而惜之者署以为其都少尹【孙曰丞相谓河中节度都即河中也○一无署字】不絶其禄又为歌诗以劝之京师之长于诗者亦属而和之【孙曰张籍亦有和裴司空酬蒲城杨少尹诗】又不知当时二疎之去有是事否古今人同不同未可知也中世士大夫以官为家罢则无所归【归上一有于字】杨侯始冠举于其乡歌鹿鸣而来也今之归指其树曰某树吾先人之所种也某水某丘吾童子时所钓游也乡人莫不加敬诫子孙以杨侯不去其乡为法【诫一作戒乡一作家】古之所谓乡先生没而可祭于社者其在斯人欤其在斯人欤【此句一无其在字】
　　送权秀才序
　　【樊曰公时佐汴州权自汴举进士京师送以此序】
　　伯乐之廏多良马【樊曰孙阳字伯乐秦穆公时人也】卞和之匮多美玉【韩曰卞和楚人献玉于武王刖左足又献于文王刖右足至懐王时抱其璞哭于郊王使玉人攻之果得玉】卓荦瓌怪之士【怪一作竒】宜乎游于大人君子之门也相国陇西董公【一无董字】既平汴州【孙曰贞元十二年七月以陇西公董晋为宣武军节度使平汴州之乱】天子命御史大夫吴县男【县一作郡下同】为军司马【孙曰是年八年以汴州刺史御史大夫吴县男陆长源为节度行军司马使】门下之士权生实从之来权生之貌固若常人耳其文辞引物连类穷情尽变宫商相宣金石谐和【一作声】寂寥乎短章舂容乎大篇【补注舂容大貌礼曰待其舂容然后尽其声】如是者阅之累日而无穷焉【阅一作闻】愈常观于皇都每年贡士至千余人或与之游或得其文【一有者字】若权生者百无一二焉如是而将进于明有司重之以吴县之知其果有成哉于是咸赋诗以赠之
　　送李正字归湖南序
　　【集注正字即仁钧之子础也贞元十九年登进士第元和初为秘书省正字湖南观察推官公分司东都础自湖南请告来觐其父于其还公以诗及序送之诗见第四巻末○一本或作送湖南李础正字序】
　　贞元中愈从太傅陇西公平汴州【孙曰贞元十二年七月以董晋镇宣武平李乃之乱】李生之尊父以侍御史管汴之盐鐡【孙曰础父仁钧知河隂院】日为酒杀羊享宾客李生则尚与其弟学读书习文辞以举进士为业愈于太傅府年最少【樊曰公年二十九】故得交李生父子间公薨军乱军司马从事皆死【樊曰贞元十五年二月晋卒军乱杀行军司马陆长源判官孟叔度等】侍御亦被谗为民日南【孙曰仁钧为人所告流爱州○日一作由一作岭严曰驩州日南郡一本作由南非也】其后五年愈又贬阳山令【孙曰贞元十九年】今愈以都官郎【一作都官员外郎】守东都省侍御自衡州刺史为亲王府长史亦留此掌其府事【一无亦此二字】李生自湖南从事请告来觐于时太傅府之士惟愈与河南司録周君独存【孙曰周君名君巢时为河南府司録参军○一本君下有巢字】其外则李氏父子相与为四人离十三年【孙曰时元和六年严曰自贞元已夘至元和庚寅才十三年耳此言十三年岂退之与础别在戊寅歳乎】幸而集处得燕而举一觞相属此天也非人力也侍御与周君于今为先辈盛德【盛一作成】若李生温然为君子有诗八百篇传咏于时惟愈也业不益进行不加修顾惟未死耳往拜侍御谒周君抵李生退未尝不发媿也【一无退字】往时侍御有无尽费于朋友及今则又不忍其三族之饥寒聚而馆之疏远毕至禄不足以为养李生虽欲不从事于外其势不可得止也重李生之还者皆为诗愈最故故又为序云【一作之】
　　送石洪处士赴河阳参谋序
　　【孙曰洪字濬川洛阳人罢黄州録事参军退居于洛十年不仕及是为河阳参谋补注欧公云洪始终无可称而名重一时以尝为退之称道耳○一本谋字作谟序作诗序】
　　河阳军节度御史大夫乌公为节度之三月【韩曰元和五年四月诏用乌公重裔为河阳军节度使御史大夫治孟州其曰节度之三月则是岁六七月间也】求士于从事之贤者有荐石先生者公曰先生何如曰先生居嵩邙瀍谷之间【孙曰嵩邙山名瀍谷水名皆在洛阳之境谷即涧木书云卜涧水东是也后改名涧】冬一裘夏一葛【一有食孛】朝夕饭一盂蔬一盘人与之钱则辞【一作免】请与出游未尝以事免【一作辞】劝之仕【仕一作词】则不应坐一室左右图书与之语道理辨古今事当否论人高下事后当成败【后一作复】若河决下流而东注【一无而字一无下流而东注五字】若驷马驾轻车就熟路【熟一作夷】而王良造父为之先后也若烛照数计而卜也【卜下一有兆字】大夫曰先生有以自老无求于人其肯为某来邪从事曰大夫文武忠孝求士为国不私于家方今冦聚于恒师环其疆【孙曰元和四年三月成德军节度王士真卒其子承宗叛十二月诏吐突承璀率诸道兵讨之樊曰地理志镇州恒山郡本恒州天寳元年更名镇成徳军所治也】农不耕取财粟殚亡吾所处地归输之途【归一作师】治法征谋宜有所出【所一作主】先生仁且勇若以义请而彊委重焉其何説之辞于是譔书词具马币卜日以授使者求先生之庐而请焉先生不告于妻子不谋于朋友冠带出见客拜受书礼于门内宵则沐浴戒行李【一作事严曰左氏传僖三十年曰君舎郑以为东道主行李之往来杜注行李使人又襄八年曰亦不使一介行李告于寡君注行李行人也】载书册问道所由告行于常所来往晨则毕至张筵于上东门外【孙曰上东门洛阳城门名】酒三行且起有执爵而言者曰大夫真能以义取人先生真能以道自任决去就为先生别又酌而祝曰凡去就出处何常【一无凡去就三字】惟义之归遂以为先生夀又酌而祝曰使大夫常无变其初无务富其家而饥其师无甘受佞人而外敬正士【一无敬字】无味于谄言惟先生听【生下一有是字】以能有成功保天子之宠命又祝曰使先生无图利于大夫【图一作固】而私便其身先生起拜祝辞曰敢不敬蚤夜以求从祝规于是东都之人士咸知大夫与先生果能相与以有成也遂各为歌诗六韵【公诗见第四巻】遣愈为之序云【樊曰洪之河阳幕府之明年召为京兆昭应尉集贤校理又明年六月卒于是公志其墓】
　　送温造处士赴河阳军序
　　【樊曰造字简舆大雅之五世孙】
　　伯乐一过冀北之野【祝曰左氏传云冀之北土马之所生】而马羣遂空夫冀北马多于天下伯乐虽善知马安能遂空其羣邪【一无遂字】解之者曰吾所谓空非无马也无良马也伯乐知马遇其良辄取之羣无留良焉茍无留其良虽谓无马不为虚语矣东都固士大夫之冀北也懐材能深藏而不市者【懐一作恃】洛之北涯曰石生【石生石洪】其南涯曰温生【温生即造严曰石洪字濬川温造字简舆二处士皆居洛阳北涯曰石生南涯曰温生即赠卢仝诗所谓水北山人水南山人是也】大夫乌公以鈇钺镇河阳之三月以石生为才以礼为罗罗而致之幕下未数月也以温生为才于是以石生为媒以礼为罗又罗而致之幕下东都虽信多才士朝取一人焉拔其尤暮取一人焉拔其尤自居守河南尹【韩曰居守谓东都留守郑余庆】以及百司之执事与吾辈二县之大夫【孙曰东都郭下二邑洛阳河南也公为河南令】政有所不通事有所可疑奚所咨而取焉士大夫之去位而巷处者谁与嬉游小子后生于何考德而问业焉搢绅之东西行过是都者无所礼于其庐若是而称曰大夫乌公一镇河阳而东都处士之庐无人焉岂不可也夫南面而听天下其所托重而恃力者唯将与相耳相为天子得人于朝廷将为天子得文武士于幕下求内外无治不可得也愈縻于兹不能引去【能下一有自字】资二生以待老今皆为有力者夺之其何能无介然于懐邪生既至拜公于军门其为吾以前所称为天下贺【其一作具】以后所称为吾致私怨于尽取也留守相公首为四韵诗歌其事愈因推其意而序焉【樊曰造文宗朝终礼部尚书】
　　送郑权尚书序
　　【孙曰权汴州开封人贞元六年举进士第】
　　岭之南其州七十其二十二岭南节度府其四十余分四府府各置帅然岭南节度为大府【孙曰岭南节度使统桂管容管安南邕管四经略使号为五府】大府始至四府必使其佐启问起居谢守地不得即贺以为礼岁时必遣贺问致水土物大府帅或道过其府府帅必戎服左握刀右属弓矢【孙曰属着也左氏右属鞬櫜鞬即盛弓矢之器属之六切】帕首袴鞾【帕莫辖切鞾许茄切】迎于郊及既至大府帅【一有先字】入据馆帅守屏【祝曰屏犹墙也必郢切】若将趋入拜庭之为者大府与之为让至一至再乃敢改服以賔主见适位执爵皆兴拜不许乃止防若小侯之事大国有大事咨而后行府之州离府远者至三千里悬隔山海使必数月而后能至蛮夷悍轻易怨以变其南州皆岸大海多洲岛飘风一日【飘字一作颿颿字与帆同】踔数千里【祝曰踸踔疾行貌○勅角切又勅教切】漫澜不见踪迹【一无澜字】控御失所依险阻结仇党【一无仇孛】机毒矢以待将吏【将一作仇】撞搪呼号【撞搪搪探也上徒江切下音唐字】以相和应蜂屯蚁杂不可爬梳【爬蒲切与杷同】好则人怒则兽故常薄其征入简节而疎目时有所遗漏不究切之长养以儿子至纷不可治乃草薙而禽狝之【孙曰周礼有薙氏掌杀草狝亦杀也祝曰秋田为狝周礼遂以狝田○薙音替又音雉狝息浅切】尽根株痛防乃止其海外杂国若躭浮罗【躭音耽祝曰自此以下皆东南海外国名】流求毛人夷亶之州【孙曰山海经海外有毛民之国郭璞云临海东南二千里有毛人在大海中洲岛上吴孙权黄龙二年使人浮海求夷州亶州在海中所在絶逺卒不可至但得夷州数千人还】林邑扶南真腊于陀利之属【孙曰林邑一曰环玉在交州南海行三千里真腊一曰吉蔑在林邑西北去京师二万七百里】东南际天地以万数或时风潮朝贡【一无潮孛】蛮胡贾人舶交海中【祝曰舶大舟也李防风俗通云晋曰舶音白○一作交舶其海中】若岭南帅得其人则一边尽治不相防盗贼杀无风鱼之灾水旱疠毒之患外国之货日至珠香象犀玳瑁【严曰玳瑁如生南海大者如籧篨背上有鳞鳞大如扇有文章将作器则煑其鳞如柔毛】竒物溢于中国不可胜用故选帅常重于他镇非有文武威风知大体可畏信者则不幸往往有事长庆三年四月以工部尚书郑公为刑部尚书兼御史大夫往践其任【孙曰长庆三年四月权为岭南节度使】郑公尝以节镇襄阳【孙曰元和十一年七月权为山南东道节度使】又帅沧景德棣【孙曰十三年四月权为徳州刺史德棣沧景节度使】厯河南尹华州刺史【孙曰初权自河南尹帅山南东道为华州刺史】皆有功德可称道入朝为金吾将军散骑常侍【孙曰元和十四年十一月权为右金吾卫大将军充左街使穆宗即位改左散骑常侍】工部侍郎尚书【孙曰长庆元年权自河南尹入为工部侍郎二年十月迁本曹尚书】家属百人无数亩之宅僦屋以居【孙曰权以家人数多俸入不足求为镇守】可谓贵而能贫【樊曰左氏襄公二十二年传郑公孙黑肱曰生于乱世贵而能贫可以后亡】为仁者不富之效也【樊曰为仁不富语见孟子传言权用度豪侈而此序乃云云岂公因以箴之邪】及是命【孙曰权至是除检校右仆射广州刺史岭南节度使樊曰传云检校仆射而序止云兼御史疑权兼御史以往而其后始进检校仆射也】朝廷莫不悦将行公卿大夫士茍能诗者咸相率为诗【公诗见第十巻】以美朝政以慰公南行之思韵必以来字者所以祝公成政而来归疾也【樊曰权终于岭南一本祝下有使字】
　　送水陆运使韩约侍御归所治序
　　【孙曰约本名重华后改名约武陵人○一本题作韩重华】
　　六年冬【严曰即元和六年也】振武军吏走驿马诣阙告饥【洪曰吾宗王父云以文考之当是元和六年振武今麟州路也唐志无所考按唐曹璠所撰国镜云振武所管麟胜二州五县胜今府州也又云河东水陆运使所管营田三千三百顷一年搬胡落池盐一万二千石博籴米二万四千石充振武军粮孙曰振武在单于东都防府城内】公卿庭议以转运使不得其人宜选材干之士往换之吾族子重华适当其任【孙曰元和六年四月以卢坦为户部侍郎判度支防振武告饥时薛謇为代北水陆运使坦以重华代謇也】至则出赃罪吏九百余人脱其桎梏给耒耜与牛使耕其傍便近地以偿所负释其粟之在吏者四十万斛不征吏得去罪死假种粮齿平人有以自效莫不涕泣感奋相率尽力以奉其令而又为之奔走经营相原隰之宜指授方法故连二岁大熟吏得尽偿其所亡失四十万斛者而私其有赢余得以苏息军不复饥君曰此未足为天子言请益募人为十五屯屯置百三十人而种百顷令各就高为堡【祝曰堡障小城也后汉注分筑烽堡壁稍兴○堡音保】东起振武转而西过云州【严曰今化外云中郡大同军节度】界极于中受降城【孙曰东中北三受降城皆在丰州景云三年朔方军摠管张仁愿所筑】出入河山之际【一作险】六百余里屯堡相望冦来不能为暴人得肆耕其中少可以罢漕挽之费朝廷从其议秋果倍收岁省度支钱千三百万八年诏拜殿中侍御史锡服朱银其冬来朝奏曰得益开田四千顷则尽可以给塞下五城矣田五十顷法当用人七千臣令吏于无事时督习弓矢为战守备因可以制虏庶几所谓兵农兼事务一而两得者也【或无一字】大臣方持其议【孙曰八年冬重华入朝防宰相李绛已罢后宰相持其议而止语见食货志志所载营田事大抵与公此序相表里】吾以为边军皆不知耕作开口望哺有司常僦人以车船自他郡往输乗沙逆河远者数千里人畜死蹄踵交道费不可胜计中国坐见耗虚【一无见虚二字】而边吏恒苦食不继今君所请田皆故秦汉时郡县地其课绩又已验白若从其言其利未可遽以一二数也今天子方举羣防以收太平之功宁使士有不尽用之叹懐竒见而不得设施也【见一作死】君又何忧而中台士大夫亦同言侍御韩君前领三县纪纲二州奏课常为天下第一行其计于边其功烈又赫赫如此使尽用其防西北边故所没地可指期而有也闻其归皆相勉为诗以推大之而属予为序
　　送郑涵校理序【并诗】
　　【补注涵宰相余庆之子贞元十年第进士余庆时为东都留守涵求告来宁及行公送之以序诗云○涵后更名澣】
　　秘书御府也天子犹以为外且远不得朝夕视始更聚书集贤殿别置校雠官曰学士曰校理常以宠丞相为大学士【孙曰开元十三年改集仙殿为集贤殿聚四部书其中置修撰校理官五品以上为学士六品以下为直学士以宰相张説为大学士】其他学士皆达官也校理则用天下之名而能文学者【而一作士】茍在选不计其秩次惟所用之由是集贤之书盛积尽秘书所有不能处其半书日益多官日益重四年郑生涵始以长安尉选授校理【孙曰元和五年涵以长安尉为校理○一本授作为】人皆曰是宰相子能恭俭守敎训好古义施于文词者如是而选在公卿大夫家选之子弟【一本选在作在选选之无选字】其劝耳矣愈为博士也始事相公于祭酒【樊曰元和元年七月余庆为国子祭酒公时为博士】分教东都生也事相公于东太学【樊曰是年十一月余庆为河南尹公分教东都】今为郎于都官也又事相公居守【樊曰三年六月余庆为东都留守公为都官员外郎分司○一作于居守】三为属吏经时五年观道德于前后听教诲于左右可谓亲薫而炙之矣【严曰炙之石切孟子云而况于亲炙之者乎】其高大远密者不敢隐度论也其勤已而务博施以己之有欲人之能不知古君子何如耳今生始进仕获重语于天下而慊慊若不足【祝曰慊恨也续汉志慊慊若不足○慊音歉】真能守其家法矣其在门下者可进贺也求告来宁【严曰涵以元和四年为校理五年宁亲东都时余庆为东都留守】朝夕侍侧东都士大夫不得见其面于其行日分司郎吏与留守之从事窃载酒肴席定鼎门外【樊曰左氏传成王定鼎于郏鄏杜预注云今河南志城南三门正南曰定鼎门】盛賔客以饯之既醉各为诗五韵且属愈为序诗曰【得洛字】
　　相公倦台鼎分政新邑洛【孙曰书分正东郊成周又曰周公初基作新大邑于东国洛】才子富文华校雠天禄阁【孙曰天禄兽名汉时有贡此兽者因以名阁以藏秘书严曰西汉未央宫有天禄阁以藏秘书杨雄校书天禄阁是也】夀觞嘉节过归骑春衫薄【衫一作袍】鸟哢正交加【祝曰哢鸟声选哢吭清渠○哢音弄】杨花共纷泊交亲谁不羡【交亲一作亲交】去去翔廖廓
　　开州韦侍讲盛山十二诗序
　　【孙曰韦侍讲处厚字德载元和十一年九月自考功郎中以罪贬开州刺史开州有盛山州名盛山郡诗附序后】
　　韦侯昔以考功副郎守盛山人谓韦侯美士考功显曹盛山僻郡夺所宜处纳之恶地【之一作以】以枉其材韦侯将怨且不释矣或曰不然夫得利则跃跃以喜不得利则戚戚以泣若不可生者岂韦侯之谓哉韦侯读六艺之文以探周公孔子之意又妙能为词章可谓儒者也【一无也字】夫儒者之于患难茍非其自取之其拒而不受于怀也若筑河堤以障屋霤【补注説文霤屋水流也力救切】其容而消之也若水之于海冰之于夏日其翫而忘之以文辞也若奏金石以破蟋蟀之鸣虫飞之声况一不快于考功盛山一出入息之间哉未几果有以韦侯所为十二诗遗余者其意方且以入溪谷上岩石追逐云月不足日为事读而咏歌之令人欲弃百事往而与之游不知其出于巴东以属朐防也【洪曰地理志云山南西道开州盛山郡义宁三年析巴东之盛山新浦通州郡之万世西流置天寳元年更名朐防樊曰朐防前汉志作朐忍巴东郡县名也顔师古注朐音劬后汉注音蠢闰其地下湿多朐防虫因以名县故城在今防州云安县西刘禹锡嘉话则云防州地名音屈忍蚯蚓也土多此虫常至夜江畔出身半跳于空中而鸣其状屈忍按集韵诸音皆通惟屈音不收集韵又云朐防在汉中俗作朐非是公此云出于巴东以属朐防则前汉志及后汉注为得之】于时应而和者凡十人【樊曰序止见六人与处厚为七今作十人疑字误也】及此年【一无及字一作明年】韦侯为中书舎人侍讲六经禁中名处厚【孙曰元和十五年三月处厚以侍讲学士讲诗闗雎书洪范于太液亭长庆二年四月为中书舎人】和者【一作为和诗者】通州元司马名稹为宰相【孙曰元和十年三月稹为通州司马长庆二年二月同平章事】洋州【严曰洋州本汉成固县秦为汉中郡魏置洋州今为洋州郡】许使君名康佐为京兆忠州白使君居易为中书舍人【孙曰元和十三年十二月居易为忠州刺史长庆元年十二月为中书舍人】李使君景俭为谏议大夫【孙曰景俭字寛中元和中为忠州刺史长庆元年八月为谏议大夫不言某州使君者连上忠州文也樊曰景俭时为楚州疑有脱误】黔府严中丞武为秘书监【孙曰元和十四年二月以商州刺史严慕为黔中观察使长庆元年入为秘书卒此言名武误○一作秘书少监】温司马造为起居舍人【樊曰温造时为武陵司马今诸本皆亡州名亦疑脱误】皆集阙下于是盛山十二诗与其和者大行于时聫为大巻家有之焉慕而为者将日益多则分为别巻韦侯俾余题其首
　　盛山十二诗　　　　　　　　　韦处厚宿云亭
　　雨合飞危砌天开巻晓牕荠平聨郭栁带绕抱城江
　　隐月岫
　　初映钩如线终衔镜似钩远澄秋水色高倚晓河流
　　茶岭
　　顾渚吴商絶防山蜀信稀千丛因此始含露紫英肥
　　梅溪
　　夹岸凝轻素交枝漾浅沦味调方荐实腊近又先春
　　流杯渠
　　激曲荣飞箭浮沟泛满巵将来山太守莫向习家池
　　盘石磴
　　缭绕縁云上璘玢甃玉聨高高曽几折极目瞰秋鸢
　　桃坞
　　喷日舒红景通流茂緑隂终朝王母摘不羡武陵深
　　竹岩
　　不资冬日秀为作暑天寒先植诚非鳯来翔定是鸾
　　琵琶台
　　褊地难层累因崖遂削成浅深岚障色尽向此中呈
　　胡卢沼
　　疏凿徒为巧圆洼自可澄倒花纷错綉鉴月尽含氷
　　绣衣石榻
　　嵓巉云中峤磊落标方峭勿为枕苍生还当础清庙
　　上士瓶泉
　　绠汲岂无井颠嵓贵非浚愿洗尘埃余一两根茎润
　　石鼎聨句诗序
　　【补注吴安中云石鼎聨句皆退之作如毛颍传以文滑稽耳所谓弥明即愈侯喜师服皆其弟子故云苕溪渔隐曰公与诸子嘲戱见于诗者多矣皇甫湜不能诗则曰掎摭粪瀼间孟郊苦思则曰肠肚镇煎煼樊宗师诗澁则曰辞悭义卓阔止于是矣不应讥诮轻薄如是之甚也且序云衡山道士云云此岂亦退之自谓邪按仙传拾遗有弥明传虽祖述退之之语亦必有是人矣或者又以为斥时相诗意似不在是诸本所録互有不同张文潜所校本与诸本尤异今悉笺于下】
　　元和七年十二月四日衡山道士轩辕弥明【严曰或谓无是人退之寓言盖自谓也又谓弥明即贾岛其説皆非述仙传又载弥明虽用退之之语然意其必有是人也小说韩吏部序石鼎聨句其事颇怪而弥明之词警絶远甚以谓非神即仙非人所能到孙汉公云皆退之之语以其辞为刺讥虑为人所訾其传不久故假以神其事也】自衡山来【蔡作自衡岳来】旧与刘师服进士衡湘中相识将过太白知师服在京【文潜本作知刘在京】夜抵其居宿有校书郎侯喜新有能诗声夜与刘説诗弥明在其侧貌极丑白须黑面长颈而高结【祝曰扬雄蜀记蜀之先代人椎结左语前汉陆贾传尉佗魋结箕踞注魋音椎结读曰髻椎髻者一撮之髻韩曰唐子西云结古髻字退之序是长颈高结为句断介甫本蔡本并无高字蔡本又无下句喉中句张本亦无中字】喉中又作楚语喜视之若无人弥明忽轩衣张眉指炉中石鼎谓喜曰子云能诗与我共赋此乎刘往见衡湘间人説云【张有某字】年九十余矣【张无矣字】解捕逐物【解字张本作能】拘囚蛟螭虎豹【拘囚张本作魍魉字】不知实能否也【张本实上有其字】见其老颇貌敬之不知其有文也闻此説【张蔡无説字】大喜即援笔题其首两句【即一作既】次传于喜【张本作侯下喜字亦作侯】喜踊跃即缀其下云云道士哑然笑曰【祝曰哑笑声易笑言哑哑○哑乌格反】子诗如是而已乎即袖手竦肩傍北墙坐【傍一作倚一无坐字】谓刘曰吾不解世俗书【樊曰孔武仲杂説按真诰六月二十四日夜紫微王夫人来降杨君问以所书答云有三元八防羣方飞天之书又有八龙云篆光明之章其后三皇之世演八防之文为龙鳯之章鸟篆之迹为顺于梵书今三元八防之书皇上太极高真诸仙之所用也云篆明章今所见神灵符书之所用也季世瓌真从易弃本领之文迹画淫乱之下字弥明之所谓世俗者岂此类欤】弟子为我书吾句【张蔡本无吾句二字】因高吟曰龙头缩菌蠢【严曰上竒陨切下昌尹切不伸貌南都赋芝房菌蠢生其隈】豕腹涨彭亨【祀曰彭亨大腹也如字张本涨作胀】初不似经意【不似张作似非】诗旨有似讥喜【诗介甫作思字】二子相顾慙骇【子张作人字】欲以多穷之即又为而传之喜喜思益苦【思一作吟】务欲压道士每营度欲出口吻声鸣益悲操笔欲书【张作而书】将下复止竟不能竒也毕即传道士道士高踞大唱曰刘把笔吾诗云云【张作刘进士把笔则又高吟其诗云云蔡本与张同】其不用意益切竒出【张作而功益竒】不可附説语皆侵刘侯喜益忌之刘与侯皆已赋十余韵弥明应之如响皆颖脱含讥讽【孙曰史记锥处囊中颖脱而出非特末见而已○张蔡本下又有夜盖三更一句】二子思竭不能续因起谢曰尊师非人也【一云非世人也张作非世人能出也】某等伏矣【补注东坡诗云莫作狂道士气压刘师服谓此也○张本无等矣二字】愿为弟子不敢更论诗【更张作再】道士奋然【然一作髯张蔡作目】曰不然章不可以不成也又谓刘曰把笔来【张无来字】吾与汝就之【一无此句】即又唱出四十字【张无即字出一作书】为八句书既止即读【蔡无止即字张作讫使字又连下句读字作之字】读毕谓二子曰章不已就乎【一无不字】二子齐应曰就矣道士曰子皆不足与语【子诸本并作此字】此宁为文邪吾就子所能而作耳【一作矣张作之】非吾之所学于师而能也吾所闻者【闻一作能】子皆不足以闻也独文乎哉吾语亦不当闻也【亦字上张本有子字】吾闭口矣二子大惧皆起立牀下拜曰【一无皆字】不敢他有问也愿闻一言而已先生称吾不解人间书敢问解何书【注见上】请问此而已道士寂然若无闻也【张本自何书下但有寂然字无所余十一字】累问不应二子不自得即退就坐道士倚墙睡【蔡作道士寂然倚墙而睡】鼻息如雷鸣【一无息字】二子怛然失色【祝曰怛悲惨貌当割切】不敢喘【喘上张有少字】斯须曙鼓咚咚【祝曰咚咚鼓声音彤字】二子亦困遂坐睡及觉日已上【张蔡作已出张复有惊字】顾觅道士不见即问童奴【张无即字童作僮字】奴曰【张作僮奴曰】天且明道士起出门若将便旋然奴恠乆不返即出到门觅之【张无到门字一无之字】无有也二子惊惋自责【惋乌贯切】若有失者间遂诣余言余不能识其何道士也【一无能字】尝闻有隐君子弥明岂其人邪韩愈序
　　石鼎聨句【刘师服　侯喜　轩辕弥明】
　　巧匠斵山骨刳中事煎烹【师服】直柄未当权【一作尝巻】塞口且吞声【喜】龙头缩菌蠢豕腹涨彭亨【弥明涨一作胀】外苞干藓文中有暗浪惊【师服】在冷足自安【一作安自足】遭焚意弥贞【喜】谬当鼎鼐间【孙曰鼐鼎之絶大者诗鼐鼎及鼒】妄使水火争【弥明】大似烈士胆圆如战马缨【师服】上比香炉尖下与镜面平【喜】秋未落蔕冻芋强抽萌【弥明】一块元气闭细泉幽窦倾【师服】不值输冩处焉知懐抱情【喜】方当洪炉然益见小器盈【弥明】睆睆无刃迹【祝曰庄子睆睆然有经缴之中注视貌华绾切○一作睍睍蔡作宛宛】团团类天成【师服】遥疑负图出曝晓正晴【喜】旁有双耳穿【双一作只】上为孤髻撑【师服洪曰一作弥明】或讶短尾铫又似无足铛【师服旧注铛锒铛也音当孙曰铛与鎗同普耕切蔡本似作惊】可惜寒食毬掷此旁路坑【喜旁王作过】何当出灰灺【祝曰説文灺烛烬也耻也切○按蔡本灺字当作时字】无计离缾罂【弥明】陋质荷斟酌狭中媿提擎【师服】岂能煮仙药但未汚羊羮【喜】形模妇女笑度量儿童轻【弥明】徒尔坚重性【尔一作示重一作贞】不合升合成【师服不合一作不过成又作盛】傍似废毂仰【傍一作仍】侧见折轴横【喜】时于蚯蚓窍防作苍蝇鸣【弥明】以兹飜溢愆【一作沥】实负任使诚【师服】当居顾盻地敢有漏泄情【喜】宁依暖热弊不与寒凉并【弥明】区区徒自效琐琐不足呈【洪曰一本注云喜】回旋但兀兀开阖惟铿铿【师服铿丘耕切】全服瑚琏贵【服一作胜】空有口传名岂比俎豆古不为手所撜【音蒸与拯同祝曰当作揨音撜广韵撞也触也】磨礲去圭角浸润着光精愿君莫嘲诮此物方施行【四韵并弥明所作】



　　五百家注昌黎文集巻二十一
　　钦定四库全书
　　五百家注昌黎文集巻二十二
　　宋　魏仲举　编
　　祭文
　　祭田横墓文【并序】
　　【樊曰田横初为汉将灌婴败于垓下亡走梁归彭越髙祖即位惧诛与其徒五百余人入海居岛中高帝闻齐人贤者多附横恐后有乱乃使使赦横罪而召之横与其客二人乘传诣洛阳至尸乡廐置遂自刭令客奉其头从使者驰奏高帝流涕以王者礼塟横既塟二客穿其冢旁皆自刭从之其余客在海中者闻横死亦皆自杀补注晁太史无咎尝取公此文于续楚辞而系之曰唐宰相如董晋亦未足言而晋为汴州才奏愈从事愈始终感遇语称陇西公而不姓后从裴度亦自谓度知巳然度亦终不引愈共天下事故愈踌躇发愤太息于区区之横以谓夫茍如横之好士天下将有贤于五百人者至焉】
　　贞元十一年九月【集注一作十九年非按十九年秋公为御史其冬贬阳山安得以九月出田横墓下邪】十一日愈如东京【樊曰其年春公三上书宰相求仕不报五月归河阳塟其防郑夫人九月复如京○一作愈自东如京盖谓公家河阳唐都长安以河阳为东都长安为西都也】道出田横墓下感横义高能得士心【一无心字】因取酒以祭为文而吊之其辞曰
　　事有旷百世而相感者余不自知其何心非今世之所稀孰为使余歔欷而不可禁【孙曰歔欷叹也○歔音虚欷音希禁居吟切】余既博观乎天下曷有庶几乎夫子之所为死者不复生嗟余去此而从谁【而一作其】当秦氏之败乱得一士而可王何五百人之扰扰而不能脱夫子于劒铓【铓刃也○铓音芒】抑所寳之非贤【补注书所寳惟贤则迩人安○之一作者】亦天命之有常【天一作大】昔阙里之多士孔圣亦云其遑遑【韩曰史记索隐孔子居鲁之邹邑昌平乡之阙里孙曰阙里地名在今兖州曲阜县杨子仲尼皇皇奔走之皃也】茍余行之不迷【余一作命】虽顚沛其何伤自古死者非一夫子至今有耿光【孙曰以觐文王之耿光耿亦光也】跽陈辞而荐酒【孙曰跽长跪巨几切】防髣髴而来享【严曰集韵灵良切按享字古今人用多作上声惟前汉礼乐志郊祀诗云发梁扬羽申以商造兹新音永乆长声气逺条凤鸟翔神夕掩虞盖孔享享作平声退之叶韵盖有所本也】
　　欧阳生哀辞【并序】
　　【韩曰欧阳名詹字行周泉州晋江人也卒年四十余集十巻行世新史于文艺立传】
　　欧阳詹世居闽越自詹已上皆为闽越官至州佐县令者累累有焉闽越地肥衍有山泉禽鱼之乐虽有长材秀民通文书吏事与上国齿者未尝肯出仕今上初故宰相常衮为福建诸州观察使治其地【一作往治其此】衮以文词进有名于时又作大官临莅其民县乡小民有能诵书作文辞者【一云衮以文词进县乡小民有能诵书作文词者衮故宰相有名于时又作大官临莅其民云云】衮亲与之为客主之礼观游防飨必召预之【预一作与】时未几皆化翕然【韩曰按衮传建中初起为福建观察使始闽人未知学衮至为设学校使为文章亲讲导与为客主均礼观游燕享与马由是俗变岁贡士与内州等】詹于时独秀出衮加敬爱诸生皆推服闽越之人举进士由詹始【孙曰贞元八年詹与公同登第严曰詹字行周泉州晋江人退之同年进士此言闽人举进士自詹始及观林蕴泉山铭叙则谓闽川贞元以前未有文进者也因亷使李郕公锜兴啓庠序请独孤常州及为记中有辞云缦胡之缨化为青衿其兄藻与友欧阳詹继登正第以其年考之则藻之登第又在詹之前然长溪薛合之以中宗神龙二年擢第则又在藻之前矣退之谓由詹始岂考之未详耶】建中贞元间余就食江南【孙曰时公家于宣州】未接人事往往闻詹名闾巷间詹之称于江南也乆矣贞元三年【韩曰当作二年】余年十九始至京师【一无年十九三字】举进士闻詹名尤甚八年春遂与詹文词同考试登第始相识自后詹归闽中余或在京师他处不见詹乆者惟詹归闽中时为然其他时与詹离率不厯岁移时则必合合必两忘其所趋乆然后去故余与詹相知为深詹事父母尽孝道仁于妻子于朋友义以诚气醇以方容貌嶷嶷然【祝曰说文嶷嶷小儿有知也○嶷鱼力切欧本不叠嶷字】其燕私善谑以和其文章切深【一有逺字】喜往复善自道读其书知其于慈孝最隆也十五年冬余以徐州从事【孙曰公为徐州节度推官】朝正于京师詹为国子监四门助教将率其徒伏阙下举余为博士防詹有狱不果上【一无詹字詹一作监】观其心有益于余将忘其身之贱而为之也呜呼詹今其死矣詹闽越人也父母老矣舍朝夕之养以来京师其心将以有得而归为父母荣也【一本有得下有如是二字赵本再有将以有德四字】虽其父母之心亦皆然詹之在侧【一无之字】虽无离忧其志不乐也詹在京师虽有离忧其志乐也若詹者所谓以志养志者欤詹虽未得位其名声流于人人其德行信于朋友虽詹与其父母皆可无憾也詹之事业文章李翺既为之传【今翺集无詹传○传一作说一作志】余故作哀词【一无故字】以舒余哀以传于后以遗其父母【其一作詹】而解其悲哀以卒詹志云【詹一作其】
　　求仕与友兮远违其乡父母之命兮子奉以行友则既获兮禄实不丰以志为养兮何有牛羊事实既修兮名誉又光父母忻忻兮常若在旁命虽云短兮其存者长终要必死兮愿不永伤【不永一作永不】友朋视疾兮药物甚良饮食既时兮【既一作孔】所欲无妨寿命不齐兮【齐一作高】人道之常在侧之与逺兮非有不同山川阻深兮防流行祭祀之及兮【之一作则】勿谓不通哭泣无益兮【益一作救】抑哀自彊推生知死兮以慰孝诚呜呼哀哉兮是亦难忘
　　题哀辞后
　　【樊曰崔羣及詹皆与公同年刘伉姓名仅见于此它无所闻】
　　愈性不喜书自为此文惟自书两通其一通遗清河崔羣羣与余皆欧阳生之友也哀生之不得位而死哭之过时而悲其一通今书以遗彭城刘君伉伉喜古文以吾所为合于古诣吾庐而来请者八九至而其色不怨【不一作无】志益坚凡愈之为此文盖痛欧阳生之不显荣于前【痛一作哀】又惧其泯灭于后也今刘君之请未必知欧阳生之志其志在古文耳虽然茍爱吾文【吾一作其】必求其义则进知于欧阳生矣必时观【义下旧本无则进云云十一字】愈之为古文岂独取其句读不类于今者耶思古人而不得见学古道则欲兼通其辞通其辞者本志于古道者也古之道不茍誉毁于人然则吾之所为文皆有实也刘君好其辞则其知欧阳生也无惑焉
　　独孤申叔哀辞
　　【孙曰申叔字子重年二十二举进士又二年用博学宏词为校书郎又三年居父丧未练而殁盖贞元十八年也柳子厚有独孤君墓碣皇甫持正有伤独孤赋而公作辞哀之樊曰公尝与崔羣书天人好恶之说与此语意一同盖出太史公之伯夷论也】
　　众万之生谁非天邪明昭昬蒙谁使然耶行何为而怨邪【怨一作怒】居何故而怜邪【故一作为】胡喜厚其所可薄而恒不足于贤邪将下民之好恶与彼悬邪【彼下一有苍字】抑苍茫无端而暂寓于其间邪死者无知【者一作而】吾为子恸而已矣如有知也子其自知之矣濯濯其英晔晔其光如闻其声如见其容【一作如处其旁】呜呼逺矣何日而忘
　　崔侍御祭穆贠外文
　　【樊曰穆贠外字与直懐州河内人宣州观察使宁之子工为文崔侍御名愬无传】
　　于乎【一本上先云维年月日故人博陵崔愬谨以清酌之奠致祭于亡友穆六端公之灵】建中之初予居于嵩携扶北奔【一作归】避盗来攻晨及洛师相遇一时顾我如故眷然顾之子有令闻我来自山子之俊明我钝而顽道既云异谁从知我我思其厚不知其可【一作不可而可】于后八年君从杜侯我时在洛亦应其招【孙曰贞元五年十二月以杜亚为东都留守亚辟员为从事检校员外郎愬时亦为亚所辟】留守无事多君子寮罔有疑忌维其嬉游草生之春鸟鸣之朝我辔在手君扬其镳【悲骄切】君居于室我既来即或以啸歌或以偃侧诲余以义复我以诚【复我一作我复】终日与语无非德声主人信防有惑其下杀人无罪诬以成过入救不从反以为祸赫赫有闻王命三司察我于狱相从系缧直生可乐【可一作何】曲死可悲【一云曲生何乐直死何悲】上懐王人【王一作主】内悯其私进退之难居处之宜既释于囚我来徐州【孙曰令狐运京兆富平人为东京牙门将亚恶其为人防盗劫输绢于洛比运适畋近郊亚意其为之命员及从事张宏靖鞫其事无之亚怒囚员等更以爱将武金操服之金笞运从者十余人二人死九人自诬服竟无赃状亚以闻请流运岭表德宗诏监察御史杨寜覆验事皆不雠亚怒劾宁罔上德宗令侍御史李元素刑部员外郎崔从质大理司直卢士瞻三司覆案元素察其寃如运迹似行盗以曽捕掠人于家配流归州贠等由是获免后嵗余齐抗捕得劫输绢贼七人及赃绢诏亚与留台同劾之皆首服然终不原运运竟死归州人寃之贠由此知名】道之悠悠思君为忧我如京师君居父丧【孙曰永贞元年十一月贠父宁卒】哭泣而拜言词不通我归自西君反吉服晤言无他往复其昔【一作音】不日而违重我心恻自后闻君母丧是丁痛毒之懐六年以并【一作经】孰云孝子而殒厥灵今我之至入门哭声【哭一作失】酒肉在前君胡不餐升君之堂不与我言于乎死矣何日来还
　　祭郴州李使君文
　　【补注笔墨间录云祭李郴州文尤雄奇】
　　维年月日【孙曰一本维元和元年岁次丙戌二月乙未朔二十四日戊午】将仕郎守江陵法曹叅军韩愈谨以清酌庶羞之奠敬祭于故郴州李使君三兄之灵古语有之白头如新倾盖如旧【孙曰汉邹阳之语】顾意气之何如曷日时之足究【曷一作何】当贞元之癸未【祝曰贞元十九年公拜监察御史冬贬阳山令别知赋云岁癸未而迁逐是也○一本作癸酉非】惕皇威而左授伏荒炎之下邑【孙曰贞元十九年公左迁连州阳山令】嗟名颓而位仆厯贵部而西迈【孙曰贵部即郴州】迩清光于暂觏【于一作而】言若交而情无由【若一作莫】既不贾而奚售哀穷荒之无图【穷一作遐】挐百忧而自副【孙曰挐牵引也诗懐此百忧○挐奴加切而一作以】辱问讯之绸缪恒饱饥而愈疚接雄词于章句窥逸迹于篆籀【孙曰籀篆也周宣时太史籀造大篆因以为名○籀直右切】苞黄甘而致辞【辞一作贻】获纸笔之双贸【洪曰即李员外寄纸笔云莫怪殷勤谢虞卿正著书】投叉鱼之短韵【洪曰即公叉鱼十八韵招张功曹者】媿韬瑕而举秀俟新命于衡阳费薪刍于馆候【韩曰郴在衡山之阳贞元二十一年公以顺宗赦徙掾江陵待命于郴云】空大亭以见处憇水木之幽茂逞英心于纵博沃烦肠于清酎【于一作以】航北湖之空明【孙曰郴州北湖广十余里最为胜处】觑鳞介之惊透宴州楼之豁达众管啾而竝奏【啾一作湫】得恩惠于新知脱穷愁于往陋【穷一作寃】辍行谋于俄顷见秋月之三彀【补注笔墨间录曰此即子厚云丁酉之年秋既季月阙其团于是始】逮天书之下降犹低廻以宿留【上音秀下音溜】念暌离之在期谓此防之难又授缟纻以托心【孙曰襄二十九年左氏吴季札聘郑见子产如旧相识与之缟带子产献纻衣】云兹诚之不谬傥后日之北迁约穷欢于一昼虽掾俸之酸寒【孙曰掾谓法曹】要拔贫而为富何人生之难信捐斯言而莫就始讶信于暂疎遂成凶于不救【于一作而】见铭旌之低昻【孙曰礼记铭明旌也以死者为不可别故以识之】尚迟疑于别袖忆交醻而迭舞奠单杯而哭柩【韩曰谓李使君于贞元二十一年死柩过江陵公以是祭之永贞元年冬也盖二十一年八月改元为永贞元年云】美夫君之为政不挠志于谗构【挠一作侥】遭唇舌之纷罗独凌晨而孤雊【孙曰鸡鸣之诗言乱世君子不改其度凌晨孤雊以鸡为喻雊鸣也】彼憸人之浮言虽百车【严曰冯衍与妇弟书云持质相劫词语百车】其何诟【车一作年】洞古徃而高观固邪正之相冦幸窃覩其始终敢不明白而蔽覆【一无不字】神乎来哉辞以为侑尚飨
　　祭薛公达助教文
　　【樊曰公达字大顺贞元九年登第详见公所志墓云】
　　维元和四年岁次已丑后三月二十一日景寅【孙曰四年闰三月丁未朔二月十一日丙寅严曰唐讳丙以景代之】朝散郎【韩曰公尝志其墓今以志考之朝散当作朝议】守国子博士韩愈太学助教侯继谨以清酌之奠祭于亡友国子助教薛君之灵【樊曰元和初公达为国子助教分教东都是岁二月十四日卒】呜呼吾徒学而不见施设禄又不足以活身天于此时夺其友人同官太学日得相因柰何永违只隔数晨笑语为别恸哭东门藏棺蔽帷欲见无缘皎皎眉目在人目前【一云若在人前】酌以告诚庶几有神呜呼哀哉尚飨
　　祭虞部张季友贠外文
　　【韩曰公同王涯崔羣许季同庾承宣邢册等六人祭盖皆与季友贞元八年同举进士也其事详见公所志】
　　维年月日愈等【旧本作维元和十年月日中书舎人王涯考功郎中知制诰韩愈礼部侍郎崔羣京兆尹许季同考功贠外郎庾承宣河中节度判官殿中侍御史邢册等】谨以清酌庶羞之奠敬祭于亡友张十三贠外之灵呜呼往在贞元俱从賔荐司我明试时维邦彦【樊曰时陆贽典贡举祭者六人皆同荐云】各以文售幸皆少年羣游旅宿其欢甚焉出言无尤有获同喜他年诸人莫有能比倐忽逮今二十余岁【樊曰自贞元八年至是凡二十三年】存皆衰白半亦辞世外纒公事内迫家私中宵兴叹无复昔时如何今者【一作于今】又失夫子懿德柔声永絶心耳庐亲之墓终丧乃归阳瘖避职【祝曰瘖痖礼记瘖聋跛躃孙曰徐州节度使张愔请季友为判官诏下季友诈称疾不言三年】妻子不知分司宪台风纪由振遂迁司虞以播华问不能老寿孰究其因嗣托于宗天维不仁酒食备设灵其降止论德叙情【德一作得】以视诸诔尚飨
　　祭河南张署贠外文
　　【樊曰张署为河南令既数月弃官去遂卒时公从裴度讨蔡元和十二年八月也志其墓为文以祭之】
　　维年月日【孙曰元和十二年】彰义军行军司马守太子右庻子兼御史中丞韩愈【集注是岁七月以公兼御史中丞彰义行军司马○一无守太子右庻子六字】谨遣某乙以庻羞清酌之奠祭于亡友故河南县令张十二贠外之灵【十二或作十一或无十二二字】贞元十九君为御史余以无能同诏并峙君德浑刚【浑胡本切】标高揭已有不吾如唾犹滓余戆而狂【戆陟降切】年未三纪【孙曰公时年三十六严曰退之大厯戊申岁生至贞元十九年癸未三十六年矣】乘气加人无挟自恃【一作无敢挟恃】彼婉娈者实惮吾曹侧肩帖耳有舌如刀【严曰谓谗人以言伤人也退之与张署李方叔同为御史时方旱饥上疏乞寛民徭为李实所谗俱贬南方县令又与署同赴贬所】我落阳山以尹鼯猱君飘临武山林之牢【补注是岁公与署同得罪公贬连州阳山令署贬郴州临武令】岁弊寒凶雪虐风饕【一作号】顚于马下我泗君咷【祝曰易君子先号咷而后笑○咷徒刀切】夜息南山同卧一席守防夫觝项交跖【祝曰觝触也谓以项相觝触跖足也○觗丁礼切或作抵】洞庭漫汗粘天无壁【补注笔墨间录曰山谷用此语云江南水黏天】风涛相豗【豗呼回切】中作霹雳追程盲进防船箭激南上湘水【孙曰湘水出零陵北至巴丘入江○上一作之】屈氏所沉【孙曰今岳州相阴县有汨水屈原自沈处俗谓之汨罗】二妃行迷泪踪染林【孙曰博物志洞庭之山尧帝二女常泣以其涕挥竹竹尽斑】山哀浦思鸟兽呌音余唱君和百篇在吟君止于县我又南逾把醆相饮后期有无期宿界上一夕相语自别几时遽变寒暑【遽一作复变一作徧】枕臂欹眠加余以股仆来告言虎入廐处无敢惊逐以我去【音防】君云是物不骏于乘虎取而往来寅其徴我预在此与君俱膺猛兽果信恶祷而慿余出岭中君俟州下【州柳州】偕掾江陵非余望者【樊曰公贞元十九年与张俱令南方明年冬防宿临武界上虎入公廐取去驴子也虎寅属也公载张语云云已而顺宗即位皆改江陵府掾公法曹张功曹洪曰仆来告言虎入廐处而下予以问葛鲁卿葛云不骏去之则亨矣虎取而去疑其亨也故来寅望徴猛兽果信者言虎取果亨遂有府掾之命不待祷而有所慿也】郴山竒变其水清冩泊砂倚石有遌无舍【祝曰楚词重华不可遌注逢也○遌吴故切一作□】衡阳放湎【孙曰衡阳衡州湎沉湎也○湎一作酒】熊咆虎噑【咆蒲交切噑胡髙切】不存令章【孙曰令章酒令一作存不令章】罚筹猬毛委舟湘流往观南岳【严曰集有谒衡岳庙诗】云壁潭潭【云一作天】穹林攸擢避风大湖【严曰太湖即上文洞庭是也集有洞庭阻风赠张十一诗】七日鹿角【韩曰元微之鹿角诗笺云鹿角洞庭湖中地名】钩登大鮎【祝曰鮎鱼名楚词鳣鮎兮延延集注说文云鮎鰋也○鮎乃兼切】怒颊豕豞【洪驹父诗话云豞豕声也○豞许角切或作豹非惟无此理兼不协韵】脔盘灸酒羣奴余啄走官阶下【孙曰谓江陵府】首下尻高【祝曰尻髋也前汉尻益髙○尻苦刀切】下马伏涂从事是遭予征博士君以使已【孙曰元和元年六月公召为国子博士署□江陵半年邕管奏为判官不往】相见京师过愿之始【补注始愿不及此】分教东生君掾雍首【孙曰元和二年公分教东都署为京兆府司录叅军祝曰雍州名书黑水西河惟雍州○雍于用切】两都相望【望音忘】于别何有解手背面遂十一年君出我入如相避然生阔死休吞不复宣刑官属郎引章讦夺【讦一作许】权臣不爱南昌是斡【孙曰署为刑部贠外郎守法不阿出为防州刺史防州南康郡今作南昌恐误】明条谨狱氓獠戸歌【獠夷名○獠张绞切又力道切又一作僚】用迁澧浦【祝曰澧水名书又东至于澧○澧音礼严曰谓为澧州刺史也】为人受瘥【孙曰署自防州改澧州刺史民税出杂产物与钱尚书有经数观察使牒州徴钱倍数经署曰刺史可为法不可贪官害民留牒不肯从竟以代罢瘥病也】还家东都起令河南屈拜后生愤所不堪屡以正免身伸事蹇竟死不升孰劝为善丞相南讨【孙曰元和十六年以宰相裴度为淮西宣慰处置使南讨淮蔡】余辱司马议兵大梁【孙曰时宣武军节度使韩为诸军都统使将出讨公诣禀事】走出洛下哭不慿棺奠不亲斝不抚其子塟不送野望君伤懐有殒如防铭君之绩纳石壤下爰及祖考纪德事功外着后世鬼神与通君其奚憾不余监衷呜呼哀哉尚飨
　　祭左司李员外太夫人文
　　【韩曰谓与其子同僚必公为职方员外郎时也】
</div>
    <div class="pagination">
<a href="五百家注昌黎文集_page19.html">上一页</a><span>...</span><a href="五百家注昌黎文集_page15.html">15</a><a href="五百家注昌黎文集_page16.html">16</a><a href="五百家注昌黎文集_page17.html">17</a><a href="五百家注昌黎文集_page18.html">18</a><a href="五百家注昌黎文集_page19.html">19</a><span class="current-page">20</span><a href="五百家注昌黎文集_page21.html">21</a><a href="五百家注昌黎文集_page22.html">22</a><a href="五百家注昌黎文集_page23.html">23</a><a href="五百家注昌黎文集_page24.html">24</a><a href="五百家注昌黎文集_page25.html">25</a><span>...</span><a href="五百家注昌黎文集_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
