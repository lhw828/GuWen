<!DOCTYPE html>
<html>
<head>
    <meta charset="UTF-8">
    <title>御制诗集 - 第 868 页/共 1326 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御制诗集 - 第 868 页/共 1326 页</h1>
    <div class="content">　　泠然阁
　　曰阁必据髙既髙风易受四时气或异阁乃恒斯有即景当为条泠然益和厚万物无不被列子嗤享帚
　　盎春书屋
　　书屋何所有所有琴与书琴则我未学书毎堪起予即今春之孟春意已盎如汉诏一再读宁不心廑诸
　　题宋版范祖禹帝学
　　元祐成书心力殚逮乎嘉定又重刋欣兹祖禹芸编在不异九龄金鉴防务学求师着仪轨修身莅政示倪端知之行矣吾犹恧绨几宁惟玩古观
　　咏和阗玉玉兰花插
　　咏玉兰人多拟玉却防琢玉肖花姿孰真孰假孰賔主花与玉原两不知
　　素朶如脂态逼真岭南原是号迎春当年题句无心合【向咏玉兰曽有迎春树树绽芳蕤之句第言其开花之早无所指实也近阅王世懋订疑云今之玉兰即宋之迎春并引王锡爵言岭南人称玉兰为迎春语以证之与予诗竟有适相合者】定论难穷花史频
　　辛夷本名木笔诗人亦以之咏玉兰然玉兰寄枝用辛夷体花瓣尖锐与辛夷同特紫白异色亦未尝不可儗以木笔此询之花师而得者而胡仔苕溪渔隠丛话则以辛夷木笔玉兰迎春混而为一王世懋谓木笔紫玉兰白判为两种是矣乃又谓迎春辛夷即玉兰且言玉兰嚼之味辛以为辛夷之验又失之混矣大抵紫者为辛夷木笔白者为玉兰迎春则花之形色与开之迟早皆合固犁然不紊耳
　　题木刻屏风
　　谁氏园林择胜开山环抱复水潆洄川横桥喜路不防岸转船如峯自回意入敞亭趣有永目游髙阁望无埃分明层叠浅深处欲问丹青能是哉
　　右松风亭阁
　　遥防兰若步前移奴子抱琴野迳随生灭非闗参佛偈清平葢欲聴贤师
　　右樾径防琴
　　跨溪畧彴水流微信步过还信步归寄语扶笻覔句者朴为佳漫逞雕防
　　右板桥筞杖
　　李昭道洛阳楼圗
　　丹青盈尺较纵横妙写髙楼擅洛京跋马垂鞭值休暇漾舟近岸有逢迎将军自是超凡绘宗伯犹疑着定评风物盛唐传仿佛几回感慨托怡情
　　是帧界画整严中气韵复极流动且尺幅而具千里之势绢素甚旧即以属之小李将军固无不可惟诗堂董其昌题字笔力苶弱不类香光他书所云曩见是圗有贾秋壑米元章赵文敏呉文定诸公题防及珍蔵圗章今归项墨林家而诸公印识悉失云云既有诸人题跋则当是手巻而非长幅其改裱又系何时借如所云曽归元汴家何以幅中不见有项氏收蔵诸圗记且董云诸公印识悉失何以帧右下方秋壑二字印宛在其昌非昧于精覈者既欲品题不应粗率若此葢画幅本是旧物庸手赝作董跋以冀鉴赏有据并幅中署欵亦系妄添不知画果真即无欵何妨而碔砆之混则不可不辨既以成诗并识于后题古玉斧佩
　　古璧跌缺者玉工即就缺处畧为凹凸形以售其技人或献之因命改为一佩一璜于是缺体成全质各系以诗亦惜材之意也
　　古璧何时缺俗工强【上声】作能谬称堪救实觉不相应取义斧惟防量材佩可胜设如棫朴咏慙是作人曽
　　题古玉璜
　　即缺璧所改为者使无是诗人将疑其本为璜矣
　　使诚无昔缺那见有今全破一巧成二因中直彻边璧璜原得半琚瑀可同悬土色璘璘蔚曽谁伴壤泉
　　题畅襟楼
　　髙楼耐可纵遐观日丽风和了不寒试问吾襟何以畅曰惟物阜与民安
　　自逺轩有警
　　偶读泉明诗文轩题自逺地偏非彼慕心澄励予勉在彼一逺毕在予逺应辨正士所宜近佥人所宜遣日思为君难髙闲戒独善
　　丰乐轩口号
　　向逺开轩号丰乐较晴量雨共三农毎来此便増慙愧只为十年九鲜逢
　　若帆之阁
　　水裔髙楼拟若帆飘飖疑在银渚上漫嗤五两艰顺风有顺当思逆难向即今湖河一片冰黄龙青雀都收舫仿佛层甍似有言赢斯四季恒无恙
　　湛虚书屋
　　谩言冰凝【去声】非虚也试防其中有物乎周易下经原在几不须蓍揲得中孚
　　题钱选緑圃春蔬
　　春蔬兹见五【圗中凡五种】妙笔昔收三【石渠寳笈旧有钱选三蔬圗】声应气求合风和露瑞含咬根谁识苦爰土作同甘漫鄙樊迟学如迟岂易参
　　咏痕都斯坦古玉瓢
　　痕都玉器来已伙似兹旧物诚罕覩制既朴雅非华嚣质亦浑然穆而古瓠可酌水斯象之细腰大腹如剖腑皮畧为瓣疑就模【瓠无瓣此器外皮有瓣上林以模夹葫芦成器者乃有之或外国葫芦本有瓣则不可知矣】柄孔穿绳便防取瓢饮由来古所称而彼那知顔与许喀吗【匠名】琢为眉哩【汗名】用战猎佩之随步武贲来中国两无借数典难寻周玉府宣和刻印非所云【洞天清録宣和有玉瓢御寳】建初脱粟俭堪祖【汉章帝纪有恨不能瓢饮脱粟耳之语】文房真称【去声】伴清吟偶用辄因懐杜甫【杜甫诗瓢饮惟三径】
　　题宋版朱子资治通鉴纲目
　　涑水创为开义例紫阳述订益精微直传一贯天人学兼掲千秋兴废机敬胜治兮怠胜乱念兹是耳释兹非三编惟此遵纲纪【尝命词臣纂辑明史事为通鉴纲目三编体例一准朱子朕亲为裁定序而行之】辑览曽无越范围【通鉴辑览一书亦近年所纂丄自唐虞下迄明末凡有闗政治得失者钜细咸载其中书法大防亦仿朱子纲目之例并摘要著论】锓出新安留面目弆増天禄有光辉外王内圣斯诚备勿失服膺永敕防
　　文征明吉祥庵圗即用其韵
　　良友相将游寺间一忘还乃一思还【征明自题云舎西有吉祥庵尝与刘协中访僧过之协中诗云相依半日便思还征明和云坐恋椶隂忘却还二人品诣相去即此可见矣】不言自可分伯仲何必衡山更写山【是圗弗写逺山而山意自存】
　　题宣和梁苑雕龙研
　　消闲艺圃游墨林懋勤旧物聊检寻宣和石出老坑深漆匣乆如防纹琴龙徳膺符铭砚隂曰梁苑义可酌斟宋都汴梁河之浔端王潜邸爱古愔后升宫额龙徳锓【叶】彰符袭瑞如球琳然吾疑焉羲象箴飞龙九五刚中钦宜何如其惕君临寄情花鸟嬖佥壬既谋辽而更侮金用招大祸民弗歆徒精诗画字何心慨然咏古凛难谌
　　刚甲行用旧作蕃甲行韵
　　土尔扈特旧汗阿玉竒所用其曽孙亲王筞伯克多尔济以为献因成是什
　　刚甲蕃甲骖靳辕贲然来贡解累防伊犂平曽歌蕃甲【昔年平定伊犂俘获甚众内有锁子甲曽作蕃甲行纪事诗在丙子年】兹咏刚甲后廿年土尔扈特隔罗义【土尔扈特所居在俄罗斯之额济勒因与中国阻隔声教俄罗斯一名罗义】慕化内向其心坚山庄宴赉锡爵秩【土尔扈特台吉渥巴钖及筞伯克多尔济防率其全部归顺以辛夘九月至木兰觐谒擕至山庄锡宴封爵赏赉有差】鴈臣嵗觐来翩翻优恤部众俾得所作文纪事千秋传【渥巴锡等自额济勒来时户三万三千有奇口十六万九千有奇其至伊犂者仅得半而冻馁尩瘠珠甚为之授地分居筹其衣食庐帐俾无失所因为优恤记勒石以纪】至诚感恩无可献献此刚甲蔵由先鏁子连环实精致介以明鐡兜鍪骈曩彼两大弗相下【向者相传土尔扈特为准噶尔四卫拉特之一自其汗阿玉竒与筞妄不睦遂窜往俄斯罗后渥巴锡等来归始得防实则自阿玉奇之曽祖和鄂尔勒克于筞妄之祖已圗鲁浑台吉不相和睦因挈属往俄罗斯】跳去俄罗斯界边驻牧额济勒之地自统属如左右贤昔时曽欲一致使而俄罗斯以为患【初阿玉奇尝欲遣使通中国为俄罗斯所阻　　皇祖时欲悉其领要命侍读圗丽琛假道俄罗斯以往俄罗斯故为纡绕其程凡行三年又数月始反命今渥巴锡等全部来归仅八阅月而至则前此俄罗斯之诡谲亦何益哉】挟我使人故绕道遂令三阅寒暑延岂料穷荒弗招致即今归顺为我臣【叶】即今归顺为我臣
　　昊苍锡佑防转旋
　　诣畅春园请
　　皇太后安
　　行时庆节始而终
　　驾返前园
　　恒御宫半月光隂消已速千春
　　奉养愿无穷十年前率弗介意近嵗来何频切衷惧不忍言仍是惧吾夫子语佩诸躬
　　坐拕牀游昆明湖诸胜即事有作
　　拕牀【见朱彞尊日下旧闻】鳞次河干西望平铺镜浦寛冰履行因冻未解春迟立致犹寒【正月初五日始立春】栁丝拂岸黄微染草纽侵隄緑渐攅万物向韶都乐意吾民和豫易圗难
　　防波楼
　　长桥亘水面一迳接仙壶东望当春望前湖会后湖波虽尚未见冰岂或相殊不即不离处谁因悟有无
　　藻鉴堂口号
　　额顔藻鉴意如何取譬堂襟俯碧波我自抡材期称【去声】职人伦东国却殊他
　　春风啜茗台二首
　　屋弆竹鑪肖惠山春风啜茗趁斯闲却予心毎闲不得忆到九龙问俗间
　　凤饼龙团厎较工擎杯别有防心中春风正值登台管仲老聃异代同
　　题治镜阁
　　冰沼开奁鉴影磨中心楼阁耸嵯峩山屏西峙玉为画曦御平临金不波语鸟香花付他赏循名责实切斯过试询治镜如何镜一巻虞书弗借多
　　睇佳榭
　　隔年佳处一探寻迥榭遥防具四临轣辘冰牀行冻浦镜中耐可傲山隂
　　肩舆岸陟巅崖既曰寻佳更睇佳栁眼梅心方醖酿春生何处士曹懐
　　畅观堂
　　春物未云多春堂此偶过于斯观化始岂必在芳罗朱鸟明菱牖金猊消篆窠问予縁底畅嵗美与人和
　　懐新书屋
　　湖隅山墅试游巡嫩日条风甫孟春虽是良苗观尚早由来物物总懐新
　　冰牀至石舫登岸
　　片时游外湖【昆明湖自六桥以西为外湖畧如明圣之致】适兴宜言返冰牀轣辘中石舫亦非逺舫自艰于行牀乃任旋转因思名与物何曽有定管登岸命肩舆路便山隂践胜处犹可寻髙下罗亭馆诗意咏南山画趣参北苑一以天机畅一以几暇遣
　　题清可轩
　　毎厯山隂无不至一室之清可人意轩中石壁万古苍壁上苔茵四时翠冬入则温夏入凉惟有春来盎和气示异而复示以同合造化工纯且粹坐弗暖席便言去于理宜然未深愧
　　绘芳堂
　　春山发春意春日到春堂盆玊梅霏白岸金栁摇【去声】黄早生因咏稹后素更思商青緑无须设行将绘众芳
　　袖岚书屋
　　书屋苍山中奚言屋袖岚譬之人在世而世心内含况复蜃窻里髙下曡崿嵁非袖取而何理谈岂佛谈
　　静佳斋
　　山隂落脚复生崖择向因之搆小斋偶至能教不言去欲吟先拟冗思排微防草意回青始逺列峯容插碧皆栁緑桃红漫须盼个中真以静为佳
　　题澹宁堂
　　忆昔垂髫嵗
　　赐居曰澹宁【予十二嵗时　　皇祖养育宫中于畅春园　　赐住之处即名曰澹宁居】无忘斯黾勉有勒在轩庭逺致要心泰志明惟徳馨虽云述格语而毎切
　　聪聼
　　云绘轩
　　佳山恒拟画然而有定形惟有云称绘往来不系情不系则生动益契六法精此轩对崇岭时复吐英英适值春之初东郊资瑞霙却当语丰隆慢飞且须停
　　莹心堂
　　小轩搆峡上其下奔流泉流故弗致冻四季恒莹然对之心亦莹澄照宛当前乐水寄清防而非较媸妍因忆避暑庄
　　训已垂昔年【避暑山庄莹心堂为　　皇祖御笔题额斯堂即仿而名之】
　　将军阿桂奏报攻克康萨尔山梁碉寨木城诗以志事
　　自克黙格尔山梁满拟即逓平贼信【阿桂于昨嵗十月内攻克黙格尔山梁其地距勒乌围不过二十余里计穴擒渠可以尅期蒇事】侵寻待之逾两月宻拉噶拉兵仍顿【贼因距巢甚近死守益坚阿桂自黙格尔山梁得胜即驻兵宻拉木噶拉木已两月余虽攻得日尔巴丹噶凯立叶等碉寨而得斯提一带屡攻不下仍未能直进宻拉木噶拉木急呼之则为宻拉噶拉】葢縁已扼贼门户因以死守防益慎彼处跬步无非山石劒蚕丛允难进于康萨尔筑碉寨弗遣余力据险峻嘉哉我将及吏卒敌忾同志众积恨拔彼鹿角越彼濠直逼碉根登奋迅坚垒深窖一时摧大鞣大膊不遗慗【贼以勒尔筞依山势延长周防不易因于康萨尔山梁多筑碉卡守拒不遗余力阿桂遂派兵三队泰斐英阿等攻其前瑚尼尔圗乌什哈达等左右夹击福康安等在后筞应正月十二日寅刻各路潜进拔其鹿角跃过重濠至第一碉根向上抛掷火弹贼人鎗石雨集抵拒益急我兵举鎗注矢以待贼有露身碉外者即击射殪之官军遂一呼而上跃登碉顶其碉内外地窖覆以石板为我兵踹塌贼多有压毙其下者寻即攻得此碉察其下有穴潜通第二碉即以石填塞是日已刻复得其第二碉戌刻又克其第三碉贼人除殱戮外余皆负伤而遁十三十四两日并将其下各处寨落尽行攻取是役也讣克大碉十木城四大石卡二十寨落七捉生二杀贼二百余获铜礟二鸟鎗刀矛糌粑等无算康萨尔山梁勦平】三日殱贼二百余遂夺山梁髙万仞石碉凡十木城四近碉寨卡全收尽【叶】齐心努力恱以怜普赉特旌夫岂靳【将士奋勇得胜其志足嘉因赏在事兵丁一月钱粮其将弁中勇铳超羣者经将军保奏优擢陞等赏翎赏巴圗鲁号有差将军参賛领队等则俟攻得勒乌围交部优叙】勒尔筞依筹即迅雷不及掩耳震譬如破竹已裂节其解自当速迎刄【阿桂等奏勒尔筞依山形绵亘贼防守不能尽严拟于两三日内迅速督攻使贼人措手不及以期进梼其巢】事半功倍岂期然为山九仞惧尤甚【叶】伫俟红旌报大防竭诚惟吁天助顺【康萨尔之险倍于他处贼之守御亦较他处为坚乃官兵得之如不甚费力者实赖　　上天嘉佑阿桂奏谓此数日适当上辛诣　　坛亲祀之辰由于诚祷所格不知予之黙吁固无一日不然也】
　　题宋版前汉书
　　冠冕琳琅天禄收因刋书目阅从头【内府旧蔵宋椠前汉书为天禄琳琅之冠兹因校勘四库全书总目复阅及之更觉其精妙罕匹】呉蔵本自赵魏国楚得重归王弇州乆入上方不知故【其书初为赵孟頫所蔵入明则自陆顾两家展转流传归之王世贞赵与王皆于巻前自画其像王并有跋向虽题识简端亦未及此次之经意也】兹编四库识其由旧杯新斚多佳玉却笑无能大白浮
　　仿陈书长松圗曡向题陈画韵
　　题诗犹忆甲申年仿画聊因适性天溪壑似哉神不似果然真者怵当前
　　题刘松年醉僧圗
　　长松之下坐頽仙草圣挥防落纸烟生面别开神髄合石渠聫璧有龙眠【李公麟醉僧圗向入石渠宝笈上等】
</div>
    <div class="pagination">
<a href="御制诗集_page867.html">上一页</a><span>...</span><a href="御制诗集_page863.html">863</a><a href="御制诗集_page864.html">864</a><a href="御制诗集_page865.html">865</a><a href="御制诗集_page866.html">866</a><a href="御制诗集_page867.html">867</a><span class="current-page">868</span><a href="御制诗集_page869.html">869</a><a href="御制诗集_page870.html">870</a><a href="御制诗集_page871.html">871</a><a href="御制诗集_page872.html">872</a><a href="御制诗集_page873.html">873</a><span>...</span><a href="御制诗集_page869.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
