<!DOCTYPE html>
<html>
<head>
    <meta charset="UTF-8">
    <title>屏山集 - 第 9 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>屏山集 - 第 9 页/共 20 页</h1>
    <div class="content">





　　屏山集巻十一
　　钦定四库全书
　　屏山集巻十二　　　　　宋　刘子翚　撰诗
　　法石见李汉老叅政
　　我识今朝李翰林十年隔絶飞寸心素书每逢双鲤得云路欲倚长梯寻翰林昔叅建炎政想见中兴人物盛方圎龃龉不足论角巾雅有江湖兴玉堂草诏褫凶魂丹陛陈谟发天听介圭便合趣公还只今宻勿才稀并自怜随牒东南奔假道因得登龙门怪余髯面益老矣一笑问劳情弥敦僧坊萧萧逺阛阓岂料飘零获清对牛行【公旧居名】尚忆王相宅曩日交游几人在浊酒青灯梦寐间九州四海烟尘内区区王事今有程暂见复别难为情长亭唤马一凄断璧月晓堕桐花城
　　归田
　　声色家有穽轩裳仕之囚行不知迷今将返吾庐爱慕洗余习清虚乐孤游亭亭隐仙岩迎人入双眸稻色黄莾莾溪光碧油油佳树残照满高穹乱云流乍参樵牧羣辞气不婉柔性有书史癖时逢甲兵休斯怀倘遂全曩志不必酬
　　省拱辰山
　　豺狼已烟销言归省先茔岂无消息至怵惕意自惊兵戈道孔由不折寸草茎神物隂有防凶威肃其狞敬瞻垅阙云堕泪眶睫盈如承慈穆顔如闻謦咳声道余孤风存泽本遗爱成昔我罹祸苦结庐傍佳城哀慕寜有极忽忽时序更惭愧旧巢乌常绕松柏鸣
　　士特赠笔
　　书成痴传成癖平生识字真无益笔扛鼎思涌泉何如蹶张强弩管城雅贶情虽重感此囏难拙于用君不见翠华南渡江江路八百里胡儿饮马镜湖邉不逢汉兵胡自止只今城阙多旌旗报国拟将雕面儿长星吐彗南扫北转祸为福须乘时虎头心事不能已劝君莫弄毛锥子
　　谕俗十二首
　　故园丧乱余归来复何有邻人虽喜在忧悴成老叟为言冦来时白刃穿田畆惊忙不知路夜踏人尸走屋庐成飞烟囊橐无暇取匹夫快恩雠王法谁为守艰难厯冬夏迁徙徧林薮深虞逻冦知儿啼扼其口树皮为衣裳树根作粮糗还家生理尽黑瘦面如狗语翁翁勿悲祸福较长乆东家红巾郎长大好身手荒荒战塲中头白骨先朽
　　西村人渐归撑住烧残屋东村但蒿莱死者无人哭昔兹号富穰被祸尤残酷二三里中豪丧乱身为僇遗骸怅莫掩饥鸢啄其腹岂无平生时意气凌乡曲锥刀剥微利舞智欺惸独锦囊收地劵奕叶相传续只今邻叟耕嵗嵗输官谷尔曹何颛愚人生固多欲
　　何州无战争闽粤祸未销或言杀子因厉气由此招蛮陬地瘠狭世业患不饶生女奁分赀生男野分苖往往衣冠门继嗣无双髫前知饮啄定妄以人力侥三纲旣自絶余泽岂更遥王化乆淘漉刑章亦昭昭那无防犊慈恩勤愧鸱鸮寃报且勿论兹义古所标
　　愚氓扰潢池艰难亦常态簪绅有包藏事异吁可怪豺声乆伺乱鲸戮终何悔游言张凶熖巧谍移机防初如卵殻微跐践悉糜碎养成羽翮雄飞掣韝绳外剪鉏淹嵗月螫毒弥疆界向来诘端由罪白不容盖南冠囚载路东市诛其最隆寛俗与新侥幸汝勿再
　　野人厌羮藜家有庖丁刀徒夸批导手肯念耕稼劳隐然肉山雄畏彼尺棰操春泥卧寒野夜月犁东皋辛勤力以尽毂觳祸岂逃谁无恻隐心鲜能胜贪饕盖帷犹示恩况异犬马曹
　　扇马严内仗貂珰侍宸阍哀哉里闾间刀阉逮鸡豚放麑识忠荩母卵着格言矧利肥甘躯絶其孳息源难消爱欲心物物天性存逆情气必戾顺化生乃蕃谁开口腹谋无乃伤仁恩
　　粤人多悍骄风声亦惟旧儿童仅胜衣挟棰相格鬬艺精气益横质化心忘陋家饶喜称侠世乱甘为冦岂伊天性然习俗所成就吾闻互乡童翺翔圣贤囿隐豹弄斓斑攻驹发驰骤佩觽尔何知义方得无谬
　　村南井欲干晓汲盈瓢浊饮浊不足言奈此田畆涸咿哑龙骨响焕烂阳乌虐良农无他营辛苦事东作春苖何葱芊秋刈何稀薄我虽食有余念彼心不乐乞灵走羣祀晩电明霍霍屯膏竟未施天意自难度
　　震雷霹枯松顽龙失其据浮云三日盈畆复他注商羊舞未休旱魃消何遽稍寛人心切仰荷天恩布稻畦褭连颠挼穗给朝饫菜畦擢新萌荡涤死羣蠧嵗俭民怨咨时丰家悦豫青青寒莠色亦复贪雨露
　　兹乡山水佳昔乃为盗窟吾庐已煨烬荒草兀兀东大梨树惟此为旧物火烧枝叶尽老本更竒崛众鸟罢高栖空庭失清樾邻儿利薪防往往肆戕伐岂知昻霄势长养自毫末寒堤孤碓在废圃鸣泉出衡茅且经营霜霰莫仓猝
　　未须葺吾庐且复修吾仓求安当卜居求饱当聚粮营生力有限先此计颇长去年稻盈畦避冦不得将新芽后白卧穗霜中黄鳏惸有饥色冦衅余稻粮解衣易升斗糠粃随风扬休嗟昔艰难喜兹嵗丰穰邻翕为人耕贮粟不盈箱溪头廪与囷累累已相望
　　县挂德音尽弛今年租旄倪发懽謡助达和气舒皇恩施甚厚疲瘵望少苏吁嗟吏舞文诏纸墨未渝借贷尽白着勾稽穷宿逋掊克倘归公民贫犹乐输量权徴倍耗夤缘窃其余寜逢盗剽攘厌闻吏追呼盗奸乆必戢吏奸无由鉏雷霆不言威肉食忍自诬故态勿狃习穷阎勿侵渔勿谓天听高勿谓黔首愚
　　清江行
　　渔翁一棹老清波稚子学语能渔歌日暮沙头寒竹余船角乱堆蓑鬻残小鲜仍自鲙湖海茫茫醉乡内夜防酒渴潄寒流月照芦花上蓬背
　　听詹温之弹琴歌
　　鸣琴艺精非小道可惜温之今已老玲琅一鼓万象春铁面霜髯不枯槁自言寡知音求我为作歌号宫韵角可听不可状锦肠绣舌空吟哦吾意其一气之清浊两曜之晦明山河之结融雷霆风雨之震惊包罗具七弦开阖造化由人心又疑夫尧禹之躬行丘轲之立言瞿之同归百家诸子之纷然更厯千万古此意不灭丝桐间涤除浮虑清荡摩愁襟开琴之气象广如此欲媚俗耳知难哉寒缸烧涸夜向防罢琴归矣我欲眠梦跨冰轮出瑶海一笑碌碌瀛洲仙
　　鵞峯居士以地黄遗病翁因为作引
　　君不见咸阳之原泾渭之间灵苖丛生緑芊绵春风莽莽胶晴烟天马嚼龁黄金涎渴喷清浪香浮川年深骏足宵腾迈目有神光破昏昧方经夸异倘不诬伊人服之功必倍君家种药南山隅紫花褐实连庭除长镵斸掘动云壤婉婉尽防生龙须饮之清醥观其德宛如君子弥温克浮沉讵恤世论量蒸曝益见中腴泽我年三十号病翁空斋药杵声珑冬未能医国惭君赐旧书且读蝇头字
　　莱孙歌
　　屯田词考功诗白水之白钟此竒钩章棘句凌万象逸兴高情俱一时耆卿骨朽士特死涧谷错莫无晶辉后生俊秀何其寡吾宗喜有莱孙者双瞳点漆面如水一见使我心神写读书已通经学赋已知律只今年十三吐气成五色骊珠出海夜生光突笴流追莫及人材有价谁能私不妨乃翁聊誉儿囊中彩笔今付汝往继二妙声名驰
　　梦仙謡【并引】
　　刘致明梦与七客游仙胡原仲与焉其事甚异致明清修纯实非夸诞人也因为作謡以记之他时二人凌虚诵此謡当怀所谓病翁者耶
　　鵞子峯前波色清刘郎防山无俗情癯儒自昔有仙骨夜梦体飞如叶轻云中不识朝天路双童导我凌空去侧身度岩隈盘盘复回回翛然意往形不碍石窟藓窦俄天开乘槎夜泛牛女渡鞭鸾晓入金银台花深不逢人时闻佩环声仙翁睡起方结袜见客坦易无崖垠击蒙冀埀矜叩妙获一言七情汩心心愦昏窒欲如水澄其源臼中防咀药手撮仍见分旁有泠泠泉三潄乃尽吞驻红却白非难事贪生虑死真愚计当时同游七姓俱但记古月成胡字尘缘未断不得畱海风吹过蓬瀛洲觉来户蒙晓玉镜晶晶堕松杪
　　云际防刘致中
　　红绡千树桃雪縠万株李柘叶青青如鼠耳横山渡口浪成堆认得刘郎船子来物情时事不须説且喜新嵗同杯少年鼻哂轻流俗敛锐收豪今碌碌敝裘常带客尘缁双鬂不如春草緑东风吹愁入我心使我啸叹成悲吟问君底事乆畱此曷不聨镳归故林
　　怀旧歌
　　黄茅生烟暗村落浩歌无复当时乐邻家酒熟逆鼻香一醉乾坤堕漠防芳屡过埀玉轩义鱼夜上浮清阁鬬牌击皷多伎俩我独旁观惟大噱惊烽入座欢难保幸得身存他勿道吾宗潜武卧空棺衮臣兄弟埋荒草当时醉舞向花下緑鬂朱顔各鲜好隙驹风烛尚须臾数子凋零不待老死生细事从渠夭莫学儿女相哀怜一容膝可终隐冦盗扰扰今连年王师诛鉏有漏网死灰熖熖犹思然忧煎过计秪自恼且但努力耕吾田
　　夜过王勉仲家宿酒数行为作此歌
　　遥林带雪迷村疃伶俜一马行无伴故人家住丁坂头停骖邂逅成清欵犯寒知我犹空腹地炉然薪架红玉花瓷汤酒欲生香竹外庖厨闻刴肉夫君不有中馈贤咄嗟办此何神速酒酣意气悲荆棘尚忆朱甍旧时宅豺狼得志竟何成至今人骨如霜白乱离少有阖门在漂荡俄惊五年隔数畆荒田已失耕一间茅屋仍畱客客情主意懽难尽短腊穷冬春欲近明朝分手更愁人且覆清觞莫畱賸
　　夏日吟
　　君不见长安公侯家六月不知暑扇车起长风冰槛沥寒重櫩防屋昼生隂反易天时在谈吐又不见五陵富豪儿炎天多快意雪縠曵轻明珍盘嚼甘脆蛾眉皓齿发清歌洒酒筠枝集蝇蚋何如野客歌沧浪万事不理心清凉流金铄石未为苦势利如火焚中肠
　　莱孙求墨并以诗与之
　　何年老乌龙排山折其角渔人网得之澄渊起雷雹异物世常猜神光夜潜觉流传嵗月深质槁纹斑剥漆简射晶荧圭靡雕琢孰谓乔松烟能成此坚确晴试墨池云雾生掌握只恐化蜿蜒飞腾入邈莱孙真可儿句法有家学赠汝囊中珍惭余鼻端斵
　　刘致中惠
　　炎熇气如焚块坐惟兀兀刘侯惠甘胸次防溟渤丰肤素浪浮翠理霜刀刜因思少年时窥园步清樾百金酬地主熟蔕香可揭鄙怀须一快聊效野人龁种虽贱工爱防渠敢忽薅芸治其烦灌漑滋其竭自然子母繁翠蔓相连结种诚有道养民岂无术噫余夙昔知此意未及物
　　白水见梅忆士特
　　去年看梅时中郎共开樽今年看梅时独招中郎魂悲欢聚防谁作恼拟欲问春春不言
　　送谢中莹
　　相别梦悠悠相逢懽草草送君跃马临长道十年顦顇向尘埃一叚精神摧不老
　　与纯臣原仲温其煑鱼羮
　　众賔防高堂嘉鱼脱重渊双鳃尚呀呷緑藻仍牵连厨人起揎袖刀杌鸣铿然断尾頳縠碎批鳞玉花翩云雷蓊深釜清泉已遥传投葱裂素丝裁姜落金钱陶瓯举筠箸更觉真味全细纹松江鲈缩颈槎头鳊吾侪但知饱美恶无弃捐何论调羮手聊复试小鲜
　　余柑
　　炎方橄榄佳余柑岂苖裔风姿虽小殊气韵乃酷似骍顔澁吻余髣髴清甘至侯门收寸长粉骨成珍剂犹闻杂蜜草少转森严味竒才用不专虽用何殊弃端如效苦言逆耳多嫌忌弃果事可伤违言德之累悦口易逢知感兹发长喟
　　打鱼歌
　　西溪观鱼仍开樽鸣榔隐隐沉烟村吾人岂有竭泽意澒洞四际鱼龙奔惊潜初见穿乱藻亟遁转觉迷深源向非驱廹羣党聚罩防徒使波涛浑巨鳞足供数客饱银刀碎不足论吁嗟神物未变化暴骨砧杌寜非寃江湖万里厌游泳失地斗水能为恩临流解网意亦厚诱以芳饵仍争吞因悲揺尾向数罟岂异俯首縻华轩慨然投簪起太息归思已逐鸿鶱
　　潭溪十咏
　　悠然堂
　　吾庐犹未完作意创此堂悠然见南山高风邈相望賔至聊共娱无賔自徜徉
　　海棠洲
　　煌煌海棠洲锦树临清湾常恨湾头风吹花走潺湲潺湲去不息花亦无由还
　　醒心泉
　　藤萝拨不开石窦一镜明携瓢酌清甘漻然莹心神我病不能酌时来听泠泠
　　怀新亭
　　茅檐入竹低旷野时寓目寂寂农家春新秧满田緑何时稻登场秋山响蓬朴
　　宴坐岩
　　青青椃树林下防苍藓石幽人宴坐时怀抱忘其适不见暮樵归寒山中碧
　　山馆
　　春林绕舍青门馆终日静吾心乐有余所寓皆胜境更凿庭下池溶溶浸山影
　　凉隂轩
　　北何所见疎竹杂遥岑凉颷思有无虚檐动萧森此兴何由尽移床入翠隂
　　橘林
　　木奴困新移憔悴雪霜侵呼童剪其顚割爱虑已深防待春气回青枝补故林
　　莲池
　　莲池一畆余弥弥吞众流花繁不近堤欲往无方舟不及池中鱼随波自沉浮
　　南溪
　　聊为溪上游一步一回顾悠悠出山水浩浩无停注惟有旧溪声万古流不去
　　兼道携古墨来墨面龙纹墨背识云保大九年奉勑造长春殿供御龙印香煤旁又识云墨务官臣庭邽监官臣夷中臣子和臣卞等进盖江南李氏物也感之为作此诗
　　长春殿古生荆荟犹有前朝遗物在锦囊珍重出圭双虬刻作蜿蜒态枯皮剥制弄几刓断玦精坚磨不杀吾闻李氏据江左文采风流高一代当时好玩不独此器用往往穷奢汰徴工选技塡御府不惜千金为赏赉治兵唐推英卫精治民汉许龚黄最惜哉取士不知术妙手独得庭邽辈眞主驱驰八极中荒王逸乐孤城内汗青得失更谁论尤物竞为人寳爱嗟余视此眞粪土事有至微犹足戒投文欲往吊江流幽魂未泯应惭悔
　　入开善
　　双童肩竹舆兀兀如乘舟及兹朝暑微远访招提幽苍山望中横清泉脚底流所歴已殊胜况乃穷林邱僧房在在凉逢迎足茶瓯岸帻幽鸟鸣横琴素烟浮倦借一榻眠吾生复何求薫风溪上来虚檐防飕飕开怀若倾倒忽去不可畱人间苦炎热物外常清秋功名非所期聊寻赤松游
　　寄茶与二刘
　　然松煑鼎山泉冽枪旗一水分优劣鳯饼推开雪照人花瓷啜罢甘潮舌大刘谈天紫髯张小刘逃禅清兴长防须酌此同翺翔或凌刚风九天上或泛弱水三山傍
　　刘兼道猎
　　刘侯好猎亲驰逐指呼双犬如奴仆朝冲唐石乱云来暮听潭溪流水宿何如着鞭走大梁我亦与子同翺翔今年猎叛醢彭越明年猎胡羓德光








</div>
    <div class="pagination">
<a href="屏山集_page8.html">上一页</a><span>...</span><a href="屏山集_page4.html">4</a><a href="屏山集_page5.html">5</a><a href="屏山集_page6.html">6</a><a href="屏山集_page7.html">7</a><a href="屏山集_page8.html">8</a><span class="current-page">9</span><a href="屏山集_page10.html">10</a><a href="屏山集_page11.html">11</a><a href="屏山集_page12.html">12</a><a href="屏山集_page13.html">13</a><a href="屏山集_page14.html">14</a><span>...</span><a href="屏山集_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
