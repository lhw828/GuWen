<!DOCTYPE html>
<html>
<head>
    <meta charset="UTF-8">
    <title>少室山房集 - 第 11 页/共 89 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>少室山房集 - 第 11 页/共 89 页</h1>
    <div class="content">　　将负瓢笠入金华从赤松三子游作【有序载别巻中】
　　三十六洞天金华亦奇絶古昔羣真栖云霞閟阊阖赤松乗紫烟皇氏憩丹穴缅邈懐仙灵栖迟表才杰奕奕孝标生漂流寄东越长生本经世不朽惟大业伊余后千载束发慕贤达逝将辞垢氛寻幽入林樾大药倘可逢雄词冀颃颉异日骑双龙携手轻六合
　　题陆信卿书屋二首
　　五岳岂不遐一丘良自适言从谷口居永憩隆中膝结搆凌层霄飞轩控奇石嵚岑带林峦窈窕罗原隰轻飚回座隅明霞防檐隙之子何逍遥鸣琴坐幽寂列岫披琅函遥峰映缃帙揽挈万古心俯仰千秋迹白马穷妙诠青牛探真籍神游羲禹庭冥栖素王室伊余麋鹿踪羡尔烟霞癖殷勤劳梦思恻怆务晨夕何当辞世纷相对扪萝薜散发繙金书长歌抱琼笈一笑尘氛空挥手凌八极
　　大鹏抟九万尺鷃翔榆枋逺近各有适逍遥固其常伊人励髙躅卜筑邻山岗四壁罗琬琰五车插琳琅冥搜极浩渺幽探穷微芒栖心丈室间寄情八表傍丹霞入我牖白云为我裳驭风学郑圃弃瓢懐颍阳岂同渭川钓耻为吴市藏一区足吟啸万巻聊徜徉乐哉帷中子嵗年良可忘
　　仲秋十四夜同诸子携觞登一览亭玩月作
　　秋髙桂华满夜静兰膏歇素影流长空寒光浸天阙孤城白露下万户凉飚发置酒临髙台长歌对佳节忆别蓬莱宫回首三千劫蹉跎落风尘荏苒见华发举杯属嫦娥乞我长生诀乗云朝太清飞步还紫闼自按霓裳操重翻羽衣阕愧彼尘世人徘徊望圆缺
　　十五夜对月独酌有懐燕中诸君
　　佳期三五临遥望挂圆璧皓魄扬清辉亭亭堕檐隙揽衣歩前庭感此长叹息忆昔京华游文儒盛东壁中宵蓟门燕五夜甘泉集苍龙玉绳挂露掌金波溢惜哉道路分佳人遂南北寤寐安可凭瑶华讵能即欲从万里天持赠婵娟色愿言逐飞鸿随风起双翮
　　登鹿田
　　日暮扪女萝亭亭出危磴万壑来松风飞云堕樵径行窥虎豹穴侧并猿猱进及登众山颠始觉天宇峻曾闻赤松子兹域开灵胜丹砂信有术尘虑了可竟伤哉缑山鹤不返瑶池骏惆怅仍独歌青霄落寒磬
　　家君北上半载不得问述懐
　　朝日照髙台清风被华池椿庭万里外北望浮云飞岂不念行役相携赴皇畿眷言髙堂病药石久告疲仰无令昆托俯靡弱弟依以兹谢形役息意掩荆扉朝掇南涧藻夕采西山薇缅懐弹冠客恻恻常抱饥天门九重辟王路正逶迤轩车满京洛鞍马如云驰穷年叫阊阖当道饶狐狸积薪谅难守嵗暮空流离侧身起长望涕泪沾裳衣
　　寄懐司马汪公【公与余期是嵗游金华台雁诸山】
　　天游表龙徳水击知鹏抟矫矫司马公伟度周八埏先驱既左马缓步亦扬班伊余慕匠哲邂逅自临安千秋黙相许片诺永不寒追随武林驿挥袂弇山园黯黯临别懐欲吐不得宣殷勤戒兹嵗瀫水仍周旋天台访大药雁宕穷灵源春和届炎夏寤寐来华轩愿当脱羁馽一杖携名山雄章辟混沌片碣三千年
　　闻大司空朱公讣志哀十二韵
　　匡庐摧大江天柱折南岳涕泪盈九原伊人岂重作桓桓大司空束发仕台阁小心厯四朝姬旦恒惕若维昔嘉隆嵗河流泛大壑临轩万乗送飞驭百灵愕八荒就疆理四海安画诺晩遂莼鲈兴髙蹈游广莫裴公系安危司马耽独乐方勤大廷诏忽跨辽东鹤衣裳蹑箕尾名姓悬海岳煌煌亿万载禹功在河洛
　　祝贞妇诗【有序】
　　贞妇邑茂才祝獬妻也二十夫丧矢志弗二抚其遗孤勗以成立迄今年七十矣厥孤大猷既东走长洲乞御史大夫陈公传复日夜叩余门顿首庭下曰光生幸惠一言则母氏永以不朽余悲其意援笔为赋兹篇
　　结发奉君子懽爱两不疑如何髙堂上一旦生别离惊飚荡白日去我忽若遗重泉逝将会念此黄口儿皎皎匪石心柏舟以自持绩絍度晨昬卒嵗恒抱饥繐帷下重关荆棘盈柴扉冬半多烈风憭栗中我肌顾瞻双鸳鸯比翼东南飞岂无贤雄匹再适匪所宜亮为南山松安受雪霰欺愿当毕余命不媿死者知我闻再叹息三叹懐令仪抽毫赋黄鹄万古钦蛾眉
　　二酉园为陈玉叔京兆题
　　不佞藏书室黎惟敬题曰二酉山房而玉叔京兆辟园亦曰二酉命余赋诗
　　吾家二酉斋斗室不盈掬何以称兹名架上书万轴公家二酉园大厦蔽陵谷何以称兹名笔底珠万斛楼台瞰空起云雾傍檐宿雕甍挟天柱髙栋擎岳麓轩窻洞庭叶戸牖云梦竹蜃鳄游长川虎兕啸平陆岸芷纷葳防汀兰互芳馥主人湖海豪潇洒脱尘俗开襟跨寥廓解带谢拘束三闾问灵均九辩追宋玉名惊孟公座梦啓傅岩卜誓扫六合尘一榻非所欲蜚声京兆里张赵三鼎足至尊催赐金上相待横玉异日休林泉赐第镜湖曲华堂坐昼锦饱看四野緑煌煌中令墅魏公筑宁当卧二酉卒嵗事畊读好借胡生居日餍蠧鱼腹携手仑昆丘相将问周穆
　　大隠园为陈司理题
　　大隠园者陈司理立甫读书处也在沔阳城东名流题咏甚富书来以五言古属余
　　衡阳七十峰洞庭八百里翛然五亩宅结搆傍江汜仄迳穿藤萝层轩萟桃李白云何英英丹霞亦靡靡空翠流重檐林岚润湘几主人金闺彦夙昔厌纨绮名家孟公后侠气元龙侣髙言和阳春清响激流徴纵横彩毫落隽声起朝辞蓟门燕夕佐越台理騄骥游天闲鸾凤出榛枳一丘宁独乐十载旷栖止缅懐东方生大隠帝乡迩聊用名吾园归梦时徙倚伊余东海民蚤嵗羣鹿豕孤悰托松桂幽梦结兰芷侧闻辋川胜佳兴浩难已冉冉携芳尊悠悠负緑绮携我初平石适君仲长里青鞋与布袜行迈自兹始
　　心逺堂为陈立父题
　　心逺堂在大隠园之内堂前后有栩栩斋万緑轩等处堂则总会一园之胜者也
　　陶公住人境心逺地自偏陈侯服官政结庐讵同然吾闻鲁仲尼行止非一端寸心若太虚龙蠖偕媸妍华堂搆空起正对衡岳颠洞庭八百里日夜浮朱栏鲸鲵跋髙浪蜃鳄游惊湍祝融及天柱云密纷钩连回雁遏层霄石廪屯飞烟奇峰七十二一一罗堂前彼美堂中客妙龄夙忘筌氷壶莹尘表玉笈开琅函携賔坐堂上四面罗苍矸鸣琴憩深树看奕垂疎帘目送双飞鸿迢迢极云天心逺室从迩悠悠浩忘言兴文念朋好一订柴桑縁殷勤沔阳约尺素驰江干吾将负瓢笠卜筑邻青山异时陈蕃榻倘为孺子悬
　　送李子赴试钱塘
　　大梁本任侠壁立逾千寻一遇昌谷生握手为断金申台振髙步十载囊瑶琴中途遘君采邈焉奏遐音声谐响必赴异代犹沈吟矧兹百里壤而不懐同心缅余起末学努力搴词林遐思太古上时俗非所钦栖栖卧一壑委懐甘陆沈李生一何戅物色来兰隂双溪入驰溯三洞回登临清言吐肝肺古色流衣襟吾宁负奇癖尔亦饶书淫扬亭共寂寞原巷偕萧森子迹尚霄汉余踪久蹄涔他时树大业盟言倘在今
　　七夕
　　昔余游天门白榆正飘飖濯足银河水惊飞乌鹊桥牵牛与织女欲渡愁无聊相将忤上帝谴谪离青霄骑鲸向东海龙伯频招邀举足届五山投竿连六鳌狂风鼓大壑吹向西南郊青鞋曳布袜濩落不得骄朅来三十载食粟同曹交珠玑一万斛散乱随尘坳猰防难共居贪狼如猬毛苍蝇变白黑防璞矜琼瑶回首望阊阖双星正岧嶤而我一何悲偃伏同鹪鹩逝将脱尘网天路长逍遥寄言夸毗子役役徒为劳
　　余既不上春官燕中遂有传余病不起者孟弢方就试辄于院中大恸王次公过瀫水为余言之余闻剧喜命酒索笔赋此寄孟弢
　　漆园喻桑户郑圃称杨朱岂无王者乐孰与真人居大钧播羣象品彚盈寰区偶然值为人禀此七尺躯营营一生内十九婴忧虞懽爱苦不长劳悴乃有余冠裳槛沐猴钟鼎罗爰居三旬亮已多百年亦奚娱风霜遍项颔尘垢盈眉须齿发谅非坚金石犹可渝七十二圣君百千亿庸愚参差就黄土转盼随丘墟安期信茫昧松子难觊觎何如一宿觉大梦伸蘧庐陶公制哀挽王孙却衣襦伟哉哲人见我心获所如死生固有命夀夭讵足虞戚戚儿女仁毋乃曲士拘愿言勗明徳今古流芳誉乐哉白云丘万代同斯须
　　夜梦裕卿惟寅觉赋此诗寄懐并呈邦相
　　康生秉侠烈李子风流尘埃困鸿鹄天廏储骅骝曰余抱微尚弱冠羁皇州洛中富冠盖一一俱琳球风尘片言合把臂为千秋夜谈促瑶席春燕开云楼飞蓬一朝散抗袂还林丘道路阻且长尺素安可求眼底孰同声论心惟喻侯喻侯与康李宿昔伸绸缪雄飞失天路雌伏来山邮伊余实倾盖契分逾白头笑谈乐新知感激懐故俦中宵梦二子宛若平生游慇懃十载别不为终夜留觉来但长叹坐失双吴钩乃知豪杰人聚散俱萍浮申章示同好咫尺毋悠悠
　　始入州谒宣尼庙二首
　　猗欤大圣人树建实髙厚道苞羲农前业擅尧舜右茫茫沧海水涓滴靡不受俨若登岱宗絶顶小宇宙于戏七雄降生民失领袖九流竞纷纭百氏互驰骤虚无驾犹龙因果凿灵鹫骎寻天网缺畴补坤轴漏龙飞歘淮甸六合更造就车书焕一统谱系明授受寰区设黉校家掖仍戸诱诗书被华貊狐兔伏林岫遂令宣尼脉炳耀絶先后伟哉成周基八百衍潢胄
　　厥初水精帝肇迹维山东乡闾表鳬绎胄延龟防胡为姑蔑墟亦有文宣宫时维赵宋末兵戈竞华戎渡南实孔裔大衍三衢宗精灵动世主锡命传丰隆沿流洎明代奕叶驰皇封创祠视曲阜貤恩逮无穷清华世世及岳降齐申崧两宗峙南北辉赫罗章缝至今太末里恍忽邹尼风我来谒遗像三叹钦遐踪皇皇六萟轨万古侔穹窿








　　少室山房集巻十三
　　钦定四库全书
　　少室山房集巻十四
　　明　胡应麟　撰
　　五言古诗二十首
　　始出西直门策蹇行堤上四十里暮抵碧云禅寺宿颙上人方丈中
　　尘氛翳京洛客子悲途穷芒鞋出西郊陡觉万虑空垂杨四十里长堤跨游龙蹇驴负破帽泠然若乗风平湖漾明镜匝岸纷芙蓉源穷见大陆平野罗千松环青障漠积翠摩穹窿嵳峩众山顶忽覩金银宫碧云际天出气势何其雄栏杆冒白日栋宇凌秋空飞泉绕重砌潄玉声玲珑浮云出深涧映树明遥峰山厨积古雪石梁卧长虹始知五浊界咫尺蓬莱通吾将结茅屋一杖时过从徘徊不成梦静夜闻微钟
　　早饭罢由碧云入香山山麓及颠俱有亭诸宫殿最古是胜国时遗搆
　　仄径縁藤萝逶迤入深谷重隂夹磴道弥望皆古木长松数百年夭矫云际矗飞泉挂峰顶蜿蜒出平陆石门森隧道孤亭峙山足四天划然开空洞豁尘目千崖布黄金万仞嵌苍玉梵室缘危杉禅关防修竹圣果森菩提昙花吐薝卜琳宫是何代相传至元筑兹山迹最古创始见身毒悠然念人代累劫如转烛夜分息尘嚣重展法华读何日归流沙吾家旧天竺
　　来青馆夜分独坐题
　　昏黑登上方遂抵兹轩宿遥峰过疎雨众山若新沐晚凉凭阑坐流萤出深竹明月东方生依微隠乔木泠泠发孤啸空响答岩谷山僧供伊蒲饱饭禅堂浴微钟歇清夜星斗烂可掬终南饶白云暂此憩幽独
　　山左侧小径扪萝入红光寺寺僧尽出独坐赞公房题十韵壁间
　　西山四百寺金银烂蓬岛红光据絶颠迥出千岫杪香山既穷望石磴上深杳奇峰刺天出势欲截飞鸟凭髙豁双眸顿觉宇宙小危龛贮金粟【像也】亿万恣围绕禅堂閴无人黄叶浄于扫昙花吐优鉢香气达萝茑悠然悟尘世解脱何不早会当携瓢笠一息万縁了
　　将登西山絶顶昬黑法华寺废址小憩
　　扪萝上层颠石门嵌空立千嵓吹烈风遗栋袅絶壁古佛頽苍藤禅关尚双辟我行穷登顿假此暂栖息残僧一二辈破榻置瓢笠山魈供夜谈木客伴朝汲岚光壊灶起燐火断垣出虚牖号寒蝉隂廊走伏翼梵天亦销歇尘世几更易愀然发长啸感此独凄恻桑田复沧海浩浩无终极踟蹰白日暮拂袖下昬黑
　　凌晨起梯鸟道抵玉岩寺望长安宫阙题
　　清晨馔伊蒲饱饭扪石壁天风拍两袖樵路尚昬黑微月耿嵓际残星堕山脊明霞挂石梁渐起赤城色仰攀猿鸟巢俯瞰麋鹿窟山椒见台殿经嵗断人迹危梯雾半隠古砌雪长积耸身上絶颠河汉仅咫尺震旦隘目睫宇宙转呼吸天门九重啓栋宇烂金碧仙姝十万辈一一似相识胡为堕人世甘此下方谪劳生四十年营营若虮虱长謡归去来香案玉皇侧
　　西山絶顶纵目诵供奉呼吸通帝座及拾遗焉能辩皇州二语临风咽桑落十数觥沈醉憩大磐石上昬黑乃下
　　燕山八万仞楼台夹层嶂缅懐穷絶颠揽此大千状时维九月暮决防浣尘况蹇驴华严宿凌晨防孤杖扪萝翠微半亭午思挟纩石门排空入猿鸟捷下上两岸夹霜枫若锦步障凭髙宇宙隔陟险身世忘叠磴何岧嶤遥峰渐超旷披襟豁云雾把袂狎星象皇都但一气帝座屹相向九防分齐州一一罗眺望頽然步空虚嗒尔齐得丧吾将御风游乗化入无量
　　翠岩寺在碧云左障蔽髙崖层巘中最为幽絶余每过必留浃旬
　　碧云既钜丽香山亦宏敞翠岩蔽层巘车马或希往曰余负奇癖一一恣探赏羣峰障谷口弥望悉林莽谽谺一线入仄径若指掌危梯屡攀蹑乔木时偃仰隂崖伏空洞阳峤入宏敞俯窥地欲穷上陟天转朗楼台互回合金碧时惝恍虚檐织蛸蟏画壁森罔两绳床败叶积禅堂壊苔长悠悠石火身兀兀挂世网向暮聊独唫徘徊发深想
　　维摩庵又翠岩最幽絶处科头独坐万籁澄寂殆不复知有人间世因与山灵约异日者毕婚嫁愿携一鉢安息此中
　　万峰人声絶萝磴恣攀陟楼台跨深崦尽纳众山色大地纷金银遥天挂丹碧禅关面重壑窈窕开丈室科头挟书坐如面达摩壁五蕴穷真如六根断情识将因抱华严住此阿閦国他年号居士説法嗣摩诘
　　山麓游卧佛寺寺极宏焕金银夺目画廊数百千尺图大雄氏显化颠末备详僧寮花木弥靓幽支枕敧卧不觉日晏
　　琳宫万山麓势欲翔遥天金扉宏敞玉栋纷钩连飞萝映禅室古木藏关奇花及灵果布列森只园伟哉化人居杰搆凌飞鸢金身丈六强证果示涅槃修廊耀丹碧粉墨流云烟始疑张僧繇或诧吴道元穷源遡流派一一图真诠天魔亦俛伏外道纷纒绵感此三叹息临风涕如澘猥以无涯智逐兹有尽年何当蜡双屐西入清凉山杳然絶人累乗化归竺干
　　出山投华严寺夜宿晨起游吕公洞曩同惟敬题名老衲炊黄梁作供忆邯郸枕上事怃然久之
　　夜宿华严堂晨探吕公洞悬梯喷飞雪流泉伏防蝀星流坠幽壑俯视势若动僧房云作关禅宇石为栋雷轰苍崖裂雾压翠峦重老衲炊黄梁停午具清供毋疑邯郸生至人久无梦
　　望湖亭亭午小酌空水明媚四山金碧倒浸澄波中芙蓉菡萏流芳吐艳杳然身在六桥孤屿间惜乏两沙棠艇子载吴娃十双耳
　　众山合长堤空水相映带平湖漾明镜秋色照眉黛中流赤栏起亭亭列车盖琉璃十万顷倒浸画檐外凭虚望寥廓心赏剧堪快菡萏余汀洲芙蓉匝滩濑蛟龙伏空洞鹳鹤摩逺塞鱼游迥自得鸥行豁无碍美人期不至岂乏沙棠载吾将返若耶夷光久相待
　　贞观髙峙山颠孤峭突兀望之真中天积翠由飞梯左右数百级上有石坛宏敞可坐千人
　　四山抱若垣苍翠照林樾中天峙栋宇大地耸双阙穹阶百级上左右互森列石栏层空立瑶草纷可掇平台坐轩敞髙栋表嶪振防登翠微朝元叩丹诀玉洞繙灵篇人迹往来絶暗谷埋寒云隂崖坠古雪明河漾花际新月吐木末逝将遗世纷永谢俗士辙
　　三大士殿
　　普贤肇峨眉示迹惟西方文殊现五台台殿俱清凉猗与观世音普陀实吾乡胡为三大士鼎足偕兹堂吾闻维摩室方丈罗八荒须弥眇一芥诸佛同行藏况兹三如来功徳侔三光秉心佐迦文并起悬津梁青狮负璎珞白象衔珠珰千亿昭化身大悲浩难量区区南赡洲勺水军持将杨枝洒甘露涓滴回枯肠我来重瞻拜感叹殊未央善才一童子百十叅慈航峩峩兠率天不改帝释疆胡为滞五浊尘土纷彷徨逝将去人世谢此浮名繮他时会解脱説法酬空王
　　大佛寺观释迦文佛金像题
　　峩峩蓟城西飞观耸百级金身五千丈照耀天北极画栋糜丹青雕甍烂朱碧琪花如散瑶草纷可拾耨水清六尘雪山炯四壁广座陈香灯长廊绘粉墨优鉢梵筵啓伊蒲僧供出俗染汰欲空浄因了可覔香象来医王天龙防帝释茫然小宇宙一怆大雄力
　　寺后磊土山为十洞曲屈邃幽余尝纳凉其中杳若别有天地者
　　西山实佳丽步步金银宫四百八十寺穷极土木功或云寡岩穴未若天南东异哉此丛林制作侔鬼工块然一培塿其下皆虚空十洞列左右恍惚蓬莱峰地肺凿委羽天移张公不假杖藜入无俟乗舟通猗与造化力播防指掌中何因遘二女刘阮追遐踪千秋饵灵药緑发称仙翁桃花闭流水絶胜丸泥封
　　髙凉桥晚憩望新月作
　　入山路不迷出岫兴弥逺平桥带流水乔木数家晚湖头雨初歇沙际尘尚软彩云笼大堤新月吐层巘金银耀梵刹珠翠竞雕辇馥馥红蕖开靡靡緑萍敛改席临菰蒲携壶就葭菼吴歌起难遏越调和仍缓把臂无求羊同懐有嵇阮厯落摧雄心凭陵豁醉眼朱顔稍沦谢白发且荏苒人生贵适志对景聊引满
　　湖上菡萏盛开游人如织抵暮皆入郭余独往坐堤畔命小奚拨阮为吴歌
　　仲秋出湖隂众芳亦未歇嫋嫋垂杨疎翳翳浮萍合红蕖递芳馥緑蒲可揽结游子饰金羁美人竞罗袜笙歌夹岸起箫鼓临流发日入息羣嚣长謡待新月
　　归途过真觉寺五招提突兀云际与帝城诸宫阙参差相望寺中车马旁午盖渐近国门云
　　真觉依帝城参差仅十里削成五招提如薄太清起凭髙尽胡越眺逈入箕尾七层际空遥千级去天咫青霞湿衣袂紫雾飘杖履羲和驭金轮拘翼凭玉几俯身视尘闉局促类蝼蚁何当八翼成昬黑犹徙倚
　　谒观世音大士禅院院在髙凉桥侧自汉唐下未尝称大士妇人盖宋元始譌谬王长公近作大士本纪辨析详至余复厯据六朝及五代诸野史小説证验甚明后人当无词费矣
　　吾闻观世音显化肇天竺发心救魔难千亿现手目功徳如丘山圣愿肯自足遍观阎浮界众生苦防独嘘呵俨一气阳春布穷谷凡人发善愿一一遂所欲至仁形影彰明效桴鼓速遂令南赡洲夫妇蕃孳育我来载瞻拜顶礼大悲足妙相呈十方天人丽冠服胡为晚近代姑妪谬称祝良哉弇州氏雄辩破流俗中年窘嗣息晚境冀多福愿言普慈施世世事身毒







</div>
    <div class="pagination">
<a href="少室山房集_page10.html">上一页</a><span>...</span><a href="少室山房集_page6.html">6</a><a href="少室山房集_page7.html">7</a><a href="少室山房集_page8.html">8</a><a href="少室山房集_page9.html">9</a><a href="少室山房集_page10.html">10</a><span class="current-page">11</span><a href="少室山房集_page12.html">12</a><a href="少室山房集_page13.html">13</a><a href="少室山房集_page14.html">14</a><a href="少室山房集_page15.html">15</a><a href="少室山房集_page16.html">16</a><span>...</span><a href="少室山房集_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
