<!DOCTYPE html>
<html>
<head>
    <meta charset="UTF-8">
    <title>敬业堂诗集 - 第 40 页/共 90 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>敬业堂诗集 - 第 40 页/共 90 页</h1>
    <div class="content">　　曼衍鱼龙百戏张蜃楼幻出水中央船头风引三山近方丈蓬莱望茫【时禁游人不得登湖心亭】
　　滇茶红染鹤头殷画槛朱栏防缀间何限两堤花栁色却收小景上盆山【亭台到处罗列盆景宝珠山茶尤多】
　　草色才青栁未齐石函桥北断桥西琉璃一片楼台影过尽笙歌十里隄
　　凿开混沌着丹青落石犹疑处士星白鹤不归梅树老鹭鸶飞上
　　御书亭
　　万叶千花缀彩棚火莲背吐层层不知白日长多少又防湖心照夜灯
　　渔家小女如油新向湖干学荡舟也道城中妆束好碧波回眼看梳头
　　蜂喧蝶閙奈春何拂靣风香过绮罗此意少年应未会第三桥畔落花多
　　弄潮天气中秋后竞渡风光午日前并与西湖作寒食人生行乐趂今年
　　恺功侍读扈从至杭喜成二律
　　梦想清游十载余此来兼得侍
　　銮舆一厨自展将军画三箧行随秘监书不少吟聨传馆阁【恺功与陈干斋南来唱和成巻】可无长防佐河渠自从南涉江淮后司马文章世不如
　　扈从风流别一家得官毕竟要清华曽冲漠北多番雪及看江南两月花春服几人还戏彩【时随相国偕行】寺门无壁不笼纱留君暂作湖山住计日头纲待
　　赐茶
　　南巡歌八章
　　吾
　　君盛徳迈唐尧河伯波臣讵敢骄一道长虹东跨海不烦鞭石更成桥
　　沉玉搴茭事已賖十年泛泛使臣查此行直为河渠出望祀虚传万里沙
　　六龙南下宿迁城三月桃花浪已平多少词臣争献颂黄河应为
　　圣人清
　　淮泗东南尽海邦家家羊酒压丰杠绿牌晓奏知名姓特慰舆情一渡江
　　尽除卤簿撤朝班老来迎
　　御舫还为话道旁经眼见
　　天顔有喜侍
　　慈顔
　　徳音一日徧江湖百万重闻贷宿逋洒道清尘皆雨露不因水旱始蠲租
　　行过山乡又水乡豆花褪后麦苖长
　　翠华小驻非无意要使宫人识采桑
　　岳牧频烦事屡询
　　属车偶动为勤民从今便引虞书例直望
　　君王嵗一巡
　　眼镜
　　巧制海西传能争造化权隙光分日月宿障扫云烟顿觉生虚白犹堪续草一编聊炳烛兀兀慰衰年
　　查浦书屋图为徳尹题四首
　　两砖斜日过墙迟课罢频看桂影移此树年来生意尽可堪头白话儿时【聴事东偏小斋余与弟幼时读书处也庭有老桂一本每视树影上墙为放学之今桂已为薪矣】
　　生子还同邵伯温【弟年四十五生子故借邵尧夫事】见爷时节恰能言挽须问事休轻吓直为怜渠合杜门
　　五十年来老弟兄暂归也复可怜生一灯不作【音做】江湖梦好片对床风雨声
　　藏书不过五千巻筑屋只消八九楹先被畊烟偷画藁【图为王石谷所写石谷自署畊烟散人】问君书屋几时成
　　留笋
　　好笋如人意新梢补旧林汝长应计日吾老望成隂不碍疎篱破能令曲径深咸韶如到耳风雨助清音【竹兼风雨似咸韶黄伐檀句】
　　五十生日徳尹次二苏兄弟生日唱和诗为夀次答二首
　　百年突过半千虑鲜得一无闻世或疑衰贱天所隲妄心虽渐退始愿竟莫必钟鼓委盲聋主宾名实穷为东野鸣拙被南宫黜那将桑榆晩坐待婚嫁毕人言庚寅降赋命例不吉吉祥在止止虚白生尔室结习顾未忘时犹弄诗笔可传或有在老境知几日
　　蹉跎向迟暮孤露追本始自我称鲜民缾罍久抱耻有亲养不逮具体痛疮疻忍复把一觞觍顔对儿子稍欣老兄弟两杖交头倚分飞二十年意料不及此骄荣落霜叶浮虑净棐几庶几共残年服食胜菊杞
　　池上看雨
　　五月莲未华团团叶如扇亭亭不自匿一一出池靣细雨聴无声初于叶上见绿盘擎不定的皪珠光旋流汞忽一倾倒垂三尺练萍开鱼影聚萍合鱼影散即事偶成诗悠然观物变
　　建兰已萎盆中稗草丛生
　　谁云造物好栽培膏泽多教长不才此理年来看烂熟建兰盆上稗花开
　　梅雨初晴
　　沮洳下湿生苍苔三旬若雨经黄梅水田万蛤夜羣吠林巷一蝉晴忽来晒书亭前日淡淡打麦塲上风防防邻家作苦一相劳耘鼓正报槐花开
　　海塘行
　　邑城去海十步遥塘为外捍非一朝去年八月塘忽壊洲潬崩裂随秋潮迩来沙涨三十里鱼鳖残生差可喜县官欲为先事防倡议重修从此始人输一石名乐输石兮无胫何可驱编排既须照戸籍运致仍复烦丁夫里符夜下朝必赴田卒汚莱敢申诉筑塘捍海亦为民此事不劳官长怒公旬三日古有之向蠲力役谁所为【吾邑户口十万丁丑冬县令王某忽尽除丁粮每田十亩代纳一丁】人情已自逐游惰亦与三农同怨咨火云烧空日光赤尽遣山田兆拆阳侯劝尔莫漫骄缓我塘工待农隙
　　暑夜
　　满庭荇藻疑浮空楼隂乃在树影中繁星沸天月将落银汉中亘垂天虹夜深人静气一敛坐觉襟袖来微风波纹摇窗簟胍胍烟气隔幛纱蒙蒙暑徂凉近谁最警露草已报吟秋虫
　　缾中红白莲花
　　红莲頳如霞白莲淡如雪两皆以色故幻相纷罗列或云色即空红白本无别或云空即色是红要非白入我止观中万象随起灭一瓶井华水眼界琉璃彻空花久已除此色为谁设
　　秋旱四十韵
　　槁壤黄尘外明霞杲日西直防金被铄颇怪火犹稽箕毕占曽验隂阳数不齐雄雷张旱气【师旷占云雷始起其霹者所谓雄雷旱气也】雌霓散朝隮一物闗灾羣情固惨凄润希蛛网露干裂燕梁泥蚯蚓潜深穴蛟龙困老隄蜗涎粘壁死鹭脚插巢栖舌燥呼羣鸭沙歕振羽鸡鱼噞贪涸辙牛喘失涔蹄萍块胶连蚌苔痕兆拆蠵涉波无白豴聒耳厌青古栢俄成杌衰杨那复稊痩针撑棘枳柔木偃防防蕉碎离披巻桐挛小弱圭宫槐当昼聂【尔雅守宫槐叶昼聂夜炕】岸菼举丛低干暵悲茺蔚争先任蒺藜【埤雅蒺藜旱草也嵗欲旱旱草先生】竹身焚忽爆花靣炙多黧是水汤同沸无冈石不臡为时宜长养有力故排挤壊叶频辞树良苗半萎畦村村抛袯襫户戸挂耧犂瓶卧空依井桥长尚跨谿蝗来疑布阵萤照俨然犀东海行枯矣南山望蔚兮更谁施补救不过禁屠刲巫觋终难信童謡岂有倪吁嗟听藐藐【尔雅注雩之祭舞者吁嗟而请雨】瞻卬目睽睽客或歌云汉吾方赋病梨相煎何太迫欲避奈无蹊烈融炉炭焦烟着灶烓袗絺同挟纩惩热到吹虀不拟开三径因思接九梯【后汉东夷传挹娄国土俗极寒穴居以深为贵大家至接九梯】穷于入角防窘甚触藩羝晨课书浑废宵眠枕罢携蝇声俄已集蚊翼讵胜批土天难问劳生计总迷但闻风发发几见渰凄凄作苦随邻父沉緜奈老妻更愁儿索饭早晩傍门啼
　　即事
　　老夫畏暑如酷吏逃入邻园树影中贪趁槐隂成久坐归来衣上带青虫
　　大雨二十韵
　　时雨何妨骤秋隂不在多民情方望天意一滂沱巻幔声初到倾盆势已俄隙光飞防磹万籁入砻磨地濶雷全动风骁电突过氷绡龙挂练罋茧鳯投梭急防齐穿屋横流倒泻河搜林駈虎兕劈岸徙蛟鼍旱魃骈头溺天吴拔尾拖昆仑囚甫创蝃蝀指非讹转眼隂晴判宜人燥湿和不关居垲塽乍喜去烦苛野气通篱落斜阳在薜萝板桥闲倚杖茅舍乱堆蓑暧暧连村树油油被陇禾逺烟微映竹新弥半欹荷菱角红将采鸡头白可搓蝉凉犹抱叶鱼乐自跳波大有丰年象初闻野老歌诗成无好语改罢亦长哦
　　打鱼歌
　　秋池弥弥浏且平罟师撒网初无声绿玻璃碎镜光裂一尾拨刺千头惊蛙跳虾掷防防乱似欲去此举族行岂知纵舍固有道竭泽之利吾忍争老鱼势屈适就烹死非其罪如韩彭弱鱼力小如孩婴分无幸理乃放生本来于汝何厚薄恩怨不入须忘情可怜韩子不知足一饱欲鲙东溟鲸终当不杀赋净业【梁武帝净业赋见净业之可爱与不杀而为因】毋以口腹生成
　　晓过南湖
　　卧看西南落月圆朝来晴色满湖烟孤城傍水开门早一鹭如人我前菰叶晓沉风外岸菱花秋淡影中天何当穏与渔翁约长守芦根旧钓船【时计偕北上】
　　防峿题壁
　　小驿三家市西京百里侯【汉书地里志有司吾侯国即此】河声下淮甸山路入沂州瘠地人多俭残年客善愁南飞有孤雁急急复奚求
　　喜遇同年汪东山与聨辔北上
　　京洛三年别升沉分已殊如何偪残腊复此共长途【东山丁丑成进士今赴明年殿试】故态狂犹在名心老渐无夜寒君不饮吾醉好相扶
　　除夜平原旅舍梦亡妻
　　分明入梦又瞢腾昨嵗今朝病正増倦枕为余犹强起残樽到手已难胜围炉锨火儿烹药薄雪钩帘婢上灯谁遣荒鸡忽惊觉北风茅店冷于氷













　　敬业堂诗集巻二十六
　　钦定四库全书
　　敬业堂诗集巻二十七
　　翰林院编修查慎行撰
　　过夏集【尽庚辰一年】
　　三上南宫今复报罢家编修兄留余下榻暂缓归期唐时举子落第者六月后不出谓之过夏故以名集而秋冬道路之作并附录焉
　　三月三日同园修禊分韵得养字【主人为胡循斋观察】
　　东风如故人随我杖藜往纷纭阅花市过眼多尘坱小憩得同园初欣天气朗主人天下士爱客致罗网及阍谒未入命仆驾先枉烂漫呼朋侪殷勤话畴曩一官弃唾涕万事付豪爽大阮亦胜流投闲携几杖【谓令叔翔庵】药栏桃李径拱把手培养先开委空枝密布无隙壤可怜芙蓉杏作态媚幽赏那知白发翁分絶探花想八年三见黜得失同反掌当筵犹毷氉所见胡不广此生竿木塲着屐知几两作诗记陈迹即景成俯仰【元方舆胜览大兴府海云寺有千叶杏二株名芙蓉杏张叔夏见之为填三姝媚词园中有此花故云】
　　题宋山言学诗图二首
　　宗武学能传杜老小坡才可继眉山添他一巻中州集知已无如父子间
　　从今不信庐陵语穷乃工诗岂定评看取风流宋公子才名已占又科名
　　白丁香次韵三首
　　絶代人宜空谷幽幽香爱傍玉搔头慿谁为解梢梢结减我东栏向夕愁【昌谷诗乱结丁香梢满栏花向夕义山诗芭蕉不展丁香结同向春风各自愁】
　　满城风雨满天风满地狂花只取红独向枝头赏氷雪莫欺老眼太朦胧
　　粉墨何当防作图画家真色自应殊依稀寒食梨花榭月底看来澹欲无
　　恺功侍读恵宣徳纸走笔谢之二首
</div>
    <div class="pagination">
<a href="敬业堂诗集_page39.html">上一页</a><span>...</span><a href="敬业堂诗集_page35.html">35</a><a href="敬业堂诗集_page36.html">36</a><a href="敬业堂诗集_page37.html">37</a><a href="敬业堂诗集_page38.html">38</a><a href="敬业堂诗集_page39.html">39</a><span class="current-page">40</span><a href="敬业堂诗集_page41.html">41</a><a href="敬业堂诗集_page42.html">42</a><a href="敬业堂诗集_page43.html">43</a><a href="敬业堂诗集_page44.html">44</a><a href="敬业堂诗集_page45.html">45</a><span>...</span><a href="敬业堂诗集_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
