<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 54 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 54 页/共 256 页</h1>
    <div class="content">　　王子赠言 
　　
　　山东古邹、鲁之墟，有周公始化，孔、孟教学之遗焉。道思王子督学而往兹土，因俗而导之以周公、孔、孟之所以治而治，所以学而学，所以教而教，则人习信而易从也。孔之求仁、四勿，应同孟之集义、三勿，勿正、勿忘、勿助。无贰周之造士。德行道艺，将不易道而治教可几矣，道思其勉之哉。嘉靖丙申五月十三日 
　　
　　文武对赠李仲谦之四川 
　　
　　或问於甘泉子曰：「若文人者，可以为武备矣乎？」曰：「不可。」他日又曰：「若侍御仲谦者，文人也。今以为四川安绵兵备佥事者，何如？可乎？」曰：「可。」曰：「昔也不可，今也可？」或曰：「昔之所谓文，文辞之事也，故文不可以兼於武。今之仲谦之谓文，经纬之事也，故武可以寓於文。语曰：『有文事者必有武备。』是故文武一道也，刚柔一体也，敬义果毅一德也，揖让鹰扬一事也。是故用之而戢众焉，用之而御侮焉，一心也。文武之德存乎心，将何施而不可！然则仲谦之往，其能兼济乎文武，而乐观厥成也必矣。仲谦之至也，其与高秋官公敬讲乎此道。」 
　　
　　王道思送铜雀砚云不知真伪遂铭之 
　　
　　言时铜雀，是真是伪？艺真即真，道思所遗。嘉靖丙申五月吉日 
　　
　　跋斗山书院所刻训规 
　　
　　右训规者，予昔所示大科书院诸生，而吕泾野奉常八分书之，刻於新泉精舍之壁者也。歙诸生汪上舍烨等无虑数十人，请归以翻刻於斗山书院，以为进德居业之资焉。斯理也，固合内外、彻上下、兼精粗，大小一以贯之者也。学者必於是而务焉，庶不畔於圣人中正之道，而先王德行道艺之教不外是矣。嘉靖丙申中秋日 
　　
　　洪氏仁孝堂铭有序 
　　
　　　仁孝堂者，祁门桃源洪氏子章，与族人所建，教其子弟以仁孝者也。予以天亲非二体，仁孝非二道，故人子能尽其心性，则事天事亲之道备，而仁孝兼至矣。遂为铭之。 
　　
　　仁孝皇皇，谁以名堂？湛子之题，洪氏之光。曷孝曷仁？如亲如天。有或弗灵，是谓冥顽。明明上天，畀尔性真，尔性弗复，是谓不仁。父母怙冒，生尔德貌，尔德不修，是谓不孝。仁孝非二，天亲一致。何以一致，同体无异。不仁非人，不孝非子。非人非子，人子所耻。我为作铭，敬告诸洪，事父母孝，天地察明。丁酉二月 
　　
　　丁酉科堂试策问 
　　
　　问，语有之：「学优则仕。」今诸生皆有志於仕者，且先与诸生论学可乎？夫论学始於傅说，说告高宗曰：「学於古训乃有获。」获者得也，言有得於身心也。然古今之人，博极群书者不少，果为有得於身心乎？然又不能无疑焉。易曰：「多识前言往行，以蓄其德。」是贵乎博也。程子语其门人曰：「贤却记得许多，可谓玩物丧志矣。」是又不贵乎博也，何耶？抑别有其说欤？夫子德之不修，学之不讲，以为忧。修德讲学一事耶？其二事耶？以为二事也，人只有一心耳，何以修？何以讲欤？抑亦必有其法欤？先儒曰：「以我观书，处处得益。」又何说欤？不然，则夫子何以非多学而识之，而曰「予一以贯之」？此诸生平日所以学於古训者，必有定见矣。请详言之，以观学古入官之蕴。 
　　
　　游梅岩题名 
　　
　　嘉靖丁酉二月十日，甘泉湛子将赴上都，取道谒婺源朱文公阙里，路经梅岩，携黄生云谈、周生荣朱入观而奇之。夫此岩以当路，故得过者观焉，世之君子为人所爱者，亦当如此岩矣。於乎！ 
　　
　　丰城侯李君别号对 
　　
　　丰城子武而好文，敏而好学，爵高而心下，恂恂若儒，谦谦若虚。与从甘泉子游，甘泉子谓之曰：「子名曷名矣？」曰：「熙。」「子号曷号矣？」曰：「缉庵。」「何居？」曰：「经不云乎：『缉熙敬止。』又不云乎：『学有缉熙於光明。』」甘泉子曰：「然则顾尔号，思尔名，可以入德矣。是故光明者，德之辉也；止也者，德之实也，皆天理之谓也。敬也者，体认天理之功也。主尔敬，缉尔熙，体尔天理，止尔止，可以入道矣。故敬则缉，缉则熙，熙则光，光则明。明则与日月合焉，德则与天地合焉，道则与文武合焉。於乎勖之！丰城子，斯其至矣。斯其至矣。」丁酉四月十七日在张湾书 
　　
　　定陈文孙名兆龄言 
　　
　　门人长芦都运陈子子材，材而操者也。谒甘泉子於沧州之舟，以其子见焉，曰：「云松晚得是子，未有以定名，是初生而梦兆不长者也，故曰『胜兆』，惟先生定之。」甘泉子曰：「夫梦也者，反员者也。是故人有梦官、梦盛服，则必为凶之兆；有梦死、梦丧服，则必为吉之兆。今子梦不长，长年兆也。遂为易之曰『兆龄』。兆龄他日长而成立，为善士，为达官，为三不朽之道，无非永龄之事也。兆龄，兆龄，其尚顾名而思义，立身行道，扬名於后世，以显父母哉！」丁酉四月十九日 
　　
　　命王氏子名字言 
　　
　　王沧州，旧游也，其子请定名於甘泉子，曰「九章」。夫九章者，九畴也，天之所以锡禹者也。他日冠而字焉，当曰「禹畴」。九畴者，皆修身治世之道也，九章其顾名思义，今日未达，反己以修身；他日致用，辅君以治世。是无忘乎天之所锡，父师之所命者哉！是在禹畴。丁酉四月二十九日 
　　
　　问寿篇 
　　
　　顺德北周氏四堂翁，乡称善士。有子曰荣朱，从甘泉子游。登飞云、驻僊城、度庾岭，观铁柱於洪都，谒朱里於婺源，陟齐云之巅，历邹、鲁之墟，歌黄金之台，怵听狗之多。然后返棹河、济，及於登泰山，小天下。盖朱也不能从焉，曰：「朱也将告归以寿严亲。」感孟夏六辰之诞，望樵山万里之云，乃问寿亲之道於甘泉子。甘泉子曰：「寿不同。维期维颐者，以年寿者也。无期无疆者，以道寿者也。子将以亲之年寿寿乎？抑以道寿寿乎？」曰：「以道寿寿。」「然则顺亲於德，德立斯不朽矣；谕亲於仁，仁全斯不息矣。不息不朽，何期何疆！」曰：「颂之诗，庆之文者，以外寿者也。慎亲之肢，无忝全归者，以身寿者也。子将以外寿寿亲乎？抑以身寿寿亲乎？」曰：「以身寿寿。」「然则亏不立身，不行尔道，不显扬於后，非寿也。是故立身行道，斯寿亲之名矣。学不力，性弗复，忝尔所生，非寿也，是故复性无忝，斯寿亲之遗矣。永名保遗，何忝何亏？吾子勉之於身，致之於亲焉，寿之至矣至矣。」丁酉五月十日 
　　
　　　 
　　
　　答尊养庆 
　　
　　或有问於甘泉子曰：「以己贵贵，与以子贵，孰贵？」曰：「以子贵贵。」「何居？」曰：「以子贵贵，无穷之贵也。」「以己禄养，与子禄养养，孰安？」曰：「以子禄安。」「何居？」曰：「以子养养，无穷之养也。」「然则漳平有君子矣。」曰：「可得闻欤？」曰：「漳平有慎庵曾君体莹者，乡贡於庠，知臬事於广，六年，而尹於利津。利津，百里侯贵也，慎庵乃脱之如脱敝蹝然，弃己之贵，而从子汝檀都台之封焉，此非以子贵贵者欤？」曰：「然。是贵也，贵不以位，高不近殆。其视以己爵贵，或殆而有穷者，不亦远矣乎！」「利津禄入无虑百石，富也，慎庵乃弃之如弃唾涕然。辞己之禄，就子汝檀之禄养，此非以子养养者欤？」曰：「然。是养也，富不以禄，食不近辱。其视以己禄富，或辱而有穷者，不亦远矣乎！」甘泉子曰：「以子之贵贵者，无殆无穷，尊之至也；以子之禄养者，无穷无辱，养之至也。委有余不尽之福於其子，福之至也；行无穷不朽之道以显其世，显之至也。父慈子爱，修齐之至也，国家之瑞也，庆莫大焉。是故庆之以为曾氏之子，归而称庆焉。」丁酉五月十日 
　　
　　大宗伯渭涯霍公像赞公先号兀崖 
　　
　　嘻！豪乎！杰乎！贤乎！哲乎！是为兀崖公之前身之真乎！是为渭涯公之后身之神乎！是为突兀而不可崖上乎！是为清渭而不可涯量乎！是兀然出乎渭水之滨，为太公望乎！亦丹书之陈而敬义之尚乎！其无形而形，象而罔象乎！乃若冠之峨然，承强项乎！髯之张然，疾邪枉乎！目之窅然，营九壤乎！襟之豁然，文思矌乎！组之袅然，秩宗让乎！夫何身不满乎七尺，而心确乎万丈！浮游乎尘埃之下，而志激乎云天之上也乎哉！丁酉七月十二日 
　　
　　跋程生所藏白沙先生真迹后 
　　
　　此石翁先师诗一卷，乃真笔也。其五六十年间之所为乎！初太学生程生爵者，笃学士也，侨居留都北门之桥。一夜，梦谒翁於大科书院。后二日，其邻缪氏者偶出此半卷示之，爵因思梦中事，玩而爱之，其人因以赠焉。又与缪之侄赎其卷后之半，遂为完璧，以告甘泉子。叹曰：「此非爵也，一念之诚召之乎！其梦乎！真乎！其感应之理微矣乎！夫至宝之在天地间，分合聚散有时，若有神明司之者，非偶然也，乃天地一定数也！」昔神禹岣嵝碑篆，偶一见於道人而隐，及昌黎韩子求之不得见而悲。后埋没千载，今复见於予，予摹而刻之。碑其一隐一见，系天地间大数也。石翁，神禹之徒也，其真迹湮没，分割於缪氏者数十年，一朝复合於程氏之子，宝而藏之。与神禹碑，皆天固将显之於无穷矣。谨书其左方，以归程氏戊戌十月初九日 
　　
　　新泉精舍圣像赞 
　　
　　地不足尽其广大，天不足尽其高明，教化不足尽其生生，其万物备而四时行，唯我宣圣之真乎。戊戌八月二十九日，后学湛若水。 
　　
　　全交馆铭 
　　
　　　　祁门谢氏子惟仁显为馆曰「全交」，以为朋友往来文会辅仁之地，予铭之。铭曰： 
　　
　　朋友之道，纪纲人伦，自天子以至於庶人，未有不相须以辅其仁，以成其身。彼杯酒论交，若出示肺腑，以势以利，等之市道，黄金不多，反目行路。夫彼其何以？以其势利耳。势利得失，均之反是。道义之贤，死生不迁，死生之际，交情愈坚。其何以然哉？维道维义，性根於天，天一不二，比之胶漆，为物二焉。或谓君臣朋友以为人合，惑矣，斯言岂不尔愆乎？仲久敬敬哉，不比往来。於是相观，於是丽泽，於是有道义，於是谓全交。道善聚乐，岂云不尽人之欢已！谁其作之？谢氏之子。 
　　
　　故赵司空遗墨跋 
　　
　　右故大司空西峰赵先生手迹也。西峰公立朝卓卓有风节，务节慎财用，不阿权势。诚以道事君，不可则止，大臣也。忠於君而理於官，君子也。噫！安得起公辈以用於明时是赖哉！予尝识公，望之如高山大林，为之耸然生敬。今观此卷，如见其丰采而闻其謦欬矣。吾闻孝子之至，父没而不能读父之书，手泽之气存焉，而必思其笑语，若有闻其叹息之声。今公之嗣子扬州别驾沆保藏公之真迹，若大训天球然，其亦有感於手泽之存也乎！其亦若真聆其笑语而闻其声矣乎！可不谓孝乎！其治可移於官，而忠可移於君也必矣，可不谓仁乎！因别驾君以托赵生鹤随求余跋其后，遂书之以归赵氏。嘉靖十七年，岁在戊戌长至前二日。 
　　
　　复王南渠公服色议 
　　
　　昨承贵札下问以礼部所议服色者，此诚区区鄙见，而非无稽之言也，本诸礼也。本诸三朝圣谕录而为之言者也，本诸人情而为之言者也。礼丧服小记云：「久而不葬者，惟主丧者不除。」解之者曰：「主丧不除，谓子於父，妻於夫，孤孙於祖父母，臣於君，未葬不得除缞绖也。」文公家礼亦从之，未葬不得即吉服行吉礼。夫吉服者，大红锦绣之类也，吉礼者，谓冠婚之类也。来谕谓圣上既已易吉，朝臣亦从而易者，此必因吉事，必有明旨命之易也。若夫南都则未有旨也。谕谓不易，则似正君之非者，非也。若犹服缞乃谓之不易，今二十七日之后，已脱缞而服青衣矣，未可谓之不易也。但臣子之情未忍衣锦绣与大红尔，非不易也。非正君之非也，未尝有非也。来谓圣上奉遗诏遵旧章者，谓释缞服尔也，非不以衣浅淡服尔也。今吾与礼部所议乃浅淡服也，非谓缞也，何足以谓正君之非？且圣上惟临朝时及庆贺时服吉服尔，若退居之时，吾意圣上孝心纯笃，必亦浅淡服尔也，或麻衣尔也，未可知也。谨按，三朝圣谕录内一款：永乐甲辰九月癸未，礼部尚书吕震言於上曰：「今丧服已踰二十七日，请如太祖仿汉制释缞易吉服。」震奏已遂退，遍语群臣「明旦易服」。士奇谓震曰：「今丧服未可比此例，盖洪武有遗诏，且仁孝皇后崩，太宗皇帝在上，缞服后仍服数月白衣冠绖带。今上於皇考，乃遽吉乎？」时黄淮同杨意，然不敢明言忤震。震厉声忿。杨曰：「朝廷每事被尔拗众。」尚书蹇义从旁解之曰：「渠言当理，国家事岂应偏执己见，请兼取二说。明旦，群臣皆素衣冠，黑角带。」遂偕六部都察院具奏，报可。明旦，上素冠麻衣麻绖出视朝，文臣为学士，武臣惟英国公如上所服，余文武群臣之服皆从义等所议。朝退，上召蹇义、夏原吉及士奇等谕曰：「吕震昨奏易服，云皆与汝等议定然后奏。时吾已疑其非，但听臣下易之，梓宫在殡，吾岂忍易？后闻士奇有言，始知震妄，士奇所执是。」因叹曰：「张辅知礼，六卿乃有不及。」又顾义曰：「汝所折衷亦未当，然不必再以语人。群臣听其便。」钦此。观於此，则今日圣母梓宫尚在殡，适与之事体相同。今又恭遇睿宗献皇帝山陵方改葬，已奉有明旨矣。亦宜依古礼丧服传「改葬，缌。」解者曰：「臣为君，子为父，妻为夫服，葬毕三月而除。」又况圣母梓宫在殡，而谓今止青衣本等带尔，犹未缌也，乃反为不可乎？夫以杨、蹇诸臣议奏素衣冠黑角带，且以为未当，且以为薄，况即衣锦绣乎？锦绣服之於朝，犹心有未安，而况非朝也，服之於道路燕会之间乎？夫礼，称情而为之尔矣，心安焉则为之尔矣。昔明道先生遇有国哀，至满之日，同官欲於未晚而释服，明道先生曰：「是犹为二十六日半尔也。诸公易之，某非至夜不敢释也。」仆於此服色之事亦云。是故礼称情安心，而从厚焉已尔，而况此本非为过乎！惟诸执事图之。己亥四月既望。 
　　
　　观泾野渭崖论罗峰张公 
　　
　　语曰：「寸有所长，尺有所短。」不其然乎！二公之论张罗峰不同，然而皆是也，然而皆未也。泾野责之者，一曰：「所祭二人引进匪人。」盖责之以用人，大略是也，然而遗其长矣。渭崖数罗峰可取者十事：一、成大孝也；二、明大狱也；三、绝内臣私请，清政本也；四、不进内臣，革镇守也；五、不乾与吏兵二部用人，黜内臣故后恩荫义男等也；六、风宪官皆知警戢小大，不敢肆滥也；七、革戚畹滥恩十八侯伯也；八、门无私谒也；九、数黜归，衣箱一二如寒儒也；十、绝纤芥私党也。大略是也，然而遗其短矣。泾野之谓短者，大者也，何也？用贤退不肖，宰相之大事也。渭崖之谓长者，小者也，何也？十事比用人，宰相之细事也。小固不足以补大，夫物则亦有然者矣。甘泉子以复於渭崖，渭崖曰：「斯时也，天下孰为贤？孰为可用者？」曰：「恶！是何言欤？是诚谓秦无人乎？宰相能聚天下之善以为善，孰谓无人？经曰：『若有一?臣，断断兮，无他技，其心休休然，其如有容焉。人之有技，若已有之；人之彦圣，其心好之。不啻若自其口出，寔能容之，以能保我之子孙黎民，尚亦有 利哉。』夫宰相能用人，则不用他技矣。噫！安得斯人也而与之论治道！」 
　　
　　定安汤先生像赞 
　　
　　吾昔趋师乎石翁，而知石翁之所贤友有定安君，吾夙久要乎九山子，而知九山子之令祖为定安君。吾尝闲观乎渭崖之文，而知渭崖所表之令尹惟定安君。计定安之为定安，刚洁於其身，行追乎古人，信友乎大贤，政施於司存，而垂裕贻谋於文孙，以致不可易致之名文。若夫丹青之魁然、修然、俨然、卓然而在前者，乌足以儗定安之真哉！乌足以尽定安之神哉！ 
　　
　　署南京礼部驳发卖娼妇文 
　　
　　详看得凡妇女背夫犯奸者，从夫发卖，父母有恶逆大罪，则男女没入官为奴。今各妇女，既审系幼年被人卖买入教坊司，长强而为娼，此其父母及乐人陷其身於秽恶之地也，大不幸也。皆无前二者之罪也，乃其父母及买者之罪也。今幸得遇仁人察而拔之，以出於秽恶之坑，而置之清波上，乃又不幸而遭处之没官发卖之刑，是先则不幸中而有幸焉，后则幸中而又有不幸焉，仁人君子得无隐於心，恻然以悯之乎？宜发有司招京城舍人及校尉良民中，不少衣食者，而无妻者，及妻死不能继娶者，一一报在官，取两邻及司居人保结是的，乃依次公匹配之。官不许受私财嘱取罪，妇女不用价买，亦不许拣择，只以年之少壮相当配之，亦不许与人为妾，使犹有半生之幸，彼将死目亦瞑矣。其与使之重遭没官发卖之刑，特视为娼者一间耳。又或使人家出百两数十两以买之，为象(著)[箸]玉杯者，必不美葵藿，充是而往，又将败其家不止一二矣。仁人君子之心固安之乎？且将淹留日久，坐索高价，不至累人致怨乎？或将观望俟时，以图后复乎？弊之端也，仰该司亟行该县能官，早为嫁配，俾匹夫匹妇各得其所，於人心不亦快乎！其便施行。己亥七月初九日 
　　
　　李司训世用道行画侍予小影请赞 
　　
　　道行问似我乎不似？盍自反观乎尔本来面目便是。或问泉翁，尔不似乎似？吾尝独见吾真吾矣，若或有肖乎天地，无形有形，有形而无形，有无何异？形而上者谓之神，形而下者谓之气。嘻！子其索於形骸影响之际哉？ 
　　
　　司礼监太监紫泉公像赞 
　　
　　若何若尔冠之嶙嶙，而尔服之振振，而尔带之申申！若尔言之欣欣，是为紫泉公之真乎！为宫中之敬勤，而阃外之肃仁。高谢尘氛，闹市闭门，宦其质而儒其文乎！吾尝若见其人斯！若人其异迹同心，郑众之伦欤！拔其萃而离其群欤！ 
　　
　　郑世迪所画与予小影题曰吟风弄月而归为作赞以赠之 
　　
</div>
    <div class="pagination">
<a href="泉翁大全集_page53.html">上一页</a><span>...</span><a href="泉翁大全集_page49.html">49</a><a href="泉翁大全集_page50.html">50</a><a href="泉翁大全集_page51.html">51</a><a href="泉翁大全集_page52.html">52</a><a href="泉翁大全集_page53.html">53</a><span class="current-page">54</span><a href="泉翁大全集_page55.html">55</a><a href="泉翁大全集_page56.html">56</a><a href="泉翁大全集_page57.html">57</a><a href="泉翁大全集_page58.html">58</a><a href="泉翁大全集_page59.html">59</a><span>...</span><a href="泉翁大全集_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
