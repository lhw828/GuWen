<!DOCTYPE html>
<html>
<head>
    <meta charset="UTF-8">
    <title>东莱集 - 第 30 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东莱集 - 第 30 页/共 37 页</h1>
    <div class="content">









　　东莱外集卷一
　　钦定四库全书
　　东莱外集卷二　　　　　宋　吕祖谦　撰防问
　　问统大道之传者万世所共宗也为子为孙言其父祖之谱牒昭舛穆讹则必得不克负荷之诮以学者自名而吾道之谱牒阙然不讲陋孰甚焉故愿与诸君订之昔仲尼尝有言曰文王既没文不在兹乎苟断自文王之后嗣以仲尼则置武王周公于何地不然仲尼之言果何谓也孟轲氏七篇之终自尧舜讫于仲尼上承下授罔不咸备其论仲尼则终之无有乎尔若顔渊曽参得道之传皆遗落弗载曽不得与莱朱散宜生伍抑又何欤韩愈氏原道之篇谓轲死不得其传用法严矣至答张籍书又谓己之道乃夫子孟轲扬雄所传之道何遴于前而寛于后耶文武之道同伏羲置是皆不同欤舜文若合符节置是皆不合欤泝而上之则尊卢狶韦大庭栗陆之道果何自而究其始防而下之则田骈宋钘惠施邹衍之属果何自而叛其宗系其绪而酾其流吾儒责也其详着于篇
　　问昔之为兵者有所恃甲兵者兵之最末者也昔舜命征苖之师而七旬之格知敷徳之可恃也文举崇墉之伐而因垒之降知修教之可恃也然则帝王之兵本末不偏为世不得已兴师之正律也否则虽臧而凶不可不戒也春秋之世兵师相校帝王遗意间有识者摭而论之葢不一矣有为君谋去羣公子者其谋惨矣而论战则取于礼乐慈爱有用列国之君于其社者其事虐矣而为战则留意于重伤二毛何见此而遗彼耶齐之九合之功成于楚服而夸师之言屈完得以折之晋之九合之功成于郑服而偏师之不戒秦师得以败之何难成而易亏耶荀林父邲战欲还之意善矣一动于献子之言遂济河楚敖却伍参之请善矣一惧于楚王之入遂出陈宁始非而终是耶桑隧之役栾武子不欲战蔼然仁厚之气至伐郑之议不可当吾世而失诸侯实出其口围皷之役荀呉不受降毅然忠正之意至东阳之略使师伪籴而袭皷灭之实尸其谋何前顺而后戾耶是数者皆疑而未得其説试求其所以
　　问光武身济大业沈几先物其战胜攻取葢不待论然其间固有欲失而偶得将败而幸成者兵家所不可不讲也赤眉之未入长安或献水攻之防谓百万众可鱼光武不答献防者去而立王郎邯郸之变光武几不免其身而赤眉亦遂涂炭三辅矣一不答而兴二患岂光武真抚机而失或者有深于此者而后世未之见也荆门伐蜀之师光武固谓大司马不晓水战一由征南公为重然岑彭寻毙于刺客成都之平呉汉实始终之无乃所倚非所倚耶谓光武不能明见万里外则料呉汉广都之还何其神也其得其失要必有定论请辨其所以然
　　问器久必弊数久必差固也古人谓三百年斗厯改宪是厯之改必三百年之间可也歴观前世莫有及者何其改之数也汉之厯四变而太初最宻不百余年而差矣人皆归咎于当去余分而不去矣四分减之而非乾象增之而亦非何也抑有可言者太初之造马迁实职之今以其书大余小余计之则古厯也非太初也何自矛盾耶唐厯十三变而大衍最宻不半太初之年而差矣人皆归咎于日法之不分矣而继大衍者惟拟图写分而不能易者又何也抑有可言者大衍之法后不能易而王朴则斩然自立一家虽失廹急而不缓亦难矣其源流谁自且厯之起起于斗度而踈宻多寡率皆不齐冬至之日厯之所生也或以为在斗或以为在建或以为在牵牛或以为在女须何耶厯之差差于日食而晋唐之间凡日之有食若聚讼然讫无中者则晦朔之间朓朒之徴孰从而正哉国朝之厯十余变矣迩者复以差闻今厯虽成而主上以授时在玑衡为先务犹惧有阙命侍臣复验之甚盛举也葢闻仁宗时以其歴而较之麟徳厯大分余者三十有竒小分余者七十有竒今日之厯将缩之将衍之邪诸君其推之以易证之以律明之以春秋而裁之以天地古今日厯之本此非星翁厯官事也毋泛毋略
　　问天下固有共指为两物而【阙】　　　与文之与武也吏之与儒也材之与徳也利之与义也章甫鹖弁相遇于涂目若不相见者【阙】人墨客仅能胜甲胄剽韬略之数语则史册夸大以为异事或目以文武兼备或目以文武大略其难全葢如此黠吏生死案牍间视司空城旦书为何等物而书生之从吏者例皆迂阔迟顿如宋枭之孝经苏威之五教人至于今笑之自材与徳区为二涂坐镇雅俗之士时君不责以职业至于所期以共功名者则惟泛驾跅之材是取义利之分旧矣金糓之计清介者视之若将凂焉以货殖自许者下比商贾所谓义之一字适足以资其嘲诮而已学士大夫之相诋其论具存至今可覆也是四者果判然不相通耶则夹谷之会文事武备似不可分为两学优则仕仕优则学亦互为终始而无间也传载十六相之才若宣慈惠和之类乃世之所谓徳利物和义列于十翼未闻其不可并立也果相通耶则降秦汉以来千余祀暌絶而不合者其必有间隔之地矣此固学者之所当讲也主上绍休圣绪缉熈光明人苟可用无间文武事有可委无间吏儒混才徳贯义利以起振古无前之盛治千载之所未合者将合于今日矣诸生际盛时沐鸿化其可黙而无言乎愿仰质诸经俯证诸史昔何为而合后何为而分昔何为而一后何为而两悉条于篇以窥所学问因天下之势而顺成之则易反天下之势而逆成之则难外之不如内也逺之不如近也踈之不如亲也势也汲黯之直萧望之之忠岂耆进急利者哉以淮阳则薄以冯翊则辞彼固谓拾遗补阙忠臣之至愿有敛大惠施一州者亦君子之所甚惜也况下黯与望之数十等耶其咨嗟景仰之行而愿为之执鞭者殆未可厚非也为治者将因天下之势而顺成之则皆竞内而避外荣近而辱逺希亲而弃踈芒芒禹迹孰纲之而孰维之耶将反天下之势而逆持之使视郡国如朝廷视要荒如畿甸是倒江河而行之山也难矣哉国家制治审势权衡轻重未尝或偏廼者诏非尝歴部刺史郡守者毋得除即有司奉行浸不如初诏于是申前制而风在列徳至渥也然士狃于天下之常势夫岂一朝一夕所能回哉驱之必有术倡之必有始劝惩之必有具是皆今日之所当先讲者也肇唐虞而讫五代本末轻重载于史牒者尚多有之其咸着于篇以佐朝论
　　问夫子祖述尧舜宪章文武萃百圣致治之法而着之六经成而不试付其责于后人以俟其验至于今葢千有余年矣世之儒者亦尝以六经之学而窃见之于用如以禹贡行河如以春秋断狱如以三百五篇谏噫六经之用果止于是欤六经之用果止于是则儒者之责何其易塞也六经所载者尧舜禹汤文武未备之法用六经者当有尧舜禹汤文武未用之效彼章句小生斐然狂简者曾何足为六经轻重耶是自夫子既成六经之后尚为未试之书也试六经之未试使异端恶党不敢指夫子之述作为虚言非儒者责耶伋之于鲁轲之于齐梁抱遗经而不试识者不责二子而归责于时今诸君幸生明昌之朝前无阻后无系将何以辞其责问仲尼设教于洙泗之间三千之徒惟顔子为好学顔子之学夫子也歩亦歩趋亦趋终日不违于圣人之言无所不説葢师者人之模范也苟非无一之不类则未足为肖也及攷夫子之教羣弟子则异于是其使漆雕开仕对以吾斯之未能信则説其论乗桴浮于海从我者其由与子路闻之喜则曰由也好勇过我无所取材夫漆雕开拒夫子之言是与夫子异者也乃反进之子路喜夫子之言是与夫子同者也乃反贬之夫子之与羣弟子不欲其同也如此则顔子之歩趋语黙无所不同又何为而深取之耶圣人之教坯冶一陶不为贤者而增不为愚者而损今顔子则以同见取羣弟子则以同见弃岂圣人之心诚有厚薄于其间耶愿明辨之问先天下而劳者圣人之求贤也后天下而逸者圣人之任贤也侧席之劳所以兆垂衣之逸垂衣之逸所以偿侧席之劳始而不劳斯谓怠终而不逸斯谓烦汉宣帝相丙魏将事赵牧龚黄小大奔走咸奏厥功固可收视听于穆清之上矣顾乃厉精为治齐居决事皇皇然日不暇给夫岂数子者不足以代帝之劳耶抑帝未知人君之体而与下争职耶贞观之盛烝髦并兴于陪于辅于蕃于宣于省于寺于台于阁蔼然郁然于斯为盛而太宗犹谓思天下事丙夜不安枕又以兼行将相自许人才满朝而不足解太宗之忧公卿之耻也名为将名为相太宗乃夺其事而自行之置房杜英卫軰何地耶汉唐之君臣君子葢交讥之然尚有可诿者曰不知道以文王之圣翼以八虞四友之贤而自朝至于日中昃不遑暇食其劳视宣帝太宗有加焉此后世口不敢非而心未免疑者也不对姚崇即吏之奏明皇犹能之曾谓文王不如明皇乎舜文若合符节舜垂拱视天民之阜文王之勤乃如是是何劳逸之殊也主上绍履庆基闳济大业昧爽不显听纳忘倦天下咸知临政之勤明扬公举小大并进天下咸知得人之盛躬求贤之劳而不享任人之逸意者五帝其臣莫及不得已而亲事于法宫欤将如光武自乐此而不为疲欤无亦兹文王之忧勤有非后世所能概者欤其研精覃思上探【阙】圣【阙】　与前世政治之劳逸人才之众寡条陈缕数以观攷古验今之学
　　问学不可躐等盈科而进成章而达未有陵节杂施而能成者也葢孔子十有五而志于学至于七十而后从心所欲不逾矩其难如此而学记之所载一年视离经辨志三年视敬业乐羣至九年知类通达谓之大成大成孔子之所集也孔子天纵将圣尚必自十五至七十然后极其至学者乃欲以九年之速而配夫子一世之所就何其敏耶洒扫应对子游以为末子夏复以先传后倦譬之其本其末其先其后要必有所在矣其索言之以纾所学
　　问言不易立亦不易知贤者之言人皆以为是也安知其无一非愚者之言人皆以为非也安知其无一是置其人而论其理固有持愚者之説而易贤者之论矣是非贱贤而贵愚葢舍非而从是也言固不可以贤愚定其亦不可以圣贤定乎非然也圣人者羣言之所折也理之会道之极物之原确乎其不可易者也安得反以贤人之言而疑圣言之妙哉昔者尝叅观自古圣贤之论有不释于心者正其谊而不谋其利观仲舒之言则义利不可并也而文言则曰义者利之和将从仲舒乎从孔子乎县官当食租衣税观卜式之言则租税之外不可取也而周官则曰以国服为之息将从卜式乎从周公乎什一行而颂声作固传春秋者之言而县都十二漆林二十有五者经之所载也以传废经可乎闗讥而不征固孟轲氏之言而凡货不出于闗举其货罚其人者亦经之所载也以子废经可乎均输者前史之所恶虞书何以有懋迁之言羡余者君子之所讥宰夫何以有长财之赏呜呼儒者所恃以胜功利之説者执圣人之经也兹前数条反若为小人地者岂经防奥微而学者莫之察欤抑犹有近似可乗而彼得借其口欤其深思而明辨之
　　问夫子以一贯授曾子而曾子以忠恕语门人是固圣学之大原也子思氏亲出曾子之门而其言乃曰忠恕违道不逺师生之论若不相似然其説果安在耶子贡亦夫子告以一贯者至答终身行之之问则蔽以恕之一言而忠不与焉其去取殆必有谓孟轲氏愿学孔子而系曾子子思之正传其论自反则释恕而言忠其论求仁则释忠而言恕忠恕果二道耶果可析而言之也凡此皆深疑而未喻者盍明以告我
　　问治有统政有枢出天下之治者其统也运天下之治者其枢也成周之隆薄海内外为国千有七百事之接于王室者博矣而周典所载纲之以六官之职至于千七百国之品章宪令曾不少概见焉统端于内治达于外枢运于上政行于下此圣人所以好要而百事详也变周者秦因秦者汉堕六官而为九卿太常鸿胪大农典官之名杂然并列分曹析府无复所谓统与枢者而郡国之间亦不至无所禀承其治效政绩居季世之中号为优焉意者建官之本指固在实而不在名欤抑汉家自有制度不必袭成周之【阙】欤宇文氏之兴鋭欲复古尽还六官之旧大诰之作凛乎得成王训廸之意稽其所终非特不足自附于成周廹视汉世相去犹不知其几千百里据其统而治不应执其枢而政不孚此皆前古之滞论也国家合天下之庶务而总之六部系逺于近纳繁于简归末于本制官之意度越百代而上与周并肆我主上厉精为治在位在服洗手奉职精白以承休徳乃者议臣欲条陈六部之弊以谓反不若州县之详宻殆谬乎正本澄源之义明诏饬厉长贰治其怠而开其新徳至渥也葢尝窃取议臣所陈之弊尊印韨固足以杜欺伪彼之窃印而不问者独何欤严几察固足以柅吏奸彼【阙】　史之禁而听其出入者又何欤杜请谒固足以【阙】奔竞彼门虽如市而心则如水者亦可限之于一律欤此皆当今之疑议也逺决前古之滞论近判当今之疑议勿冗勿并勿迂勿陋悉着于篇以观诸君通达国体之学
　　问合天下之财以赡天下之用开辟敛散弛张予夺国家之大权也舜禹相与酬酢懋迁有无之语杂出于都俞之间未尝以利自嫌孰谓财货不当出儒者之口邪必曰县官当食租衣税置此而求其説皆先王所大禁此殆非通治体识时务之言也厥今醝茗之利至与糓粟中分通都大邑酤所入嵗计輙累数万至于制万货之低昻而一其操柄者亦曰有刀布以权之耳是四者实邦计之大本自盐防弛玩而病其一茶商厎滞而病其二私酤陵夺而病其三最病者刀布单竭乍铜乍楮虽主计者亦不能自定其説吁亦极矣涤其源疏其流本末并举公私兼济在吾儒岂无术奚必问诸羊仅异鏄軰然后可耶主上万机之暇亲御大农之籍均调齐一储神国计惟是四者之弊或未免上勤宵旰之忧凡名为士者在朝当尽其力在野当献其谋是非诸君当讲耶敢问海王之篇牢盆之法趾之刑散盐盬盐饴盐形盐之品可酌而用者有几乃若三等之酤三犯之约税茶徙茶剰茶之令其得失果如何也酒酤之古无有天汉始元之后防革多矣得失利病可考欤不可考欤古今议论之众者钱币其尤也贾谊贡禹马援张林之説岂无可资于时者邪虽然此犹前世之载也相天时因地利叅稽累朝之典章考卜五方之风俗问诸工贾访诸闾阎质诸田野要必有确然至当之防为今日献其毋以思不出位为解
　　问孔门之论圣与仁虽夫子有所不敢居其道至大固非它人之所能与也而周公之制周礼列仁圣于智义中和之间并举以教人而无所轻重夫子犹不敢以此自居而周公乃以此待天下之学者周孔岂二道邪子贡问博施济众而孔子对以何事于仁必也圣乎是仁与圣果有优劣耶仁之一字号为夫子所罕言然其立言其答问及于仁者不可缕数安在其为罕言耶至于圣初非夫子之所罕言而载于论语反不若言仁之多抑又何也夫子许伯夷以仁止目之以贤孟子许伯夷以仁遽目之以圣其説复安在耶此皆疑而未喻者愿明以告我






　　东莱外集卷二
　　钦定四库全书
　　东莱外集卷三　　　　　宋　吕祖谦　撰宏词进卷
　　隆兴元年
　　建雄军节度使知潭州荆湖南路安抚使除检校少保宁逺军节度使殿前副都指挥使制
　　文昌六府具严上将之威太微四门首列西藩之卫朕宪章乾象祗防帝居畴咨帅阃之良参总殿岩之旅通班左棘易镇名都亶孚賛册之辞用谂庶工之听具官机谋明决气槩沉雄营平奏章实立功而立论好畤经武亦能画而能兵躐勇爵以拥旄峻戎容而絶席剖符作誓夙高带砺之盟御众牧人克壮襟喉之势阅于最籍锡以命书登是南邦既頼蕃宣之略越在内服曷如拱扈之亲是用释方伯连率之封贰信臣精卒之柄眎多仪于夏篆训诸御于章沟梐枑再重饬帷宫而陪法驾周庐千列警兰锜而肃宸闱上霍邑之旄麾出嘉川之节钺并蕃徽数用鬯显庸于戏专面正朝坐制中权之劲折冲厌难奚劳外侮之攘益厉雄图毋忘丕训皇叔集庆军承宣使除保大军节度使知大宗正事封东平郡王制
　　周建国以亲诸侯用侈宗盟之庆汉置官而序九族是司属籍之蕃睠时叔父之贤首我内朝之望博稽舆诵董正皇支升之上将之坛赐以钜邦之履饬宣丕号申诏治庭具官乐易而不流温恭而有守河间学古入对三雍之宫沛献好文爰作五经之论裔袭神明之胄地依日月之华大路大旂传鼎彛于故府法言法服蹈规矩于先王向畴进律之文显陟承流之任徳齿参劭魁然祭酒之尊名实两崇展矣戚藩之冠载念齐家之要必严纠族之权示以褒仪属兹肃艾是用繇谯城之留务总鄜畤之成师践辟疆之班联式彰清静胙宪王之封域用答勤劳合集宠光布章物采于戏问鸡鸣之寝朕方形立爱之风诵麟趾之诗尔尚辑惇宗之典若梓材之来兄弟若葛藟之芘本根其追配于前人亦有辞于永世
　　龙图阁直学士除礼部尚书诰
　　三后成功首伯夷之降典六卿分职列宗伯之佐王朕详延鸿博之流共辑礼文之事孰从折必頼耆明具官秉心塞渊养气刚大蚤奋迹于畯轨晚蜚声于显途圣域策勲着玉杯竹林之属词林发藻防石室金匮之书徧仪禁路之华寓直河图之邃肆讨论于坠緖资订正于宿儒进长春官式从人望惟刺经作制斯通执古御今之宜惟统宗防元斯祛党同伐异之惑往惟励翼嗣有褒扬
　　中书舍人除翰林学士诰
　　内外演纶之职独高翰苑之清华左右持槖之臣畴若禁林之邃宻维时盛选属我鸿儒辍从西掖之联延入北门之直具官学穷壸奥文冠伦魁增主之明洋洋晁董之对发帝之令浑浑虞夏之书休有徳声最于迩列是用进陟銮坡之邃深居铃索之严虞侍燕间辅陪遗忘鬯典谟于三代新瞻听于四方近天子之光允頼谋猷之啓沃见王者之志遹观诏令之发挥往服宠章永肩素守
　　戒谕两淮守令恤农诏
　　朕观周宣之治还定安集而劬劳矜寡离散之民咸安其居中兴之业人到于今称之朕初承基绪兢兢业业以计安天下深惟两淮之间疮痍未平民力大屈流移交迹转为愍廼眷北顾用震悼于厥心间者太上皇帝数申饬守令懐辑疲瘵督趣农桑蠲赋省徭以佐百姓之急临遣左右侍从之臣分行疆场复调旁近郡耕牛振业新附所以加惠元元者视周宣有光焉朕临政愿治仰遵慈训夙夜不敢忘而边籴翔贵生齿益落自占版籍者裁什二三侨居浮寄无所系心劝之勤而应之怠其咎安在岂下吏未能奉称而尽地力之教不先欤将豪夺暴役与东作争而害农者蕃欤夫两淮吾所重也异日沃埜上腴为天下最今乃侪于荒逺雕敝之区几不为郡长民者独安取此继自今其悉乃心销沮游末力穑惇本以称朕安集之意有能帅先垦辟为诸郡倡者部使者上其名以差受宠若纵弛怠傲不如吾诏者亦纠劾以闻时则有显罚不可逭朕言维服尚听毋忽
　　戒谕沿边修武备诏
　　朕监前世治边之策责大指而削小文略近利而规后效长辔逺驭与豪杰之士共期于绳墨之外肆其封疆之臣亦越拘挛之见以为公家忠计用能辟地却敌显有丕功朕甚嘉之朕不能逺徳边虞未宁重劳士大夫藐然甚慙廼者临遣大臣尽防羣帅夙夜为守圉计至熟悉也而障塞破壊亭堠堙絶吏气伤沮武备衰减便文自营毛举细事以塞责或翫冦迁延宿兵无用之地或侵欺新附使边骚然不安或屯聚解弛莫能相壹或创艾战闘选耎退缩意者跅之士束于刀笔吏而不得骋欤将郡国之吏或不足亢一方之任欤抑货赂上流吏卒失职下亡所信欤今朕播告之修不匿厥指维尔将帅牧守其厉锋锷展腹心赋车籍马必戒挽运奉饟必丰器械必犀利烽燧必精明毋拘常守以失事机之防功多有厚赏不廸有显戮尚克钦承以寛朕北顾之虑则予汝嘉
　　代宰臣以下贺上太上皇太上皇后尊号礼成表
　　尧仁舜孝际授受之昌期地察天明极形容于丕册四方来贺万福攸同【中贺】窃稽上圣传序之符实贯千载休嘉之运纂图储禁日重光而月重轮养志宸闱干称父而坤称母大矣承顔之庆温然归美之诚虽荡荡无能名岂容拟议而业业致其孝当尽显扬肦中禁之丝纶集曲台之弁冕金声玉振断以渊璧合珠聫焕为丽藻赫奕礼文之备昭华容物之陈歴吉日而协灵辰肃将缛典蜚英声而腾茂实并受鸿名有识有知以呼以舞监明皇之至道如彼其卑考顺宗之应干莫能相尚有开盛旦尽掩前闻恭惟尊号继御丕图奉承慈极于帝其训辑三纪之睿谟自天降康增两宫之神防肆上仪之具举纷协气以横流臣等幸列迩僚欣逢昌会旅虞阶之兽舞合汉殿之嵩呼资始资生既懋显扬之报得名得夀永储锡羡之祥
　　代提举国史进神宗哲宗徽宗皇帝国史表
　　三后在天轶鸿猷于今古百王冠徳纪茂实于典谟爰勒信书上干乙览【中谢】窃以炎宋开万年之祚裕陵发六叶之祥丕显哲宗于皇徽祖渊神心之相授炜圣烈之增光载纉武功叠西湟鄯之绩称秩元祀踵原庙丘泽之规纷纶图牒之符璀璨梯航之贡辑众髦而建学嗣养化源宪六典以训官世严朝着前揖商王之躅俯卑唐帝之橅运启中兴统承丕緖南阳基命建武之元号重开东观防书太初之后阙不録博延硕学论次旧闻迨继照以龙飞甫终编于麟获视诸故府配五圣金鐀之藏副在有司为千载石渠之镇于斯为盛莫之与京恭惟尊号孝通神明诚賛化育有典有则仰思祖武之绳记动记言下协孙谋之燕播诸琬琰炳若丹青臣职总编摩功慙润色莫测乾坤之蕴苐输铅椠之勤述羲农黄帝之书既垂成式由尧舜文王之道愿轸宸
　　唐定襄道行军大总管破突厥露布
　　尚书兵部臣靖言臣闻春秋复九世之讐世宗遵而命将匈奴直百年之运宣帝因以受朝涤荡平城之忧焜燿渭桥之谒惟今盛烈跨古鸿猷遵制扬功雪上皇之宿愤陈师鞠旅空大漠之鬼区日月清明华夷震叠恭惟尊号勇智天锡圣敬日跻屈羣防于筹帷定一尊于宸极武王载斾躬戎辂以濯征骠骑扬旌受将臣之成算同文同轨来享来王矧突厥之鸱张播颉利之凶虐猖狂瓯脱屈强穹庐自鹿失于孤隋益鸱张于絶塞有开帝统肇举义旗羌髳佐周滥预称戈之列貉燕助汉粗输致骑之勤恃其鸣吠之劳肆厥飞扬之志二三其徳大弃齐盟千万为徒长驱丑类涨烟尘于亭堠通烽燧于郊畿尚示涵容未加惩艾益纵癸辛之恶来窥戊巳之屯众叛亲离人怨神怒爰奋张于虎旅用蹂践于龙城臣等职在戎旃任专将钺简竒兵之锋鋭出问道之空虚扼定襄之襟喉从天而下捣可汗之肘腋击地而惊柴绍蹀血于金河李勣搴旗于通漠孝节当常安之道万淑临畅武之区烝徒腾跃以鹰扬小丑遁逃而鱼溃颉利乃收合余烬包藏祸心外虽効于牵羊内实懐于首防公挟诏使阴拒王师臣等申儆戎行径度沙碛太白入月星垂灭狄之祥高锋彗云士倍禽王之气举轻振槁破易摧枯颉利委弃皷旗散亡族帐山空谷静周章大泽之迷路絶刀摧沉痛穷途之哭措身无所束手就擒恩融瀚海之冰化解氊裘之俗斯皆明谟先定睿略遥临壮藁街侈大之观轶禹贡要荒之服臣仰承神指亲覩骏功奉西域都防之觞敢忘典礼开参天至尊之道用畅威灵
　　唐辽东道行军大总管平薛延陀露布
　　臣闻电撃雷震瀚海饮冠军之马星流彗扫燕然勒车骑之铭憺义勇于龙荒纪鸿勲于麟阁厥开昌会克对前休布大喜于幅员清妖氛于夷貊恭惟尊号布昭圣武纠防天刑基王迹于并汾定帝都于闗洛一怒以安天下奋厉皇威四征而绥兆民扫除羣秽璿玑自运宝歴常新邈铁勒之封疆有延陀之部落世传酋长虐始夷男乘突厥之败亡据尉揵之险阻会逢休运懐辑逺人犀甲熊旗燿幽都之部落骍旄虎节荒大漠之山川当为不侵不叛之臣反肆争地争城之战公遣度设暴伐思摩升岱宗之燔柴将封玉检彻甘泉之烽火遽上羽书方推毂以启行已搴旗而报防自怨自艾来享来王愿联姻于天家以增华于戎索三星在户既愆纳币之期六月出师未正交侵之罪不烦邦宪自触鬼诛济凶狠于多弥致剪屠于回纥蠢兹余种保彼遐荒欵鳯阙以归诚饬虎臣而将命推招擕懐逺之义兼取乱侮亡之权臣等统率烝徒导扬徳意为鹅为鹳整师律以无哗如熊如罴肃军容而不犯招徕流散慰拊伤残薛延陀首领咄摩支隂蓄豕心潜摇虿尾敢以伤弓之众輙兴甲之谋臣等振厉偏禆激昻行伍外兵云合得以敌攻敌之机骁将风驰有先人夺人之勇速如破竹易若建瓴长驱名臣当户之俦尽籍瓯脱穹庐之地咄摩支遁于荒野辱在泥涂虽逃幕府之威终纳轺车之欵氊裘震叠沙碛肃清斯皆圣算无遗庙谟独运授成谋于撙爼开逺略于边陲臣备数行间献俘阙下左执律而右秉钺愿先周乐之容东渐海而西被沙共纪禹功之盛
　　汉使谕莎车诸国檄
　　葢闻天下之大义当混为一惟大汉继五帝末流接三代絶业薄海内外悉主悉臣雕题凿齿氊裘卉服之伦交臂受事请命下吏唯恐居后间者荤粥氏虐老兽心奴虏欧役以剪尔诸戎尔诸戎兽骇鸟散荡折离居遐萌为之不安世宗武皇帝奋其武怒提干将而叱之蹂轒輼荡瓯脱逰魂余种自窜于北方寒露之野于是中西域而立幕府信臣精卒列屯相望所以拥右尔诸戎甚厚尔之父子宁而蓄马蕃者非我其谁使之是我有大造于西也莎车小丑反易天常贼杀其主恶暴西域自知罪成与汉吏相恨絶隂结旁近种豪苦虐汉使隔絶都防归计匈奴洿辱聚落大为诸国羞陛下赫然欲诛之意未尝有忘使者奉隆委将明威建彊汉之节以镇抚百蛮亲见狂冦桀骜廼选耎畏缩堕先帝所建立以贼遗君父非人臣之节也用敢尽精厉气皷行而西为士卒先惟尔西域诸国剖符析圭为汉藩辅嵗时之嘉入觐出聘冠葢交道恩礼笃厚四夷莫不闻今莎车首败职约以古法当诛所同愤疾苟挟持两端久留天诛隂拱以观其孰胜则灵旗将回指于尔有邦矣其赋车籍马深入霆撃以钦承天子威命鄯善蒲犂猎其南月支疏勒震其北四面并进类祃厥宗若乃莎车骑君都尉之属刼于彊暴不能自还防死侥幸以逆执事之顔行骈首就戮无以自白使者为诸君羞之矧今大汉兼制八荒覆以威徳兵锋所向无不震壊抜姑师之旗屠大宛之城竿安归之首陵车师之垒犂谷蠡之庭羁姑翼之颈皆诸国所亲覩此黄帝之兵非人之力天之福也夫明者起福于无形销患于未然以区区莎车而欲抗堂堂之锋犹践薄氷而待白日岂不殆哉如能解散前恶捕斩渠率封爵之科具如甲令苟走险阻耆卤掠使西域父子不相聊则使者职在讨除分当相直必草薙而禽狝之尽根株痛断乃止祸福之原唯人所召毋狐疑犹豫为知几者所姗笑檄到咸喻陛下意毋忽
　　唐河北招讨使谕诸郡檄
　　葢闻忠臣见危致命唯徇国而不回义士杀身成仁虽丧元而弗避志吞蛇豕气薄虹蜺迄成万世之功率由一念之烈我国家肇造区夏大拯生民夀富安佚本人情仰追三代之主仁义公恕统天下俯同七制之君上际下蟠南洽北畅日中则昃数必倚于亏盈城复于隍运自分于否防奄妖氛之充塞来丑虏之凭陵逆贼安禄山悖虐凶酋腥羶遗孽鸟言夷面始服役于朔陲狼子野心旋承恩于魏阙阳饰佞防之态隂懐窥伺之图峻宇雕墙锡中都之甲第高牙大纛总数路之戎师焜煌御府之珍络绎内饔之膳示之利器授以大阿骋其不道之谋肆厥无厌之欲反书既彻逆焰遂张囊血射天毒更逾于枭獍吹唇沸地众竞集于犬羊震荡两都并吞百郡幕府拥旄分土仗节临戎守孤垒之空单抗凶徒之猖獗九河俱溃屹砥柱之中存万室皆灰岿灵光之独在幸英豪之响应连城邑以景从清河拥士马之强常山正鲸鲵之戮李郭合从于河朔许张扞蔽于江淮斩将搴旗纷防书之踵至执讯获丑沸告语之交驰挟泰华而压鸿毛倒江海而沃原燎灭虏之勣指日可期惟通都巨镇之公侯暨精卒鋭兵之将率游居之侠邑里之雄佩玉执圭当懐五世相韩之旧冲冠投袂必兴三户亡秦之心勉自激昻共为掎角或穷搜其巢穴或雄制其襟喉或邀击于前或横冲于后切新都之舌用执仇讐然郿坞之脐以威奸慝论功行赏舍爵策勲积甲与山齐永息烟尘之警取印如斗大益坚带砺之盟若乃辱在盗区污于伪爵顾荣之从陈敏夫岂由温峤之奉王敦葢非得已其念去危就安之计各乗转祸为福之机执厥渠魁溃其肘腋不特捐胁从之累又将开封拜之科车同轨而行同伦再成乐土弓载櫜而戈载戢一洗凶墟檄到如章书不尽意
　　汉太史箴
　　史官者万世是非之权衡也禹不能褒鲧管蔡不能贬周公赵盾不能改董狐之书崔氏不能夺南史之简公是公非举天下莫之能移焉是故人主极天下之尊而公议复尊于人主公议极天下之公而史官复持于公议自古有国家者皆设史官典司言动凡出入起居发号施令必九思三省奠而后发兢兢栗栗恐播于汗简贻万世之讥是岂以王者之利势而下制于一臣哉亦以公议所在不得不畏耳汉绍尧运置太史令以纪信书而司马氏乃父子纂其职轶材博识为史臣首迁述黄帝以来至于麟止勒成一家世号实録武帝廼恶其直笔刋落其书于戏亦惑矣公议之在天下抑则扬塞则决穷则通纵能削一史官之书安能尽扼天下之笔乎窃推官箴王阙之义博稽史氏之本末而为之箴曰若稽前圣治浃多般记言纪动爰立史官千载之日坐致尺牍不爵而荣不刑而辱正色立朝是是非非以死奋笔万夫莫移降周迄秦鼎传汉氏若谈若迁令于太史廼防金鐀序次旧闻本末闳阔裁成帝坟六世躭躭防前文过删落编简俾无或播曰帛可卷曰竹可刋人心之公终不可谩逺付百年毁誉自定侈大之名播在民听惟是史防平如权衡恶弗可损善弗可增徳之休明登我王道虽絶不窥自成典诰造行或惰自亲其文谀辞虚美统纪放纷公议攸存万古一揆岂兹小臣所能轩轾迹出于履影出于形反求诸己光流汗青君举必书用辑衮职史臣司籍敢告执防
　　汉廷平箴
　　廷尉天下平而廷平者复廷尉所取平也维汉孝宣皇帝中兴炎统原念刑重之弊实秦十失之一廼地节三年十二月初置廷尉左右平四人秩六百石求明察寛恕黄覇等以充其职季秋请谳帝常幸宣室斋居决事狱刑号为平矣夫狱重事也人之死生存亡于是乎在棰楚之下情实倒置首尾衡决治狱者竞以深文峻诋为功奏当之成鍜链周宻虽臯苏复生欲平反之厥路无繇每嵗之冬案牍上于王府者充栋宇汗牛马时君养尊于上槩以簿书期会视之漫不可否一以委吏吏得以出没变化售其私欲希望风指排抵怨讐彊者以势免富者以贿原民用怨讟上干阴阳之和则虽置廷平之官尚何益哉必如汉宣帝之厉精为治哀敬折狱然后官不虚设矣窃防绎建官之指而作箴曰
　　于赫万乗三尺所出喜舒怒惨发言成律厥势虽利厥理实难哀矜庶狱治忽所闗自古在昔相授以仁谁生厉阶虐始于秦有赭其衣有丹其书左鼎右镬民气不苏皇矣中宗时汉之隆顾瞻苛法震于清清原正本乃立廷平自霸以降拣择维精惟是廷平刑之司直匪君之明曷举其职民之多辟百诈一诚面柔背损阳逊阴争我心匪鉴妍媸或蔽我心匪衡重轻或戾赤墀议法会弁如星或此之失咳唾笑嚬秋官莅刑致辟圜土在彼之害鈇钺斤锯已断不续已死不生敬之敬之罪疑惟轻法行自贵赦行自贱允执厥中没齿无怨至言不烦贯之以恕廷臣掌宪敢告御
　　汉灵旗铭
　　古之帝王必兴神物以前民用自有熊氏接万灵于明廷设五旗五麾用征不譓震曜万国然则尚矣惟汉武帝雄材大略志清六合命将出师徂征多罪雷霆之下无不陨灭蠢兹南越阻兵称乱将奋扬武旅致天之讨廼乞灵于大神告祷太一以牡荆画幡日月北斗登龙象太一三星命曰灵旗太史奉之以指伐国旗之所指风云前驱隆隆猎猎胜气先见锋刃未接固已落敌人之胆矣用能墟其国俘其王竿首北阙为万世戒然则建灵旗而前军旅所以畅天声壮戎容作士气岂直禳禬厌胜而已哉敢追纪其烈而为之铭曰
　　中宫天极太一常居上帝神兵森列六虚在汉世宗布昭圣武钜典骏功戎纪交举考图数贡南越不庭爰整其旅命将徂征廼禋廼祀廼为兵祷肇新锋旗奉将天讨三辰在上式昭其明史臣司之以先启行夭矫晻霭灵风扶斾渎鬼岳祗犇走来会舳舻千里虎韔镂膺士倍其气以莫不增星旄雷烛海波如席砰磷郁律水怪扫迹蛮蜑落胆堕防失戈获其大丑烝徒凯歌抗旌言还献功社稷矞云荣光左承右翼奉时辰牡报以克诚丹厓龙荒镜清砥平秦建茸头实凭巨梓侯今之制轶于惇史孝文行师鸾旗在前侯今之制与之并传于惟神物勅我威命肆勒铭章以鸿厥庆
　　唐大弓铭
　　唐太宗文皇帝躬秉威械斩刈四方之蓬蒿创为大弓长矢度越常制讨刘黑闼之役突厥驱其犬羊干我旗鼓亲御弧矢以却之氊裘之君传观其矢震叠种落厥后余大弓一长矢五藏之武库凡郊丘重礼则陈于仪物之首以侈大武功椠人墨客更相夸燿而不知太宗之徳有超然出于武功之外者葢尝谕近臣曰近得良弓十数以示弓工乃曰脉理皆邪朕以弧矢定四方犹失之况于治乎廼延羣臣更宿中书内省朝夕询访呜呼勇葢天下而守之以怯功被四海而持之以谦大哉修身之弓诚后世子孙之所当宝也是宜防绎厥防以显诗之昭示无极廼为铭曰
　　丕显太宗肇开有唐气吞四海弓矢斯张制兹大弨神武是奋贲育絶髌挽不能寸躬讨乱略浴铁千羣手提威弧雄入九军控鸣镝日规为小犇星激电氛祲一扫左落欃枪右射天狼声如摧山万众莫当名王酋长传观金镞汉箭有神震叠荤粥武功既抗益戒益勤以近取譬爰告迩臣朕得良榦谓弓之选谂于工师鉴裁实舛维是戎器昔所自亲犹弗徧察况于羣伦廼延众髦燕见防绎絶力絶徳两臻其极防府旧物百世有煇人侈其观我服其规象弭袭藏郊庙荐献修身之弓与之俱奠煌煌白羽焜燿丹墀矫思之矢与之并垂威灵在天余烈在地播以铭诗用告来裔





　　东莱外集卷三
　　钦定四库全书
　　东莱外集卷四　　　　　宋　吕祖谦　撰宏词进卷
　　讲武殿记
　　天锡艺祖神武大略表正万邦灵旗所指四方君长堕玉失舄归地王府东南一尉西北一候灌烽灭燧开炎统丕丕之基廼辟秘殿名以讲武燕朝穆清神心经纬四征九伐咸入睿算上延良平借箸运筹之谋下程贲育扛鼎揭旗之技沈几于尊爼之间收功于疆场之表巍巍乎是殿之建实王业之源也臣窃稽前世英明之君智略之臣制为宫室城观以志武功者众矣殿以昭武堂以起义楼以筹边城以受降府以折冲驿以筹笔虽皆随世以就功业然卑汚蹇浅莫能与先王并駮乎无以议为也惟我艺祖之兴阳开隂阖躬接于天原念五季不纲黥髠盗贩僣窃名字尨乱钩裂三光五岳之气分蚩蚩之氓陷于水火莫能自拔并告无辜于上下神只于是手提干将为民请命干戈所麾如雷如霆无不震壊肆其宏开广殿建讲武之嘉号者岂乐佳兵而黩武哉圣人之意以为古之聪明睿智神武不杀者皆勇智高出一世【阙】策先定用能削平僣乱纳天下于太和之域则储神基命之地端不可后想夫潜心是殿旋干转坤翫彊敌于股掌之上一发而平泽潞再发而下淮扬三发而定荆湖不待下劒门之险而固已制孟昶于轩陛不待告畨禺之防而固已收刘鋹于堦墀不待堕金陵之垒而固已缚李煜于几席虎臣骁将受成黼扆如泥在钧如金在镕一听陶冶功成事定迄不自知其所以然非神武大略卓冠百世之表孰能与于此窃迹明堂玉版之所纪若开宝五年召进士安守亮等对于是殿六年又召进士宋准等覆试于是殿八年召契丹使观射于是殿是知艺祖之世绛纱玉斧清跸羽扇临于是殿者殆无虚嵗所以大武功而清宇宙其贻厥孙谋之意逺矣至于干徳之元凿池习战太宗之世筑台大阅皆袭讲武之称其昭示禁暴戢兵之训一也鸿惟是殿之建开天辟地创我宋无疆之宝祚上与虞舜干羽之两阶同条共贯彼栢梁徳阳之制崇侈光丽奉已而不在民者曷足称于圣人之门哉用敢发扬景铄播于亿万斯年俾勿壊臣谨记
　　隆儒殿记
　　仁宗皇帝皇祐纪元之三载宪度鸿明风化浃洽折六艺统壹圣真老师耆儒济济在列廼制诏有司朕绍休圣绪乐与据经守古之士燕见防绎存神索至用缉熈日就月将之学肆开邃宇广迩英之庐以为讲贯论説之地顾扁榜之名未立惟一二左右之臣汝为臣度等言陛下尊隆儒术肇新广殿亲屈帝尊博延承学之臣右文之风推校千古无所与逊臣不胜大愿请冠以隆儒之名丕谕圣志臣昧死以闻制可其请是维文教之盛照映国史赫赫若前日事臣幸得以鈆椠待罪追述闳休以贻罔极臣之职也用敢拜手稽首而为之记曰道待圣人而尊故儒者之是非必百世俟圣人而后明自三代以来尚文之主史册相望襃衣博带禹行舜趋肩相摩于朝盛于稷下论于石渠观于桥门议于白虎洋洋乎声明文物去洙泗不能以寸然束于诂训泥于古陈滞固疎阔弗知合变质之以金糓甲兵之问试之以浩穰要剧之地则惶骇眊无所措其手足甚者诵六经以文奸言逢君之欲傅之古谊私龙断以猎高位为世所患苦豪俊轻侠凭陵翫侮以儒为戏而真儒硕学与防其耻淳于髠之徒至讥评子思以病孟轲久矣儒者之不见信于世也如汉高帝宣帝世所谓英主槩以儒者为无益于治乱之数间登用一二【阙】　　事貌敬而心不随特以为朝廷之羽仪太平之盛【阙】而已上以名求之下以名应之其不见儒者之效也宜惟我国家圣圣相授尊道贵徳以实不以文及我仁宗皇帝绍天觉民表章儒术路门经幄咨诹讲肄言成典谟以隆儒之名登诸扁榜风示天下羣士慕向异人并出辅成四十二年冠古之治真儒之效白于当世向之诋訾儒术者前倨后恭自咎自悔摅子思之宿愤刷孟轲之余耻千载之是非至是而始定信乎道待圣人而尊也臣又闻之汉肃宗皇帝幸阙里祠孔子命儒者讲论帝谓孔僖曰今日之会宁于卿宗有光荣乎僖对曰陛下亲屈万乗此乃崇礼先师增煇圣徳至于光荣非所敢承夫区区肃宗固不足以仰望仁祖窃尝借是説而论之则仁祖之创殿制名臣亦将曰此乃隆儒稽古增煇圣徳岂特儒者之光荣哉臣既述其事谨待制防而勒之石臣谨记
　　祥符四夷述职图賛
　　臣仰惟真宗皇帝润色祖业统辑羣元连四海之外以为带九夷八蛮禀卬太和枝附叶着上古之所未臣人迹之所不至莫不梯山航海奉琛走贡史不絶书府无虚月祥符纪元之九嵗正月资政殿学士臣殊始奏以占城兹沙洲卬部蛮相继入贡请图其道路风俗人物衣冠以付太史帝俞其请四月诏礼仪院修四夷述职图时判鸿胪寺臣复以注辇入贡列诸绘事帝以其未广申命订正以侈一代之伟观是图之揭会八荒于坐隅敛万里于咫尺禆王当户氊裘卉服咿嗢睢盱照映宝轴岌若飞动固可以伯仲成周王会之篇舆台唐室职贡之图矣臣窃原圣意岂徒丹青藻色夸诩于无极哉所以昭示后圣惇徳允元蛮夷率服之成宪尔用敢墨笔操牍拜手稽首而为賛曰
　　宋继古帝跨唐轶虞湛恩布濩外薄海隅于皇真宗垂拱而治南洽北畅东渐西被日域月桂海冰天逾沙轶幕叩闗请前火齐错落浮琛沈羽道路如织归我天府春王三朝九夷賔将庭燎晰晰璧玉华光削袵解辫十百其耦象胥环人傧相先后廼诏曲台廼命鸿胪裒工之良是绘是图咫尺滇池跬歩瀚海狼居龙堆灭没晻霭丹厓铄石黑水流澌一幅之间气候屡移【阙】


　　古先哲王左图右书迭相经纬百世楷模在帝仁宗增光四叶鉴于前代宪章鸿烈延阁广内典籍之渊并列美恶有万其籖殿帷深靓旁搜博采播诸宝绘揭为规戒金铺玉户丹青相宣邦国若否瞻之在前土阶都俞九官厎绩就日望云不违咫尺攀辕折槛还笏挽裾凛凛生气凌铄坐隅璇室倾宫怠敖侈丽图其覆轮危竿欹器廼发天藻奎画云章廼示弼臣导其賛襄紫宸仗退防心太古槐龙转阴寓目缣素拱揖令王为吾友朋想像昔贤为吾股肱翺翔周览一息千载缉熈圣学兆民永頼汉画西阁尧桀并彰唐设连屏以镜兴亡昭哉宝图超唐絶汉扬厉硕休下臣之賛
　　汉高帝未央宫上夀颂
　　帝王有至乐而王天下不与存焉曷谓至乐曰以天下养是也汉高帝混一区宇极四海九州之奉以致养于太上皇五日之朝龙旂鸾辂雷动星陈风天下以纯孝其践祚之九年冬十月淮南王布梁王越赵王敖楚王交朝未央宫成置酒前殿高帝奉玉巵起为太上皇夀殿上羣臣皆称万嵗欢声洋溢如雷如霆窃意高帝蹷秦诛项帝制天下之乐未若奉巵之日也夫天以天下与王者易以天下之养与王者难王者得天下于天易得天下之养于天难博稽五三六经之传鲜有两得者惟高帝独介古今罕见之鸿休举简编未书之盛典想夫奉巵之际天华爽霁云物効祥陛防殿帷函被光景玉巵举而天下为父子者定歴数四百年之汉上仪伟观前后相望而未央之会于斯为盛卓哉煌煌丕天之大律不可尚已是宜命鸿生硕儒作为歌颂播之乐石以逺非常之庆攷诸载籍阙然不传谨援束晢补亡之义而作颂曰
　　天造草昧云起龙骧赫矣髙祖肇域万方洒扫羣秽武骑聿皇拓迹开统炎祚灵长至乐无极太平有象其乐维何以四海养其象维何两宫相望法驾问安肃陈天仗时惟九年未央落成阙庭神丽左墄右平浮柱飞榱俯视列星路车乗马莫不来庭帝谓羣公朕提三尺头如蓬葆履冐锋镝登兹治安用克考室实惟察父教诲之力咨汝典客显设鼎彛咨汝奉常緜蕞其仪供张前殿毋敢不祗燕飨诸侯慈顔是怡陛防百重鸾旂的歴辇降云霄划闻鸣跸庶邦冢君骈玉交舄鼎臑爼胾笾豆有秩文始之舞干羽低昂金支翠旌蹈厉发扬安世之乐四垂高张轰豗融冶鸟兽跄跄亲屈帝尊顿首丹地挹彼注兹防樽盎齐奉巵太上融融泄泄以祷以祝万有千嵗貂蝉鵔鸃驩声传胪日华五色岳灵三呼祥风和气蜿蜒扶舆泛漾璧珰披拂绮疏高祖圣孝焜燿民听温凊宸极举觞告庆高祖圣功幅贠耆定仰以寜亲頥神渊静鸿化浃洽咸防陶甄比屋考叔连墙闵骞夸大休嘉作此颂焉飏于石渠以谂儒先
　　唐太宗两仪殿上夀颂
　　天子之孝以养志为主清跸三朝不足以为乐惟威加四海冠带百蛮大荒絶域莫不归职贡于天府然后足以仰称付托之重而尽养志之孝也唐神尧皇帝脱屣万乗与造物者游廼手挈神器授于太宗太宗开干阖坤身济大业以增辉神尧之丕绪西突厥之盛古夷狄莫强焉廼烜威赫徳膺受封册遣使来庭神尧嘉嗣圣威徳之逺覆亲宴使者于两仪殿谓长孙无忌曰今蛮夷率服古亦有乎无忌上千万嵗夀神尧喜以酒属太宗太宗顿首谢复奉觞上神尧夀惟神尧传序之明惟太宗养志之孝两臻其极夀觞之奉醇风和气陶冶八纮忻忻愉愉如醉醪醴岂非邦国之大庆千载之絶会欤彼昆邪之降狼居之封渭桥之谒亦足震詟夷狄然有其功而无其时虽欲霑余沥于两仪之觞不可得已窃推美盛徳之形容而作颂曰
　　烈烈盛唐明两作离何天之龙提地之厘于赫太宗功徳峩巍原念养志圣孝所基燀威王灵铜虎四驰大荒絶漠磔裂分□鸿业崇成泰山四维突厥遗种崛强于西沐浴元化卧皷息鼙来请来觐同我昌期帝谦不居穆然深思告庆慈极功敢自归神尧嘉止张宴两仪日月重华芝葢相差尔公尔卿冠佩绅緌燕及戎使睢盱嗢咿曵星之髾歴天之旂雷轴电鞭翠华葳蕤乐舞破阵金石埙箎噌吰镗鎝蹈舞僛僛需云上覆湛露下滋睟表粹温载发畴咨嗣圣继统要荒来威高视羣辟孰盛与夷付托之明无愧烝黎百末防酒酌彼金罍爰属嗣圣隤祉介祺卒爵而釂融融怡怡帝拜稽首上万夀巵嵩呼鼇抃声沸丹墀干闿坤怿丛祥効竒珍符瑰产如丘如坻天子之孝匪循近规五岳为豆四溟为罍孰为冬温仁恩抚绥孰为夏凊义武发挥懿兹文皇懐逺招携泰和洋溢显扬有煇发越轩陛陶冶郊畿布濩郡国旁魄边陲父尧子舜前创后随一人有庆庶绩咸熈对扬景铄作此颂诗勒之玉版以永厥垂
　　建隆编勑序
　　太祖皇帝受命穆清肇造区夏建隆之元号为天地重开廼命左右之臣条定宪章论次律令创业垂统为万世则越四年七月己卯判大理寺臣仪上建隆编勑四卷宏规丕矩易简坦明揭于象魏藏于有司职于秋官颁于郡国用启佑后圣继继承承咸以正罔缺确乎致治之成法也臣涵泳圣涯固不足以测知乾坤阖辟之蕴然职在翰墨其可以词语浅薄为解谨斋心极思而序之曰一天下者必不嗜杀人然后定惟五代之乱彊凌弱众暴寡无知之氓奔耆骋欲眎三尺法犹弁髦土梗而大弃之夺攘不忌剽刼显行上之人厌苦其难治于是为壹切之法以求胜民不师古始堕壊先王金科玉条之制相夸以虐相高以险竒请它比溢于几阁黠胥老吏生死于簿书之间犹不能徧识千机万穽罔民而纳之死悍臣酷吏奋髯抵案斩艾击断专决不请骈首就戮血流波道民举足而蹈陷穽侧身而入河海靡衣媮食不为终日之计时君偃然自以防民之具高视前世然法出奸生令下诈起奸宄无穷而鈇钺不足凶威毒燎腥闻于天上帝震怒崇降罪疾亦罔克永世惟我艺祖奄受方夏代虐以寛当宁太息思欲涤除苛法拨乱世而反之正深诏通明平恕之士傅以经谊蔽以人情成书之布前目后凡较然画一以四卷之简而驭亿万生齿之繁风流笃厚禁网疎阔斯民安土乐生不敢以身试法骎骎乎圄空刑措之治矣昔之为法愈多而犯法亦多今之为法愈寡而犯法亦寡昔之防民日严而民日慢今之防民日寛而民日谨昔之吏屈首朱墨而不足今之吏从容画诺而有余是知为治之道果在此而不在彼也深仁厚泽克开厥后民之戴宋永永无穷后世虽有作者蔑有加于此矣世之议者或谓艺祖之法以威克厥爱为主臣窃以为圣人之用刑若医者之用药当疾之初平药石未可一朝去也必俟元气稍胜则药石稍损元气俱复则药石俱捐艺祖拔民于水火之中如疾之初平者也故于前代之刑犹存十一于千百至于后圣教化益明则刑益轻庆厯嘉祐以来鞭笞之罚不上于士大夫实推本艺祖好生之徳孰谓其尚威乎臣惧后之有司不察艺祖制法之原谨复列之于末以告来者臣谨记
　　承华要略后序
　　臣闻基天下之命必建储后以承圣统养天下之源必缉典籍以熈圣功古先哲王登崇主鬯以尊宗庙而重社稷罔不镜之以前代之载衡之以六经之言硕师良傅左提右挈吉人正士前导后陪广夏细旃之上洋乎歌讽诵之声发焉焕乎山龙藻火之文具焉用能刚健笃实辉光日新润色鸿业永永无极臣仰惟宋受天命圣圣相传硕大骏伟之治旷百王而軰五帝渊谟丕训宏纲懿典不劵契而同不凿枘而合不胶漆而附不衡石而均隃时歴纪若出一日虽老师宿儒欲形容列圣心传之蕴殚精研虑终莫能望其端倪窃尝问诸太史氏侧闻真宗皇帝天禧三年八月制立升王为皇太子始锡之以元良述继之以六艺箴又申之以学书劝学歌吟之属至于品式备具本末闳阔则复有承华要略之书焉越三年九月召宰辅宗室近臣俾之纵观然后知我宋之重规叠矩万世一辙者亦惟培养天下之源而已当真宗皇帝之时天清地寜弓弭矢箙覆露生息极炽而丰升中岱岳亲祀汾阴声融金石光溢云汉固可以独观昭旷垂拱视天民之阜矣顾乃留神于垂裕后昆之原豫建太子以定国本爰因乙夜之览博采载籍搜补青宫要纪之阙遗勒承华要略十卷昈分彪列昭如日星亲发睿藻断以賛述用为辅养圣功之具想夫书之所载问寝视膳之规齿胄入学之训大纲小纪洪纎钜细无乎不闻厥后仁祖四十二年之治巍巍荡荡洗万古而空之者是书抑有助焉是宜列圣宝之以为成式藏于宗庙副在有司增前星之光源少海之润蓄灵拥休万世永頼诚丕天之大律也臣窃考两汉以来明君良臣属意于邦本者多矣贾谊治安之策言虽忠而道则踈义府承华之箴言虽切而心则诈元稹教本之书言虽华而要则寡用智囊【阙】家令则辅之非其人开博望延賔客则处之非其地养之无素导之无术无惑乎其治効之卑汚蹇浅也使其获窥我宋承华要略之书殆将兴河伯望洋向若之叹矣惟舜禹执中之训足以拟是书圣学相传之妙惟文王世子之篇足以拟是书圣学色养之诚世之相后数千载若合符节信矣圣人之无两心也若夫精义入神眇然出于翰墨之外者顾臣何足以知之
　　试卷六篇
　　皇兄保大军节度使除检校少保河阳三城节度使权主奉呉王祭祀进封加食邑实封制
　　门下宣制阃之威夙重维城之望典宗藩之祀载通左棘之班乃睠英贤素推近属爰举陟明之律肆疏易镇之荣播告路朝诞敡涣号皇兄保大军节度使某慈祥而肤敏信厚而忱恂动思法度之循居逺竒衺之习总羣书而奏七略蚤是正于词林献雅乐而对三雍亦裁成于治具蔼然誉处达于聴闻自席宠于斋坛益蜚声于属籍棣华韡韡增光伯仲之联瓞緜緜袭庆神明之胄朕仰观英祖之遗烈有懐呉邸之贤王时惟闻孙允蹈前宪肆简克家之懿俾膺摄祭之权分彛器以展亲贲之物采归脤膰而致胙享以忱诚是用眎亚保之仪更大邦之节篆车希冕于昭命服之华豹尾神旗有赫元戎之重出盟津之新组上鄜畤之旧麾申启国封陪敦邑食于戏因心则友朕方隆兄弟之恩继别为宗尔尚衍本支之绪往肩吉履式究令猷可特授检校少保河阳三城节度使权主奉呉王祭祀进封加食邑实封主者施行
</div>
    <div class="pagination">
<a href="东莱集_page29.html">上一页</a><span>...</span><a href="东莱集_page25.html">25</a><a href="东莱集_page26.html">26</a><a href="东莱集_page27.html">27</a><a href="东莱集_page28.html">28</a><a href="东莱集_page29.html">29</a><span class="current-page">30</span><a href="东莱集_page31.html">31</a><a href="东莱集_page32.html">32</a><a href="东莱集_page33.html">33</a><a href="东莱集_page34.html">34</a><a href="东莱集_page35.html">35</a><span>...</span><a href="东莱集_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
