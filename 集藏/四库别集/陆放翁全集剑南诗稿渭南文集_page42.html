<!DOCTYPE html>
<html>
<head>
    <meta charset="UTF-8">
    <title>陆放翁全集剑南诗稿渭南文集 - 第 42 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陆放翁全集剑南诗稿渭南文集 - 第 42 页/共 361 页</h1>
    <div class="content">情尽，疾病侵人酒兴疏。寄语莺花休入梦，世间万事有乘除。
建安雪
建谿官茶天下绝，香味欲全须小雪。雪飞一片茶不忧，何况蔽空如舞鸥。银瓶铜碾春
风里，不枉年来行万里。从渠荔子腴玉肤，自古难兼熊掌鱼。
雪晴至后园二首
病扶藤杖觅残梅，牢落情怀怕酒杯。约束园丁勤洒扫，新年作意待春来。
又
宝马东风拥犊车，碧鸡坊里擅豪华。南来强作寻春梦，何处如今更有花。
开元暮归
白发书生不自珍，天涯又作宦游身。谿桥烟淡偏宜晚，野寺花迟未觉春。日暖登山思
谢屐，病余漉酒负陶巾。茹芝却粒平生事，回首岩扉一怆神。
书怀
濯锦江头成昨梦，紫芝山下又新年。久因多病疏云液，近为长斋进玉筵。啼鸟傍檐春
寂寂，飞花掠水晚翩翩。支离自笑生涯别，一炷炉香绣佛前。
游凤凰山
穷日文书有底忙，幅巾萧散集山堂。一樽病起初浮白，连焙春迟未过黄。坐上清风随
尘柄，归途微雨发松香。临溪更觅投竿地，我欲时来小作狂。
园中杂书四首
萧萧慈竹鸟呼风，宛似山光小阁东。剩欲杖藜寻昨梦，更添红绽绿阴中。
又
北窗看镜意凄然，梦断梁州已七年。猎猎彩旗春日晚，不堪花外见秋千。
又
笋生密密复疏疏，来看偏宜晓雨余。乞与人间作图画，幅巾短褐小篮舆。
又
残花委地笋掀泥，香碗诗囊到处携。幽梦欲成谁唤觉，半窗斜日鹧鸪啼。
烹茶
麴生可论交，正自畏中圣。年来衰可笑，茶亦能作病。噎呕废晨飧，支离失宵暝。是
身如芭蕉，宁可与物竞。兔瓯试玉尘，香色两超胜。把玩一欣然，为汝烹茶竟。
病中久止酒有怀成都海棠之盛
碧鸡坊里海棠时，弥月兼旬醉不知。马上难寻前梦境，樽前谁记旧歌辞。目穷落日横
千嶂，肠断春风把一枝。说与故人应不信，茶烟禅榻鬓成丝。
北斋
新竹侵幽幔，疏莲散远汀。研朱朝点易，捣蘖夜潢经。岩壑知心赏，琴樽乐性灵。会
当烦太史，一奏少微星。
出塞曲
千骑为一队，万骑为一军。朝践狼山雪，暮宿榆关云。将军羽箭不虚发，直到祈连无
雁群。隆隆春雷收阵鼓，蜿蜿惊蛇射生弩。落蕃遗民立道边，白发如霜泪如雨。褫魄胡儿
作穷鼠，竞裹胡头改胡语。阵前乞降马前舞，檄书夜入黄龙府。
思故山
千金不须买画图，听我长歌歌镜湖。湖山奇丽说不尽，且复为子陈吾庐。柳姑庙前鱼
作市，道士庄畔菱为租。一弯画桥出林薄，两岸红蓼连菰蒲。陂南陂北鸦阵黑，舍西舍东
枫叶赤。正当九月十月时，放翁艇子无时出。船头一束书，船后一壶酒。新钓紫鳜鱼，旋
洗白莲藕。从渠贵人食万钱，放翁痴腹常便便。暮归稚子迎我笑，遥指一抹西村烟。
送钱仲耕修撰
姑熟溪边识胜流，十年重见岂人谋。自应客路难为别，不是阳关作许愁。亻暴直公看鳌
禁月，倦游我梦镜湖秋。殷勤为报中朝旧，睡足平生是建州。
建宁重五
霏微入户黄梅雨，磊落堆盘碧筒黍。病来一滴不饮酒，但嗅菖蒲作端午。人生忽忽东
逝波，白头奈此节物何。去年已作归州客，今年建州更愁绝。归州猿吟鸟啼里，屈沱醉归
诗满纸。即今忆此那可得，西望归州三叹息。
雨晴至园中
入夏经月雨，园路久已荒。今朝偶一到，蒿艾如人长。岂惟蛙黾豪，颇觉蜂蝶狂。怅
然怀故山，舍东百本桑。迨此积雨余，枝叶沃以光。父老适相遇，藉草挥一觞。一觞颓然
醉，笑语相扶将。赋诗示儿子，此乐未易忘。
夏日三首
微风过中庭，庭树飒有声。穿帘徐入座，巾屦有余清。
又
展画发古香，弄笔娱昼寂。是中亦何好，使我喜忘食。
又
呼儿整吾驾，驾言返林庐。可使临老眼，常亲车文书。
发书画还故山戏书
昨日遣画笥，今日发书簏。空斋惟一床，窗影乱风竹。平生钻故纸，夙好老尤笃。奇
哉扫除尽，蝉蛇三万轴。岂惟息烦心，亦足养病目。从渠褦襶生，自献公车牍。
白发
白发千茎绿鬓稀，卧看鹓鹭刺天飞。平生窃鄙贡公喜，故里但思陶令归。清坐了无书
可读，残年赖有佛堪依。君看世事皆虚幻，屏酒长斋岂必非。
怀谭德称
谭子文章旧有声，几年同客锦官城。江楼列炬千锺饮，花市联鞍一字行。人世绝知非
昨梦，天真堪笑博浮名。空斋独夜萧萧雨，枕上诗成梦不成。
客思二首
千里关山道路赊，可怜客子费年华。杯觞滟滟红烧酒，风露盈盈紫笑花。孤月有情来
海峤，双鱼无信到天涯。此生那得常飘泊，归卧东溪弄钓车。
又
两鬓星星久倦游，凄凉况复寓南州。未甘蟋蟀专清夜，已叹梧桐报素秋。绮语安能敌
生死，热官正欲快恩雠。空堂饱作东归梦，梦泊严滩月满舟。
建安遣兴六首
建安酒薄客愁浓，除却哦诗事事慵。不许今年头不白，城楼残角寺楼钟。
又
锦城重到叹无期，忽忆书台步月时。白浪黏天鲛鳄横，梦中识路亦何为。
又
今岁清诗欠百篇，强寻笔砚意茫然。秋风有句君知否，合在严光钓濑边。
又
古今清绝沅湘路，卧想蒲帆十幅开。不是避人思远适，肺肝尘土要诗才。
又
绿沈金锁少时狂，几过秋风古战场。梦里都忘闽峤远，万人鼓吹入平凉。
又
刺虎腾身万目前，白袍溅血尚依然。圣时未用征辽将，虚老龙门一少年。
病起偶到复庵
经旬羸卧怯登临，偶忆东庵试一寻。新竹初成迷栈路，断云不散抱城阴。陂池绿静龟
鱼乐，亭馆苍凉草树深。欲把一杯无奈懒，病来触目动归心。
前有樽酒行二首
虚堂雨过生凉祑，劝君一醉君勿辞。去年不知今岁事，明年万事今得知。旧时扶床问
戏儿，还乡同讯令人悲。冢丘累累在者谁，纸钱雨湿抱树枝。君去六十有几时，更望七十
何其痴。求师学道亦已迟，谢客努力从鸱夷。
又
绿酒盎盎盈芳樽，清歌袅袅留行云。美人千金织宝裙，水沈龙脑作燎焚。问君胡为惨
不乐，四纪妖氛暗幽朔。诸人但欲口击贼，茫茫九原谁可作。丈夫可为酒色死，战场横尸
胜床第。华堂乐饮自有时，少待擒胡献天子。
游南塔院
小破文书梦，闲成杖履游。涧幽泉激激，院静竹修修。病骨凉如洗，归心浩莫收。船
</div>
    <div class="pagination">
<a href="陆放翁全集剑南诗稿渭南文集_page41.html">上一页</a><span>...</span><a href="陆放翁全集剑南诗稿渭南文集_page37.html">37</a><a href="陆放翁全集剑南诗稿渭南文集_page38.html">38</a><a href="陆放翁全集剑南诗稿渭南文集_page39.html">39</a><a href="陆放翁全集剑南诗稿渭南文集_page40.html">40</a><a href="陆放翁全集剑南诗稿渭南文集_page41.html">41</a><span class="current-page">42</span><a href="陆放翁全集剑南诗稿渭南文集_page43.html">43</a><a href="陆放翁全集剑南诗稿渭南文集_page44.html">44</a><a href="陆放翁全集剑南诗稿渭南文集_page45.html">45</a><a href="陆放翁全集剑南诗稿渭南文集_page46.html">46</a><a href="陆放翁全集剑南诗稿渭南文集_page47.html">47</a><span>...</span><a href="陆放翁全集剑南诗稿渭南文集_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
