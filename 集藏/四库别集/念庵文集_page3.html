<!DOCTYPE html>
<html>
 <head>
  <meta charset="utf-8"/>
  <title>
   念庵文集 - 第 3 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   念庵文集 - 第 3 页/共 28 页
  </h1>
  <div class="content">
   伏承逺书多惠感念感念近始知性命切平日收拾不密及今犹未还元只几微处未是丝毫不挂仍容害性害命者到得此处若是逼真汉眼前更有何碍手何物敢来作祟此处更无贴衬更无等待更无扫除果于言句中撇脱得说寒是雨说热是日更不须取证何方是即是非即非若此处稍差即天渊隔越此中尽有商量恨无由即与兄究竟耳闻兄在官斩截严正上下相孚甚慰不知此处切否政事中不犯手脚否能不入世情与照应世情不作疑否能于是非两途逈然别白不搀和得丝毫否时时若云外道人无烦恼否便中幸示之春来得一洞在近山中已在此作老农圃待树成隂时防有得道人度我丹头也
　　答髙白坪
　　某无似山栖养拙积有嵗年虽食土之毛不敢布姓名为恭者正惧有所溷渎昨仰荷旷度收采不遗既厪礼问复持谦抑欲令有所诵说将以为可听不知其为愚且鄙感激甚矣窃念窜伏以来垂听者虽众未有以圣贤门径实下手为问者自頋平生不敢谓无意乎此而实未有所成以其未有所成而忽有问者焉将无怜其有意乎此而欲进之也欤如是则不可以愚鄙辞圣贤之学慎独而已固未有支离葛藤其间者将谓以穷理为先则专于见闻以反躬为务则遗乎事为而有二者未之一乎夫为是二者之说诸儒也诸儒之所宗者濓溪也濓溪学圣主于无欲此何尝有支离葛藤其间者乎夫欲之有无独知之地随发随觉顾未有主静之功以察之耳诚察之固有不待乎外者而凡考古证今亲师取友皆所以为寡欲之事不然今之博文者有矣其不捄于私妄之恣肆者何欤故尝以为欲希圣必自无欲始求无欲必自静始其或先无偏重而致刮磨之力知所由来而絶攻取之源此则存乎其人未可以言而豫待也愚鄙所见若此不识髙明以为可与进否
　　答詹觉野
　　故人一别二十有三年而始一见见二十有三年以前人谈二十有三年以来之事知其快也而兄乃复锐意于古圣贤之学极力承当不为回沮加之以直谅而承之以虚受他日承临川之遗绪可他让耶以是于故人情不特有二十有三年之别盖又知二十有三年能加铸一人矣日者知有霍丘之行不可乆留而切磋之义百不一尽自古及今圣学不明者岂谓无讲说者哉正以力行有未至也所谓力行未至者岂徒节目之踈濶条件之缺失而不足以满视听哉皆縁欲根不断借道理为障蔽而于自身性命实未有知必是始而欺人终而至于自欺始而自不能揜终而人亦无为之揜此君子所以贵慎独也前虽未尽所请大要已得兄意以为且务实事勿落空虚其为说未始不可苐恐尚为节目条件分踈而于性命尚有限隔于欲根犹有防持皆未为切身反已岁复一岁窃恐负承当之初心而入假借之防穽临川遗绪未知竟何属矣弟本盲人妄谈方隅在手无金指如意寳诚为不量然自智者闻之亦或所不弃也
　　答戚南
　　去秋得龙溪书谓必至匡山当在冬初是时已有飘然相赴意已而得龙溪再书则云有黄岩之游彼此不果古人千里命驾以为美谈若近时数君屡约不至只漫然作兴语诚有古今之别也弟懐四海之旧爱我如弟者莫若我兄计弟所以为报者方恨未尽孰谓千里一介倐忽而至别后踪迹随书合并既教以善复分以财防事论兄可不愧古人但弟不似古人所爱之人耳来书所谓置懐与出丑者得无豫为弟设耶弟自毘陵归路径少明日间精神散漫不无却比向来挨傍处少亦欲从自心立命于命根处稍提掇得动然尚未是入塔中说相轮去年得石莲洞泉石差为一乡胜结茅其前春夏之交友人屡至往往告以尘外语其始不相干涉已而观其精神志意毕力在世情圈套外结褁以此益深自发愤道无髙明亦无卑下只在脱尘与否来书云髙明一路未敢望然则将属之谁耶舍髙明即入卑下知已语故应如此今世谈学者往往自附髙明毕竟皆在世情圈套内结褁以此动人口舌使有志者疑而不敢前讳而不欲语前軰所谓以身谤法兄得无是之惩耶敬服敬服虽然江之南北如兄者似据要津矣而平生力量亦足掀掲宇宙一真百真转移甚大与弟驽骀逺甚立之赤帜以为斯世命脉其又何辞耶此当共努力者也弟禀气薄弱年来生息无耗去秋举一子即殇去断欲一着若血气自有合宜处逆计在世间不甚乆平生散漫复多能得几何日月担当过分之举乎弟尝书防事柱帖云无一事非仁视听动息皆天理与万物为体疾痛疴痒切吾身燕居柱帖云当退而闲居饱食即思天下有饥寒困苦之情观古者志士仁人可騐年来多怠惰宴安之气弟之书此者未尝不以斯世为心缘始之所志不切而今之所存无几驱其所不能以就其所未至知其谬也故相时揣几一句读之不觉失笑以与己相戾若春中了族谱事龙溪能践往约则枯坐匡山或有半席是时北望长江能度与否未可豫定一二年间断求一面取证果也荆川别后止得一书书中所言勉我者不止弟以告兄处想曲阜老祖未言者亦不外此命根所在即天下人命所在立心立命原是一事共以为终身之盟
　　答李二守
　　洪先谈学甚乆然皆入耳出口否则涉于想度以为悟解盖不知虚度几月日未知返也比年以来既遭多故复形过恶掩蔽莫得惩创始深于是乃有着力处复坐志不坚定气每浮扬进未寸而退已寻丈方自惧此生未有归宿之地乌能向人指迷也执事于学专于志笃而又咎惰气异说之相搅则自责密矣又岂待人之指摘而后悟解者乎虽然适道者古人比之适长安皆自人所处各寻径路固不能齐亦难以一说防尽惟患不出窠臼譬之未举足而计程期矣目前所着力者举足之地也昔洪先所尝着力者以无欲为主辨欲之有无以当下此心微微觉处为主此觉处甚微非志切与气定即不自见然此止据拙者之分为之未可向髙明语也而听纳所及不敢不以直对至所谓无欲者已涉于言辞又【阙】作文义分疎兼吾人窠臼已在欲中尤难自辨即觉处能辨又患于以心察心此等处却又非言辞可了执事深于此学又多得师承当有着力可言者以相引救勿姑以谦抑诱导为也
　　答刘月川
　　龙华暂聚终以人事纷拏未得静对别后辄复有恋恋也来书具见忠实语能自道心腹中隠态即此可以入道所言务在躬行论说不过为经书作讲义尤为切当极受切劘之益区区平日不敢持多言聒人大抵向人口澁缘自心未有真得又惧腾口翻为世俗作障迩来觉得对友便有许多感触尽好商量而吾人当初起念发心亦由有此讲说然后萌动以是窃计安知人之心不犹我哉所患在我未能入真却恐为人口实阻人向往罪戾大矣故防友不特益人亦所以坚吾之初心去吾之私意而起吾之惰气也世未有为其事而能去友者即工商农圃类皆有所取益盖与人为善亦是吾人生理本合如此若一向不欲拈起即是自身有所回互故成避忌亦可以騐操习之专否若事静黙实修隠微内讼即在稠众又何可忘不独闭户然后慎独但觉一涉功能或牵知解又当省却应酬尽斥言论随事调停未可以为定则也立行是孔门第一义今之言不睹不闻者亦是欲立行至精密处非有二义也凡事状之萌有作有止而吾心之知无断无续即事状而应之不涉放肆可谓有依防矣安知不入安排道理与打贴世情弥缝人意乎即使无是数者事已作何归宿此不为虚过日月者哉又况处事原属此心心有时而不存即事亦有时而不谨所谨者在人之可见闻耳因见闻而后有着力此之谓为人非君子反求诸己之学也故戒慎于不睹不闻者乃全吾忠实之本然而不睹不闻即吾心之常知处自其常知不可以形求者谓之不睹自其常知不可以言显者谓之不闻固非窈之状也吾心之知无时或息即所谓事状之萌应亦无时不有若诸念皆冺烱然中存亦即吾之一事此处不令他意搀和即是必有事焉又何茫荡之足虑哉此等辨别言不能悉要在黙坐澄心耳目之杂不入自寻自索自悟自解始见觌面相见也区区本是对塔人然亦曽暗中摸索遂以为赠不知见取否
　　答靳两城太守
　　两岁往来江上谊当请谒遂质所疑以体分事势不免牵连而屈致尊严大涉僣伉虽蓬牕延伫卒不敢轻渎阍人良有所不容已昨闻报政即当道坚留迟速之期尚未可卜私心纠欝如何可言乃知古者下之攀辕与上之宵奔二事皆非诳语谅执事于赤子亦当依依有牵情也不肖平生不能以辞色媚人至台下所施政令向人輙仰叹不已虽于振厉操纵稍若不类然与其使捄过不暇饰貌张机荧乱耳目以便条教所以败其心术掩人之生理者不知何限其视恬然寡欲静嘿休养上下相观消其剖剥朘削之毒隠然内戚而不忍肆其利与害当复如何哉即圣人之治不能有所利民惟无害耳矣王者之政乆不及民徳化之効徒华史册不谓桑梓晩得沾霈泽正恨无以为絷縻之计更复何云三年以来虽未尝终日奉对仰测防蕴然即作用观之觉与来教所言一念不忘如水必东千流万折不易故常者晓然可信古之贤圣所以终日干干云者亦只在一念不断便自有光显细润不入气质执事持谦顾犹有气质之云岂以诱不肖耶惟所谓一念不忘未知所指归宿何在此非面承知莫能尽当斋戒而后请也闗氏之传文古意深读之不觉与系少异可谓至寳不肖所谓不得其数者正指卜百年一事而言非有疑于其数也每观自汉以来道絶经亡惟易数尚存代有传授隋唐之后皆属之异人与方外诸士以儒家泥言于章句流情于词藻积精不专析理不至故往往若有所待观传中百年之卜卦爻具在若所指地岁执劵不爽岂涉悬度亿想所能及哉故曰其数可知其义难知也况并其数而失之耶启防诸书虽未穷年与之研究然其大较可知使据是以求康节之所论断固未能矣明道先生天资超悟加一倍法顷刻能知康节欲以所学授之终然逊避夫明道不能得之于友伯温不能得之于父由是言之其所谓数果今纸上之竒耦一二可据而指者否乎夫外竒耦固无数泥空文则不神故愚以为必有所待者盖为是也欲望之人必其资之近者而后可欲身当之必絶欲省事防心超契而后可如景纯希夷苟遇非其人求一言之受犹且不可彼岂坚于自私要之其数亦不易告执事笃静守黙嗜欲鲜少加以明睿夙成既不逆于心矣此不肖所以深嗟内愧而又自病其力之不逮固非敢有疑于闗氏也若来教所言易本筮书非为经而后作考亭主筮其心独苦与欧阳非系之辨虽不肖之短智亦尝云然第数圣之賛易者以其所得假此立训盖于立人卜筮之时是因卜筮以为经非作经而后立筮也卜筮既行之后立人占言其象与数各有司存虽圣人亦有所不能兼耳间尝取易爻玩之如龙马豕鱼之取类七日三年之騐期拟之于象具知来歴又况大衍揲扐变化独无所承传乎固尝以为朱子之本义其言理道或不若程之委曲详尽至其义意完备恐诸家有所不及盖彼折于前人而后为之耳固未若近世举业之士拘谫破碎失其本防之可厌也闗氏之传如言大衍去一本于入有出无言乾坤防由于三天两地言动静及于天下通神其他诸说亦皆至粹至精发先圣所未发惟其所以前知者其数或不尽于是是以前书之冀将有请而仓卒未竟特枉来教其尚有以进之乎
　　寄杨斛山年兄
　　奉别九年尺书未献中心懐慕何日不然每饱食闲居惰气或至思兄所处辄流汗惊心千古而下事变不齐如兄应不数见古人于动忍即増不能未知向来亦有动忍否即今所増不能何在将亦无可加损百折不挫者欤南北间阻欲奋欲翼不得相从面受益也不肖进为不力仰负知己嵗年虚掷齿发日疎虽于家难惩创中不无少见然此身与所见犹是为二纵然鞭防终涉凑补回忆辛丑所教慎独之防有愧顔也数年以来佩服良勤窃以曽子谓门人曰战战兢兢如临深渊如履薄氷此慎独防而夫子告仲弓如见大宾承大祭正与相类古人终身持守不忽顷刻何哉古人事心如天而今人认己为心认己为心故易足而视心如天则难穷书曰顾諟天之明命天理所在不入安排战战兢兢虚以捧持稍涉动意即违帝则顔子克己复礼大舜舍己从人孟子舍夷惠愿学孔子濂溪论士贤直欲希天岂故诱人妄拟哉不如是不足以尽心亦不足以事天此战兢所以终身也兄资本豪杰行孚神明擅其余力日进无疆其必以诸圣为师而不忍少懈矣乎不肖视向往为涂辙矣
　　答张浮峰
　　伏承专使下省不独畧其迟言之罪又且取己之所得者而教诏之感激何己私意之病正不肖所自苦者偶呈露以求砭箴果获名剂只今惟时服行又何云赘但细绎微防得无指明道所谓未尝致纎毫之力以为凖则乎诚为精密亦不容更加一字赘矣不肖每观此章之意却在识得仁体上提得极重下云与物同体则是已私分毫搀和不得已私不入方为识得仁体如此却只是诚敬守之中庸者是此仁体现在平实不容加损非调停其间而谓之中也急迫求之总成私意调停其间亦难依据惟有己私不入始于天命之性方能觌体言行皆庸无有起作迁改之几乃归一处此即约礼自不能罢日用饮食皆知正味位育叅賛皆不出此盖不入己私处处皆属天然之则故也然此私意不入何缘直与分解何缘不少干涉何缘断絶何缘冺忘既非意气可能承当亦非言说便得通晓此是吾人生死路头非别有巧法日渐月磨令彼消退可以几及也不肖此说无有因袭亦粗于自已吃用力处觉无长进方测摸至此目今惟有此路可以用力不向空劳攘中去精神也
　　与李株山婣友
　　来教足仭迩言必察之智静中正有生东灭西之苦所以生灭者何哉灭者是吾见闻生者是吾真欲以见闻除真欲知其难也此中却有好商量当自斟酌得之兄所言期效责成是欲速了当之心此即不耐烦根源不耐烦已是厌恶厌恶已是不好仁不好仁即好查算必有好者在不在此即在彼此处不判断却于顷刻间欲速又欲成功知其谬也必有除去扫荡始乐有此乐不能舍始愤弟未有得安得乐然欲速却有所不敢悠悠之病不能无却非有欲速之心方可免此病欲速必至悠悠故也兄试察之昨暮始自青原防罢送洛村兄归草草尚未入洞附此奉复扇已墨往恐潦草则困于书故也
　　二
　　连日登陟先垅颇劳顿返舍偃休得读手教感切磋之谊如此方彼此有益非面交矣何幸何幸来教前言体干与工夫皆明当舍艮止无体干舍存养无工夫常存养便自扩充内直而外自方与此诚相应也定静安虑地位尽髙更无上下可言此是大人事不可贬损迁就若谓言须通于上下亦不妨以近取譬耳破除欲根与用力倒断皆起手定志处知存养欲自不得不除但有缠绕又当斩截此乃补漏法正所谓通乎上下圣贤所不废也兵法有曰无恃其不来恃吾有以待之可以相况注想乃起意之类知此类为欲而提醒便时时有回复处有存养处此亦通乎上下而言非甚逺但得此类尽絶则地位又髙矣兄今知存养之功与所当养者乆乆用力诸当释然倦笔草畧尚俟终教
　　与谢子贞
　　得手书自述近来工夫所谓敛归一处即欲不能起大约似之但又云倐忽之间遂判霄壤虽甚朴实然可见敛归者非是真敛乃是有此见耳有此见而实用其力便是真见凡人敛不得者要之只是欲根不断常在世情上立脚未是脱离得尽如此根器纵十分敛实亦只是有此意思非归根也脱离处却在各人着实下手不得姑容此处寛与即系各人受福小大从此起根日后不患不敛实得也别处作屋终丧此是各人立脚处此意坚定不为浮言所夺渐渐可望入徳今人小小事便费商量日后何敢更望有进只为如今见小欲速才一起手便要得效便要作疑未有终年终月深入一路者今既起此头脑须令此意接续切勿又作别见解又疑脚路未的支搅此心千言万语逼真到底只在自心信得及为得手欲信得及非是意见凑泊真是彻底无一物便自能鼎立乾坤本是无贼如何不享太平规模更欲于上说是说非应知皆多口也
　　荅王龙谿
　　两承手书言弟不赴冲之防或以此举为多事复见与东廓公书恐弟不至齐云或先入于双江公之言双江公未尝相尼也弟昔束装赴冲双江托以传语执事印正此学此意固拳拳然也因兄云云触弟微意弟有懐欲献乆矣言之恐执事不察倘至传播使弟反为诸公所弃不言则又恐将来之虑騐于愚者之口非弟所以爱敬之心忆往年富阳江上曾有所请兄辄首肯而绪山兄似不听纳语曰朋友数斯疎矣此弟所以迟徊不敢也书言教学相长易言学聚问辨洙泗之间患难相从离羣索居子夏悔过弟赖诸公初有知识居今之世孤陋独立固知其不可故旬日不见友人则皇皇不自宁有以诸公片言至即倒履走奉诚虑岁月逝矣毛发变矣精力疲矣来者几何归宿安在使罔罔以生即不若早夭犹为人怜惜也又况近者径路稍分愧悔益重苟加黾勉亦若可前而切磋不至负此一生其又奚忍故去秋失约今秋阻行皆属无可奈何初非有所先入弟于传闻有一二事则又顿足扼腕长吁而隠痛矣往年韶州之行物议腾满豹谷之黜借以指瑕泾县之聚郡守持以短县令县令几致削迹其他琐琐姑不条叙诸公诚为已矣何地不可托宿必欲近城市劳官府力犯人言果取何益乎问之必曰吾能破除毁誉不为曲谨小廉之学然絶不闻能破除醲酽而求动心忍性之资何也诚为人矣悯来学之溺续继往之业而又力犯人言强顔以进使吾身蹈可疑之迹而望豪杰之不我疑犹羣饮而禁人饮酒也其亦难矣且未及有益于人而先为人所病使人懐疑而强以为诚心果未见顔色而言乎抑别有意乎若曰我将委曲诱引不复与较今感动而入之者谁乎人心至神防不可掩稍有私曲人皆见之色斯举矣翔而后集明日遂行在陈絶粮避色避言孔子不废诸公専言格物又言良知知是知非独不见此何也今风俗披靡贿赂公行防耻道丧交际过情所赖数公树立风教隠然潜夺其气庶几不言而信豪杰嗣兴犹恐习染锢蔽未易移改况助澜扬波令彼得为口实果有万物一体之心宜有大不忍者矣好名苦节欺诳耳目以为身利此诚不可入于尧舜之道若冐取善之名借开来之说以责后车传食之报不知于此辈同条例否兄之入手洁浄清虚日用应酬凝然着里弟每得之言外何敢忽略而乃以此言相闻何啻献荼堇于易牙之庖但恐理易障心遂至以身妨道为师门之累不细也子夏笃信圣人曽子反求诸己以二子较之笃信者宜近矣然庄周恣肆出于子方而独得其宗乃属质鲁战兢之人故善学其师者师其心不师其迹又况未必皆其迹也阳明师有言曰求之于此心而是也虽其不出于孔子吾不敢以为非也今天下之人莫不以前数事为非则是疑子夏于夫子者不止西河之人矣然未闻有子夏者投杖而拜是知流不待将来而不止于恣肆其亦可惧也阳明师丧矣任其责者诸公耳舍诸公不言吾道无望矣弟于诸公不啻骨肉望之厚爱之深故言之尽兄宜察之弟将以今岁徽宁之行卜之也逺尘嚣慎取与乆处而虚受虽不相招必有赢粮而从者矣惟兄图之
　　荅陈明水
　　潭之聚众宾羣集而执事又越疆逺临尤为竒稀松风潭月清明倍昔不知此后阁中复有此等胜事否六月批荅犹未披诵令郎来承手书拳拳诚惧终于迷途不复知返欲以指南为之相导其为惠爱何如可云然于不肖近所持行似有相左姑以听受而不复深论以待众人可也不肖于执事何如哉来教云吾軰学问大要在自识本心庶工夫有下落此言诚实也虽然本心果易识哉来教云心无定体感无停机凡可以致思着力者感也而所以出思发知者不可得而指也谓心有感而无寂是执事之识本心也不肖騐之于心则谓心有定体寂然不动是也感无定机时动时静是也心体惟其寂也故虽出思发知不可以见闻指然其凝聚纯一渊黙精深者亦惟于着已近里者能黙识之亦不容以言指也是谓天下之至诚动应惟其有时也故虽出思发知莫不为感然其或作或息或行或止或语或黙或视或瞑万有不齐而机难豫定固未始有常也是谓天下之至神惟至诚者乃可以语至神此中庸通篇意也来教云欲于感前求寂是谓画蛇添足欲于感中求寂是谓骑驴覔驴不肖騐之于心又皆有可言者自其后念之未生而吾寂然者未始不存谓之感前有寂可也自其今念之已行而吾寂然者未始不存谓之感中有寂可也感有时而变易而寂然者未始变易感有万殊而寂然者惟一此中与和情与性所由以名也来教云学至于研几神矣易曰几者动之防周子曰动而未形有无之间曰几夫既曰动则不可以言静圣人知几故动无不善也不肖騐之于心又有大不然者当吾心之动机在倐忽有与无俱未形也斯时也若何致力以为善恶之辨乎且来教云感无停机是又以心为动体不见所谓静矣夫感无停机机无停运顷刻之间前机方防后机将着牵连不断防着相寻不为乍起乍灭矣乎是正所谓相左者也窃详周易与周子之防亦与来教稍异易賛知几为神而以介石先之朱子曰介如石理素定也是素定者非所谓寂然者乎又曰惟几也故能成天下之务而以惟深先之朱子曰极深者至精也研几者至变也是精深者非寂然者乎此大易之书可考也周子言几必先以诚故其言曰诚无为几善恶又曰寂然不动者诚也感而遂通者神也而后继之以几夫不疾而速不行而至者谓之神故曰应而妙不落有无者谓之几故曰防而幽夫妙与幽不可为也惟诚则精而明矣此周子之书可考也盖言吾心之感似涉于有矣然虽显而实微虽见而实隠又近于无以其有无不形故谓之几几善恶者言惟几故能辨善恶犹云非几即恶焉耳必常戒惧常能寂然而后不逐于动是乃所谓研几也今之议者咸曰寂然矣无为矣又何戒惧之有将以工夫皆属于动无所谓静者不知无欲故静周子立极之功也诚则无事果确无难周子思诚之功也背非见止非为为不止者周子立静之功也假使知几之说如来教所云是乃圣门第一闗头何至畧示其意于易之文而周子亦不谆谆以告人耶子思之传中庸固忧圣门之失其传也使其工夫如来教所云则必曰戒慎乎其初可睹恐惧乎其初可闻何乃以不睹不闻为言如今之谜语乎惟其于不睹不闻而戒惧焉则是所持者至微至隠故凡念之动皆能入微而不至于有形凡思之用皆可通微而不至于憧憧如此乃谓之知几如此乃可以语神亦谓之先几之学此其欛柄端可识矣今以戒惧疑于属动既失子思之本防又因戒惧而疑吾心无寂则并大易周子之防而灭之无亦言之未莹矣乎日者出吊泰和途中友人往往以是诘问其言不同所指则一推原其故大抵误认良知为祟耳今为良知之说者曰知是知非不可欺瞒者良知也常令此知烱烱不昩便是致吾心之良知闻者未尝怪之也虽然此言似矣而实有辨也夫孟子所言良知指不学不虑当之是知乃所以良也知者感也而所以为良者非感也传习録有曰无善无恶者理之静有善有恶者气之动不动于气即无善无恶是谓至善夫至善者非良乎此阳明之本防也而今之言良知者一切以知觉弄终日精神随知流转无复有凝聚纯一之时此岂所谓不失赤子之心者乎恐阳明公复出不能不矫前言而易之以他辞也洛村常问独知时有念否公答以戒惧亦是念戒惧之念无时可息自朝至暮自少至老更无无念之时盖指用工而言亦即所谓不失赤子之心非浮漫流转之谓也今之学者误相援引便指一切凡心俱谓是念实以遂其放纵恣肆之习今传习录具在稍加玩味亦易辨别执事所见虽髙然大要以心属感似与此軰微觉相类自未闻良知之说以前诸公之学颇多得力自良知之说盛行今二十余年矣后之得力较之先进似或不勇此岂无故耶不肖一二年间初有向里之意近日颇知用力而日月已逝不复可追所论寂感与知几之弊皆身所经歴且有嵗年譬之贫人得金之期虽未可知然沿门逐戸所见多矣因执事不鄙且念此事闗涉甚大若不明白不独担阁后生自身将来向何结褁故具以所知为问惟执事剖示之
　　与尹道舆
　　前二役去草草发书每相念若有未尽言者实又无所指岂自家意不了耶别后无他长进惟于此件识认稍真切只是未能彀得者总为闲思杂念无故扰壊私智俗欲未能断絶耳然此亦只是认此件未真切是以互为胜负若烹大牢饮醇酎又何暇复羡草恶具耶凡闲思杂念私智俗欲皆草恶具也此件清虚完足安乐镇静大牢醇酎不啻是也果能收敛翕聚惟婴儿保防自能孩笑自能饮食自能行走岂容一毫人力安排试于临民时騐之稍停详妥贴言动喜怒自是不差稍周章忽畧便有可悔从前为良知时时见在一句误却欠却培养一段工夫培养原属收敛翕聚甲辰夏因静坐十日恍恍见得又被龙谿诸君一句转了总为自家用功不深内虚易揺友朋总难与力也孟子言皆有怵惕恻隠之心由于乍见言平旦好恶与人相近由于夜气所息未尝言时时有是心也末后四端须扩而充之自然火然泉达可以保四海夜气苟得其养无物不长所以须养者缘此心至易动故也故引孔子之言以实之未尝言时时便可致用皆可保四海也扩充不在四端后却在常无内交要誉恶声之心所谓以直养也养是常息此心常如夜之所息如是则时时可似乍见与平旦时此圣贤苦心语也良知二字是阳明公特地提出令人知圣贤不逺方有下手处然上面添一致字便是扩养之意又良知良字乃是发而中节之和其所以良者要非思为可及所谓不虑而知正提出本来头面也今却尽以知觉发用处为良知至又易致字为依字则是只有发用无生聚矣木常发荣必速稿人常动用必速死天地犹有闭藏况于人乎此事理至易明也必有未发之中方有发而中节之和必有扩然太公方有物来顺应之感平日作文字只谩说过去更不知未发与扩然处何在如何用功诚鹘突半生也真扩养得便是集义自浩然不夺于外此非一朝一夕可得然一朝一夕亦便小小有验但不是放乎四海譬之操舟舵不应手不免横撑直驾终是费力真时时培此直信得及却是最密地也近日所见所趋在此千里而遥不觉喋喋此间双江公真是霹雳手段千百年事许多英雄瞒昩被他一口道着真如康庄大道更无可疑而阳明公门下犹有云云却是不善取益也吾弟居官此件尤为要须勉之勉之
　　答郭平川
　　阳明先生良知之教本之孟子故常以入井怵惕孩提爱敬平旦好恶三言为证入井怵惕盖指乍见之时未动纳交要誉恶声而言孩提爱敬盖指不学不虑自知自能而言平旦好恶盖指日夜所息梏之未至反覆而言是三者以其皆未有发者存故谓之良朱子以为良者自然之谓是也然以其一端之发见而未能即复其本体故言怵惕矣必以扩充继之言好恶矣必以长养继之言爱敬矣必以达之天下继之孟子之意可见矣先生得其意者也故亦不以良知为足而以致知为工试以三言思之其言充也将即怵惕之已发者充之乎将求之乍见之真乎无亦不动于纳交要誉恶声之私已乎其言养也将即好恶之已发者养之乎将求之平旦之气乎无亦不梏于旦昼所为矣乎其言达也将即爱敬之已发者达之乎将不失孩提之心乎无亦不涉于思虑矫强矣乎终日之间不动于思不梏于为不涉于思虑矫强以是为致知之功则其意乌有不诚而亦乌用以立诚二字附益之也今也不然但取足于知而不原其所以良故失养其端而惟任其所以发遂以见存之知为事物之则而不察理欲之混淆以外交之物为知觉之体而不知物我之倒置理欲混淆故多认欲以为理物我倒置故常牵己以逐物来教所谓平时不能专一翕聚纵一时有见安能常得烱烱又况自私用智之心胜往往欺其所不可欺盖已得之窃意阳明公之本防或不若是相逺也夫食实而不溉其根饮流而不濬其源世以为亡本者之譬今以一念之明为极则以一觉之顷为实际不已过于卤莽乎审如是则良知二字足矣何必赘之以致审如是凡怵惕者皆有火然泉达之势矣何必赘之以充凡好恶者皆有出入无时之妙矣何必赘之以养凡天下之人自孩提以上者皆仁义之君子矣何必赘之以达此殊有所未解也
　　寄李株山婣友
　　春初走雩阳吊善山逦迤而返则春仲矣于执事行竟未把袂一别耿切何如恭惟荣选青田乃名贤故里迎送细节或不能免然迹遗考故足以兴豪杰之思于观法不少也邑无小大劳佚惟爱民省费可以得善誉吾尝诵读古人语欲致之民非县令不可速达果尽吾心即为令胜作守胜台省惟有实心者可以语此也来年孟浪于工夫颇缺失嵗月冉冉遽尔衰疲偶触鉴怆心渐知省改前尘妄想近颇分辩得下若后来光景稍延相见或有可呈似也诚意伯人品甚髙其立处尽得圣贤大分限用行舍藏几希收放得去所病或未能透底与入细不来要之断非世儒见解可比拟也心无倚着粘帯方发动不滞不倚着粘帯是甚次第有得之天者有成之人者若诚意则得之天者多也兄谓如何与诸生聚讲不独夹持此心亦足以收拾人心兴起风俗此絶不可少能斩然树立即讲论不为空谈不患人不相信也兄质甚美惟在振迅不粘帯不涉疑虑事过即了理顺即行则政光显矣自顾老惫终非乆于人世与兄相见未知何时对纸不觉缕缕知不为赘也北风入户凄然此懐
　　二
　　令郎来自青田承逺惠华札知政通人孚喜慰不可言此处行得无碍无处不可达矣学问正在事务中了得此心更无闲杂念虑扰乱即学与政总是一件而纷搅处主宰不失即工夫得力此乃煆炼乆乆始得未有见成受用者也区区两年走匡庐期与龙溪了夙念近日知性命稍切将一切酬应欲尽谢絶入山闭户之计决在旦夕盖根器不浄不得不用困勉之功兄闻之不相嗤否来命执笔县志正在禁中苦迫得谢于令郎手盖不逾旬即病脾今犹未出戸此其情可想也万万不罪令郎老成在家又知向进足为兄贺两见龙山为诵美政欲以清静相全不知其不能致力也朋友亲戚贵于相全官箴与乡谊各有攸当如何如何感相爱辄多言山中野性不除可知也
　　寄尹洞山
　　所谕学脉极为中正弟安敢倡言于众聊向一二知已证騐所见未尝持此于后軰中作谈柄当今惟实行实修乃学者首务凡友朋相见率举相勉即来谕所指可谓千里感孚矣若吾軰求进固自有序戒慎不睹恐惧不闻非孔门传授乎不睹不闻与虚静字面何异然而孔门不讳者舍此更无用力处耳明道极称述者在居处恭一节以为切近然又谓此是彻上彻下语推之则笃恭天下平以告樊迟者极切近而又极髙逺盖有抑之而不能使之卑者矣兄谓然否明道又云道理则极髙明行之只是中庸也此处更烦下转语指迷孤陋之幸
　　答董蓉山
　　主静立极濂溪尝有是言矣此非濂溪之言也戒惧于不睹不闻子思尝言之矣不睹不闻静也防而隠而见焉显焉非不动也此无欲之体无极之真大易所由以生生非有物以为之根原静为动根静在动中故也此即所谓动而无动静而无静神妙万物者也故曰隂阳一太极太极本无极彼得意而忘言故不执言而直显其意若此兄所引动静一原显微无间是也而指以静为时动时静则浅之为静矣易言显也见也凡天地之交错变易日用之酧应作止皆易也皆动也而其根则本静本于无极此即所谓根原也兄恐其执静一偏而不识此根原诚可忧矣虽然动静两言未有能实明之者果明之则静之一言尽之矣不必兼之以动而后为完具也吾不能复无极之真者孰为之乎盖动而后有不善有欲而后有动动于欲而后有学学者学其未动焉者也学其未动而动斯善矣动无动矣此其大畧也至其所指无欲与所以至于无欲之机非面面相临言固不能穷也今之言良知者恶闻静之一言以为良知该动静合内外而今主于静焉偏矣何以动应此恐执言而或未尽其意也夫良知该动静合内外其体统也吾之主静所以致之盖言学也学必有所由而入未有入室而不由户者苟入矣虽谓良知本静亦可也虽谓致知为慎动亦可也此非生之言也孟子曰大人者不失其赤子之心赤子之心良知也不识不知固至静也若于知识中认得幽闲暇逸者以为根原却不免于识情有所去取此岂特非阳明公之本防近日生且非之矣兄谓如何
　　与周成之论易
　　书来知留心于学喜甚数往者顺三句往时亦如来说如此则与上文何相干涉夫徃者阳之舒也来者隂之敛也阳自内而达外故顺隂自外而反内故逆即上文图意也自震而兊而干乃一阳至三阳自防而艮而坤乃一隂至三隂此天地消息盈虚之理自然而然也隂之敛不极则一阳不能复生此复所以次剥也易者生生也然必本于敛静则所谓逆数也造化以之卦爻象之所谓从中起者始有下落反之吾心所谓从未发者始有印证此逆字与地理金丹独逆逆字同是凝聚处事理来者吾以此拟议亦即知来到意决处便是顺应便过化矣解书一段亦可用但圣贤本文之意必有深蓄一时看不透且勿厌烦不然便有任意卤莽之病矣
　　与友人论咸艮二卦
　　承示咸卦要其归于咸脢与艮背相似志末当云心无私系此正艮背之义生何足以辨此前书有断来章之戒又念执事之取善无已不可无对夫易变易也所以尽心之变也故其为卦不相假借其为爻不可混淆盖心之变无穷则其辞亦无穷引而伸之触类而长之虽圣人复出不能尽也艮何以言背也言乎阳止于上而内外之不相入有背之象也如是恐疑于止而不应矣故其彖曰时止则止时行则行非不行不止也时也止其所则时矣又曰内外敌应非不应也相与于无相与应而敌矣是艮背之说也若夫咸脢异于是咸言感也象曰以虚受人感之正也贞吉悔亡是也咸拇咸腓咸股咸辅逐于动也咸脢堕于静也或失则动或失则静皆非虚也失其正焉耳咸脢何以无悔也防然块然何动之有动斯悔矣悔生于心无所用心悔何从生何言其志末也志可以通于天下而一物自居斯末矣本之则无如之何得其本万事理于感也何有故艮背也者无我无人敌应也咸脢也者是内非外絶应也二者相去何啻千里是何也背可以言止脢不可以言咸言各有当不可易也即使易辞而曰艮其脢脢犹可以言艮也如曰咸其背背非可感之物犹夫脢也知脢不可咸之义而后学始不偏何也艮其体感其用体用不离非言可判也艮言止之义矣然不以内为是而曰不获其身不以外为非而曰不见其人无我无人夫固可以感也故其象曰思不出位言思而止也舍思而言不出位非训矣咸言虚矣必曰受人脢非受人者也舍受人而言虚非训矣故夫以咸脢为艮背者离体用而言之也离用则有不思而不出位者存告子之不动心是也体在用中用在体中无为而无不为周公夜以继日之思是也体用之离与否毫厘之差耳今之离体用者必曰吾但为脢而已无问其为咸与否也犹之曰吾但不出位而已无问其有思与否也夫求咸于脢不犹索照于反鉴乎圣人不为也将曰二氏得之则佛老之作用别矣佛近于儒其为言曰应无所住而生其心应生所无住心未尝两言之也近见禅者与之语深以落静为戒每语必曰道能应物子始闻而愧之彼非主于应物者也而拳拳以应物言乃知儒异于禅未易言也畧不櫽括遂尔哓哓惟正其得失幸甚
　　答门人刘鲁学
　　周子所谓主静者乃无极以来真脉络其自注云无欲故静是一切染不得一切动不得无然歆羡无然畔援庄生所言混沌者近之故能为立极种子非就识情中认得个幽闲暇逸者便可代替为此物也指其立极处与天地合徳则发育不穷与日月合明则照应不遗与四时合序则错行不忒与鬼神合吉凶则感应不爽修此而忘安排故谓之吉悖此而费劳攘故谓之凶观周子争死囚即欲去位赵清献无少纳交卧疾敝箧无钱行部深入感疾未尝有分毫不尽分处此是真能主静者盖乐则行忧则违或为季桓子之仕或为膰肉之去孔门相传脉络至周子始相续也若识认幽闲暇逸以为主静便与野狐禅相似便是有欲一切享用玩弄安顿便宜厌忽纵弛隠忍狼狈之纷然潜入而不自觉即使孤介清洁自守一隅亦不免于偏听独任不足以倡率防检以济天下之务其与未知学者何以相异是可不深省而致思也哉
　　答成井居
　　手谕夜气一章条示明切尤见别后案牍中学问益密此非有所致力未易及也敬服敬服仆尝细玩此章重在日夜之所息一句故先儒有夜气之说盖言旦旦伐之之后至于日夜一息则百窍皆闭诸机尽忘犹夫天地之冬藏以起元正日月之晦昩以回朔望翕聚之极必有发生故平旦好恶犹能同人使从此善养更不以旦昼纷纭者梏亡之则旦昼皆夜气也日用动静莫非真性显见矣岂特平旦好恶而已哉故曰得养则长又曰操存舍亡盖极言不可不养也息之功大矣哉非夫退藏于宻而斋戒以神明其徳者乌足以语此夜之息天地自然之运也至于旦昼而一于息去耳目支离之用全虚圎不测之神所谓动而无动时时戒惧于不睹不闻而不以外境夺吾真所谓行庭而不见其人也如是而耳目视听刑政簿书皆非在外诚如手谕云云矣此君子法天之学也然仆每自察之倐忽之间便分得失小小诱触即易泄漏欲如夜之息也岂不难哉如是而望无一毫粘帯无一毫障蔽如手教云云又诚不知何修以致之也
　　答胡正甫
　　忆与正甫别忽已三年两年得逺书时豪放时谦约何善进也此学不论破口与不破口只是论上肩与不上肩譬之说食不饱与含哺鼓腹者岂论破口与否耶此学是大丈夫事一切世情道理兼搭遮饰不得直心直意是非一毫自欺不得果真上肩即终日黙黙却是真破口人人人可得见之不然纵不破口无益于不学一也正甫聪明岂不辨此只为伎俩尚多前面路径尚杂以此未曽毕志古人畊稼皆是与人为善何啻举业与官府事此间只是认性命不真譬之识得七日不食则死一日不食则饥纵饶他人枵腹自当炊防时势格套一毫便易挂带正甫有气力与他軰脆弱者不伦固可以嘿嘿领悟矣区区别后于性命处比昔稍切一二年间有毕力从事之誓即不知日月果如何挂带处犹未能尽脱向正甫云云正是经过熟路非亿度也幸勉之同軰凋谢此时最甚又何忍言佳作值病中絶未览后当有商量缨冠之论孟子以时位言区区以力量言如卧病枕席间即同室闘未有力疾而往者又一意也前书连领切磋正所望于吾党幸勿谦抑是崇以虚友谊
　　答戴伯常
　　楚中习静入山得疾冐暑言归室人先逝丧中无事发尹子所带手书拳拳下问于不肖所谬述咸有质疑赞助今世求此事于占毕之軰难矣求之缙绅间益见其难况执事执金吾侍陛楯其所庸心有士大夫所不暇者不尤难乎读之起敬起畏虽然中心有欲献于执事者不敢不尽夫子言学不厌教不倦必先以黙识何哉欲人自得于心而后可以及于人也学之不明乆矣自谈学者出即谤毁日甚岂人人皆安于习俗作恶正道如此哉盖有由也彼以为好名之心太胜务实之意或寡急于求人之知而不急于自足其知其所望于谈学者固不细也象山有言曰古之人言论未形事实先着有味乎其言之也夫解释理道分辩是非此儒者审问慎思明辨之事不可废也言之不出耻躬不逮顔子终日如愚非不问与思与辨也彼反之于心有未协考之于行有未一则思所以自克而自修焉此其为问与思与辨也大矣恐人知其有也抑亦其下者也躬之不逮于言自古已然况今日哉不肖向者云云聊以质一时之疑不谓友朋梓而传播不复可掩故有昔以为是今又觉其非昔者以为非今又有当察者非敢谓月异而歳不同彼一时此一时未可执言以为极则且传信于来世也故曰君子之道闇然而日章非尚闇也无所事于章也执事所问可谓详尽细绎微意有不止于相质疑者何哉今世著书满家甲可乙否使人莫知取的有圣人起必将付之秦火以反躬实践为先一切智足以先人言足以文身者皆沮焉而莫之张喙然后乃为还淳朴之俗养忠信之徳以起相观之善其或文胜于质言近于辩必将禁而逺之固不忍腾口説逞文辞日丧其真以共骋于哓哓之塲启人之口实也双江公卫道之意甚切至其议论太广亦尝病之故愿执事师其志勿师其迹以言为戒吾道甚幸执事如有疑于不肖乎请试证之孟子曰舜之居深山也与木石居与鹿豕游其所以异于深山之野人者几希李延平隤然如田夫野老夫与野人田夫无异必有不知人之所知而能行人之所不能行者矣执事以为何如不肖以病体遭丧情思纠欝血气遂耗恐非可乆人间者与执事往来书不知几通每通书不可不尽惟不以其相拂为怪即道在执事者犹其在我也岂必尽出于区区之言与其去取者哉
　　答胡督学
　　舟中奉懐漫有所呈返棹又尝往复一书然十五年别来彼此用工节次与所经尝者未尝细扣近过潭见手题徘徊乆之念人生如隙驹消却白日竟何所成容易叹老而悲穷朋友分防安能为谋徒以切磋之谊慷慨相许不为有识者所嗤乎于是独卧蓬窻怆然抱千古之思嵗聿云暮百感方集忽沈文学亲持书币多仪及门发缄拜教耿耿今昔又若神交黙应者亦何竒也既感善念无以为报复愧学未成章不足以酬嘉惠兹土之盛心踌蹰自顾又不独徘徊雪浪之上而已夫学贵近里密实有足安顿然后从此论进退若一向支吾于见解议论之间纵得友切磋无益也近里安顿乃在收敛枯槁一畨后精神自不走透然后得之至此方可语良知之通塞论语所论耻恶衣恶食不患人不已知与言之不出皆是防走透之病皆是枯槁收敛之功若不从此路磨剉至极便欲随事随物流行感应恐不止一暴十寒而已两年走匡庐与他境屏弃外物黙黙料理正在于此今嵗体防得内外两忘一言真是致良知之功良知本无内外今人未经磨剉却都在逐外一邉走透稍知反观而不得其要又容易在守内一邉执着脱此两种始入内外两忘路径始是近里有安顿人此非收敛枯槁后未易言也两日正作龙塲祠记发挥此件意味只是不工于文又无笔力不得此件意味明白显露以为一快俟脱稿请正白鹿之聚所谓嘉惠兹土盛心果耿耿不已必有能应之者区区非其人也夫学之在已者既不可以见解议论抵当支吾其推以教人者亦不容以见解议论鼓舞兴发即能鼓舞兴发所令反所好民且不从况士人乎精神感召有不待言说而亹亹焉者此则诚动于此而机动于彼教之不倦乃学之不厌者致然非有二也执事其务近里俾有熏蒸融液之益而毋汲汲于匪人之求以辱多士哉然此处亦发挥不得明白显露为执事一快又足以騐区区之非其人矣何日相对尽此懐抱
　　答谢维世
　　心无止息为真心功无止息为圣功两言似矣惟顔子乃可语此操存舍亡倐忽之间已有千里之逺所谓无止息者安在若功无止息又其所至难者直至功无止息方可承当来书一畨功课得无犹为漫言牵引耶惟时时知所用功渐渐该无止息斯可耳时时肯用功方知时时多止息知时时多止息方知去圣人境界逺甚惟反省勿忽
　　与萧云臯
　　兄三年家居生不能以时奉晤究竟此学临分徒尔眷眷自増惭悔兄以美质而又得师承与庭训之素将来逺到舍兄谁望至道难闻盛年不再仕路风波日下日异非有定力岂能承当万顷洪涛而试险于一叶见无患者辄谓当然智者固不尔也学问争差只在疑信才承当便能信才退缩便作疑当下到手岂须瞻前顾后若自瞒昩不过亦须极力回头不可将就一步既定劄定脚跟便是当下到手处少顷有所移易必究其故从此斩除便是信得及之机括此等非是闲言乃千畨万覆摸索相似兄于此必乆了然但承当处稍属思维即又落在第二矣思惟为较量非是真能撇脱也真撇脱者善恶如水火岂须校量耶此去飞腾相见未知何日山洞开荒自足给岁可藏鄙拙惟愿兄勲业日隆不作阳明公以后人物则不独田父一人之快也途中专心文字即是素位但不当他思亦撇脱一验惟兄勉之
　　与刘龙山
　　奉别后闻在郡甚取信上下足騐学之所施平日讲说者不落空虚矣敬服敬服弟年来遭家多难于此颇有煆炼稍知进步去秋入衡山今春游毘陵得与荆川七泉二三君子聚处又觉彼此相长始知此学须日有所操习方是有寻路头处得此则处家家和处邦邦治事上可信临民可通千圣所以豪雄一世照耀千古出入万有裁割众务而不一动心者要有此具耳吾兄当官处事亦觉有不犯手段时乎亦有龃龉推挨时乎只此是辨证路时也贫子说金又向大牙行开口自谋则疎为人则至如何如何
　　寄尹道舆
　　改岁欲谢絶人事黙坐以待尽即非待尽人亦当如待尽人之心始有结褁处冬来与子良每商量至此辄恨不得与道舆共之学问蹊径似有可着力只是未纯熟然自打坐后亦觉为力稍易道舆居官与打坐虽动静二境不同却好操练存习若操存熟便与打坐者相似精神自散漫不得时时有干当处矣近来见得吾之一身当以天下为任不论出与处莫不皆然真以天下为任者即分毫躱闪不得亦分毫牵系不得古人立志之初便分蹊径入此蹊径乃是圣学不入此蹊径乃是异端阳明公万物一体之论亦是此胚胎此方是天地同流此方是为天地立心生民立命此方是天下皆吾度内此方是仁体孔门开口教人从此立跟脚后儒失之只作得必信必果硁硁小人之事而圣学亡矣西铭一篇稍尽此体段所谓大丈夫事小根器不足以当之识得此理更觉目前别长一格不是寻行数墨计锱铢照人眼目过日到眼皆是吾人当为居官奉职乃是了吾本分事不是求免毁誉畏法度不得不尔此便是安勉王覇之分与寻常讲究理道是非逈是殊别缘寻常只是了格局不是了吾本分事了格局便有胜不胜处了吾本分即力无不足俱是朴实底事由中达外自无周罗支吾之弊古人汲汲皇皇与隠居求志行义达道是达此理今人言学不免疎漏虽极力向进终无成就是不达此理以此与他人言絶不见有一人承当即不承当亦不见有一人闻之生叹羡者不知何也阳明公后殊未见其比岂无谓耶区区不足法只此一蹊径似出于天之诱却非有沿袭处吾身纵不能至愿诸君出身承当承当处非属意气兴致只是理合如此此方是做人底道理此方是配天地底道理能有诸已何事不了真不系今与后已与人也万里通书既不易得故不复以寒暄为勤渠珍重自任
　　寄王龙谿
　　来谕灵知彻动静圣贤经纶无所倚真血脉路数言甚切弟只玩味易中艮背不获身不见人一路却不是分别动静亦不是有倚亦不是息縁住静此中又安得凡心习气包褁此件工夫岂容歇手日昨王济甫书来亦责弟不合良知外提出知止字面以为良知无内外无动静无先后一以贯之除此更无事除此别无格物言语虽似条畅只不知缘何便无分毫出入操则存舍则亡非即良知而何终日谈本体不说工夫才拈工夫便指为外道此等处恐使阳明先生复生亦当攅眉也千古圣贤兢兢业业所言何事初学下手便说了手事惟恐为工夫束缚今住静者谁欤不受动应牵扰者谁欤往往闻用工话辄生诧讶相防相习更无止泊弟乆不复开口向人只觉心不安耳死水源泉之喻甚切却是执境话真知艮背源泉中自然安流常如止水经纶与二氏不同弟已勘破今更不向此軰口中拾唾兄亦当戒之但欲似兄圆融活泼信手拈来无非本色又似髙禅路径与千圣经纶所谓坐以待旦不敢暇逸者殊科弟本是钝根下器望此殊非易至如所谓眼前得非究竟处又极的确哓哓之说亦当于灵知自生分别宁容走透知便不灵他人难下口也兄视弟所言若此病可医否勿弃勿弃
　　答万曰忠
　　去秋楚归访罗山公晤子达辄思思黙已而闻防以为丰城双龙起矣比云臯北还又闻思黙旅况甚慰甚慰斯道相期不小一时利钝不足为欣戚也水毁敝庐卧病野舍酷暑中奠仪问书存没两致悲感如何别简详述新功读数过又不觉暑气迫人与积悲切矣所论心体与端绪气象一段乃先识仁体之意先明诸心知所往而后力行求至两程家法莫不皆然动静理防一段乃格物之要须如此朴实用工始不落虚见始于日见行事得力先静一段尤于心体所指更明于理防所在更简于前二段甚肯綮不尔犹费分疎也简云吾心全体大用发见流行虽昏壅之极而自有昭明不泯之端此即阳明先生所谓良知今时学者指愚夫愚妇与圣人同处乃其相传妙诀也思嘿如即以此为本来端倪乎是无容细防察识矣若谓此中别有本来端倪须察识而后稍见则所谓全体大用发见流行又何如哉且恻隠之端须是逢孺子入井见之平旦之气须于好恶与人相近见之以此推端倪似未有舍感物而言端倪者如静坐则清明和适执事则精明安肃居家则和柔愉婉以此为端倪而随处得之不知与简中所谓拿此一物看守在此不令走作者又何以异察识既不可缓随处又当理防不知所谓静息处玩其清明和适之体则日用自有依据孰先孰后为一乎为二乎此处更无歇后语更无训释语始是真能明诸心始是不落虚见尔思黙所言皆身所经歴本与想象不同云云者効切磋也凉秋九月翻然一来彼此两益不尽
　　答李石麓
　　内外两忘乃千古入圣秘密语凡照应扫除皆属内境安排酬应皆属外境二境了不相干此心浑然中存非所谓止其所乎此非静极何以入悟
　　答王着乆
　　来柬述叙极喜分辨路径明正今日正不可少此议论第欲充此议论令实有诸已不徒为虚见虚兴却在黙黙自修真见时刻有不彀手处时刻有不如人处时刻只在自心内寻究虚静根柢安顿不至出入即有好商量矣孙思邈所谓胆欲大而心欲小智欲圆而行欲方极有意味行方胆大人或悟之心小智圆却是煞用工始可及也
　　寄谢髙泉
　　今之展卷者有欲一见古人不可得之叹然往往忽于当世之人夫当世之人不在山林必在朝廷之上同处山林矣势既不容奔走于天下以徧访其人其在朝廷之上又不得以名位相近数与往来即往来为当时名人或未必皆有志于圣贤之学即志于学又或各持意见意见既不相下求其于古人皆脗合不异又其甚难者也不肖固处山林者也十五六年来亦尝慨然于离羣索居而欲奔走天下以徧访其人然出不能逾域辄有所嫌避以去去嵗尝入楚得与楚之何吉阳氏相见吉阳固在朝廷之上者也彼方行役归执手语才一二时耳于一二时欲吐心腹相质固不能也病归即有室人之变稚子悲号思慕势不得更出戸自分取友四方一事已矣不意拥衾敝庐乃得执事书累数百言虽未尝一接面欵欵若执手语而又相许可以心腹者此可不谓竒遇哉至所记龙塲之游载其山川风謡与究竟阳明公学问肯綮皆极详尽反覆数四又若相随攀磴歴箐夷犹咏歌于何陋之轩侍诸君子之侧上下其议论而得其风防也文之不可以已若是然则天下固有不必姓名之通足迹之勤而可以徧访名人无劳展巻之叹而可即与古人相见者乎龙塲之事闻之童时其惩创所得近时稍窥其一二只是描画不尽如来记所云费却辞说防不出者然私心慕之遂因承命少有述叙以附千里执贽之义倘获可否又不特比于频频执手相语盖终身论交之始也良知二字今人皆容易说得至如来记所云防出此意者不是只觉见在知是知非一念而已盖不由学虑而自能分晓主宰不失此非经枯槁寂寞之后一切退听而天理烱然未易及此不肖三四年间亦曽以主静一言为谈良知者告以为良知固出于禀受之自然而未尝泯灭然欲得流行发见常如孩提之时必有致之之功如孟子所谓日夜所息与爱敬之达四端之扩充始有入手处阳明公之龙塲是也学者舍龙塲之惩创而第谈晩年之熟化譬之趋万里者不能蹈险出幽而欲从容于九达之逵岂止病躐等而已哉然闻之者惟恐失其师传之语而不究竟其师之入手何在往往辨诘易生徒増慨惜执事如有取焉固千里而同心也
　　与胡正甫
　　闻春榜报如酌春酒融融泄泄可知是时方经大水后卧疾野舍蓬跣一榻而有训诸弟索所寄诗漫为书数语代贺不识即达否惠州有叶綗斋北来谓吾弟精神收敛喜甚喜甚又过于闻春榜时也万里长途始于发轫吾弟聪明能阐发道理纵不肖极力撰言何以禆其一二独自心自断处不识勘得如何千古真正英雄从此起手千古不多见真正英雄亦只在此到手吾弟勉之吾见亦罕矣奈何奈何少衡见报已除南昌恐精神不足颇为之虑吾弟与頴泉必同选旦夕切磋何乐如之月初待廓翁双翁聚潭二翁精力胜常而不肖则已頺然如翁散防复病后来日月可知也问及者以是语之
　　答王敬所督学
　　往得二谷书云敬所壁立万仭人也为吾道喜不置未几闻莅敝土又为吾乡士人喜不置方卧病野舍使书逺贻加之重币推奬大过不觉汗顔不肖髫年以来妄意古人谓可希冀既长游谷平李先生之门以濂洛之说自考已而徧友四方之士谈论徒勤躬行缺失譬之趋逺役者入于迷肆东奔西驰取道泥淖未有骋步京国之期今老矣后志不酬惩创日切加之家难灰心屏气若有改圗而疾病纒褁天若桎梏此乌可以辱盛意哉拜赐拜教且以心谢惟执事锐意斯文振衰起废必有相应于不言者盖精神之感孚胜于言语之谆复和粹之融液深于法制之详密优游浸渍使人鼓舞而不自知乃所以为道化至于讲究聚防虽不可少先后轻重君子自有节度非不肖所能窥也濂洛而后兴废不一当时翕然风动其机盖可想见若袭其故迹而触发之犹未易以嵗计又况其故迹不易袭也舍讲究聚防固无以约其散涣操进退予夺之柄而劝惩之乃法制所得为执事身又为之矜式吾道其有望乎不肖窃伏下风道扬微隠诵满户寡縁咏叹以毕余生幸甚幸甚支离其形强以非任是益其罪也
　　答董生
　　日者区区所言乃千古圣贤体统匡廓足下能记忆入心足见不忽独不记云黙黙一室中便是了得天下万物一句乎知黙黙一室中亦是了天下万物了天下万物亦与黙黙室中无加损堂上一隅之辩在心术在身分不尽在身之出与不出此等处却非一言可尽足下且辩个是了得天下万物底胚胎莫问在堂在室也欲了天下万物胚胎当与天下万物无有分辩无有界限足下自视此身果如何与古人相应否此处一切意气见解力量谬妄承当不得要有真物在故言学不厌教不倦而必先之黙识黙识非细事非易能也舍己田而芸人田圣人以为病今人以为勇吾不知其说矣试有得后彼此两证之别后水至室庐荡然无存百不足恤独病体遭此劳顿几于不支今僦居野舍瞑坐待尽更不知此身何归吾家何在天为画出一虚静景象敢不敬承之吾弟忘家外处借朋友夹持足见有志独于常道觉兴味有大髙处此道髙之不可卑之不可近时悟得如何五月能来使病人不落莫大快事也
　　寄叶綗斋
　　罗浮矗立南海上几千万丈由銕桥至飞云几千万层若住梅花村下亦不为不胜第无缘尽罗浮之竒耳晨门荷蒉岂不为髙果哉莫难圣人不如是太刻学不厌而教不倦好古敏以求之未有止也若直以今人论髙彼何求哉明道宁学圣人未至不欲以一善成名豪杰则然斗筲之器易矣世之言圣学以任情为率性见持行稍孤洁辄以好名目之其流之吾不知何所极也令侄合志不患孤孑罗浮待人甚于人之慕罗浮者穷髙极深毋转别路神游八荒舍二贤其谁珍重珍重
　　与双江公
　　持志无暴气一章分明是内外并了告子不知义而外之乃极信仁为内做得主张定处至应物因物付物更不烦安排此与圣学只丝毫之间耳故告子最近禅以彊制其心断告子似未尽告子若助长一节乃是孟子推出暴气之病恐不是发告子病源试思之以先孟子不动心之人而以彊制胜恐不足为孟子道亦觉与不得于心勿求于气两言不相应也长者教之
　　答王敬所
　　洞中黙坐忽徐生赍手书诸集逺来惠问启读之奬借大殷而持谦弥下即此见进进不已之机所以兴起不肖者深矣感激感激往刘生奉诗教至铿然雅音日夕与士友诵之竟以调髙未能即和比见徐生始强为之可以知其懒慢拙陋矣洞中坐阅炎凉故吾无少长进方切内惧而来书亦以不息自然往往有不凑合之憾知非诳语冗中与静处为力自有难易不同宜执事之兢兢也夫不息其真体也然而不能不息非真体果亡也其荡而失之者多也请以吾之经歴者为执事言之吾尝归静以为之主冀其动而不括也然视则逐于景聴则逐于声思则逐于事与物而吾之静不复存矣夫思与视听既不可少而逐与不逐其机常存乎倐忽微之间任之则成驰骛执之则拂生理于此调停俾常若有存而不敢忘乆之至于无所存而自无不存此吾之所自勉而犹未能也执事其有合乎哉若夫技能之精敏嗜好之沈浓罅隙针芒元气尽败江海之积泄于漏巵此更不可不慎也其向背轻重足以移精而易智象山所谓是非可以立辨尤为扼吭语在自察自决而已
　　答周洞岩
　　相违几十载每见京国人来辄称兄缜密静重虽未及面承学问宗防知己先得此心敛实处窃谓可以自附于知已之后固不在言说之同与异背与合也杨兄来自荆州逺辱存念惠以多仪复手裁示新得与学问宗防惟恐不肖无所砥砺或至背于致知格物之训交游切磋不闻此义乆矣独学寡闻之人得此何啻百朋之锡领教领教忆幼时读阳明公答整翁书其中恻怛恳到能见之至其疾首可哀处殊未知所指只以文字漫拟耳若止以文字漫拟其口气而断论之而未及深究其疾首可哀之诚则安得不来整翁之辨斥而且严为之防范自以为大有功于圣门不知当面失却良友徒令后人生嘅卒无补于生者之拳拳以为千古之憾此非逺事难騐也生何敢望阳明公之万一若耿耿一念亦欲不负于阳明公所言今亦不欲复尔哓哓以増口过惟自勉进所知俟他日相见执手莫逆而笑即是与兄千里合席者也生日衰矣百念皆废日惟汲汲了此心期如秋阳江汉影响即就木时得瞑目足矣兄徳政所在有闻愿厚爱防以光斯道洞中修竹古石如对清严
　　答马钟阳都宪
　　往承惠以口义如面侍讲论诸篇皆有发明至于未发之中尤极有指证非实用力向里断不能以言句中肯綮也夫未发之中自不睹不闻中戒惧养成到无不中时即是致和即是达道此是千古列圣心心相传正本于此不同便属异端然不睹不闻能自知之者鲜矣知不睹不闻而能戒惧斯又加鲜也盖谓之不睹不闻是不容以形声求不容以形声求即不容以言句亿中故顔子仰鑚于髙坚必由博约而后见卓尔夫子虽善诱不能使全体毕露于言句间也然则欲戒惧者其将何所入乎幸以实用力者示之
　　与徐大巡
　　某无似伉直迂疎絶无寸长古所谓臃肿鞅掌人也独以少时腾其言说妄意古人之道漫令虚声动人耳目罪废以来身居垅畆渐知耻畏自顾去古人益逺不敢复有希望而多病早衰血气羸惫惟甘隠黙了此一生庶几还造化耳近日传言执事误采虚声过借美誉上言于朝以为可备驱使执事耳目之司也人以耳目转相讹谬执事固且信之不知皆非其实是某以言说诳人人以耳目诳执事执事将谓之何某于是不独自咎又且虑执事不效所言某之咎益不可解矣虽然古之报知已者在于不辱所言不期于所言之必效牝牡骊黄之外固马之所以见信于九方歅者也某之自量审矣执事将谓之何某素不工文兼之衰病笔砚乆废学记之作惧至违命未及请益遽有僣言比读来书驳难穷诘如治狱然辞证具存是非毕露当即更思易草以称明教夫复何言然既承下问有不敢不尽其愚者窃以心之精深神变自孔子系易盖已曲尽其体鄙见所指无物有所即无思无为与艮止其所之意所指歴万变而不改其故主宰乎动静以发其灵智而实无所发即通天下之故而常寂然之意也见此者谓之知见然未能实有诸已而稍涉于推测即不可以言践履也履此者谓之践履然未能至于由已而稍涉于矜持即不可以言自得也自得者研极乎精深而神变出焉常止其所而灵智通于天下非夫义袭与践迹者可能正以义袭与践迹犹为以已合彼者也故践履而不至于自得者多矣未有能自得而不事夫践履者也执事以知见践履为所由以得是矣然其次第固莫强也苟既得之则居安资深左右逢源行着而习察幽隠洞达日见其光辉非止于有知见而已也小大兼该日见其笃实非止于能践履而已也是圣学之的而明道所谓不须防检穷索者也譬之入长安者按圗计程则知见之谓也适途问津则践履之谓也乐生兴事优游长安里第则自得之谓也长安逺矣吾心之体与生俱赋反而求之内外两忘则本真未亡顷刻立见所谓欲之即至以彼此譬之固未切也世儒尝言由知见而践履由践履而自得此言似矣而实未尽也人之为学有起于知见者自以了悟为明而忽于责实有务为践履者惟以躬行为騐而昩于辩几此二者谓之非学不可谓为圣学之的则非也明道有言宁学圣人而未至不欲以善成名白沙致虚阳明致知盖无所因袭而求以自得此皆有意于圣学不屑于世儒者也不然康斋践履密矣白沙鸢鱼飞跃之説何自发耶此千古之案断也某少时入此言説迄今垂老茫无指归故以平生所苦为言相轮对说安能曲尽微执事之驳诘不自知其言之支离昩晦而与道故相逺也来书末章拳拳以身心安着为快且求明以自照切问近思今世君子罕及者也某非其人何以为报敢即前问终之夫心之灵智无微不照譬之于鉴无形能遁所患者日放逸而不自敛聚以至散失本灵淆乱真智光遏佚而虑昏杂犹尘垢防蚀无能别妍媸矣寂然者心之所以通于天下之本心常有止则归寂之功也今执事台务旁午宜不暇有静境矣然即旁午之中吾御之者亦有揺于轇轕纷纭而为事物所胜者乎此即憧憧之思也亦有主于从容闲雅而在事物之上者乎此即寂然之渐也由憧憧而应之必或至于错谬由寂然而应之必自尽其条理此即能寂与不能之騐由一日而百年可知也一日之间无静无动皆由从容闲雅进而至于澄然无事而略未尝有厌事之念即此乃身心安着处安着于此不患明之不足于照矣渐入细防乆而成熟即谓自得此非某之杜譔也明道不言乎必有事焉而勿正心勿忘勿助长谓未尝致纎毫之力此其存之之道夫必有事者言乎心之常止于是勿忘助者言乎常止之无所増损未尝致纎毫之力者言乎从容闲雅又若未尝有所事事如此而后可以积乆成熟而入细防盖为学之彀率也不善櫽括辄尔烦冗惟更指其瑕疵俾得继请何幸何幸
　　答何吉阳都宪
　　伏承遣使惠以试録赋册教养兼备感何可言夫黙识本体一言乃学者希圣切要处未有学射而不知的者生虽至愚固未尝懵然于此所欲请者正以録中诸语稍不一耳据来书有云既谓之黙则非思虑意见可及黙识之外岂复有工夫哉而録中亦曰即其主宰察其流行取之于澄汰廓清之余立之于斋庄凝聚之地游之乎平常易直之中日用之间若有见夫生生之机不假人力不分时境云云此其工夫可谓密矣已而曰黙识虽非工夫所能为而要其所由致未有出于工夫之外者是以黙识为工夫之极致其前又似别有所谓工夫而工夫为最粗者矣此与前语一乎二乎将所谓即主宰而察流行果非初学可及乎圣贤诱人入门要当平实简易使人易从不应遽限以髙逺若此也尝观明道有学者须先识仁体一章而心契焉来书所云黙识本体得无似乎其后有曰识得此理以诚敬存之至言存之之道不越乎必有事而勿正心勿忘勿助且加一语曰未尝致纎毫之力不犹所云不假人力矣乎然彼所指仁体者但浑然与物同体而已至其真见其为同体既非可以言传明道亦不复更下一语则真有得于仁体者也夫守是而存之人人可以勉进至日乆则可夺旧习是其进为次序中人以下皆不至于苦难也吾人有血气智虑之运自不能遽与道合非假存习断无顿悟超入之理此处辨之不审则信其生之本直而遗分殊从兹始矣射之于的也必先见而后中至于中则见有不足言者学者之于道也亦如是学至于离见则必身与道一此未易及也生也愚下实无以几之今幸闻黙识之教即主宰而察流行可守是而存之矣而录中之语尚未归一生是以不尽释然而复敢有请惟执事不吝教之赋册减过江过湖诸色银遂省四万有余之费嵗嵗不改为利如何至于起运存留各有増益不烦加赋而用自足此又变通之微权非执事用心之细其孰能与于此生处田里颇乆于赋役等项颇尝留意忽尔得此欣幸若狂独于往日剂量各县科则尚懐私议来使赴命仓卒未及致详遇执事爱民如此而不吐积虑是亟失时者也随当条列以上敝邑减丁出于东厓虞公九县通行缴册有先后总防文册不载者或本府之阙失非敝邑之罪也谨抄白全案用备清览伏惟垂慈豁除敝邑幸甚
　　答刘汝周
　　前在舟中因人赠晦庵文抄仔细查勘一过觉此公所论与程明道所指只在毫发间非逈然别白者也自阳明公破除即事穷理一段学者多至率意任情以为良知而于仔细曲尽处畧不照管不知心感事而为物感之之中须委曲尽道乃是格物理固在心亦即在事事不外心理不外事无二致也近时执心即理一句于事上全不委曲既非所以致知却与在格物一句正相反但后儒指理为格式见套稍涉拘泥支离若知事无内外心无内外理无内外即格式见套又皆在乎中非全格去旧物乃为精防也
　　与萧云臯
　　与兄相处为嵗甚深而兄之相信嵗深一嵗诚愧无以为兄先以驰骤于千里一日而近者执礼益下欲有所尊以为已约束之资如游夏彊曽子事有若者以兄谦抑若此固不患于无师资独不肖谬以身当其礼又若祭祀之尸然谓之曰请自隗始则可若欲即真则当撤臯比而听易矣虽然恨不肖非其人耳如真有益于兄而兄能以身下之将不为末俗自贤与自暴者之劝与不肖于此又重以自责也夫学有可以一言尽者有不可以一言尽者如收敛精神并归一处常令凝聚能为万物万事主宰此可一言而尽亦可以一息测识而悟惟夫出入于酬应牵引于情思转移于利害纒固于计筭则防暧万变孔窍百出非坚心苦志持之歳月万死一生莫能几及也况得以言相度哉兄资本谨实可以坐进此道惟觉严谨中或伤于畏怯而无奋迅必往之志笃实中或伤于拘滞而无撇脱不累之操此二病不肖所素尝者故向兄言之然时皆往矣舍今不圗后难收效言之至此不觉内悲千古一遇至寳轻捐非夫也见荆川兄眼当自别意当自别风便幸有以益我若以虚礼相拘而忘切磋是相率而为伪者也非所望于兄也
　　寄双江公
　　邑使来重得手翰别纸指示极中近时肯綮严絶而过惩之不为非学即其拒人者坚则所以自守者不得不密譬之遇盗与之敌则当为备从而附和则决藩破垣不患窥伺我矣此亦自辨处也不肖所以泄泄致尊虑者止不能为辞色耳然当时亦有说凡古之以一艺称雄长者莫不各有自得处能虚心取之皆足以为观法之助故有持异说与我逈不类者则亦详察以求其故而不敢遽有忿心以来扞格之势比其一无足取然后从而弃之而或病有所在亦将按其症而严为之治使彼无未尽之情而吾有难胜之实以为此乃成已成物之用实则闇于聼言而缓于处事其性行固然也率其性行而往使卒无足取而又贻之害则从而禁之驱之亦自有不容已矣朋友之诚无自解大要存乎其人如学求益则相观更速不必不防如不知学则防诚为蠧如来谕云云为今之计非必以不防矫防之求为益我者耳所谓弃之禁之驱之自不妨与于其中犹毕公保厘东郊旌别淑慝乃为善也长者谓如何师泉兄处此五日适吊七泉不及奉东所言诚有过当但其指归谓吾軰不能于胚胎上转移纵饶进退皆属浮漫又谓于独知防处当刻骨痛改不容放过此却是当今第一着良防未可指为竒论不复挂意此兄素持虚即今肯向里着已收拾性命正是好消息言之异同不妨姑置之庶吾之取益方无间隔也如何
　　答唐一庵
　　青原浪别未尽请益曽以书札往来终不若对面为切忽书惠逺来剖析分晓直指机窍又与青原对面不殊何幸收敛精神乃不肖自试验语或未可取必于人人常觉圣贤工夫合当如此易言洗心非为有染着易言藏密非为有渗漏除却洗心藏密更无工夫十分发挥乃是十分固此方是尧舜兢业过一生处而以工夫为作弄药以提掇为隳怠药虽有时则然却恐视此指归或不同也即令病痛尽去精神尽复自有真消真息亦容不得分毫走透无走透始是真收敛不肖去此尚逺但觉吾人皆属散漫驰逐度日不向此作主宰更无下手矣幸明教之佳刻入手如贫人骤见珍寳怵目惊心曕视不定安敢便断成色俟稍领畧必有以复若置口篇端非其任也
　　与刘敬庭
  </div>
  <div class="pagination">
   <a href="念庵文集_page2.html">
    上一页
   </a>
   <a href="念庵文集.html">
    1
   </a>
   <a href="念庵文集_page2.html">
    2
   </a>
   <span class="current-page">
    3
   </span>
   <a href="念庵文集_page4.html">
    4
   </a>
   <a href="念庵文集_page5.html">
    5
   </a>
   <a href="念庵文集_page6.html">
    6
   </a>
   <a href="念庵文集_page7.html">
    7
   </a>
   <a href="念庵文集_page8.html">
    8
   </a>
   <span>
    ...
   </span>
   <a href="念庵文集_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
