<!DOCTYPE html>
<html>
<head>
    <meta charset="UTF-8">
    <title>元丰类稿 - 第 37 页/共 70 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元丰类稿 - 第 37 页/共 70 页</h1>
    <div class="content">　　【拟代廷试进士策问三首·策问三】

　　朕获承祖考，惧德不明，故小大之事，躬亲省决，以夜继日，不敢自暇，而政未加善；侧身践行，兢兢业业，不敢自逸，为天下先，而俗未加厚；崇庠序之化，信赏罚之法，以开导，而士未加励；悯农惠商，补其乏阙，除其疾苦，以劝助，而民未加富。砺器械，教士卒，所以经营之者甚具，而武事未立也；定制度，正官号，所以弥纶之者至备，而文治未洽也。至于百工未昭，彝伦未叙，四民未尽得其职，万物未尽遂其性。中国之势，或诎于夷狄；九州之地，未一于旧服。是一皆戾古。岂朕之不敏，所知者非其要，所由者失其统欤？抑群臣之在事者不称其任，不能辅朕欤？将乖缪之习久，更革损益之始，其功难见欤？朕之待物者，未尝不以诚，而下之应上者，皆文具而已，是何故也？意朕之所为，与古之所以致治者无异，而其效之不同，何也？二帝、三王、秦汉以来，迄于唐及五代，虽功德有间，然其所以治且昌，与夫所以衰乱失之者，其迹可考，其原必有在。方其治且昌也，所由之路，末本先后，其一致欤？抑有殊也？其衰乱失之也，浸渐积累，所以致之，一揆而已耶？抑不然也？知古今，明治乱，子大夫之职也。其具著于篇，朕将亲览。 
　

　




　

　
●卷二十七·表十三首
【谢中书舍人表】
　　伏承制命，授臣试中书舍人者，甫上程篇，遽尘宠任，载惟遭遇，倍集兢惭。〈中谢。〉

　　盖圣君难谕之情，将欲施于号令；得当世能言之士，然后达于文辞。矧今纲理四方，弥纶庶政。肇维新之王度，备久简之官仪。计谋常越于拘挛，注错举为于希阔。岂伊凡庶，可测高深。方当觉悟迩遐，使遍知于上意；训齐内外，用丕变于群心。尤资演畅之材，曲尽丁宁之旨。布为邦典，兹谓人文。顾在臣愚，岂堪此选？

　　伏惟皇帝陛下超逾千载，特起一时。躬尧舜之聪明，而不忘讲学；集成汤之勇智，而无倦咨询。惟左右前后之臣，有耳目腹心之寄，尤非浅识所可叨居。如臣性实滞蒙，器非广博。知自强于名节，耻阴附于贵权。无因缘毫发之拔援，有积累丘山之忌嫉。晚逢睿圣，独赐收怜。褒嘉特异于常伦，进用每从于中出。猥以五朝之大典，属于一介之孤生。已愧缺然，将安称此？敢期误宠，仍置近班。敷导训辞，惧空疏之难强；追参讽议，忧蹇浅之易穷。于风波流落之余，以蒲柳衰残之质，自循涯分，曷副恩荣。虽日月之光，何加于润色；而天地之德，无待于论思。然臣素坚好古之诚，粗识爱君之义，既抗颜而就列，敢恕己以怀私？谨当寻绎旧闻，用阐扬于名命；激昂懦志，庶补助于谋猷。仰答主知，誓殚臣节。臣无任〈云云〉。

　　【齐州谢到任表】

　　伏奉敕命，就差知齐州军州事，已于今月十六日到任上讫。顾以诸生，备兹烦使，据非其所，惧不克堪。〈中谢。〉

　　伏念臣素乏他长，偶知好学。议先王之制作，尝究本原；论夫子之文章，颇探阃奥。历事圣君于三世，与游儒馆者十年。不知苟曲以取容，但信朴愚而自守。比缘私计，请贰外藩。嗟疾病之余生，困米盐之细务。方指期于满岁，将垂翼于故栖。遽此外迁，处之剧郡。维般阳之列壤，实季﹀之遗区。习诈而夸，著流风于在昔；多盗与讼，号难治于当今。比试用于此邦，必咨求于强吏。盖因能而任官者不违其分，则量力而受位者得竭其材。岂伊儒懦之资，可副浩烦之用。恐殚精思，无补毫分。然而由积累以冒恩，实养成之有自。

　　此盖伏遇皇帝陛下智周万物，明照四方。在疏远污贱之中，而察其所守；无左右游谈之助，而知其所长。故令覆露之仁，及此滞蒙之质。敢不无忘夙夜，勉尽疲驽。行归于周，久自安于直道；老当益壮，誓无易于初心。仰望阙庭，臣无任〈云云〉。

　　【襄州谢到任表】

　　伏奉敕命，就差权知襄州，已于今月二十七日到任上讫。缘同气之私恩，陈便亲之微志，就更善郡，得侍安舆。〈中谢。〉

　　伏念臣素坚向学之心，幸遇好文之主，备名儒馆十有三年。然而三易外邦，五回星岁。比亦再过于双阙，未尝一对于清光。常存倾藿之诚，虽知向日；居有戴盆之势，何以望天？而臣昨治济南，最为烦剧。野有群行之盗，里多武断之豪。驯致肃清，始熄凶残之害；自强柔懦，颇殚竭蹙之劳。今者获就安闲，少休疲钝。出观美俗，尤多《汉广》之高；入奉慈颜，不悯《汝坟》之瘁。兹为窃冒，厥有端原。此盖伏遇皇帝陛下奖引士伦，推崇世教。小艺片言之善，偏长一曲之材，皆欲养成，未尝弃废。故令优佚，俯及孤蒙。敢不拊慰此民，宣明上德。永念沉碑之旧，自顾何功；未忘投博之勤，庶几小补。臣无任〈云云〉。

　　【洪州谢到任表】

　　伏奉敕命，就差臣权知洪州军州事，充江南西路兵马都钤辖，已于今月二十四日到任上讫。抚临便郡，获奉于亲闱；总制属城，实兼于故里。〈中谢。〉

　　伏念臣志虽择善，材不过人。玩思诗书，无出伦之异见；游心翰墨，多涉俗之尘言。窃食累朝，备官儒馆。智非早悟，曾不习于人情；学匪兼通，固难堪于世用。兹缘私请，得假善藩。惟八换于岁期，已四临于外服。幸遇非常之主，未奉燕闲；实当难得之时，独无称效。傥获伸于肝膈，冀少益于毫分。伏惟皇帝陛下恭俭爱人，聪明好古，卑汉唐之近事，慕尧舜之远图。臣敢不上体圣心，勤修民政？奉行宽大，方尽瘁于兹时；补助高深，庶纳忠于来日。仰望旒，臣无任〈云云〉。

　　【福州谢到任表】

　　伏奉敕命，授臣守本官直龙图阁，就差权知福州，已于今月初九日到任上讫。列职内朝，分符督府，荷收怜之俯及，省孤陋以何堪。〈中谢。〉

　　伏念臣蹇薄多艰，戆愚少与。遇继承于兴运，未进望于清光。至于九换岁期，常从外徙；四临州部，曾未代还。兹者备延阁之美名，假东瓯之剧郡。顾惟同气，亦预改藩。但虞人品之轻，莫称主恩之厚。然臣最为寒族，实奉偏亲。臣弟既适于遐陬，臣愚固难于远役。理当恳请，辄用冒闻。虽未赐于矜从，亦终宽于僭黩。颇识事君之义，敢忘奔命之恭？惟皓首之慈闱，抱累年之宿疹，牵衣辞诀，泣涕分驰。计音信之往来，殆将万里；阻晨昏之定省，各在一涯。足感动于人情，况亲逢于孝治。草茅弱质，素依及物之仁；犬马微诚，终冀因心之恕。再念臣抚临城邑，劳问士民，皆狎处于太宁，但遵行于明诏。则臣实惭尸于廪食，曷补报于宠灵。皆出误知，致斯冒处。

　　伏惟皇帝陛下多能天纵，盛德日新。躬神圣之姿，而兼容小善；履富贵之极，而深达下情。在于隐恤之心，岂闲么微之迹。敢不誓殚勤瘁，匪懈夙宵。慰海徼之幽荒，布德音之宽大。承流宠寄，方自效于驱驰；反哺愚情，冀尚蒙于悯恻。仰望旒，臣不任〈云云〉。

　　【明州谢到任表】

　　臣于去年十二月，于江宁府准福州公文送到敕牒一道，就差臣权知明州。当月十八日，于真州据进奏官状准中书孔目房帖子，臣乞迎侍老母赴任不行，已于今年正月二十五日到任上讫。预于分土，愧在假人，窃自省循，惧无报称。〈中谢。〉

　　伏惟皇帝陛下有聪明睿智固天纵之高姿，有恭俭慈仁不世出之琦行，上嘉尧、舜之际，下悼汉、唐之间，以超旷之迹为可追，以苟简之治为无取。甚盛德之事，敏于绝伦；大有为之君，审于在己。所以更张庶政，忧悯百姓之心，至于推广大恩，镇抚四夷之略，无忘夙夜，匪懈斯须。其志之所存，则有孔之卓；其行之以力，则有禹之勤。若夫甄序群材，搜扬众论，偏〈一作寸〉长一曲之善，半辞片说之工，远自岩穴之幽深，旁暨草莱之疏贱，莫不从容赐对以尽其情，委曲因能以收其用。可谓三代以后特起之盛时，千载以来几希之嘉会。而臣滥中台之优秩，玷内阁之美名，然而荏苒十年，周流六郡。当陛下辟四门以延天下之士，而臣未得一望于清光；遇陛下开数路以来天下之言，而臣未得少陪于末议。盖兹远迹，最为多奇。故虽抱于愚忠，每自安于静晦。窃恃皇明之必照，终期素蓄之获伸。昨者爰自江吴，就更闽粤。有畏途之阻，藐无将母之因。赖上威灵，致寇攘之熄灭；属时休庆，获稼穑之丰登。既此蒙成，且将满岁，辄露由衷之请，果纡及远之仁。召自天涯，还之阙下。已慰循垓之念，更谐拱极之诚。方揽辔以在行，复分符而补外。维鄞江之列壤，实浙右之名邦。素号宽闲，可容尸素。寻敷陈于奏牍，冀迎奉于轻舆。遘是微情，未回洪造。已宵行而祗命，甫夕惕以当官。眷是遐陬，遘此昭旦。来廷之国，实为出入之途；表海之城，方始经营之绪。仰荷选抡之寄，敢忘策励之勤。矧皆禀于成规，庶可图于薄效。再念臣比更远守，久去偏亲，出自推恩，幸兹易地。环走已临于新部，相望犹迩于旧封。仰希天日之光，未亲户牖；俯计晨昏之恋，尚隔庭闱。眇是羁单，了无党助。每益坚于己志，独有待于主知。自效驱驰，敢废资忠之义；庶依长育，未愆致养之私。倾葵藿之一心，极蓬茅之丹恳。论畴者在，之死无渝。仰望冕旒，臣不任〈云云。〉

　　【亳州谢到任表】

　　伏奉敕命，就差权知亳州军州事，已于今月十六日到任上讫。比从闽粤，中易句章。益起坚城，以强表海之势；闳开列馆，以待来廷之宾。皆承规画之余，方始经营之绪。程上省费，俾无靡敝之材；计力与庸，俾无发召之役。以至属材能而董事，分什伍以庀徒。已略具于科条，可粗施于士吏。身方督作，匪懈于服劳；法有避亲，遽蒙于易地。窃陪京之宠寄，申将母之微情。辄冒恩荣，何堪报称。〈中谢。〉

　　臣窃观前籍所载，千载以来，大道郁而未彰，莫承于古；王者疏而不作，无甚兹时。在理可推，久衰必复。去五代八姓浸微之弊，肇自宋兴；承一祖四宗丕显之谟，实在陛下。盖由体粹精之睿质，执刚健之纯诚。运独断之明，则天清水止；昭不杀之武，则雷厉风行。故能并起百工，越熙庶绩。追二帝三代之甚盛，行两汉有唐之所难。使天地人神，莫不顺序；雨寒燠，罔或违时。厥戴德者，田耕井饮之伦，盖游泳于遐迩之内；其蒙泽者，蛰潜妪伏之类，无卖血于胎卵之中。宝鼎灵芝，声流于乐府；来嘉谷，实刃于太仓。至于武库敛藏之兵，羽林阅习之伎，匠尽其巧，而工妙擅于一时；士尽其材，而精锐轶于近代。威灵所覆，夷貉允怀。是以扶桑戴斗之区，度索寻ㄅ之国，来于四海之外，曾无一岁之虚。盖令不待期，而万里奔走；治非有迹，而九域阜安。可谓不世之宏休，难名之盛烈。

　　夫应之福者既极其厚，则报其贶者必尽其隆。方当秩盛礼大乐之文，荐诸清庙；采增封广禅之义，类于名山。于以较著日新拔出之显庸，阐布天锡永昌之大业。臣性姿固塞，人品眇微，独于辈流，素嗜文学。如得镂诸金玉，述陛下赫赫之功；播在管弦，纪陛下巍巍之德，措之六艺而无愧，告诸百世而无疑。庶几不后古人，可以昭示来者。存于肺腑，积有岁时。然臣籍虽预于内朝，身屡更于外服，已零于齿发，久转走于东南，曾未得厕望尘于清跸之间，参第颂于从官之后。惟坚悃忄，欲效毫分。今者获便养于亲闱，预分忧于辅郡。上体焦劳之意，敢忘夙夜之勤？宣化承流，方尽驽骀之力；望云就日，但倾葵藿之心。注仰冕旒，臣无任〈云云〉。

　　【贺熙宁四年明堂礼毕大赦表】

　　今月十三日，枢密院递到赦书一道，以宗祀明堂礼毕，大赦天下，臣已即时集军州官吏将校等宣布讫。伏以奉承圣考，升配上天，秩盛礼于法宫，推大恩于率土。〈中贺。〉

　　伏惟皇帝陛下有聪明好古之质，有恭俭爱人之诚，兢畏万几，仔肩一德。燔柴展报，既昭告于元功；严父致隆，又推明于极孝。越成厘事，均布鸿休。草木昆虫，皆令受赐；华夏蛮貊，莫不归仁。臣心系北辰，身縻东土。永怀故事，难求汶上之图；独远清尘，方叹《周南》之滞。想望旒，臣无任〈云云〉。

　　【贺熙宁十年南郊礼毕大赦表】

　　今月初七日，递到赦书一道，以十一月二十七日南郊礼毕，大赦天下者，臣已集军府官吏将校军民等宣读讫。伏以人之所归者莫如德，天之所享者在于诚，其惟圣王，克有全美。〈中贺。〉

　　伏惟皇帝陛下聪明稽古，承继祖宗，慈惠爱人，抚临邦国。有遍覆并容之大度，有防微慎独之小心。不从游畋，不近声色。无纷华盛丽之好，无便僻侧媚之私。岁时吉蠲，以承七庙；左右顺适，以奉两宫。其功施于人，效见于事，则宅仁由义，缙绅之徒成材于学校；超距蹋鞠，熊罴之旅养勇于营屯。瓯窭污邪之收，充于仓廪；关通和钧之利，阜于市廛。家有豫乐之声，人无愁怨之色。协气所召，休应自殊。钩陈太微，星纬咸若。昆仑渤，波涛不惊。近则金石之声〈一作音〉，鸟兽欣蹈；远则干羽之舞，蛮夷骏奔。象齿旅于阙庭，龙媒纳于闲厩。是谓六府三事，皆可以歌；四海九州，罔不率俾。盖巍巍而特起，非琐琐之能窥。前世议泰山之封，谋梁甫之禅者，度崇比大，畴克登兹。陛下抑而不图，谦以自牧。以谓先后〈一作王〉创业垂统，其功莫得而名；上帝ㄨ祉发祥，其德无可以称。思所以报，一本于心。故寅畏严恭，积之有素；而齐明薰祓，进而益虔。在于物者不取其烦，尽诸己者必求其实，是以萧光之烈，奏于宗礻方；柴燎之蒸，于郊兆。幽隐昭答，神灵顾怀。无疆惟休，方浸昌于万世；不敢专享，故敷锡于群元。稽参典彝，定著赦令。弛张从理，同异称情。蠲罪眚而弃瑕疵，录劳能而纵逋负。显晦咸暨，洪纤不遗。万国之欢，既交于冲漠；一人之庆，遂及于蠕。孚于上下之间，极乎帝王之盛。

　　臣被学最旧，蒙恩浸深，莫待甘泉之祠，独叹《周南》之滞。第从臣之嘉颂，未效薄材；望属车之清尘，但驰远思。想仰宸，臣无任〈云云〉。

　　【贺元丰三年明堂礼毕大赦表】

　　今月二十日，枢密院递到赦书一道，以明堂礼毕，大赦天下者，已即时集军州官吏军民宣读讫。窃以昊天无声之载，人莫能名；先帝罔极之恩，物何以称？维总章之正位，秩宗祀之鸿仪，可荐至诚，用伸昭报。〈中贺。〉

　　伏惟皇帝陛下躬夙成之圣质，而博古多闻；经特起之大猷，而虚心广览。振千龄之坠绪，绍三代之遐踪。霈泽之所涵濡，太和之所煦妪。华夏蛮貊，无一夫不获其宜；草木虫鱼，无一物不遂其性。爰求祭典，用告王功。盖诸儒之说为不经，则折衷于孔子；而近世之事为非古，则取法于周公。罢黜异端，推明极孝。以尊莫大于祖，故郊于吉土以配天；以本莫重于亲，故享于合宫以配帝。恩义两得其当，情文皆尽其详。彻俎云初，均厘甚广。君哉皇矣，实难偶之昌期；巍乎焕焉，信非常之盛礼。臣幸逢熙洽，未奉燕间。一违前跸之音，四遇亲祠之庆。青云多士，皆预桥门之听观；黄发孤生，独叹《周南》之留滞。仰望旒宸，臣无任〈云云〉。

　　【贺克伏交表】

　　伏睹进奏院报安南招讨司已克伏交，其首领李乾德具表乞降者。蝼蚁之微，自投必死；乾坤之大，终许更生。惟德及于幽遐，实庆均于中外。〈中贺。〉

　　伏惟皇帝陛下顺稽古宪，叙正民彝。鬯声教于四方，壹书文于万国。海隅之昧俗，肆井底之狂谋。圣恩所怀，凶气自失。雕题交，心服于威灵；大赂南金，岁遵于贡职。允出止戈之武，是称无敌之仁。臣远守藩维，获闻捷奏，永怀窃，实倍常情。臣伏恨职守所拘，不获称庆阙庭。臣不任〈云云〉。

　　【慰慈圣光献皇太后上仙表】

　　今月二十日，太皇太后遗诰奄弃宫闱者。承问震惊，失容号恸。臣某诚悲诚感，顿首顿首。伏以太皇太后表仪三世，德首于人伦；保佑两朝，功存于王室。遽违孝养，未究遐龄。无间近疏，实均欷慕。伏惟皇帝陛下痛贯宸极，圣情难居。臣伏恨方守印章，不获躬诣阙庭。臣无任〈云云〉。

　　【谢赐唐六典表】

　　伏蒙圣慈，赐臣《唐六典》一部者，冒贡微诚，敢徼宠赉，获盈私望，特出异恩。〈中谢。〉

　　窃以维贞观之造邦，维开元之称治。财成《唐典》，本庶务于《尚书》；则象《周官》，缀旧闻于经礼。行之当世，垂及方来。伏遇皇帝陛下接五圣之休期，振千龄之绝业。号令风采，卑秦汉而不言；纲纪文章，体唐虞而特起。爰因广览，俯逮遗编。俾加镂板之传，赐及在廷之士。顾最疏之庸下，忘辄请之妄逾。猥荷并容，预均蕃锡。敢不自强衰退，悉意窥寻。窃典故之绪余，少裨寡陋；审官仪之委曲，益励疲驽。臣不任〈云云〉。 
　

</div>
    <div class="pagination">
<a href="元丰类稿_page36.html">上一页</a><span>...</span><a href="元丰类稿_page32.html">32</a><a href="元丰类稿_page33.html">33</a><a href="元丰类稿_page34.html">34</a><a href="元丰类稿_page35.html">35</a><a href="元丰类稿_page36.html">36</a><span class="current-page">37</span><a href="元丰类稿_page38.html">38</a><a href="元丰类稿_page39.html">39</a><a href="元丰类稿_page40.html">40</a><a href="元丰类稿_page41.html">41</a><a href="元丰类稿_page42.html">42</a><span>...</span><a href="元丰类稿_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
