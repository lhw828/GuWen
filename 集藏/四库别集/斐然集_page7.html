<!DOCTYPE html>
<html>
<head>
    <meta charset="UTF-8">
    <title>斐然集 - 第 7 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>斐然集 - 第 7 页/共 26 页</h1>
    <div class="content">　　黄帝钧天曲未终至今烟浪舞鱼龙临风更欲吹长笛揺荡波心碧玉峯
　　祖龙游豫亦荒哉风折云颿促驾回一怒赭山何所损依然苍翠似蓬莱
　　代马超江又饮湖湖中今有卧龙无青虵袖手将何用漫说飞仙胆气粗
　　汩潭桂酒奠三闾尚想夷犹泛五潴进退存亡皆有义懐沙处死是何如
　　徳骁雄世所知蛟龙宁肯在污池馆于贰室谋何陋借与全荆意自奇
　　风烈言言滕子京岂于荒怪未全明尼姑狡狯遥相幻雷电那知有姓名
　　有时风浪战城西何啻渔阳万鼔鼙狎水蚩蚩忘垫溺谁人能续偃虹堤
　　大手文章浪得名佐王功业亦何成独余不证元忠事努力还因宋广平
　　李杜词源广更深数篇春涨云岑争如一首修楼记妙写仁人出处心
　　范公才具济川舟翰墨居然第一流毎向遗文窥逺意愿言忧乐继前修
　　泝江濡滞
　　何处难忘酒舟行不进时漫流迷縴道数日诮篙师近树久犹见逺山都未移此时无一盏吾意亦纾迟
　　和仁仲舟中三絶
　　异代纷争战伐多楼船赢负倚苍波如今天险如平地敌国深谋只用和
　　支川千百欲归东不得江湖不防同可但中流能击楫也知髙浪要乗风
　　湘君谁识是皇英占得君山冷淡青月满湖平相照处姮娥应得见娉婷
　　归次湘西元作以诗见迎和之
　　十载重湖阅使星坐令疲瘵洒然醒从来骏足轻千里岂但词源荡四溟笑我林间投倦翼辱公江上访归舲南山幸有为隣约何日来分一半青
　　赋永宁严老幻庵
　　物理初无妄云何以幻观得非心有碍坐使肉生瘢日月当天久山河着地安波斯不别宝学道古来难
　　题浄明观用旧韵简黎才翁
　　得酒相逢笑絶缨而今双鬓不全青蓬莱尚说三四浅何况方平与蔡经
　　示诗僧了信
　　伊谁遣了着袈裟幸自同源又一家尚喜深山閟珍璞曽看枯枿粲奇葩空言组绣真无用实际津途亦易差衣敝履穿头欲雪定于何处作生涯
　　春雪【甲子】
　　北客南来十五春今年春雪妙洪钧梅花着子无堪比柳絮藏条未有因何限萌芽烦蹙缩几多峯岭倦颦伸红桃颒面还添粉翠竹埀头讵辱身争似松枝擎蒨绚恰如桂魄浄埃尘无人敢琢非牢玉有客曽歌是烂银一夜东风吹地匝四檐甘雨落堦匀天公变化谁能测坐看郊原景物新
　　谢诸友见和
　　飞霙三日太欺春扑地鹅毛积万钧沙上几人迷去迹风前何处问来因谅非天造夸工巧当是神机有屈伸松竹未应寒改操龙虵有喜蛰存身緑窗朱戸偏饶色琼树瑶林不染尘笑粲争妍人似玉狂歌先醉髪如银方看衣袂天花集俄见庭除木屑匀多谢众诗相映发笔端六出更尖新
　　和李生九日二首
　　节物休惊木叶催相逢佳节兴悠哉尊如北海聊同醉菊傍东篱也自开乌帽任教吹脱落紫茰仍得看徘徊诸君合有登髙赋为继当年戏马台
　　骚客悲秋心易催主人醪醴正时哉登髙何必仙家术酬节聊慿笑口开凤岭胜游诗自好龙山髙宴首空回独余眇莽梁园念想见黄花满吹台
　　过明田寺防杨李二生于碧玉三首
　　已宅连延紫盖椒寻山依旧不辞遥借床未暇桑三宿解饭还须水一瓢风外野云俱淡荡雨余秋气亦萧条故人适有登髙约又拄枯藤过埜桥
　　骚人空自怨兰椒更遣招辞叹逺遥争似夷齐饱薇蕨每同嵇阮醉觚瓢清歌窈眇成珠贯仙步虚徐按玉条最忆向来携手处云平溪树水平桥
　　浆酒香浮桂与椒此间谁惜马蹄遥爱君涧壑沉吟树笑我江湖濩落瓢前日好风犹泛座只今零露已盈条东山妓女诚何算颇羡周郎得小桥【杨携后房侑酒李方再醮而深鄙之】
　　和叔夏视获三首
　　闲客何如乐圣时欣闻威凤再鸣岐且将诗笔耕尧壤宁记书囊集汉帷日错碎金归埜菊风欺危緑战棠梨殷勤云将丰年问无奈鸿防谢不知
　　莫嗤公子务农时后稷生民亦嶷岐稻割黄金防似月汗挥白雨袂连帷愿趋座上鸡和黍未种胸中枣与梨此乐若嫌儿辈觉后知何以赖先知
　　天赐丰年岂不时闵公荒度效徂岐经丘烈日能焦扇独夜秋风已泛帷岂愧石兄推竹弟聊斟杜酒破张梨过门若有樊迟问老子于中正遍知
　　和叔夏游双峰二首
　　有佛留深境无僧阐大音殷勤五字句揺荡众香林自适登临兴谁窥隠显心从来多暇日悔不早追寻
　　二
　　山拥交加翠风传琐碎音想闻尊有酒待得月穿林真乐难陪席芜词漫写心要须専一壑散防每相寻
　　阻雪慈云有懐叔夏
　　常恨山阳少篮舆故出郊冥方北鹜屏翳又南交劲气将凝海寒威便折胶白云揉尽碎黒壤势全包着袂成花唾沉波异雨泡万方齐秽洁一润浃肥硗比色羞铅粉量多诮斗筲祷神休奠璧谢佛寝鸣铙独鹤惊羣舞晨鸡误晓嘐峯峦防似秃沟陇划如抓巧谢盐相比甘宜蜜共抄戾天鸢冻跕啸壑虎饥虓薏苡连车载瑚列树敲鲛绡从剪制火布任焚炮埜漫鳞鳞碛林攅翯翯巢颇思驰骏足快意舎鸣髇及逺飜银鴈搜潜动玉蛟出畋瞻翠被入贺听红鞘瑶席瑚玗器珠盘璪瑮肴一时簮琲蘂相与借琼茅莫计消并积聊平凸与凹可怜诗系带更有火烘骹断手超三界坚氷上六爻飞霙终见晛素馔阙盈庖叠巘方名假团毬未忍抛要看朝日杲思达泮泥淆对饮宜空榼离羣奈系匏似闻梅雪在犹冀挽香梢
　　雪中寄黎才翁
　　寒日已无晖饕风更擅威暝山雷虺虺隂壑雨霏霏酒緑思同酌炉红忆共围不辞泥径逺要看雪花飞天与人情契春从草树归幻成银世界偷取日光辉安得千金舞来飜六出衣南枝香破玉别有好芳菲
　　和竒父叔夏雪五首
　　不须十日照胥敖且要仙花丽隰臯集霰果然归望望同云因得蔽髙髙辉山玉璞韬虹气乱眼烟霄隘羽毛欲叩小斋拚醉赏最怜纎玉劝持醪
　　谁能逐兽搏于敖敏捷诗才笑鲁臯桂魄梅花俱自好海山银阙两相髙回风最爱飜双袖润物全胜拔一毛打底和成真少味空惭清酎映甜醪
　　懒把冬雷问告敖休将玉雪试方臯但惊梁苑风流在难继阳春格调髙宫女妆梅皆妬色仙山花石总泠毛自惭涸思无多子糟粕何由更取醪
　　乍霁初离房与敖又看云气压神臯昆冈屡得因心友东郭真惭举趾髙最爱谢儿方柳絮可怜汉使囓氊毛水晶盐是何人得拜赐曽同御缥醪
　　善游不必慕阎敖避雨休寻夏后臯共喜九天羲驭整要登千仞祝融髙交情自分居龙尾酒算何妨剧猬毛闻道雷池尚残雪且携茗盌罢壶醪
　　和奇父竹斋小池及游春五絶【乙丑】
　　虚斋要使暑天寒移得扶疎惬静观不但好风生殿角已应春笋鬬春防
　　緑竹丛边筑小塘泉来何处已洸洸未涵北戸星辰影斗觉南风藻荇香
　　不瞻犀柄动经旬忽报巾车独辗春曽作天津歌酒伴此间谁是识花人
　　春事已惊飞柳絮香醪何日酿松脂要平万防风前恨莫遣千钟醒后知
　　东风不放两般春只繋胸懐故与新为问漆园蝴蝶梦何如沂水舞雩人
　　和叔夏十絶一宿云峯寺二到韩公庄三饭草衣岩四泊东禅刹五六七八游碧玉泉九访杨秀才十叔夏思归
　　醉骑生马却扶舆雪洒春衫二月初行乐偶从山寺始他年重到未成虚
　　久闻人境寄陶庐深约同游驾小车文举旧传樽有酒冯驩宁叹食无鱼
　　前僧已着草茅培后死犹来瘗骨灰一醉剧谈非为尔自浇胸次有崔巍
　　马饥人困日西昏无限归鸦已着村记取东禅风雨夕卧无床荐阖无门
　　不惜冲泥步步前为闻幽处有明川峯回路转酬劳客一派琉璃春正姸
　　跨溪临岸各清真上客来临景更新幽树好花脩竹色相鲜浮动镜中春
　　种竹何时匝两垠只今疎翠已情亲会看染合全溪影照映来游碧落身
　　谑浪澜飜间诋诃絶胜歌贯舞婆娑解顺为听谈诗妙脱腕空传草檄多
　　莫笑田翁不任真好贤留客意殊亲海棠半拆山丹重京洛何曽逺客身
　　重按东臯岂自归曽闻归思勇如飞只因昨夜沉香帐虮虱夤縁金缕衣
　　赴宣卿牡丹之集和竒父二首
　　胜业看花暖正繁玉仙洪福且休论初筵爱客尊俱尽落笔成诗水共飜京洛追游真似梦风光流转絶无言武林亦有西池否安得姚黄奉至尊
　　移得仙丹手自封防花云结秀隂浓未嫌芍药争时发却有酴醿作酒供喜见典型开朶朶宁须绯紫计重重定知禾黍胜桃李何似犁牛问老农
　　和子杨云峯留题
　　夙有水云趣倦游尘土间冲山为谁秀几案我江山
　　题能仁竹轩竹皆猫头也
　　负崖临壑几千竿掩映虚堂绕曲栏森矗翠幢叅玉槊毰毸緑凤戏青鸾三冬已见龙孙起六月犹便虎啸寒置酒防歌貍首节要令防子不相干
　　和彦达
　　扶藤有兴即东西不用花骢向月啼闲看浮云倚危峤静临流水瞰寒溪过频幸乐鸡豚社归暮何忧虎豹蹊肯似世尘名利客班荆折柳怅分携
　　上封登髙
　　今朝的的是重阳独步崔巍觅醉乡饱日山枫千树赤绚秋岩菊一枝黄幽禅出应耶城供倦客来迎宴寝香闲读旧题嗟嵗月功名回首鬓毛苍
　　题石头庵
　　剥落烟云秋晩晴身心无累此闲行正听万壑松风满想见西南新月生
　　送姜医与能仁西堂印老能仁韦宙读书之地
　　韦公挟防漫荆榛牧子亡羊也未真百叠乱山秋思杳半岩脩竹嵗寒亲不须招手游莲社且可冥心舎筏津山芋畦蔬正味好饷君姜醢助芳辛
　　和唐坚伯留题庄舎
　　无端世故若连环独未忘懐畆间不问落花随水逺最怜脩竹伴人闲非求垣屋须穷僻自爱巾车得往还已谕耕奴多蓺秫免教华髪变朱顔
　　卧看月落半瑶环起唤清风紫翠间玩意诗书千古乐放懐天地一身闲几多倦鸟归何晩无限浮云去未还不向此中真得趣更论盘谷与商顔
　　和赵用明梅
　　浄几寒窗日翛然万虑忘诗筒忽到手花信已催籹茅舎斜斜彴氷溪短短墙仙肤下姑射娇额映昭阳崔竹飜新画龙涎出古香有金攅蘂细无緑认条长慰荐骚人寂挑撩酒态狂雪游空泛剡兰佩枉沉湘隔屋吹生麝盈枝纵夜光讵能烦驿使聊自占年芳渡尽鸿飞影迎开柳带黄繁华收拾后结子又先尝
　　再次前韵
　　经年与花别花意不相忘绰约素情在扫除时世籹楚人轻剪伐北客防垣墙半树竹亭亚几株溪水阳可模非絶代难学是生香当结珠宫伴休吹玉笛长赏心甘烂醉被恼漫颠狂正当映乔岳未应浮碧湘松筠共潇洒雪月佐辉光自保孤根暖宁随百草芳逺天方绚白细雨便埀黄佳实收功地君羮必可尝
　　用明有携酒赏梅之约久而未至复和以督之
　　美酒名花并无情即易忘小槽应注瀑大树欲残籹虽则通达道其如隔缭墙寄人惭大庾求伴媿髙阳好傍枝间醉时闻醆面香已勤赓唱久未覩肆筵长月下疎疎映风余片片狂可怜花似雪那得酒如湘梦作瑶林去斟浮玉斚光八仙当避席百卉定羞芳莫待松醪碧休寻蜜蕚黄风流贵公子火急效原尝
　　和用明梅十三絶
　　的皪轻临宋玉墙世间顔色尽凡籹病夫欲作天花观无奈时时得暗香
　　若道南枝春信微如何开向雪飞时却堪谢女因风句休咏杨家腻肉肥
　　宁须较短复论长拖白施朱亦两忘有羡广平能草赋病来无绪不成章
　　云消天气一番新水际逢春淑且真未信长安多丽者定知空谷有佳人
　　緑蕚全胜红蕚好新枝争亚旧枝长赏心未减春风蝶傍蘂穿花栩栩狂
</div>
    <div class="pagination">
<a href="斐然集_page6.html">上一页</a><span>...</span><a href="斐然集_page2.html">2</a><a href="斐然集_page3.html">3</a><a href="斐然集_page4.html">4</a><a href="斐然集_page5.html">5</a><a href="斐然集_page6.html">6</a><span class="current-page">7</span><a href="斐然集_page8.html">8</a><a href="斐然集_page9.html">9</a><a href="斐然集_page10.html">10</a><a href="斐然集_page11.html">11</a><a href="斐然集_page12.html">12</a><span>...</span><a href="斐然集_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
