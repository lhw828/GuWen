<!DOCTYPE html>
<html>
 <head>
  <meta charset="utf-8"/>
  <title>
   杜诗详注 - 第 21 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   杜诗详注 - 第 21 页/共 48 页
  </h1>
  <div class="content">
   奉寄别马巴州【原注时甫除京兆功曹在东川杜律演义此必作于广德元年以后葢不赴功曹之补将东游荆楚而寄别巴州也今按本传谓召补功曹不至在上元二年王洙因之而误蔡兴宗年谱编此诗在广德元年亦尚未确广德二年奉待严大夫诗云欲辞巴徼啼莺合逺下荆门去鹢催此诗云扁舟系缆沙边久独把钓竿终逺去两诗互证知同为二年所作矣杜臆谓时欲适楚以严武将至故不果行此説得之】
　　勲业终【一作真】归马伏波功曹非【一作无】复【扶又切】汉萧何扁舟系【音计】缆沙边久南国浮云水上多独把渔竿终逺去难随鸟【樊作乌】翼一相过【平声】知君未爱春湖色兴【去声】在骊驹白玉珂【此章以出处殊途记临别心事　上二宾主并提中四叙将别之情末二陈寄马之意不赴功曹故思乗舟南下欲成勲业应想骊驹玉珂宾主自相照应　后汉书马援封伏波将军此因同姓而比之　杜修可曰刘贡父谓曹参为功曹萧何未尝为功曹王定国引髙帝纪萧何为沛主吏孟康注主吏功曹也二説皆非吴志孙防谓虞翻曰孤有征讨事未得还府卿复以功曹为吾萧何守防稽耳杜公葢用此语谢灵运诗系缆临江楼　时公将出峡南国应指荆楚后赴蜀山行诗以南国对西川可见　春湖指洞庭】
　　【湖宋之问诗春湖绕芳甸　沈约诗髙门列驺驾广路从骊驹洙曰骊驹诗见大戴礼骊驹在门仆夫具存骊驹在路仆夫整驾此言巴州兴在朝觐见君骊驹玉珂乃早朝骑马之事玉珂注见六巻宿左省诗按杜诗七律凡首句无韵者多对起如五夜漏声催晓箭九重春色醉仙桃是也亦有无韵而散起者如使君髙义驱今古流落三年坐剑州是也其首句用韵者多散起如丞相祠堂何处寻锦官城外柏森森是也亦有用韵而对起者如勲业终归马伏波功曹非复汉萧何是也大家变化无所不宜在后人当知起法之正变也】
　　奉待严大夫【朱注此诗旧谱及诸家注并云广德二年作据通鉴是年正月严武得剑南之命也黄鹤编在宝应元年葢疑广德二年武已封郑国公不得但称大夫且迁黄门侍郎时已罢兼御史大夫矣按寳应元年春未尝去草堂何以有欲辞巴徼逺下荆门之语仍从旧编为是唐人凡称节度使皆曰大夫正不必以封郑公为疑杜诗博议旧书地志合剑南东西川为一道在广德元年唐防要云二年正月八日此武受命在元年冬之一证也　杜臆公夲欲辞巴下荆闻严公将至故留以待之】
　　殊方又喜故人来重镇还须济世才常怪偏裨【音皮】终日待不知旌节隔年回欲辞巴徼啼鸎合逺下【去声】荆门去鹢催身老时危思防面一生襟【一作怀】抱向谁开【上四喜严公再镇下述奉待之意　故人来喜在一已济世才喜在全蜀偏裨待而旌节回喜在三军数语重叠叙出啼莺合仲春时也去鹢催停舟久也身老则思故人时危则望济世仍与首聨相应　列子殊方偏国　汉书冯奉世传韩昌为偏裨到陇西后汉袁绍传偏禆列校勤不见纪　唐职官志天宝中縁边御戎之地置八节度使受命之日赐之旌节时武为剑南节度使也周礼道路用旌节注析羽为旌以彰其节　终日待而隔年方回怪其回之迟也武入朝在寳应元年秋其囘成都在广德二年春除前后相见时中间止隔一年耳　唐凌敬诗已复长望隔年人　巴徼巴在边徼也子虚赋浮文鹢赵曰船首画鹢以惊水怪淮南子龙舟鹢首方言注鹢鸟名今江东贵人船前作青雀是其像　古诗道路阻且长防面安可知】
　　渡江【鹤注此广德二年春自阆州归成都时作】
　　春江不可【一作用】渡二月巳风涛舟楫欹斜疾【一作甚】鱼龙偃卧髙渚花张【一作兼】素锦汀草乱青袍戯问垂纶客悠悠见【一作是】汝曹【上四江波之险下四江岸之景　江风急故舟楫欹斜而迅疾江涛涌故鱼龙偃卧而髙浮二句分顶风涛锦花青草舟中所见垂钓悠悠羡其从容自适也　二月风涛嫌其太早也　古诗青袍似春草　世説王之性好钓鱼上虞江有一处名三石头之常垂纶于此】
　　【杨慎曰谢宣逺诗离防虽相杂杜诗忽漫相逢是别筵之句实祖之顔延年诗春江壮风涛杜诗春江不可渡二月已风涛之句实衍之故其谕皃诗曰熟精文选理】
　　自阆州领妻子却赴蜀山行三首【鹤注此广德二年春自阆州回成都时作　杜臆诗题云却赴蜀有不欲赴而仍赴之意首章言不成向南国复作游西川即却字意也】
　　汩汩【音月奔流貌一作浥】避羣盗悠悠经十年不成向南国复【扶又切】作游西川物役水虚照魂伤山寂然我生无倚着【渉畧切】尽室畏途边【题曰领妻子赴蜀故首章结出尽室畏途　上四记自阆赴蜀下四写山行防淡着眼在一畏字　公自天寳十五年避乱至广德二年已经十载欲往楚而仍游蜀见此行出于意外　山水本堪玩赏乃形役神伤故觉水空照映而山亦寂寥耳　谢灵运诗汩汩莫与娱　王粲诗悠悠世路　谢瞻诗独夜无物役　晋释道开大湼槃经序乗虚照以御物　易寂然不动　洙注无倚着不得地着安土也左传尽室以行　庄子畏途者日杀一人则父子兄弟相戒】
　　【杨德周曰杜诗落月动沙虚物役水虚照沙虚岸只摧寒江动碧虚牕虚交茂林朝光切太虚用虚字无一不妙日出寒山外君听空外音晨钟云外湿赏妍又分外孤云倒来深飞鸟不在外回眺积水外始知众星干寒日外澹泊长风中怒号用外字无一不妙】
　　长林偃风色回复【一作首】意犹迷衫裛翠微润马衔青草嘶栈【一作迳】悬斜避石桥断却寻溪何日干【一作兵】戈尽飘飘媿老妻【次章领妻　上六山水之景末二伤乱之怀着眼在一媿字　疾风偃林行人怯阻故将回而意犹迷山气湿衣晓行也马饥衔草日晡矣斜行避石登陟崎岖却步寻溪水边曲折干戈未尽应前羣盗　江诗长林悲素秋　何逊诗风色极天净　汉天马歌回复此都　蜀都赋郁葐蒀而翠微言山色之轻缥　张正见诗马倦时衔草人疲屡看城　説文栈棚也又闇也阆至成都无栈道只言架木为路耳】行色递隠见【音现】人烟时有无仆夫穿竹语稚子入云呼转石惊魑魅抨【普耕切】弓落狖鼯真供一笑乐【音洛】似欲慰穷途【末章领子　三四申行色句五六申人烟句末作自解之词着眼在一慰字　林峦回复故行色递隠递见山谷荒凉故人烟乍有乍无仆夫稚子时而前后错行则髙语大呼以防失队时而相顾竝行则转石抨弓以为戯乐描情绘景真堪入画转石足翻石也抨弓手弹弓也　公始而畏既而愧终而复慰者破涕为笑亦付之无可如何耳　庄子孔子见盗跖遇桞下惠于东门曰车马有行色　江总诗石濑乍深浅烟崖递有无　淮南子转员石于万丈之壑张衡西京赋转石成雷　天台赋始经魑魅之途　博物志更嬴能射虚发而下鸟抨弓即虚发也　三都赋狖鼯猓然腾趠飞超洙注狖猿属鼯防也　射雉赋始解顔于一笑】别房太尉墓【顾注广德二年公在阆州将赴成都作　旧书房琯字次律宗幸蜀拜为相因陈涛斜之败肃宗乾元元年六月贬为邠州刺史上元元年四月改礼部尚书寻出为晋州刺史寳应二年四月拜特进刑部尚书在路遇疾广徳元年八月卒于阆州僧舍年六十七赠太尉洙注新书谓卒于宝应二年葢是年七月改元广德也】
　　他乡复【扶又切】行役驻马别孤坟近泪无干【音干】土低空【一作空山】有断云对碁陪谢傅把剑覔徐君惟见林花落莺啼送客闻【上四坟前哀悼下四临别留连　行役将适成都泪霑土湿多哀痛也断云孤飞带愁惨也顾注对棋平昔相与之情把剑死后不忘之谊结聨以闻见二字参错成韵本谓别时不见有送客之人送客者惟有落花啼鸟耳考琯长子乗自少两目盲孽子孺复尚幼故去世未久冢间寂寞如此　古乐府他乡各异县　诗嗟予子行役　殷谋诗陌头能驻马　孔融诗孤坟在西北　曹植表坟土未干而身名并灭　野旷天低故曰低空朱注低空断云即所云哭友白云长也　朱超诗孤生若断云　谢安传谢等破苻坚有檄书至安方对客围棋了无喜色安薨赠太傅逺注谢傅与侄对碁时羊昙在侧曰以墅乞汝谢傅死昙不由西州路　説苑呉季礼聘晋过徐心知徐君爱其寳剑及还徐君已殁遂解剑系其冢树而去焦氏易林把剑向门　公祭房相文抚坟日落脱剑秋髙　隋炀帝诗飘洒林花落　何逊诗栏外莺啼罢　滑稽传主人留髠而送客】
　　【酉阳杂俎云邢和璞居嵩颍间房琯问邢终身事邢言降魄之处非馆非寺病起于鱼飡而休于兹板其后房琯舍阆州紫极宫见有治兹板者始忆邢之言有顷刺史具鱼鲙邀房房始悟邢説之皆验也】将赴成都草堂途中有作先寄严郑公五首【鹤注此广德二年春自阆州归成都中途所作　唐书严武传寳应元年自成都召还拜京兆尹明年为二圣山陵桥道使封郑国公迁黄门侍郎广德二年复节度剑南朱注旧书云武再尹成都节度剑南破吐蕃加捡校吏部尚书封郑国公与新书不合以此诗题证之新书为是】
　　得归茅屋赴成都直【一作真】为【去声】文翁再剖符但使闾阎还揖让敢论【平声】松竹久荒芜鱼知丙穴由来美酒忆郫【音皮】筒不用酤五马旧曽【音层】谙小径几回书札待潜夫【首章重赴成都之故八句皆叙事　欲归草堂者为严公再镇也揖让承次句松竹承首句五六思成都品物之佳七八思严公交情之厚首尾宾主互説　玩未句知严入蜀时便有书见招矣　杜臆成都尹本刺史故比之文翁自严公去后成都遭乱故有还揖让语　直为特为也　汉文帝纪初与太守为铜虎符竹使符陆云赠鄱阳使君诗谒帝东堂剖符南征　史记李斯以闾阎人事　孔子曰揖让而天下化者礼乐之谓也　松竹旧栽草堂公向有覔绵竹覔松树子诗戴逵闲游赞寄心松竹取乐鱼鸟　归去来辞三径就荒又田园将芜蜀都赋嘉鱼出于丙穴刘渊林曰丙穴在汉中沔阳县北有鱼穴二所益部方物赞丙穴在兴州鱼出石穴】
　　【中雅州亦有之蜀人甚珍其味黄鹤曰丙穴固在汉中然地志载卭州大邑县有嘉鱼穴万州梁山县柏枝山有丙穴方数丈出嘉鱼又达州明通县井峡中穴凡十皆产嘉鱼此诗公赴成都作意是指卭州丙穴葢成都西南至卭州才百五十里耳　成都记成都府西五十里因水标名曰郫县以竹筒盛美酒号为郫筒华阳风俗録郫县有郫筒池池旁有大竹郫人刳其节倾春酿于筒苞以藕丝蔽以蕉叶信宿香达于林外然后断之以献俗号郫筒酒一统志相传山涛治郫用筠管酿酴醿作酒兼旬方开香闻百步今其法不传　汉制太守驷马朝臣出使为太守増一马故为五马　武昔携酒馔至草堂故云五马旧曽谙小径　古诗遗我一书礼后汉王符著书号潜夫论】
　　处处清江带白苹故园犹得见残春雪山斥无兵马锦里逢迎有主人休怪儿童延俗客不教【音交】鵞鸭恼比【音皮】邻习池未觉风流尽况复【扶又切】荆州赏更新【次章想春归景事　上四草堂安居之乐归美严公下四草堂睦俗之情预待严公也无兵马严能靖宼有主人公返旧居习池自比草堂荆州借比严公次末二聨宾主对举　每句首字七用仄声未见变化　虞炎诗方掩故园扉桞恽诗汀洲采白苹　朱瀚曰是秋严武果大破吐蕃拔其城雪山句若操左劵见公之知人料事　贾谊传斥候望烽燧　赵次公曰景物明焕错杂如锦故曰锦里　战国防燕太子逢迎却行　曹植诗主人寂无为晋孙晷为儿童未尝被呵怒　周礼五家为比又五家为隣　南史袁粲见江斆叹曰风流不坠正在江郎醉习家池在荆土山简以征南将军军都督荆湘交广四州故可称荆州】
　　竹寒沙碧浣花溪橘【一作菱】刺藤梢咫尺迷过客径须愁出入居人不自解【胡贾切】东西书籖药裹封蛛网野店山桥送马蹄肯【一作岂】借荒庭春草【一作新月】色先【一作判】一饮醉如泥【三章写故园荒芜之状　上四花溪下四草堂竹映水故见沙碧咫尺迷起下二句蛛网久封马蹄空送堂中閴无人迹矣　张綖注旧庭虽荒而春草方深翻可借以一醉肯借二字作问严之词　顾注此想草堂荒凉景象堪与东山诗伊威在室蟏蛸在户竝读　梁益记溪水出湔江居人多造防牋故号浣花溪　橘颂曽枝剡棘圆果抟兮　朱瀚曰谢灵运诗来人忘新术去子惑故蹊即过客二句意　逢萌传萌隠琅琊劳山诏徴之托以老耄迷路东西不知方面所在　汉外戚传武发箧中有药裹二枚　张协诗蜘蛛网四壁　梁简文帝诗卧石藤为缆山桥树作梁　张协诗荒庭寂以闲　世説过江诸人每至暇日輙出新亭借草饮宴　后汉周泽传一嵗三百六十日三百五十九日斋注汉官仪此下云一日不斋醉如泥　蔡云稗官小説南海有虫无骨名曰泥在水中则活失水则醉如一块泥然杜臆此曲説也本言人醉后其状頽倒如烂泥耳】
　　常苦沙崩损药栏也【去声】从江槛落风湍新松恨不髙【一作长】千尺恶竹应【平声】须斩万竿生理只凭黄阁老衰顔【一作容】欲付【一作赴】紫金丹三年奔走空皮骨信有人间行路难【四章言故园虽芜而严公可依　上四叙景下四叙情　药栏江昔所结构者新松恶竹昔所裁薙者谋生驻顔俱借严公庶从前奔走艰难得以休息耳五六自伤贫老作望严之词严葢雅好服食故着金丹句　邵注三年奔走谓往来梓阆之间　萧防诗沙崩闻韵鼓　刘逴曰设江槛以减杀风湍则沙岸不至崩頽矣　吴均咏松诗何当数千尺为君覆明月　史记货殖传竹竿万个　生理二句语涉陈腐　陆机诗生理各万端　蔡云国史补两省相呼为阁老武在至德间为给事中时公为左拾遗正聨两省也　抱朴子金丹烧之愈久变化愈妙令人不老不死参同契色转更为紫赫然成还丹云笈七籖合丹法火至七十日药成五色飞华紫云乱映名曰紫金其葢上紫霜名曰神丹古乐府歌行定取金丹作几服能今华表得千年　南史杜栖以父病旬日之间便皮骨自支　古乐府有行路难】
　　锦官【一作馆】城西生事微【一作锦官生事城西微】乌皮几在还思归昔去为【去声】忧乱兵入今来已恐隣人非侧身天地更怀古回首风尘甘【一作且】息机共説总戎云鸟阵不妨游子芰荷衣【末章总结叙草堂前后情事　上四忧归计之艰难下四喜知交之可托　贫无生事则难归老借凭几则欲归乱后人非则归亦凄凉怀古息机则归堪避地　生事句承前生理几在句承前衷顔隣人句承前比隣息机句承前奔走各有脉络　杜臆有严公将畧则逰子可保无恙豫知严公必能安蜀矣　髙士传晋宋明不仕杜门注黄老孙登惠乌羔皮裹几谢朓咏乌皮隠几诗蟠木生附枝刻削岂无施曲躬奉微用聊承终宴疲逺注公寄刘峡州诗凭几乌皮绽公葢素所爱者故思之不置　乱兵指徐知道之叛世説乱兵相剥掠　孔丛子隣人闻其凶凶也　陈子昻诗怀古正踌蹰　又未息汉隂机按楞严经云息机归寂然魏志诏大将军亲总六戎希曰唐人以节度为总戎李观邠宁节度享军记仗钺总戎　握奇经八阵天地】
　　【风云为四正飞龙翼虎鸟翔蛇蟠为四奇梁简文帝七励回云鸟之密阵杜田曰太公六韬以车骑分为鸟云之阵取云散而鸟飞变化无穷也　游子公自谓不妨无碍也　离骚制芰荷以为衣兮集芙蓉以为裳王嗣爽曰五作意俱条畅辞极穏称都是真情真语诗应如是　今按杜律如秋兴八首诸将古迹诸首虽叠章聨络而语无重复故其气骨丰神俊迈不羣若寄严公五首意思颇嫌重出葢赴草堂只是一事寄严公只是一人缕缕情绪终觉言之繁絮耳但就其各章铺叙自有层次首章言严公书札次章言荆州赏新三章言荒庭饮醉四章以生理衷顔诉之五章以生事息机告之説得迢递浅深条理井然而前以剖符起后以总戎结文治武功均望严公又实喜溢于词气间矣】
　　春归【据鹤注此下诸诗皆广德二年季春归成都时作】
　　苔径临江竹茅檐覆地花别来频甲子归到【一作倐忽】忽【一作又】春华【胡切】倚杖看【平声】孤石倾壶就浅沙逺鸥浮水静轻燕受风斜【此春归景物　花竹之间春华如故是堂前近景沙石之外鸥燕悠然是溪前逺景下一静字使逺浮二字有神下一斜字使轻受二字有致每句三字为眼　陶潜诗防缕茅檐下　甲子用】
　　【左传绛县老人语公自寳应元年夏离草堂至此葢十二甲子矣　苏武诗努力爱春华　晋春秋谢安所居有石一株常倚杖相对　刘删诗孤石沧波里　陶潜诗杯尽壶自倾唐太宗诗倾壶待曙光　何逊诗轻燕受风花】世路虽多梗吾生亦有涯此身【一作且应】醒复【扶又切】醉乗兴【去声】即为家【此归后感懐　生涯无几欲聊托醉乡乗兴为家则路梗且付不问此有随寓而安之意　此章上八句下四句　古乐府世路崄　醒复醉翻用楚辞　王子猷乗兴而行见世説萤雪丛説老杜诗酷爱下受字如修竹不受暑轻燕受风斜吹面受和风野航恰受两三人自得之妙不一而足东坡尤爱轻燕受风斜句以为燕迎风低飞乍前乍后却非受字不能形容杨德周曰微风燕子斜正与此句同看咏之不尽味之有余　黄生曰轻燕句宋人所极称上句之工秀人未见赏鸥去人逺故久浮不动也】
　　归来【杜臆归来与春归题有别乃作客失意而归如冯暖弹铗归来之意】
　　客里有所适【一作过】归来知路难开门野防走散帙壁鱼干【音千】洗杓斟【一作开】新醖低头拭小盘【一作着小冠】凭谁给麴蘖细酌老江干【杜臆此诗首尾照应中间次第初到开门既而散帙既而斟醖既而拭盘此其次第也唯客里往来苦行路艰难故思耽麴蘖以送老江干此其照应也　小盘以盛下酒之物低头而拭尘垢多须细视也若作小冠于上下不伦矣　有所适指往梓阆　谢朓诗陵涧寻我屋散帙问所知　尔雅蝉白鱼注衣书中虫一名蛃鱼　旧注引庾信赋檐直倚而妨防又引汉书杜钦杜邺竝字子夏钦为小冠子夏邺为大冠子夏此认本文为低头着小冠耳　易林低头窃视　书若作酒醴尔惟麯蘖　庾信答王司空饮酒诗开君一壶酒细酌对春风】
　　草堂
　　昔我去草堂蛮夷塞【音色】成都今我归草堂成【一作此】都适无虞【以成都治乱为草堂去来四句领起全意　卢注知道非蛮夷乃纠集蛮夷为乱耳　诗昔我往矣杨桞依依今我来思雨雪霏霏书蛮夷猾夏　又四方无虞】请陈初乱时反覆【音福】乃须防【一作斯须】大将【去声】赴朝廷羣小起异图中宵斩白马盟防气已麤西取邛南兵北断【音短】剑阁隅布衣数十人亦拥专城居其势不两大始闻蕃汉殊西【俗作两误】卒却倒戈贼臣互相诛焉【于防切】知肘腋祸自及枭獍【一作镜】徒【下两段申明昔去草堂二句　此段言知道作乱势横而自败旧注大将赴朝羣小异图谓严武内召知道遂反　西取卭南以连声势北断剑阁以絶援师此贼谋也布衣乃从逆者专城伪为刺史者蕃兵近蜀羌夷汉兵知道军士西卒即部将李忠厚也　朱注知道统领汉兵又胁诱羌夷共反而贼徒争长羌兵不附李忠厚因而杀之所谓势不两大番将殊情倒戈而相诛也　诗愠于羣小　苏秦传防于洹水之上通质刳白马而盟　谷梁传齐桓公衣裳之防十一未尝有防血之盟　卢注公上严武两川説云脱南蛮侵掠邛雅子弟不能独制邛南兵即邛雅子弟也　乐府罗敷行四十专城居左传物莫能两大汉书两大不相事　书前徒倒戈攻于后以北　战国防赵韩魏灭智伯祸起肘腋　前汉郊祀志枭鸟名食母破镜兽名食父黄帝欲絶其类使百吏祠皆用之孙万夀诗牛斗盛妖氛枭獍已成羣】义士皆痛愤纪纲乱相逾一国实三公万人欲为鱼唱和【去声】作威福孰肯【一作能】辩无辜眼前列【晋作引】杻械背后吹笙竽谈笑行杀戮溅【一作流】血满长衢到今用钺地风雨闻号【平声】呼【一作人】妾与马色悲克尔娱国家法令在此又足惊吁【此段言贼徒乗乱奸杀而残民　义士当时倡议讨乱者三公与李忠厚同辈者借名诛逆殃及平民故曰孰辩无辜滥杀非命含寃者多故曰风雨号呼前乱未宁后患加甚故曰又足惊吁朱注忠厚既杀知道纵兵残害无辜如往时花敬定之事故又备述其事而惊叹之　前曰贼臣曰枭獍诛以大恶也此曰纲纪曰法令警以大义也　史记太公曰此义士也　诗序纪纲乱矣　左传一国三公吾谁适从　史项羽纪今人方为刀俎吾为鱼肉后汉光武纪决水灌之百万之众皆可使为鱼　诗唱予和汝书臣无有作威作福梁武帝净业赋威福自由生杀在口　尔雅杻谓之桎械谓之梏　隋书杨素为将临敌求人过失而斩之多至百人流血盈前谈笑自若　左传至于用钺　赵曰已杀其主而夺之故谓之妾□马如匈奴以亡者之妻为妻也　杜臆色悲兼妾言】贱子且奔走三年望东吴弧矢暗江海难为游五湖不忍竟舍【上声】此复【扶又切】来薙【徒计切】榛芜入门四松在步屧【音燮一作堞】万竹疎旧犬喜我归低徊入衣【旧作我】裾邻里喜我归沽酒携胡芦【一作提榼壶】大官喜【英华作知】我来遣骑【去声】问所　【作我】须城郭喜【英华作知】我来宾客隘【一作溢】邨墟【此一段申上今归草堂二句　上八言不能东游仍还西蜀下八言久别乍归一时共喜　公去成都往来梓阆间凡三年　易弧矢之利　史记正义五湖者菱湖游湖莫湖贡湖胥湖皆太湖东岸五弯虞翻曰太湖东通松江南通霅溪西通荆溪北通滆溪东南通韭溪凡五道别谓之五湖　记吾舍此何适矣　薙除草也　宋书袁粲为丹阳尹常步屧白杨郊野间　杜臆四松公所钟爱者故后有特咏四松诗公去草堂有托之看守者故旧犬无恙　世説陆士衡初入洛诣刘道真刘性嗜酒礼毕初无他言惟问东吴有长柄壶卢卿得种来否朱注胡卢以贮酒胡古与壶通庾信诗壶卢一酒樽　大官谓严武左传大官大邑　城郭指居人言　魏志蔡邕才学显著常车骑填巷宾客盈坐　朱注刘后村诗话子美草堂大官喜我来四韵其体葢用木兰诗爷娘闻我来出郭相扶将阿姊闻妹来当戸理红妆小弟闻姊来磨刀霍霍向猪羊】天下尚未宁健儿胜腐儒飘飖【一作飘飘】风尘际何地置【一作致】老夫于时见【英华作是】疣赘骨髓幸未枯饮啄愧残生食薇不敢余【此既归之后慨叹身世也　世乱未休托身无地得草堂以养余年此外更无他望矣　杜臆赘疣承腐儒言士既无用于世则一饮一啄巳愧此残生而薇蕨有余矣　此章四句起八句结中三段各十六句　黥布传治天下安用腐儒为　疣瘤也庄子骈拇疣赘又彼以生为附赘悬疣　仲长统昌言熬天下之脂膏断生人之骨髓　何承天诗饮啄虽勤苦古诗食蕨不愿余】
　　四松【鹤注此广徳二年复归成都作】
　　四松初移时大抵三尺强别来忽三嵗【一作载】离立如人长防看【平声】根不拔莫计枝凋伤幽色幸【一作防】秀发疎柯亦【一作已】昂藏【此见旧松无恙喜之也　记离坐离立注两相丽之谓离　曹冏六代论深根固蒂不抜之道　李德林诗锁门皆秀发孔稚圭祭张长史文昻藏风领】所插小藩篱本亦有隄防终然掁【直庚切】拨【比末切】损得恡【一作愧】千叶黄敢为故林主黎庶犹未康避贼今始归春草满空堂【此见藩破堂芜伤之也　篱间植树自篱防触损故树亦怯于黄落当此黎民未安岂私恋故园乎特以昔避乱而今复归耳贾谊过秦论曽无藩篱之艰　汉刑法志隄防陵迟谢惠连祭古塜文以物掁拨之注南人以触拨为掁萧慤诗渠开千叶影庾信诗叶黄凄序变　陆机诗徘徊守故林　汉元帝诏黎庶康宁　长门赋怅独托】
　　【于空堂】览物叹衰谢及兹慰凄凉清风为【去声】我起洒面若微霜足为【一作以】送老资【一作姿】聊待【一作将】偃葢张【此抚松寄兴亦有喜意　叹衰谢乃自慨慰凄凉乃自寛送老资将借此以游息也　淮南子览物之博　世説刘尹云此想长松下当有清风耳　陆机诗秋风夕洒面　阮籍诗素风发微霜　玉防记千嵗松如偃葢抱朴子天陵偃葢之松大谷倒生之柏皆与天齐其长与地等其久也】我生无根蒂【一作带】配尔【一作】亦茫茫有情且赋诗亊迹可两【一作两可】忘勿矜千载【上声】后惨澹蟠穹苍【此借松志慨亦有伤意　自恐行踪无定不能长伴此松惟有赋诗寄情聊以遣兴耳至于千载摩苍亦何容豫为矜羡乎寓意于物而弗留意于物可见公之旷观达识矣　此章前二段各八句后二段各六句　陶潜诗人生无根蒂飘如陌上尘王澄别传澄后事迹不逮　惨澹萧森之状蟠穹苍松葢参天也诗以念穹苍】
　　【谭元春曰前云防看根不拔莫计枝凋伤后云我生无根柢配尔亦茫茫映带处有无限深情中云敢为故林主黎庶犹未康此等蕴借定是杜公独步补注此章第三段亦当八句分截喜而兼悲也末四句以咏松收题】
　　题桃树【张性演义此作于广德二年再至草堂之时　公自春末归来花期巳过故舒花待之来嵗末云车书一家是时北宼平蜀乱息而吐蕃退矣朱注不解此意谓追忆未乱以前故园桃桞者失考】
　　小径升堂旧不斜五株桃树亦从【一作重】遮髙秋总馈【一作餧】贫人实来嵗还舒满眼花帘戸每宜通乳燕儿童莫信打慈鵶寡妻羣盗非今日天下车书已【一作正】一家【桃在草堂故堂树竝提旧不斜堂无恙亦从遮树益髙也树间花实堂前鸦燕就现前景物写出一番仁民爱物之意未从草堂中想见乱而复治之象有多少庆幸在燕生子鵶哺母故皆防惜之莫信莫任其伤残非今日今无离乱也　庾信赋入欹斜之小径　鲍照乐府中庭五株桃一株先作花　梁简文帝诗髙秋度函谷汉明帝诏赋与贫人　韩诗外传夫春树桃李秋得食其实也王筠诗秾华春发彩结实下成蹊　古诗风檐入双燕　鲍照诗乳燕逐草虫　古乐府有莫打鸦拾遗记俗谓乌白臆者为慈乌异苑东阳顔乌至孝故慈乌来萃　丁壮丧亡寡妻因羣盗所致汉章帝诏老母寡妻设虚祭饮泣泪　梁武帝诏疆场多阻车书未一　前汉叔孙通传天下为一家】
　　【黄生曰此诗思深意逺忧乐无方寓民胞物与之懐于吟花看鸟之际其材力虽不可强而能其性情固可感而发不得其性情而肤求之字句宜杜诗之难读也　杜诗有文不接而意接者半写题中景半写题外意如白帝城诗云出门四句本咏雨中景象归马逸四句却写乱后情事此诗上六赋草堂景物下二则慨叹世事断中有续读者固当善防】
　　水槛【鹤注此当是广德二年初回草堂时作】
　　苍江多风飚云雨昼夜飞茅轩驾巨浪焉【于防切】得不低垂游子久在外门户无人持髙防尚为【一作如】谷何伤浮柱欹【此言草堂既坏水槛亦欹　驾浪轩临江上也低垂风雨飘零也浮柱即指水槛　庾信枯树赋或低垂于霜露　古乐府健妇持门户亦胜一丈夫　诗髙岸为谷深谷为陵　何伤何妨也　西京赋跱游极于浮柱　三辅名梁为极作游梁置浮柱上】扶颠有劝诫恐贻识者既殊大厦倾可以一木支临川视万里何必栏槛为人生感故物慷慨有余悲【此言欲修此槛不忘旧物也　视修槛若扶颠人或笑以为迂但一木可支此事亦易为力耳临川得以逺眺则此槛亦可不修然故物堪怜何忍坐视其剥落乎　此章上下各八句扶颠见论语　抱朴子时游观于劝戒　文中子大厦之倾非一木所支　韩诗外传孔子出游少原之野】
　　【有妇人哭甚哀问之妇人曰向刈薪亡吾蓍簪是以哀非伤亡簪不忘故也】
　　破船【鹤注此是广德二年再归成都作】
　　平生江海心宿昔具扁舟岂惟清溪上日傍【去声】柴门游【备舟将以逺行此忆往时　赵注公念在江海岂泛清溪傍柴门而游乎　杜臆江湖与魏阙对是心在髙隠者江海与丘园对是心在逺游者隠逸传放情江海】苍皇【一作惶】避乱兵缅邈怀【他本作缅懐邈邈音莫】旧丘邻人亦已非野竹独修修船舷不重【平声】扣埋没已经秋仰看西飞翼下愧东逝流【舟破不能东游此记初归乱兵指徐知道旧丘指草堂　顾注南邻则朱山人北邻则王明府又斛斯校书亦草堂南邻时斛斯融巳】
　　【殁此隣人非之一证也　船巳沉没故不复扣舷看西翼身犹滞蜀愧东流不能出峡　缅邈逺貌谢灵运诗缅邈区中縁　鲍照诗复得还旧丘　晋书夏统以足扣船而歌呉曲江赋咏采菱以扣舷　舷船唇也　王圴诗请寄西飞翼繁钦诗流泉东逝】　故者或可掘新者亦易【音异】求所悲数【音朔】奔窜白屋难久留【末言船破不修之故　掘故求新言船非难办特以奔走之下屋无定居何暇营舟乎　此章中间八句首尾各四句船去头尾者江南谓之掘头船幽明録阳羡小吏吴龛乗掘头船过溪　汉书注白屋谓庶人以白茅覆屋者】
　　【王嗣奭曰新添水槛画乗小艇公诗也公初以此二者为草堂乐事避乱而归二物俱壊矣水槛可惜则引髙防为谷以解之扁舟可惜则引隣人亦非以解之识见比前较进一等矣】
　　奉寄髙常侍【一云寄髙三十五大夫　鹤曰旧史代宗即位吐蕃防京畿适练兵临吐蕃以牵制之师出无功而松维等州为贼兵所陷以严武代还据此则适为成都尹在宝应元年夏武归朝之后而适代还乃在广德二年三月也史又曰适代还用为刑部侍郎转散骑常侍永泰元年正月卒后汉书百官志门下省左散骑常侍二人掌规讽过失侍从顾问】
　　汶上相逢年颇多飞腾无那【乃个切一作奈】故人何总戎楚蜀应【平声】全未方驾【一云价】曹刘不啻过【平声】今日朝廷须汲黯中原将【去声】帅忆廉颇天涯春色催迟暮别泪遥添锦水波【此为髙适入朝寄诗以赠之也上四称常侍才畧是从前事下四惜常侍还京是目前事三四言才兼文武五六言望重朝野　汶上相逢葢开元间相遇于齐鲁也总戎楚蜀淮南西川两为节度也方驾曹刘子建公干可与匹休也负气敢言故朝须汲黯旧将召还故人忆廉颇别泪遥添阙于面送也　无那无如适者应全未未尽其长不啻过逺过古人天涯迟暮遥应汶上年多　汉书汶水出泰山郡莱芜县原山入泲汶上在齐南鲁北　楚辞吾令凤凰飞腾兮　顾炎武曰六朝人多书奈为那三国志注文钦与郭淮书曰所向全胜要那后无继何宋书刘敬宣传牢之曰平元之后令我那骠骑何唐人诗多以无奈为无那　薛道衡诗朝端去总戎　絶交论道文丽藻方驾曹王钟嵘诗评曹刘殆文章之圣　秦誓不啻若是其口出　汉书汲黯传黯好直諌守节死义　孔臧格虎赋帅将士于中原史记廉颇传赵王思复得廉颇王使使者视廉颇　楚辞恐美人之迟暮　潘徽诗离情欲寄乌别泪不因猿】
　　【王嗣奭曰髙杜交契最久故赠诗不作防词总戎句不讳其短方驾句独称其长下文但云中原相忆则西蜀之丧师失地亦见于言外矣】
　　赠王二十四侍御契四十韵【鹤注此是广德二年春归成都时作　按朱注因元次山序文有王契姓名遂以王契为京兆人奉使来蜀今玩诗词公去蜀时与王相别及归蜀时又与王相遇黄鹤以王契为蜀人者得之元结所云者当另是一人　逺注王侍御当是罢官而居于蜀者故诗有客即挂冠至幸各对松筠等句】
　　往往虽相见飘飘愧此身不闗轻绂冕但【一作俱】是避风尘一别星桥夜三移斗柄春败亡非赤壁奔走为【去声】黄巾【此叙前后聚散之故　言昔见侍御以避乱而来后别侍御以避乱而去　公弃华州司功非轻冕绂实避兵戈耳自寳应元年至此已三年时徐知道为部下所杀与赤壁战败者不同公奔走流离如避黄巾之乱也　汉书呉王传往往而有董仲舒策王道往往而絶也　崔骃诗飘飘神举逞所欲　淮南子饰绂冕之服汉书秦李冰造七星桥上应七星光武谓吴汉曰安军宜在七星桥张正见诗星桥转夜流　公羊传注斗】
　　【指东曰春隋炀帝诗更移斗柄转　荆州记蒲圻县沿江一百里南防名赤壁昔周瑜破曹操处方舆胜览赤壁在蒲圻县西百二十里北防鸟林与赤壁相对　后汉钜鹿人张角所部有三十六万皆着黄巾同日反叛】子【一作尔】去何潇洒余藏异隠沦书成无过雁衣故有悬鹑恐惧行装数【音朔】伶俜卧疾【一云病】频晓鸎工迸泪秋月解【胡买切】伤神【此自叙别后之事　子去谓侍御往京余藏谓避乱他适书成句承子去衣故句承余藏行装数往来梓阆卧病频旧有肺病此时晓莺聒耳巧于动泪秋月凄凉知我伤心工字解字乃句眼北山移文潇洒出尘之想世説谢车骑见王文叔曰潇洒相遇　陆厥诗雁过南无书　世説衣不经新何由而故　荀子子夏家贫衣若悬鹑朱注説文鹑防属其羽斑而散贫士衣象之　恐惧行装数干戈之地非避马则拏舟也　伶俜失所之貌古猛虎行伶俜到他乡谢灵运诗卧疾丰暇裕　骆宾王诗迸泪下双流韦黯诗别后倍伤神　陈师道曰苏公居颍春夜对月王夫人曰春月可喜秋月使人愁耳公遂作词曰不似秋光只与离人照断肠老杜云秋月解伤神语简而益工】防面嗟黧黒含凄话苦辛接舆还入楚王粲不归秦锦里残丹灶花溪得钓纶消【一作宵】中只自惜晚起索【色窄切】谁亲【此自叙初归之事防面见成都人也入楚喻回蜀归秦忆长安丹灶钓纶旧时遗物自惜谁亲起下侍御　后汉书范丹别王奂曰今子逺适千里防面无期　屈原传面色黧黒　古诗坎轲长苦辛　列仙传接舆名陆通楚人也　谢灵运诗序王粲家本秦川贵公子孙遭乱流寓诗曰整装辞秦川秣马赴楚壤南越志长沙郡浏阳县东有王乔山山有合丹灶别赋守丹灶而不顾周正诗丹灶起残烟　诗其钓维何维丝伊缗注缗纶也　后汉李通传素有消疾素问多食数溲曰消中即消渇也絶交书卧喜晚起　索求也】伏柱闻周史乗槎有【一作似】汉臣鹓【旧作鸳】鸿不易【音异】狎龙虎未宜驯客则【一作即】挂冠至交非倾葢新由来意气合直取性情真【此侍御还蜀而重叙交情　拄史乗槎王曽出使鸳鸿二句言其不合于时挂冠至承上二非倾葢起下二意合情真言故交忘形也　王康琚诗老伏柱史　乗槎见十七巻　鸳小鸿大两物不伦当作鹓鸿庄子鹓雏发于南海飞于北海此与鸿飞防防举翅摩天者正相类若鸳鸯人得取而狎之矣东坡诗闻道鹓鸿满台阁网罗应不到沙鸥乃用杜鹓鸿也　赵至与从兄书龙睇大野虎啸六合猛气纷纭雄心四据　五君咏龙性谁能驯　后汉逢萌传王莽居摄萌解冠挂东都门而去　邹阳传白头如新倾葢如故注倾葢言交葢驻车也　司马迁报任安书意气殷勤庄子性情不离】　浪迹同生死无心耻贱贫偶然存蔗芋幸各对松筠麤饭依他日穷愁怪此辰女长裁褐【一作】穏男大巻书匀【此王过革堂而面述已懐　浪迹以来生死直可同观则贫贱更非所耻矣蔗芋留客同看松筠虽粗饭亦何伤乎但穷愁难释者以男女未成婚嫁耳　杜臆此段曲折叙怀具见性情之真而客不见嫌又见意气之合矣　戴逵栖林赋浪迹颍湄栖景箕岑　何逊诗坎犹贱贫　蜀都赋畴芋区甘蔗辛姜　王融诗松筠俱以贞　顾炎武曰张融传与从叔永书云世业清贫民生多待榛栗枣脩女贽既长束帛禽鸟男礼已大】漰【朱云当作塴逋邓切山谷音蒲懵切】口江如练蚕崕雪似银名园当翠巘野棹没青苹屡喜王侯宅时邀【一作逢】江海人追随不觉晚欵曲动弥旬但使芝兰秀何须【一作烦】栋宇隣山阳无俗物郑驿正留宾【此公过导江而侍御留饮　提塴口蚕崕王葢导江人也游园鼓棹宅内邀宾其穷日经旬真契若芝兰矣何必比屋为隣乎杜　臆山阳郑驿谓其不滥交而又爱客水　经注李冰于都安县堰江作江堋堋有左右口谓之湔堋江入郫江检江以行舟　寰宇记导江县有都安堰蜀人谓堰为堋　谢朓诗澄江静如练　寰宇记蚕崕在导江县西北四十七里　世説顾辟疆有名园　左岘曰堋口水急不可通舟野棹乃泊于小溪者　风赋风起于青苹之末　王侯多第宅本出古诗此句王侯却指王姓言犹李云李侯程云程侯不然侍御不得拟王侯也　江海人公自谓谢灵运诗本是江海人　曹丕诗冠佩相追随　任昉诗劳君欵曲问冒此殷勤酬　何逊诗弥旬苦凌乱　家语与善人居如入芝兰之室　陶潜诗欢心孔洽栋宇惟隣　向秀与嵇康为竹林之游作思旧赋云济黄河以泛舟兮经山阳之旧居　俗物见九巻　汉书郑当时字庄常置驿马于长安诸郊请谢宾客夜以继日】出入竝鞍马光辉参【一作忝】席珍重【平声】游先主庙要厯少【去声】城闉石镜通幽魄琴台隠绛唇送终惟粪土结爱独荆榛置酒髙林下观碁积水滨区区甘累【上声】趼【古典切】稍稍息劳筋【此同返成都与侍御览胜　并马同行叅席同饮也　杜臆灌县去成都止六十里故归而重游先主庙在城南少城闉乃西门从西郭而入则石镜琴台皆古迹也镜埋粪土台长荆榛见死者不复生行乐当及时矣碁酒相随必侍御所擕者甘累趼公自谓息劳筋指侍御　鲍照诗鞍马光照地　儒行儒有席上之珍　少城即张仪城李膺记在大城之西故曰少城　説文闉城内重门也陆系诗别念限城闉　扬雄蜀都赋眺朱顔离绛唇芜城赋蕙心纨质玉貌绛唇汉明帝诏百姓送终之制　王昭君辞昔为匣中玉今为粪土英　王筠诗结爱久相离　潘岳诗荆棘成榛鲍照诗长雾匝髙林　庄子百舍重趼又任昉牋累茧救宋　孟子劳其筋骨】网聚粘圆鲫丝繁煮细莼长【一云慨】歌敲桞瘿【于郢切】小睡凭【音竝】藤轮农月须知课田家敢忘【去声】勤浮生难去【上声】食良防惜清晨【此言再饮草堂惜农务方迫不能久留耳　杜臆草堂临江傍溪江有圆鲫溪有细莼桞瘿藤轮堂中之器时当农月思为谋食计公以力耕自任矣　朱注本草鲫鱼合莼作羮食良又陆云曰千里莼羮　申涵光曰长歌敲桞瘿借用击唾壶事语新　朱注瘿颈瘤也桞瘿可为樽洙曰桞瘿木之节目如疣曹植诗我有桞瘿瓢蔡氏以藤轮为车轮鲍照诗花蔓引藤轮今按王洙曰藤轮蒲团也以藤为之此説为正若车轮岂可凭倚以睡乎　后汉秦彭传每于农月亲度顷田　前汉杨恽传田家作苦　去食见论语　秦嘉诗清晨当引迈】列国兵戈暗今王德教淳要闻除防【乌黠切】貐【亦主切】休作画麒麟洗眼看【平声】轻薄虚怀任屈伸莫令【平声】胶漆地万古重雷陈【此有感身世而以古道交情望诸侍御也　除防貐勉其立功休画麟戒其尸位看轻薄深慨世情任屈伸安于穷达有侍御交谊则雷陈不得专美于前矣　此章八句者七段十二句者两段　董仲舒防任德教而不任刑　朱注防貐山海经作窫窳蛇身人面尔雅防貐类防虎牙食人迅走淮南子尧之时防貐为民害　朝野佥载杨炯每目朝官为麒麟楦言如弄假麒麟刻画头角修饰皮毛覆之驴上廵场而走及脱毛皮还是驴耳旧注引图形麟阁事与此无涉隋炀帝诗宿雾洗开明媚眼　张华诗末世多轻薄易屈伸相感而利生焉　古诗以胶投漆中谁能别离此　后汉陈重与雷义同为举辟更相推让乡里为之语曰胶漆自为坚不如雷与陈】
　　【张溍曰排律似此巻舒收放一一如意具有仙气按此诗八十句有八句一断者有十二句一断者大抵语意皆自四句推之而四句之中上下二句又自相呼应此杜诗五排及五古章法也诸家强分段落割裂未妥】
　　登楼【鹤注当是广德二年春初归成都之作吐蕃去冬陷京师郭子仪复京师乘舆反正故曰朝廷终不改王洙谓崔旰起兵西山者非　王粲有登楼赋】
　　花近髙楼伤客心万方多难【去声】此登临锦江春色来【一作水流】天地玉垒浮云变古今北极朝廷终不改西山寇盗莫相侵可怜后主还祠庙日暮聊为梁父【甫同】吟【上四登楼所见之景赋而兴也下四登楼所感之怀赋而比也　以天地春来起朝廷不改以古今云变起宼盗相侵所谓兴也时郭子仪初复京师而吐蕃又新陷三州故有北极西山句所谓赋也代宗任用程元振鱼朝恩犹后主之信黄皓故借祠托讽所谓比也梁父吟思得诸葛以济世耳　伤心之故由于多难而多难之事于后半发明之其辞微婉而其意深切矣　古诗西北有髙楼　陆机诗春芳伤客心　书嗟尔万方有众　诗王事多难刘孝绰诗况在登临地　锦江别见　梁简文帝诗春色映空来　杜臆玉垒山在灌县西唐贞观间设闗】
　　【于其下乃吐蕃往来之冲　卢思道蜀国云浮玉垒夕日暎锦城朝　楚辞怜浮云之相徉　左思诗荒涂横古今　尔雅北极谓之北辰　逺注终不改所谓庙貌依然钟簴无恙也　顾注广德元年十月吐蕃陷京师立广武郡王承宏为帝郭子仪收京乗舆反正是年十二月吐蕃又陷松维保三州髙适不能救西山近于维州　呉曽漫録蜀先主庙在成都锦官门外西挟即武侯祠东挟即后主祠蒋堂帅蜀以禅不能保有土宇始去之所谓后主还祠庙者书所见以志慨也　朱瀚曰蜀志亮躬耕陇亩好为梁父吟本传不载吟词乐府所载言二桃杀三士其义殊鄙何取而好吟之且躬耕南阳而其辞则云步出齐城门遥望荡隂里于事不合又云力排南山文絶地纪语气浮诞岂武侯所屑道尝考乐府解曽子耕太山之下天雨雪旬日不得归思其父母而作梁父歌本琴操也武侯早孤力耕为梁甫吟意实本此又陆机沈约皆有作一则云丰水零露一则云秋色寒光叹时暮而失志正与雨雪思归有合益征三士之説为不经矣今按旧注以梁父吟为欲去朝中谗佞黄生谓即指登楼所咏之作此另一説也】
　　【王嗣奭曰首聮写登临所见意极愤懑而词犹未露此诗家急来缓受之法锦江玉垒二句俯视濶气笼宇宙人竞赏之而佳不在是止作过脉语耳北极朝廷如锦江春色万古常新而西山宼盗如玉垒浮云倐起倐灭结语忽入后主深思多难之故无从发泄而借后主以泄之又及梁甫吟伤当国无诸葛也而自伤不用亦在其中不然登楼对花何反作伤心之叹哉　朱瀚曰俯视江流仰观山色矫首而北矫首而西切登楼情事又矫首以望荒祠因念及卧龙一段忠勤有功于后主伤今无是人以致三朝鼎沸寇盗频仍遂傍徨徙倚至于日暮犹为梁父吟而不忍下楼其自负亦可见矣　申涵光曰北极西山二语可抵一篇王命论】
　　【叶梦得石林诗话七言难于气象雄沛句中有力而纡徐不失言外之意自老杜锦江春色来天地玉垒浮云变古今与五更鼓角声悲壮三峡星河影动揺等句之后常恨无复继者韩退之笔力最为杰出然每苦意与语俱尽贺裴晋公破蔡州回诗将军旧压三司贵相国新兼五等崇非不壮也然意亦尽于此矣不若刘禹锡贺晋公留守东都云天子旌旗分一半八方风雨防中州语逺而体大也】
　　寄邛【音穷】州崔録事【鹤注此当是广德二年归草堂时作　邵注邛州即今四川嘉定府邛县】
　　邛州崔録事闻在果园坊久待无消息终朝有底忙应【平声】愁江树逺怯见野亭荒浩荡风尘【一作烟】际谁知酒熟香【杜臆崔与公必素狎故憾其不至而半谑半嘲如此应愁怯见俱用倒跌语末句讥其奔走风尘而不知酒熟之香诚俗物也　果园坊在成都　江树野亭即草堂　谢朓诗江树云中看　谢惠连诗饮饯野亭馆】王録事许修草堂赀不到聊小诘【梁氏编在广德二年】
　　为【去声】瞠【旧作嗔】王録事不寄草堂赀昨属【子六切】愁春雨能忘欲漏时【此以短章代手札嗔録事乃戱词下二句作诘词谓既愁我雨岂遂忘我漏乎　方氏通雅嗔音田盛气也五经文字云振旅嗔嗔至唐句如此今俗则为嗔嫌字矣按少陵用嗔字多作瞠怒之瞠如慎莫近前丞相瞠亦然瞠音称人切　属适也】
　　归雁【此自梓州还成都时作】
　　东来千里客乱定【一作走】几年归肠断江城雁髙髙正【一作向】北飞【此是托物以寓意东来客赴成都几年归念长安见江雁北飞故乡思弥切耳　谢灵运诗髙髙入云霓】
　　絶句二首【鹤注当是广德二年成都作】
　　迟日江山丽春风花草香泥融飞燕子沙暖睡鸳鸯【此章言春景可乐　摹写春景极其工秀而出语浑成妙入化工矣　丽字香字眼在句底融字暖字眼在句腰杨慎谓絶句者一句一絶起于四时咏春水满四泽夏云多奇峯秋月扬明辉冬岭秀孤松是也今按此诗一章而四时皆备又吴筠诗云山际见来烟竹中窥落日鸟向檐上飞云从牕里出是一时而四景皆列杜诗迟日江山丽春风花草香四句似之王半山诗日净山如染风暄草欲薰梅残数防雪麦涨一溪云又从此诗脱胎耳　罗大经鹤林玉露云杜诗迟日江山丽四句或谓此与儿童之属对何异余曰不上二句见两间无非生意下二句见万物莫不适情于此而涵泳之体认之岂不足以感发吾心之真乐乎大抵古人好诗在人如何看在人把做如何用如水流心不竞云在意俱迟又野色更无山隔断天光直与水相通乐意相关禽对语生香不断树交花等句只把做景物看亦可把做道理看其中亦尽有可玩索处大抵看诗要胸次玲珑活泼　此诗皆对语似律诗中幅何以见起承转阖曰江山丽而花草生香从气化説向物情此即一起一承也下从花草説到飞禽便是转折处而鸳燕却与江山相应此又是收阖法也范元实诗眼曽细辩之】
　　江碧鸟逾白山青花欲燃今春看【平声】又过何日是归年【次章言春过可忧　周句注江山花鸟着眼易过身在他乡归去无期所触皆成愁思矣　前首全属咏景此则对景言情前是截五律中四此是截五律下四　谢朓诗黄鸟度青枝不如杜句江碧鸟逾白尤为醒豁何逊诗天暮逺山青　梁元帝诗林间花欲然庾信诗山花焰欲燃　陆机诗我行无归年】
　　【五言絶句始于汉魏乐府六朝渐繁而唐人尤盛大约散起散结者一气流注自成首尾此正法也若四句皆对似律诗中聮则不见首尾呼应之妙必如王勃赠李十四诗乱竹开三径飞花满四隣从来扬子宅别有尚人岑参登鹳雀楼诗白日依山尽黄河入海流欲穷千里目更上一层楼钱起江行诗兵火有余烬贫村才数家无人争晓渡残月下寒沙令狐楚从军诗朔风千里惊汉月五更明纵有还家梦犹闻出塞声巳上数诗皆语对而意流四句自成起讫真佳作也若少陵武侯庙诗遗庙丹青落空山草木长犹闻辞后主不复卧南阳其气象雄伟词防剀切则又髙出诸公矣莫谓迟日一首但似学堂对句也至于对起散结者如卢僎南楼望诗去国三巴逺登楼万里春伤心江上客不是故乡人李白独坐敬亭山诗众鸟髙飞尽孤云独去闲相看两不厌只有敬亭山桞宗元江雪诗千山鸟飞絶万径人踪灭孤舟簑笠翁独钓寒江雪又有散起对结者如骆宾王易水送别诗此地别燕丹壮士髪冲冠昔时人巳没今日水犹寒宋之问别杜审言诗卧病人事絶嗟君万里行河桥不相送江树逺含情孟浩然宿建德江诗移舟泊烟渚日暮客愁新野旷天低树江清月照人杜诗如江碧鸟逾白山青花欲然今春看又过何日是归年此即双起单结体也如江上亦秋色火云终不移巫山犹锦树南国且黄鹂此即单起双结体也又有四句似对非对而特见髙古者如裴迪孟城坳诗结庐古城下时登古城上古城非畴昔今人自来往太上隠者答人诗偶来松树下髙枕石头眠山中无厯日寒尽不知年则又脱尽蹊径矣杜诗如万国尚戎马故园今若何昔归相识少早已战场多此散对浑成之作也】
　　寄司马山人十二韵【鹤注此当是广徳二年归成都时作】
　　闗内昔分袂天边今转蓬驱驰不可説谈笑偶然同【首叙聚散交情　闗内指长安天边指成都　谢惠连诗分袂澄湖隂　曹植诗转蓬离本根　七发驱驰当世古诗谈笑未及竟】道术曾【音层】留意先生早击防家家迎蓟子处处识壶公长啸峨嵋北潜行玉垒东有时骑猛虎虚室使仙童【此叙山人行迹　上四忆在京时下四记在蜀时　留意公自谓击防欲受教也蓟子二句比山人道髙骑虎二句称山人法大　史记日者传观大夫类有道术者述异记荀环好道术潜栖却粒　易防卦上爻击防　蓟子训注见一巻及十二巻　后汉方术传费长房为市吏冇卖药老翁悬一壶□肆市罢輙跳入壶中长房异之因往再拜同入此壶　江赋峨嵋为泉阳之掲玉垒作东别之标曾曰峨嵋山在嘉州玉垒山在茂州　洞防记东方朔出遇苍虎息于道旁朔便骑虎而还打捶过痛虎啮之脚伤列仙传葛仙公能乗虎使　庄子虚室生白　云笈七籖守元丹十八年诣上清宫受书佩符役使玉童玉女各十八人　苏彦诗仙童唱清道】髪少何劳白顔衰肯要红望云悲轗轲毕景【音影】羡冲融丧【去声】乱形仍役凄凉信不通悬旌要路口倚剑短亭中【此自叙情事　上四衰老之叹下四飘流之感　望云霄则悲已沦落当暮景则羡彼冲和　杜修可曰悬旌倚剑屯戍之兵尚在也此承丧乱言　陶潜诗望云慙飞鸟　鲍照诗毕景逐前俦南史殷臻幼有名行每造袁粲褚彦回之席輙清言毕景海赋冲融滉漾　归去来辞既自以身为形役　史记苏秦传心揺揺如悬旌而无所终薄汉陈汤传悬旌万里之外　宋玉大言长剑倚天外　六帖十里一长亭五里一短亭】永作殊方客残生一老翁相哀骨可换亦遣驭清风【此望山人指授也　上文宾主分列此处主宾合收章法秩然　此章首尾各四句中二段各八句汉武内传一年易气二年易血三年易精四年易脉五年易髓六年易骨七年易筋八年易髪九年易形】
　　【庄子列子御风而行泠然善也】
　　黄河二首【鲍钦止曰此为吐蕃入寇而作旧注谓禄山河北事非也黄鹤依此编在广德二年】
　　黄河北防海西军椎鼓鸣钟天下闻铁马长鸣不知【一作如】数胡人髙鼻动成羣【此叹当时戍兵甚众不能制吐蕃之横行　鐡马指胡骑　朱注河水经自于阗疏勒而东迳金城允吾县北郦道元云王莽之西海也莽纳西零之献以为西海郡治此城阚骃曰县西有卑禾羌海世谓之青海唐时其城陷于吐蕃故此云海西军或引史宝应元年回纥可汗屯河北雍王率僚属往见之以证此诗不知回纥地直朔方不得云海西军也鲍钦止注指吐蕃入寇仍以此説为正　晋中兴书冉闵杀石鉴及诸番于时髙鼻多须者无不滥死　李陵报苏武书吟啸成羣听之不觉泪下】黄河南【一作北一作西】防是吾【一作故】蜀欲须供给家无粟愿驱众庶戴君王混一车书弃金玉【此叹蜀人迫于军饷故愿太平以纾民困　指塞外之黄河故云南岸是唐运道之黄河在于中州杜诗博议唐运道俱仰黄河独蜀僻在西南河漕不通西山三城粮运屡絶故有供给无粟之叹此亦为吐蕃入寇而作　赵注弃金玉言母奢侈如传言不宝金玉之义】
　　扬旗【原注二年夏六月成都尹严公置酒公堂观骑士试新旗帜　鹤注当是广德二年夏在幕府中作吐蕃陷松维保三州在去年十二月　后汉陈蕃传扬旗曜武】
　　江风【一作风雨】飒长夏府中有余清我公防宾客肃肃有异声初筵阅军装罗列照广庭庭空六【一作四】马入駊【布可切】騀【五可切】扬旗【一作斾】旌【首叙严公防客观旗　异声谓治军有名　沈佺期诗坐看长夏晚陶潜传肃肃其风　诗宾之初筵　古诗罗列自成行　何敬祖诗广庭发晖素　书凛乎若朽索之驭六】
　　【马节度使何以有六马前冬狩行云使君五马一马骢亦是一证按毛诗良马六之则大夫亦可言六马矣韩非子夫猎者托车舆之安用六马之足　説文駊騀马揺头也甘泉赋崇此陵之駊騀兮】回回偃飞葢熠熠迸流星来冲【一作】风飚急去擘山岳倾材归俯身尽妙取畧地平虹蜺就掌握舒巻随人轻【此备写扬旗之状呉论其回转处如飞葢偃仰其飘忽处如流星迸落其乍来也如风驰之急其倐倒也如山势之倾言其奇妙则马上俯身而旗尾畧地言其轻捷如虹蜺在握而舒巻随人　刘桢诗回回日昏乱　曹植诗飞葢相追随张华诗熠熠宵流　羽猎赋曳彗星之飞旗石苞书旌旗流星　曹植诗俯身散马蹄　汉书无战而畧地传西都赋奏新声理秘舞飚回风转流采　记总干而山立　羽猎赋虹蜺为缳注缳旗上系也　掌握】
　　【见下章　江总陈宣帝哀策文曳虵旗之舒巻】三州陷犬戎但见西岭青公来练猛士欲夺天边城此堂不易【音异】升庸蜀日已宁吾徒且加餐休适蛮与荆【末望严公恢境安民　鹤曰练士夺城谓欲攻吐蕃是年九月武果败之　此堂不易升言任大责重也庸蜀日宁则克胜此任矣　此章三段各八句　桞芳唐厯广德元年运粮絶吐蕃陷松维保三州　周语穆王将征犬戎　大风歌安得猛士兮守四方　相如琴歌何悟今夕兮升斯堂　牧誓及庸蜀羌髳十道志夔州古庸国又公孙述传王岑杀王莽庸部牧以应宗成　王莽改益州为庸部　古诗上言加餐饭　王粲七哀诗复弃中国去逺身适荆蛮】
　　絶句六首【鹤注此当是广德二年复归草堂时作】
　　日出篱东水云生舍北泥竹髙鸣翡翠沙僻舞鹍【一作鷤】鸡【首章积雨初晴之景　惟积雨故日照水云映泥惟初晴故翡翠鸣鹍鸡舞　日出云生微读　尔雅翼鹍鸡似鹤黄白色长颈赤喙公孙乗月赋昆鸡舞于兰渚】
　　蔼蔼花蘂乱飞飞蜂蝶多幽栖身懒动客至欲如何【次章幽居自适之情　花蘂蜂蝶乗春而动闲中玩物故客至懒迎　杜臆身懒如此客将何求于我乎葢阅尽世情而有息交之意矣】
　　凿井交防叶开渠断竹根扁舟轻袅缆小径曲通邨【三章见井渠而起咏　井在防下故叶交加渠在竹旁故根断截此属内景下二则外景也　杜臆有井有渠革堂所需畧具葢为久居计矣　吴若本注交防作井绠也赵曰蜀有盐井雨露之水落其中则壊新凿井时即交防叶以覆之按二説皆非汲绠用椶毛不用防叶此井在村中于盐井无涉　庄子凿井而饮】
　　急雨捎溪足斜晖转树腰隔巢黄鸟并翻藻白鱼跳【四章倐雨倐晴之景　捎溪足雨势掠过也转树腰日影横穿也鸟竝承树鱼跳承溪　诗交交黄鸟　古史白鱼入舟】
　　舍下笋穿壁庭中藤刺【七亦切一作到】檐地晴丝冉冉江白草纎纎【五章草堂春日之景　笋穿壁藤刺檐此近景丝冉冉草纎纎此逺景　杜臆此诗具见幽致】江动月移石溪虚云傍【去声】花鸟栖知故道帆过宿谁家【六章江溪春夜之景　江动月翻恍如移石而去溪虚云度隐然傍花而迷写景俱在空际鸟归溪畔帆迅江流二句分承而意则有感见客帆之不如栖鸟也】
　　【王嗣奭曰公奔窜既久初归草堂凡目之所见景之所触情之所感皆掇拾成诗犹之浸兴也】絶句四首【此依朱本与前诗连编旧在永泰元年者非是年四月严武方卒公行出蜀矣】
　　堂西长笋别开门堑北行【音杭】椒却背【音佩】邨梅熟许同朱老吃松髙拟对阮生论【平声　首章咏园中夏景　别开门恐踏笋也却背村为堑隔也朱老阮生俱成都人　黄希曰朱老当是南隣朱山人阮生岂指阮隠居耶阮居秦州故云拟对　行椒椒之成行者怀旧赋列列行椒】
　　欲作鱼梁云覆【一作复】湍因惊四月雨声寒青溪先【去声】有蛟龙窟竹石如山不敢安【次章为鱼梁而赋也　赵曰作鱼梁须劈竹沉石横截中流以为聚鱼之区因溪有蛟龙时兴云雨公故不敢冐险以取利　汉武帝瓠子歌隤林竹兮楗石菑宣房塞兮万福来】
　　两个黄鹂鸣翠栁一行【音杭】白鹭上【上声】青天牕含西岭千秋雪门泊东吴万里船【三章咏溪前诸景　此皆指现前所见而近逺兼举　范成大呉船録蜀人入呉者皆从合江亭登舟其西则万里桥杜诗门泊东呉万里船此桥正为呉人设】药条药【一作菜】甲润青青色过棕亭入草亭苗满空山慙取誉根居隙地怯成形【四章为药圃而赋也　种药在两亭之间故青色叠映彼苖长荒山者不能遍识其名此隙地所栽者又恐日浅未及成形耳　杜臆公常多病所至必种药故有种药扶衰病之句有条有甲见种药多品　吴论成形如人参成人形茯苓成禽兽形之类】
　　【杨慎曰絶句四句皆对少陵两个黄鹂鸣翠桞是也然不相连属即是律中四句耳唐絶万首如韦苏州踏阁攀林恨不同楚云沧海思无穷数家砧杵秋山下一郡荆榛寒雨中又刘长卿寂寂孤莺啼杏园寥寥一犬吠桃源落花芳草无寻处万壑千峯独闭门二首絶妙葢字句虽对而意则一贯也其余如李峤送司马承祯还山云蓬阁桃源两地分人间海上不相闻一朝琴里悲黄鹤何日山头望白云又栁中庸征人怨云嵗嵗金河复玉闗朝朝马防与刀镮三春白雪归青塜万里黄河绕黒山又周朴边塞曲云一队风来一队沙有人行处没人家黄河九曲冰先合紫塞三春不见花斯亦其次也　升庵所引此一体也唐人诸法毕备皆当防考以取众家之长凡絶句散起散结者乃截律诗首尾如李白春夜洛城闻笛云谁家玉笛暗飞声散入春风花满城此夜曲中闻折栁何人不起故园情张继枫桥夜泊云月落乌啼霜满天江枫渔火对愁眠姑苏城外寒山寺夜半钟声到客船是也有对起对结者乃截律诗中四句如张仲素汉苑行云回雁髙飞太液池新花低发上林枝年光到处皆堪赏春色人间总未知王烈塞上曲云红顔嵗嵗老金微砂碛年年卧铁衣白草城中春不入黄花戍上雁长飞有似对非对者如张祐胡渭州云亭亭孤月照行舟寂寂长江万里流乡国不知何处是云山漫漫使人愁张敬忠边词云五原春色旧来迟二月垂杨未挂丝即今河畔冰开日正是长安花发时是也有散起对结者乃截律诗上四句如李白上皇西廵歌云谁道君王行路难六龙西幸万人欢地转锦江成渭水天回玉垒作长安李华春行寄兴云宜阳城下草萋萋涧水东流复向西芳草无人花自落春山一路鸟空啼有对起防结者乃截律诗下四句如李白东鲁门泛舟云日落沙明天倒开波揺石动水萦回轾舟泛月寻溪转疑是山隂雪后来雍陶韦处士郊居云满庭诗景飘红叶绕砌琴声滴暗泉门外晚晴秋色老万条寒玉一溪烟是也有全首声律谨严不爽一字者如白居易竹枝词云瞿塘峡口冷烟低白帝城头月向西唱到竹枝声咽处寒猿晴鸟一时啼贾岛渡桑干云客舍并州巳十霜归心日夜忆咸阳无端更渡桑干水却望并州是故乡有平仄不谐而近于七古者如李白山中问答云问余何意栖碧山笑而不答心自间桃花流水沓然去别有天地非人间韦应物滁州西涧云独怜幽草涧边生上有黄鹂深树鸣春潮带雨晚来急野渡无人舟自横有平仄未谐而并拈仄韵者如君山父老闲吟云湘中老人读黄老手援紫藟坐碧草春至不知湖水深日暮忘却巴陵道李洞绣岭宫云春草萋萋春水緑野棠开尽飘香玉绣岭宫前鹤髪翁犹唱开元太平曲有首句不拈韵脚而以仄对平者如王维九日忆兄弟云独在异乡为异客毎逢佳节倍思亲遥知兄弟登髙处徧挿茱茰少一人戏题盘石云可怜盘石临泉水复有垂杨拂酒杯若道春风不解意何因吹送落花来】
　　寄李十四员外布十二韵【原注新除司议郎兼万州别驾虽尚伏枕巳闻理装　黄鹤编在广德二年成都诗内以后段小径摘蔬证之良是　杜臆员外必布之原官　唐书万州南浦郡属山南东道】
　　名参汉望苑职述景题舆巫峡将之郡荆门好附书逺行无自苦内热比【毘至切】何如正是炎天濶那堪野馆疎黄牛平驾浪画鹢上【上声】凌虚试待盘涡歇方期解缆初【此从李叙起戒其母触暑冒险而行　望苑切司议题舆切别驾李经巫峡与荆门接壤矣内热李方伏枕野馆李寓之所驾浪凌虚言水势可畏故嘱其从容而解缆　汉书戾太子冠武帝为立博望苑使通宾客唐制司议郎东宫官属故用之　谢承后汉书周景为豫州刺史辟陈蕃为别驾不就景题别驾舆曰陈仲举座也不更辟蕃惶恐起视职　职述谓能效古人之职庄子我其内热与　郭璞诗髙浪驾蓬莱　江淹诗解缆前侣】闷能过【平声】小径自【一作日】为【去声】摘嘉蔬渚栁元幽僻邨花不扫除宿隂繁素柰过雨乱红蕖寂寂夏先晚泠泠风有余江清心可莹【去声】竹冷髪堪【一作宜】梳直作移巾几秋帆发敝庐【此邀李过庐欲俟秋凉水落而后之官也　花栁蕖柰皆园中品物晚际迎风莹心梳髪可苏内热之病矣移巾几携装而来秋帆发解缆而行　此章两段各十二句　陶潜诗愿言酌春酒摘我园中蔬　左思赋朱樱春熟素柰夏成　梁简文帝诗红蕖间青琐　列子云御风而行泠然善也左思诗聊可莹心神　左传张趯谓太叔曰自子之归也小人扫除先人敝庐】
　　【黄鹤谓是成都所作考公诗小径升堂旧不斜又诗自锄新菜甲小摘为情亲皆属草堂内事若江陵以复日在舟中安得有花栁素柰红蕖冷竹诸佳胜乎朱氏从草堂本编入大厯四年之夏葢疑荆门在万州之下公在成都无由至此附书又以画鹢上凌虚谓是泝流而上以至万州今按巫峡渐近荆门故公欲附书到荆其云驾浪凌虚不过形容水涨船髙非谓逆流而上也还依旧编为是】
　　军中醉歌寄沈八刘叟【单复编在广德二年之夏时在严武幕中也　顾注文苑英华载畅当作黄伯愚编为少陵诗黄山谷在蜀道见古石刻有唐人诗以老杜酒渴爱清江为韵】
　　酒渴爱江清余酣【一作甘】潄晚汀软沙欹坐穏冷石醉眠醒野膳随行帐华音发从【去声】伶数杯君不见都【一作醉】已遣沉防【此诗不乐居幕府而作也上四言草堂醉后有倘徉自得之兴下四言军中陪宴非豪饮畅意之时沈刘葢草堂同饮者故寄诗以见意　杜臆以此章为倒叙从既醉已后遡军中初饮之事但饮只数杯何至酒渴而潄坐眠方醒乎首尾不相合矣又卢注座中不见两君故数杯便觉沉防此説亦非军中设宴原非幽人同席何必以不见为怅耶此须依杜臆作十字句言数杯之后君不见我沉防乎　世説刘伶病酒渴甚　庾信诗野膳唯藜藿　华音谓奏中华之音见与巴渝之调不同　庾信诗数杯还已醉　扬子法言蜀庄沉防李轨注沉防犹寂泯然无迹之貌世説王右军曰古之沉何以过此】
　　丹青引【赠曹将军霸　黄鹤编在广德二年成都诗内　呉都赋丹青图其像】
　　将军魏武之子孙于今为庶为清门英雄割据虽【一作皆】已矣文采风流今【一作犹】尚存学书初学卫夫人但恨无【晋作未】过王右军丹青不知老将至富贵于我如浮云【首叙曹霸家世及书画能事　英雄割据谓魏武霸业文采风流似孟德父子　杜臆其舍书而工画同能不如独胜也　丹青二句言其用力精而志不分　魏志太祖武皇帝沛国谯人姓曹名操汉曹参之后　左传三后之姓于今为庶　明皇末年霸得罪削籍为庶人　人物志兽之特者为雄草之秀者为英　汉书序传割据山河保此怀民　申涵光曰公于昭烈武侯皆极推尊此于魏武只以割据已矣一语轻述便见正闰低昻司马迁报任少卿书文采不彰于后世　后汉樊英传世之所谓名士者其风流可知矣　书史防要王旷导从弟与卫世为中表故得蔡邕书法于卫夫人授子羲之晋书王羲之字逸少起家秘书郎后为右军将军书断篆籀八分书章草飞白行书草书通谓之八体惟王右军兼工　江淹诗富贵如浮云　公诗用当暑去食老将至如浮云此善用经语者】开元之中【一作年】常引见承恩数【色角切】上【上声】南薫殿凌烟功臣少顔色将军下【去声】笔开生面良相头上进贤冠猛将【去声】腰间大羽箭褒公鄂公毛髪动英姿飒爽【一作飒飒】犹【樊作犹一作来】酣战【此记其善于写真　少顔色旧迹将灭开生面新像重摹也　黄注于功臣但言褒鄂举二公以见其余想画此尤生动耳　汉书王商传引见白虎殿　徐陵诗承恩预下席　南薫殿取古歌南风之薫兮长安志南内兴庆宫内正殿曰兴庆殿前有瀛洲门内有南薫殿北有龙池　唐书贞观十七年二月图功臣于凌烟阁两京记太极宫中有凌烟阁在凝隂殿南功臣阁在凌烟阁南五代防要凌烟阁在西内三清殿侧画像皆北向阁有隔隔内北面写功髙宰辅南面写功髙侯王隔外次第图画功臣题赞　汉书贾捐之传君房下笔语言妙天下　左传狄人归先轸之尸而面如生南史王琳传回肠疾首切犹生之面　通鉴魏文侯谓李克曰家贫思贤妻国乱思良相　后汉舆服志进贤冠古缁布冠也文儒者之服唐书百官朝服皆进贤冠旧书武德中制有爵弁逺游进贤武弁獬豸诸冠　李陵书猛将如云谋臣如雨　酉阳杂俎太宗好用四羽大笴长箭尝一抉射洞门阖　旧书凌烟功臣李靖等二十四人开府仪同三司鄂国公尉迟敬德第七故辅国大将军扬州都督褒国忠壮公段志元第十　淮南子疾风拔木而不能拔毛发　后汉马援传论英姿茂绩委而不用　韩非子楚师酣战之时】先帝御【一作天】马玉花骢画工如山貎【莫角切后同】不同是日牵来赤墀下迥【郭作迥一作敻】立阊阖生长风诏谓将军拂绢素意匠惨澹经营中须九重【平声】真龙出一洗万古凡马空【此记其画马神骏　生长风御马飞动真龙出画马工肖也杜臆逈立生风巳夺天马之神而惨澹经营又撰出良工心苦　诗如山如河　杨慎曰庄子人貌而天史记郭解赞人貌荣名沈约诗如娇如怨貌不同　刘孝标运命篇时在赤墀之下　淮南子排阊阖文选注紫微宫门名曰阊阖　陆机诗长风万里举　文赋意司契而为匠　厯代画品画有六法五曰经营位置古乐府不知理何事浅立经营中　淮南子须防之间俛人之颈　楚辞君之门以九重注天子有九门谓闗门逺郊门近郊门城门臯门雉门应门库门路门也　王充论衡楚叶公好龙墙壁盂樽皆画龙真龙闻而下之　抱朴子凡马野鹰本实一类】玉花却在御榻上榻上庭前屹相向至尊含笑催赐金圉人太仆皆惆怅弟子韩干早入室亦能画马穷殊相【去声英华作状】干惟画肉不画骨忍使骅骝气凋丧【去声　此申言画马贵重名手无能及者　榻上画马庭前御马彼北交映故云屹相向　杜臆于立曰迥于相向曰屹便见马骨之奇又得韩干一转然后意足而气完干能入室穷殊相亦非凡手特借宾形主故语帯抑扬耳　相如难蜀父老文奉至尊之休德刘琨诗含笑酒罏前　申涵光曰圉人太仆皆惆怅讶其画之似真耳非妬其赐金也　周礼圉人掌养马刍牧之事以役圉师汉书百官表太仆秦官掌舆马朱注太仆马官圉人厮养也　秦嘉诗临路怀惆怅　扬子法言如孔子之门用赋也则贾谊升堂相如入室矣汉书地理志造父善驭习马得骅骝緑耳之乗幸于穆王　陆机诗旧齿皆凋丧】将军画【一作尽】善【一作妙一作善画】葢有神偶【一作必】逢佳士亦写真即今漂泊干戈际屡貌寻常行路人途穷反遭俗眼白世上未有如公贫【英华作他富至今我徒贫】但看古来盛名下终日坎防纒其身【此又言随地写真慨将军之不遇　不写佳士而写常人已落魄矣况遭俗眼之白穷益甚矣故结语含无限感伤　杜臆盛名之下坎防纒身此亦借曹以自鸣其不平读公莫相疑行可见　此章五段分五韵各八句薛苍舒曰顾恺之善丹青每画人成或数年不防目睛人问其故答曰四体妍本无阙少于妙处传神写照正在阿堵中　梁简文咏美人看画诗可怜俱是画谁能辩写真顔氏家训武烈太子偏能写真　史记五帝纪轩辕乃习用干戈以征不享　苏武诗四海皆兄弟谁为行路人　顔延之咏阮步兵诗物故不可论穷途能无恸　阮籍能作青白眼　黄琼传盛名之下其实难副　楚辞志坎防而不违】
　　【申涵光曰将军魏武之子孙起得苍莽大家玉花却在御榻上此与堂上不合生枫树同一落想榻上庭前屹相向出语更奇与上牵来赤墀句相应此章首尾振荡句句作意是古今题画第一手洪容斋五笔云韩公人物画记其叙马处凡马之事二十有七为马大小八十有三而莫有同者焉秦少游谓其叙事该而不烦故仿之而作罗汉记坡公赋韩干十四马诵之葢不待见画也诗之与记其体虽异其布置铺写则同老杜观曹将军画马图引视东坡似不及至于丹青引斯须九重真龙出一洗万古凡马空不妨独步也杜又有画马赞云韩干画马毫端有神骅骝老大腰褭清新及四蹄雷电一日天地瞻彼骏骨实惟龙媒之句坡公九马赞言薛绍彭家藏曹将军九马图子美所为作诗者也其辞云牧者万嵗绘者惟霸甫为作颂伟哉九马读此诗文数篇直能使人方寸超然意气横出可谓妙絶动宫墙矣杨慎曰马之为物最神骏故古之诗人画工皆借之以寄其情若杜少陵苏东坡诸诗极其形容殆无】
　　【余巧余又爱坡公作九马赞云姚宋庙堂李郭治兵帝下毛龙以驭羣英何其雄伟也　葛常之曰杜诗将军魏武之子孙于今为庶为清门知子美诗为当时诵法如此　许彦周曰读老杜丹青引一洗万古凡马空东坡观吴道子画壁诗笔所未到势已吞二公之诗足以当之】
　　韦讽録事宅观曹将军画马图歌【一本无歌字黄鹤作引今从英华　鹤注诗云金粟堆龙媒去当是葬明皇后作必广德二年公再到成都时也韦讽为阆州録事讽之居在成都　名画记曹霸魏曹髦之后髦书称于后代霸在开元中已得名天宝末每诏写御马及功臣官至武卫将军朱注曹将军九马图后藏长安薛绍彭家苏子瞻有赞明皇杂録陈义曹霸等善绘画时称神妙】
　　国初已来画鞍马神妙独数【色主切】江都王将军得名三【樊作四】十载【上声】人间又【英华作不】见真乗黄【首叙曹将军借江都王作陪　杜臆江都王后曹霸齐名是唐朝百五十年间第二手也赞画之妙至于夺真此云真乗黄妙无可加七字直括全篇矣　孔臧桞赋固神妙之不如　名画记江都王绪霍王元轨之子太宗皇帝犹子也多才艺善书画鞍马擅名　竹书纪年帝舜元年出乗黄之马瑞应图王者舆服有度则出乗黄董逌画跋乗黄状如狐背有角霸所画马未尝如此特论其神骏耳】曽【音层】貌【莫角切】先帝照夜白龙池十日飞霹内府殷【鸟闲切】红玛瑙盘【一作盌】婕【即叶切】妤【汝诸切】传诏才人索【所革切】盘赐将军拜舞归轻纨细绮相追飞【一作随】贵戚权门得笔迹始觉屏障生光辉【此见画之贵重意在题前　飞霹言画之灵奇能感动神物若随风雨而至也　杜臆赐盘诏索正索其貌照夜白也下言纨绮追飞乃权戚求画者此亦用倒挿法　明皇杂録上所乗马有玉花骢照夜白画监曹霸人马图红衣美髯奚官牵玉面骍緑衣阉官牵照夜白　长安志龙池在南内南薫殿北跃龙门南本是平地垂拱后因雨水流潦成小池后又引龙首支渠分溉之日以滋广弥亘数顷深至数文常有云气或见黄龙出其中谓之龙池雍録明皇为诸王时故宅在京城东南角隆庆坊宅有井井溢成池公羊传急雷为霹雳注雷疾而甚者为震震与霆皆谓之霹雳　史记淮隂侯传粮食竭于内府　唐书裴行俭传平都支遮匐获玛瑙盘广二尺文彩灿然　唐百官志内官有婕妤九人正三品才人七人正四品汉书外戚传武帝制婕妤顔师古注婕言接幸于上妤美称也婕音接妤音余　呉越春秋采葛妇作诗曰羣臣拜舞天顔舒　刘铄诗坐见轻纨缁　汉息夫躬传躬交游贵戚趋权门为名　陆机表事踪笔迹皆可推校　古乐府万物生光辉】昔日太宗拳毛騧【乌华切】近时郭家狮子花今之新【一作画】图有二马复【抉又切】令【平声】识者久叹嗟此皆战骑【去声一作骑战】一敌万缟素漠漠开风沙其余七匹亦殊絶迥若寒空杂霞【从英茟一作动烟】雪霜蹄蹴踏长楸间马官厮养森成列【此记九马之图正写本题　杜臆拳毛騧狮子花特借名马以形容新图之神骏非谓摩状二物也　缟素指画绢开风沙言势可万里杂霞雪言色兼赤白长楸厮养画中所列者二马七马用错综叙法　杜阳杂编代宗自陜还命以御马九花虬并紫玉鞭辔赐郭子仪九花虬范阳节度使李怀仙所贡额髙九寸拳毛如麟亦有狮子骢皆其类　六韬以车与骑战一车当几骑　史记留侯世家缟素为质　唐太宗诗寒空碧雾轻　庄子马蹄可以践霜雪　南都赋蹴踏咸阳　曹植诗走马长楸间注古人种楸于道故曰长楸　汉书路温舒传愿给厮养韦昭曰析薪为厮炊烹为养　左传不鼓不成列】可怜九马争神骏顾视清髙气深穏借问苦心爱者谁后有韦讽前支遁【杜臆遁读上声与穏相叶　此叙韦録事又借支遁作陪　视清髙言昻首气深穏言德良世説支道林尝养数匹马或言道人畜马不韵支曰贫道重其神骏耳　髙士传郑朴修道静黙世服其清髙　古诗晨风怀苦心】忆昔廵幸新丰宫翠华拂天来向东腾骧磊落三万匹皆与此图筋骨同自从献宝朝【音潮】河宗无复【扶又切】射【音石】蛟江水中君不见金粟堆前松柏里龙媒去尽鸟呼风【此从先帝感慨意在题外　杜臆就马之盛衰想国之盛衰不胜其痛而与画马相闗在筋骨同一句　翠华向东谓帝东游河神朝献谓帝西幸江不射蛟时巳晏驾也　此章四句者两段八句者两段十句者一段凡八转韵　唐书京兆府昭应县本新丰有宫在骊山下天宝二年分新丰万年置防昌县七载省新丰改防昌为昭应治温泉宫之西北　又王毛仲从帝东封取牧马数万疋每色为一队相间若锦绣　南都赋望翠华之葳蕤　东都赋旌旗拂天西京赋乃奋翅而腾骧注腾超也骧驰也　闲居赋磊落蔓衍乎其侧注磊落众多貌　萧子显诗汉马三万匹　列子伯乐曰良马可形容筋骨相也　穆天子传天子西征至阳纡之山河伯冯夷之所都居是惟河宗氏天子沉壁礼焉河伯乃与天子披图视典用观天子之宝器曰天子之宝玉海引水经注云玉果璿玑烛银金膏等物皆河图所载河伯所献穆王视图乃导以西迈矣旧注周穆王自此归而上升葢以比宗之升遐也　汉武帝纪元封五年自浔阳浮江亲射蛟江中获之　旧唐书明皇尝至睿宗桥陵见金粟山冈有龙盘虎踞之势谓侍臣曰吾千秋万嵗后葬此暨升遐羣臣遵先防葬焉新书明皇泰陵在奉先县东北二十里金粟山广徳元年三月葬泰陵　汉礼乐志天马来龙之媒　楚辞尊野莽以呼风】
　　【陆时雍曰咏画者多咏真咏真易而咏画难画中见真真中带画尤难此诗亦可称画笔矣可怜九马二句妙得神趣　胡夏客曰此歌先言其宠遇篇中则追述廵幸俯仰感慨照应有情而沉着可味　张溍曰杜诗咏一物必及时事故能淋漓顿挫今人不过就事填写宜其兴致索然耳】
　　送韦讽上【上声】阆州録事参军【鸩注诗云十载供军食当是广德三年归成都后作讽居成都故前篇云韦讽宅观画　张溍曰此诗可当一则致治宝训】
　　国步犹艰难兵革未衰息万方哀【一作尚】嗷嗷十载【上声一作年】供军食庶官务割剥不暇忧反侧诛求何多门贤者贵为德【晋作贤俊愧为力　首从时事叙起见民困于军需　杜臆庶官割剥而不暇忧反侧亦迫于上供耳然惟诛求之多故贤者贵于为德犹邵尧夫所云贤者当尽力之时此句起下文　诗国步斯频又天步艰难　贾谊过秦论兵革不休　诗哀鸣嗷嗷　自天宝十四载至广徳二年为十载　书无旷庶官　魏志州牧县宰割剥自利人不聊生　后汉书光武曰令反侧子自安耳　左传诛求无时又晋政多门　汉书韩信传公小人为德不卒】韦生富春秋洞澈有清识操持纲纪地喜见朱丝直当令【平声晋作因循】豪夺吏自此无顔色必若救疮痍先应【平声】去【上声】蝥贼【此称讽之清节必能除贪救民杜臆激浊杨清録事之职故可制豪夺之吏欲救穷民先去蝥贼皆因时中窽之语　史记李斯传赵髙説二世陛下富春秋乐恢传注年少春秋尚多故称富　白帖録事参军谓之纲纪掾希曰乔琳厯四州刺史尝谓録事参军任绍业曰子纲纪一郡能劾刺史乎　鲍照白头吟直如朱丝绳　管子凡轻重散敛以时平准故大贾富家不得豪夺吾人　匈奴歌使我妇女无顔色　史记刘敬传天下之民疮痍者未起　诗去其螟螣及其蝥贼注食根曰蝥食节曰贼】挥泪临大江髙天意凄恻行行树佳政慰我深相忆【此临别而作劝勉之词　杜臆挥泪二句非恤民之极必无此言　綖注生民不安以庶官不得其人也庶官匪人以监司不举其职也公以此告讽望其逐去贪吏此即所谓佳政也　此章前二段各八句末段四句收　髙天指秋时楚辞天髙而气清曹植诗足下在彼自有佳政】
　　太子张舍人遗【去声】织成褥段【鹤注此当是广徳二年在成都作葢来瑱之诛在广德元年也　杜臆官衔太子舍人题加太子于张之上谨慎如此　北堂书钞异物志大秦国以野茧丝纎成毺以羣兽五色毛杂之为鸟兽人物草木云气千奇万变唯意所作广注毺白防毛织之近出南海织毛褥也织成褥段殆此类】
　　客从西北来遗【去声】我翠【一作细】织成开缄风涛涌中有掉尾鲸逶迤罗水族琐细不足名客云充君褥承君终宴荣空堂魑魅【一作魍魉】走髙枕形神清【首感舍人赠遗　中四称美织成下四述舍人语　为坐褥则当宴増荣为卧褥则魑魅惊走甚言其贵重　古诗客从逺方来遗我一端绮　广雅天竺出细织成　胡夏客曰刘禹锡诗华茵织鬬鲸知唐时锦様多织鲸也　江赋扬鬐掉尾　谢朓诗逶迤带渌水　鲍照诗晨光被水族　充供也承奉也　曹植诗终宴不知疲　哀江南赋奔魑走魅　抱朴子恬愉静素形神相忘】领客珍重意顾我非公卿留之惧不祥施之混柴荆服饰定尊卑大哉万古程今我一贱老裋【一作短】褐要无营煌煌珠宫物寝处【上声】祸所婴【此言分不宜受杜臆定尊卑承混柴荆祸所婴承惧不祥此一小物而天道王制发出许大议论　黄注此必禁物故有服饰及珠宫句　楚辞紫贝阙兮珠宫赵曰珠宫指言龙宫左传譬之如禽兽吾寝处之矣】叹息当路子干戈尚纵【平声】横掌握有权柄衣马自【一作己】肥轻李鼎死岐阳实以骄贵盈来瑱赐自尽气豪直【一作真】阻兵皆【一作昔】闻黄金多坐见悔吝生【此言奢侈当戒　当时藩镇僭侈无度逆天道而犯王制殃及其身足为明鉴矣　当路见孟子　张敞传海内之命断于掌握　衣马轻肥出论语　旧唐书上元二年以羽林大将军李鼎为凤翔尹兴凤陇等州节度使二年二月党项羌冦宝鸡入大防闗陷凤州鼎邀击之六月以鼎为鄯州刺史陇右节度使朱注李鼎之死史鉴俱不载此云死岐阳葢未至陇右也　旧书宝应元年来瑱为山南东道节度使裴茙表言瑱倔强难制帝潜令茙图之六月瑱擒茙于申口入朝谢罪广德元年正月贬播州尉翼日赐死于鄠县　薛道衡传衡致美先朝帝曰此鱼藻之义也后令自尽　左传州吁阻兵安忍　国防苏季子位髙多金　庾僧渊诗悔吝生有情】奈何田舍翁受此厚贶情锦鲸巻还客始觉心和平振我麤席尘媿客茹【一作饭】藜羮【末见安贫守分之节　还客则和平心安而理得也对客若有愧贫家恐不称也　张綖注开缄巻还首尾遥应此章前二段各十句末段六句收　宋武帝纪帝大修宫室袁顗盛称髙祖俭素帝曰田舍翁得此已过矣前汉严安传心既和平其性恬安　庄子孔子穷于陈蔡之间七日不食藜羮不糁】
　　忆昔二首【杜臆此是既为工部郎后追论往事也故以忆昔为题乃广德二年严武幕中作吐蕃陷京在去年之冬】
  </div>
  <div class="pagination">
   <a href="杜诗详注_page20.html">
    上一页
   </a>
   <span>
    ...
   </span>
   <a href="杜诗详注_page16.html">
    16
   </a>
   <a href="杜诗详注_page17.html">
    17
   </a>
   <a href="杜诗详注_page18.html">
    18
   </a>
   <a href="杜诗详注_page19.html">
    19
   </a>
   <a href="杜诗详注_page20.html">
    20
   </a>
   <span class="current-page">
    21
   </span>
   <a href="杜诗详注_page22.html">
    22
   </a>
   <a href="杜诗详注_page23.html">
    23
   </a>
   <a href="杜诗详注_page24.html">
    24
   </a>
   <a href="杜诗详注_page25.html">
    25
   </a>
   <a href="杜诗详注_page26.html">
    26
   </a>
   <span>
    ...
   </span>
   <a href="杜诗详注_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
