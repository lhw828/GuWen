<!DOCTYPE html>
<html>
<head>
    <meta charset="UTF-8">
    <title>秋涧集 - 第 108 页/共 110 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>秋涧集 - 第 108 页/共 110 页</h1>
    <div class="content">　　李之仪端叔説遗教经系徐季海书李善尺牍东坡所谓手简三昧者也三昧者正定也
　　李屏山释迦賛盖出王勃成道説李但约散文而为韵语耳其达磨賛曰榔枥者称杖也
　　遗山新渠记有云水至平而善利物今以至平而为不平不争而为必争虽有万折必东之心终有七遇皆北之势
　　佛书曰狮子吼者言説法与无畏也四万八千言大数也尝读后宋布衣徐理所进律鉴书其序云律者以实统虚者也何谓虚气与声也气之在天地间或聚或散声之无色无形故气成于管声成于乐首取司马迁法度又説班固所作律志全取对韵説期于必中选也鹿庵先生説为学务要精熟当镕成汁泻成锭团成块按成饼恽以谓作文尤当如是又云东坡草字写时为以肘着纸上故笔转处多不圆草书体贵轻笔当持重楷书笔贵精谨而体尚寛绰又説顔子夀夭不当只去顔子身上论他自尧舜以降臯防稷契周孔和气所生者多矣至于顔子命数偶夭亦不足怪譬如人家昆仲五人有三个贤的必有两个不肖的
　　郭若思説天之分界南至临邑郡北至铁勒部日去地八万里交趾国日中人影在南
　　王黄华西京留守廰题名记説赵武灵王既破林胡始城云中秦绍汉袭其名不改元魏之兴也为京师焉西际大河东连上谷南扼中山北控五原广袤千余里规以为甸服逮辽徳于晋晋割山前代北十有六州以赂之辽即魏之故基考位为宫阙是曰西京
　　六典曰父之姊妹其侄称之曰女伯女叔
　　唐陆贽传云人君徳合于天曰皇合于地曰帝合于人曰王父天地以养人治物得其宜者曰天子皆大名也三代而上所称象其徳不敢有加焉至秦乃兼曰皇帝流及后世皆称之君始有圣刘天兀之号故人主重轻不在称谓视其徳如何耳
　　宋道説其舅刘景先生善记一日友人与游市取染工簿令读数回试之一览背诵一字不差又图克坦侍讲与孟解元驾之亦善诵记取新刋稼轩乐府吴子晋前序一阅即诵亦一字不遗详定官张孝纯説一士人候某官疾既去遗一藁于坐视之盖预作祭文也一日又问一病友友曰且休放入待探懐无祭文相见闻者大笑
　　米先生端州斧柯山石説云端州石出髙要县斧柯山山前临大溪其絶顶匠者于此凿石嵗久乃成洞穴今已极深邃洞中常有水至春冬水涸采石中隂黒无所覩但以手扪石随大小取之凡石理之精粗即良工往洞中尚不能别至于瑕玷璺脉须出洞乃可识故有累日月而不得一佳者大抵以石中有眼者为最贵世谓之鸜鹆眼盖石文精美如木之有节也不知者反以为石病吁可痛哉凡取石有四曰上岩下岩西坑后厯上岩之石最精下岩次之惟上岩之石乃有眼之美者皆緑黄二色相重多者自外至心凡八九重其状皆圆以色鲜美重数而圆正者为上其大者尤为稀有絶大者乃如弹丸有布列砚中或如北斗或五星心房之形者价不减数万其生于墨池之外谓之髙眼其内者为低眼曰髙眼者以其不为墨所渍掩常可覩于前也无眼者虽资质甚美不出千钱石之品有数种其色正紫而防有青润无芒叩之无声此近水者也其色防紫而不深重近日视之略似有芒叩之有声此岩壁之石二者最为发墨乃石之至精者其次青紫参半或紫而近赤或青多紫少皆石之下也端人为砚凡色之不佳者须用佛桑花染渍之初亦可爱经水即如故又山有自然团子或云剖其璞而得焉谓之子石又谓石之有金线者为美此正其病也端人亦不取云唯材之大者尤为难得每搆求方六七寸而无病脉者固亦少矣比嵗所贡方砚者五皆以及为凖然止于岩石之中品或眼工人辄錾去之恐异日复求不可必致也
　　太常新乐祭祖宗于藩邸文【时开邸岭上】其辞曰惟我烈祖诞受上帝之命肇造区夏先皇帝嗣守大业卒其伐功图惟奉答神祐光昭前烈而祀典阙如爰命多方旁求先王之乐八音遏逸未溃于成今予小子肃将天子之明命俾殿南服闻时周礼将具于我鲁邦钦命攸司是徴是举匪攸敢私闻庶用毕我先志以对天之休命神其格思【翰林学士徐威卿先生笔也官至集贤院大学士】
　　金登科记序云道散而有六经六经散而有子史子史之是非取证于六经六经之折衷必本诸道道也者适治之路天下之理具焉二帝三王所传是巳三代而上道见于事业而不在乎文章三代而下道寓于文章而不纯于事业故乡举里选取人之事业也射防较艺取人之文章也两汉以经术取士六朝以举荐得人莫不稽举于经传子史焉隋合南北始有科举自是盛于唐增光于宋迄于金又合辽宋之法而润色之卒不以六艺为致治之成法进士之目名以乡贡进士者本周之乡举之遗意也试之以赋义防论者本汉射防之遗法也金天防改元始设科举有词赋有经义有同进士有同三传有同学究凡五等词赋于东西两京或蔚朔平显等州或凉庭试试期不限定日月试处亦不限定州府词赋之初于经传子史内出题次又令逐年改一经亦许注内出题以书诗易礼春秋为次盖循辽旧也至天眷三年析津府试迨及海陵天徳三年亲试于上京贞元二年迁都于燕自后止试于析津府收辽宋之后正隆二年以五经三史正文内出题明昌二年改令羣经子史内出题仍与本传此词赋之大略也经义之初诏试真定府所放号七十二贤榜迨及蔚州析津令易书诗礼春秋専治一经内出题盖循宋旧也天徳三年罢去经义及诸科止以词赋取人明昌初诏复兴经义此经义之大略也天眷二年令大河以南别开举塲谓之南选贞元二年迁都于燕遂合南北通试于燕正隆二年令每二年一次开辟立定程限月日更不择日以定为例府试初分六路次九路后十路此限定月日分格也天徳二年诏举人乡府省御四试中第明昌三年罢去御试止三试中第府试五人取一名合试依大定间例不过五百人后以举人渐多防试四人取一名得者常不下八九百人御试取奏防此限定塲数人数格也自天眷二年析津放第于广阳门西一僧寺门上唱名至迁都后命宣阳门上唱名后为定例此唱名之格也明昌初五举终塲人直赴御试不中者别作恩榜赐同进士出身防元御试不中者令榜末安插府元被黜者许来举直赴部初贞祐三年终塲人年五十以上者便行该恩此该恩之格也大定三年孟宗献四元登第特授奉直大夫第二第三人授儒林郎余皆从仕郎后不得为例明昌间以及第者多第一甲取五六人状元授一十一官第二第三人授九官余皆授三官此授官之法也进士第一授丞簿军防判第二任县令此除授之格也近披阅金国登科显官陞相位及名卿士大夫间见迭出代不乏人所以翼賛太平如大定明昌五十余载朝野闲暇时和岁丰则辅相佐佑所益居多科举亦无负于国家矣是知科举岂徒习其言説诵其句读摛章绘句而巳哉篆刻雕虫而已哉固将率性修道以人文化成天下上则安富尊荣下则孝悌忠信而建万世之长防科举之功不其大乎国家所以稽古重道者以六经载道所以重科举也后世所以重科举者以维持六经能传帝王之道也科举之功不其大乎庚子嵗季秋朔日东原李世弼序
　　唐人黄金台诗云燕昭北筑黄金台四方豪俊乘风来秦家烧书杀儒客肘腋之间千里隔去年八月幽州道昭王墓前哭秋草今年五月咸阳闗秦家城外悲河山河山闗头车马路残日青烟五陵树徒单颙轩云此诗议论深长甚可学也
　　皇甫湜编年纪传论云古史编年至汉司马迁始更其制而为纪传相承且编年之作岂非以事系日以日系月以月繋时以时繋年者哉司马氏作纪以项羽氏承秦以吕氏接之亦以歴年不可中废也
　　均输法起桑羊谓市井百货皆输官坊商贾不复贸易
　　唐礼部贠外郎为瑞锦窠员外廰前有大石碎诸州废印于上又掌图写祥瑞令狐楚元和初任此员外郎尝有诗曰移石几回敲废印开箱何处送新图是也退朝録汉疏广云贤而多财则损其志愚而多财则益其过且富者众之怨也吾既无以敎子孙不欲益其过而生怨待君子以诚治小人以术反是为不仁不智矣东铭似乎兼爱其实理一而分殊
　　汉制州郡佐史自长史以下皆太守自辟如杜髙则杨震所辟李膺则胡广所辟
　　唐制采访节度官属自判官以下得自辟举未报则称摄已命则同正如杜甫则严武所辟韩愈则董晋所辟三司使谓盐铁度支置制条例司
　　欧叅政云天下之事惟宰相得行惟台諌得言
　　汉时长安北七百里即匈奴之地
　　长城始筑自赵简子议者亘千里人治一步役三十秦制商鞅佐秦以为地利不尽更以二百四十步为亩百亩给一夫又以秦地旷而人寡晋地狭而人伙诱三晋之人耕而优其田宅复及子孙使秦人应敌于外非农与战不得入官大率百人以五十人为农五十人习战故兵强国富
　　汉故事云汉兴七年长乐宫成诸侯朝毕复置酒侍坐殿上依尊卑以次起上夀故事上夀四防曲注言但有钟鼓无歌诗魏青龙二年以古置酒曲代四防曲又易古诗为羽觞行用为上夀
　　古者司防今之尚书也周官司防以参互考日成以月要考月成以嵗防考嵗成以周知四国之治以诏王及冢宰废置
　　笮复引一索其名为笮人悬半空度彼絶壑此独孤及招北客辞也
　　天子之门以通十二子谓甲与子为干支之首总而言之也六壬壬为水其数皆六如六丙六丁之类
　　百六之防章防统元考汉以黄帝上元甲子为首至太和元年所积之数至百六十年为一厄也【汉律厯志】
　　髙丽官制其品从论穿执伞有陪盖为从伞也
　　金国初问宋索金文玉册宋曽册为东懐国
　　温公通鉴无髙祖废孝惠留侯招四皓从太子事伊川易传取之者善其智而能谏以明纳约之义温公去之者为后世虑逺矣去取之意两不相悖学者当黙识之杨龟山云箕子疑亦可死而佯狂以避盖以父师之义死之则伤勇矣
　　老庄之学衡麓胡先生云老庄见周末文胜人皆从事于仪物度数不复以诚信为主故欲扫除弊迹以趋乎本真而矫枉太过立言有失虚幻渺不切事情遂使末流遗略礼法忽弃实徳浮游波荡其为世害更甚于文而灭质
　　汉开西域三十六国后稍分至五十余国皆在匈奴之西乌孙国之南逺者万有二千余里近者不下九千余里
　　或问上蔡先生讲论经典二三其説者当何从谢答曰用得即是验之于心而安体之于身而可行斯是矣如求之或过于幽深证之或出于穿凿将破碎大体不见圣贤之用心宜无取焉
　　刘元城云説得一丈不如行取一尺
　　杨龟山语游执中云常以昼验之于妻子以观其行之笃与否也夜考之于梦寐以卜其志之定与否也伊川先生云读书当平其心易其气阙其疑则圣人之意见矣
　　东坡先生云圣人之言当以数句成文而求其意若学者率以一字为防遇其不同则异説生焉
　　朱文公语学者观书法云且当玩味大意就自已分上着实体验不须细碎计较一两字异同学问之道无他求其放心而已矣
　　东坡论老荘之教君臣父子夫妇之间泛泛乎若萍游于江湖而适所值者商鞅韩非得其所以轻天下齐万物之术是以敢为残忍而无疑大抵于所厚者薄则无所不薄者理势然也
　　陈履常云士大夫视天下不平之事不当懐不平之意平居愤愤切齿扼腕诚非为已一旦当事而发之如决江河其可御耶必有过甚覆溺之至窃谓陈子之论有大学所谓有所忿则不得其正之义要当豁廓然大公物来而顺应之
　　胡文定公云有志于学者当以圣人为则有志于天下者当以宰相自期降此不足道矣
　　石徂徕曰士之积道徳富仁义于一身盖假权位以布诸行事利于天下也岂有屑屑然谋夫衣食者与侯师圣曰事君者以行道为志非为禄也然亦有时而为贫若専以禄为事则厮役之志也
　　胡衡麓曰士之器大槩有三志于道徳者功名不足以累其心志于功名者富贵不足以累其心志于富贵者苟富贵而已则亦无所不至矣孔子所谓鄙夫之事横渠曰徳未成而先以功业为事是代大匠斵鲜不伤手也尧夫诗有云慎勿轻言天下事伊周元不是庸夫陈述古曰大丈夫当容人勿为人所容
　　伊川云别事人多强得唯识量不可强如邓艾位三公年七十处得甚好及因下蜀有功便动了谢安当谢破苻坚对客围碁报至不喜及归折屐齿强终不得又云尧舜事业亦只是太虚中一防浮云过目
　　胡文定公语杨训曰人家切不要事事足意得常有些不足处便好人家才得事事足意便不恰好事出亦体消长之理言也
　　青苗钱如今之预取麦钱也假如目下麦价一贯借与五百将来徴麦一石
　　助役钱国家遇有大役均取钱于民官为雇佣也唐故事奉使四夷其印章曰大唐入某国之印见蜀王建世家
　　五代吴越贡赋朝廷遣使皆由登莱泛海嵗常漂没其使
　　吴越王钱镠尝游衣锦军作还乡歌歌曰三节还乡兮挂锦衣父老逺来相追随牛斗无孛人无欺吴越一王驷马归
　　唐开元二年制选京官有才识者除都督刺史都督刺史有政迹者除京官使出入常均永为恒式
　　汉制由郎官而出宰百里由郡守而入为三公
　　汉少府掌山海陂泽之税以备天子私奉大司农掌国货以供军国之用
　　汉制武帝北伐乃置万骑太守而马政兼于郡二千石钱谱刘更生传舜父盲其母常鬻薪以自给舜时粜米返贮钱于米囊中以还其母则重华之世钱已行矣此唐代钱之验也贾逵注夏商金币三等钱为下等先儒所传有钱明矣梁大司马顾协所撰钱谱序云
　　汉尚书郎主作文起草月赐赤管一双












　　秋涧集卷九十七
　　钦定四库全书
　　秋涧集卷九十八
　　元　王恽　撰
　　玉堂嘉话卷之六
　　野合者女子七七四十九隂絶男子八八六十四阳絶此时婚谓野合时叔梁纥过六十四娶顔氏少女故曰野合
　　宋绍兴中衍圣公渡江而东者孔玠也
　　蚕为龙之精按马质云禁原蚕注天文辰为马蚕书曰蚕为龙精月值大火则浴其种是蚕与马同气李林甫月令释曰先蚕天驷也先蚕之神或以为苑窳妇人寓氏公主或以为黄帝或以为西陵氏或以为天驷歴论不一然蚕其首马首其性喜温恶湿其浴火月而再养则伤马此固与马同出于天驷矣然天驷可为蚕祖而非先蚕者也蚕妇人之事史记黄帝娶西陵氏始蚕汉祝苑窳妇人寓氏公主此或有所传然其祭设坛或少牢或太牢或一献或三献礼必皇后亲享北齐使公卿祝之非也其曰龙精见荀子赋蚕
　　唐制开府仪同三司谓置府辟吏仪同三公也
　　感生帝唐王仲丘传引郑注云天之五帝递王王者必感以兴故夏之正月祭所生于郊以其祖配之因以祈谷感帝之祝贞观用之矣
　　庙制古者天子七庙自虞至周不易之制也七庙者即寝庙前庙后寝汉自明帝诏遵俭约无起陵寝藏主世祖庙魏立二庙晋宋齐隋及唐皆同一庙而异其寝宋辽因之庙所以象生之有朝寝所以象生之有寝也建之臯门之内不敢逺其亲也位之观门之左不忍死其亲也诸侯五庙谓二昭二穆与太祖之庙五郑氏曰太祖始封之君王者之后不为始封之君庙盖诸侯不敢祖天子故王之子弟始为诸侯不得立出王之庙后世子孙祖其始封者而其或有大功徳特命祀其祖先则立庙可也鲁有姜嫄文王之庙郑祖厉王是也若王者之后始封之君非有功徳不可为祖则祖其先代之王也宋祖帝乙是也
　　大夫三庙王制大夫三庙一昭一穆与太祖之庙三郑氏曰太祖是别子始爵者虽非别子始爵者亦然郑志答赵商谓王制商制故虽非诸侯之别子亦得立太祖之庙周制别子为太祖若非别子之后虽为大夫但立父祖曽三庙随时而迁不立始爵者为太祖也然左氏曰大夫有贰宗荀卿曰大夫士有常宗则大夫有百世不迁之大宗有五世则迁之小宗是太祖之庙常不迁也祭法曰大夫三庙考与王考皇考有庙显考祖考无庙
　　太祖正东向之位刘歆曰孙居王父之处以正昭穆【父以明察下曰昭子以敬事上曰穆】位则与祖相代此迁之杀也张纯曰父子不并坐而孙从王父决疑要注曰凡昭穆父南面故曰昭昭者明也子北面故曰穆穆者顺也杜佑曰太祖于室之中奥西壁下东面太祖之子南面为昭次之昭之子北面相对为穆张纯曰元始中禘礼父为昭南面子为穆北面相对为穆父子不并坐也
　　又祭统曰昭穆者所以别父子逺近长幼亲疏之序而无乱也
　　藏主开元礼义鉴曰藏主合在处何所按五经异议云藏主于庙西壁中备水火之灾必在西者长老之处地道尊右鬼神幽隂也祭荐檀弓有荐新如朔奠【谓重新物为之设奠】王制大夫士宗庙之祭有田则祭无田则荐祭二以首月荐二以仲月士用特豚大夫用羔庶人春荐韮夏荐麦秋荐黍冬荐稻韭以卵麦以鱼黍以豚稻以雁髙堂隆曰天子诸侯月有祭祀其孟月四时之祭也大夫以上将之以羔或以犬而已士以豚庶人则唯其时宜鱼雁可也又荐新虽在庙皆不出神主五礼精义曰但设神座
　　陈氏曰人子之于亲饮食与药必先尝而后进四时新物必先献而后食寝庙之荐新亦推其先献之礼以尽诚敬而已
　　宋秦益公桧家庙制绍兴中命立家庙于私第中门之左一堂五室世祖居东东二昭西二穆堂饰以黝垩神板长一尺博四寸五分厚一寸八分大书某官某夫人神座贮以帛囊藏以漆函用神厨嵗四享用孟月柔日具三献有司言时享用常器常馔上仿政和故事命制祭器赐之
　　舞雩台雩祭盖龙见建已之月已乃阳亢之时隂气难达用女巫舞雩女隂也舞所以达阳中之隂也又吁嗟而祷雨曰雩
　　社稷位社五土之神稷五谷之长首种先成故长蔡邕曰其位在中门之右社主隂其壝故北向天子曰大社诸侯为百姓立社曰国社诸侯自为立社曰侯社大夫为民族居百家以上共立一社曰里社各以所宜木立而表之大社广五丈诸侯半之盖方广二丈五也皆冒以黄土其主以石谓石土类也其位社东而稷西王之祭也南面其服也絺冕其牲黝其祭血取其隂类其罇大罍其乐应钟其舞帗舞其鼓灵鼓凡皆因其物以致其义庶人蒙其社功故亦祭之春有祈而秋有报也稷非土无以生土非稷无以见生生之效以其同功均利养人故也地载万物天垂其象取财于地取法于天是以尊天而亲地故敎报焉
　　家主中霤田主社示本也【陈氏礼书】
　　诸侯城郭之制典命云上公九命子男五命其国家宫室车旂衣服礼仪皆以命数为节
　　国家国之所居为城方也公之城方九里宫方九百步侯伯之城方七里宫方七百步子男之城方三里宫方三百步
　　五土所宜鸿烈子曰土地各以类生故山气多男泽气多女障气多喑风气多聋林气多癃木气多伛岸下气多肿石气多力险阻气多瘿暑气多夭寒气多夀谷气多痹丘气多狂衍气多贪轻土多利重土多迟清水音小浊水音大湍水人轻迟水人重坚土人刚弱土人肥垆土人大沙土人细息土人美耗土人丑
　　七水所宜汾水蒙浊而宜麻济水通和而宜麦河水中浊而宜菽潍水轻利而宜禾渭水多力而宜黍汉水重安而宜竹江水肥仁而宜稻平土之人慧而宜五谷尔雅曰大平之人仁丹穴之人智大蒙之人信空桐之人武
　　释菜郑司农云古者士相见于君以雉为贽见于师以菜为贽释即舍也始入学必舍菜礼先师也菜苹藻之属盖以泮宫有芹藻犹子事父母有堇荁也
　　姓族氏説


　　诗曰振振公姓振振公族书曰锡土姓左氏众仲曰天子建徳因生以赐姓胙之土而命之氏诸侯以字为氏因以为族官有世功则有官族邑亦如之周语曰伯禹疏川通滞钟水丰物皇天嘉之祚以天下赐姓曰姒氏曰有夏【尧赐禹姓曰姒封之有夏】谓其能以嘉利富生物也祚四岳国命为侯伯赐姓曰姜氏曰有吕谓其能为禹股肱心膂以养物丰人也
　　姓非天子不可以赐而氏非诸侯不可以命姓所以系百姓之正统氏所以别子孙之旁出族则氏之所聚而已古者或氏于国则齐鲁秦吴是也氏于諡则文武成宣是也氏于官则司马司徒是也氏于爵则王孙公孙氏于字则孟孙叔孙氏于居则东门北郭氏于志则三鸟五鹿氏于事则巫土匠陶是也盖别姓则为氏即氏则有族族无不同氏氏有不同族故八元八凯出于髙阳氏髙辛氏而谓之十六族是氏有不同族也商氏条氏徐氏之类谓之六族陶氏施氏之类谓之七族宋氏华氏谓之戴族向氏谓之桓族是族无不同氏也贽礼帛有衣被之仁皮有炳蔚之文故孤执之羔有跪乳之礼有羣而不党之义故卿执之进必以时行必以序雁也故大夫执之交有时别有伦被文以相质死分而不变者雉也故士执之可蓄而不散迁者鹜也故庶人执之可蓄而不违时者鸡也故工商执之
　　食邑説秦爵二十级惟彻侯乃得食县其闗内侯本无食邑其加异者列之闗内之邑食其租税
　　汉初士大夫以上皆令食邑食者除租每户一嵗更输钱二百货殖传所谓千户之君则二十万是也
　　汉因乡评取士谓因人共推之也如公孙以文学万石君以孝谨闻
　　汉初入仕者不限年如刘向陈咸以八十为郎刘辟疆以八十为卫尉公孙以八十为相赵充国以七十为将军贡禹八十迁御史大夫
　　汉集议汉置大夫専掌议论事茍疑似未决合中朝之士杂议之自两府大臣以下至博士议郎皆得议之不嫌于卑抗尊也如呼韩邪单于欵塞卒用郎中侯应之防朱博得罪议狱者五十八人王嘉得罪议者六十人故曰汉集议有公天下之心
　　汉封侯号有宰相封侯者公孙平津是也有妇人封侯者萧何夫人同封鄼侯樊哙妻吕嬃封临光侯是也以地名封者平陵宜春是也以功封者冠军骠侯是也以美名封者博望博陆是也
</div>
    <div class="pagination">
<a href="秋涧集_page107.html">上一页</a><span>...</span><a href="秋涧集_page103.html">103</a><a href="秋涧集_page104.html">104</a><a href="秋涧集_page105.html">105</a><a href="秋涧集_page106.html">106</a><a href="秋涧集_page107.html">107</a><span class="current-page">108</span><a href="秋涧集_page109.html">109</a><a href="秋涧集_page110.html">110</a><a href="秋涧集_page109.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
