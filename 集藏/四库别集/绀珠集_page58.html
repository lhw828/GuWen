<!DOCTYPE html>
<html>
<head>
    <meta charset="UTF-8">
    <title>绀珠集 - 第 58 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>绀珠集 - 第 58 页/共 81 页</h1>
    <div class="content">　　帝塟后甘泉宫甞有钟皷音又见从官卤簿如天子仪卫

　　承露盘
　　上于未央宫作承露盘仙人掌之以取云表之露和玊屑饮之求长生

　　○北里志【孙棨】

　　一鸣先軰
　　名妓莱児呼赵光逺为一鸣先軰竟不第

　　平康三曲
　　平康三曲诸妓所居妓之铮铮者多在南曲

　　香兽
　　新团香兽不禁烟

　　连头眉
　　一画连心细长谓之连头眉又曰仙娥妆

　　绀珠集卷九

　　●钦定四库全书

　　绀珠集卷十

　　（宋）朱胜非 撰

　　○物类相感志【僧赞宁】

　　灵夔皷
　　大荒经黄帝以灵夔为皷声闻百里

　　麝枕
　　置麝枕中可絶恶梦

　　枫人
　　岭南多枫遇雨雷则瘿长或三五尺如人状谓之枫人

　　龙须拂
　　元载得龙须拂置之堂室蚊蚋不敢入

　　金银汗
　　凡山石盛夏必汗出赤黄者金汗白而骍者银汗

　　香雨
　　员峤烂石烧之烟为香云徧空则下香雨

　　阴阳石
　　夷陵有阴阳石阴石常润阳石则常燥旱则鞭阴石必雨乆雨鞭阳石则止

　　投醪
　　越絶书勾践出行有献酒一壶者王曰吾独饮之若三军何乃投于川命三军饮之三军皆告醉

　　树化鸳鸯
　　宋韩朋妻美康王夺之妻自杀王埋之经宿生树枝体相交王欲伐之化为鸳鸯飞去

　　琴瑟幕
　　唐懿宗以赐公主纹如碧丝贯真珠虽暴雨不濡

　　蠲忿犀
　　唐同昌公主有犀如弹丸带之能蠲忿

　　观日玊
　　大如八寸镜明彻如琉璃映日观见日中宫殿

　　玉火
　　唐东夷所贡色赤长数寸积之可以燃鼎置之室中不复挟纩

　　走珠
　　阆风山间出置之于地能自走世谓之走珠

　　九豫章
　　东方有九豫章一树上主一州有九力士操斧伐之占九州岛吉凶行斫行复有复迟者州伯有病不复者亡

　　水仙树
　　构楼国有水仙树腹中有水谓之仙浆饮者七日醉

　　鸾蜂
　　生吴明国蜜蜂之类身被五彩声若鸾凤

　　嫁茄
　　茄树花开时取叶布于路以灰圏之结子加倍俗谓之嫁茄

　　珠母
　　樊文闰七经义曰珠母者大珠在中小珠圜之

　　○续齐谐记【呉筠】

　　茱萸嚢
　　费长房谓桓景曰九月九日汝当大灾令家人作茱萸嚢系臂登髙饮菊酒景如其言至夕还家鸡犬皆死

　　眼明嚢
　　邓佋八月旦入华山采药见一童子执五色嚢盛栢叶上露皆如珠云赤松先生取以明目今近世俗以八月一日作眼明嚢此也

　　吐锦行障
　　许彦山行遇一书生留饮书生忽吐一女甚端丽饮数杯书生醉眠女子又吐一男子明悟甚可爱又吐一锦行障以遮书生至暮书生欲醒女子遽吞男子行障书生复吞女子乃去

　　天台遇仙
　　汉明帝时刘晨阮肇二人同入天台迷道乏食见涧流一杯中有胡麻饭取食之因泝水寻访见二女相顾呼为郎引至所居出胡麻饭山羊脯设酒甚美踰年乃归乡闾皆变推寻得七代孙耳

</div>
    <div class="pagination">
<a href="绀珠集_page57.html">上一页</a><span>...</span><a href="绀珠集_page53.html">53</a><a href="绀珠集_page54.html">54</a><a href="绀珠集_page55.html">55</a><a href="绀珠集_page56.html">56</a><a href="绀珠集_page57.html">57</a><span class="current-page">58</span><a href="绀珠集_page59.html">59</a><a href="绀珠集_page60.html">60</a><a href="绀珠集_page61.html">61</a><a href="绀珠集_page62.html">62</a><a href="绀珠集_page63.html">63</a><span>...</span><a href="绀珠集_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
