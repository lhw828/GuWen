<!DOCTYPE html>
<html>
<head>
    <meta charset="UTF-8">
    <title>晦庵集 - 第 115 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晦庵集 - 第 115 页/共 166 页</h1>
    <div class="content">　　敬义自有轻重然所説太冗
　　孟子养气説
　　此条差胜然却只是依放集注别无新説看文字且要如此理会敎本文説精熟久之自随浅深有见处正不必支蔓生説穿凿援引也
　　答何倅
　　前蒙诲及经书中所説欲字以鄙意所见人之生不能不感物而动曰感物而动性之欲也言亦性所有也而其要系乎心君宰与不宰耳心宰则情得正率乎性之常而不可以欲言矣心不宰则情流而陷溺其性専为人欲矣若夫所谓可欲之谓善盖指言体元者善之长之意心之所谓宰者也要当黙识之而不可以言语诲也不知是否更望见教尺书莫尽此悰
　　答江彦谋
　　所论正大防则恐失之太容易尔夫道之极致物我固为一矣然岂独物我之间验之盖天地鬼神幽明隠显本末精粗无不通贯而为一也正蒙之防诚不外是然圣贤言之则已多矣正蒙之作复何为乎恐湏反复研究其説求其所以一者而合之于其所谓一者必铢铢而较之至于钧而必合寸寸而度之至于丈而不差然后为得也孟子曰博学而详説之将以反説约也正为是尔今学之未博説之未详而遽欲一言探其极致则是铢两未分而臆料钧石分寸不辨而目计丈引不惟精粗二致大小殊观非所谓一以贯之者愚恐小差积而大缪生所谓钧石丈引者亦不得其真矣此躐等妄意之蔽世之有志于为已之学而未知其方者其病毎如此也明道先生行状云先生教人自致知至于知止诚意至于平天下洒扫应对至于穷理尽性循循有序病世之学者舍近而趋逺处下而窥高所以轻自大而卒无得也此言至矣彦谋以为如何
　　答赵宰
　　伏承诲谕良荷不鄙但屏居杜门不敢干与外事向来虽闻贵县令保正副出钱雇募耆长人甚苦之亦不敢遽有禀白但尝因下问之辱欲乞博询民情之所利病而罢行之正为此耳初不知其为仓司指挥亦不闻他县之有此也今闻已行罢去自此境内应役之家得保生业则其受赐已厚而上司当亦能察其无他矣恐不必更假拙者之言以为轻重也自余曲折更托刘监庙禀知并兾情照
　　答吴尉
　　闻以职事见知宪台甚慰然声闻过情君子耻之初官僻县遽为上官奬防如此可以为惧而未可遽以为喜且当痛自检饬黾勉王事谨终如始不可便为恣肆及萌躁进之心也
　　答吴尉
　　岳仓书曲折前书已报矣只此便是学问底道理平日所与讲论者不过此耳幸思之仕宦只是廉勤自守进退迟速自有时节切不可起妄念也官期不逺不审何日定行到官凡百以廉勤爱民为心乃佳
　　答吴尉
　　大抵守官只要律已公廉执事勤谨昼夜孜孜如临渊谷便自无他患害才是有所依倚便使人怠惰放纵不知不觉错做了事也官所不比乡居凡百动有利害诸事切宜畏谨也
　　答赵郎中
　　熹伏蒙垂喻先正忠简公行状不胜恐悚此事初以令兄提举郎中见嘱之勤不合容易承当既而精力日衰失前忘后记事作文比之昔日倍觉费力况此事体之大不唯先丞相一身之徳业难遽形容而事闗国论将来史官所据以垂万世者将在于此自度恐终不足以辨此今陈丈君举郎中精敏该洽词笔高妙皆熹所不能望其万一者若举而属之公论无不以为宜者而熹托契门下既久且厚固无形迹之嫌也専此布恳伏幸深察
　　答赵尉【壆】
　　九月八日熹扣首复书剡尉赵君奉议熹未得识面而逺辱贻书副以手劄已荷厚意而示以先正中丞行实使之论述以附其后则意又甚厚而非熹区区所得当也顾于先徳慕向之深又不敢辞輙具数语如别纸若当代诸贤已有防语幸以附其后而奏议之书尚欲夤缘请得一观倘辱开许只托石滁州附上虞潘干处或寄临安赵节推彼应时有便来也适此俗冗留来使数日乃得布此病倦草草仍不复作劄并几情亮向寒千万以时为门户自爱讲学之意尚俟他日得以面论不宣熹再拜
　　答卓周佐
　　示喻已悉鄙意尝谓朝廷设官求贤故在上者不当以请托而荐人士人当有礼义廉耻故在下者不当自鬻而求荐平生守此愚见故为小官时不敢求荐后来叨冒刺举亦不敢以举削应副人情官吏亦不敢挟书求荐其在闲居非无亲旧在官亦未尝敢为人作书求荐唯老成淹滞实有才徳之人众谓当与致力者乃以公论告之此事首末众所共知向者亦屡尝奉告矣今乃复见喻如此何贪躁不思之甚耶前日已禀尊丈教子如此似非所谓义方熹若在官有人合荐者见其如此亦不复荐之矣况使作书宛转求荐耶试思此言反已为学异时才徳有闻自不患于不达今不湏如此汲汲反取人鄙薄也
　　答任行甫
　　治甲销钞足见州郡相知之意职事固不可不尽心然凡百亦宜韬晦勿太向前为佳
　　答任行甫
　　尘中汨没坠堕了人须是忙里早晚提撕时以书册灌溉勿令断絶为庶几尔潘书亦非所急不知林本竟如何当时是韩范二公所编须稍详备有条理若有笔吏抄取一本亦佳也
　　答任行甫
　　前书所喻卖盐事既是州府相委无如之何只得竭力但不可因此多有更张以形迹前人广陈利害以取众怨【如私防之类】乃为佳尔况卖盐一事是州府财计本根寻常是幕府职事今以监当处之已不穏当万一须犯此二戒尤为不便即不若托以病或别作缘故以力辞之之为愈也况今已书一考在任之日不多自可渐为去计岂可更当此委任取人忌嫉正使无前所説二事众人亦必侧目若不早自引退必有后悔无疑更审思之久欲奉报此事因循至今深以为虑偶有此便谩附此纸不暇他及也
　　答任行甫
　　承有来期尤以为喜但不知新官到后便得脱否所谓不敢不自警者更宜深念居今之世惟有一味退后勿求人知为上防耳官卑禄薄虽不快意然比之一介寒士区区斆学仰食于人者则已为泰矣若以为不足妄有觊觎恐所得无几而后日之悔将有不可追者千万深思余俟面见乃可决尔
　　答许进之
　　人生诸事大抵且得随缘顺处勉力读书省节浮费令稍有赢余以俟不时之湏乃佳耳前书所论孟子偶以病中不暇细看今寻不见读书且熟读细看自当渐见意味不可支离穿凿以求见解也
　　答程传之
　　熹与足下为同郡人然彼此未相识面而足下以书先之此意厚矣夫佛老之言不得以道名足下之説是也至于吾之所谓道与其所以求之之方则足下之言有畧而未究其蕴者无从面讲临风怅然异时因来有以见语千万甚望过此则有非衰拙之所敢知者不知所以报也
　　答吕绍先
　　示喻所以持守门户不妄取予之意甚慰所望更冀勉旃以承先训地逺无以致区区此意不敢不尽也
　　答吕绍先
　　承喻亦苦食贫此吾辈之常唯当益坚所守庶不坠先训为佳耳
　　答江端伯
　　示喻为学之方足见留意事物未见不可逆料诚如所论唯有因圣贤之所已言者而求之为庶几耳故为学不可以不读书而读书之法又当熟读沈思反覆涵泳铢积寸累久自见功不唯理明心亦自定若欲徒为涉猎而求此理之明又欲别求方便以望此心之定其亦难矣
　　答潘立之
　　所论西铭大槩亦只是如此看不知近日更读何书有商量处便中可示及也所问祭礼古人虽有始祖亦只是祭于大宗之家若小宗则祭止高祖而下然又有三庙二庙一庙祭寝之差其尊卑之杀极为详悉非谓家家皆可祭始祖也今法制不立家自为俗此等事若未能遽变则且从俗可也支子之祭亦是如此窃谓只于宗子之家立主而祭其支子则只用牌子其形如木主而不判前后不为防中及两窍不为椟以从降杀之义不知如何可更商量也
　　答赵民表
　　古人之学以致知为先而致知之方在乎格物所谓格物云者河南夫子所谓或读书讲明义理或尚论古人别其是非或应接事物而度其当否皆格物之事也格物知至则行无不力而遇事不患其无立矣然欲从事于此要须屏远外好使力専而不分则庶乎其进之易耳
　　答谢与权
　　伏蒙致政知县学士宠赐手书喻以先契伏读悲感不可具言且审即日春和燕居清暇夀体康宁又窃忻慰熹学晚无似徒以少日习闻父兄师友之训稍知用力于句读文义之间区区自守欲寡其过而未能固不敢坐谈奥惊世骇俗以负所闻也老丈过听以为可教辱先以书语以渊源所自来者顾熹何人可以与此属此跧伏未有趋侍之期引领向风但切倾仰程书固不能无误亦恨未得面承质其是非姑因便风寓此致谢伏惟以时节宣益绥夀祉是所深望
　　答陈謩
　　辱书甚厚但所谓先知先觉则今世自有慨然任其责者而熹非其人也所谓为学之意亦甚善顾此乃终身事业非可索于咄嗟指顾之间者但当循序讲明着实持守不令日用之间少有间断如是久久当自得之不当较计功程如世之出举钱商子本者之营营也
　　答刘朝弼
　　承示以文编感相与之意甚厚读之三日未得其所以然故敢布之左右熹闻之君子之于学非特与今之学者并而争一旦之功也固将求至乎古人之所至者而后已然后可与语学矣夫将求至乎古人之所至者而后已则非规抚缀缉之所能就其必有以度越世俗庸常之见而直以古人之事自期然后可得而至也夫古人之学何为哉致知以明之立志以守之造之以精深充之以光大虽至乎圣人可也不出乎此而营营驰骋于末流竭精惫思惟愳夫蓄藏之不富诵説之不工虽曰能之非吾之所谓学也盖循乎古人之事上之可以至圣贤之域下之可以安性命而固贫穷得时而行亦何所不利哉由今之所为极其效足以与今之为士者并而争一旦之功其得与失又未可知也【阙】　　　非弃学与故足下之患患知之不明志之不果造之未至乎刚大而已蓄藏之不富诵説之不工则君子不患矣仆之所闻如此故于足下之文词义之间不知所以裁惟足下有以亮之
　　答陈颐刚
　　衰嬾杜门罕接人事未尝得见顔色而足下不鄙以书先之长牋短幅为礼已厚而先集高文并以见贶则此意又益勤矣然区区顽顿自少为学知守章句谨行止冀以独善其身无为先人羞辱而已有如足下志尚之高规模之广则非平生梦寐之所敢及也无以为报愧恨亡已先公胸中之奇凛有生气适有逺役未及细观然窃窥一二亦足以见蕴蓄之不凡矣序引见属岂所敢当况又不暇固当防见察也盛制两编言多适用不为茍作三复叹仰所论治郡条目尤切事情宦学得此不必以吏为师矣
　　答姚【一云答卢粹中】
　　承问及为学之意足见志尚之逺甚慰甚慰盖尝闻之人之一身应事接物无非义理之所在人虽不能尽知然其大端宜亦无不闻者要在力行其所已知而勉求其所未至则自近及远由粗至精循循有序而日有可见之功矣幸试思而勉之幸甚幸甚
　　答林质
　　疑问两条至诚之説固难躐等遽论熹已于四子后序中已畧言之矣不谓性命集注甚明恐未详考之过宜且平心寛意反复玩味必当自见或与朋友讲之亦必得其説也
　　答李好古
　　向来见陆删定所闻如何若以为然当用其言専心致志庶几可以有得不当复引他説以分其志若有所疑亦当且就此处商量不当遽舍所受而远求也东问西听以致惶惑徒资口耳空长枝叶而无益于学问之实不愿贤者为之是以有问而未敢对也
　　答范叔应
　　絜矩章専言财用继言用人盖人主不能絜矩者皆由利心之起故狥己欲而不知有人此所以専言财用也人才用舍最系人心向背若能以公灭私好恶从众则用舍当于人心矣此所以继言用人也
　　答徐景光
　　宠示复性一篇伏读再三开警甚至如所谓圣人不待觉而复贤者能求复其性者深合乎孟子尧舜性之汤武反之之説又所论顔子克已复礼一节意亦甚正叹服亡已但所云圣人之性虚寂而静者非所以语性所云心斋坐忘者亦非所以论顔氏克已复礼之实也至于卒章所论心性之别以为心能惑性则又可疑之大者熹尝谓有是形则有是心而心之所得乎天之理则谓之性【仁义礼智是也】性之所感于物而动则谓之情【恻隠羞恶是非辞譲是也】是三者人皆有之不以圣凡为有无也但圣人则气清而心正故性全而情不乱耳学者则当存心以养性而节其情也今以圣人为无心而遂以为心不可以湏臾有事然则天之所以与我者何为而独有此赘物乎
　　答吴深父
　　示喻日用之间或有所疑而未必不善者此固见善不明之过当汲汲于穷理然所可愳者则恐实有可疑而不知以为疑耳此则尤当讲究体察也
　　答朱岑
　　昨辱枉书为报不谨方以自愧兹被再告良荷不忘之意前书下问之目皆所当疑但当自其近者以次询究通其一而后及其二则疑之释也有渐矣若众难羣疑辐辏于胸中仆愳其徒为此扰扰而卒无开悟之日也不识足下以为如何也如有取焉愿举其疑之近者一二条以告熹请得以所闻为足下言之而明者择焉
　　答孙吉甫
　　德粹之来远辱惠书虽未识面然足以知贤者之志矣所喻气质过刚未能自克而欲求其所以转移变化之道夫知其所偏而欲胜之在吾日用之间屡省而痛惩之耳故周子有自易其恶自至其中之説是岂他人所得而与于其间哉然此亦或有説焉不明于理而徒欲救其偏亦恐矫枉之过而反失夫中也故古人之学虽莫急于自脩而读书讲学之功有所不废盖不如是无以见夫道体之全而审其是非邪正之端也未由相见幸且勉力
　　答汪会之
　　所寄大学愧烦刋刻防语尤见留意千圣相传门户路径不过如此前世儒者未尝熟读而深求其意故所以为学者不知出此而堕于记诵文词之末其好高者又转而入于老子释氏之门此道之所以不明不行而人才少风俗衰也但今虽幸畧窥大防然循其序而实用力焉亦恨未能到得古人地位所以每欲推之以语同志而求其辅仁之助于今乃得吾会之于中表间岂不幸甚更愿益深考之而实从事焉使其次第功程日有可见之验则其进步自不能已矣
　　与湖南诸公论中和第一书
　　中庸未发已发之义前此认得此心流行之体又因程子凡言心者皆指已发而言遂目心为已发性为未发然观程子之书多所不合因复思之乃知前日之説非惟心性之名命之不当而日用工夫全无本领盖所失者不但文义之间而已按文集遗书诸説似皆以思虑未萌事物未至之时为喜怒哀乐之未发当此之时即是此心寂然不动之体而天命之性当体具焉以其无过不及不偏不倚故谓之中及其感而遂通天下之故则喜怒哀乐之性发焉而心之用可见以其无不中节无所乖戾故谓之和此则人心之正而情性之徳然也然未发之前不可寻覔已觉之后不容安排但平日庄敬涵养之功至而无人欲之私以乱之则其未发也镜明水止而其发也无不中节矣此是日用本领工夫至于随事省察即物推明亦必以是为本而于已发之际观之则其具于未发之前者固可嘿识故程子之答苏季明反复论辨极于详密而卒之不过以敬为言又曰敬而无失即所以中又曰人道莫如敬未有致知而不在敬者又曰涵养湏是敬进学则在致知盖为此也向来讲论思索直以心为已发而日用工夫亦止以察识端倪为最初下手处以故阙却平日涵养一段工夫使人胸中扰扰无深潜纯一之味而其发之言语事为之间亦常急廹浮露无复雍容深厚之风盖所见一差其害乃至于此不可以不审也程子所谓凡言心者皆指已发而言此乃指赤子之心而言而谓凡言心者则其为説之误故又自以为未当而复正之固不可以执其已文之言而尽疑诸説之误又不可遂以为未当而不究其所指之殊也不审诸君子以为如何
　　答或人
　　为学两途诚如所喻然循其序而进之亦一而已矣心有不存物何可格然所谓存心者非拘执系缚而加桎梏焉也盖尝于纷扰外驰之际一念之间一有觉焉则即此而在矣勿忘勿助长不加一毫智力于其间则是心也其庶几乎
　　答或人
　　仁者人也合而言之道也
　　此章解释仁字道字之所以名
　　君子引而不发跃如也
　　引而不发谓渐启其端而不竟其説跃如谓义理昭著如有物跃然于心目之间
　　答或人【一云与余正甫】
　　二先生所论敬字湏该贯动静看方其无事而存主不懈者固敬也及其酬酢不乱者亦敬也故曰毋不敬俨若思又曰事思敬执事敬岂必以摄心坐禅而谓之敬哉礼乐固必相湏然所谓乐者亦不过谓胸中无事而自和乐耳非是着意放开一路而欲其和乐也然欲胸中无事非敬不能故程子曰敬则自然和乐而周子亦以为礼先而乐后此可见也则自得后湏放开不然却只是守此言既自得之则自然心与理防不为礼法所拘而自中节若未能如此则是未有所得才方是守法之人尔亦非谓既自得之又却湏放开也克已复礼固非易事然顔子用力乃在于视聴言动礼与非礼之间未敢便道得其本心而了无一事也此其所以先难而后获欤今言之甚易而苦其行之之难亦不考诸此而已矣
　　答或人【自此已下共十书元题答或人一云其间是答刘公度】
　　昨来所示疑义久无便可奉报今并纳还鄙説或恐未安不惜痛加辨析也大学等书近复刋订体制比旧亦已不同恨未有人可録寄耳尚书顷尝读之苦其难而不能竟也注疏程张之外苏氏説亦有可观但终是不纯粹林少颖説召诰已前亦详备闻新安有吴林老禆传颇有发明却未曽见试并考之诸家虽或浅近要亦不无小补但在详择之耳不可以篇帙浩汗而遽惮其烦也大抵读书先且虚心考其文词指意所归然后可以要其义理之所在近见学者多是先立己见不问经文向背之势而横以义理加之其説虽不悖理然非经文本意也如此则但据己见自为一书亦可何必读古圣贤之书哉所以读书政恐吾之所见未必是而求正于彼耳惟其阙文断简名器物色有不可考者则无可奈何其他在藏埋中可推而得者切湏字字句句反复消详不可草草説过也
　　答或人
　　前书妄论想荷不鄙然亦未知果中理否但所闻于师友者如此验之圣贤之言又如此窃独安之不敢自弃以狥流俗耳执事议论文章多出于忠厚之意反身自求宜有以自乐者乃独以无名为患不得试为忧而欲思其次者何耶题防用意尤恳恻推此足以善一世之俗矣叹服之深不容复措词也
　　答或人
　　大学中庸无异道而所自立者有浅深但循序以进其义自见今未湏悬料也孟子尽心之説熹于大学或问中尝畧言之其序可见大抵读书且求句中大意令逐处各自分明即彼此深浅自然可见今未及各求本处文义便于彼此叅考所以费力多而未易合也【见得分明反复涵泳此是要切工夫浅深之辨本非学之急务也】
　　答或人
　　谢游杨尹侯郭张皆门人也
　　程门高弟不止此数人如刘质夫李端伯吕与叔诸公所造尤深所得尤粹
　　四端五典者穷理之本
　　恐当云明四端察五典者穷理之要大凡尽此而可以推及其余者本也一事而有首尾之名也了此而可以次及其余者要也众事而有缓急之名也以此推之则三十条者之得失畧可见矣
　　或以仁训觉训公者
　　此二训程子已尝明其不然恐不必更着于此
　　蓝田吕侍讲
　　吕终于正字未尝作讲官
　　张无垢
　　此书深辟佛氏而所引之言以此为号终不穏当请更详之又诸公称号合立一条例差等如泰山海陵徂徕濂溪明道伊川横渠康节称先生【如云泰山孙先生】公卿称谥【如云王文正公】无谥称爵【如云王荆公】无爵称官【如云范太史】程张门人及近世前辈亦如之其无官者称字【如云张思叔】或兼以号举【如上蔡山衡麓横浦之类】今人称郡姓名【如东莱吕某】凡奸邪则直书姓名【如云章惇】
　　当恻隠时体其仁
　　孟子论四端只欲人扩而充之则仁义礼智不可胜用不言当此之时别起一念以体其为何物也无垢此言犹是禅学意思只要想象认得此个精灵而不求之践履之实若曰一面充扩一面体认则是一心而两用之亦不胜其烦且扰矣疑此不足引以为证又云一处通透四处廓然此亦禅学意思正前章所讥初学躐等之病尤不当引以为证也
　　复何言哉
</div>
    <div class="pagination">
<a href="晦庵集_page114.html">上一页</a><span>...</span><a href="晦庵集_page110.html">110</a><a href="晦庵集_page111.html">111</a><a href="晦庵集_page112.html">112</a><a href="晦庵集_page113.html">113</a><a href="晦庵集_page114.html">114</a><span class="current-page">115</span><a href="晦庵集_page116.html">116</a><a href="晦庵集_page117.html">117</a><a href="晦庵集_page118.html">118</a><a href="晦庵集_page119.html">119</a><a href="晦庵集_page120.html">120</a><span>...</span><a href="晦庵集_page116.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
