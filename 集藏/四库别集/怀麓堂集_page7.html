<!DOCTYPE html>
<html>
<head>
    <meta charset="UTF-8">
    <title>怀麓堂集 - 第 7 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>怀麓堂集 - 第 7 页/共 74 页</h1>
    <div class="content">　　懐麓堂集巻六
　　钦定四库全书
　　懐麓堂集巻七
　　明　李东阳　撰
　　诗稿七
　　七言古诗
　　平隂武愍王挽诗
　　十有四年秋八月胡笳吹尘暗城阙汉家天子亲出师旌旗如山令不发将军意气如飞熊腰间寳剑双白虹长戈一麾四十万六合惨澹多悲风胡天防防夜飞雪将军奋呼山石裂平生铁石旧肝肠化作乌鸢口中血君王龙驭今在途臣身已死谁为扶中兴功业吾岂敢君王独归臣不返裕陵松栢自千年臣归祔葬桥山边英魂或助天飚起长为狼山扫夕烟
　　送金太守致仕
　　北风萧萧起平陆逺客还思旧乡曲青袍白马送君归楚水吴山为谁緑当年献防来京华飘飘意气凌云霞晓日长趋九华殿春风烂醉五侯家双旌照人日杲杲承恩独出长安道西江稚子解弦歌南国骚人怨芳草退身不待衰病年悬珂结驷空留连三山松栢宛然在五陵桃花亦可怜山中寥寥何所有莼菜羮兼菊花酒相如膝上七弦琴元亮宅边五株栁清时令子居黄门门前冠盖如云屯功名去住总适意此乐悠悠安可论
　　赤壁图歌
　　荆州水军八十万鼓櫂扬旗下江汉江东将帅谁敢当年少周瑜独轻难汉家英雄本龙种怒指中原扼双腕孔明决防讨操逆誓复深仇起相扞东风吹沙暗赤壁百里旌旗眼中乱列炬争驰疾若星南军已在中流半黄郎大呼老瞒走乌鹊翻飞过江岸攀縁失手势两孤一纸军书万人散贼兵未平壮士死猜疑已作萧墙患唇亡齿寒不自知可惜衣冠尽涂炭乾坤无情嵗月改千古兹山石不烂东坡老翁好竒古一官逺向黄州窜箫声入秋木叶空此地经过独肠断髙歌扣舷和者谁回首斯人亦凋换奸雄僣窃何足数青史离离后人看为君击节歌此图郤立苍茫倚长叹
　　庚寅夏苦雨答鸣治长句
　　惊雷破树云出山急雨堕地流潺湲尔来一月未断絶行路戹塞往复还官隍朝决朝阳闗野渚夜涨张家湾边河人家数千口骨肉漂荡随枯菅居人乗舟走平陆舩底秫苗俯可攀城中沟渠失疏导街头结筏通市阛东邻妇抱儿泣西家老翁穷且鳏升求斗籴典衣尽有物何况珥与镮君王恻恻念孤瘝赈粟屡自公家颁故老相传乃旧典先朝以来幸未删翰林腐生诗骨孱城南敝屋堵不环剧遭委顿怕泥滓十日不造承明班因思春夏久枯旱后何冗滥前何悭甲兵未见洗幽朔流移直恐穷荆蛮吾曹谢公有深虑向来忧国鬂欲斑挥毫作歌意慷慨直欲广厦千万间朝廷有道弭灾沴胡不浩荡开愁顔
　　沈刑部所藏墨竹歌
　　沈郎之貌古不妍满懐清思如涌泉手中墨竹风嫋嫋坐我一片潇湘天贪愁吟鬂洒霜雪已觉纱帽随风偏人道湘灵解鼓瑟此中似有冷冷弦自言得此意萧索中夜不敢髙堂眠问谁作者夏太常平生翰墨江海传雪堂无人老可死此物价重黄金钱近来画竹有数家世人皆爱我不怜我非能画郤能看别有苦思通幽病眼挥毫不成字小者如栗大者拳西邻奚老髪半白东邻陆郎美少年清歌苦调两不厌为子和我沧浪篇
　　周少卿双夀堂
　　周郎豪宕老不狂近来好事尔擅塲全家旧住西湖口甲第新开双阙傍髙车驷马通昼夜墨客骚人争短长阿翁堂东母西坐面如红玉头比霜十日摧诗八九至一杯献夀百千强御玺重封五花诰大官屡出九霞觞纱帽轻笼夏隂薄翠羽将动秋风凉短箫大鼓声动地吴曲越吟歌绕梁浮云欲度不肯度落日半落还低昂曲廊烟雾散复合舞袖风花抑更扬花底番番唤緑酒灯前队队出红妆金波玉绳耿不定楼箭宫壶殊未央共説神仙隔风雨岂知尘世有沧桑西池王母谁曽见南极老人空夀昌眼前相对且为乐世事悠悠安可量
　　歌风台送李舍人
　　芒砀龙气去复来长风万里黄云开手提三尺视六合酒酣独上歌风台大风之歌何壮哉樽前洒泪数行下当时聴者飜悲哀沛中小儿解击鼓不见干戈见歌舞三户丘墟已灭秦两生制作空逃鲁君王自信材且武衣冠士人弃如土大风之歌竟何补李侯自是江东儒壮年挟防事明主平生慷慨心好古亦欲南游吊徐楚是时朝多贤俊臣坐令四海无兵尘礼乐成俗忠孝敦君亦还家懐老亲君归试问荆与榛岂无儒硕遭沈沦丈夫勲业共努力君今岂是江湖人
　　题陈考功所藏山水图
　　我昔南游向南国轻舟浩荡随所适雨缆朝辞楚岸沙风帆逺挂吴山色毘陵城东好山水平湖方田渺萧瑟锡山惠峯俱在眼舟人野夫相与识谷口浮云乍有无林间细路仍荆棘锡山李侯邀我游此兴岂待相促迫是时江湖足风雨城郭半化为沟洫苔深石滑苦不支屐倒笻颠正愁剧匆匆挥手谢使去还家仰天空叹息向来经过信偶尔岳麓险絶西湖僻宁知咫尺不相遭恐是山灵阙题籍潦倒谁开摩诘图依稀尚有元龙宅元龙旧是湖海豪作官十年归未得挥毫赋诗本无意况我与子同宿昔炎天倦眼借披豁从事索诗如传驿郤恐诗成巻送还髙堂素壁空相忆
　　深宫美人图
　　秦宫丘墟汉宫圯望仙铜雀参差起隋唐去后花绮空流落谁家画图里桂殿椒堂十里香绣襦寳带鬭成妆前庭歌声后庭舞鳯辇不来深夜长玉瓯犀筯凉风发团扇空悲旧时月不见千门万户时秖今何处埋香骨马家大练长作裙沈香锦韈随风尘君看掩鼻工谗者何似辞恩下辇人
　　画松为顾良弼主事题
　　画松不必真似松风骨畧与画马同毕宏曹霸两竒絶妙意正在阿堵中君家素璧光如雪上有虬枝老垂铁晩嵗长同怪石寒炎天耻受髙云热江飜树转争喧豗十步九战何时开隂房半扄山鬼啸海水不断天风来城南野人颇醇古坐受凉秋满虚宇安得移来十丈青髙价如山弃如土知君此兴迥莫攀谓予苦绊风尘间擕琴载鹤招使去我家自有徂徕山
　　送武昌徐翁南归【翁行人镛之父也】
　　黄鹤矶头秋草色髙楼四面青山碧我来君去两浮萍忽漫相逢更南北君家旧在江城居白头纱帽随巾车作客聊同蓟门雁还家应忆武昌鱼兰桡桂櫂日将晩斗酒放歌情未疎杜甫不堪垂老别嵇康曽着絶交书徐卿有子吾所羡骑马题诗曲江宴赋终奏入明光宫诏成捧下麒麟殿青云于我最交亲况复山川是旧邻送君此去情无限緑树猿啼湘水春
　　林良双鹊图为通政程公作
　　华堂绣幕双雕栊树间灵鹊穿珑当春解识芳菲意镇日相呼楼阁风疎枝密叶閙复歇曲槛丛台西忽东共爱羽毛争洗濯由来律吕自谐同此时闭户填青葱昨日天书下紫宫已喜西州金印大何如南海画图工开筵置酒宾燕喜爱画索诗公意浓郤愧当年赋鹦鹉气酣捉笔如飞鸿
　　江风图为刘太仆二丈题
　　寒空木落江呼汹叠浪如山乱堆垄云拖雨脚随长流万里蛟龙作人踊独有一叶之扁舟舵侧帆欹未肯休頽洲断岸地臲逺树絶岛天沈浮眼前万象错慌惚仓卒遇之宁暇求由来适意在顷刻此外岂复千金谋南人使船如使马梦落江湖若飘瓦君看白首波涛中笑杀矶头钓鱼者髙堂惨澹开丹青坐见四壁皆沧溟酒酣击节歌不成感慨忽与欢娱并昔公江汉初扬舲亦如湘累浮洞庭一朝奋起在平地健翮上可凌髙防谢安尚忆中流坐师徳何妨逆浪行向来夷险竟何物世间万事如浮萍
　　题邵容城所藏画松图
　　种松谿边长十丈髙云对屋团青障中有幽人爱读书苎袍纱帽秋萧爽青苔白石坐移时衡门晏起独开迟山中繁实雨初落水面垂萝风倒吹十年南北江湖梦野树孤云逓迎送此地材同新甫良多君官比蓝田重酌君美酒聴我歌东园桃花能防何丈夫功业在晩节君今尚壮非蹉跎
　　张御史洪死土木之难其子浙江防议敷华请为诗以挽之
　　平城敌骑纷腾薄大驾亲征向沙漠汉家将军令不専四十万人俱不还百官扈从争赴死玉佩金章者谁子道傍白骨无人收中有豸冠张御史张公直笔横秋霜平生铁石为肝肠长躯七尺弃如屣赤日下照双瞳光山间野狐犹陆梁愿为厉鬼随君王君王入朝臣耻雪骁帅戕躯强敌灭羣公坐飨升平年恨不生持子卿节公今有子登金门九原再拜君王恩十年兵甲不复试两世箕裘今尚存相逢若问公家世莫话龙沙旧时事仰天不独悲贤豪一曲哀歌防行泪
　　送沈仲威之南京兵部兼忆乃兄仲律佥宪柬计刑部汝和吴屯田元玉
　　昔年我在金陵城舍舟跃马长安行大江为隍石为郭天地设险通神灵阙庭巍巍拥台署馆舍济济罗贤英朱楼画栋连飞甍六街三市分纵横琳宫寳地不知数复有金碧摩峥嵘鸡鸣山头海色动雨花台前芳草平是时同游尽豪俊元方最有能诗名赋诗载酒乐未巳长揖遂作西南征君今作官向南署予亦归来防寒暑壮心廓落江海空目断双鸿欲飞去羡君生长在兹地山水还经旧时路好事真成太史游多才不耻班生赋锦袍纱帽坐看书官清地切兵曹居中宵或有彭城梦暇日自引河阳车我家北都官北阙未免尘滓随簮裾人生离合类萍梗因君感旧重郁纡浮梁醉客久不见青龙山人音问疎二君词画吾所爱忆我为寄江南图
　　早朝遇雨道中即事
　　长安五月霖雨多六月更急如翻河通宵到晚不得寐茆屋欲破愁嵯峨揽衣当户未能出郤坐蓬聴疎密纵道君恩屡放朝端居未敢忘巾栉九衢灯火迷西东轻蓑瘦马随疲童道傍行子顾且笑谓予亦在泥涂中感渠相念不相识问之不答还匆匆如闻身是营中卒畚锸欲赴朝天宫古来王事称靡盬予亦勤劳竟何补为渠惭愧久低回雨急严城聴鸣鼓
　　荷鹭图为薛御史作
　　秋山泬寥秋水阔一夜天风起苹末万籁凋余锦树空繁花落尽红衣脱防防鸂俱无声沙边白鹭如有情幽禽相呼落日暝尺鲤下避寒潭清寒潭直下防千尺落羽回波共萧瑟独立遥怜海屿青低飞不碍江云白诗家画格还相宜郤忆江南初见时雍陶池上风雨集摩诘田中烟火迟吾生颇似巢笼鸟十年尘土长安道万里沧浪一片秋安得闲身此中老
　　张养止检讨所藏王舜耕雪图
　　朔风撼山山石裂老树杈枒半枯折隂云匝地冻不收知是前溪夜来雪回峯逺岫相明灭断梗流澌正幽咽天寒万籁声萧萧水行无舟陆无辙村回径仄随欹倾危桥欲堕犹低撑长空遥遥一雁下白屋袅袅孤烟生灞陵豪客一时兴东郭幽人千古情髙堂对酒不得醉我意岂独怜丹青君不见去年三冬无一白又不见九月江南雪盈尺丰年消息定何如欲向田家问麰麦官曹坐食无良筹予亦胡为簮组流知君故是经济器慷慨莫忘苍生忧
　　破戒后明仲劝作诗韵
　　自别词林老氷玉【明仲号】尘满胸中数千斛忽传健檄督我诗我诗未成君累幅苦君相操如湿束强将冠屦加老禅顿使茹荤兼食肉平生此事性所好纵使戒心宁戒目刘伶断酒忍解酲虞七废书犹画腹羣公左袒才两人后有修撰【鼎仪】前侍读【舜咨】向来论议各反复老将深机信神速始知诗酒非俗事诗亦可作酒可盝此语虽佳恨不除【明仲诗有云饮酒作诗俱不俗】悔郤从前三月俗即当载酒擕我诗来聴髙谈如炙毂
　　亨父以梅花扇寄其门人索赋一首
　　江头古树花满株蟠虬屈铁相萦纡防云防缀不盈掬风格自与羣葩殊翰林老吏神仙骨挥毫两袖清香发空梁夜半酒醒时梦断江南酒楼月仙郎潇洒如宗之平生爱画复爱诗山髙水阔望不见琼林玉树空参差
　　谢学士所藏山水图歌
　　翰林门地清于氷髙堂六月开云汀凉秋摵摵起庭宇万籁如在空中聴空山苍苍入林莽江上茆亭隔风雨层曲槛深閴寥寂寂幽弦似相语绳床棐几随周旋麈尾不动声琅然山髙水阔鸟飞尽惟有碧树鸣寒蝉东邻老翁跨驴至西家屐齿半欲穿山头荷担步还郤此岂有意冷冷弦先生爱山复爱水看画题诗宛相似坐令宾主成三人不羡谪仙花月里玉堂退食时相从恍然坐我青芙蓉愿将一曲洗双耳更待髙楼阊阖风
　　题朱仪中雪雨二图
　　洛阳城中一丈雪洛阳先生被如铁洛阳令尹呼始醒足不可出骨可折谁为此图图者谁深山日晏啓闗迟呼童拥篲亦多事安用扫此门庭为前山无樵溪不钓独坐空林发长啸鸱鸦饱肉鸥鹭饥嵗暮苦寒空自知世人厌寒争附热此景萧萧向谁説炎凉翻覆如画图图中之人今有无
　　菰丛苍苍集烟渚山头湿云半为雨垂萝绕屋茅覆墙石燕林鸠似相语桃花落尽梅子黄南湖北泖俱茫茫黄泥道路白头浪知是江南烟水乡长安溽暑秋过半雨湿书牀尽糜烂三年诗逋坐盈案拂君画图为君叹闭门觅句无人催呼童巻送休徘徊君看白石最深处纸背犹湿青莓苔
　　鳜鱼图为掌教谢先生作
　　泮池雨过新水长江南鳜鱼大如掌沙边细荇时吐吞水底行云递来往其间种类多莫辨短者如鍼细如线三年养得鳞甲成万里空嗟画图见一官蓟北后巴西丹青不改鬂成丝遥怜天路飞腾地长记春风长养时宦途萍水纷无迹再见此图三叹息逺行珍重寄双鱼鱼中定有长相忆
　　舜归省尚书公饯者以韩昌黎送郑校理诗分韵予最后得廓字时吕中书秉之得洛黄鸿胪蕴和得阁邵户部文敬得薄濮武库用昭得泊俱同韵除互押外共得二十有六予诗后成凡诸君所用者皆不敢袭其韵数亦不敢独减诸君独廓字乃所分本韵虽已为户部所押不复避也
　　赠君髙歌罢君酌君行正懽予作恶忆年十五前识君我童始成君冠弱秋闱春榜俱少年愧有声名比卢骆石渠金马髙崔嵬璧彩奎光逓聨络分班华盖冠裾集赐坐彤墀杯俎错南宫阅巻春持衡秘府藏书夜收钥官虽异调偶同秩亦得随君侍经幕朝游暮燕无停时十日不见心已愕与君出入若蛩蹷将往复还如有约中间踪迹颇乖隔君南归吴我游鄂同时豪俊八九人防见参商互升落君今复驾沧江颿岐路未免东西各髙门旧可容驷马广厦还闻贺羣雀红脂腊酒醅正开白雪鲥鱼脍新斫彩衣翩翩花婀娜酒酣戏舞欣欲跃尚书老倦宾客劳起坐为君成矍铄古人至乐在甘防一日岂换三公爵知君此兴归正浓弃我别离如敝屩独予疎蹇具百疾仰借忠言比良药壮夫耻作儿女顔能不感慨伤今昨君才磊落经济资应让祖鞭先我着宦途已作前辈行莫遣流光迅如爝逺行珍重劝加餐幸有长躯能大嚼情深义重出肝腑此语虽麄未为谑语防呼酒重酌君百罚深杯勿辞虐长歌未终短篇续临发更烦开一噱诗成酒尽君已遥独望江天渺空廓
　　题陈考功所藏何太守山水图
　　春云巍巍山欲活沙明水清石可掇飞泉堕空纷溅沫长流赴耳声画手依稀入毫末妙思似恐诗人夺君看茆堂向空阔巻幔青山在闼中有一翁头戴襊白发萧萧短垂褐有鱼旋烹醅旋酦谁与长年老蒿防石桥雨过春泥防山长水修去莫达溪边小船轻比筏舟人不来费呼喝我懐若人心欲渴有奴当驱马当秣慷慨不爱青袍脱髙堂暂开神已豁坐对巉岩耸双吏人索诗方苦聒十日闲愁为君拨谈笑顿解诗囊括兴如长风驾巨韵险横被狂流遏纸短诗长重删撮潦倒郤恨并刀割
　　邵文敬所藏画松图
　　老榦丛枝色深黒蛟龙战空雷雨击空堂素壁光虚白望断氷崖雪千尺君家此图图者谁谁其似者毕与韦酒醒片石月欲堕坐久鸣涛风渐稀初如庐山寻白鹤不闻人声闻子落复如驻马蓝田防树下或有吟哦声主人能碁复能赋仓卒相逢不知处嗟予亦是好竒人惯聴凉秋满庭户城南风景无尘埃东曹隠者心悠哉闭门郤扫戒僮仆莫效前呵喝道来
　　王祠祭希曽所藏汝和红菊歌
　　世人作画皆论泒汝和画菊乃天解直将书法写此花宛转金枝总垂薤初为水墨后红紫防向清纎发狂怪桃羞杏涩宁比妍蚁恨蜂愁未堪嘬幽兰堪供屈子佩竒石当邀米公拜当时落笔亦偶然忽有声名起砰湃僮奴塞户巻委山不独文逋与诗债有时偃蹇不受促怒目看人两睚眦酒酣兴发谁使颠迅扫但觉吴缣隘个中三昧我独知每见渠挥为渠快最是平生跌宕心病卧穷山老何惫南宫王君得此图旧索遗红未凋败岂知一见已陈迹江水东流日西迈摩挲两眼三叹息悔郤从前比菅芥长安贾客君不闻已索黄金市中卖
　　彭学士先生所藏刘进画鱼二首
　　鱼为水族类最稠近时画手安成刘生绡如云笔如雨恍惚变态不可求大者独立为豪酋小者列从分奴驺翻身喣沫日弄影一一如在空中游风鬐雾鬛巻复散顷刻巨浪髙山丘上摩虚无拂倒景下逐逺势归长流初疑聚石作九岛咫尺之地皆汀洲又如然犀照牛渚海若露呌羣灵愁问渠类象谁指示或者神授非人谋画图贵似不必似郤恐有意伤雕锼拟将天地作画笥此语吾传苏子由江湖茫茫隔尘土吾欲逺挂瑚钩临渊之羡亦徒尔况乃物幻无停眸诗成日暮酒半醒萧萧落木髙堂秋
　　西园太液今灵沼山下碧波春渺渺红鳞紫鬛时去来云影烟光足昏晓防尘不生空宇阔百丈秋毫差可了沙边细沫吹转回水面青苹拂还绕窈窕遥怜宿鹭闲飞腾不羡轻鸿矫朝廷有道万物遂池榭虽多幸游少帝泽还同雨露深余生得谢罾罛扰慈宫宴罢移彩舟学士诗成赐清醥羽林郎官亦供奉笔下丹青疾于鸟白玉堂中一尺白片月孤云未为皎天上真传种类竒人间岂合泥涂湫十二防干九曲堤置身忽在垂杨杪极知飞跃皆圣化摹写无才愧荒他时变化那可期已觉神光射天表
　　王世赏所藏林良双鳯图
　　凤凰何来自丹山一举千仭不可攀鸣声入云光耀日倒影下堕苍茫间梧桐作巢倚空碧俛首啄食青琅玕遂令三百六十种风翎露翼空防虞廷周甸信烜赫鲁门汉府皆虚谖九苞六象杳莫覩谁遣图画留人间翰林王君好竒者家有丹青絶潇洒巾藏箧裹二十年云是林良旧时写斯人画格独羽毛爱此天然非物假由来象外有神助犹恨当时知者寡圣朝至治登虞唐手持玉烛调隂阳贤人在位吉士出岂以异物充祯祥王君矫矫人中鳯端合置之白玉堂超宗竒毛本异种吾见先公居庙廊君当奋飞隘八极我已避路看翺翔太平有象须黼黻不独文字争辉光
　　王世赏席上题林良鹰熊图
　　坡陁连延出林麓孤鹰盘挐熊蹜伏金眸耀日开苍烟健尾捎风起平陆由来异物乃同性意气飞扬两撑矗山跑野掠纷路岐何事相逢辄相肉侧睨翻疑批亢来迅步直欲空壁逐乾坤苍茫色惨淡落木萧飕满空谷羣豺敛迹百鸟停万里长空齐注目是谁画者诚崛竒笔势似与渠争速坐间宾客皆起避堦下儿童骇将蹴当筵看画催索诗巻帙不待髙阁束平生搏击非我才欲赋真愁成刻鹄防酣对此发双竖酒令诗筹复相督顿令拙劣成粗豪一饮步兵三百斛
　　题黄宗器秋官所藏何太守山水图
　　湿云浮空山欲动乱壑回峯互吞涌当溪独树雨防防青苔覆地春隂重深山白石幽人居钩帘寂寂坐看书竹桥入林野有簌草阁傍水门无车行人细路隔山脚曳杖前登后还郤浦口轻舟信往还钟声逺寺空寥廓此中可钓亦可耕不然且濯沧浪缨酒酣梦觉两相失此兴岂独怜丹青风流太守何侯笔三十年来已萧瑟君今爱惜须久传予亦题诗坐终日
　　题钱世恒所藏王孟端墨松巻次饶介之旧韵
　　松根成龙石作羝仙山棱层隔天梯层隂叠翠耸云汉下视百丈红尘低左慈幻术有真伪叶公画格空雄雌九龙山翁不同调韦偃毕宏为等夷寒声不断殷幽壑细影欲动摇晴漪恍若临流听清籁芒屦布袍随所之须臾昼瞑神鬼泣虺蜴怒呌蛟鼍悲问翁胡为不画竹王子似厌参差吹人间拙匠枉学步此翁声名难并驰强挥笔管泼墨汁凡骨郤笑神仙痴未论遗迹为世寳已觉纸价髙当时残缣片楮久不见二丈吴牋藏者谁梁公老去陈氏灭此调岂有知音知手探灵脂掘石髓江东钱翁元好竒胸中撑拄不平事海水侧立虞山危家藏况复有声画临川老饶清妙词郎君少年今壮发风木忽动臯鱼思平泉树石米家舫往事逝矣何能追篇成颇觉古意逺抚巻载诵徂徕诗
　　懐麓堂集巻七
　　钦定四库全书
　　怀麓堂集巻八
　　明　李东阳　撰
　　诗稿八
　　七言古诗
　　艾光禄所藏画龙
　　墨池雨涨春水浑翻绡泼练纷吐歕波涛澒洞烟雾昏中有灵气吐复哼化为鳞甲如山嶟葛陂之子延平孙焦台雷泽皆弟昆昻头奋角倨且蹲一吓颠走百孟贲怒眦倒射搏桑暾身闯震宫排艮阍蹴踏月窟蟠天根东游旸谷西掠昆凭丘躐阆山为髠霆车电帜喧作屯朱芒闪地烈熖炖前驱防鯶后鲸鲲肯与鲦鲔同甖盆顷刻变化茫无痕四海尽被沾濡恩是谁画者称专门腕未操笔气已吞登堂蓦见骇欲奔以手熟试稍可扪叶公老死空游魂神物化去精灵存龙飞在上九五尊公今为云正絪緼愿随沛泽弥乾坤彼丹与青安足论题沈启南所藏郭忠恕雪霁江行图真迹
　　洛阳老狂眼双白挥毫醉呼声裂帛手持造化夺天工顷刻云烟变朝夕有时防染入毫忽决皆未须论尺寸平看侧睨部位匀叠见层分了无隔更闻篆厺书絶伦二物殊科乃同格前身合是顔平原骨蜕空山两无迹【世传忠恕尸解事与鲁公正同】君看雪霁江行图杳若张帆向空碧沙明水净天地濶逺树平川晴厯厯两舟供载百物具细者铢藏钜山积老稚相看宛有情佣工仆夫皆受职世闲画手自有数此狂一去难再得宣和旧物出内局书题瘦筋印方石风尘澒洞河洛空流落江南嵗三百天球河图庙不守防物犹闗世因革富家珍袭何足论终作贫儿一朝食姑苏沈郎亦好竒袖里黄金轻一掷定知仙笔可通神恐有六丁随霹雳桓伭窃取吾所笑一月为君频拂拭还君颇觉未忘情摹本为予君莫惜
　　朱中孚秋官竹园书屋歌
　　桂阳县南多竹园朱家种竹秀且蕃根如蟠龙叶翥凤上蔽倒景回清暾南池水清緑于染影带晴江春冉冉中林断处忽青山门外笔峰秋数防竹园老翁长爱诗读书教子鬓成丝台骖郡驾日相逐涧雨岩风无改时栢台成臣霜雪姿南厯岭海西豳岐十年襟袍画图见万里平安书札知秋曹郎官清比竹身着青袍佩苍玉竹林在园书在屋如此传家殊不俗君家未贫贫亦足有园可居书可读我家湖南子乡曲无竹无居但空谷归当坐子青石床净洗胷中尘万斛
　　刘尚质南楼题王舜耕山水图
　　溪声潺湲杂林壑山势蜿蜒去还郤浮云欲起未起时半在溪头与山脚入空髙鸟飞欲尽背屋斜阳惨将落更无剰地与闲人纵有红尘何处着南亩老翁双鬓斑笔法颇似髙房山少年豪宕老踈放往往醉墨留人间平生画癖兼山癖一见此图三叹息愧我不如楼上人日日开窻看秋碧
　　林侍御孟仁所藏王舜耕山水图
　　青山雨过行云湿髙者在田低在隰溪风飘揺正无力岩峦忽开中壁立翠防依稀入空杳丛林峥嵘石戢戢山根细路无人行空庭生苔土花湿江南江北定何处拟欲从人问州邑载酒疑逢好事来泛舟恐有渔郎入心知图画本虚幻颇为尘襟豁羁絷粉墨人间孰与留乾坤此老何嗟及乌台铁冠髙屹屹山亦可动水可激坐将氷雪洒炎荒六月髙堂风摵摵
　　题沈启南所藏林和靖真迹追和坡韵
　　湖亭路绕梅花曲石砚年年洗芳渌湖光照眼花絶尘此老当时面如玉诗应独步难同调字岂必工终不俗城东苍头持巻来一夜起看三秉烛我从书法得相法骨秀神清臞亦足有如辛苦学神仙火冷空山断荤肉遗编旧事已陈迹五百年来登鬼箓水流花落两无情谁能更和西湖曲石田诗人亦清士居不种梅翻种竹他时并作隠君论何似周莲与陶菊
　　题画鹰送罗缉熈南归
　　大鹰狰狞爪决石侧目髙堂睨秋碧小鹰倔防俯且窥威而不扬岂其雌雌雄起防各异态意气相看出尘壒独立羞将众羽羣髙飞怕有浮云碍山寒木落天始风日色惨淡川原空人间狐兎自有地慎勿反击伤鹓鸿画图彷佛是谁作宛似悬韝臂间落髙堂匹练长风生万里炎荒尽幽朔我生竒气空嶙峋挥毫对此不无神送渠羽翼朝天去亦是云霄得意人
　　张侍御世周所藏山水图歌
　　秋山日落川气黄树影下映寒潭苍丛篁入林豁防翳石角路转山东岗茆堂对山复面水髙者可屐深可航闭门郤扫动经月落叶委地苔覆墙岂无山客跨欵叚亦有孺子歌沧浪吾生早觉簪组累十年丘壑成膏盲画图彷佛见此景褰裳欲渡川无梁空堂五月熯如火使吾郁塞廻中肠安得盘蛇一片石坐醒残醉生余凉君今持节行万里要遣霜雪清炎荒请看穷谷冣深处或有隐逸藏声光扬清激浊付公等吾欲拂衣辞太仓坠马后柬萧文明给事长句并呈同游诸君子
　　我在黄门夜燕归径驱徤马疾若飞马蹄翻空身堕地岂独尘土沾人衣徒行郤叩黄门宅主翁醉睡惊倒屐东轩大床许借我筋骨屈强眠不得二郎拥臂下中庭左曳右挈蹒跚行西邻乞药走僮仆东家贳酒来瓶罂大郎慰问不停口以手熨抑重复轻黄门对床卧答语独夜沈沈何限情黄门朝回我起坐南屏潘郎跨驴过西台骢马随东曹复有同官两寮佐周郎哭子涕未干闻疾赴予如拯堕羣嗟众唁増我忧独喜南屏向予贺忆当堕马城东阿前有深渠后坡陁置身隙地不盈丈或有神鬼相防诃兹行未必不为福对酒尽醉且复歌诗成臂病不能冩黄门徤笔如操戈庭空客散日在户夜踏肩舆代徐步道逢东曹送我归举袂郤之犹返顾入门强作欢笑声实恐衰顔惊老父闭门穏卧病经月幸是闲官寡书簿髙吟朗讽犹舌存欹坐看书书屡误故人入坐时起迎拄杖徐行转愁仆黄门父子时过问爱我情多岂予助平生骨肉欣戚同世上悠悠防行路宦途夷险似有数堕马为君今两度作诗病起谢黄门各保千金向迟暮
　　文敬坠马用予韵见遗再和一首
　　我马西行东客归归心落日争纷飞长安城中一掌地颠倒鞭鞚随裳衣君时别向中书宅两日吾门断双屐宁知此厄忽相遭怪事惊从武昌得东曹旧僦尚书庭当堦跛曳止复行曲身正自凭几杖伸臂强可持杯罂拳如崔家独足鹭风雨不动垂丝轻谁其赏此句独苦吾荷武昌无限情面当轩前花下坐病足蹒跚为花过诗才与病应力争酒兴乡心复相佐归来病剧吟愈工作势犹疑马前堕故将竒事发髙怀众口慰君君自贺忆当散髪林中阿扫石自坐青盘陀肩行板舆步笻竹左麈右箑随麾诃风樯浪檝见亦惯仓卒不废歗与歌谁令冠履执羁防顿觉平地生鋋戈安乐窝中长闭户万事茫然人推步如何物理异人情堕甑有时犹却顾羊家臂折登三公塞上髀伤欢老父定知时运迭乘除或者神灵司籍簿南人漫作知章嘲北客善骑宁免误嗟予亦是长安人二十年来几颠仆向来病卧苦岑寂剧饮豪吟赖君助言酬徳报理则然况是前车覆同路世间堕者亦无数共説郎官好风度即看走马向亨衢莫待驱驰嵗云暮
　　文敬擕叠韵诗见过且督再和去后急就一首
　　苦欲留君君又归翻然上马力欲飞与君未罄连夕话复遣僮仆牵君衣问君坠卧城东宅病足防时能着履仓皇不肯戒前车道上泥深行岂得君时坐笑当空庭笑予亦怯泥涂行有如醉者醉初醒戒客不遣操罇罂当时我悔不子戒我足子肩谁重轻世闲岂独我与子慎勿局促伤髙情黄门筵中客满座回首光隂如鸟过宦途颠蹶亦有之不见黄门已州佐人言官重不如身我身幸全何害堕自断吉凶皆付天不须重问梁邱贺闻君此语唯复阿如病得医逢扁陀亦知身世等梦幻实恐名教遭讥诃孙膑刖足尚酣战防舆折齿还髙歌何如乐正一伤足忧心抱痛如创戈君方大笑复出户五十漫劳嗤百步试教鲍老复当场岂免狐疑更狼顾昔闻达奚走奔马曽説此儿还此父吾曹岂是驰驱才自合儒官守文簿前言戱君君不知极辨为予无乃误今宵且作风月谈莫更尘途论兴仆君归我坐时独吟颇觉诗成少神助知君此兴正不浅却似轻车随熟路歌长韵险亦有数我已三赓君两度急须走笔偿我逋莫道诗来天已暮
</div>
    <div class="pagination">
<a href="怀麓堂集_page6.html">上一页</a><span>...</span><a href="怀麓堂集_page2.html">2</a><a href="怀麓堂集_page3.html">3</a><a href="怀麓堂集_page4.html">4</a><a href="怀麓堂集_page5.html">5</a><a href="怀麓堂集_page6.html">6</a><span class="current-page">7</span><a href="怀麓堂集_page8.html">8</a><a href="怀麓堂集_page9.html">9</a><a href="怀麓堂集_page10.html">10</a><a href="怀麓堂集_page11.html">11</a><a href="怀麓堂集_page12.html">12</a><span>...</span><a href="怀麓堂集_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
