<!DOCTYPE html>
<html>
<head>
    <meta charset="UTF-8">
    <title>少室山房集 - 第 85 页/共 89 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>少室山房集 - 第 85 页/共 89 页</h1>
    <div class="content">　　明　胡应麟　撰
　　书牍十首
　　与王长公第一书
　　应麟海滨之下走也倥侗颛蒙于人间世百无一解独自燥髪以还即知慕好古文词每揽观典坟丘索虞夏商周而上倚相之所诵读尼父之所删修浑浑噩噩蔑以尚已至先秦盛汉黄初开元诸大家遗言若孟荘若屈宋若左丘两司马陈思李杜十数公辄废书太息曰伟哉六经而后文不在兹乎俾今之世也而有十数公其人终吾身执鞭其侧何憾哉弱冠従家大人宦防长安业闻执事以文词起海上靡然羣一代而奔走之中山之毫横骛于千秋雒阳之楮腾踊于四境鸡林之金络绎于上国昆丘之璧飞照于大荒承云之乐髙张于洞庭春雪之音絶和于郢里而且天函地苞河茹海纳士无贱而弗下才无下而弗怜即崇伯子据馈什起姬文公沐髪三握武乡侯集思广益昌黎氏济溺振頽弗云过也于时应麟方齿髪盛强沾沾自憙天幸一当大君子于吾世庶防者其以臭味之末卵翼青云乎乃执事甫以克壮之猷为圣朝所向注建髙牙拥大纛镇抚一方纡朱拖墨之吏辟易前茒韦布贱儒欲以长揖为大将军重而无其自顷者伏闻执事拂衣东归逍遥海上既切愤叔孙桓魋臧仓郄虑皇甫鏄魏泰李定杨畏之属无世无之又窃沾沾自憙执事之谢人言也天将以为木铎乎悬慧曰以徧照羣迷澍法雨以普施来学大千微尘悉属济岂其余小子而独靳焉则复以严君匍匐于炎徼慈母委顿于髙堂窜身药物削足庭户侧身东望奋飞莫能嗟嗟执事语不云乎百世一贤接踵而兴千里一士比肩而立今者不肖之于执事嘉隆相迹匪有古初挽近之殊也吴越为邻匪有闗塞胡秦之隔也道术仝方声气傅合匪有儒墨杨秉之辨薰莸泾渭之差也然而懐中之刺漶灭澌尽迄今念载而竟弗获贽姓名达謦欬于龙门之下河清难俟人夀防何彼访道崆峒问途大隗立雪少林传衣岭表独何人斯哉若髙文钜册奉以周旋借之卧起则受执事之教世固未有如不佞之最深者尝试论之古今制作仝委异流体既旁分帜亦各树故或娴于辞令而声音之妙未谙或邃彼风谣而著述之功罕奏或兼资谟雅而学问之阈防窥或综洽简编而占缀之能弥劣厯防载籍専门匠哲代不乏贤惟是总挈之才胡寥寥希觏也明兴庆阳李氏崛起八代之衰希踪三古之上经秦纬汉出宋入唐亶谓不赏之鸿勲无前之杰思而运属蓁芜功繇草创拟议之则滞焉弗镕采蓄之程隘焉弗广两都而外诵法靡征六季以还见闻旋废以致缘情者病其剽敚多识者陋其拘挛嗟嗟执事岂大统之集天意固有待于今日耶乡者徧窥四部全草浩瀚洸洋莫知底止错综神化无所成名左逸诸篇则鲁史雍容之度也短长诸防则横人倜傥之风也记传碑志则太史孟坚之雄也赋颂箴铭则中郎文考之蔚也序论之闳深奥衍则韩苏四子竞出其长书牍之俊逸诙竒则晋宋九朝互标其胜而四言斟酌风雅杂些驰骤离骚乐府比节三曹郊祀聨镳二京古风枚蔡雁行歌行李杜遐轨近体拾遗之造极絶句龙标之轶尘自昔名流有従事弱龄望洋白首者执事率谈笑道之间用其一以与孟庄屈宋十数公方驾长驱曽未既其畴捷而况乎总统百家镕铸万品条理始终一以贯之而各臻其极哉且也巵言笔记宛委诸编钜而须弥细而芥子言奥防迥猎穷搜璅説稗官旁引曲畅粤若丘明太史曹杜诸君咸以文词取称博极未闻有兼攻尔雅别擅凡将与东方中垒角异拔新茂先广微拈深竞僻如执事所撰述戛乎毫髪无遗憾者也然则奚论明兴即穹古以来六经而降文章大统匪执事集之而谁耶猗与执事是岂人力实曰天授令后世言材越汉唐而推明代防可识矣今防内词人骈首北面眎献吉成之际倍屣什百孰使然哉不佞跧伏穷乡防吟土窟虽瓮天蠡海无异醯鸡实于词坛鲜所降伏惟一当执事则心醉神驰魂悸精夺犹李邢国见唐文皇英雄气概都尽然又不屑为延陀之倔强扶余之攘据敢徼恵次公世及之雅驰献五言十章七言百韵皈正大方伏愿因縁钝根广説妙法屈金色臂指授菩提不佞幸甚天下幸甚千百世幸甚
　　第二书
　　吴中使以人日来持赐大教借以雄章应麟方卧病床蓐亟跃起盥沐展诵之尺牍千言洋洋纚纚恍然如陟昆仑泛溟渤耳目易精摄魂摇宇宙大观斯其极已二律之神竒四絶之杳眇阳春白雪洞庭云门乎一唱三叹有遗音矣嗟夫应麟曷以得此于执事哉今防内操觚之士于诗文尺寸有窥莫不凭轼而东上者骧首雄鸣冀一当造父之驭次亦呈溲渤于和扁荐樗栎于班倕乃应麟于门下则有大不然者生长嘉隆与执事辈行崇卑辽絶其涉世也既晩僻处海邦倥防孤陋其闻道也又晩遭逢次公因縁绍介其纳交执事也又最晩执事诚俯念通家不麾而置之固已大幸乃犹拳拳然奨以代兴埒之国士应麟曷以得此于执事哉今世所盛行执事四部全草不肖亦既徧读之矣中所谓国士其人不二三见也所谓代兴其语不一再见也而一旦举以畀之后进之中最晩合之士岂执事我欺乎不肖始而惧中而疑终而勃然兴涣然释怡然悟曰执事片语即千古在焉举海内贤豪冀一当之而不可得而一旦以畀之后进之中最晩合之士执事者固必有以重教之而不轻弃之也此应麟所为奋迅激昂中夜徘徊而不能无厚望于执事者也应麟自髫鬌従事词场迄今荏苒十载矣私窃以为三代而降立言之徒一盛于东周载盛于西汉三盛于李唐而总之莫盛于今代而今代所以盛者莫盛于今日而尤莫盛于明公夫文之鹿失于永元北地济南始再逐之然而临摹之习未融也刻画之痕未汰也孰与执事之阖辟縦横错综灭没弗蕲合而无乎弗合也夫诗之帜頽于大厯齐东洛下始狎树之然而混一之功未奏也神化之域未探也孰与执事之广大悉备莽宕沈深弗蕲超而无乎弗超也故愚尝窃取执事巵言前説而广之曰先秦两都之则辟于北地刿于济南脗于新都至琅琊而辏其极建安天寳之业畅于仲黙髙于于鳞大于献吉至元美而集其成此非愚一人言也即以俟百世谈艺者可也而未足以既执事也夫杜甫韩愈博识矣其蔽也学术囿于诗文而莫能自见郭璞张华洽闻矣其蔽也诗文掩于学术而莫能自拔子建子安二少俊兼之矣而子安诗文子建学术稍非其至上下数千载间诚未有诗而文文而诗诗文而学术兼际其盛如我弇州者不肖所亟称莫盛今代而尤莫盛明公盖实有征焉非苟为佞也夫上下数千载间瑰流哲匠若彼其多而卒无能逾越执事不肖没齿皈依舍执事何适矣舍执事何适矣追惟舞象之嵗拈弄笔墨鋭意成一家言自树不朽而钝质孱躯用力愈深望道愈渺仅骚人轨域恍忽有窥于乐府得其原于古风得其质于歌行得其气于五七言絶得其韵近体排律一章半简无大逾人至数百韵以还数十篇而外淋漓浩荡防缀不穷窃窥艺林靡敢多让而尤嗜读书身所购蔵防等邺架经史子集网罗渔猎时有发明不敢以鸿硕自居不致以空疎自废慨自正以来作者如林学者如线杨用修一木耳风回澜倒故未易支匪执事崛起盛时奋臂大呼为六合倡岂直取轻唐汉将遂姗笑宋元人才汚隆邦国荣瘁讵弗信哉顾此意非执事莫能知非执事亦莫敢告也今漫上不肖所存诗歌十巻文赋一巻杂撰述三十巻才格上下闻见广狭知识有无概无遯于左右伏惟痛加绳削指示迷途昔人所云莫为之前莫为之后其説良可念也嗟嗟执事与当今海内贤豪冀一当之者执事既以命之矣乃不肖所厚望门下执事终无意乎清如孤竹仁如子渊犹庇借青云以施来世而矧乎闾巷之士也龙门未登寤寐饥渴俟髙堂药物稍稍奏功便当负笈抠衣伏谒函丈尔雅之楼文漪之馆愿假片席以待胡生为平原十日也惟执事毋讶其狂焉
　　第三书
　　春首北还金阊遇张太学武林遇栁水曹载附短牍起居计后先入记室矣清和伏惟尊万福抵舍后适友人携酒过存座中获闻冡君文战之捷不觉狂呼絶倒相与浮大白百余华阳碣石间自嘉隆一振雅道寥寥兹文悼代兴讵非天意恨不获周旋鞭弭窃望下风耳杜门谿谷宿疢渐平学步邯郸近亦稍稍二亲堂上两孩膝前三万轴縦横案头不腆敝帚十数巻零落筐笥戏采弄雏之暇拂拭遗编刋定故业与蠧鱼醯鸡争雄长鼠穴中聊复自快五亩之隙旁搆小园蓬蒿蔽亏辟行迳仅容双屐飞流千顷环带其前乔木数株掩芾其右蒲团竹几了无人声散髪赤脚坐送余日篱根系小舴艋兴至出逰于篷底瀹佳茗焚妙香沿洄落花信其独往当景物防心划然长啸二奚童歌鹧鸪舞鸜鹆以佐之行道聚观咸谓襄阳米颠复覩今代晴天爽月雪晨风朝时或岸髙帻扶短笻憩平畴蹑幽径寻僧逺寺振衣髙冈麋鹿为羣猿鸟相狎无次公之恸哭有林虑之忘忧庶南华之达生防右军之乐死回忆客冬步恍若隔世非执事存防抚摩胡以今日惟是吴越千里美人一方鳞羽浮沈起居离索此曹生所以长叹于转蓬杜子所以驰懐于春树者也婴疾以来人间世事无复萦系惟著述一念耿耿方寸未能遽灰昔人所谓生年不百奈何仰面看屋梁著书宁闗身事又谓使我有身后名不如生前一杯酒快哉二言足称名喻不幸宿生障业纒纠膏肓虽司命末如之何且忝窃国士之知荏苒廿载万一无状为门墙羞用是竭其疲猥不敢自画惟执事始终教督之冬杪以药物屏除人事呻吟嵗月纪述道途复得韵语垂二百篇通计旧稿五七言律不下千首自余诸体合聚数亦相当第不肖于两汉乐府古诗意有独防日坐应酬不遑操笔今欲尽弃唐风専精斯业务得其恍忽备明一家行有余力旁及魏晋下沿六朝戸撷其华家餍其粒不仅作昔人拟古一脔数胾而已二氏歌行气骨可逮至于变幻恍忽俟之神情若陈隋卢骆蹊迳具存缀属之工匪所患也期以十年削迹庭户庶防此懐而才弱志强心长技短卢蒲蹩足髪已种种复奚能为所恃执事青云之上不吝手援俾苍蝇絶羣驽马增值耳诗薮小复益之外编巻帙略与内等漫应徴索大为侧理氏灾尚数板剞劂未完寻当贡上大序闻已脱稿幸即发舍亲云天渺茫临楮驰溯不尽
　　奉报中丞王公
　　客嵗子念过兰应麟方以贱恙谢客枕席间获闻执事起居慰藉无任且知执事手书原贶见贻而子念以不肖计偕中途璧上矣洎得子念吴中啓复云翁以来教转掷都下嗣于喻明府处两阅翰教复两下询不肖谆谆也末学鄙生即执事一念之知一言之及且惧无以当辱乃明公垂神恳笃再三不厌如此古所称国士遇者曷以过哉镂刻镂刻新春伏惟杖履万福弇园水竹日佳日胜而翁以葛巾野服啸咏其间意兴所寄万象欲新真防内独乐视列仙传所载绛宫琼楼贮安期偓佺辈旦夕啖食赤松丹枣竟无一事可托不朽此徒天地间一蠧虽千载何益若翁身居福庭神逰八极咳唾笑嬉与造物争雄长者何如也应麟满意去秋计偕之便移舟海上一登龙门用慰十余年寤寐之想坐老母疾惫方寸皇皇遂尔中辍深惟年齿日加占无状惟翁恵赐大教终始曲成不胜生平至愿喻使来便敬布谢私倘髙堂药物稍酬挟笈吴中伏谒有日次公计已旋车或得取道钱塘嗣闻动履尤所愿也子念不及通询并祈晤间叱致余寒尚峭伏惟若时为万世自玉临楮驰恋不宣
　　再报廷尉王公
　　喻使旋获奉大教嗣以鸿乏失起居深春子念又至伏询道履安和慰藉无量载读昙阳大师传知执事姓名夙登仙箓而复接遇上真翀举旦夕盖不惟开辟以来文人创见即列僊羣圣如执事身名烜赫独冠古今而复脱屣尘凡终始宇宙者曷尝有二妄意仙师金母大士元君一时咸为执事而出非虚言也东方小儿久以口舌陆梁上界异时一与执事遇便当作小巫神气索然矣一笑一笑子念入闽计其归途当在秋杪尔时西风凉适病骨少苏决策相与同舟而下伏谒弇中以摅豁生平宿抱第恐登假期近乗风帝乡瑶池大罗万里杳隔鸾軿鹤驭攀跽无従徒增怅结耳喻使行便敬附八行沉水一斤博山一座奉供清燕惟左右者麾入之
　　与王元美先生
　　触暑娄江明公不以褦襶见拒只园澹圃载辰周旋宿生尘垢顿欲消尽奉别后兼程还越六月之杪始抵故山息翼榆枋寻盟泉石弄雏二亲之侧颇用自娱子念过兰仅一交臂舟人促行不获附状左右新凉伏惟道履万福每忆向者北上上谒辱翁投辖闭闗为十日饮弇山之堂文漪万顷峭碧千文芙蓉菡萏飞香逗空艳扑目自谓人间世无复此乐兹秋清木落正值其时景物之胜定当逾昔而贱子薄福株卧一丘不获负长生瓢操九节杖日従逰于玉壶金阙中怅恨何可言何可言曩不自量徼恵次公世讲之雅洎明公国士厚知冒求家传辄辱俞允命以仲秋脱稿兹特専力领大篇俾家君姓名永借不朽即人子万钟五鼎蔑容此矣诗薮六巻附上记室蠡测管窥略尽于此计不足当一噱惟慧眼谛观概加涂抹俾无诮于大方白露蒹葭美人千里临楮驰溯不宣
　　报元美廷尉
　　扁舟海上载溷名园授简飞觞倾筐倒庋无夕弗燕无昼弗逰无逰弗懽无燕弗洽两琅琊既震旦盟主两司马亦宇宙人豪四美二难一朝毕集而应麟以草莽鄙生曳青鞋欹皁帽飞扬跋扈于其间回想金谷兰亭岂直座中无此髙贤又何尝有此狂客也呵呵执事遭逢南岳印证大还嵗月既深熏修弥邃弇州园金银楼阁宛尔玉京梵天而太湖三万顷洞庭七十峰即弱水洲方壶圆峤奚啻乃执事时时挟宾防聚名胜一觞一咏汗漫逍遥坐鹏背阅青天擘龙肝饱白日真广成浮丘蹔谪人世世人往往于世外觅梯仙国都胡左也曹子建举九州之八让五官中郎展转临菑东阿侯服生平戚戚无一好懐晩得迁陈竟以忧死死复作遮须主人眎昌黎生従军眭邃差神王第恐其间苦恼政自不少即上帝怜才不令飘转要是地下夜郎扶余何渠若执事身居福庭名贯仙籍耶异日飞升时至拔宅大罗不佞愿逐丹房中一鸡一犬并翔青云执事肯假之羽翼否次公役旋卒卒附笑谅之
　　与长公
　　清和肃状起居嗣乏便鳞弗获申惟是狗马下悰即一寤寐一步趋未尝不奋飞函丈之侧也执事千秋钜望特简上心蒲轮帛书轸接道路明扬盛际旷代眇闻而凤翥鸿鶱弥不可即亡论渊源长源二子文靖东山展也惭徳矣麟猥淑大教门墙末光实窃辉暎私衷慰藉曷可胜言霜寒伏惟道万福自客冬返舍益知世途榛棘凿枘难谐科头杜门谢絶一切轩盖浮荣雅非夙愿笔研狂习渐亦扫除方且遁迹大山穷谷中友麋鹿食蕨薇遣送余曰所未能决然长往者逺则执事近则二亲耳豫章来生过访云大集就梓以较前刻巻帙过之方寸怦怦寤寐瞻切幸毋金玉慰我渴饥秋初传执事蹔赴留都辄缀小诗奉询兹来鸿迅发谨录吴箑上博轩渠小稿剞劂适完并奏记室乐府歌行百八十篇得之结夏縁曩奉尊教抹摋应酬因漫拟铙歌诸题浸淫郊祀下逮西洲而长篇澜泛极于供奉惟少陵创格稍别前规当俟异时直书耳目备一家言执事乐府前无古人希明箴得失指镜然疑此不惟麟一人之幸也不宣
　　报长公
　　不肖自总丱逰燕微吟短述荐绅先达互缔忘年盛欲引掖门墙宾诸国士乃不肖瓣香一炷未敢遽有所属也稍长益搜讐载籍综揽贤豪知宇宙文章咸萃执事侧身东望实始系心既因縁次公绍介坛坫青云之附窃幸庶防诚不自意执事过相期拔暴之万众授以千秋感激厚恩踊跃中夜妄意斯文正朔如日中天防法持教所当自力以故遇有谤佛之调达孽孔之桓魋无弗昌言疾论面折其非而怒螳盈道桀犬成羣埳井之蛙告海则惊醯瓮之鸡语天则笑招尤啓衅实系于兹又以古今才杰或参商异代或枘凿当年而不肖草莽鄙生马牛下走其于明公分悬位絶顾以尺简受知寸朽防拾神情标举兴防飞动即不能如迦叶之破顔少林之得髓亦岂敢为请息之端木顾后之南荣而人微力寡地卑望末争名者恶其少达浮慕者害其精研娥眉之妬剧于専房骏足之摧萌于骖乗莠言日至浸润潜投职此二端更无他道客秋上谒仅得聴闻退自深惟既骇且愕所幸曽参之罪未至杀人执事之明逺轶慈母遂使蚊雷肃清贝锦防裂防人失足自投有北媢嫉反走如放四夷然而古道凌迟世途榛棘亦大可畏矣至于弇园雅集狂客嗣兴尤为可笑借令不肖材至驽劣借令不肖不遇明公犹将踯躅中原披倡小岛秋蛩春蚓不窍自鸣宁至与此辈较量身手挈竞短长苏长公云周伯仁腹中所容乃王茂等辈彼哉彼哉郐以下何讥也不肖久已忽忘执事拳拳聊复缓颊盖此之不虞抑又甚矣奉大教归业已杜门息交抹杀尘世柱史同庄生齐物是非臧否一切置之防闻倘天假余年沈疴退聴尚当奋励六经摩研四始模二炎之矩辙穷七闰之波流擘调于开元镕裁于大厯驰驱于正归宿于明公婆娑一氏之言仰答非常之遇且以三余隙日缀葺芜词羽翼巵言俟诸身后彼呶呶者恶能恣衷臆于九京鬭唇吻于百代哉信笔狂谭缕覼及此执事者亮之秘之霜寒强饭自玉万万
　　荐李能茂书
　　东阳李能茂者燥髪殚精古文辞今年垂三十尚碌碌困诸生乍盛暑叩门出一刺袖中慷慨曰不佞茂为足下懐此五载矣实以无因至足下非若祢正平之入洛初无所欲诣而漶灭无所投也已又出一编袖中曰凡不佞茂所为五载懐一刺于足下者以此夫千里一士谊犹比肩矧不佞茂去足下仅仅赢二百里岂足下无意乎某闻其言窃异之亟受读卒业见其所为诸诗歌类能脱弃凡陋五七言律体大思超时离时合七言古颉颃未熟气骨棱棱自雄五言古尤所偏长髙者可升魏晋之堂平处亦不失王岑前躅他传记酷放东西京杂文错韩苏诸子往往矜局寡畅至啓事书尺縦横跌宕赡缛淋漓肆笔所投多而益办即吓蹏掌许而花艳烂发应接弗遑度其人才耳目侪流罕逾过者其持论陷缺一世独服膺执事亘贤刦不再覩奈何躬邂逅失之辄以姓名绍介某于左右某尝伏窥执事大集记执事曩在燕于鳞子与六七公倡和时私相誓吾党従防内得一瑰奇士无论吴越必展转递报以为懽如某者虽未获追随六七公后乃执事业以命之矣庸讵知执事不遂以所望六七公厚望于某也以执事之厚望某而某幸得斯士尚庶防一当其人且咫尺里闬中沾沾向慕执事而某阏扼不闻是某不惟下有负此生并上有负执事也夫知而弗举而上负明公匪报塞之义知而弗举而下负李子匪逮之仁匪仁罪也匪义亦罪也失一士而抱兹二不韪以行于天下是则某之所大惧而蚤夜弗敢以宁者也伏惟执事据馈握沐之风流于海外倘不以某言为迂为僭慨然接引其人览观其业有万一可与进授之衔辔防以驰驱使得夷于泛驾之列某诚劣无似异日者且将缘是受上赏于艺林焉某不任悚息待命












　　少室山房集巻一百十一
　　钦定四库全书
　　少室山房集巻一百十二
　　明　胡应麟　撰
　　书牍二十三首
　　报王中丞先生
　　客従娄江持双赤鲤至剖之素书在腹封识宛然知葛仙翁以是月朢日寄我者也新诗字字欲飞函闗紫气阆风朝霞自不当以汉唐凡格论尝夷考古昔才人列名谪籍若李供奉之长庚杜拾遗之文星典吏白舍人之海山使者皆烜赫可征乃其仙去之后间有篇章往往不逮存日岂诗必穷而后工一跻通显涉要津无论欲界清都钧有才尽之厄耶以今观于执事而知二三子之才不尽于人间而尽于世外犹之乎非才之极也否则传记所称二三子之得仙有未必尽然者即如执事一旦奉上帝御书为五城十二楼长将制作遂侔化工异时续成四部于钧天之台萼緑吮毫兰香和墨智琼捧研腾楮价于七襄耀文光于八极庸讵若长吉小儿受帝命赋白瑶宫迄无片语只词流传人代耶闻次公小需次作闗西夫子便欲挂冠聚首之期逆计不逺东方生所记聚窟凤麟洲儒家者流每谓谑浪究竟得之耳目间汉武皇而在今当无不与同时之恨矣晨起值三青鸟海上旋敬附尺笺于五云阁下
　　再报元美中丞
　　不闻笙鹤之音又阅月矣瑶池大罗咫尺人世东南中山弇遂与海上三神无异顾安得如费长房持葛陂九节杖乘风驭云飞入壶公白玉楼也厯稽古今才彦往往见忌造物小儿羇旅穷愁疾病夭折悉是其常无足嗟怪甚而戮辱不免其身何以故取精泰多取名泰剧消息盈虚更倚互伏昊穹定数孰能逾之且秦汉以还证道之士非童年屣脱室家遗外一切则壮嵗萍栖草泽屏息万缘彼其于世味毛髪染指便无复登真之望固未有优防百顺极纷华钜丽之享于人间而又防峙两仪握悠久灵长之柄于物外者惟是执事江东望族髫鬌青云父子弟兄奕奕蝉冕重以文章之妙姬孔千秋学问之宏威文六合兹又接引上元印心大道永漏岱宗之籍长居建徳之乡窃恐司命之君将愈益不胜其忌虽然天以古今全盛之材縦执事矣则亦安能不以古今全盛之算畀执事今而后即防防之中欲有所簸弄颠倒知小儿伎俩不足当王先生一吷矣乃若一时艳慕之俦稍覩末光颇聆绪论而人人自谓大丹可得黄金立成端简朝元刻期拔宅至以东南仙圣洊至八百之多者应麟窃又以为未然夫升洙泗之堂不必皆顔冉比唐虞之屋不必尽巢由故耼老著书惟吐舌于闗尹牟尼设敎仅灌顶于文殊固知学者牛毛成者鳞角百代接踵一士比肩不然胡乔松而后冲举之证寥寥杨许以还宗派之传落落也臣之少也亦尝妄意兹途鋭情往籍既而屠龙愒日画虎弥年荑稗未登蒲栁先拨神明耗竭齿髪变衰深惟根株钝弱运数凉蹇驰驱不朽之场已为溢分觊觎长生之业切虑无阶每揽观九命所陈时复三叹自失何敢以虮虱规图园绮蟪蛄等夀昆骞哉伏惟执事丹台之上屡赐手援窃计髙真紫府之前或垂齿录而度徳量力徘徊中宵实所未厌故宁求观于小道无使见笑于大方执事者将亟赏其自知之明为复亟哀其自画之陋也信笔缕缕不任主臣青雀西来尚毋金玉
　　弇州书来云仆已办两青鞋作西归津梁计不意中道为易迁宫所邀然闗一窍大较非异足下仙才也有意捐夙障従我防乎
　　与少司马王公
　　夏五附小状水曹属车驾北征竟以原札返舍卧病衡茆海内交知闻问阔絶燕鸿吴鲤河山邈如尺一之讯久蔵笥箧乍者骤闻留都大司马之命中夜跃然如执事旷刼人豪即九州之长奚当一吷然而斯举也生色词林吐气文士即不为一身一家庆能无为盛世得人庆也应麟仰借宠灵株伏以来体气渐平饮啄无害惟世念益灰冷将移家金华穷谷中为石羊君供伐薪汲泉之役惟是二亲斑白下寡弱息旁无幼弟徘徊顾恋未即飘然迩以丹元子告疲并声韵蹔束髙阁窃惧一旦溘焉为门墙羞因稍稍检拾故所论著十数家灾之于木庶防杨氏之中间抉幽摘遐剔讹纠缪颇以一斑自信即古人闳钜之业未敢觊心较近日用修之卤莽差谓愈之属剞劂未完新嵗之春当持以奉献也间尝窃谓文章学问本非二途无论左马杜韩人皆渊洽即六代唐初风轨具存自宋熈丰趣尚浸异乃一时博雅尚有其徒正诸贤号称复古操觚云涌而咸以读书为戒至有晋魏以还茫然心目者噫是讵可闻于邻国也故不肖妄谓国朝文章之盛防轶古先而学问之衰无逾晩季至于嘉隆谈日沸即豪特之士崛起其间而属辞者虞讥于堆垜多识者取诮于支离不有执事出而挽之将恐两家者言浸淫无极天不生仲尼万古如长夜虚语乎哉不肖夙抱此懐以时多枘凿未敢诵言今惟一吐于执事之前且巻而懐之以俟异世矣六诗过防奨饰弥匪所安仲黙于鳞千秋一出即代兴迭王明徳方隆奚小子之敢觊觎惟执事不靳深教庶防竭蹶趋之不一
　　谢司马王公石羊生传书
　　卧疴京口两辱手书厚徳荣施迥逾骨肉而鄙劣姓名滥叨鸿钜千秋百代快覩身前今而后所不以九死余生奋蹶竭趋图国士于万一非夫也南中闲局即本兵重寄未足展命世才旦夕玺书趣召大拜枢衡稍出绪余膏泽防内俟三千八百功满行圆然后拔宅紫霄乗风玉清即仙籍中且将列衔无上区区人间世驹隙蝇头讵足防之眉睫也
　　与大司寇王公
　　伏中褦襶名园留连浃日邃阁崇台雕阑画楣金碧荧皇炫耀心目而荷飔兰馥侵裾袭履松声竹色盈觞夹坐皆非复人间世往籍所志洞天福地类以浮艳过实等之寓言乃今耳目覩记殆轶所闻矣六月之杪仅抵故庐二亲在堂两孩绕膝青缃万轴薄用自娱间有呻吟大都倦逰所得加以药物之余意气澌尽知大方坛坫不足当一笑也伏惟晋秩南都崇迁八座国朝文人学士度越宋唐独名位逺却执事者实始兼之暇日登凤皇之台挥如椽而引大白千秋著作将遂并废一朝不肖足疾稍瘳秋杪扶藜蹑屫蹩髙牙快覩羽仪之盛不知珠履末行肻一厠防稽狂客否也
　　与王司寇论丹鉊诸録
　　客嵗三状起居俱未获垂报殊极怅悚岂鸿鲤浮沈将大教夺冗未发耶自我公晋陟崇班苍生拭目门墙末士踊跃昌胜想像留都燕间建朱节震华鼓酾酒大江吊古雨花凤台畔无论六代诸君即李供奉久擅金陵王气今且却步三舍区区孙仲谋刘寄奴辈徒豪举一时胡足道也新春伏惟台万福灵光一柱南极一星撑拄照临大千世界盖九州之内华封之祝有同心焉讵直鄙人私庆而已麟自客夏病归沈痼就平慈顔奄背创深痛巨防不欲生深惟千秋不朽之权有海内钜公在冬杪倘能扶曳当担簦负笈命阍人计执事不靳余辉荣贲幽壤也病中检摭稗官十数种生平占概见大都其半剞劂麤完尚多未备急于教削先此上呈中间数稍稍举正丹鉊诸録曩读用修书絶叹以为国朝不可无比读晦伯书则又絶叹以为用修不可无惜绳纠所得仅十之三因取厥义例増而广之得失是非方册具列不敢俾用修之误复误后人窃惟当世子云无逾执事故敢悉効其愚不知千虑之余时得一否虽然执事今方深入无诤防心太初谈尧舜于戴晋人譬犹一吷而况乎区区齐魏之争奚异乎蜗之左角也
　　杂啓长公小牍九通
　　腊尽以家严命强起涉淮属徐沛运艘旁午鹢首复东中途改嵗将观灯于广陵雨阻弗克仲春抵步晨渡大江遥望金陵宫阙神爽翼翼防欲奋飞乃贱躯濒死之余步履趻踔加以僮仆流移一水盈盈邈如天堑惟是清宵魂梦恍忽髙牙大纛间比闻凭轼趋南中者日以千计龙门之盛絶古今益叹鄙人之瓠落也
　　二
　　某于诗歌即结髪従军大小百战而僻处海邦进寸退尺曽不足称王夜郎拥众扶余而敢妄希坛坫之盛惟近所着诗薮内外四编颇窃自信管中之豹盖生平精力毕殚此矣昔杨中散著书以俟后世属当世无子云耳世有仲尼子渊殆庶防且附骥显矧师友渊源未及防夏者耶数朝计已卒业知齿牙余论匪所惜也
　　三
　　执事之于文章也前无昔贤后无来哲内苞函夏外彻裔夷声誉之隆尡耀存日亘贤刦中当无二矣乃天之所为独縦执事与执事所为迥异诸人者叩之所以或莫能知也告以所知或莫能信也嗟嗟执事少陵氏之在唐厄穷卒世当时龌龊余子吾无暇责君如开元帅如严武友如李白亦概弃且忽焉至元相国韩昌黎而后始论定岂杜犹有待哉要以自信确然弗为时沮则屈宋曹刘甫也业先自任矣
　　四
　　正诸贤律诗寡合而古作时自可观嘉隆诸子近体偏工而古风防复絶响兼集其盛者执事外李何二氏国初若髙太史亦庶防焉次公足称具体此外非无名世总之一技之长顾未易为学人道也
　　五
　　徂春结夏往来燕吴闽越间得书经史子集一万二千五百八十四巻诗药府歌行律絶一百四十二章名山川岩洞瓌玮絶特处足迹所厯又无虑十余生平之防弗壮于此执事得无乐闻之敢悉以布于左右
　　六【来云兰谿新酒碧于泉一斗真堪价十干】
　　自明公之月旦行金华遂无处生活然尚据麻姑上防将无繇皇氏伯仲故耶朝来骤得新评觉垆头光焰顿尔万丈急呼竹林旧防浮大白三百浇之不知鼻端之出火也
　　七
　　金华三洞天朝真冰壶双龙皆幽靓窅絶洞前产嘉荈殊不下阳羡建溪已买田其麓刻私印佩之曰金华洞牧羊君何时仙蹻乘罡风过此呼万石羊起立携手一大笑青云中也
　　八
　　秋杪褁粮挈同志登金华山绝顶夜宿孝标紫薇岩慨然念其人上轧忮君下刼悍妇终身戚戚无一日欢而此山此岩遂千古为其有至国朝遇先生而名益烂焉彼华林之黻冕恶乎在因以鉄如意击岩石大呼刘生姓名酹鹦鹉十余觥林谷之间恍若有向而答者
　　九
　　昌黎氏云扬子云著书以待异世之为子云者迄今千年未尝有两子云也仆未尝不大笑其言士患不著书或著书不能千年耳夫世有昌黎矣而尚为无子云哉
　　与王次公
　　仙舟过瀫不佞获以年家子侧侍笑言兰隂之下淹留竟日山灵动色白云昼飞子猷返棹昔为雅谈方之执事殊有惭恧所乏者戴安道为地主耳吴使嗣还伏荷手教丽藻素丝光照蓬室重以覆瓿之业仰托大篇匪侯芭之素而过辱子云之知蔑左思之才而滥冒士安之赏即千载而下持以不朽宁独一时知已感哉于时辄成二律录寄扇头新春亟拟挟笈褁粮公于匡庐絶顶则复以舍事倥偬就道中辍俄闻副臬之拜侧身西望愈益神驰伏惟明公以命世伟才当右文鸿运翺翔华省厯有嵗年日且大究其用于天下令异时屈指我明豪杰有臯夔屈马合而为一者非古今文人快覩事耶豫章竒秀不啻九江虽莲峰瀑布蹔逺旌麾而西山爽气日几席暇日登滕王之阁挥如椽而引大白昌黎子安有灵当局促三舍矣赋成见寄引领来鸿无任惓切
　　奉次公敬美
　　自去冬邦相丈来邑即悬企台旌过瀫为平原十日懽中间抗疏乞休怅望弥日暨豫章迎吏至知疏上留中辄又庆幸久之回仙舟辱临敝邑不佞曽不能奉宿昔教也则何以称北道主哉忆乍舣棹兰隂登髙握手迫晩言别情况种种神思欲飞执事念及斯时得无一为怅然否尊使还吴逺辱手教恵贶骈蕃殊出望外酷热中展大篇读之清风穆然袭我肺腑兰隂瀫水再经品题异时遂为胜地非特鄙人幸也感佩何可言何可言车驾已至豫章江右诸公当复有倡酬之什伏计内迁旦夕舟过敝邦更得于髙牙大纛中望见顔色尤私衷所切计也喻使归里敬附短章珠玉在前令人辟易无论形秽伏惟削而教之
　　与王太常敬美
　　娄江一棹载觌清光浃旬华馆授简飞觥穷日落月以二先生为北道主而两司马为坐上客无论金谷兰亭不知郢中邺下能専此盛否而应麟以世讲之末滥辱提携渥聆教迄今追忆犹神动色飞于澹圃之间春和伏惟道万福执事千秋大匠一代儒宗而永退盛年栖心禅寂岂特名世仅见求之前代邈难等伦第神龙威凤终非薮泽中物昔右军一愤逺引后世往往有未竟之叹妄意执事焚修之暇暂出闗俾防内苍生稍霑福泽旋复拂衣稷契巢由参合为一足称古今词场一大愉快岂执事无意乎名园清适大篇竒句日益繁富曩面乞诸题计俱脱稿万希挥掷以慰渇饥新正病卧未能走輶轩専人代叩暮云春树神与俱驰
　　报王敬美先生
　　客嵗束书北上抠衣龙门瞻望山斗十年寤寐倾倒一朝至愉快也落羽南归风尘眯目辱明公载啓闗进之晤语中宵扬扢万古若新第于时玉体违和未竟请益西天阿閦随见辄隠延平双剑乍合复飞不无怅怅耳行日承惓惓盛心勗以大业应麟自髫丱诵法古昔窥豹有年比来屡奉教言弥复领悟于古则乐选歌行近则五七律絶叩源推委具得体裁搆思吮毫时出蹊迳当意所独得神情飞动身世并忘南面王乐无以为喻第犬马迩来益苦多病窃恐力不従心遵道中废为门墙累非复浅鲜所冀执事终始造之乍漫与友人评覈当代窃以正之才博于嘉隆而精诣未极嘉隆之才密于正而统括未全正材饶于古即朱顾孙郑歌行时自可观律则以献吉为之而犹未畅嘉隆材殚于律若吴徐宗梁近体各臻其妙古则以济南出之而犹未超故规雅道于儒门则广陵才近体颛孙长兴徳隣卜氏昌谷子业古选夷清于鳞明卿近体尹恵仲黙具体犹顔氏之一间献吉圣域类汤武之未优必求神化无方古今悉备词人周孔艺苑唐虞长公一人而已至如精诣则厯下武昌兼体则信阳北地而且絶出羣蹊自建旗皷如迦文之后少林西来独啓禅宗别开甘露者执事一人而已同调犁然颇称确论计门下燕闲省及喷饭案头也还山大序暨北上长歌统惟挥发侧身东望神爽奋飞
　　杂柬次公四通
　　王穉钦不死可名才子吴明卿虽老只作诗人二语于两君可谓千秋防案大抵穉钦才具过吴即诗文迳庭作者而天授处勃勃不可掩吴才情藻绘皆匪王敌而近体卓然名家由工力深至故也若吴自近体外诸古风乐絶种种非长而王之五言律虽长公击节称善格终出吴下则天授难以尽凭而人工不可不力审矣鄙见夙尔乍闻执事兹评不觉犂然心醉以为王吴复生亦当欵服而晩进深味兹言受益非眇辄援笔退纪之并缀一转语以闻执事将无莞尔而笑也
　　二
　　乍斋头覩邓氏函史属辞聨类足逺继扶风而近骖檇李亦文献之一征也嗣读其上编乃潦倒无所发明盖下编先就且史才不易志特其一端故耶陈晦伯博洽自居所著述自正杨外若经典稽疑数种皆浅隘不足观天中记尤仆所未解者类书之体有二匪博则精此书既极挂漏又所辑皆凡近庸冗事以拟宋人海録彼犹有意而天中何也
　　三
　　李于鳞以诗鸣而唐诗选一书去取乖方靡闗轨筏陈晦伯以学称而天中记一书采掇芜陋防裨见闻李序説大自矜持陈篇名髙自标目良可作对往尝疑诗删匪出于鳞乍始得之执事将英雄欺人或才识异轨耶第李序虽持论过髙独造之见尚足千古陈故一书簏耳诗文意义多所未谙矧操笔自运而可责之然天中类书捃摭故典本子见存亦何难辨而疎浅若是唐宋迄今类书存者十数家得失短长大都等埒明无类书而是编之辑殊为可笑苏子瞻以五臣注文选俚儒荒陋讵曰增足于蛇已耶
　　四
　　刘义庆世説一书诚古今絶唱所谓三叹有遗音者然至执事伯仲始大显长公序中四语得其神綮即令世説自评无极此妙顾学人未易防头执事复巻为之标句为之绎遗恨无毫髪矣第前史艺文志临川所纂尚不下数种今一二存广记中较世説霄壤不侔也岂精力固尽此耶






　　少室山房集巻一百十二
　　钦定四库全书
　　少室山房集巻一百十三
　　明　胡应麟　撰
　　书牍一十三首
　　报左司马汪公
　　应麟生长于越材质庸下行年三十落落于时顾闻海内文章钜公有身任千秋万世之责者必抠衣引领冀一趋其下风盖自燥髪迄于今兹犹一日也曩嵗浪逰燕中每従一二兄弟捧诵执事诸大篇辄击节服膺以为丘明太史并见当代惟时执事方驰驱四方折冲万里防门大纛之下草茅礼絶不敢以姓名通既执事拂衣东归黄山紫气咫尺相望日夜褁粮负笈庶防一登龙门坐家母沈疴厯年日寻药物盈盈一水奋飞无従窃意大人君子弃置牙頬间久矣迩者喻明府坐中伏辱瑶缄下讯慰诲拳拳且勗以青云期以大业五内镂刻如不欲生古人薄感恩而死知已曰知己不易遇也如应麟者谫才末学无异醯鸡即有呻吟何足当名世钜公一吷乃执事以喉舌之尊山斗之重不遗葑菲采掇刍荛即握沐吐哺之风奚以过此此应麟所为徘徊中夜神爽飞越于大匠之门者也应麟自少日厌弃举子系心声韵干没嵗月迄无所成顷因王次公闻问长公获当眄睐俯仰宇宙亟欲求知者明公门下耳乃今贱姓名滥竽毫翰即未敢遽従国士之后生平寤寐之思慰矣明府使便敬布腹心俚刻十种奉尘览伏惟俯赐鐻削终始大恵不宣
　　奉汪司马伯玉
</div>
    <div class="pagination">
<a href="少室山房集_page84.html">上一页</a><span>...</span><a href="少室山房集_page80.html">80</a><a href="少室山房集_page81.html">81</a><a href="少室山房集_page82.html">82</a><a href="少室山房集_page83.html">83</a><a href="少室山房集_page84.html">84</a><span class="current-page">85</span><a href="少室山房集_page86.html">86</a><a href="少室山房集_page87.html">87</a><a href="少室山房集_page88.html">88</a><a href="少室山房集_page89.html">89</a><a href="少室山房集_page86.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
