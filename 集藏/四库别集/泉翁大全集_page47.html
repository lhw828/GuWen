<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 47 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 47 页/共 256 页</h1>
    <div class="content">　　
　　南京上元县程明道先生书院记 
　　
　　圣人之道之学，一而已矣。道乌一？仁也。学乌一？敬也。仁以言乎其体也，敬以言乎其学之功也。由其功以入其道，入则贤，贤则圣，圣则天，天则神，神则化，而圣学之能事毕矣。斯理也，亘古而不变，亘古而不变者，天也。其一明一晦者，数也。文、武、周公没，圣人不作而乱臣贼子兴；孔子者出，作春秋，诛乱贼而大道明。孔、颜、曾、思没，圣人不作而杨朱、墨翟兴；孟子者出，辟邪说，距杨墨而大道明。孟氏没，圣人不作而佛老之说兴；程伯子者出，辟佛老而大道明。明道曰：「吾学虽有所受，而天理二字却是自家体认出来。」盖其所自得者多矣。故天理以言其仁也，体认以言其敬也。昔者孔门之教，求仁而已。孟子则曰：「仁，人心也。」明道则曰：「仁者浑然与天地万物为一体。」而仁之道益明。孔门之学，敬而已矣。孟子则曰：「必有事焉而勿正，心勿忘，勿助长。」明道则曰：「无丝毫人力。」曰：「主一之谓敬。」无丝毫乃主一也，而敬之学益明。然则前圣之蕴，非明道莫尽；后学之的，非明道莫正。自时而后，虽时有明晦，虽人有离合，然而有先生为之指南，而迷方者可以取法矣，其继往开来之功不亦大矣乎！识者谓先生之道如日月之在天，如水之在地，如和气之被万物，无往不在。而上元县为先生簿治过化之地，善政善教之所遗，精神心术之所寓，而精灵钟焉，不可无书院祠宇以妥先生之灵，而系后学之思。旧有先生祠，额卑隘不称厥德，乃度地於三山街大功坊之南，前为门为牌楼。次为仪门，为祠堂三间，左右为营室。次为讲堂五间，左右有庑，其后为阁，阁上崇经，其下为室，左右有庑，其西为射圃，圃有亭。又其西为廊四连，连十间，共为四十间，以处学子。又其西以南为连楼，收其僦租，以供书院之费。斯役也，凡出於公用之财，倡於前督学卢君焕，创於今督学御史刘君隅，将成於新督学某。千余年之缺典，三二君相继而修，岂不为旷世一快哉！君子造之可以知仁矣。是故观斯宇，则思与天之无不覆乎！履斯基，则思与地之无不载乎！览斯栋梁楹桷堂室阁庑，则如万物之无不备於我乎！入其门如大宾，可以知敬矣；是故升斯堂，其有斋庄中正之心，内直而外隅乎！入斯室，其有不愧屋漏之心乎！其主翁惺惺，而凡栋梁楹桷堂室庑阁，兼所照而兼所存乎！夫仁以体之，敬以存之，仁敬一致，体存不忘乎心。然则居斯地者，可无愧而有天下之广居矣。敬记诸石，以来学之士。嘉靖八年五月十日 
　　
　　南京刑部广东司题名记 
　　
　　惟皇建极，稽古立官，班政乂民，爰有刑部，奠掌邦禁，以弼五教。厥尹尚书，厥贰侍郎，古谓之大司寇。肇十三司，厥尹郎中，厥贰员外郎、主事，古谓之小司寇。匪惟具官，惟以交正。书曰：「百僚师师。」又曰：「同寅协恭和衷哉。」是故参伍以极其变，错综以尽其能，夫然后相师而和衷也。夫和衷者，治之极也。是故郎中曰「可杀」，员外郎曰「可勿杀」，主事又曰「可杀」，夫如是而杀，杀斯不滥矣。郎中曰「可勿宥」，员外郎曰「可宥」，主事又曰「可宥」，如是而宥，宥斯不纵矣。然则今之分理非古也，夫人之情易偏，而好恶是非难乎其衷，其可以分理而独任哉？夫人之情难乎独任，而易偏以私者有五，吕刑曰：「五过之疵，惟官、惟货、惟内、惟来、惟反，其罪惟均，其审克之。」夫官以言乎其势也，或怯其势而屈法，或嫌其势而过法，皆非也。货以言乎其财富也，或贪其贿而屈法，或嫌其富而过法，皆非也。内以言其女谒也，来以言其请托也，反以言乎其报复也。以谒请而屈法也，固非也；因其谒请而加之怒焉，亦非也；岂无下情不能以自达者乎？以复怨而加法，非也；嫌以报复之迹而姑纵焉，亦非也；宁无公平正大之体乎？夫是五者，人情之偏私也。使参人参之，伍人伍之，则虽有偏私焉者寡矣。虽有不公、不平、不中、不正焉者寡矣。南京刑部广东司与诸司异，所辖兼京畿之地，其官者、货者、内者、来者、反者，莫不咸有。易为物夺，其情尤易偏私而难乎中正也。独其郎中、员外郎、主事分理，其传已久，久则难变。一变而复之古，上也；僚寀之间公听而广询焉，次也。郎中所鞫之事，有疑焉，必以谋及员外郎，谋及主事；主事所鞫之事，有疑焉，必以讲诸员外郎，讲诸郎中，惟生惟杀，惟以理不以我焉，是之谓天德耳矣。司旧无题名，有题名自今郎中萧君漳、员外郎刘君汝輗、主事田君汝成、卢君应祯始也。郎中自戴诚迄漳凡五十四人，其员外郎自陈良善迄汝輗凡七十五人，主事自龚衡隆迄应祯凡一百七人。列而名之，将以求其实也。将以俾后之人指曰：「某郎中贤，某郎中则否。某员外郎贤，某员外郎则否。某主事贤，某主事则否。」某也协和以成其政，宁不起企慕之心乎！某也偏执以败其官，宁不起儆戒之心乎！然则题名之设，将以治其心而达诸理也。心正而理达，交正而和衷，夫然后能无五者之疵，斯可以佐天子以奉行天讨而配天德矣，岂曰小补之哉。四子曰：「请记诸石以告来者。」嘉靖己丑七月二十八日 
　　
　　湖州府胡安定先生墓田记 
　　
　　嘉靖三年，太守冯君曾始莅湖郡，乃考图志，同知何君亦尹曰：「昔在有宋，泰州胡翼之安定先生来教苏、湖，今吾郡人士知礼义之方者，皆蒙其流风之及也。吾等寔嗣教养，可忘其所自耶？」乃誓於里正曰：「其墓在道场山麓者，其守墓之田若乾亩，在某里者若乾亩，在某里者若乾亩，其悉以白予。尔所不白，则有恒罚。」於是胡氏之裔联芳者以墓见侵之状白於府，府尽得其状，田尽复而墓可守。中丞陈公凤梧抚临至郡，躬谒其墓，视亭堂之圯坏，命新之，乃并重封其墓而拜祀焉。由是过斯墓者必语曰：「某水利，某农桑，乃此公治事斋之遗也。」又曰：「某书史，某文艺，乃此公经义斋之遗也。」不亦可乎！又谓曰：「不可以无识。」乃因何君以谒於甘泉子识之。或曰：「何以识尔？」曰：「存田也。」曰：「何以存田也？」曰：「以存墓也。」曰：「何以存墓也？」「以存先生之道也。」夫田存则墓长不荒，墓存则人长思贤。故田存斯墓存，墓存斯先生之道存，先生之道存斯人士率教，人士率教斯斗讼不兴，斗讼不兴斯乡井和睦，乡井和睦斯休征荐至而百谷蕃庶，守令之职也。或曰：「先生之道，久而隐矣。如欲存田存墓，孰若明先生之道，训邦之人士，俾慕而亲焉，则墓田可长如今耳，可长如先生之存耳，则盍论其世矣乎？」甘泉子曰：「自安定先生之世，而流传先生之教道者已失其真，而二於孔门矣，岂直今也哉！夫孔门之教同於求仁，仁，人心也，天理也。四科之目，乃即其因材成就者记之耳，岂圣人无类之教端有四哉？若安定先生者，当伊洛之学未兴，而声赋骈骊之浮华已极，毅然而起，以变化士习为己任，而天下翕然而从之，以复於本质。故一时士习变化，驯驯雅饬，不问可知为其门弟。苟非其精神心术之微，有不言而信者行之乎其间，其能如是乎？至於经义治事之科条具在，则以为先生之道尽在是耳，达之朝廷，播之天下，以为式法，岂不惑哉！何也？盖其所谓科条至今犹存也，而驯驯之化遂不可复，何欤？诚心之感，非教法之善也，断可识矣。夫圣人之学，心事合一者也，故经义所以明其心之体也，治事所以发其心之用也，思以达诸其事者也，体用一原也，而可以二乎哉？此则或者先生立教之本意，千百年人莫之知，予幸神会於心之同然者，敬为湖之人士言之，俾先生之道，人人明於心，而墓田可不守而自求存矣。」越五载，而识文成，今继冯君而治者某君。某也其尚不忘冯君之志而嗣修之，以惠邦之人士哉！己丑秋八月朔日 
　　
　　绩溪县修儒学两庑贤像田租记 
　　
　　绩溪尹惠州黄君锦既厥任，询厥先务，乃稽厥图记，视厥教基曰：「夫子之庙，何以易西南而中居？」曰：「西南惩偏也，是故易之学之域中焉。夫夫子之道，庶圣之中正也。」「西南，庙之旧址，何以易祠文公？」曰：「文公翼夫子之道者也，是故置之右翼焉。」「明伦堂何以避域中於夫子之庙，而易置於东北之祠址？」曰：「山川之明秀，众美之钟会，宜以毓才焉，且示诸生宜践文公之遗迹，以达於夫子之道也。」「作之者谁？」曰：「昔在正德壬申，掌教今为御史敖君钺也。以白於熊太守桂，而达於抚巡督学而成之也。」「修庑而像贤焉，肇之者谁？」曰：「嘉靖己丑惟夏，巡抚高安陈公祥视宫墙，入文庙，曰：『可以妥灵矣。』升堂，曰：『可以育才矣。两庑圯坏则群贤罔居可乎？我是以有梁栋榱桷砖瓦倾圯之修。』又曰：『群贤诸儒有居矣，而神像不设，则多士罔瞻可乎？我是以有从祀群贤诸儒者之像塑。』又曰：『群贤有居矣，众瞻有像矣，而守无恒田，以永嗣修，可乎？』诸生张孟元、汪金等是以有请，清隐废寺田租五十余金之岁入，且曰：『攘异端以尊正道，夫谁曰不然！』遂得请，出县帑以益寺租，而督学临川章君衮亦发县缺员金以助焉，於是学之规式秩然矣，庑之圯者焕然矣，像之设者峨然矣。诸生始咸有观感兴起，以永持循，由群贤之迹以入圣人之室，而修学之功於是为大矣。」「奉行而赞衰之者谁？」曰：「大守南君寿、同知高君应祯、通判林继贤，而任其计度之功者，高君也。」「董其工者谁？」「义官医官胡廷、胡琦也，而教谕文君宗颜、训导王君惟孝、白君永昌亦督视惟勤焉。」工始於己丑之十月　日，迄庚寅　月　日爰落厥成。黄君曰：「诸君子相与成始终，以垂於后之人，不可无纪，且不可无训以开於后之人。」遂因进士郑君恭谒记於甘泉子。甘泉子曰：「昔者子贡谓夫子之墙数仞，不得其门而入，不见宗庙之美，百官之富。得其门而入者，寡矣。今诸生得居宫墙数仞之中，日睹宗庙之光辉，仰群贤之盛美，优游仁义礼乐之府，而不知其门所自入焉，是之谓行不著，习不察，可谓善学矣乎？然而圣人之道岂难乎哉！其门岂远乎哉！诸生其自反自思而自得之，毋俾斯学为徒设也。」庚寅六月二十日 
　　
　　新建点视营务公署记 
　　
　　皇明建极北都，上游以御四方，乃肇京营，大小联络，如人一身血脉，百体以胥保维，以胥号应。若曰：「诘尔戎兵，视势重轻。内重外轻者王，外重内轻者荒。兵之轻重，视乃攸习，弱可使强，柔可使刚。幺么狼兵，敌莫敢樱；宫妇教行，孙兵以张。」是故令行习熟而志一也。故团营之设也，主之以司马，参之以侯伯，莅之以太监，察之以科道。科道之察劾，所以振其弛，作其惰，以一其志，戒之用休，董之用威，而俾勿坏者也。昔在天顺时，则易之惟月；其在成化时，则易之惟半载。逮夫嘉靖乙酉，诏自今必科道有风力者乃任，必受玺书，乃以行事，必三岁乃易，必视戎务之兴废以为殿最。於是任益重，法益严而密矣。诸皆寔自我圣明始制，寔自辅臣杨公一清肇议，逮给事中史君立模去，王君汝梅继之，与御史王君继礼谋曰：「苟善其事矣，不专其人不可也。专其人矣，不严其地不可也。有其地矣，不迩而亲不可也。」乃为请以咸宜坊大顺圣寺之废地，寔迩团营十里，改为公署焉。中为厅事　楹，厅事后为堂　楹。前为仪门，门前为东西房者　楹，取僦值以为薪茗之供。又东为退思堂者　楹，堂旁亦为东西房者各　楹。盖将贮籍於斯，申号令於斯，讥勤惰於斯，行刑赏於斯，会军政於斯。逮王君汝梅迁而王君准继之，与王君继礼谋曰：「其事善矣，其人专矣，其地严而亲矣，不可以无权。」乃请给关防以为符信，庶令可行而弊可革，夫然后法制具备。未几王君准去而魏君良弼继之。夫自王君侍御之拜命也，其历更黄门四，由史君而二王君而魏君，乃今始志同道，合而营事乃振焉。易曰：「二人同心，其利断金。」不其然乎！诚使十二营队士之志如二君焉，则士志一矣。诚使诸营将领之心如二君焉，则裨领之志一矣。诚使六军之帅之心如二君焉，则大将之志一矣。夫然，则联络贯通如人之一身，本支之相应，疾於呼吸，大兵其有不强，京师其有不重者乎！此科道振扬之功所以为大也。二君请予记之，以告后之君子莅此堂者，其尚有感於斯云。嘉靖庚寅十月二十五日 
　　
　　迂冈书院记 
　　
　　迂冈书院者，明奉训大夫右春坊右谕德兼翰林侍讲伦迂冈先生奠灵贮书之所，而其子山西道监察御史以谅、翰林修撰以训、乡进士以诜、儒士以某之所建也。书院在粤秀山，粤秀山在广会城内之北，北倚北城，其北东为镇海楼，为元公祠，又北城外为粤王台，又北为白云山，又北东二百余里为罗浮山，蜿蜒而来，龙跃凤翔，而钟於广会。御史昆季卜焉，乃券地於民，券田於官，以立教基，以为子孙云仍之贻，俾不坠於前文人之休。於是鸠工聚材，为堂六楹，凡五间，以奠俎豆。前为左右翼，以贮神器。又前为东西阶，为石阑乾。又前为方亭，子孙拜焉，左右植之松梅花竹以为荫。又前为前堂，楹如后堂之数，高广称之。其左通斋明所，右通神厨斋，明所凡　间，神厨称之。又前为大门三间，门堂之间为楼，如大门之数，以贮先遗书焉，此则书院之所由以起也。又前为月池，池中畜鱼以供脯醢，环植之竹以为荫。又前为扁坊，为家塾。又前为田若乾亩，以为书院守。工始於嘉靖乙酉之夏，迄於戊子之秋。书院既成，负阴而抱阳，据粤而吞溟，居高以瞰卑，环都会之胜，一举目尽得之矣。於是山若增而高，川若增而深，日月若增而明焉。若中居而四极焉，若见流动而不居焉，若见推夺而惨舒者焉，若见群分而合同者焉，草木鸟兽若增乐焉，都士人日往歌咏而游嬉焉。御史君奉侍太夫人於家，属殿撰君谒记於甘泉子。甘泉子喟曰：「迂冈先生，吾友也。公以颖敏之资，温雅淳厚之德，博洽疏通之才，登会殿两元，负公辅之望，而施不究蕴以早世，知者憾焉。然而人每恒患德位名寿之难全，幸有名矣，患无其德；有其德矣，患无其禄位以寿；有位禄以寿矣，患无其后。今公以名德不究用，於位禄全委於后昆，而御史殿撰诸贤嗣又能禅其名德，进进而未艾。今又建书院以求其传，则百世如公在矣。」问者曰：「夫书院之设，为传经也。愿闻其所以传者。」或曰：「先生尝谓：『吾於易，吾得其时焉；吾於书，吾得其中焉；於诗，吾得其人情物理焉；吾於春秋，吾得其是非焉；吾於礼乐，吾得其和敬焉。』君子曰：『善哉伦子之为经也。』先生曰：『子以为至矣乎？未也。吾尝闻之君子矣。子以为和敬曷从生？生於心也，是故有仪文节奏之详焉。是非曷从生？生於心也，是故有褒贬赏罚之义焉。情理时中曷从生？生於心也，是故有比兴之发焉，有阴阳刚柔之变易焉，有精一皇极之敷陈焉。是故六经皆由心生者也，故治心以治经，则全经在我矣。』」甘泉子闻之曰：「善哉！伦子之为经也。然而道无往而不在也，载而为六经，形而为天地万物，无非我心也。然则书院之胜，於其中居而四极也，则见夫东西南北拱粤秀而尊，居物有方而我无方，则若以发吾心全书之中矣。於其流动而不居也，则见夫山峙川流，日月往来，相代乎吾前者，则若以发吾心全易之时矣。於其歌咏而嬉游也，景物欣欣，人鸟相应矣，则人情物理宛然在目，则若有以发吾心全诗之性情矣。於其时景之推夺而惨舒也，则见夫顺化者昌，逆化者亡，与之夺之，生之杀之，日形乎吾前，则若有以发吾心是非之春秋矣。於庶物之群分而合同也，则见夫高深下上，仰极乎天，俯临乎地，化化生生，保合而凝，则吾心天地之大礼大乐於斯乎全矣。是故治经以治心，而体天地万物之蕴，以与之一焉，则全经在我矣。」殿撰君曰：「六经发於圣人之心也，则吾心之与天地万物为六经之大全也。请记诸石，永以为书院之规。」嘉靖十年八月一十日 
　　
　　白沙书院记 
　　
　　维嘉靖九年　月　日，侍御孝丰吴君久祥拜命出按於广，甘泉子有雅焉，曰：「使君行矣。庶其有事，风化首焉，使君得无意乎？」君曰：「唯唯。」其明年二月　日莅广，阅厥八月，刑狱既理，乃修教化，乃召多士咸造於庭，曰：「凡教化之事，有征信易从者，莫如乡先生。若乡先生白沙陈公者，为我明正学之宗，天下后世犹将诵其诗、读其书、而尚论之者，而况其流风余韵尚存乡里后生耳闻目睹亲炙之者哉！其以崇报寺旧址创而新之为白沙书院，以其孙新会儒学生畬改广州府学，而帮其廪以守之，又拨废寺膏腴之田一顷四十四亩以供祠事。一举而辟异端，扶正学，以化训乎乡里，以风动乎天下，而垂诸来世，亦观风者之首务也。昔者甘泉子尝启其端，盖谓是矣。」凡几阅月而书院成，凡为屋若乾间，木石砖瓦之事若乾，为工役若乾。於是有祠有室以妥灵，有堂以敷教，有庑以处学子。学子之来，可以居业，可以游，可以息，可以优游涵泳以究先生之道，升其堂而入其室，宛然俨然如先生之存，僾乎若睹其容仪，闻其磬欬而亲炙之者。所以淑人之心，明正道、扶世教、易风俗，将推斯世唐、虞三代之上，礼义兴，狱讼息。夫然后人人知吴君之功於斯为大，而出於簿书刑法之外万万矣。或曰：「先生之道何道？而侍御之所以拳拳而表章之者何心也？」甘泉子曰：「先生之道即周、程之道，周、程之道即孟子之道，孟子之道即孔子之道，孔子之道即文、武、禹、汤之道，文、武、禹、汤之道即尧、舜之道。」曰：「道乌在？」曰：「道生於心。记曰：『人者天地之心。』故上下四方之宇，古今往来之宙，同一天地也，同一气也，同一心也。是故尧、舜之心即禹、汤、文、武之心，禹、汤、文、武之心即孔、孟之心，孔、孟之心即周、程之心，周、程之心即白沙先生之心，白沙先生之心即侍御吴君之心。初无二心，初无二道，在觉而存之耳矣。不然，则侍御生乎数十年之后，数千里之远，胡为而有此心哉？」曰：「敢问白沙先生之心之道，其有合於尧、舜、禹、汤、文、武、孔、孟、周、程之心之道者，何居？」「先生语水曰：『千古有孟子勿忘勿助，不犯手段，是谓无在而无不在，以自然为宗者也，天地中正之矩也。』世之执有者为过，泥空者以为不及，岂足以知先生中正之心之道哉？夫心也者，天地之心也；道也者，天地之理也。天地之理非他，即吾心之中正而纯粹精焉者也。是故曰『中』、曰『极』、曰『一贯』、曰『仁』、曰『仁义礼智』、曰『孔、颜乐处』、曰『浑然与天地万物为一体』，皆天理也，尽之矣。尧、舜、禹、汤、文、武之所谓『惟精惟一』，所谓『无偏无党』，即孔子之所谓『敬』也。孔子之所谓『敬』即孟子所谓『勿忘勿助』也。孟子之『勿忘勿助』，即周、程之所谓『一』，所谓『勿忘勿助之间正当处，而不假丝毫人力』也。程子之『不假丝毫人力』，即白沙先生之所谓『自然』也。皆所谓『体认乎天之理』也。夫自然者天之理也，故学至於自然焉，尧、舜、禹、汤、文、武、孔、孟、周、程之道尽之矣。扩先圣之道以觉乎后之人，为天地立心，为生民立命，为往圣继绝学，为万世开太平，其功岂不伟欤！后之人欲求尧、舜、禹、汤、文、武、孔、孟、周、程之学者，求之白沙先生可也。非求之先生也，因先生之言，以反求诸吾心之本体自有者而自得之也。千圣千贤之道固自在，而尧、舜、禹、汤、文、武、孔、孟、周、程之心，与夫侍御作兴之心为不忘也。若水生也晚，犹幸及门，亲受音指，故於书院之成也，不让而为之记，俾来者尚有考於斯云。」嘉靖壬辰四月二十二日 
　　
　　五经馆记 
　　
　　甘泉子曰：「五经之道，其致一也。曷为其致一也？五经皆发於心者也，故能以养心。今夫天下之物，凡得天地之元气以生者，皆能以养元气。何则？元气也者，中气也，天地之与人物一也。凡天地之物之气，是故皆能以养人之气。夫饮食之道，欲以养气也，非徒以查滓实诸其腹尔也。故五经之道，圣人之心之精也。今舍圣人精一之心，而惟言语之记诵焉，犹之舍天地生物之元气，而惟其查滓以实腹，其可以养生乎哉？」或者曰：「是则然矣。然必五经具，然后圣人之精可以养心也。」曰：「子以谓百物具然后可以养生乎？吾闻古有饵一物而可以养生者矣，而在多乎哉？后世之品物必务多焉，多则杂，杂则气漓，气漓则年不能长矣。是故昔者伏羲出而画卦，其时易始肇而且未备也，何有乎书？然而伏羲之道具矣。尧、舜、禹、汤、文、武继作而后书备矣，而何有乎诗、春秋？然而尧、舜、禹、汤、文、武之道具矣。及孔子作而后有诗、春秋也，而何有乎礼、乐，然而孔子之道具矣。礼乐，不全之经也。夫数圣人者之道无二也，而谓数圣人必待五经备而后可以为圣学乎哉？盖天地之百物，物物同此元气也，圣人之五经，经经皆言此理也。天地无二气，圣人无二理，是故知天下古今此理之无二，可以与言经矣。知圣人之经之精以养心，可以与治经矣。其於道也，亦思过半矣。」从[吾游以讲]圣贤之学者，有东莞任生柱，其治舞阳也，民安吏治，乃白方伯於君，创五经馆以教邑之多士，以承於君之德。余闻而喜之，为之言治经之道以为多士训。嘉靖壬辰夏五月十日
　　
　　泉翁大全卷之二十八 
　　
　　文集 
　　
　　门人江都沈珠等校刊 
　　
　　记 
　　
　　琴川记 
　　
　　琴川子生於琴川，长於琴川，得琴川之道，遂号琴川。以间识於甘泉子，甘泉子懵乎其未知琴川也，不敢言者五载。琴川子复问焉。曰：「琴也何居？川也何如？」琴川子曰：「吾常孰故琴川也。横然如琴，故琴以言其形也，川也言其弦也。」曰：「何居？」曰：「某川谓宫，某川谓商，某川谓角，某川谓征，某川谓羽。」甘泉子曰：「善哉。若琴川子者，他日可与相天下而和人民矣。吾不知琴，吾居甘泉之洞泉叟也。盖尝有得於泉之音，推是其亦可以契琴川之义乎！有所泓然如土焉，其宫欤！有所穆然如木焉，其角欤！有所铿然如金焉，其商欤！有所勃然如火焉，其征欤！有所浙然如水焉，其羽欤！然而为泉一也。推是道也，非特川之琴为然，而吾心之琴可知也已。昔者舜作五弦之琴，歌南风之诗，其诗曰：『南风之温兮，可以解吾民之愠兮！南风之时兮，可以阜吾民之财兮！』夫琴声音耳，何与於解愠阜财哉？其声气之相应求一也，是故可以知心琴之道矣。琴之用大矣哉。记曰：『宫为君，商为臣，角为民，征为事，羽为物。』是君臣民物政事之纪也。声音之道，岂小小哉？驺忌子曰：『夫大弦浊以春温者，君也。小弦廉折以清者，相也。攫之深而醳之愉者，政令也。钧谐以鸣，大小相益，回邪而不相害者，四时也。夫复而不乱者，所以治昌也；连而径者，所以存亡也。』故曰：琴音调而天下治。夫治国家而弭人民者，无若乎五音者。」甘泉子曰：「语云：『大弦急者小弦绝。』盖善喻也。是故五弦和平，大小识职，君子法之以自强不息，内以养德，上以辅极，民风其易，物顺其则，政事不忒，八方宣和，四时顺历，天下化中，四灵来格，治之至也。」琴川子洒然曰：「若是其博哉！请识之，用告夫为理者。」嘉靖壬辰岁六月十三日 
　　
　　稽勋清吏司题名记 
　　
　　稽勋司旧无题名，有题名自纸木屏始也；稽勋司旧无亭碑，有亭碑自今始也。何始尔？元礼刘子具之，武城王子肇之，蜀郡高子继之，南海吴子、山东李子赞之，而亭碑成，碑成而题名备。何备乎题名尔？将沿名以责实也。何名乎责实尔？将俾后之人观其名曰：「某也善，某也不善，某也以和而成，某也以不和而败。」是故将为善为和，思贻后人之名，则必力。将为不善而乖，思贻后人之羞，则必不力。咸於题名有赖焉。是故不赏而人知劝，不罚而人知惩者，题名之谓矣。其赖也博矣哉。曰：「然则名曰稽勋，稽何勋矣？」「职长司勋，曰郎中也、员外郎也、主事也，掌邦国官人之勋给。」王子、高子、吴子、李子曰：「惟诸司，惟吏部惟最繁。惟吏部，惟稽勋惟最简。及移武勋之稽於兵部，则又简。及移致事诸务於司功，则又简。今也几若无所事稽者，稽何稽矣？」甘泉子曰：「吾闻体用一原者也。君曰：『几若无所事稽者。』盍通尔僚，相稽尔业乎？是故有百僚师师之训焉。」曰：「请闻其再。」甘泉子曰：「盍反观尔内，自稽尔德乎？是故有作稽中德之训焉。」曰：「请闻其三。」甘泉子曰：「盍仰观於上，稽尔道原乎？是故有稽谋自天之训焉。君子有此三稽者，是故能立天下之体，而致天下之用矣。稽也孰大焉？稽也何稽焉？」曰：「何居？」甘泉子曰：「即体而用具，即用而体存，是故一本也。他日诸君子皆将如王武城之迁文选，如刘元礼之迁太仆，又如往时诸公之递迁为卿、为佐、为公、为保，以致天下之用，未必不自今之三稽蕴蓄焉发之也。」诸君遂请镵其语於萃芳中庭之碑，俾来者得以稽焉。嘉靖壬辰六月二十三日 
　　
　　义泽桥记 
　　
　　甘泉子曰：「王者之政弛而后义士彰，义士彰，王道之疚也。夫道义根於人心，行乎天地，未尝一日亡也。道不行於上，义乃彰於下。斯民也，三代之所以直道而行也。故赏罚之政不明而民明之，是故褒贬之义兴焉。津梁施舍之政不行而民行之，是故赒济之义作焉。故曰：王者之政弛，而后义士彰也。」客有闻而质之者曰：「先生知言哉！今徽之歙有汪其姓，钰其名者，义士也，士而业儒者也。府治之西，沙溪东渡，当东西往来之冲，旧置木桥，涝则漂之，或易渡船，水则溺之。钰叹曰：『吾考某有志焉，未就而早世，於吾心惕焉，悯四民之不济，而悲父志之未酬也。』乃出其赀白金千五百两，辇石为垛，高若乾，以入於渊，阔若乾，以径於涯。中为桥，孔若乾，以达於溪之东西岸。其志於是乎遂矣。夫遂者，非遂己之志也，遂其父之志，而以成父之名，附於石以不朽也，名曰『义泽桥』。桥成，祭告之顷，双鱼跃出於溪，歌颂腾沸於途，鱼跃於溪者，得天之应，颂沸於途者，得人之应。於己为济众之仁，於父为继志之孝。既仁且孝，斯不亦可书矣乎！」甘泉子曰：「嘻！允哲若斯，匪直协天人、称仁孝已也，实於王政有裨焉。夫周官大司空：『制其畿疆而沟封之。』潴防备，遂列浍而治水。洫有涂，浍有道，川有路，以达王畿。有司以时治沟涂桥梁，以利往来。岁十一月，徒杠成，十二月，舆梁成，而民不病涉，王者之政也。今汪氏之子乃能不惜千五百金之赀，以成此桥，於是士利於游，农利於耕，工利於器，商利於货，济川可以无舟，溱洧可以无舆，浅深可以无厉揭之劳，可以免朝涉之胫，可以无千金之瓠，其有俾於大司空之职、王者之政多矣。是宜纪其事於石，以示往来之人，以告夫观风者。」嘉靖癸巳四月望 
　　
　　郧阳抚治院保厘堂题名碑记 
　　
　　惟郧阳之域跨於四省，其东则自永济、尖岩以达河南嵩卢、浙川之境，其南则自沄洲、远河过均州，及湖广襄、荆达於四川之境，其西则过房竹山、竹溪以达陜西平利之境，其北则自武阳、盛水、马昌、上津，迤东北而西南，达陜西山阳、白河之境。曰若稽古宪皇诏廷臣集议，若曰：「惟兹郧阳，实惟四省之冲，厥隶湖省，其程月余，越於三省，千百余里，政令难及。惟兹荆、襄、安沔、河南、南阳、商州、汉中诸府，流民啸聚於兹，且在万山险阻之中，深峒穷谷，人迹难到。惟兹荆楚，古称悍慓健斗，况兹顽民，喜则人，怒则兽，厥患惟剧。夫诸路流民众聚则易与为不轨，三省政令之难及，故未易治。且在万山险阻之中，故可负固而作乱。如人之身，长大拥肿，血气难周，手爬搔所不及，易生虮虱疮疡，惟身之困。徂兹刘、石、王、李，胥兴作难，杀略我民人，荼毒我良善，虔刘我官军，如鼠囓物，扑之则去，止之则来。有万山以为之藏匿，如兔之有三穴，此捕之则彼出焉，虽有知勇，莫克济之。其议立抚治都御史衙门，可使居中坐治，以制四方，承以府卫县驿，为长治久安之图。」制曰：「可。」於是凡所割隶，悉属抚治，凡诸狱讼斯理，钱谷斯计，甲兵斯饬，土宇斯戢，乱略斯遏，边防斯备，城郭斯修，流离斯安，悉听於抚治，毋夺诸於路之巡抚，如昔之一羊九牧者。越自原公杰肇治於兹，继兹以来，凡二十九公，爰及方冈胡公，士民戴之，胥兴造乎府庭而告曰：「惟我胡公，爰甫下车，不遑朝食，惟安我士民，励我廉能，作我德业，兴我水利，完我城池，足我兵食，休我卒徒，阅我武艺，宽我逋负，均我徭役。虽毕公保厘东郊，旌别淑慝，彰善瘅恶，申郊圻，固封守，何以踰焉！然自原公远猷奏功，开创靖边，以及戴、王诸公缔谋绍绩，迄今未有题名，则何以昭扬前烈，懋励将来於无疆乎？」太守陈君云松夙慎公清，宣力惟勤，喜闻而乐道之，以书谒甘泉子於京师，请记诸保厘堂之石，以垂诸远。甘泉子曰：「保厘哉！郧阳之顽民，即东郊之顽民也。保厘之册命不云乎？道有升降，政由俗革。故胡公、君陈、毕公相继治之，惟其时。夫周公毖殷，克慎厥始，其原公之时乎！君陈有容，克和厥中，其戴、王诸公之时乎！毕公保厘，刚柔合德，克成厥终，其胡公之时乎！时之用大矣哉。然则来继诸公者惟此三时，而与时上下之，虽百世可行也。书曰：『三后协心，同底於道。道洽政治，泽润生民。四夷左衽罔不咸赖。予小子永膺多福。』此固圣天子今日南顾之望也。后之君子将列名於兹石者，得无同此心乎！」癸巳六月十九日 
　　
　　南平县令尹董侯生祠记 
　　
　　甘泉子曰：「生祠非古也。其起於去思之所为乎！其诸后世饥食渴饮之际乎！古之人有为之者矣。不见其人，则思以爱其树；不见其步履，则思以留其靴。此何以故？夫善政善教之被乎其民，入於其心，沦浃於其肌肤骨髓，故民德之如父母，有不知其所以爱之戴之者。今夫赤子之慕其父母也，父母在则日嬉於膝下，有食则思以食之，或父母离适邻里，则号呼而不置。及其没不可见矣，养不及矣，则岁时伏腊，荐新而致祭焉，所以继养也。为守令者，有德及民则民德之，民德之故爱之，爱之故思之，思之故去思之，去思之故爱其树及其靴。夫树与靴且然，而况其人乎！故相与肖其人，置其祠而继养焉，不待其没世而不忘也。故曰：生祠者，其起於去思之所为乎！」大行高平人郭君鋆游於甘泉子，造而告曰：「今圣天子重守令，然而未见兴起者，盖未有激劝之术耳。若齐鲁之贤，有阳信董公琦者其人乎！鋆也常闻其德政於父老矣。如公以乙丑进士莅吾高平，高平，泽之邑也，泽潞之间，古称强悍，素号难治，未易以仁柔。董侯下车，一以诚心治之，轸念小民为吾赤子，天子使我养之教之，其可少负德意而不致之於下乎？於是平政役、课农桑、赒贫民、定婚仪、谨条约、兴礼义、敦风俗、息词讼、捍民患、袪鬼惑、禁佛事、奖节义、变士习。民安之而爱戴焉，若赤子之慕其父母然。於其迁而去也，卧辙攀辕，呼号之声震於野，故其谣曰：『前有扬父名子器，后有董母，不祠之，何以慰吾等去思之情，而昭循良之嘉绩乎？』遂相与祠之，又从而歌颂之。」甘泉子述民颂为碑文，其词曰：我寒畴衣？维侯之被。我饥曷食？维侯之饩。食而衣之，维我父母之慈。维我父母之慈，畀我天彝。生我育我，恃我怙我，我父我母，我母我父。思本以报，生报以祠，没继以祀。父母侯去，思侯祠嗣。侯食於兹，垂千万世。侯谁之纪，纪此民俚。大行孝友，务民之义。口碑在石，作者湛子。癸巳六月二十七日 
　　
　　来鴈轩记 
　　
　　来鴈轩者何？顾中舍汝嘉氏之轩也。何以名来鴈？志征应也。何志乎征应尔？表祥兆也。有鴈自来乎顾氏之轩，祥兆也。顾固为吴下四大姓之一，虎头之裔焉。祥鴈之来，有以也哉。夫鴈负阴而抱阳，鸟德之中正者也。北产乎紫塞，南宾乎江湖。北产乎紫塞，见负阴焉；南宾乎江湖，见抱阳焉。阴阳合德，见中正焉。木落南翔，冰泮北徂，是谓阳鸟，随阳往来，变动不居，见得时焉。夫阳鸟者，阳德也。阳为乾、为天、为日；其於人也，为心、为善、为君子、为刚、为明、为正、为中国、为天子、为文华；其於物也，为阳鸟、为节介。夫阳鸟之居与游也，宜塞北、宜湖南，固其所也。顾乃入游京师，朝市风尘，人烟辏集之地，如塞北、湖南之虚，乘云而来，自天上下，止於中庭，而若驯焉，而若习焉，而若羽衣翩跹焉，而饮啄若得所焉，而见其主则若翔舞焉，引其项若忻焉若慕焉，而报告焉。家人以报汝嘉於显灵之宫，汝嘉曰：「噫！吾夜梦白衣者告我，方以类聚，物以群分，其在兹乎！其在兹乎！是胡为而来哉？」是日也，中书之御署於御笔，有命自天，锡之金帛，F之酒食。少宰蒲汀李公曰：「鴈之来，固以昭圣恩也，所谓自天上下也。夫是之谓征乎！」甘泉子曰：「然，然而未也。类聚群分之理何谓乎？以予观於汝嘉氏，将勉为阳德焉，为善类焉，为刚明焉，为正君子焉，为文华人焉。夫是之谓应乎！是故祥兆不在鴈，而在子矣。君子取於斯二者，故曰名之，志征应也。」汝嘉氏请记焉，记之何以？记之，表征应之奇兆也。癸巳七月十八日 
　　
　　重修梧州府学苍梧学记 
　　
　　重修梧州府、苍梧县二学何以有记？记功也。何为乎记功也？昭总督两广中丞南川陶公之立教示法也。甘泉子曰：「古之教学者，居业必有常教，示法必有警教。常教莫如伦理，警教莫如兵刑。兵刑者，圣人所以禁暴乱、示劝惩，感人心以纳於教化伦理之极也。是故昔者明王之立学也，既教之以伦理矣，尤必读法於斯，听讼於斯，献馘於斯，多方警戒以动其心。是故观听狱者，则是非之心昭昭而不可欺矣。观杀罚，则恻隐之心、羞恶之心油然肃然而生矣。论功赏，则辞让之心蔼然而生矣。故曰：感人心以纳於教化彝伦之极也。中丞公其亦犹行古之道也乎！」先是，西山之盗充斥乎东西，流剽於乡邑，陷高州城，杀其守臣，劫其府库。天子震怒，及中丞公始下车，首承明威，恭行天讨，率武将倡厥勇，文臣运厥谋，千夫长、百夫长、汉兵、土兵、鼓行而西，直捣其巢穴，凡俘斩有若乾。天子嘉之，钖之镪币，以彰公功。於是西山平，百粤宁。公乃召梧州太守刘君士奇、贰守舒君柏曰：「予前建岭表书院以教多士，然而书院非古也。古者献俘听讼读法於学校，所以明立教法也。今府县二学具陋并圯，风雨上穿，湿滂下浸，既罔以妥先师之灵，安诸生之学。即如今献馘听决，其何以广视於众，壮大观而警人心也？」乃刘君、舒君任其事，分守万君潮、分巡张君鹄赞厥猷，因前总督中丞韩公永熙之合基而弘之，因中丞邓公宗器之辇土□石而益以新之。左为郡庠，乃邑庠右附之，中同为文庙。庙掖两庑，庑前为门，门外十数寻为泮池，池频棂星门。庠各为明伦堂，堂各有翼，各翼以斋舍。前各为大门，各有缭垣。庖库舍宇，各各备具。大门外同为砖道，道之东坊曰黄甲，其西坊曰青云，前曰仰圣、景贤。夫同为文庙，圣一也。同为砖道，入圣之途一也。三坊鼎立，示举业、德业、心事合一，以进践迹而入室也。始工於癸巳初夏，迄工於冬季。公与诸群从落成之，喟曰：「此非献馘、听讼、感人心、立教化之地乎！」於是诸生来观听，人人自有警省，以兴起其恻隐、羞恶、辞让、是非之良心，以达之於伦理。夫然后知中丞公立教示法之深意，其所关系，非寻常小小兴作，徒劳民伤财而无补於劝惩之数者。君子曰：「陶公修学，诸生修心，盖有感应之机，相发而交成也。」时刘君已升去，舒君不远四千里，走书南都，谒记於予。予为扩陶公作兴教化之懿，以镵於石，俾诸生兴起之心永永不忘云。甲午二月十七日 
　　
　　新江书院定山先生祠堂记 
　　
　　夫定山先生祠堂者，江浦刘尹之所建，以祠定山庄公之堂也。或有问甘泉子曰：「若定山先生者，诚可谓知道也矣乎？」曰：「然。」「曷谓道？」曰：「夫道，饮食言语，取舍进退，时焉而已耳。昔者孔子，庶圣人之雄也，孟轲氏称之不过曰：『可以仕则仕，可以止则止，可以久则久，可以速则速。』时焉而已矣。时也者，道也，道一而已矣。」定山先生初以成化丙戌进士，改翰林庶吉士，授检讨。不奉诏作鳌山诗，上疏剀切。杖之，调判桂阳，寻入为南京行人副。久之，以二艰去，不复起王巡抚公恕访之，欲以白金十五镒理其庐，却之。居定山垂三十年，累荐不起。学士琼台丘公浚嫉之，曰：「引天下士夫背朝廷者，自昶也。使吾当国，必不利之。」及丘入阁，荐者又累至，有旨取用。先生曰：「此其时矣。况出特旨，非寻常部檄者比，其可不行？」道行，大学士徐公溥语邵二泉宝曰：「当复翰林，乃惬公论。」其语李学士东阳曰：「定山，君人故人，君宜注意。」及赴吏部，三揖不跪，曰：「第令不失己，官职，外物耳。」吏部题复行人副，西涯语吏部曰：「留都根本地，定山当官此。」遂迁南验封郎中。到任二月，得中风疾，迁延野寺。明年丙辰十月告，即归定山。丘公亦卒。又明年，遇考察例，南冢宰青溪倪公岳以罢软退之，乃先生告去已改岁矣。或曰：「定山公不奉诏作鳌山诗而上疏以养君德，兹非言语之道乎？落职判官，寻改行人，处之恬然。及以亲丧而后去，去而山居者三十年。见几而出，出不屈己。故其言曰：『进而当行道也，吾义所安，不违道以乾誉。退而当明道也，吾志所存，亦不立异以求名。』白沙翁诗有曰：『欲归不归何迟迟，不是孤臣托疾时。』兹非进退久速之道乎？以巡抚王公之贤，捐金饰庐，却之不受，非取舍之道乎？是故道一而已矣。知进退久速之道，则知取舍之道；知取舍之道，则知言语之道；知言语之道，则知饮食之道。故宁耕田食力，饥饿不能出门户，而不肯少求於人，而天理之几决矣。夫道也者，天理也。夫理一也，天岂有二乎哉？然则定山先生可不谓知道矣乎？其论学曰：『取乎内而忘乎外，得之心而应之事。如相马之神，非牝非牡；如斲轮之巧，不疾不徐；斯其至矣。』此定山先生之道也。」甘泉子曰：「予癸丑下第南归，访先生於定山。潇然洒落，望之知为有德人也。今观先生及诸公之言，即先生之学宜与白沙先生同，而白沙先生尝语我曰：『定山人品甚高，恨不曾相与问学。不知其后问林缉熙否？缉熙又何以告之？』此犹若有未尽然者，何邪？」或曰：「以讲习不足以入道也，故忘言以默识终；默不以示训也，故因诗以立言；惧诗言之召祸也，故应召以混世；混世不可以久处也，故在告以归山；归山不能以自洁也，故委物而辱身。乃先生则超然而还大化矣。」或曰：「先生之出处进退未易言也。其始也，惧之於琼台；其中也，乘之於西涯；其终也，成之於青溪，而又误於子弟门人之不力焉。向使琼台而不入相，入相而先物故，则先生退居三十年矣，未必出。出而有知己故，则先生之以累荐之贤，则必复内翰，必不南。及南而疾作，不知人矣，使子弟门人而力焉，则必知今法不但一状而可挂衣长揖以去，而必知自奏，知自奏以祈允，必不罹青溪之忍。使青溪而不忍，则自十月告去至明年二月，如彼其久，中间一念同榜之义，全其节以副天下之人望，必有以处先生，而不至从考察以退也。」噫！虽然，昔者柳下惠为士师，三黜而不去，犹曰「直道而事人」，令尹子文三仕三已而无喜愠色，?武子邦无道则愚，古之贤圣人立身遇世，其远意岂常情所可测哉！先生之卒，江浦尹胡君昉请祀於乡贤祠。后二十八年，为嘉靖乙酉，予既为志铭其墓。又十年，从予游者今新尹桂林刘君缙甫莅江浦，吏治民安，不胜景行之思，乃承前尹陈君文浩之业，捐俸辟地，拓治祠堂於江浦之涯，即先生昔创所谓新江书院地也。且将请祀典於督学公闻人侍御诠，以岁时祀先生，以淑人心，治之首务也。凡为堂三楹，其前堂如之，其为大门亦如之，为左右庑各三楹。助其地直砖瓦灰石而赞成之者，邑义官滕氏泰也，故其成也易然。公之族孙庠生庄贡为予道其事，予善焉，遂为记之於石，庶几后有同心而兴起扩而大之者。甲午三月二十七日 
　　
　　增修应天府乡试院记 
　　
　　夫增修应天乡试院何以书？崇贤基也。崇贤基，所以重宾兴也；重宾兴，所以弘化理也。重宾兴、弘化理，有国有家之急务也。是故选举之政，圣王制之而诸侯法焉。兴役业者，应天府尹柴公治之，府丞郭公贰之，辟地广制，以应三载大比之数。始工於甲午二月，落成於七月。甲为乾首，午为支中，以应天地之数，弘开人文，以参三才之数，是故人文弘敷，天地辅成，三才备而王道终矣。凡论才之道，惟公惟明，惟清惟精。精以备事则不烦，不烦斯清；清以定神则不惑，不惑斯明；明以照幽则不眩，不眩斯公；公以普物则不私，不私斯人说而事成。惟其示人以大公也，是以有至公之堂，堂九间。惟其示人以至明也，是以有衡鉴之堂，堂七间，主考居之；惟旁房十间，同考居之，明以相临也。惟其清也，故以游以息，不迷五色，是以厥北有池，径池有梁，梁北拓地，爰有憩息之堂，堂三间。惟其精也，执艺有所，供应有定，厨湢有备，巡瞭有警，校艺有廓，是以内旁憩息左右有屋，屋凡十间。外为外大门，门外有牌坊，坊南为街，街南拓地临淮为屋，屋三十二间。中有明楼，楼直大门，以钥以严。大凡为堂之事者三，凡一十九间；为楼者一，为内大门者三间，为外大门数亦如之。凡为屋之事四十有二间，为房十间。拓地为校艺之舍三千七百有奇，益旧数者三之一。故夫论才之道广矣，备矣，柴公、郭公之协恭至矣。或曰：「然则今之宾贤非古也，而以为可合於王道者，何居？」甘泉子曰：「在道不在制，今之道亦犹夫古之道也。以予观於乡试，而知王道之易易也。学校之所以教，与有司之所以取，苟得其道，今之制犹古之制也。」「何居？」曰：「德业、举业一而已矣。夫道一而已矣，夫道一而二业一而已矣。」请闻焉。曰：「惟教之者，主德以精业，德业一而古之德行道艺之学存焉。故取之者，考业以知德，业德一而古之乡举里选之法寓焉，是亦古之道而已矣。夫学之者与取之者一，其斯之谓执事敬乎！其斯无负於二公之协恭兹役矣乎！於乎久矣！予之噤而不托於文词也，二公恳之者五七至焉，乃为力疾以书其宾贤之意於石，以达於古之道，用告夫后之作人取人者。」嘉靖甲午七月十三日 
　　
　　郧阳府新立题名记 
　　
　　郧阳，古縻子之国，入为锡穴、为韩属、为锡县、为郧乡县、为南丰州，寻复以县，为郧县。地居万山之丛，路当三省之冲，诸路流逋，聚啸作梗，乃劳王师，乃剿乃捕。平已复作，乃都宪原公杰建厥议，乃命开设郧阳府治。肇自成化丁酉，迄於辛丑，乃五载落成。内领郧县，外辖上津、竹山、竹溪、郧西、保康、郧房七县治之。外内联络，以控诸路。於是向之梗化百万之徒，悉为良民。嘉靖甲午，盱眙陈君云松来守之三年也，厥有成绩，乃叹曰：「郡无题名，名氏於无所考，文献罔所征信，以为劝惩，岂非郡之缺典欤？」乃寓书於南都曰：「郧阳自开郡设官五十有八载，自知府吴远以下十有六人，同知王辅以下九人，通判陈敬以下九人，推官刘芳以下五人，未有题名，罔所考征以为劝惩。惟先生是图，将文诸题名之石，以垂示於后焉。」甘泉子曰：「夫所谓三十有九人者，可考而知也。曰『某也贤，某也不贤』，可考而知也。某也为廉，子盍益法其廉！某也为能，子盍益法其能！某也为公正以表俗，子盍益法其公正！某也为恺悌、为民父母，子盍益法其恺悌！某也为贪懦，子则惟贪懦之惩！某也为私、为邪、为酷、为刻，子则是惩！是又将以是惩是法乎后之人也。」陈子(耸)[悚]然曰：「吾若为不贤，后之人又将惩我矣，吾乌乎而不自惩？吾若为贤，后之人又将法我矣，吾乌乎而不励？」甘泉子复之曰：「吾子昔尝讲於新泉，领恶全好也旧矣，其益修诸其身以贻於后之人，仁人之惠远矣。」遂请藉记，归以镵诸石，以告夫后之君子。甲午九月十七日 
　　
　　龙头赤花关氏祭田记 
　　
　　龙头赤花关氏，顺德族望也，关氏之有祭田，义举也。何以义举也？以尊尊也，以亲亲也。记曰：「士无田不得祭。」又曰：「祭继养也。」故有田斯有祭，有祭斯有养，有养斯有孝，有孝斯有敬，有敬斯有爱，有爱斯有弟，有弟斯有慈，有慈斯有义，有义斯有礼。夫礼义有措，而道行乎其中矣。是故祀田立，而人知其有养也；生事死祭，而人知其有孝也；事亡而存，故人知其有敬也；一体本支，故人知其有爱也；一体同气，故人知其有弟也；父母曰「彼凡出於我者皆血气相通者也」，是故人知其有慈也；同气一体之分，上下亲疏杀焉，故人知其有礼义也。是故父父、子子、兄兄、弟弟、夫夫、妇妇、长长、幼幼，相与交接，而其孝敬慈爱弟友之心油然而生矣。日相劝於礼义，而道行於家庭矣。乡党见之曰「善是」，都邑闻之曰「善是」，四方传之曰「善是」，其为父子、兄弟、夫妇、长幼，皆相观於道义，而天下平矣。行一善而百善集焉者，其祀田之谓乎！故曰：关氏之有祀田，以尊尊也、亲亲也。「何居？」曰：「关氏者兄弟八人，追惟祖志，聿修先德，居不异爨，财不异蓄，为祠以享高曾祖焉。朝阳府君以上於堂中，两叔海渔府君、野樵府君於东西堂，永永勿祧，义起也，以崇本合族也。又割田若乾亩，以供岁时一堂二室之养，俾子若孙守於世世。」於是有启升氏者，因梁上舍请记於甘泉子。甘泉子曰：「不亦善哉！不亦善哉！关氏其有兴乎！合爨所以同养，祭田所以继养也。生则有同养，没则有继养；幽则有孝敬，明则有礼义，人道之备也。予噤於文久矣。予将欲推斯世於隆古，而期人人之同善是也。」乃为之记於石，以风一乡风天下焉。乙未三月四日 
　　
　　碧江赵氏祠堂记 
　　
　　惟赵氏远为帝裔，商王之后曰崇澥者，自闽之连江为福州兵马钤辖，迁知南宁，卒赠知军兵钤朝议大夫，遂家广东，是为广东之始祖。其子必持始尉新兴，名拜户部侍郎朝散大夫，克弘宗功，益昌其业，传良卫、友符、宗达凡三叶。宗达四子，即三绝，惟仲瑀肇迁碧江，是为碧江之始祖。三子士志、士慧、士昌。曰士志者，九龄而孤，长而克家，恢复亡业，肇建流光堂，祠二大夫，右有雍睦，左有神库，光先裕后，可谓有功。於是裔孙族会而议之曰：「我祖不祧，其惟二始二功二别乎！所谓先王未之有而可义起者矣。乃於流光后益为寝室者三，朝议公居中室，朝散公附东室，跻仲瑀公附西室，是为大宗。又於寝室之后益创一堂，为室者三，其中室则曰士志者居之，其东室则曰士慧者居之，其西室则曰士昌者居之，是为小宗。宜分而合，明一本也。自崇澥而上，分不得而推也；自士志、士慧、士昌而上，义不可得而祧也。故祠朝议，以始也，以贵也；祠朝散，以贵也，以功也；祠仲瑀，以始也，以权也，伯仲某绝而叔仲瑀继也；祠士志、士慧、士昌於别室，报功也，明别也，以系诸宗也。故曰：义不可得而祧也。若夫礼则吾能言之也，古之祀始祖者，以生物之初，有其神而无其人，有其人者皆礼之变，则朝议独何疑焉？观文、武世室皆以义起，则朝散、仲瑀又何疑焉？士志、士慧、士昌为嫡别之始，以统三宗之裔，礼也，又何疑焉？故以始者谓之礼，以权者谓之义，以功者谓之孝，以系宗者谓之仁。故履斯堂者，礼义仁孝之心，油然而生矣。故同为一门，则同气之义见矣；由小宗，则肢分之义见矣；由大宗，则一体之义见矣。为子孙者，敢不敬乎！敢不爱乎！其裔孙乡士善鸣，与族兄善宏、善练来谒记，又五年，庠生曰善和者始请入石。 
　　
　　志应堂记 
　　
　　上海储南溪既成义塾之堂，胤子太学生昱道其堂之始曰：「翁耻里子之弗训而倡之义，昱也以教资而成厥志。」甘泉子曰：「义而公，然而有文者矣。」其堂之胜曰：盘据乎三林之南，以出乎水月庵之右。堂之为楹者五，左右为翼庑，不及堂楹之数者一，其外为仪门，不及翼庑之数者一，为基衡步者若乾，其从倍之者再。又曰：其庖偪寝处之所，园池亭馆之修，皆足以备堂之胜也。甘泉子曰：「弘而丽，然而非徒末者矣。」其堂之名曰「志应」。志应者，志交应也。一志也，圣功也，盖取诸易。甘泉子曰：「善哉！质而实，本而深矣乎！夫道，感应而已。夫学，感应之机也，无内外、无人己、无终始，一而已矣。六艺九容所以一志也，二三子且道而子弟之贤不肖，何以关乎翁之心乎？翁之义举何以遂感发乎子弟之志乎？是故明感应也。易曰：『同声相应，同气相求。』其志一也。又曰：『水就湿，火就燥，云从龙，风从虎。』而况於人乎！」储子曰：「可以训矣，请记之。」 
　　
　　程乡县修复古河记 
　　
　　惟岁甲戌，张侯天锡初莅邑，谕言曰：「戬乃身忝化源，职在承流，其有若流水以顺民心者听，有若堤防以遏波滥者听。」於是父老庭说曰：「程乡古为梅州，厥有形胜小溪，西北循城而南，注於东，大河西流迤南，过於溪，东会於海，中夹百花洲，烟火二百。爰自河流淤湮，横行而北，陷洲溃溪，以囓城之趾，将不利於邑侯，其柰何？」侯曰：「河势渐不可已，则此城将如百花之患。我则不源不流不防，祸孰大於此者？」乃令於众曰：「其速鸠我工，缮我器用。甲子，我其有事於河。」乃俾蔡县簿贵端董后，曰：「必浚厥源，必导厥流，必防厥波，以克成功。」於是河由故道行，洲渚攸复，居者以安，行者以利，形胜如昔。侯乃誓於众曰：「吾所不以其源顺民心、防民患，若此河者，有如此河。」士民欢谣，请纪其功，勒之金石。或曰：「浚河小事，何以纪为？」君子曰：「昔称禹之功，小及畎浍，况侯疏河之流以入於海者乎！况春秋之法，或以人而书事，或因小而见大。侯之为邑，当逆瑾污秽横流之余，私谒不入，家累不随，是廉以浚其源也；宽省徭敛，加意士民，是惠以导其流也； 严恩信之施，折新民之气，是威以防其波也。则侯之功德可以配此河於无穷，匪直区区修浚之功而已。后之人见河之流，仰侯之德政，若睹龙门而思禹者，则侯为不忘也。」邑大夫叶邓濂、叶师文等俾庠生梁建序告太史氏书之。 
　　
　　韶州府翁源县创建预备仓记 
　　
　　预备仓者，翁源县尹之所创建也，翁源为韶岩邑，尹能遵行积谷之令，且至万石焉。谓谷必有贮，贮必有仓，乃度府馆废址，及阴阳学隙地，横纵若乾丈，创为是仓。其中仍为府馆、为厅事、为厢房、为庖湢，凡若乾楹，而府馆不失其旧。其中为仓之廒者三间，间深一丈二尺，广称之。东西为廒者一十八间，间深若乾，广亦如之。前为门楼三间，而翼以二廒於其傍，一以贮纸价之米，一以贮官吏之俸。经始於嘉靖乙未十一月，落成於丙申正月。曾县尹极莅焉，王主簿?赞之。於是邑士大夫钟尹韵、吴耆民琼等，咸请讼县官之功，以上播郡侯之美。极曰：「非官能致然也，乃我郡侯之功之德也。侯起江山，由进士秋官来守於韶，辟明经馆，修古小学，使属邑六各为预备仓以积谷，而教养兼备焉。是乃郑侯之德之功也，县官何有焉？」郑太守骝曰：「非府官能致然也，乃我圣天子之德也。凡播告之修，行於天下州郡，州郡谨奉承之，以致於邑，俾置囷仓，务储积，惟多寡以为贤否。凡以救民荒、重民教也。是乃圣明之德也，守臣何有焉？」曾尹极旧从甘泉子游，走书以告。甘泉子曰：「不亦善夫！惟政匪敝於时，敝於人。故君明其义，臣能其事，则政举矣。令匪齐於人，齐於人人，故上宣其志，下播其实，则令行矣。嗟夫！井田废，天下无善法矣。富者益骄以淫，贫者益滥以乱，天下无善治矣。故井田不复，王道之疚也。惟其疚以图其善，因其时以救其弊。修其法，不诡於俗；齐其政，不易其宜，此常平预备之设，其王道之遗意乎！老有所终，幼有所长，矜寡孤独废疾者有所养，则政成而化举焉。富民将曰：『彼皆天之民也，贫蹙乃尔，吾何可独富？』而仁之心油然生矣。贫民将曰：『公府之给，农氓之力也，吾何可以徒餔？』而义之心油然生矣。仁义兴而道德一，风俗同，是故其善教达焉。公不知惠，民不知病，相忘於怨庸，而其善治臻焉。故行一物而四善皆得，预备仓之谓也。今郑侯能祗承圣天子之德意，而曾尹又能奉行郑侯之善政而致之民，四方有贤能之吏，必来取法，是为守令师也。若从钟尹耆民之请，立石以记一邑之善，以风四方焉，夫岂不可？」於是乎书。 
</div>
    <div class="pagination">
<a href="泉翁大全集_page46.html">上一页</a><span>...</span><a href="泉翁大全集_page42.html">42</a><a href="泉翁大全集_page43.html">43</a><a href="泉翁大全集_page44.html">44</a><a href="泉翁大全集_page45.html">45</a><a href="泉翁大全集_page46.html">46</a><span class="current-page">47</span><a href="泉翁大全集_page48.html">48</a><a href="泉翁大全集_page49.html">49</a><a href="泉翁大全集_page50.html">50</a><a href="泉翁大全集_page51.html">51</a><a href="泉翁大全集_page52.html">52</a><span>...</span><a href="泉翁大全集_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
