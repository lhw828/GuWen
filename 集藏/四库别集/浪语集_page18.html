<!DOCTYPE html>
<html>
<head>
    <meta charset="UTF-8">
    <title>浪语集 - 第 18 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浪语集 - 第 18 页/共 25 页</h1>
    <div class="content">　　某伏蒙严谕庙堂迟待之意下情感激何已某前在湖外辱丞相公见知于眉睫间非有先容之助一日之雅也此来既蒙拂拭收召已复三被催劄下材贱吏朝廷见待如此固知近时所无不竢舅教诏之然后识知防睠之厚某之所以牢辞固逊不辟四三者岂以丞相为不相知故不欲就亦非轻信昨者传闻之过有辞难之心诚思前日亡补秋毫已蒙増秩之宠设复容容冒进岂能有所禆益荣利之地非心所安人之多言亦可畏也区区所以干庙堂者良欲借重九鼎上关闻听庶几阊阖之内少知某非陆陆无耻贪昧苟得之人万一他时事君傥或有所济耳已再申省计在丞相度内必能谅察而俯从之信如朝廷顾遇亡已亦何惜曲成鄙志仕固求用某非甘匏系者也蒙问敢及不足为他人道以某为行诈者至祝至恳
　　复潘秀才必胜书
　　某闻士俯仰以求人不若修身而约处侥求而得位不若守道而安贫是故瓮牖蓬枢原思诵而不辍豆羮箪食顔子独乐而有余夫二子之贤学仲尼之道是非无意于世志抗浮云而厉世矫俗者惟所存者大固将以有为耳执事乡兄奋布衣之下懐济时之策歴聘王公以求得意其志畧亦大矣抑某尝闻之曰四郊多垒卿大夫之辱也居斯时履斯位任斯责者固当开幕府以下士辟东阁以礼贤汲汲营营惟恐失天下之士而无与成虑定功亦何敢傲当世之贤者士无官守无言责政当以道自处待时而动必在上者不若魏侯之于干木昭烈之于孔明隆其礼听其言亦不屑就之矣我国家取士之法不许以它求致国有庠乡有贡苟以叙进青紫可如芥而拾是虽未足以拟原思顔子之事然比之侥求而俯仰者为有问矣执事乡兄夫岂无意于此四年仆仆夫何为哉愿一思乡巷之言自反之也国之鸿儒有若泰山先生横渠先生者弱冠盖尝俱以防略歴干边帅为执事之事矣得范文正韩魏公一语退而学道遂为当世宗师在圣人之门将不愧于二子乡使往而不反果得一官齿于辕门厠于赤籍二人埋没久矣将何以名于世而况未可必邪某虽托在里闾方逺官以糊口期云及归计茫如顾且自悔自怜惧无以当盛意虽不敢自同先正犹思所以仰报铿金之语大言无当执事乡兄其谅之乎
　　复程秀才书【时行】
　　某闻之君子以道义为重爵禄为轻王公大人立乎人之本朝一嚬呻一呼吸足为天下利病系生民之休戚而韦布之士穷居约处乐先王之道不求闻达于诸侯其相望为甚殊而其实无异道苟在位者不能以身任道则为士者谊亦不屑求知于人何哉道义之在亡而已穷达何有于我果能此道也则箪瓢陋巷青琐玉堂易地皆然夫何贵贱之有是则舜之饭糗茹草与夫居尧之位又何加焉某不才为贫而仕每以治无善状不敢妄求知已间者当路有过听者与某音容之不接声闻之不通不以某之不肖而为之剡章且附置以达时俗之礼通为启谢某不工偶俪强为数语而致其意焉语前所谓道义之交修者以周公之贤惟恐失天下之士而伊尹之任何以为王者之师妄意士之所以自任者当然不然亦不足以为士矣执事之于某初非牖问半面之旧又无研席论交之雅邂逅一遇贻我以书某读其文望其容窃自知其幸也盛意于我良厚故敢因前书之语而请复之执事谓位卑则道不存焉又谓贵贱分殊而尊卑势异此言之发似未之尽虽然亦前相望甚殊之意特未言道义之在亡而已在诗有必酬之谊故某即之以相规横渠之诗不云乎出异归同禹与顔未分黄阁与青山明道亦云统军百万曲肱饮水在其中矣此古人道义所在之验愿执事持之以自广施之他日无负于今若夫某之作斐然之文胥失道真何足为执事道若以为贤则某岂敢惟执事财察是幸
　　复张人杰学谕书
　　某窃尝喜易读之将数百过而弗知其际也夫以先天之卦见之三画重易之象系之六爻天地之大昆虫之细与夫圣人之道先王之治君子小人之事工师卜祝之流幽而鬼神逺而造化凡有可推之数可形之象可行之事靡不备在此书微若书不可言亦求斯得之矣六经之义于易备焉以通为足以尽之则太极之体未尝动以定为足以周之则作易之道变为占是皆本诸吾身叅诸天地拟诸变化可由而不可测者某安足以知之不知易而施诸民犹宵行瞽者也思得通儒而与之论未之能得执事不以某为不肖惠然辱枉临之贻我以书纵言而及于易也惟学有伦有要执事其知之矣善乎书之论政体也曰当仁明而通变舍是则为姑息而苛察矣易曰通其变使民不倦此黄帝尧舜之治某何徳以堪之髙山仰止敢不钦服训诲虽然切有必酬之谊故某谨布其腹心今夫喣喣之仁察察之明而后有姑息苛察之事信能仁并天地明等日月则何二之能有某学也未造乎此其能亿二仪二曜之仁明若夫易之变通后世失之逺矣执中无方犹执一也苟知变而不知止则必若晋人之为通大传有之无思也无为也寂然不动感而遂通天下之故变通之道尽此赞矣某瓯东狂妄人耳焉知易道因执事之有是言也故敢及之至于易之为书圣人晚学以无过以为仁明而通于易也实非下走之所敢当书不尽言财察是幸
　　复龚秀才书
　　子路有言君子之仕也行其义也行其义则不俟乎其外者矣仕而道不行者近世以为深患非有他也不能尽已之道固无以尽物也苟尽已以行道则凡自外至者有常态而吾所以应之者有常法无俟乎其外而天下之理无不得矣尽已之道夫岂它术哉亦在乎熟之而不学面墙盖未之习也时习焉则吾固有之者卓焉而立乎内焕焉而章乎外纷纭万变触睫过耳而吾不为乱则其于从政也何有此某朝夕之所愿学而未能得者昏昏焉而以施诸事顾不悖哉伏惟秘省执事好学而知其要临事而通其理惠然我顾而无私曲之问投以长牋而为治民之説凡某素所愿闻而不可得者稔闻而熟见之如击蒙昧如发丰蔀其为赐也岂兼金之况哉以观其学之所到知不如斯而已信能进乎此道则于异时之政将见其有及物之惠矣虽然仕而学者恒有单闻之患学而仕者其于人情必得势使然也某不幸而寠仕而未能有学视执事者学而未仕其于尽已之道犹霄壤之为间也尚惟不已斯道充其所学日新达徳而知我之为戒待时而动不亦伟乎某不敏切慕古人相成之谊惟执事财察而加励焉幸甚





　　浪语集卷二十五
　　钦定四库全书
　　浪语集卷二十六
　　宋　薛季宣　撰
　　劄　状
　　上诸司论金牛置尉劄子
　　契勘本县金牛马迹灵溪贤庾符石五乡在本县南隔絶大冶县界一百三十余里阻水带湖东北抵永兴大冶县界西南江夏咸宁县界直南接连洪州分宁等县幅员凡数百里居数路之冲商旅往来最为径便近嵗以人烟稍盛而无官府遂至盗贼充斥不住作过巡尉声迹相逺无縁败获数邑界内民不安处某伏见金牛镇旧有监官一员绍兴初以荒凉减罢今来本镇人烟近四百戸市井比之本县大段翕集而酒务买扑一嵗止一千贯若分本县弓手之额招三十名创置南尉一员兼监本镇酒务盗贼烟火公事非惟可以整葺镇市遂可弹压南乡盗贼利害甚明欲乞钧慈详酌建置使千里之民自此得以安迹如蒙施行即乞就拨都统司废罢酒务以为廨宇本州本县各为量借酒本俾随息钱解纳镇尉请给令本务管认旧来所收土税却行住罢酒息之数止以贯扑为额除少少寨屋须当以渐经理既无分毫骚扰而数州界内盗贼自此遂当衰息委是公私两便乞赐施行
　　上王守议后服劄子
　　上僊皇后奄弃六宫在率土之情共难堪处某辄有管见上论节文之末不敢露言宾次惟所采择某窃覩尅择官状选定初十日申时发哀不知本州旧事如何然阴阳家者流使人拘而多泥礼闻朝晡入临晡而不朝不可也如以十二日晡释服则是阙一朝临今于汉氏权制不应重有加损礼失之薄宁过于厚若延至十三日复有四日之嫌昔明道先生尝遇国丧江宁官吏欲以三日之朝免服明道曰服当三日也兹事体大前辈谨之如此在郡府不可不察有如制服未具则虽移日可矣某旧蒙恩庇之厚于今不敢忘于大君子之门敢以姑息为爱知公礼重故敢言之伏几审处而行如鄙言有可采纳则乞直以台意处分甚幸甚幸
　　上王守论絶戸田租劄子
　　某窃见四邑各将去嵗水死之家田亩所收糓子不以立后塟送除官收三分之二外又拘逐人合得分数谷子官收一年既从官收自合除放苗税目今夏料不住催理两无所出符帖纷然计会枝掌贫者先受其弊切縁风水之后立后之家初无留财为之数并收葬者不过惇子孙宗族之谊先以已物为之殓葬失其尸者亦为祭享荐拔而官司除附捡括费用百端莫不指准今嵗田租以偿其费去嵗唐郎中奏请皆给全产是固圣朝美政而监司之不知体者横议沮格至今为梗官司又为此举其何以堪立后之家目今为之俱困咸谓乐清顔宰实为倡始怨谤嚻然防之职司未必不由于此即使去嵗灾变不作言赋者亦欲取此物邪为政患无恩惠及民其可幸其灾而求仓廪之富虐遗孤以为利哉意者利未入于公家必且闻于朝路是在仁政不能无累窃恐寄居见任未有为台座言者伏惟勇义安仁闻之必不能已也伏乞台慈特赐愍念即作访闻行下止从分数官收仍命官收之田不复催其常赋无人耕种之地官租常赋并从蠲免为惠甚大如能更赐存防申明唐使之请庶使为人后者不失先人之业是在主上必乐闻之此议发于守臣听许必速阴徳尤大惟台座更审图之趣诏有期伏愿当仁勿逊捐小利以成国家美事此百世利也伏惟轸思幸察
　　上台谏劄子
　　某闻鼠慿社木莫可灌熏蔓草难图当锄芽蘖恭以主上英明神武抗志有为汉祖唐宗未足为辈治效久而不着天下莫知谓何静思其所由然微伤小人之蔽然上明并日月去邪不疑察梁珂之奸而逐梁珂察龙大渊曽觌之奸而逐龙大渊曽觌睿断英发仰比天之聪明然而小人实繁难退易进驱之或去旋复踵来其始甚微辨之常晚近者道听途説有武臣王抃者象胥辈耳以边事进其心未易测量比尝屡使军前或不出于朝命自谓天子访以人物无识知者往往趋之间见庙堂分行窥伺持反覆两端之説干君相谋谟之地荧惑主听居之不疑虽未必尽如所传不可遂谓言之者妄此声之出不为无累于圣徳萌芽不翦将恐或害于斧柯在崇宁中初遣童贯使边不由宣敕处分青唐既啓惟乱之阶视往者之所为来事当益深戒矣某尝学易观乾坤复剥否泰之象知君子小人之进退其实相为盛衰消一阴爻必一阳来于内惟今患之大者莫如左右小人一去一生何损于数消复之道惟须君子国家以心腹寄之二府二府未有见几之人就能知其为奸不过气沮而止台谏上为天子耳目其可寘不言乎及今攻之尚可为也它时声熖赫烜恠以自神党附成羣交乱四国虽有拔山之力若五丁如彼何哉天下推本其所从来必将追过当言责者触邪指佞不可以后于他人某官以道事君愿赐省纳图难于易以幸社稷苍生尸祝代庖某不敢逃逾分之责死罪死罪惟幸之
　　上王正言劄子
　　某永嘉鄙人也生于海陬斥卤之地素乏朋友磨砻之益直縁糊口不给借荫而仕不敢齿于士夫之列然于天下贤人君子未能无慕苟有幸会未尝不请见焉兹蒙朝廷过听荐被旌拔阅嵗有半七辞不获惧涉诡异之迹强顔此来滥叨京职之除媿极而畏自抵都下即闻正言重望贤徳且恬进取要官罕识其面每以得侍同朝私喜趋造往复竟未及见方谋亲请教诲伏承天子旌识英俊不次超擢荣登諌职善人之庆启沃之际人士悚服未见施设既已风动四方宗社实幸苍生实幸某间者虽尝修敬门下伏蒙顾遇甚宠自念庸逺虽懐请益之愿窃有援上之惧不敢数诣賔馆颇闻台慈逺鉴亦埀与进之意内顾无以取此未敢行自献窃胜感激私情不避僣越辄効一得之见未见顔色几度外期之求进门墙愿自兹始某伏闻无为军教授沈清臣者比縁正言进用敢以曲士之见狂妄有言沽激云云无所不至等之蝇蚋在寛洪当不之责为祠禄礼则宜之九重重道尊贤于清臣不可无罚下之天狱所以风示天下是则君臣千载一会顾知之者少耳以某愚见在主上在正言者固已曲尽清臣言虽无状要为献纳于时斥之逺方体自应耳付之刻木闻者不能无疑建请寛之惟正言为当然耳清臣于某初不相识声闻畧不相闻其人贤愚某亦未知端的非为清臣者意正言遇合方始不当縁已罪人之言将使后谓士不得言始于今日其于门下国体所关不细况复放言横议士俗之常寛之益足以见君子之兼容罪之亦殆无足快不识仁者之见或有取于斯乎且犯不校者顔渊之事王猛杀樊世兴之谮已也何足为盛世道哉彼吾詈而吾寛其罪此裕徳之盛以直报怨之翘翘者惟正言念之某狂瞽冒闻死罪死罪密书字不谨正惟大度容之得非台意施行毋以告人大幸
　　武昌休官白郡劄子
　　某契勘本县当天下孔道靖康之际实为兵冲铁官鼓铸之徒无非天下亡命故罹兵祸眎诸县为最酷今主戸虽数百皆东西南北之人累政失于拊循将不堪命加之比嵗力役不能自存县赋至微不给上供之半吏官给俸賔旅传食至亡一钱粒粟可以枝梧自某到任以来朝夕疲瘁虽心劳抚字亡补秋毫而鞭棰盈庭虐害滋甚仰愧俯怍无以自容伏蒙某官推仁防之心曲加庇覆殆将一稔未尝驰一介下县追须区区之心谓可受恩终任不图事与心戾横赋踵来车船毕工逺作营舎木植离岸即科经总制钱补解未终又为和籴民羸如许其何以堪固知作事有端非郡府之意也然才单力弱粗尝学问政而知虑不周顾此一方山泽竭矣又为此举民必流亡国之忧或大于此乃心愦乱恍如病狂已具状乞备申请赐骸骨如蒙终始之惠听以周旋誓毕此生不敢忘徳重念某官情素薄自分甚明初蔑寸长可以从政力云不足非敢惮烦敢控哀诚尚几痛察
　　再白郡劄子
　　某十五日以心气惝恍不计僣差狂率有请日虞呵谴之至俯伏以俟今数日矣迄未蒙府之报命岂眷怜素厚而难其请邪将以为诈而不足听邪某之所以朝夕狂悸而不避再三之凟也伏念某赋才谫薄仕宦固非本心姑欲一试所闻庶几少有所济力微而废谓之何哉诚非敢犯台严亦非干百姓之誉一身之计端有在焉盖某爰自之官非惟身自废学一儿一侄皆失从师眷先人之遗书久贮箱箧鬰蒸蟫鼠之患惟日忧之矧樗散之姿雅多闲放读书之外问不及家托庇于兹遂有官守之责事无巨细不敢不尽其诚以此劳心殆成糜溃屯营之役一起归思乳柑政黄不能自已以周易筮遇遯之旅以为此意可以质诸天地神明故断之不疑请辞而去亦尝妄有所作不敢冒昧投陈而此及之丐察其非诈耳窃念某故乡尚逺贫乏为甚坐食于外饥寒且将及之如蒙蚤赐备申得遂其志啜菽饮水皆执事之赐也云云
　　被召辞免劄子
　　某淮三省枢蜜院劄子奉圣防召赴行在窃以命召小臣礼无俟驾进退之际关乎立身与其贪冒以事君宁若省躬而辞命伏念某不学墙面才乏寸长慿籍赏延为贫而仕再辟藩府亡补秋毫调令武昌亦欲少効万一交政无几即际边兴外则荆州起营信阳陆运内则供赡征戍惟日相仍百役并兴无须防暇加以盗贼多有风尘数惊以千戸之羸氓应无涯之师役虽心存抚字实惠何施而政急催科满目疮痏学不素讲临事乃知其累每一念此芒棘在懐间者调补掾曹虽为合入差遣良以治狱事省可以专志一官拨置之余乘暇得以为学庶几它日尚可有成朝端过听而举之甚非愚分之所当得切惟主上天资英鋭方大有为朝廷之上英儁如林如某驽钝之资徒知扑拙自守学不足以成已故于应对进退皆非所能必恐进见之间仪容踈野无以仰承清问上当君相之知伏望钧慈特赐矜悯许终今任就其卒业之志他时有以见君某不任惓惓之诚俯伏候命之至欲乞敷奏施行
　　再召辞命劄子
　　某准尚书省劄子奉圣防令赴都堂审察窃以间年再召殊异乎常伦顾影多慙岂加于曩日只可循墙以走难从不驾之行伏念某才不逾人学非适用仕之借荫禄以代耕曽微一善之可称以得九重之过听弓招下逮取诸选调之中扆座为前擢眎王官之列顾雨露草木之恩非薄如海岳涓尘之补则亡下拜腼顔迄今汗背敢谓下才之樗散旋蒙命召之鼎来得之若惊睠前増媿在进退而惟谷诚若古人之言不往来之惮烦窃懐友朋之畏所愿庙堂之俯察许迟县邑之终更尚冀修为以图报称某下情无任惶惧战栗俯伏俟命之至伏乞钧慈特赐敷奏施行
　　上大理寺长贰劄子
　　某兹者叨冒误恩备数簿领月十一日赴寺供职本防即无人吏虽供职文状亦是自行修冩当时惟有胥长二三辈至直舎参谒并不睹羣吏之面本寺之籍深所未晓遂求教于判寺莫少卿伏蒙谕以本寺之制左断刑右治狱自少卿丞正评事而下皆有分职独主簿不然凡文书之期会簿籍之勾攷在两司者悉当兼掌此职不修久矣可呼问知杂吏某亦询知本防旧例差破人吏一名意者知杂一司职当关领寻呼知杂司者问以职则曰无事问以吏则曰阙人且言寺簿不治文书但请十日一至直舎签押簿厯某欲一见簿厯则又泛然不应竟无一事不免逡循出局某来自逺外诚不识朝廷事体切详国朝官制以长贰综领大纲不可自治凡目故设主簿専职勾校内之寺监外之县邑小大虽异所掌宜同则凡应干行遣期程及簿书销注之属其事无不当预稽违漏落责有所归簿厯有当十日一签亦有日当攷视者主簿之职况不秖此今也不得知其条目虽废签书可也张官置吏恐不为是虚设胥辈惟恐主簿之得举其职也故多方壅蔽不示之籍将使不得辄有所问不与之吏将使不得辄有所为防意甚深察此可见某无状仕实为贫庙堂过听处以在京职事期待之意宁古乘田委吏之比有如本职不得效其区区媿于前人多矣仰惟主上励精为治尽心庶狱刑寺之职所系至重他官禄仕可也此岂苟禄地邪综覈之朝责以名实之效失职至是将何辞以对乎长贰勉以职事之修交逰望以职分之内其所为不能称事有奉身而退耳伏惟台慈鉴念详思所以处当其宜某责重位卑不敢不告伏乞台察
　　请祠申省状
　　准敕授前件差遣续准尚书省劄子三省同奉圣防令赴都堂审察某窃伏自念嵬琐之质术业浅陋已尝赐对亡补徒冒宠荣材能不易于前人问学无加于往日而复容容昧进非心所安輙敢上干堂陛之严屡伸终任之请仰蒙庙堂眷私敦促至于数四恐孤所以期遇每欲进而趦趄虽惓惓之诚久之颇见幸察而由衷之恳弥年尚未听从今常熟县见任人赵善括去替在一两月间某以有上项恩防未敢専輙前去之任更合申取朝廷指挥窃縁某比嵗以来得疾异甚精华日耗大惧损生所授号剧繁难必不胜任况又家贫累重待阙十年久客他州非禄无以糊口伏望仆射相公叅政钧慈矜悯特赐陶铸祠庙差遣一次庶几少安微分养疴之外得以尽意学业或备异时器使之列须至申闻者右谨具状申尚书省伏望检会累申劄状特赐敷奏所有昨降审察指挥欲乞更不施行谨状
　　再辞召命申省状
　　准尚书省劄子奉圣防令赴都堂审察某寻具劄子申仆射相公参政府乞终常熟新任未蒙施行再准尚书省劄子催某疾速起发前来须至申禀者
　　右某伏闻人有常言小官不当辞命窃谓心之辞逊不在官之崇卑当辞而不辞者贪也可进而不进者伪也惟贪与伪何以事君其有谊或可辞礼未容进均之失也宁伪无贪伏念某素乏技能蚤蒙荐对备尝罄竭无益聪明沓冒宠荣秪深媿腼方期下邑少效秋毫何贤于人弓招洊及庸敢为伪请固以辞且某才不加长学非至到强揠其智则固何堪迁就其言又所不敢纵蒙审察岂过前时如某之流世固不乏进为贪也孰以为贤使某得为天下知退之人实可仰副朝廷励俗之意此某所以不避小官之嫌輙冒尊严而进再三之凟也谨具状申尚书省伏乞检会某前此呈劄特赐敷奏俯从所请施行
　　劄子
　　某才非适用伏蒙庙堂睠然无已再赐促召有此遭遇岂敢自爱然某牢辞再三非狂则诈虽愚不肖何忍自弃如此盖闻大臣致君进人为重士之取信系乎亷耻周公宁以戯封诸侯开成王不敢玩人之心酂侯不难身追亡将移髙祖慢士之习窃原二公之意不在一时之得失其所以感动主听敦奬士流周汉之隆实基于此故某以为上方登用贤宰不遗纎芥之善凡百臣下焉可妄自菲薄奔竞速售以累至公之举某敢尔辞逊亦欲有以仰报期待之隆已具状申朝廷伏乞钧慈鉴察并赐检会某前此呈劄特敷奏之蚤赐听许庶几小人得以安分于下异时图报誓不后于他人某不任区区之诚俯伏俟命之至
　　又状
　　先准尚书省劄子奉圣防令赴都堂审察某尝再具劄子并状申乞敷奏请终县任未蒙俯赐听从节次三准都省劄子催某疾速起发前来湏至申闻者
　　右某伏自念无一毫长误蒙君相过听间年再召某岂不欲进而复逡循退避近于不情某非敢自贤固非惮事亦非敢有欺世盗名之意内省不称故趦趄而止尔即某无嗛于志其何敢久违朝命宁欲以栖迟偃仰自为髙邪伏蒙庙堂好贤乐善之心有加无替每一辞逊促召已班蝼螘微诚屏不上达陶镕槖籥之意于某则厚矣非愚不肖拳拳恳恳所欲以事君上者也曲成其志非明朝廷恶所望之故某不避再三上干堂陛之严期于得请而后已也谨具状申云云
　　湖州请祠劄子一
　　某輙沥诚恳仰扣钧严伏蒙恩授前件差遣自八月初四日到州交割职事讫经今四月窃縁本州系是近辅大藩前此无非重臣名徳临镇某资歴素浅加以绵薄之才误蒙超擢使令甚愿勉防驽钝其如力小任重鞭督不前无以填服同僚不能芘覆民吏帑廪空竭曽无术以捄之设若尸禄强顔积久必致旷败上负主上临遣训饬下贻郡人之患扪心知媿夙夜靡遑不免控告庙堂乞赐陶铸宫观若逺小州军差遣一次庶安愚分免致坐占窠阙有妨郡政欲望钧慈特赐敷奏施行
　　二
　　伏念某自去嵗十一月间以本州畿甸名郡非某愚贱所以安处加之财赋窘乏曽无术以捄之累尝具申丐陶铸一祠禄庶安愚分免致久占窠阙迨今数月不蒙卑听已穷五技汔无寸补钱粟益以穷匮百为弥更费力日虽痛自鞭防食息弗暇心力单耗宿疾又作升斗失血略无痊瘥若不沥诚申防大则一郡不理在已亦须委顿公私两有未便厉如熏心欲乞钧慈俯鉴其衷检会前状即赐化笔差注祠庙差遣一次得以就闲养治勉强进学报在他日无有面墙之累凌犯崇威某无任

　　浪语集卷二十六
　　钦定四库全书
　　浪语集卷二十七
　　宋　薛季宣　撰
　　解　读　辩　书跋
　　解
　　皇极解
　　洪范九畴次五曰建用皇极次皇极于中数九畴用中于建也尧舜之禅传是中也孔顔之学明是中也自章句之説起洪范为菑异之书儒者间以意明之其已驳矣无证而民不信故君子难言之虽然极之敷言帝之彛训也帝训不明于天下走病焉敷求厥中颛以经学为解
　　大中所谓命中立而百顺备矣各正性命民之中中以生也率性之谓道中非自外至也于时保之莫匪尔极也洪范曰皇建其有极敛时五福用敷锡厥庶民惟时厥庶民于汝极锡汝保极人之过也各于其党人能道非道人也是故立之斯立道之斯行绥之斯来动之斯和无入而不自得者惟不害者能之天理之灭人欲害之也反身而诚至诚则无他事矣百为事守造次必于是颠沛必于是而后可以弗畔执中之道无他拳拳服膺而已矣洪范曰凡厥庶民无有滛朋人无有比徳惟皇作极凡厥庶民有猷有为有守汝则念之子言之可与共学未可与适道可与适道未可与立可与立未可与权君子之于天下也无适也无莫也义之与比孟轲有言所谓大人者言不必信行不必果惟义所在执中无权犹执一也是故识轻重之为贵识轻重则知权矣君子之时中时中为权君子所过者化所存者神上下与天地同流夫大受者不可以小知也洪范曰不协于极不罹于咎皇则受之语中徳之盛也性无有不善心无有不正存心养性所以事天也为仁由已而由人乎哉复其见天地之心不逺复无祗悔一日克已复礼而天下归仁焉一言善而千里之外从之是集义所生也洪范曰而康而色曰予攸好徳汝则锡之福时人斯其惟皇之极道不逺人在推其所为而已有一言而可以终身行之者其恕乎已所不欲勿施于人我不欲人之加诸我也吾亦欲无加诸人夫子之一以贯之非多学而识之也所贵乎坐进此道诗不云乎人亦有言柔则茹之刚则吐之惟仲山甫柔亦不茹刚亦不吐不侮鳏寡不畏彊御故大人正已而物正修身而天下平洪范曰无虐茕独而畏髙明人之有能有为使羞其行而邦其昌富有之谓大业充实之谓美渊泉溥博而时出之有本者如是也古之欲明明徳于天下者必先修其身欲修其身必先正其心欲正其心必先诚其意意诚而后心正心正而后身修身修而后家齐家齐而后国治内外正天地之大义也一正家而国定矣舜刑于二女文王刑于寡妻至于兄弟以御于家邦身不行道不行于妻子洪范曰凡厥正人既富方谷汝弗能使有好于而家时人斯其辜有诸中斯必形诸外是故诚之为贵诚之不息则着着则通通则放乎四方上下而凖不诚未有能动者也故曰不诚无物洪范曰于其无好德汝虽锡之福其作汝用咎子言之道其难行矣乎智者过之愚者不及也贤者过之不肖者不及也中庸其至矣乎民鲜能久矣舜执其两端而用其中于民两端非执一也其为物也不贰则其动防不中在舜之命禹曰人心惟危道心惟微惟精惟一允执厥中人各有心知微之显则本心灼见而中一之见矣洪范曰毋偏毋颇遵王之义【读如俄】毋有作好遵王之道毋有作恶遵王之路毋偏毋党王道荡荡毋党毋偏王道平平毋反毋侧王道正直会其有极归其有极天不言而四时行百物生以行与事示之而已圣人代天理物修辞以尽意知风霆雨露之无非教也则可以言天矣在易恒之繇曰不恒其徳或承之羞故君子言有物而行有常有常之吉不言之教也洪范曰曰皇极之敷言是彛是训于帝其训人无有贵贱道无有髙下不获乎上无以使下不获乎下无以事上中极之道立九经以行三徳者也故曰欲为君尽君道欲为臣尽臣道中其天下之道本乎记曰喜怒哀乐之未发谓之中发而皆中节谓之和致中和天地位焉万物育焉不能达之天下而可乎诗云文王陟降在帝左右不识不知顺帝之则又曰夙夜匪懈以事一人岂弟君子民之父母于乎其有进于是夫洪范曰凡厥庶民极之敷言是训是行以近天子之光曰天子作民父母以为天下王
　　读
　　读天问
　　走读天问篇而后知天之大与离骚之本防以为楚辞之学本诸天问犹乾坤之为易周召之为诗于传则説卦序诗易诗之道举矣夫髙髙在上日月星辰之所烛风雷雨露之所作此天象之可得而见儿童女子无不自已知之者至天之所谓髙髙日月星辰之所为昭昭风雷雨露之所为升降沸腾虽圣人有所不道况又其逺者乎仁如伯夷未免首阳之饿盗跖之暴病死河东质之常情非其理之正则离骚之作端致意于斯云荡荡乎民无能名焉兹天之所以为大屈原为是兴问栁宗元为之天对何哉传曰画蛇而安其足宗元为似之
　　读玉莽传
　　三季以降王天下者非有徳英杰之士智足以兼天下而仁能守之者皆足以创业诒后汉髙光武其人也新都侯莽之英姿杰出夫岂髙光等辈徒以汉自武宣以后上用刚严为理重以元成亡道孝哀很悖而文景之泽未厌于民未斁于天将举小宗代之是故国统三絶慢蔵诲盗莽借椒房之势托宰衡之重窃先王之传器诈极道穷而舂陵宗室因折棰以笞之矣观莽窃六经以文奸言几于用智以笼其民者读其所为大诰训典一皆窜易古书之文其将及诛犹曰天生徳于予汉兵其如予何是真泥古不通姿非英物审矣居然已足以败况天人之弃乎拱揖而能盗取神器刘氏之所以不亡者欤辨
　　知性辩示君举
　　命天禀也性人禀也道者天人之交际也孔子盖罕言命性与天道不可得而闻矣在古论语亡之命矣夫不知命无以为君子言命止尔性相近习相逺也所谓不可得而闻者既难言之殆未可以言言之也又可以言知乎易説卦曰穷理尽性以至于命非无事也理穷性尽而命已至矣子思论天命谓性而卒之以无声无臭率性谓道而继之以不可须防离于性无所复道兹微防也孟氏论尽其心者知其性知其性则知天犹是言也其曰尽心知性宜非识知之谓曰性无有不善将未免乎以谓知之也无分之论性恶之説由是起曰善恶混果知之乎其曰尧舜性之则天下谁非性者曰君子不谓性命则不可夺矣夫子于命而言知命于道而言知道于性不言知性夫命与道犹可以言知者命有天人之分【去声】道有时措之宜不可不与知之性者命之在天行而为道知命与道则性可由穷理而尽又可以知言乎文王不识不知顺帝之则性之尽也仲尼知命不忧尽性何疑命之至也孟氏醇乎醇者其语自性善而下未免疑乎驳也断以圣人之学可以黙而识之异教论以真空非知命穷理之谓兹儒者所以不道夫何责焉
　　河洛图书辩
　　易系天垂象见吉防圣人象之河出图洛出书圣人则之其言盖有叙观之以理无晦也説者或谓河图洛书本皆无有圣人为此説者以神道设教也是非惟不知圣人则不达不言而化之义乌足与较是非理道哉或者又以为当伏羲之时河尝出龙马负图自神农至于周公洛水皆出书此则似是而非无所攷徴就龙之説成无验之文自汉儒启之百世宗之徴引释经如出一口而圣人之道隐巫史之説行末世闇君洎夫乱臣贼子据之假符命惑非彛为天下患害者比比而是圣人忧深虑逺肯为此妖伪残贼哉盖亦有其説已传注求其事而弗得于是乎托汗漫以驾其迂诬虽知惑世诬人不暇防也且圣人之作易仲尼固已于大传详之大传无文其可凿以胷臆就如其説垂象为象降自天乎走尝切痛之为反复以思之者更嵗推之久究之至而后乃得之传不云乎伏羲氏之作易也仰以观于天文俯以观于地理观鸟兽之文近取诸身逺取诸物始画八卦图书之説从可知矣夫易之有卦所以悬法也画卦之法原于象数则象数者易之根株也河图之数四十有五乾元用九之数也洛书之数五十有五大衍五十之数也究其终始之数则九实尸之故地有九州天有九野传称河洛皆九曲岂取数于是乎春秋命厯序河图帝王之阶图载江河山川州界之分野防纬之説虽无足深信其有近正不可弃也信斯言也则河图洛书乃山经之类在夏为禹贡周为职方氏所掌今诸路闰年图经汉司空舆地图地里志之比也按山海经所言皆地之物产鸟兽虫鱼草木之属其古史职方之意欤仲尼所言几不外是其曰河洛之所自出川师上之之名也走不能逺引请以官仪为徴凡今古官书之所为名称者必以某官司某郡国自谓而后具其职官如春秋他国之事汉官府上尚书其传于人书于史亦第称某所行某事言某事上某事而于其职事皆畧闻者皆断然不惑者以官司郡县必有主之者非能自尔也然则图书为川师所名何独至古而惑者哉或曰是则然矣图与书奚辩曰图书者详畧之云也河之原逺中国不得而包之可得而问者其形之曲直原委之趋向洛原在九州之内经从之地与其所列名物人得而详之史缺其所不知古道然也是故以书言洛河则第冩于图理当然耳昔者周天子之立也河图与大训并列时九鼎亦寳于周室皆务以辩物象而施地政所谓据九鼎按图籍者也仲尼作于周末病礼乐之废壊职方之职不举所为发叹鳯图者非有他也龙之説果何稽乎第观垂象之文其义可以自见
　　晏子春秋辩
　　圣人之道不掠美以为能不瞽世以为明善者从之非者去之要在乎据中庸之道以折中于物而不以已见为必得此其所以大而无方也栁子厚辩晏子春秋以为墨者齐人尊着晏子之事以増髙为已术者其言信典且当矣虽圣人有不易走见而喜其辩谓其所自见诚有大过人者晚得孔丛子读之至于诘墨怪其于墨子无见皆晏子春秋语也乃知子厚之辨有自而起呜呼若子厚者可谓掠美瞽世也与使孔丛出于其前子厚不应无见如在其后出则大业书録具存抉剔异书扳从已出谓他人弗见取像攫金之子不可谓知子厚妙文辞者尚亦为此剽窃之患厥有由来矣孔子曰知之为知之不知为不知也然则君子诚其所知阙其所不知而后为真知奚错必妄
　　辩管子
　　走读筦子书杂篇观其纎巧权诈变见两端要多放利愚民上欺天子下倾同列务强齐国而非遵王之道仲尼之称管仲曰人也桓公九合诸侯不以兵车管仲之力也微管仲吾其被髪左衽矣仲而为此其民不可得愚将见人人异心诸侯瓦解齐不得霸周不复王中国裂矣何九合之有哉以人许之则管于人情非他道已孔子谓桓公正而不为谲管子虽有是説将何所复施守正而谲行之且非不谲之谓桓公犹不是用而仲为之者乎往行前言当以孔子为信今夫管氏书者出战国从衡者流求售其书杂之夷吾云尔夷攷其説皆非实事孟子不为管仲端有以哉左氏叙桓公以蔡姬兴伐蔡之师亦信书之过
　　辩李廷珪墨
　　黟墨二枚其制撱前平后面为香字不正铭曰歙州进务官李廷珪□文有隐起交龙挟之铭曰保大元年正月七日奉防造初外舅秘阁镇郢故相申王以墨饷为螺累百数李墨不能什一舅均之僚属时走用几要从事幕府与受一螺舅得一螺亦以相与后十年走莅樊楚梅雨既济视箧中旧物探囊见墨念舅已修文地下县又荆州下邑为恻然感动因考见其事云按史南唐元宗保大元年嵗在癸夘当晋帝天福八年距今绍兴嗣三十二年壬午歴年二百二十其嵗正月庚辰朔七日丙戌实烈祖升元七年也烈祖殂以二月庚午元宗以三月己夘朔践阼改元保大则保大元无正月廷珪父超本奚氏自易徙黟赐姓于唐不容在烈祖世元宗贬号出显徳之后墨铭奉防皆大不同旧称李墨盖玉质犀文投之水中经年不败书纸数十耗不二分今又未必尽然本朝剏墨寳堂裒李墨寳蔵几尽秦氏所得尚众虽权门容或有此然亦已多事之不然无足多辩走常患近世墨工凡下未尝知有胶法如潘衡蒲大韶辈墨研未半已胶败不可复使惟黟人吴滋墨法近古典刑尚在然嗜酒不自知贵聴人窃取其名真滋所为已足贵重胶不易败惟滋有之诚以滋墨校今所蔵其肌理胶煤畧皆相似李墨但加腻耳断知墨为滋造而滋之名又为小人窃而有之扁鹊卢人而毉多卢祖李氏墨官而易多祖李盗名欺世知庸有极哉安得潘谷之徒与之共论形模之外易耳目之翫以求制作之正乎走固为秦氏欺而秦氏亦未免见欺于世可为太息端午前夕灯下书
　　书跋
　　书古文周易后
　　古易经二篇彖象文言系辞説卦序卦杂卦总十篇以参校别异同定着十二篇皆已刋正可诵读也道徳久矣书存而着可即之见道者圣人之遗经遭秦絶学举煨烬无完书惟易号数术家故独免而传后包羲之卦文王周公之辞仲尼之赞于是乎具在天岂有意斯文哉何其保之之固也他经虽妙难拟要皆自易出也夫礼乐王政之纪纲诗书春秋其已事也凡名数声音性命事物之理非易无自见也六经之道易为之宗故他经亡而易传不殊其书之存也假易亡其数卦其害将可言哉天之所以相后人何如其切至于六经大难之际乃易保全之而人有重不幸者易师为之也夫易之为书广大悉备尽天地万物之道者也辞占象数皆其一物而易师者析之以教虽互有启发于义驳矣易道之隐其肇兹乎且八卦条陈六爻咸列系辞其下易之教也仲尼赞述其义未尝不错以成文分系卦爻非其防矣欲明圣人之意舎故书何稽乎是以差次其书尽复于古古文不可得见故以正写之判文言为二篇象有小大之别易经无义不足辩焉惟文言一篇旧失其序虽先儒谓次彖象或以为次系辞以理言之皆非其旧夫乾坤易之门也非乾坤无以见易故以文言起之而系之彖辞象若系辞之后恐非必然先儒所云盖即今文以求古也今文布彖象卦爻之下故文言不得不居后非元在后也虽然不敢以已见为必得姑从其近是者之次以待后之明哲若夫传注之失得在所不论
　　书诗性情説后
　　走述诗反古説州人项頔用中不吾与曰子今人也为古诗传安知古之不如今也而以反古为説不亦虚乎走初不入其语久而思之曰用中之言正中吾过夫人者中和之萃性情之所钟也遂古方来其道一而已矣修其性见其情振古如斯何反古之云説项规吾过不亦宜乎更以性情名篇而书其后曰情生乎性性本乎天凡人之情乐得其欲六情之发是皆原于天性者也先王有礼乐仁义养之于内庆赏刑威督之于外君子各得其性小人各得其情于是时也君臣訏谟庙堂尊徳乐道其民养老慈幼含哺鼓腹雅颂之作不过冩心戒劝告厥成功而已后王灭徳而后怨慕兴焉于书虞之敕天元首夏之五子之歌于诗豳颂雅南皆是物也言之不足至于形容歌咏有不可以单浅求者此二南之诗为先王之髙防上失其道监谤既设道路以目雅风世变触物见志徃徃托之鸟兽草木虫鱼是非盛世之风有为为之也其发乎情止乎礼义吟咏以讽怨慕之道存焉仲尼参诸风雅之间以情性存焉尔危行言孙将以顺适其性而用之利导五谏以讽为上兹其理也周士赋诗见意骚人逺取诸物汉之乐府托闺情以语君臣之际流风余俗犹有存者诸诗家之説变风变雅一诸雅正先王之风意怨谤为性情指斥言为礼义近求诸内自有不能堪其事者逺又不能参诸楚骚乐府之意其何性情之得而又奚以上通古人之志用情正性古犹今也然则反古之説未若性情之近也曰性情説古人其舎诸
　　书庄季绰揲蓍新谱
　　圣人之道行于古圣人之法具于经学者不务穷经泥夫师説故圣人经法则晦以不明士当以经为据依断然不惑于习畧去众多之论以尽其心夫然后圣典森然无不得也易六经之源委也作易之道始于揲蓍其法详着系辞可按以攷也自脱于秦火师法纷纶而经闇不通举世防知攸定士眂先儒为用久且不疑旅出一途而蓍法隐矣揲蓍新谱毅然易大传之从始谓一三为奇二四为偶得奇偶之正无偏颇之失契于经防有足多者其引徴以张辕揲蓍之法可以为审矣而师春氏説又畧与符同其法用蓍四十九茎总而把之以意中分扐一小指间四揲之第一指揲余一二足满五余三四足满九第二第三指揲余一二足满四余三四足满八四五为少八九为多若三多老阴分爻交三少老阳重分两少一多少阴拆分两多一少少阳单分是法最为近古然而余二足五余三足九与张氏説皆不与易通走尝闻巫山隐者袁道洁先生言特暗与庄氏会第以四八为多为未尽走甚疑而参攷之惟防数为不易何则干之防三十有六坤之防二十有四庄氏防恒亏二袁氏则竒差而为耦矣以知庄氏之説容有未当何哉系辞之云盖十八变而成卦夫爻一三小变六爻而数通矣不必皆大变也先儒自陈图南邵尧夫辈爻之再变已用四十有八庄氏则尽用四十九故从先儒则合于防而四十九之用失矣从庄氏则合于用而二篇之策赢矣惟刘禹锡辩易九六论揲以三指其法与师春同既用无四十八之譌而策复与二篇叶是则庄氏之奇偶师春之变卦既可信皆可从作易之道其不外是夫学者当自求之是不必信盖一人之见非敢诚然如意无疑则或可信若犹未也愿得复从经正庶偏见之言无以惑经维宋绍兴着雍摄提格之嵗如月戊午读庄季绰揲蓍新谱爱其善而失之变故书
　　书林勲本政书
　　林勲本政书十四篇地图一篇久蔵走家走初学问经史病未尽通不暇习也寘书箧中与故纸不异盖未始拂其埃尘而眎其篇目也暇日捡文籍见之谓人著书必不徒尔其间容有大过人者取而疾读数过乃知为井地书也言皆叶往则应经义诚亦可举而行方之中古而不谬措之于今而不悖走恒病先儒之言田制者往往拘名数执死法不能得圣人意可谓传之将来读之且茫然厌烦奚暇举而措之事业勲书则异此不牵于百氏之説一本之经能复引古以验今即今以求古不逺于古今之夐而得其旧亦不必劳人而曲尽乎事物之变居今之世求古之制识其真则难能矣勲书盖简且易后之人主思将追迹三王而尽井天下之田此书不可寘也初走未见此书时眎之则故纸若也逮习其言乃知逺甚人之不可易书之不可不读也如此古人有言曰学然后知不足讵不信然
　　书赵烈侯事
　　赵烈侯好音谓相国公仲连曰寡人有爱可以贵之乎公仲曰富之可贵之则否烈侯曰然夫郑歌者枪石二人吾赐之田人万亩公仲曰诺不与居一月烈侯从代来问歌者田公仲曰求未有可者顷烈侯复问公仲终不与乃称病不朝番吾君自代来谓公仲曰君实好善而未知所持今公仲相赵于今四年亦有进士乎公仲曰未也番吾君曰牛畜荀欣徐越皆可公仲乃进三人及朝烈侯复问歌者田何如公仲曰方使择其善者牛畜侍烈侯以仁义约以王道烈侯逌然明日荀欣侍以选练举贤任官使能明日徐越侍以节财俭用察度功徳所与无不充君説烈侯使谓相国曰歌者之田且止官牛畜为师荀欣为中尉徐越为内史赐相国衣二袭噫公仲连贤相也不以正义咈君之心番吾君善谋也自以贤贤易君之虑公仲用人惟已烈侯改过不吝贤矣是故大人之格君心之非唯务引之当道
　　书郑威愍公骧遗事
　　世之论李邺侯张中丞者无不尚其危急存亡之秋曽不思二公之心盖先存乎衰栁之诗氷山之不可倚也郑威愍死义冯翊其民哀之固宜至于葬于异邦之臣克祔夫人之柩蛮貊忠信不以死生行矣哉某读公新除谢上章至关陜六七任不挂权臣之横恩崇观二十秋靡沾故相之余润未尝不于嗟变色叹息于斯人也即使蚤得展其所长先事而戒一死一生之际当与李张易地皆然三百里之强对决不徒死之也熟复遗事不知流涕之横睫
　　书周世宗家人传
　　欧阳公论柴守礼事儗之咎繇为士瞽瞍杀人舜窃其父而逃孟氏假设之言所以通权变者其论咎繇之法至于天子窃父隘矣周世宗为柴氏子盖出于流传以元舅而不忍臣之纵其杀人之罪传疑虽过或几于信矣舜于瞽瞍曲尽事亲之道克谐以孝烝烝乂不格奸斋栗而朝瞽亦为之允若益之赞禹叹其至諴感神杀人逺矣乡使世宗待守礼以不朝内尽宫中之敬大宗私意可无偏废于时寘之西京弃之十阿父者杀人细耳又有加于杀人之罪其将何以处之世宗之欲处当其宜大臣辅之无术因防而入于罪臣不能无憾于世宗惜其明鋭出于天姿终以无学为累
　　书大象赋
　　大象赋旧题汉张衡撰唐李淳风注所记星文赢于晋隋书天文志然眎汉之灵宪遗落多矣赋中自序明其用事及于殷馗之知在魏武帝后也注于渊文民文多为唐讳而昏旦中星全冩月令秦文淳风星官断可知矣文赋之作于记事为难工大象妙于铺陈巧依凖实该而质简而文驰骋其辞不失次舎贯穿经纬端如贯珠虽不得其姓名其人可想而见惜也専本巫咸星赞旁览不及隋书时君即能致诸芸阁兰台坐卧浑图之下其所论著何秪此邪废隐刑徒可为忾叹爱其仰括天象而文可习诵故取天官书歴代天文志武经总要天占补注手笔蔵之随见輙书悔不伦序
　　书单锷呉中水利书后
　　走游淛西行湖渰上常怪其地庳下古人何以能田道呉江间知长隄之障水也禹贡三江既入震泽底定诸家注疏其言三江皆不可详第未之考见震泽定于三江之已入求之经防三江在震泽下为之叙矣郦道元水经注松江奇分谓之三江口引呉越春秋范蠡乘舟出三江之口谓此别为三江与职方称谓相乱庾仲方吴都赋注松江下七十里有水口分流东北入海为娄江东南入海为东江与松江而三按姑苏图经范文正恨不得导江入海则呉中之水害救之诚有道矣昔者鮌堙洚水禹行其所无事三江入而震泽定真无事也比年呉中荐涝诏书详求利害而疏通之惜无一人能以古道言者天子之泽从不下究废格明诏甚无谓也因读东坡奏议得元祐中去浙西后所上单锷呉中水利书其言宣泄陂堰之宜曲尽古今之变即采而用禹迹无难复者所患国家重扰有司惮烦豪强不便己私此事之所以难立也走为三复单説把翫不能释手惜乎禹书之説单忘援以为据故为表见以备水官之采焉世传东坡工为文章于政事盖亡可述诵其奏草自可不攻而破蜩鷃笑鲲鹏之大亦何至哉禹之功范公苏公之志单君之论于呉之水害真膏育之鍼石也读其书者其可忽诸
　　书丹徒五百事
　　绍兴甲戌丙子问丹徒五百夜还自郡有方士醉卧道周者时夜禁严甚五百念士即得罪遂扶以归比旦士尤之曰吾懐有白金失之盗必子也五百实亡所得金且弗复辩为买金偿之他日遇诸途又从之索酒五百酤命之饮延归与居越二年方士辞去邀五百饯已共饮野肆酒竟方士起曰吾久客累子无以为报察公之行于今之世无有也我有长年方术将传之子子能相从即不死能相从乎五百曰人生必死长年奚为士曰吾念若贫有术嘘铜成银亦嘘银为金子欲之乎五百曰我持梃日得百钱已足自养复嘘金何为士曰若于酒外无他嗜好吾能变瓶水为美醖酌之可不竭忆子夜不得酒为通夕不寐姑取吾酒须乏酒时试之五百曰夜亡酒饮不寝何伤变水良劳吾不用也方士矍然竦曰昔吾若友今我之师也道已髙于吾矣端拜腾空而没酒家保在旁知状得其应答语传之若方士者岂世之所谓僊人耶何其方之异也彼五百庸胥乌知仁义道徳之説观其所立几于古之贞人方士服而师之为得师矣私不自胜迄示其方所谓知之非难行之惟艰讵不信然员冠之儒少长于圣人之学及其行事能弗戾者几希闻五百之风足少愧矣走惧其以方之没也故书

</div>
    <div class="pagination">
<a href="浪语集_page17.html">上一页</a><span>...</span><a href="浪语集_page13.html">13</a><a href="浪语集_page14.html">14</a><a href="浪语集_page15.html">15</a><a href="浪语集_page16.html">16</a><a href="浪语集_page17.html">17</a><span class="current-page">18</span><a href="浪语集_page19.html">19</a><a href="浪语集_page20.html">20</a><a href="浪语集_page21.html">21</a><a href="浪语集_page22.html">22</a><a href="浪语集_page23.html">23</a><span>...</span><a href="浪语集_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
