<!DOCTYPE html>
<html>
<head>
    <meta charset="UTF-8">
    <title>浪语集 - 第 19 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浪语集 - 第 19 页/共 25 页</h1>
    <div class="content">




　　浪语集卷二十七
　　钦定四库全书
　　浪语集卷二十八
　　宋　薛季宣　撰
　　策问
　　拟策一道【并问】
　　问寓兵于农古之大政也周家之制则周官司马兵法具存田以九夫为井四井为邑四邑为丘四丘为甸四甸为县四县为都以令贡赋军以五人为伍五伍为两四两为卒五卒为旅五旅为师五师为军郷有州党旅闾比伍遂有遂县鄙酂里邻王之六军偏取而足司马法以夫三为屋屋三为井井十为通通十为成成十为终终十为同同方百里提封万井为三万家革车百乗士千人徒二千人又谓一甸出一乘车甲士三人卒七十二人参诸礼经名数乖错自求其说互有不同管仲以内政治齐制工商之乡六士郷十五三分齐国以主三军五家之轨为五人之伍十轨之里为五十之小戎四里之连为四小戎之卒十连之乡为旅帅五乡之帅为万人之军五鄊帅公及髙子国子为之夷吾之书复有伍鄙之法三十家为邑十邑为卒十卒为乡三乡为县十县为属五属立五大夫一国三军革车至八百乘长勺之战桓公称有带甲十万车五千乗得毋夸过其实乎礼法皆周家遗书管氏一家之说而其乖迕至是作法之意宁自有不同欤将由久逺之传疑抑考求之未至云尔当周之末诸侯自为兵法备矣有如齐之募士晋之前行秦之陷陈越之君子逮战国之骑射技击武卒锐士与夫楚之二广郑之鱼丽吴之彻行一陈一军自有制度曷为本始一皆无稽而妄作耶周家赋卒之差及其车乗什伍诸侯之为变乱其同异多少为如何虽唐李靖尝略以告文皇其详未有所究愿为徧举商防于篇
　　对善乎荀卿子之论兵曰仁者爱人故恶其害之义者循理故恶其乱之仁人之兵聚则成卒散则成列延若莫邪之长刄婴之者断兊若莫邪之利锋当之者溃圜居方止有如磐石触之者角靡而退以桀诈桀犹有巧拙之幸以桀诈尧谁肯贼其父母谓桓文之节制不足以敌汤武之仁义故论兵要舍汤武何法哉今之兵家一本之孙吴氏孙武力足以破荆入郢而不能禁夫槩王之乱吴起威加诸侯百越而不能消失职者之变诈力之尚仁义之略速亡贻祸迄用自焚是故兵足戒也孔子于子贡之问政告之以足食足兵卫灵公之问陈对之以爼豆之学圣言天逺厥有防哉商之颂曰武王载斾有防秉钺如火烈烈则莫我敢遏苞有三蘖莫遂莫达九有有截周之武曰于皇武王无竞维烈允文文王克开厥后嗣武受之胜殷遏刘耆定尔功二王皆以弭乱为功宜其兵之无敌于天下也商事逺矣愚于牧誓见武王用师之法不愆于六步七步不愆于四伐五伐六伐七伐弗迓克奔以役西土易之所谓师出以律古之聪明睿智神武而不杀者夫故舍周家之制为兵皆苟然之道也周家制兵之法其要略具于周官其详司马兵法言之法虽穰苴之书然皆当世常行之事耳目所际去宗周为不逺其言不悖于礼不可诬也去古既逺二书皆出亡逸之余然舍礼法而讨论周家则将焉所取制明问下及疑其乖迕之多意其作法自有不同考求之未至焉者防谦挹损盖将以启发诸生乎愚以为礼法无有不同患不深考第加考索自无乖迕之疑周礼之所谓县即司马法之所谓成也县都以令贡赋之法终同以施疆理之政特名号有不同耳司马法甸出戎车一乗甲士三人卒七十二人即稍人所掌丘乗之法甸田八里加方十里是为一成之田三分去一为田六十四井以五百一十二家出车一乗士三人则一车七十五人之赋一成百井为三百家车一乗士十人徒二十人则一同万井为三万家车百乗士千人徒二千人之赋周家兵赋率七夫而赋一兵一通为三十家固二分而去一矣甸四分而去三则一车七十五人之数其曰如千家者谓非兵赋之常不得已而大发之多不加于是也一士二徒之设率三十家而置一吏礼有卿士大夫胥徒之制非甲卒比矣论礼者以谓赋卒有天子诸侯之异未之详也孙武固谓兴师十万日费千金内外骚动怠于道路不得操事者七十万家周之赋兵于此可见虽不得已犹不至扵尽发者先王忠厚之至不欲穷民之力也齐之内政以八百乗之国而立三军车八百乗军万人加工商之乡六为军万二千人兵车十乗卒七百五十人则周二两之制五属四十五万家以供三军之赋率十五家而赋一兵则周赋兵之制虽损其数用之伙矣桓公自谓带甲十万车五千乗通国之众未为夸也周之赋政始于丘井而成扵一甸什伍之制万世法也六军之法即六乡之法六乡之法即六遂之法军国异名而不异制简易之道也管子固谓内政之作卒伍定乎里而军政成乎郊轨里之法不大更于乡遂伍鄙之法往往因于夫屋然其间不能无异而惟径便是取军国殊制至扵变法遂更求速得志于诸侯此内政存心之可诛者李靖以为管仲实脩太公治周之法为知赋政之赢虚矣愚尝谓王制之在天下后世有不可得而变者纪纲是也有当时不能自无出入者法度是也言之兵陈则纪纲什伍也法度卒乗也知纪纲之不可得变而法度之可以出入者而后可与言兵乗车七十五人周之制也武王牧野之防盖戎车三百乗虎贲三千人甲卒四万五千人戎车少而甲士多至倍加于常数然则周法之在当世犹未免乎有时而出入也诸侯变周之制为可责矣随时而具卒乗王法何诛乎仲尼于鲁春秋于何以书作丘甲用田赋皆变周也周法甸出七十五人为三甲士则丘何一甲之有成公之作丘甲则是甸赋百人赋以丘乗为差哀公初以田赋则是井地之内民力无遗蕴矣丘之赋五家而出一田之赋一家而出一地不加大民不加多恣其变更而何强大之能益故论春秋之法虽齐之内政犹无所逃其罪而况竭民之力哉周礼之在诸侯诸侯之事守也范昭不能犯齐之礼知齐之不可伐仲孙以为鲁秉周礼言鲁之未可动诸侯之守其国舍周礼何居乎当周之衰周礼盖不行于天下矣诸侯略能循周之法虽甚无道犹足以为强率意妄为未有不底于乱亡者蒍敖择楚之二广广有一卒卒偏之两左辕右追蓐挟辕而战以辕为法百官象物而动军政不戒而备周制五伍为两四两为卒楚徒多而车少车之一偏有卒与两一车之徒二百五十陈曰荆尸未见其变周者李靖以为挟辕之士一偏为五十人两二十五人二广凡一百五十人靖号知兵殆未之思也郑子元繻葛之陈为左右拒前偏后伍伍承弥缝前偏轻也后伍重也五矩方也周制偏车二十五乗伍车百二十五乗前轻后重鳞次弥缝陈曰鱼丽未见其变周者众多而备鱼丽岂谓是乎夫差陈于黄池百人以为彻行百行头皆官帅十行一嬖大夫一将军三十嬖大夫军带甲三万吴有徒而无车所为方陈亦未见其变周者申公巫臣以两之一卒适吴舍偏两之一教之战陈吴之军陈其本诸此巫臣车徒二乗以两之强半予吴杜预以谓予之两士与九乗车何其乗车之众也愚所谓诸侯略能循周之法虽甚无道犹足以为强者齐与三国是也赵以骑射变戎服齐以技击受赐金魏之武卒以中试复家秦之锐士以功赏相长荀卿固以为干赏冒利庸徒鬻卖之道未有安制矜节之理故谓齐之技击不可以遇魏之武卒魏之武卒不可以值秦之鋭士秦之鋭士不可以当桓文之节制赵武灵王侥一切之利骑射变于古者又荀卿所不道何足论哉惟秦商鞅耕战之法获五甲首而五家什伍之意或存焉尚不害于兵农之一卒兼六国此其效欤以诈力相为雄长一变先王之法制愚谓未有不底于乱亡战国之兵是也齐之募士五万晋之前行四万秦之陷陈三万事不它见名独见于吴起之书越之习流二千教士四万诸御千与所谓君子六千法不详见事独见于外传国语募士前行之号其内政之所寄被庐清原所作之异名乎疑以传疑未可谓必然也管子固尝以教士目内政之军其名或在是乎陷陈之力着于韩原之战君子之用効于笠泽之师是皆恩信有以结之其详不可得闻矣循周之故效如彼更周之制害如此周之礼法为天下之纪纲者顾不大乎虽然纪纲之于周犹为法度而已如其仁义此周之所以得民存乎其人则礼乐诗书在也文中子之居家也不暂舍周礼曰先师以为王道极是也如有用我则执周礼曰先师以王问礼法其敢舍周礼而对
　　策问二十道
　　问语曰道不同不相为谋夫彼重则此轻天下必然之势也孟子之拒杨墨苟氏之诎孙吴与韩氏之辟佛老凡以此也夷考其事乃若有大可疑者老子与孔子同时荘子与孟子同时老子之书推提仁义絶灭礼乐宜得罪于圣人者而夫子从之问礼至欲窃比老彭孟子当战国之时尊圣人之道杨墨之外虽若神农之言桓文之事尚皆辨其非是庄周诋訾孔氏曽无一语及之至若荀卿论诎孙吴而躬未免于谈兵韩愈深辟佛老而与大顚弥明之徒逰从多所假借西方之教葢百家之晚出者其清静类庄老其自了类杨朱其慈悲明鬼非乐不丧又甚似墨者之言三三柏子之机乃其极至语也然实本于宋钘恵施公孙龙坚白异同之辩宜儒者之所不予王通祖述六经之学断然以圣人许之先正司马公作偈破禅犹是说也学者疑之久矣必有能辨者焉
　　问山河有定势攻守有定规奕者置碁不定犹不胜其偶况兵乎是故因思归之众举蜀汉之师収三秦从韩魏食敖仓之粟杜成臯之险塞飞狐之口守白马之津东乡以争天下者汉之髙祖也自淮入泗舍舟下邳举琅邪入大岘防燕之后息兵三年或开钜野【王徳仲】或通石门【沈林子】或出淮肥【檀道济】或趋阳城【胡藩】或入武关【沈田子】通舟于河推锋入渭者【王镇恶】宋之武帝也乗夏水之浩汗泛河道之通流走碻磝覆滑防虎牢洛阳自然不固者宋之文帝也然或以有功或以取败又若桓温枋头之举谢淝水之役心存恢复胜败何殊田禄伯桓将军之谋吴王不用而败二子遗术或可举而行乎乃若吴蜀之所以抗中原西有关头阳平乐汉东有江陵夏口濡须京城之镇魏人之备不过祁山襄阳合肥三城晋宋以还乃有彭城泗口钟离夀阳安陆疆埸逺近固曰随时之宜必若韩雍之袭南沙孙恩之走郁洲沧海之滨古未之方何也都邑之设所以控制方面为民之极六朝皆在建业而孙吴或都武昌南唐或迁豫章将有说也国家渡江虽钱塘为行所留钥之守实在建康屯戍之兵不及江外出战入守之计大率不同于古将时异事变已陈之迹而今不足为乎即使兵交淮南守在江面运道难碍诸处交急馈运之出备御之计古所未暇犹当谋之而况方册所书者乎必欲进图中原取还旧物退守重江馈输亡乏虽曰庙堂自有成筭学士大夫要当知之愿闻规模以观逺业
　　问古者用民之力嵗毋过三日而庶人在官与夫邻酂之长无非民也居则治沟井出则奉征战亦无非民也嬴秦而降大革先王之典惟民役扵公上未之有改而民不以为病近世以衙前押纲运主和买而民始困于为吏保正职催科承文引而民始困于差徭熙丰以来更法以捄其者屡矣而日滋甚盖尝赋钱免役矣则有役不免而钱之出也如故且州县有吏豪之病又尝官雇耆户长矣则有雇直上供而民之傜也自若重之以里胥侮弄之奸法之扰民无甚于此是故小民惮于充役而田业归于官户之兼并于是有限田之制混差之法且官亦役也而役钱不免仕足贵也而贱役仍在説者谓汉法虽丞相子不免顾更卒之戍果其遗意欤或者乃欲复科耆户长之雇钱则前已有免役之纶后未保将来之役亦恐役人亡頼官事殆将不举第守官户子孙名田减半之法人情苦不易行使与民户通差则仕者不能兼治而官户之役反重罢免役之上供邦计亦不可阙一仍其旧又将无以寛民意者古今异宜而民不可复役不然何以屡更役法而民终未之便将祖宗之成宪自足遵守而徒为是纷纷不能达其意欤诸生学古通今无所不讲兹民事也有司愿究其宜问水利尚矣农田之灌漑漕运之转输公私之交急也至于设险守国其所系者益重淮浙当承平之世非惟国用之所仰頼苏湖熟天下足则又发扵田家之谚今也行都所在内奉万乗外供六师而水利之讲不详号称十年九潦古者塘堰陂湖之地顾已变为桑田之野皇上究求民瘼知无不为盖尝决圩岸之遏流抑沙田之专利通五防之堰导申季之港徳至溥也而旱潦之害未闻加损或者以谓吴江之岸实障震泽陂湖堙塞涨起横流决而通之未覩其利漕舟凝滞军食乃不可阙佃者已为成业立将见其流散兴役动众又不可以轻举置而不问非安国利民之意也先正翰林苏公之帅浙右尝欲起千桥于吴江之岸文正范公守姑苏则欲尽通吴东入海之浦一则言而未试一则试而不卒迨今百嵗云极矣监司帅守岂无爱民忧国若二公者歴年之久何寂寥之无闻也将古人治水之道二公有未之尽不然二公之业未究必有説也邓艾大田淮甸而魏军大振何洙复邓故业而南唐之政遂衰马臻兴起鉴湖鉴湖成而臻败谢公作堰丘头淮人比之召伯利害反覆其故何哉中朝镇守北门旧兴塘泺之利水田之阻况此辇毂之下淮沔之塞事切平世将何道而为之诸生论古通今水学盖所详练必也农田不失灌漑运道不至艰阻邉险以设民力无困而公私享富实之効岂无术耶愿详闻之将复于上
　　问文王旣没文不在兹乎孔子语也悦周公仲尼之道孟轲説也适尧舜文王为正道雄学也虙羲而降神圣之君以十数孔孟曾不之尚顾独尊于文王周孔非其贤于先圣将以无位故邪扬雄论道而归尧舜文王然则周公仲尼岂不足法也三千之徒皆学于孔子者而七十子尤章章焉史记所传七十有七家语所録七十有二其人与数旣已不同而其强半言行不闻果何以异于三千徒也叔孙武叔公伯寮毁仲尼愬子路者不闻回心乡道言行之美而犹见录何欤大戴礼经其言子贡论弟子之行以答衞将军文子之问其人裁十有二【顔冉由求赤参师商灭明偃南宫縚柴】孔子自言从我陈蔡及门者十无非门人之杰而其去取参错不可考知姑为订以圣人之言则子我短丧之问似非能言之流季路不正衞君冉求附益季氏其扵政事何有似孔子如有若唯忠恕如曾参门人之所共尊乃不数扵徳行又如曾蒧之言志子贱之不欺传易若馯臂商瞿曾不许以言语政事文学四科所列犹或未之尽邪圣人之门柴愚参鲁师僻由喭而皆进于夫子之道耕稼之学至斥之以小人其谨向背之途所成就之速如此堂堂张也其传乃有尧行而舜趋商之洒扫应对进退流为嗛然终日防之贵本抑末至扵偷懦惮事又言语之子贡推扵纵横之雄以参商之大贤比扵孟施舍北宫黝之勇圣人之学何其愈逺而愈不似邪得其所传子弓子夏子舆三人而已子弓之学于荀卿李斯而废子夏之传至田子方荘周而极惟子舆之道子思孟轲皆不失其所传将毋师法不同本有次第抑其流传之逺自有幸不幸欤荀卿非十二子而子思孟轲皆未免为有罪庄周论天下道术身与老闗尹犹自列于一家卿言子思孟轲自谓子防之説周称田子方语又曰学扵谿工古人尊道严师安有闻见之异疑信相乱其故何哉诸生学于圣人之门所尽心焉尔者道学之统源流之辨与夫门人髙弟所闻所得厚薄浅深之间宜固知之详着扵篇庶见所蕴
　　问三皇皇也五帝帝也孔子序书断自唐虞论易称虙羲神农黄帝太史氏纪五帝则首黄帝略少昊大戴氏记宰予答问亦止于黄帝髙阳髙辛而已古者祖功宗德与夫郊禘祭报之祖皆不在昭穆之数祭之报乃不知为何礼虞之幕亦不知为何君商之三宗宗也迁亳商如盘庚其无逸如祖甲商民求复其政周公亟称其贤而皆不列于宗周宗武王严矣若成王之守成康王之刑厝曾不曰宗其道宣王中兴之治徳非盛于成康于传有世宗之名得非三代以前经传疏略不可得而详説不然皆彰灼特孤陋未知通乎汉唐以来祀丰扵昵功德之论废而不行求诸先儒史氏之言盛徳丰功之君自有不可没汉七制唐三宗其人也汉之二祖三宗唐之太宗固天下无异见以世宗之穷奢黩武庸讵贤于节俭爱民之景以中宗之聪察杂霸岂多过乎明于成王之昭明皇宪宗皆有始而无卒以武宗之几振唐室宣宗之政比太宗且无二君晩节之瑕而七制三宗去彼取此何也在汉光武严恭祖宗之制迁吕后之有罪跻薄氏之有子所以崇髙庙之配登中宗之宣帝没元帝之髙宗所以明先帝之贤至于景昭之号世宗之宗无损益焉岂非功徳汚隆虽孝子慈孙自有百世不能改者宜乎后世非复异同之论况有先儒史氏之证而天下之议至今曾莫能一岂无説邪诸生其推所由来却我胸中膏肓之惑
　　问孔子尝闻者俎豆未学者军旅其论政曰足食足兵以信自谓我战则克岂徒然哉在书甘誓有之左不攻于左汝不共命右不攻于右汝不共命御非其马之正汝不共命牧誓有之不愆于五步六步七步乃止齐焉不愆于四伐五伐六伐乃止齐焉盖陈法也礼大司马春教振旅夏教苃舍秋教治兵冬教大阅坐作进退如战之陈曲礼行前朱鸟而后武左青龙而右白虎招摇在上急缮其怒进退有度左右有局各司其局葢陈形也然则圣人果不学欤自军礼司马法亡兵家不知有陈诸葛武侯治军蜀汉推演八陈而载之图今广都鱼复皆有之其图行列皆八象地之方一有九六相函如偃月状晋桓司马以为常山虵埶后世曾莫之省唐李卫公始引军志以明四头八尾合于古之井制触处为首之意于是稍可究之然闻先汉都肄已有孙吴六十四陈窦宪常勒八陈击匃奴矣至晋马隆又用八陈以复凉州陈勰持白虎幡以亮遗法教五营士是则武侯之前旣有八陈后亦未尝亡也今有马隆握竒图赞其传起于风后李筌绘而图之见于太白隂经又有曰杂兵书颇有黄帝太公孙吴武侯遗术裴绪变而通之着于兵法新令其形皆八不与武侯陈图相似筌乃定而无变绪又方图非整俱曰八陈是邪非邪唐太宗尢习扵兵其作破陈之乐用代古之武舞八旙四表自以生于八陈干戚振万之意果如是乎古有鹅鹳鱼丽范蠡又论隂阳牝牡隂阳家者亦有太一五陈遁甲八门之术卫公益以六花为十四陈至曹成王则有所谓团力李临淮则有所谓校旗原本从来将毋皆八陈之变不然各一法欤荀卿有言仁人之兵聚则成卒散则成列延若莫邪之长刃婴之者断兊若莫邪之利锋当之者溃员居方止若盘石然触之者角靡而退以为綦制安节之理其古之军陈欤今之为兵固有常教之陈无用于战讲肄而已説者遂谓战而言陈非知兵者张真源名习战陈然未尝用古法乃使大将各以意教止使士知将意将悉士情然则古之陈图果不足法矣先王为是纷纷无益之教无乃厉使其民乎武侯有言八陈旣成自今用兵行师庶不覆败陈固用之战谓之无用何也眞源武乡皆古之知兵者何其言之反邪古人以陈肄兵由来何所法象后世用与不用其为成败何如可以文可以武者圣人之徒毋以古所难言而遂略其説也
　　问兵家之法万变而其大校有三曰战曰守曰和以祖宗行之不过各守一事皆能得志于契丹金人之强非徒契丹比也其战克攻取自其先世则然惟我二宫躬行尧舜之道待邻国者不一而足三者迭用如环无端校徳则彼暴我仁用师则我直彼曲然自海陵渝盟于今将五嵗矣邉鄙之上旣未闻朝甘泉焚龙廷之奏虽保固疆塲议者犹以为未详岂古今异宜祖宗之法不可尽用抑和战异势三者不可并时而出也诸生学道尊王必有以决天下之疑樽俎折冲为不可胜之略以战则克以守则固以和则久者有司愿与闻之将抉所长言之执政
　　问古者量事设官官有常守而无溢员之患未闻待次而授者降自近世入仕之途日广而官有常员吏部注官至逆用八九年阙内而职事外而监司亦或以数人而待一官置吏以还无此其进士古之乡举任子世禄之旧也于今旣不可废军功以赏战士鬻爵流外汉唐亦多得人今欲一切暂停则贤愚有同滞之叹姑仍其故将日深诸生讲论其宜必有便扵今而不戻于古之法国家将采而用其详着之于篇
　　问三王兵出于农有征无战故无宿师漕挽之费秦汉用兵疆外刍运力单议者始为屯田世收其利在今长征战士非征役之士也平时惰防废业往往去而从军使之营田非本情也非人情而强之事将不免于怨谤迯逸或为罢议屯田且不可成馈饷之劳何当休息今欲讲明其説将使战士力于农田而无怨弃之尢或为屯田而无烦于战士计将安出诸生其详説之
　　问歴观前古良将之兵未始非因粮于敌敌之积聚皆我之资也近人谋不及逺故皆计费而后出师费之不供不可进以尺寸设能克敌又多顿挫而不得前坚垒相持费不胜计输运则民不堪命屯田则军不乐从进退孔艰遂有中道而废何术可使士安南畆飞挽不劳何策可以因敌取资而无不给之患此军计也愿条其数之详
　　问古者天子建国置命卿之相诸侯立邑设大夫之宰虽其职有内外官有崇卑所以司牧其民辅佐其君一也夫天生烝民不能使之自治相笼以知相加以力而争竞狱讼由此作善为吏者治之有术临之有政民不之犯至于无欺足矣传称子产治郑民不能欺子贱治单父民不忍欺西门豹治邺民不敢欺三子之为世无能优劣之至于烹鱼之诈乐其得所犹未免乎不智之嗤恶在其为不能欺也河聚之沃仍而未革犹不免乎沈巫之虐恶在其为不敢欺也宓子学乎圣师美政行乎单父之域渔人逺在幽独不忍欺其大夫故虽孔子大之惜其所治之小四科之设其不立于政事何也抑夫三子之政其犹未臻于道将有説乎皇上以舜绍尧以民为天下本置吏二千石必亲问之于朝宰守初除亦必中书审察命吏之法何减治古然而不欺之俗未闻如三子者之风不识古今异时将人事之不同也将使今之君子其守宰郡县致治之美无欺之俗皆不愧夫三子其道何由
　　问六艺折衷于夫子夫子之学六艺不与存焉论语辑录夫子之言六艺之喉襟也难疑问答之辞盖圣人之门讲明道学之奥者诗书礼乐旣稔闻而熟道之易者性命之原春秋圣人笔削夫子曽不之及而门人弟子又殊不问何哉仁义之途礼乐之事皆圣人所以教弟子求仁之问不一而止夫子之答不过曰如是而为仁曰可谓仁之方于仁卒未尝言于义非独不言然亦莫之问也且先进于礼乐圣人以野人名之后进于礼乐以君子称之曰如用之则吾从先进然则礼乐之用弃君子而从野人矣空之一语六艺未尝言囘也庶乎其屡空者何谓惟礼文之博约固所以竭其才而曰非多学而识之曰君子多乎哉不多也鄙夫空空如者圣人焉问至竭两端而告宁与颜子同乎然则六艺之归仁义礼乐之教颜氏所学圣人之道果何适邪老子瞿昙其学与圣人异今其教与圣人并行者道不同古不相为谋观于老氏之无佛氏之空则疑若圣人之所以教而颜氏庶几焉者是邪非邪诸生学于圣人沈久矣明以告我毋秘知言
　　问汉唐文体三变而班马韩桞为之宗二班工情理之言愈倡六经之学其揆一也然汉之体制日趣卑弱唐文骎骎近古桞文章与时髙下将班韩诸公其才自有优劣邪帝尧孔子之文章于书论语备矣汉唐文士未尝不以是为宗师屡有变更举不相似意者古今异世尧孔之文不同后世之作欤诸生饱于学文幸为开辨其惑
　　问汉唐基命中兴之主肇造函夏绍复先王之大业虽曰人君之略而其名臣辅佐之绩与为多焉时君康其臣佐之功厥有图赞论述之事在汉髙帝时有若十八侯在宣帝时有若十一名臣在世祖时有若二十八将唐贞观间有若二十四功臣位次所列麒麟云台凌烟阁之所画至或藏之宗庙为之铭赞其事重矣是宜去取极当时之选史籍无传疑之谬求之于策则大不然顾或元功佐命维时名人而不在诸公之列中才列将容有滥吹其间又或同功一时而去取不同均有亲嫌而弃留特异或不终而尚録或遂絶而不书必有説焉何以不着十八侯名位封国史记楚汉春秋固已不同汉表泗水亭碑同出班固论次自有差别凌烟所图二十四人尚矣唐书阙一不书曰荆州都督谯国公绍者两京记称柴绍功臣赞称许绍二人官爵无异容或并存而二书有髙士防焉未详何者为是研穷其事传必有之夫古之所以贻今今之所以观古者惟慿史籍而陆贾司马迁班固吴兢韦述吕温皆著书于当代或一人而自相乖背果何以哉诸生探讨古文究之熟矣当时去取之说书传所以不同扵此必能言之其明辨之毋略
　　问周道东风化熄先王之迹荡灭无余仲尼继文王而兴脩六经之教师法后进以为万世准式当时之士有能洁已而进者殆无所拒絶是以三千之徒从声而至杏坛洙泗歌不辍而七十子者遂速肖于圣人所以诱掖之作成之其亦至矣观夫子之见互乡见南子虽佛肸公山弗扰以畔人召之而欲往圣门广纳于此可见子张之非子夏亦有于人何所不容之语阳货孺悲之见何圣人拒之之深邪一者拜而时亡一者辞而鼔瑟应对弦歌之际厥有防哉彼夷俟之原壤将命之童子自人而论可以无讥叩胫之云或人之答所为言动其故何邪诛奸囘于旣死发潜徳之幽光真学士大夫之事况在论语之书乎诸生必究其端其明着之无略问人之大伦友其一也取友之际古人难之道之不明友朋道丧旷千百嵗才可以一二数而埶利之交在焉夫庄周惠施皆以老氏为宗其论交固善也周经施墓有斤墁之叹其相与者不薄矣而鯈鱼之辩鹓鼠之喻蚉防之论独何自而发欤当唐之时李杜韩桞皆以诗文名世单父之乐论文之思雪日之况托子之际亦可谓久要矣而欲杀之句饭颗之嘲实录志铭略不假借安坐甘食见之于书此又不可得而通者岂盛名之下人情不无相轧将相成之道于义固当然哉有司未达其所以然诸生其明告我
　　问传道之序自孔子曽子子思孟轲端若贯珠盖无可疑者然论语记颜渊死孔子以况伯鱼史记鲤年五十其亡先孔子三嵗囘少孔子三十嵗三十二而死则是先伯鱼九年也取信论语则伯鱼之亡久矣世家家语曾子少孔子四十六嵗子思年六十二则曾子于仲尼之卒也未壮子思犹逮事其先祖孔丛子有子思及孔子曾子孟子车问答檀弓孟子汉艺文志皆称子思与鲁缪公同时孔丛又逮于缪公卒孟子题辞列女传孟轲学于孔子之孙子思孟子传学于子思之弟子资治通鉴外纪缪公访子思之嵗距孔子卒七十有三年而周纪鲁缪公薨子思见卫谨侯后此又三十有一嵗下距孟轲见梁惠王之嵗凡四十又一年上下一百四十五年之间而道学三传未足多过子思之年无乃过于夀考乎由此言之史记殆为不妄而孔氏所记畧同孟子檀弓孟子刘向班固赵岐司马公刘道原皆非无稽而妄作者记事参错虽道原亦不能无疑诸生论古人于数千百载之间皆有以祛其妄而辨其惑传道之次所当尤谨焉者近在眉睫固将先之幸为开发其疑明引据依于下
　　问古者贤士大夫逢时遇主以道光明于时有徳有言世所希仰遭秦灭学其姓名固多湮没后无传焉惟舜之五臣商之三仁武王十乱周之八士作者七人与夫所谓逸民者始皆卓然章章有以自见得圣人一语而后其道愈明葢其髙深视河华昭晰齐日月不其伟乎虽与天地并存可也奈何诸儒传其姓名人有一说言其年代乃大不同惟三仁孔子旣详言之朱张之行盖阙如也作者之数或以为十字之讹夫人固不逃乎六经史传之间儒者宜当深考先儒之説防有一定孰得孰失生其辨晰详之
　　问兵法莫难扵用间莫深于用间田单复齐秦灭六国汉髙亡楚句践报吴皆借间以成功微乎微乎间言一入敌情尽见彼君臣缔合之交判然离而我计行矣故曰五间俱起莫知其道是谓神纪孙武之书曰商之兴也伊挚在夏周之兴也吕牙在商夫商周之王伊吕之佐决非行间以图人之国者求之书传则升陑出其不意乘黎而商始咎周诚有似于兵法岂二王之道神至于无形哉少康夏之盛王用众一旅光复夏祀亦二王之举也其使女艾谍浇季杼诱豷袭浇于逐犬易首于缝裳者见之传记不可诬也伊吕之事未可遂以为无有为之其亦可道乎诱敌以间尢难入者计将何自而出邪方国家当敌人之强未雪大耻圣上懐冰握火思复东都之防前古之事不识可用于今欤何用行之有司敢请


　　浪语集卷二十八
　　钦定四库全书
　　浪语集卷二十九
　　宋　薛季宣　撰
　　解
　　中庸解
　　天命之谓性率性之谓道脩道之谓教道也者不可须臾离也可离非道也是故君子戒慎乎其所不睹恐惧乎其所不闻莫见乎隐莫显乎微故君子慎其独也天命上天之载也性人受天地之中以生者也道日用也教成物者也天命即性也率性即道也脩道即教也性命道教皆非自外作者在乎不失其正而已于所不见不闻之地有毫厘之差则失性命之正失性命之正则去道逺矣隠见微显本一道也未有动乎中而不形于外者戒慎恐惧所以贞夫一也人之于道也造次颠沛而不可违者也无入而不自得观感之教也
　　喜怒哀乐之未发谓之中发而皆中节谓之和中也者天下之大本也和也者天下之达道也致中和天地位焉万物育焉
　　人生而静天之性也感物而动性之欲也喜怒哀乐皆性中之物也方其未发不可谓之有及其旣发不可谓之无喜怒哀乐正于未发可不谓中乎发而不失其所谓中可不谓和乎中者道之所自出故谓之大本和者物之所同归故谓之达道天地之大万物之伙未有离乎道者也泯中和而不离开物成务之道也
　　仲尼曰君子中庸小人反中庸君子之中庸也君子而时中小人之中庸也小人而无忌惮也
　　君子之中庸中庸也小人之中庸反中庸也时中时措之宜也中节者也反中庸则安于不善此小人之中庸也
　　子曰中庸其至矣乎民鲜能久矣
　　中正性也庸常道也居正有常所谓至德安之为贵安之悠乆之道也择中庸而不能守非所谓安之者也
　　子曰道之不行也我知之矣知者过之愚者不及也道之不明也我知之矣贤者过之不肖者不及也人莫不饮食也鲜能知味也子曰道其不行矣夫
　　所贵于知者为其能有择也所贵扵贤者为其能有见也人之望也所頼以先民也愚者固不及矣知者又过中道道何从而行乎不肖固不及矣贤者又过中道道何从而明乎孔子兴道不行之叹葢叹贤而知者过犹不及君子小人之间不能以寸饮食而知其味之正斯无嗜好之僻也毋偏毋颇则近道矣过物之累所恶其凿者也
　　子曰舜其大知也与舜好问而好察迩言隐恶而扬善执其两端用其中于民其斯以为舜乎
　　所恶于知者为其凿也舜好问而好察迩言葢未始自用而亦不轻信之也迩言犹察况其逺者乎天下之理未有无二端者好问而察迩言遏恶而扬善此执两端而用其中之道也欲求中而二端之弃吾见其执一而非中也
　　子曰人皆曰予知驱而纳诸罟擭陷阱之中而莫之知辟也人皆曰予知择乎中庸而不能期月守也子曰囘之为人也择乎中庸得一善则拳拳服膺而弗失之矣子曰君子可以大受而不可小知也小人不可大受而可小知也二者适反君子小人之辨众人之知所谓小知也惟知之小陷乎大患而不自觉虽知中庸之择固无安之之理夫小知而大知自见惟不役于小尔乆于中庸之徳其惟大受者乎颜子择中庸而得一善所谓识道也拳拳服膺则心服而身守之矣未尝须臾离也何从而失之乎舜之为舜不过执两端而用其中顔之为顔不过择中庸而得一善君子之道焉可诬也在乎知本而已
　　子曰天下国家可均也爵禄可辞也白刃可蹈也中庸不可能也
　　天下之事可以强为者是皆可能者也中庸天道也不可以能之也能之非道也执中而无方者也故曰神而明之存乎德行
　　子路问强子曰南方之强与北方之强与抑而强与寛柔以教不报无道南方之强也君子居之衽金革死而不厌北方之强也而强者居之故君子和而不流强哉矫中立而不倚强哉矫国有道不变塞焉强哉矫国无道至死不变强哉矫
　　子路之问盖强弱之强也孔子分君子小人之辨托南方北方之强应之南方之强君子居之所谓养其大者犯而不校之类此伯夷叔齐所以防顽立懦求仁得仁也北方之强岂子路所谓强者此匹夫之勇尔和而不流中立不倚国有道不废不为无道改节自强矫矫惟有道者能之而汝也矫矫特立貌
　　子曰素隐行怪后世有述焉吾弗为之矣君子遵道而行半涂而废吾弗能已矣君子依乎中庸遯世不见知而不悔唯圣者能之
　　素隠行怪揜其素行行其左道以欺世盗名者半涂而废自暴自弃者若之人也皆为人者也圣人有所不能为为之不能已也君子之道干干而不息者也遯世不见知而不闷非惟人之知也依乎中庸徒以成身而已非圣人而能与于此乎
　　君子之道费而隐夫妇之愚可以与知焉及其至也虽圣人亦有所不知焉夫妇之不肖可以能行焉及其至也虽圣人亦有所不能焉天地之大也人犹有所憾故君子语大天下莫能载焉语小天下莫能破焉诗云鸢飞戾天鱼跃于渊言其上下察也君子之道造端乎夫妇及其至也察乎天地
　　道不逺人故虽匹夫匹妇可以与知之至大至神虽圣人不可以意知不可以已能所谓费而隠者其中庸之至乎天地之大而人有所憾不能成其大尔夫子之言性与天道不可得而闻也言必有物安得举而破之乎造端乎夫妇可以与知也察乎天地谓上下察也鸢飞鱼跃各正性命者也致中和天地位焉万物育焉豚鱼鸟兽夫岂外此哉
　　子曰道不逺人人之为道而逺人不可以为道诗云伐柯伐柯其则不逺执柯以伐柯睨而视之犹以为逺伐柯执柯以为逺此近于天地之大犹有所恨者日用饮食此民之不可须臾离者也道不可离又何逺焉知脩道之在人可以语率性之道矣
　　故君子以人治人改而止忠恕违道不逺施诸已而不愿亦勿施于人
　　以人治人非求诸逺者过而能改为善莫加焉夫子一以贯之葢无所谓忠恕忠恕之道譬诸已而已矣立已与物则其去道愈逺无人我之辨所谓一以贯之也不欲人之加诸我者吾亦欲无加诸人善推所为能忠与恕则近之矣违道不逺犹非道也一以贯之无所俟于推矣
　　君子之道四丘未能一焉所求乎子以事父未能也所求乎臣以事君未能也所求乎弟以事兄未能也所求乎朋友先施之未能也庸德之行庸言之谨有所不足不敢不勉有余不敢尽言顾行行顾言君子胡不慥慥尔
　　君子之道四君臣也父子也兄弟也朋友之交也是皆不可能也在脩其在我者也庸德之行庸言之谨所谓脩道也不足不敢不勉有余不敢尽聿求厥中者也言行相应则所谓君子之道者丘未能一所以能一之也慥慥谨也言不可不慥慥然也
　　君子素其位而行不愿乎其外素富贵行乎富贵素贫贱行乎贫贱素夷狄行乎夷狄素患难行乎患难君子无入而不自得焉在上位不陵下在下位不援上正已而不求于人则无怨上不怨天下不尤人故君子居易以俟命小人行险以徼幸
　　素其位所谓居易也不愿乎外不易乎世者也不易乎世而行其素无适而不中矣上之陵下下之援上皆徇物而外驰者故怨尤生焉内求于己又谁怨乎行险徼幸盖不知命者也得之不得曰有命所以穷通而长乐也
　　子曰射有似乎君子失诸正鹄反求诸其身君子之道辟如行逺必自迩辟如登髙必自卑诗曰妻子好合如鼔瑟琴兄弟旣翕和乐且耽宜尔室家乐尔妻孥子曰父母其顺矣乎
　　道不逺人在我而已大学之道自正心诚意以至化家刑国未有本乱而末治者也身不行道不行于妻子故君子必自反也仁之实事亲是也孝悌为仁之本岂有他哉
　　子曰鬼神之为德其盛矣乎视之而弗见聴之而弗闻体物而不可遗使天下之人齐明盛服以承祭祀洋洋乎如在其上如在其左右诗曰神之格思不可度思矧可射思夫微之显诚之不可揜如此夫
　　鬼神至幽者也而人莫敢不敬以其体物之着也诚之不息则着岂外是哉譬射以有反身之仁穷神以见至诚之徳知微之显知逺之近则可以言中矣
　　子曰舜其大孝也与徳为圣人尊为天子富有四海之内宗庙飨之子孙保之故大徳必得其位必得其禄必得其名必得其夀故天之生物必因其材而笃焉故栽者培之倾者覆之诗曰嘉乐君子宪宪令德宜民宜人受禄于天保佑命之自天申之故大徳者必受命舜之受命所谓天地合其徳者原其宗本不过充事亲之孝因天材而笃之耳栽培倾覆皆天道之当然者舜何与焉达天之徳而不能得天者未之有也而况于迩者乎
　　子曰无忧者其唯文王乎以王季为父以武王为子父作之子述之武王纉太王王季文王之绪壹戎衣而有天下身不失天下之显名尊为天子富有四海之内宗庙飨之子孙保之武王末受命周公成文武之徳追王太王王季上祀先公以天子之礼斯礼也达乎诸侯大夫及士庶人父为大夫子为士葬以大夫祭以士父为士子为大夫葬以士祭以大夫期之防达乎大夫三年之防达乎天子父母之防无贵贱一也子曰武王周公其达孝矣乎夫孝者善继人之志善述人之事者也春秋脩其祖庙陈其宗噐设其裳衣荐其时食宗庙之礼所以序昭穆也序爵所以辨贵贱也序事所以辨贤也【序事谓酌献及傧相执事者】旅酬下为上所以逮贱也燕毛所以序齿也践其位行其礼奏其乐敬其所尊爱其所亲事死如事生事亡如事存孝之至也郊社之礼所以事上帝也宗庙之礼所以祀乎其先也明乎郊社之礼禘尝之义治国其如示诸掌乎
　　无忧得天者也达孝仁亲者也文王上有以得其亲下有以施乎子全其天乐又何忧乎武王周公所以上继文王善推其所为而已近而事亲大而事天治人神和上下未始不本文王之道无或不当理者则文王之无忧武周之达孝其至矣乎郊社禘尝所以交神有道指掌之示夫何逺之有哉
　　哀公问政子曰文武之政布在方策其人存则其政举其人亡则其政息人道敏政地道敏树夫政也者蒲卢也故为政在人取人以身脩身以道脩道以仁仁者人也亲亲为大义者宜也尊贤为大亲亲之杀尊贤之等礼所生也在下位不获乎上民不可得而治矣故君子不可以不脩身思脩身不可以不事亲思事亲不可以不知人思知人不可以不知天
　　知天知命也知人知道也为政在人所谓人存政举人亡政息者也地道之可察者莫敏于树人道之可通者莫敏于政文武之政具在而人莫之行也得人行之则其化物何异扵蒲卢之变然待其人而后行尔为政之道得人为本身不明道无以知人不先体仁无以入道君子之道无他仁义而已矣知事亲为人事之本尊贤为适道之宜由是而之焉则礼可以义起矣是故为政莫善于知天知天莫尚于知人知人莫大于尊亲尊亲莫过于脩身知脩身则可以仁民矣凡为政而不及于脩身知化皆非所谓正也
　　天下之达道五所以行之者三曰君臣也父子也夫妇也昆弟也朋友之交也五者天下之达道也知仁勇三者天下之达徳也所以行之者一也或生而知之或学而知之或困而知之及其知之一也或安而行之或利而行之或勉强而行之及其成功一也
　　达徳所以行达道一所以行三也仁以本之知以通之勇以成之知仁勇三者相须为用而不可偏废所以行之不过曰一而已一者何也所谓知天者也孔子曰不知命无以为君子也清明在躬气志如神则知仁勇之三未始离乎一也天下达道亦大矣交亲之际尽而足通乎达徳则未见其五也斯道也在人而已人之资质有限能强而至于道则与生而知之安而行之者等尔明于蒲卢之喻则可以言政矣
　　子曰好学近乎知力行近乎仁知耻近乎勇知斯三者则知所以脩身知所以脩身则知所以治人知所以治人则知所以治天下国家矣
　　知仁勇三者天下之达徳也而好学力行知耻者近之三者之心人皆有之充其所为则达徳可致身脩而可以为政矣脩道之谓教而于天下国家何有
　　凡为天下国家有九经曰脩身也尊贤也亲亲也敬大臣也体羣臣也子庶民也来百工也柔逺人也怀诸侯也脩身则道立尊贤则不惑亲亲则诸父昆弟不怨敬大臣则不体羣臣则士之报礼重子庶民则百姓劝来百工则财用足柔逺人则四方归之怀诸侯则天下畏之齐明盛服非礼不动所以脩身也去防逺色贱货而贵徳所以劝贤也尊其位重其禄同其好恶所以劝亲亲也官盛任使所以劝大臣也忠信重禄所以劝士也时使薄敛所以劝百姓也日省月试旣廪称事所以劝百工也送徃迎来嘉善而矜不能所以柔逺人也继絶世举废国治乱持危朝聘以时厚徃而薄来所以怀诸侯也凡为天下国家有九经所以行之者一也九经之治自脩身始所谓行之者一皆行其所无事也尊贤先于亲亲所以立道也大臣之敬不敢防也小臣之体恐踈之也子庶民来百工内之所以安治柔逺人怀诸侯外之所以信服皆行其所无事而以脩身为本君子之于天下也将以安全之也非徒有之而已脩身以教各因其材而笃使人得之观感咸事其事不敢不勉以遵乎治者先王脩道之教也皆自我出也所以行之者广求诸已者岂不约乎
　　凡事豫则立不豫则废言前定则不跲事前定则不困行前定则不疚道前定则不穷在下位不获乎上民不可得而治矣获乎上有道不信乎朋友不获乎上矣信乎朋友有道不顺乎亲不信乎朋友矣顺乎亲有道反诸身不诚不顺乎亲矣诚身有道不明乎善不诚乎身矣
　　治天下国家有九经所以行之者一曰豫而已事不可以意知不可以已能皆以脩身为本诚明乎善所以立事也道也行也事也言也豫皆前定之矣见之事业宁有穷乎所贵乎坐进此道诚者所以立豫也至诚与天地同流不诚无物矣不诚无物则不明于善交人之际将何以有行乎道之不行不诚故尔易曰君子安其身而后动易其心而后语定其交而后求率此而行则无徃而不济矣
　　诚者天之道也诚之者人之道也诚者不勉而中不思而得从容中道圣人也诚之者择善而固执之者也博学之审问之慎思之明辨之笃行之有弗学学之弗能弗措也有弗问问之弗知弗措也有弗思思之弗得弗措也有弗辨辨之弗明弗措也有弗行行之弗笃弗措也人一能之已百之人十能之已千之果能此道矣虽愚必明虽柔必强
　　天道本然者也人道当然者也至诚则无他事矣此舜所以从欲而治孔子从心所欲而不逾矩也学问辨行所以诚之者也学之贵博问之贵审思之贵慎辨之贵明行之贵笃知此五者可以无失矣审于问笃于行其功常十倍于人未有不至者致曲能有诚也学者所贵以成身也不成乎身则何贵于学诚者天之道也至明至强固有之也柔愚逐物害之也至诚则本然者见矣故学而未至于启蒙发蔀如蒲卢之变皆不足以言学也
　　自诚明谓之性自明诚谓之教诚则明矣明则诚矣惟天下至诚惟能尽其性能尽其性则能尽人之性能尽人之性则能尽物之性能尽物之性则可以赞天地之化育可以赞天地之化育则可以与天地参矣其次致曲曲能有诚诚则形形则着着则明明则动动则变变则化唯天下至诚为能化
　　性本然者也教当然者也本然者未尝不着由当然以即本然则本然之性见矣故虽圣人未有不由学而至者所谓致曲也知所谓教自愚而圣无难者诚明葢一道尔诚天道也诚之人道也明者诚之着也至诚复性则上下咸察吾性中之本然者而焉有不尽哉赞天地之化育则可以言命矣立命之道自反身始也参乎天地非尽性者能之乎致曲无所不用其至者每用其至至则诚矣至诚不息则形而发见故变化自我出也
　　至诚之道可以前知国家将兴必有祯祥国家将亡必有妖孽见乎蓍动乎四体祸福将至善必先知之不善必先知之故至诚如神
　　天道之神所以能体物者诚一之至未始离于物也至诚与天道相似故神神而明之所谓格物也格物而至明则善不善之将然者无所潜于隠伏矣
　　诚者自成也而道自道也诚者物之终始不诚无物是故君子诚之为贵诚者非自成已而已也所以成物也成已仁也成物知也性之徳也合外内之道也故时措之宜也
　　天生烝民有物有则诚自成道自道夫岂外物耶物则之尽在诚而已不诚无物故以诚为物之终始也诚者物之终始岂徒成身而已哉尽已尽物则中和致而天地位万物育无物不一无适非中皆吾性之成德安有内外之分乎仁也知也由成已成物辨也仁知之辨惟其时而已
　　故至诚无息不息则久久则征征则悠逺悠逺则博厚博厚则髙明博厚所以载物也髙明所以覆物也悠久所以成物也博厚配地髙明配天悠久无疆如此者不见而章不动而变无为而成天地之道可一言而尽也其为物不贰则其生物不测
　　不贰诚也不测神也天地之神亦诚而已矣至诚斯不贰矣不贰则自然不息以至于尽神天之髙地之厚道之悠久神之不测惟至诚可以与于此诚之为道顾不大耶不见而章不动而变无为而成兹天道之变化一言可尽曰诚而已
　　天地之道博也厚也髙也明也悠也久也今夫天斯昭昭之多及其无穷也日月星辰系焉万物覆焉今夫地一撮土之多及其广厚载华岳而不重振河海而不泄万物载焉今夫山一卷石之多及其广大草木生之禽兽居之寳藏兴焉今夫水一勺之多及其不测鼋鼍蛟龙鱼鼈生焉货财殖焉
　　髙明博厚悠久者天地之道此其可知者也天昭昭之多地一撮土之多山一卷石之多水一勺之多皆近而小者及其至也葢不可知之也其所以为天地山川而不可知者曰诚而已
　　诗曰惟天之命于穆不已盖曰天之所以为天也于乎不显文王之德之纯盖曰文王之所以为文也纯亦不已大哉圣人之道洋洋乎发育万物峻极于天优优大哉礼仪三百威仪三千待其人而后行故曰苟不至徳至道不凝焉
　　于穆不已天之命也不显之徳文王所以受命也洋洋乎发育万物峻极于天礼仪威仪待其人而后行者此于乎不显纯亦不已之徳也全乎天徳至道之归也故曰苟非其人道不虚行天之为天文王之为文王其道非他诚之不息而已
　　故君子尊德性而道问学致广大而尽精微极髙明而道中庸温故而知新敦厚以崇礼是故居上不骄为下不倍国有道其言足以兴国无道其黙足以容诗曰旣明且哲以保其身其此之谓与子曰愚而好自用贱而好自専生乎今之世反古之道如此者烖及其身者也君子之道行其所无事也德性天性之本然者问学尽性之本然者广大措之四方上下而准者精微至约之在人者髙明所以覆物者中庸所以成物者温故反本者知新知来者敦厚自广者崇礼接物者皆以脩身为本廓而充之则与天地准矣为上处下兴邦免祸未有不自此途出者此明哲之所以保其身也学不由此所谓反古之道也自用之愚自专之贱烖其自取之也
　　非天子不议礼不制度不考文今天下车同轨书同文行同伦虽有其位苟无其徳不敢作礼乐焉虽有其徳苟无其位亦不敢作礼乐焉子曰吾説夏礼杞不足征也吾学殷礼有宋存焉吾学周礼今用之吾从周礼乐圣人事也制礼作乐天子之事也今天下有其时者也不以圣人居天子之位礼乐不可作也此天之道也作之者安也夏礼不足征矣殷礼可学而不可从也礼从时孔子之所以从周也孔子之不能制礼作乐无其时且无其位也
　　王天下有三重焉其寡过矣乎上焉者虽善无征无征不信不信民弗从下焉者虽善不尊不尊不信不信民弗从故君子之道本诸身征诸庶民考诸三王而不缪建诸天地而不悖质诸鬼神而无疑百世以俟圣人而不惑质诸鬼神而无疑知天也百世以俟圣人而不惑知人也是故君子动而世为天下道行而世为天下法言而世为天下则逺之则有望近之则不厌诗曰在彼无恶在此无射庶几夙夜以永终誉君子未有不如此而蚤有誉于天下者也
</div>
    <div class="pagination">
<a href="浪语集_page18.html">上一页</a><span>...</span><a href="浪语集_page14.html">14</a><a href="浪语集_page15.html">15</a><a href="浪语集_page16.html">16</a><a href="浪语集_page17.html">17</a><a href="浪语集_page18.html">18</a><span class="current-page">19</span><a href="浪语集_page20.html">20</a><a href="浪语集_page21.html">21</a><a href="浪语集_page22.html">22</a><a href="浪语集_page23.html">23</a><a href="浪语集_page24.html">24</a><span>...</span><a href="浪语集_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
