<!DOCTYPE html>
<html>
 <head>
  <meta charset="utf-8"/>
  <title>
   彭城集 - 第 37 页/共 38 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   彭城集 - 第 37 页/共 38 页
  </h1>
  <div class="content">
   君姓曹氏名宪字正叔其先赵人君少通三礼未冠学者从之常数十性温厚疎财尚气节材武善射尝行道遇盗却张弓誓之植梃路旁叱盗视我一发仆梃羣盗惊走契丹犯邉至赵郡君自田间载谷粟入保郡城虏众攻之君转战行间丁壮多伤君弃谷粟载伤者遂皆免咸平三年以三礼举中第调大名府宗安县主簿父忧去终丧调正定府司法更徳州安徳主簿开州开江令蜀人疾病不知医药疗治祠鬼神求佑助而已君为出私钱市药剂有病者輙遣吏烹煎临饮之民初强从既稍有瘳全活者十七八于是开人始知信医药云真宗皇帝择选人可为职事官者君应选择为澶州观察推官其治以廉干闻监司交荐之拜大理寺丞监冀州清酒课最迁太子中舍知祁州鼓城县事改殿中丞母忧去庐于墓侧负土为坟手植松梓服阕知正定府真定县事君从弟利用为枢密使兼侍中侍权当朝将行君为侍中言思止足计不能用君至真定二年侍中竟以罪贬君亦坐左迁监黄州团风镇税侍中思君言未尝不泣下先侍中贵盛时亲故多借其势以得宠荣及其窜逐众知其寃莫有言者君独数上书为之辨雪人以是称之明道初君复官知筠州新昌县事迁国子博士泛恩改尚书虞部员外郎通判陈州事转比部徙鄂州遂以驾部员外郎致仕居于宛丘凡九年以夀终享年八十六先一嵗自卜墓地于宛丘县友于乡潘仁里葬焉君两娶皆孙氏后夫人封夀光县君进封乐安四男子长曰冲举进士早卒次曰振今为比部员外郎通判亳州次曰抗亦举进士次曰握以子贵累赠刑部侍郎夫人封万年县太君祖讳贵左侍禁父讳珣太子中允赠职方郎中始君之贰陈州政事见纪于民至今称之而子孙遂为陈人比部君欲振掲遗美表而铭之使乡人过而知加礼至于后世不忘也亟使来请乃为铭曰
　　曹君官陈民颂其美君亦爱之去其乡里告老来归遂为陈人实有田庐处其子孙眉夀永年致政逮久爰归其藏曰君所有惟君可纪民所能识勒铭表功载之来裔
　　林氏母黄氏夫人墓表
　　林氏有贤母曰黄夫人泾县主簿编校集贤院书籍希之祖母也太常博士集贤校理槩之母也屯田郎讳某之妻也夫人家世福清人与林氏同县夫人之归舅姑皆亡恙又逮事祖姑夫人致养三人者勤身从事柔顺聴服生竭其力没尽其哀训诸娣朝夕无怠宗族称之曰孝妇夫人从夫仕宦登朝累封嘉兴天长二县君其子以文学成名复显于朝既子夭死夫人无他男未防夫复病终诸孙藐然林氏殆将絶夫人悲哀戚忧以礼自卫纲纪其门戸屹然不替州闾号之曰烈妻夫人葬两世于吴郡防诸孙客居于吴旁无支亲授助粗衣恶食豪捃牦蓄以至于有田畆屋庐耕获休息以供祭祀而待寒暑备饥乏者胥如志也训诲诸孙以严济慈不十年间为进士而成名以禄为养者四人士大夫于是传为贤母云自夫人以十八嫁归若干年林氏盛衰三变繄夫人是赖其所成就诗史所称不能过也治平四年夫人年七十七正月癸丑没于京师泾县持其丧还吴祔葬祖墓立石以为表请铭于彭城刘某于是叙所闻而记之泾县执书泣曰昔希髙祖妣夫人所逮事祖姑也年九十三将终以鬄与夫人曰此吾髪所为也怜尔勤孝以是畀汝且无忘我夫人服之五十余年及曾祖祖妣年皆八十余乐其乡里不愿离也故祖父三为南州从事且二十年夫人助其孝养一飱未尝不躬饎防先人始能学夜诵书不休夫人自起灭灯既而曰吾怜之乃当成其志自是夜辄治丝枲其旁其始居吴门庭谨甚里巷外事邈然若无闻嵗久吴人服而化之希始为福州懐安县主簿迎太夫人南归夫人召内外宗族尽防其装赍周赐予之曰吾老矣以是为决为衣两袭曰吾死以是殓过是不复侈长一物夫人始终林氏上下六世见曾孙焉其所以维持左右莫不有常法度夫子之言之也希心戚戚焉意之至者语必重复故希愿有所益也予曰诺着以为后说则前语因明白矣夫人考讳某王氏据闽时以为著作佐郎不从及吴越以福州归天子诏遣使者发闽士人归京缅皇考与林氏曾祖俱逃山谷闻天下既平两家始还归而通防姻夫人之孙某为某官某为某官某为某官某举进士并泾县为六人某曽孙若干人其葬实某月日甲子铭曰夫人称孝子于姑氏后其所慈维曽孙子有棘有否复振复起六世一身身终有喜喜也无憾黄髪儿齿孝孙孔多宜尔世祀林氏葬吴从从筮夫人命之合祔于此




　　彭城集巻三十六
　　钦定四库全书
　　彭城集巻三十七
　　宋　刘攽　撰
　　墓志铭
　　吴公墓志铭
　　公讳奎字长文姓吴氏居齐州之禹城五代之乱徙潍州北海自徙至公不知其防世而公曾祖考皆未尝仕至公生而聪敏好学始授经艺祖母李氏因其笃志而强教之年十六业成州郡举以充贡明年遂中第与傅卞于大问同时三人者皆以年少既命以官而许其归养亲公时授施州清江县主簿不赴后数年年二十始调福州古田县主簿厯开封府长垣县主簿权广信判官宦官杨懐敏兴河北屯田懐敏矜功专事盛气自用无敢与之抗者公独上书论其不便时知保州事王果亦与懐敏迕屡争不从懐敏使人讼果它奸利事诏置狱推劾公又为果辨其事曲直果竟得免而公始以强直著称矣河北转运使以令举监便籴故事籴中率者得改京官倍之则为朝官公籴倍常数才为大理寺丞朝论以为未售乃除签书武宁军节度判官事前后守将事无大小皆以委公监司有疑狱求清强官治之者又多付公其为公所决平者无不惬服始公为小吏昼则治公事夜辄读书自六籍诸子史无有正伪无不观览尝不寐者积二十余年性既开敏彊记不忘作为文章覈实有法度由是中外大臣交口称荐求得校书三馆中或侍讲经筵其他称其才能可任以事者章疏相继也公迁太子中舍殿中丞自以朝臣得以抗言明白是非于是上疏论取士贡举之法及时政得失九事又欲召见口论事仁宗深器之会举贤良方正翰林学士叶公清臣等四人以公应诏对防髙第拜太常博士通判陈州迁尚书祠部员外郎入为右司谏直集贤院明堂覃恩以起居舎人同知谏院事公始对防极论内降恩泽之为蠧政也及在谏官遂专以禁切左右于是近臣有承用中防而不言者坐而下迁及羣臣有因事侥幸虽已得官皆褫夺之朝廷为肃然御史有言事非其实者诏许问从谁受公奏言御史择于风闻以言事朝廷用之以救过失使其择之不详朝廷能容之不能罪之可也若求主名则后莫有以事告御史者矣是自蔽塞其耳目也上立罢不问是时郭承祐有以旧恩为宣徽使知应天府事数妄作不中法度又张尧佐以后宫戚属自三司使为宣徽使公连上疏极谏终之承祐夺宣徽使尧佐虽不去位出知河阳是后遂不复迁官上又着令后妃之家不得为执政官云其他排击非义救解过失条举善政显用才士巨细疏密苟为有知必言言之不从未尝但已也时因天变为上推致休咎而举人事消复之应上尝听受之赐绯衣银鱼顷之出知密州徙两浙路转运使未防召还判登闻检院纠察在京刑狱同修起居注迁兵部员外郎知制诰赐紫衣金鱼奉使契丹契丹羣臣为其主加称号相与行礼喝公使入贺公自以使事有职贺无预也不为徃契丹主畏其守义甚重之及还中路与敌使遇敌人衣服以金冠为重而纱冠次之其与汉使接衣服重轻皆有以相当至是敌人纱冠邀汉使盛服公不许亦杀其礼坐是二事出知夀州召还同判吏部流内铨知审官院同知通进银台司兼门下封驳事吏部审官铨能否银台主司出纳公所至纲目修举其所建言改更纠正虽至于怫上意不惮为之兼判集贤院寻为翰林学士权发遣开封府事公明于从政前后厯两郡皆着治称人知未尽其能也及领京师狱市浩穰公应事敏速吏不敢欺富人孙氏京师大豪专财利负其息者至评取物产及其妇女公发其宿罪奏徙逐其兄弟于淮南福建而羁管之豪猾畏威敛手居三月声闻赫然迁端明殿学士兼翰林侍读学士知成都府公以父老苦辞改知郓州凡四月复召为翰林学士充羣牧使兼史馆修撰迁左司郎中复权知开封府兼畿内劝农使嘉祐七年三月拜左谏议大夫枢密副使初仁宗皇帝春秋髙而皇嗣未立公自为谏官即为上言天下大计愿早有所系其后因大水日月蚀之变又以为言天子察其至诚及为学士因奏事上留语曰将有所置以维大本公再拜贺因复进劝已而皇子遂定英宗即位公迁给事中再迁礼部侍郎公辞不拜诏报不许曰卿在西掖有储贰之言人乃知公尝密谋定计也时枢密使富公张公旧皆尝荐举公而与同列时人荣之防丁父忧去既卒哭天子必欲起之再使内臣往又召公子男璟上殿谕防故事所未尝有也公固请终丧上不得已许之召给半俸用璟为郓州判官公又辞俸许之公性至孝居丧毁瘠甚庐于墓侧终丧不饮酒食肉不至城邑既服除先帝升遐即吉然后赴国哀召临梓宫今上见其羸瘠惊闵之甚谕使自颐养时方借卿复以为枢密副使时四年二月也月余除参知政事又月余改资政殿大学士知青州事兼京东东路安抚使居二日上复留之九月以公疾遂复行前命公至青十日疾病上疏求徙兖州不许七月二十七日薨于位年五十八初公为学慕韩退之及有疾谓子璟曰吾年既过退之矣已而竟不起若知命然上为辍视朝一日赠某官谥曰某积阶至金紫光禄大夫勲至上护军爵开国公食邑二千戸实封四百戸赐号推诚保徳翊戴功臣考讳某以公贵初为将作监丞致仕稍迁及公拜枢密至太子宾客耆耋夀终后公厯二府累赠金紫光禄大夫太师祖讳某赠金紫光禄大夫太师中书令曾祖讳某赠金紫光禄大夫太师曾祖母王封某国祖母李封谭国前母王封莒国继母王封安国皆号太夫人初公迁三世葬于郓州东阿县盂栅里公从祔焉时熙宁元年某甲子也公初娶赵氏父名立为遂州遂平令再娶张氏父名舆为郊社斋郎张封延安郡夫人仁宗明堂公求为赵氏追封亦得赠信都郡夫人公五子长则璟为大理评事环秘书省校书郎琼琯皆未仕幼未名女五人长适都官员外郎胡稷臣早卒次适大理寺丞王孝寛次适太常寺奉礼郎吕元淳三尚幼公初与乡人王彭年善称道其能为致名宦彭年客死于京师公使长子主丧事周恤其家嫁其二女焉及他姻族有不能自存者为毕嫁娶数人以钱二千万买田北海号曰义庄以赒亲戚朋友之贫乏者公自谓学韩退之此又其次者也故其终家无余财诸子无宅以居呜呼可谓笃义君子矣可无表哉铭曰矫矫吴公矢言正色是曰谏臣国之司直提纲絜维补苴隙或谋于防密焉无迹禄不独丰推以施逺位不独享俯以进善公睎古人心慕身践言长课多彼古亦鲜其志获伸而年则那其夀不遐而名不磨即宫于泉公乎奈何勒铭不忘如山如河
　　赠兵部侍郎王公墓志铭
　　公讳嘉言字仲谟翰林尚书元之之次子翰林以文章正直著名两朝而公幼好学未尝嬉戏翰林最爱之人亦以为宜其家儿也生十三嵗而丁翰林丧哀毁过甚有成人之风事母福昌太君以孝闻翰林之亡遗言不为子孙乞官真宗闻而嗟悼赐公同学究出身后数嵗公益成人贫无以养调官于吏部而年未及格判铭事周起以闻于朝特授鄂州司戸参军祥符五年举进士第改扬州江都尉七年上阅书龙圗阁得翰林奏疏爱其切直因访后嗣孰贤近臣以公名闻而曰能世其家遂迁大理评事监海州税天禧元年用荐者言徙知庐州舒城县兼茶税丁福昌忧服除知苏州长洲县县既翰林旧治而公年与官又皆同士大夫赋诗荣美之迁大理寺丞仁宗即位迁殿中丞徙知南雄州代还迁太常博士通判齐州工部侍郎李及荐御史以公洎张锡二人应诏故事当择用其一而上谓执政曰及清慎少许可此皆时俊也遂并用之召为监察御史迁殿中侍御史判三司开拆司奉诏案信州狱还赐牙绯明年出为福建转运使赐金紫明道元年恭谢礼毕迁侍御史入为兵部员外郎三司盐鐡判官景祐二年出为京柬转运使夏四月感疾卒于广济军之官舍享年四十七公性厚重宏深不妄喜怒外严内恕善于为治守南雄时开大庾岭故道徃来便之郡当二广之冲行者交错去水即陆易舆以舟有至者辄滞留旬浃公一皆善视之以已俸给费未尝亳髪扰人通判齐州时郡守性刚烈视僚佐蔑如也公正色持法不为少屈郡事赖以平允守后徙治他郡坐事下狱每叹曰同僚得如王御史无此咎矣其为御史所论列必时政大体未尝掇拾小过抉发隂事天圣中洞真宫夀宁观灾两宫有意修复公力谏止之信州铅山富民程氏献石绿数万斤诏蠲本戸徭役公争以谓所献有限而所蠲无穷天下豪族皆以货得蠲则贫民将独受其弊上用公言复程氏三嵗而已为转运使部吏有过失屏人面数之皆慙服悔谢得自改郡县大治其荐举士尤推精鉴故参知政事吴公奎初调福州古田主簿天章杜公杞以廷尉评监建州茶公皆荐之其后显达人谓公知人平居阅书史为辞章以嗣续前烈为志手写翰林小畜集三十巻藏于家献翊政论十篇究切世事仁宗尝锡宴苑中时得唐明皇刻石山水字使羣臣赋之皆不能下笔奏篇才十数上令宰臣铨次之公第为优初丁晋公举进士时翰林为推挽延举卒使成名及其当国尝语公曰先正引荐之徳未有以报公曰相公逢时得位当以直道报国无恤私恩也晋公不悦公亦不复至其门逮朱崖之贬捕治党人公独不预焉岂所谓上交不谄其知防者邪惜其蕴蓄未及大施中年而陨其命矣夫朝廷闻其丧赐一子官又命其长子自大名尉易右班殿直监曹州税使不以丧去有禄以济其贫云公娶周氏先公亡公卒后三十余年以子贵累赠兵部侍郎周夫人追封僊居县太君以熙宁二年七月二十一日葬于开封府开封县宰辅乡鳯池里先茔之次公四子长曰延度前潭州观察使次曰延禧库部员外郎通判荆南府次庚庾未仕二女长适故夀州录事参军杜襄次适进士张诱孙七人鸿浩淮汴渐淑沇浩为广州东莞尉余未仕公之葬公从孙度支员外郎集贤校理同知太常礼院汾实与襄事集贤君以某同官使来请铭某叔父秘书监往为建州从事公荐之升朝是某世有旧乃为铭曰
　　翰林之生正直自信骤进无愧屡黜不愠宜有后人嗣守其训譬彼川流其源已濬公幼而学守其家法天子矜之始优以禄文施于谋智効于职果其世贤罔有不克遂司风宪奉使察举施未及光业其有绪天夺其年有蕴有贮四方驰驱踬于中路公殁余庆覃后昆矣赠官贰卿由子恩矣祔于先茔屹其坟矣请铭惟谁公从孙矣
　　故将仕郎郡守太子中允致仕赐绯鱼袋蔡君墓志铭
　　熙宁四年秋铭塘蔡子难将葬其亲中允君请铭于彭城刘某某与子难为同年进士又同省郎官又同守海陵其于子难哀丧恤忧所宜述也孝子之事莫重于葬葬而埀名后世者莫重于志铭是其深长思勿之有悔焉尔某其何辞虽然中允君潜徳遯时不显其光功不于人于其家吾将何言以表之尚书屯田郎吴君君平以状告曰君孝友惠和人也旷逺有识虑幼而好学家贫无以自给乃始勤力治生十余年间家事给足赡及乡里施予不倦族人与君别籍既复求分财君亦推与族人后贫不能自存又収养之君之家疎逺而聚居者百余人存抚教导凡五十余年始卒如一乡里宗族于君无怨尤而更称誉君殿中丞卢君中甫曰凡富而多怨者专利而不顾也愈富则愈纎啬剥刻徼射人与为仇蔡君则不然其于乡里视贫下者愈矜之厚施而薄责故逺近归心秉常为钱塘官终三年中允君未尝以豪髪见求可谓善人矣秉常为君拜乡里之仕宦者莫不屈下之君凡二子长则子难君教子难读书其与贤士游费用不计子难成名才学干力见称于时有位于朝出为郡守及君存见之善人报施之效欤某曰二贤士之言可以信后世吾其何辞蔡氏木望陈留自司徒谟过江子孙防居吴钱塘之蔡未有显者葢自君父子始君讳某字某子难初登朝英宗即位推恩君始命为大理评事其后郊祀及今天子即位郊祀三迁至太子中允子难当赐五品服又推以授君享年七十二以葬前一年十一月某甲子卒子难时为职方员外郎知泰州事次子曰诜亦举进士君四女子皆嫁名家京兆宋緽颍川陈惟亿太常博士叶昌言余姚县主簿钱尧卿其壻也君聚余氏追封钱塘县君先三十嵗卒君卜葬于吴山乡吴山里斥广其地众为兆城曰兄弟子孙葬而相从死生之义备矣有告曰是于隂阳之説为不利请徙之君不许刻石墓门戒子孙母以妄求福及君之葬祔之某日某甲子也铭曰
　　蔡君不仕而家事治宗族归之疎逺不弃乡里亲之愈下愈施克生贤子以振其世郎官郡守实显实遂天祐君年宿留待迟命官四迁于朝有位朱衣鱼符帝以更睗古云五福获以备四黄髪归全靡悔靡愧卜葬吴山君徃戒誓宜于后人是固是利
　　右侍禁江君墓志铭
　　君讳某字某姓江氏祖某父某赠某官季父某为度支郎中君少读书善写古篆字用笔精健有法士大夫家多葆玩之用季父防为三班备职五迁至右侍禁厯州郡官亦五任一监漳州龙岩银铜又监荆南白沙盐酒其后三任皆在广南为兵马监押始居容州迁化州末在雷州遂终于官年六十九异时仕宦岭南者常患其地荒杂恶草毒蛇海祲山雾郁蒸蓄积中人为病或以为死不得尽其天年而君居之且二十嵗夀防七十与齐州中气无以异然天命固有所制也而君亦可谓果于从事而知命矣君凡三娶夫人魏氏林氏陈氏皆先君死男子二人曰沛魏出也曰潜林出也女子三人其二人与潜同母一人魏夫人所生沛早死潜举进士女皆嫁士人江氏自君祖以上占数南劒州度支始葬江州徳安度支之孙懿叔于君为从父兄弟之子君殁后诸孤幼懿叔皆养视之迨其长大为毕防嫁又迎君丧祔葬徳安去度支墓若干里以林氏夫人从君殁于庆厯某年月日后若干年得嘉祐某年某月日襄事懿叔时为卫尉寺丞铭曰
　　江本小侯见于春秋其后以国为氏名数迁徙或以官为家乃不可纪延平之江迁于徳安自君季父始季父之孙再世而相防厚生周死稚有立宅兆用完不知其逺矣纳铭墓中万有千年母有壊毁
　　内殿崇班康君墓志铭
　　内殿崇班康君讳某字某生二嵗失父三嵗失母育于大父及长大孝谨详慎事大父竭力尽子职念虑之所及筋力之所能无不备具器皿衣服饮食药饵必躬进之如是者二十七年未尝一日离也大父官职难剧亦未尝不随及大父将求致仕君预为营居处计生事什物纤微必具如大郡大府始至官矣大父终君哀毁逾礼卜葬陈州宛丘县松柏皆手植刻石诫子孙无毁伐者初大父爱君育为己子十岁防为官君读书书好学善为诗人多传诵之者贾丞相文元公见而悦之谓曰我荐士可得进士出身君谢不愿曰兄弟皆已出仕吾亲以我独留为恨吾惧其戚戚也方衣道士服而讲养生事以示无仕宦意而吾亲安之其可以从公辟乎文元公叹息称善既终丧乃出仕初监亳州卫真县盐酒税防县令阙州使君摄之田讼有十余年不决者君为辩明之岁凶赈恤其饿者疾病予之医药民以不流殍咸愿得为真都水使者辟君巡惠民河河水贯京师秋夏涨溢则为虞前此者都水为木闸尉氏西为水暴至则将闭隔之既又惧其冲激败壊遂不敢闭君使治水防以杀水势是嵗水涨数丈闭闸以御之闸安固自如而京城无水患云官满留再任有欲荐君治大河者君辞曰官卑利害不专在已大河事非小川比也陜西都转运使奏举君为凤翔府监押兼买马未行定州路安抚使辟勾当广信军场场在军城外有障垒而无防兵不置兵器防北寇十余夜袭军城箭射场如雨时君宿场中安存北客之在者率直兵与守门卒自垒堞上投砖石击贼贼遂防去官满辟管勾顺安军顺安寨此两荐皆安抚使枢密直学士薛向力也其后西方用兵枢院选军赴泾原路准备可为邉守初权原州后威胜军其在原州计漕给军内严守备存抚老弱招集流防事皆济办后以国有营造程督技艺使者按视旁午急甚君戒主者不得过为鞭朴百姓安之有嘉禾隔五垄合穗者民以为善政之祥既二年有余君自以老厌事愿退而就闲求管勾中岳庙诏许之时君甫年六十二云未除以疾终君自爲借职凡八迁官三以覃恩一以大父遗表余皆磨勘年劳勲骑都尉初大父既以君为子君念父甚至为伤大父意未实敢言及身登朝可以追荣先世君益自悼恨遂言于朝求改正昭穆未报诗集十巻藏于家君父某大父某某官曾祖某某官君娶阎氏封长安县君生三子长曰倚某官次曰位进士及第某官少子佾亦举进士君以某年某月日葬宛丘县受节乡东原祔果州之茔康氏世河南洛阳人自果州葬陈遂占籍宛丘铭曰
　　孝友笃行是施有政显允康君为孙之令生集休誉没将余庆东原砥平卜亡其应表泉作涂种柏为廷宜尔后人嬩嬩其盛
　　故宣徳郎守大理寺丞知陇州阳县事王府君墓志铭
　　君讳伯先字孝公其先系出于琅邪五代之乱自太山徙江东至君曾祖徳辉仕李氏为羽林参军江南平徙居六合君祖讳可则以孝谨闻州里两世皆隠不仕至君父纶以进士举中第官至太常博士告老致仕以令得一子官君补太庙斋郎初调通州司戸参军始至官有告妇骂姑折其齿者狱既具君独能察之以直其冤郡守恱服因使摄海门县事校戸籍第其高下君以术参伍知之贫富无差由是益有声以父忧去服除为钱塘县主簿用使者荐再迁润州金坛县令县多陂泽民以渔钓为生而豪富人规占陂湖各有分地自擅入其中者则执以为盗君悉使表识显其疆畔于是豪富人名占有限而细民渔钓有所后莫相犯而狱讼衰息矣防郡守有求于君不能得恨甚时狱有囚病死者即奏抵君坐去官吏民人人冤惜之初君伯兄名某不喜为吏故以官与君而闲居海陵及君免归亦自以刚特寡合遂将退防不出家族故旧人人敦劝久之乃复为啇州录事参军诸公交荐其才三年代还犹以金坛事才得应天应推官然上旨许其迁矣自应天府还遂除大理寺丞知陇州阳县事君性端厚亮直为文敏速遭事明辨名公钜人多知之者势可显仕于朝而中以文法龃龉踬踣似有命者然君奋迅自振而名公钜人终相之以出于厄穷滞淹与夫遭命而显仕者不辨也君年若干伯氏年若干其将往阳县归省其兄至家之五日无疾而终熙宁三年十二月十一日也君娶江氏故某官某之妹生子彭拜为密州观察推官女嫁某官江夫人前君若千年终葬于六合王丞相志之君合祔焉以君卒之明年二月某甲子乡曰永福里曰梅原王氏祖墓也铭曰
　　君敏从政事称其贤恶吏困之乃仆而颠善人佑君咸竭其力如涤垢取白如伸钩取直其卒有成而緜以嵗月迨君之迁年则耆耋于生无厌于殁无悔志铭泉宫万世勿壊





　　彭城集巻三十七
　　钦定四库全书
　　彭城集巻三十八
　　宋　刘攽　撰
　　墓志铭
　　翰林侍读学士给事中唐公墓志铭
　　公讳某字彦猷幼清警介特其守气精壹而内志端直故其于为学深而简文章髙耸其以应物不烦而逹规矩绳墨粲然有常而枉直判于彼矣始皇考待制公以清修著称而公能世之士大夫论贤父子多举唐氏云公初以廕为将作监主簿天圣间献所为文章召试学士院赐进士及第除知湖州长兴县以忧去其后四迁至太常博士厯知华亭诸暨县梧州归州用近臣荐拜监察御史未至都丁太夫人忧既除服而荐公者适当执政以故事避嫌出知庐州御史中丞张公方平言于朝上因为留公公既在朝言事举大体其所刺讥不避权贵初诏书设六科以求士谓之贤良方正茂材异等而许人自荐又三嵗辄一举士大夫徒以文词进无益于治也公始建议请使公卿荐贤良又欲如汉故事须天子特诏乃举之不以嵗年限也天子使两制近臣议参知政事呉公育以为不可许论难上前遂寝公自以所言直独不可大臣意故见沮格耳即大臣有过孰当言者章疏凡七上不能得徙为工部员外郎直史馆知湖州呉公为御史者也公持正不阿如此其后制举亦竟使近臣荐之用公初议也迁江南西路转运使总六路漕运有建议欲自重其权者请使六路诸转运使事皆禀已其于文移当如郡县上台省不如是漕事不集朝廷从之诸路皆承命不敢有异公独以谓赋入有经转运使不待督责而足即凶年饥嵗虽盛督责犹无益也今事皆禀已是将以势临之有求将必取盈非祖宗之旧上疏争之朝廷犹欲伸前议乃徙公福建路居顷之发运使亦复自请罢其议云明堂覃恩迁刑部员外郎入为三司戸部判官改判磨勘司张尧佐由女宠骤用公数刺讥尧佐陈丞相执中故尝请建上为储贰天子以为其功厚报之公复为上言执中何得为功上不以为忤待公甚厚出为江南东路转运使入辞上谓曰吾今召卿未至江东修起居注阙上遂用公补之顷之召试知制诰赐金紫判流内铨迁礼部郎中奉使契丹还曽丞相在政府与公亲嫌出知苏州徙杭州数嵗徙青州迁吏部郎中道拜翰林侍读学士今天子即位迁谏议大夫召还勾当三班院判太常寺兼礼仪事迁给事中治平元年十月九日薨于京师年六十诏赠礼部侍郎予四子官赙赠加等公善与人交意所许与坚不可间其所不可不假借矫强以为欢性嗜书画研墨尺牍与人多珍藏之未尝问家有无田园皆推以予他昆弟始娶萧氏再娶陈氏皆先公卒子四人某三女子唐氏本鲁北海人自公五世祖徙家杭州曾祖讳某仕钱氏为盐鐡巡官累赠諌议大夫祖某衢州龙游县令累赠工部侍郎考讳某天章阁待制赠尚书左仆射数世皆葬其乡里公之为杭州嵗时盛车骑宾从上冢乡里荣之及公之薨后一年某日月从葬于先兆以夫人陈氏祔铭曰
　　唐氏居呉迨公五世由祖及孙浸以显贵其贵维何侍从帝侧褒章贲襚辉光幽穸维其令徳有继有承其徳维何直哉惟清公葬旧墓有祔有从永世不忘寘铭公宫
　　故朝散大夫尚书虞部郎中致仕上骑都尉皇甫君墓志铭
　　君讳鉴字唐弼曹州乗氏人曾祖邺虢州阌乡令祖明绵州彰明县令赠尚书兵部郎中父载尚书屯田郎中赠礼部尚书君少学问以驯行称于乡里由父廕得官初调台州司法参军断狱详平郡人皆爱之请于转运使求以为州幕职官转运使段少连谓人曰曹势不能动人此其真善也为请于朝不从再调单州单父县主簿防陜西用兵诏籍山东民为乡兵转运使张公奎以济单二州诿君法虽以三丁取一而一家兄弟子侄未有约束莫适取也百姓讼诉纷纷君乃曰曷均兄弟之子先取其多寡等择其壮者民乃悦服张公称善教诸郡以单父为则荐君为东阿令勑既下君以亲在南方辞不受调通判録事参军三司举君知光州光山县兼买茶场事吏市茶求以多赢为最常数倍取之下戸益困至君不以一毫过数民皆乐输无逋负者百姓贩私茶犯法君曰贫民以茶养生亦何异于为农不忍绳以重法郡守以问君对贫民不得贩茶且为他盗罪辟益重不如容之使有以自存县吏张盛猾恶为上下患君收治寘法余吏战栗终君之任无敢犯令者官满以考课转大理寺丞知并州録事参军曲阳县民兄弟讼者兄告其弟非同父不分与田产弟不能自明县邑久不决府使君治之君使人按视其父母葬告曰彼虽无石铭棺椁外当有题志者于是验之果悉书其子孙名字而其弟在焉讼者于是首服河东用钱铜铁二品均等铁钱轻又盗铸者多诏变其法以铁钱三当铜钱一百姓夺货失业市井讙噪经略使郑公集众官谋之君曰小民失职无聊宜使人往慰之耳郑公使兵马都监谢云行出谕之民因求见太尉既入郑公捕其唱率者将刑戮之百姓皆哭君曰民以无聊故愿见公公重困苦之众怨且怒将不可解郑公乃止君又曰兼并之家典质钱旧出十乃今偿三十何厚幸也而贫民失业又两倍输此其所以患新法之变耳今使以旧数偿虽不利兼并之家可以悦众从之而军中犹疑县官出钱刀犹用旧法相与窃议谋变郑公忧之君曰兵今当给料钱比文书具更厯勾院犹二三日久可不俟文书具给之后徐入勾无害也于是人情始安郑君以是甚重君年劳改太子中舍明堂泛思迁殿中丞徙绵州什方县君以母老请得之监徐州利国监以母夫人忧去服除迁国子博士签书淮阳军判官赐绯衣银鱼驻泊兵韩遂杀都监率众叛去知军事韩俨恐骇不知所为君曰此疲卒主将遇之酷虐忿而报怨快意非有他谋不足畏俨昼闭城门君使开之以安人心叛卒稍稍散亡君曰可因而招来也自持锦袍往当要路呼谕之至暮亡者皆集部吏分索其余旬日皆尽改尚书虞部员外郎厯比部通判徳顺军事以所生母忧去除丧通判瀛州事今上登极迁驾部又迁虞部郎中是时霖雨大河涨溢又深冀二州流潦猥集河堤内外浸灌危急甚君昼夜行视培裨窒塞堤得以不败已而河北地大震瀛州最甚壊城壁舍屋无完者天雨不止军粮皆暴露君为作苫囤稍稍覆葢创筑城垒力自督视凡百余日乃复坚峻而后疏积水干下湿地出田数万顷朝廷遣安抚使二人巡视河北先是侍御史张纪按狱永康军狱具请君録问君视狱情有不尽者随事駮正张御史不悦以酒食馈君不受张重以为恨去与安抚使遇于国门外毁君不职二使者不察既至瀛州则奏罢君君安然受之无憾知瀛州髙阳关安抚使待制李公肃之与君同救菑患虑土役者上书为君讼不直举所完军储为证凡一百二十余万石朝廷乃下转运使提防刑狱覆实果皆以优最闻君由是复旧二使者坐奏举不实以赦免罪去后日李公还朝方奏事上自首言曰皇甫鉴已还其旧差遣李公因道君勤力事上曰是乃辛苦人也君除通判庐州事缘灜州修城得勑书奬谕加赐银绢无几君求以本官致仕诏许之除一子官为试校书郎君持身清苦虽为郎官五品犹若微时故其谢事就开果决无攀恋心养视兄孤子不异已出亦不为子孙多营业曰不如教使治心田也君年七十五终于乗氏县里舎皇甫氏本望安定君五世祖纯始居开封府考城县葬桃花岗髙祖勤避后唐兵乱走蔡州西平为西平人及君祖尝为乗氏县尉因留居乗氏其后坟墓皆在乘氏某乡某里君嫡母刘氏赠寿光县太君母李氏赠长安县太君君娶李氏故翰林侍读学士仲容之女封崇徳县君子四人长已同蚤亡次琮某官次琪某官次环某官女七人皆嫁士族君以熙宁七年三月终葬以元丰四年七月某日某祧祔尚书公之域西偏少南君将没教子弟竁于是惟庚穴云铭曰
　　皇甫之先自宋子姓在汉中叶着籍安定凉州三明度辽为盛曰太尉嵩武烈忠劲迨至士安以文雄呜后其苗裔绰绰此令惟君洁修敏于从政其所更厯实与名并谁毁谁誉患于难明彼宜有功顾诒讥评是故君子安之若命君允蹈之不侮不竞覆审而明不失其正君持止足以往自镜告老辞归匪耄匪病拜家为郎是谓延庆生有成绩殁有遗称刻铭幽墟以赞以咏
　　著作佐郎周君墓志铭
　　君讳喻字彦博姓周氏其先颍人唐之末世有谪官道州者更五代之乱因家焉君父讳尧卿仕至太常博士以善居丧闻庐陵欧阳公称之曰其情与礼称古君子之孝也为之墓刻博士娶黄氏金华县君生七子君其最长君幼而敏慧读书作文章浸浸有立既冠则能从进士举有司以冠诸生防以博士忧去执丧哀戚甚家至贫奉母夫人养诸弟谨备而葬礼无违乡里称之既免丧益务广学刻苦自彊其于五经春秋为最深着而为説其接交朋仪貌严整就之则温然有容讲论诲切条理次叙人皆畏而爱之称为先生长者皇祐五年以进士登科调鼎州司理参军聴狱察词明敏过人州郡恃赖之荐其可以长民迁荆南监利县令濒江汉筑堤数百里民恃堤以为业嵗调夫工数十万县不足取之旁县然嵗常决壊则庐舍田亩皆为鱼鳖居及君为之身自行视得当水冲者十余处益工髙厚筑之是嵗遂不复决役民大省其后二十余年民犹能指其处曰是周令之力也毎县邑有致民事君为书揭之通衢百姓见之奔走相告无一后期者曰令所以不使吏居间以不扰我我其可以违之有后至者辄相咎责又以荐者言改著作佐郎知临江军新淦县事江南剧县新淦又其难治吏与民交通缀结为奸狱讼有累年不决者君至以方畧束吏不得转侧立百姓庭下为之剖判无不惬服南方人性皆慧黠既知其不可欺伪诉讼则大衰息数月县无逋事未朞年君以疾终吏民懐其惠悲伤之寮友爱其材痛惜之年四十夫人江西黄氏大理寺丞灏之女灏喜为文章以豪气自负一见君以为奇以女归之生三子绅縡绲君与诸弟居友爱教饬备至至其子就学则未尝有所问夫人问之曰视吾所以为诸弟则所教者多矣识者以君为善教君既殁夫人诲励诸子甚有法度后若干年绅遂以进士成名以禄为养今为瀛州推官知衡阳县事縡绲亦业进士皆可冀其有成女子二人长嫁宣徳郎李如壎次嫁推官范汝中君有文四集十巻藏于家其卒以治平三年三月二十一日即其年殡于荆南石首县后若干年卜得吉兆于某所用某年月日襄事君之祖讳仁遂赠刑部侍郎祖母唐氏赠仁寿县太君与君考妣皆葬道州云铭曰葢求良臣必于孝子万石家行不言而治岂其一身子孙娓娓非若跅弛之士叨窃一时后不足齿周君之先笃孝以礼其所继承奕世一体何以效之文采操履禄不及丰令名昭矣刻铭其藏以告万祀
　　处士龙泉何君墓志铭
　　处士讳君平字少严世为处州龙泉人三世未尝仕处士初以进士举久之无成乃叹曰夫有命者信不可以力求也我其己矣退而郊居葢年始三十云以读书为娯自经史诸子传説以及佛氏外典多手自写录或能闇记为人简易温厚中心不隠以故人益亲而乐之其出在道涂逄之者必为引避而士大夫之至门者系踵不絶处士尤喜宾客具酒食相与劝防未尝厌倦事有不得己则来至城郭久或十年七八年乃一到家赀靳靳粗给付畀妻子未尝以为问有劝益殖生业者辄曰幸吾儿宦学有立吾业广矣已而果然处士长子执中以文学应进士选名在第五乡里翕然皆曰为善之报执中调为台州推宫而国子监欲留以为教授官执中不肯曰台州迩吾乡里又有天台鴈荡山水之秀吾亲所安也迎处士之官人益以为荣处士年六十七以元丰五年五月十九日终于龙泉豫章里第其年十月甲子于某所处士娶李氏生两男子执中之弟名执徳一女子嫁吴时中处士之没执中时为亳州观察判官吾僚也使州学教授刘跂以行状告而请铭跂曰吾多识君乡人道君事为详乃为铭曰士之生世有志有愿或游説万乗以取贵显若归守坟墓乡里称善文渊少游孰隠孰见惟何君之久幽亦曰适已自便克有令子为邦之彦故吾铭其藏辞不愧防
　　季弟青溪县丞墓志铭
　　季弟青溪县丞某字仪某七嵗以先公殁遣表恩补太庙斋郎年二十二调河隂县主簿再选为滑州司法参军防州废为白马县罢归而青溪初增置丞君以选授君幼敏鋭有性格读书学文及为政效官皆有思致亲旧誉之上官倚任之咸期以逺到取清河张氏尚书郎中谊女生一子方进在青溪嵗余以习法律求试有司至京师以后期不及试归未至家张氏卒后五十日君亦终时某年月日也家在苏州即殡苏州某佛舍后六年嵗在辛酉祔葬于东都祥符县魏陵乡祖考茔以张氏祔致君之丧来北者从兄父伯裕叔懋方进时年十嵗吾时为兖州皆不得亲君葬襄事惟诸从子弟实某月某日云铭曰
　　先公尝为青溪佐后六十余年而汝复官于此父老有记先公善政喜汝似也宗族亦期汝远火而短命不幸可悲矣乎铭以志悲已而已而呜呼噫嘻
　　兄子定国墓志铭
　　仲兄长子定国字伯于幼能诵书敏于记览才十余嵗五经略皆上口旁及诸子史书往往成诵仲兄平生好经书为春秋学尤深邃尝曰是儿当尽传吾学定国习为进士诗赋词章防速精致见者皆惊赏以为老成善隶书字如刻划可爱性专一端静未尝有子弟过而勤学刻苦不舎昼夜外无嗜好不幸短命十八嵗而卒呜呼扬子云称童乌九龄而与文人皆疑子云之言以非童子所能与也如仲兄之知定国谓其可以传学孰曰不可与哉子云知童乌审矣非欺人者也定国以祖防为郊社斋郎后补掌坐其卒仲兄时为知制诰知扬州事后十二年仲兄弃世明年葬祥符县魏陵乡祖考墓次定国祔于兆域之南少西叔父暨其弟奉世襄事熙宁二年十月二十八日也铭曰
　　孰禀以为尔生孰赋以为尔命其有相之邪胡志气之盛其有夺之邪而夭阏不竞其皆偶然者邪呜乎志悲于斯铭





　　彭城集巻三十八
　　钦定四库全书
　　彭城集巻三十九
　　宋　刘攽　撰
　　墓志铭
　　全华县君范氏墓志铭
　　夫人姓范氏尚书职方员外郎韩公绎之妻父讳雍某官諡忠宪公府君之考某官諡忠宪公惟韩氏范氏在春秋皆为卿族大家子孙相承世多显仕防姻敌耦必将有闻惟夫人幼鞠于母仁寿郡夫人臧氏教婉诲善令徳有成及归于府君恭肃修整嗣继宗事无不时当性不喜华侈虽生富贵而嫔于大族有以自持不从时好也府君晚而为浮屠老子之学精志勤力将以悟道而致永年夫人闻而悦之相与一意戒警不怠薄滋味絶游燕亦其天质近之而所闻所习者专故善易人云尔夫人以府君贵封金华县君治平二年府君卒夫人持丧哭泣哀思如礼四年正月以疾终年三十二子男四人长宗哲大理评事次宗弼太常寺太祝次宗敏皆前夫人所生独幼子宗谨夫人所出而早死不育熙宁二年七月某甲子诸子塟夫人祔于府君之墓使来请铭乃为铭曰
　　淑慎自修用宜其家谓之贤乎而不寿邪以嵗之令以礼之盛葬从其先姑尚利于其姓
　　乐安郡君范氏墓志铭
　　夫人姓范氏相国司徒鲁公讳质之曽孙相国太尉諡文正王公讳旦外孙今枢密副使吏部侍郎韩公之夫人初文正公嫁二女适范氏讳令孙适韩氏是为忠宪公范君以辞学登进士科年三十余为朝官雅意髙迈薄厌仕宦求还田里朝廷嘉之以为左正言致仕而忠宪公出入内外惇懋功业纲纪国体厯践二府谋微赞元官至某官以某官告老归第二家相与恩好甚笃约世为婚婣故夫人归于枢密公夫人端直淑茂天资挺立柔顺足以成徳正固足以干事忠宪公治家严谨夫人承意从教备尽妇道及忠宪公薨冢妇早世宗事一主于夫人族人百余口夫人存抚教育之同其有无未尝少自异人人归心其外则收恤姻防赠遗庆吊亲疎皆有礼意如是者三十年家始贫乏其后禄赐益增而姻族益广施予益博人皆曰其寡约得致其意而无遗其富有得尽其礼而无偏是难能也忠宪公薨二息女尚幼及公兄舍人弃世其孤未婚嫁者又七人夫人视之如已出十余年间娶妇适人装赍聘币纤悉备具待遇妾媵乐易有恩至有所整肃亦莫敢犯者嵗时祭祀洁齐盛服以身帅先之枢密公毎出使在外夫人则亦深居不出不过诸亲家虽朝廷盛礼可观未尝一往也世传韩氏家法莫不师仰之皆自以为不及枢密公始升朝夫人封夀光县君及为翰林学士拟封髙平郡君南郊推恩进封乐安郡君夫人一子曰宗师甚爱之而诲励备至自为童孺不假借以顔色尝曰汝母以门戸光显身有官秩而自怠也读书为学继而父兄且吾独有汝用汝为慰宗师亦敏鋭夙成遂以进士登科及夫人存为秘书丞夫人又尝曰而虽能成名吾犹当观而从仕与而御家及枢密公镇成都留家不以自随宗师侍夫人为鳯州判官凡再嵗郡人称其材夫人一女子嫁外家进士范绅实正言之孙是时正言妻犹存夫人不以适他族曰以吾女养吾母足矣与绅皆早夭夫人从枢密公治蔡州得疾既有瘳乃着道士服读释老书尽以服玩施浮图氏家事总纲领而已后八年年五十三终于京师某里第治平四年五月六日也于时枢密公为三司使天子使中贵人归赙礼甚厚内外族人之至者皆号啼尽哀其恩有以固结之矣后数月枢密公进登西府明年同天节求追锡冠帔天子许之熙宁二年七月某甲子归葬于许州某县某里祔于忠宪公之墓次惟夫人懿徳淑行内外之盛诗史所称不能过也垂示来裔不在斯铭乎乃为铭曰
　　诗称韩姞爰始蹶父东宫邢侯乃咏齐女孰与夫人戚族之华两相四公内宗外家性淑徳修孔惠孔时可以化邦不宁母师沐浴之封以启名城屈狄鱼轩乃后其荣兆宅隂泉万世是期勤铭篆诗孝子之思
　　徳清县君周夫人墓志铭
　　夫人姓周氏考讳某为枢密直学士戸部侍郎赠刑部尚书以刚直为朝名臣妣刘氏彭城县君夫人天性柔静庄重不妄笑语为女工纤密巧致防苏为花卉虫鱼若生就然又通晓音律年十七嫁为北平荣弋妻逮事舅姑恭顺得上下欢舅姑继殁服丧六年以孝称从其夫仕宦夫登朝封徳清县君夫官至尚书屯田员外郎以病求分司南京夫人董正家事内外禀受而营视医药及儿女防嫁皆得其仪夫人本大家名族荣氏亦素显盛及夫病夫人虽力家事有序不能无郁抑失志浸以成疾某年月日终于郓州私第年四十六子男二人长曰防太庙斋郎次曰某尚幼夫人之终防时举进士京师奔归在大殓后女子五人长嫁某州録事参军钱丰次嫁太庙斋郎王磻余皆幼某年某月日祔葬其县乡先姑墓次铭曰
　　妇恃于夫乃病自退子可以立又年不待柔顺静专非所获戾其命也邪于是乎在
　　孙氏母庄夫人墓碣并铭
　　熙宁元年八月秘书省集贤校理孙洙巨源将葬其先人以书告曰不肖不幸至于大故惟是棺椁封丘之在于礼者不敢不深长思以无憾于心昔我皇妣之祔于先姑于兹二十有五年宰木成林今而与先公别藏异竁惧无以为表识诚得掲辞墓左以诏来世不肖之愿也后数日复使夫人之壻都官员外郎丁諲以状告某于巨源为同僚且世有旧于是次叙其语而刻之夫人姓庄氏广陵人幼则柔顺孝于其父母年十九嫁为同郡司封郎中孙公讳锡之妻端操淑行不妄戏笑动皆中礼服用洁清给足而俭约不华事舅姑饮食衣服必手调饪缝纫之未尝以委他人孙氏累世富厚内外宗族众多妇女所以和顺好礼门内无争防事由夫人身化之也是后有来妇孙氏者舅姑必曰汝学庄氏妇女子适人者其父母亦曰视庄氏妇云府君诸父五人二人先死其妻求异居府君之父悉推田宅予四人者独携府君徙扬子曰吾赖吾子仕宦兴吾家而诸母之爱夫人者私以白金数百两予之夫人曰舅姑推财而已受之是欺也固辞不取已而府君登进士第厯官州郡至国子监直讲苏玉宫伴读夫人佐助其夫有常法度其从在官约制儿子童仆谨慎非饮食所须不妄市一物性好佛书读之能通其义生七男子湜澄泳渊济淑洙女子三人泳尝病喑不能言医治万方不愈夫人为斋祓心祷仰天祝而呼之应声能言夫人年五十寳元二年六月五日终于京师终后四年以庆厯四年十一月十五日归葬扬子县懐义乡及府君之丧湜泳渊济淑皆早卒长女子嫁内殿承制傅梦臣次适大理评事杨闳少则丁諲妻傅氏丁氏妇亦先死杨氏妇嫠居集贤君与其兄前楚州宝应县主簿澄襄事夫人之生虽不及府君之显而以良子孝思烝烝不忘犹夫人存也道扬徽美慰凯风之思乃为铭曰
　　孙氏大家我闻其初以义帅恩妻承其夫惟时夫人端静恪勤兴于其躬施及族亲孰将来妇彼亦有归一视于庄为汝得师夫荣于朝寿考其艾夫人闵焉曽莫之待孝子追逺思深以长续美绪休焕其有光墓木峩峩厝之丰石镵词系诗以继在昔
　　舅氏华夫人墓志铭
　　舅氏凡七族某为儿童时皆尝及见焉是时外门名官皆未大立而诸舅以才学干力进取声闻蔼然其门内之治妇事谨严惇笃娣姒相亲睦无间世以为美谈是后仕宦者益显荣于朝妻皆有封邑葢为善之报积厚使然乎治平初唯华夫人存三年夫人复以寿终自其始见至此四十余年盛衰变易虽固人理之常然亦可为大哀矣内兄汲令汉臣孝弟笃厚君子也居丧如礼举夫人之柩祔于先府君之茔请铭于我某以凯风渭阳之思常戚于心冀有以申之故其为铭无辞夫人姓华氏平原人魏太尉歆之后晋未渡江居晋陵又徙余杭曽祖先业祖兴嗣皆仕钱氏后兴嗣入朝为金州石泉令父辑卫尉寺丞夫人年二十一归于郎中府君讳冲以府君封平原永寿冯翊三县君夫人自幼至老妇道母仪称于其族人其族人固当世之所称美而夫人有加焉则其贤可计校等级而知也夫人为王氏妇四十七年而府君卒夫人从其子仕郡县又五年七十七嵗而终其没也以治平三年十月丙辰其袝也以熙宁元年八月庚申汲县之弟曰直臣楚丘县尉彦臣未仕皆夫人出也女子三人长嫁大理寺丞尚頴次屯田郎中孙珪皆先殁次嫁进士马临诸孙八人其葬宋城县仁孝乡某里铭曰
　　舅氏之盛爰始七族其能其才其祉其禄外治有严内教亦修人格于善年长则尤夫人寿考乃独后终是为女师令闻显融嵗协于姓日维其祥祔于公坟万世永臧
　　韩刑部妻程氏墓志铭
　　尚书刑部郎中韩君玉汝娶于程氏仅三十年君为陜西转运使夫人以疾畱京师方是时西戎有疆事虏主新立君经度约束持节界上不得顾家夫人之卒既三月乃得还明年将葬于许昌君复涖秦州独诸子襄事以书告曰夫人之终不得归视葬不临穴其悲无以寓愿以累子铭之使其懿美垂后不忘可以少自慰云于是叙其语刻之按程氏其先中山博野人夫人之考曰琳镇安军节度使检校太师同中书门下平章事赠太师中书令兼尚书令魏国公諡文简母陈氏号魏国夫人夫人天性静专自幼少不妄笑言不起游观及嫁逮事舅忠宪公妇道修备宗族懐而爱之从刑部君仕宦整肃门戸非内事不及口有宾至身自主馈视防燎虽盛暑不惮又喜诵佛书一志不怠凡有血气之类未尝身践也教诲诸子皆有法度始夫人尝从母入谒禁中仁宗皇帝以大臣女锡之冠帔及刑部君登朝封万年县君夫人之终以熙宁元年八月九日年四十九葬以明年七月二十七日长子宗恕前蔡州汝阳县主簿宗武前滑州司法参军二人同年登进士第少子宗鲁太常寺太祝一女子许嫁郊社斋郎滕公立二人皆先夫人卒其余男不及名女未笄者又数人云夫人之葬实祔于忠宪公之兆祖姑氏乡曰某里曰某铭曰
　　妇志于顺惟悌孝妻从于义实求好子材可称繄母道具是三美寿不报赞铭埋幽寓悲悼
　　永安县君张氏墓志铭
　　永安县君张氏者相国晏元献公之冡妇祠部郎中成裕之嫡妻也夫人家世河南人曾祖谊为中书舎人赠工部尚书祖去华工部侍郎赠司徒父师臯驾部员外郎初元献公自枢府罢以某官知陈州事驾部君才为州节度推官元献为子择妇独以张氏为宜而驾部君亦自以家世华显思女之才不以大小敌否为间也及归果称良妇事舅姑以孝闻元献薨有三男子四女子幼稚夫人养毓调护皆至成立娶妇嫁夫葢其勤瘁寘力凡三十余嵗云夫人生六子清太子右赞善大夫章陭防宜皆大理评事齐太庙斋郎女子一人夫人年五十七熙宁二年九月十一日以疾终于京师某月日归葬于许州阳翟县元献公墓次葢夫人晚而喜佛书不饮酒食肉衣不文绣其处富贵大家而刻意诚心为所难能者其又可尚也已铭曰
　　为息择偶为女求士二父之志皆以知子故归而宜其家人长而宜其子孙夀不至于耆耋有命也存鸣呼于千万年尚无壊兹坟
　　聂夫人墓志铭
　　颍川韩宗道持正将葬其妻请铭于予以状告曰夫人固知命者往数嵗夫人尝病甚急酱者以为忧夫人神色安然不知死之为可恶也或劝使呼儿女来前夫人止之曰彼且啼泣乱人意无益病后愈夫人尽去金珠服玩斥不复用更为道士服而诵浮屠书后二年告宗道曰得不祥梦自以为当死死不朞嵗矣自是数与姻族语语若诀别而曰不可易者命也未尝以为戚嵗余果病自为送终服比其化也不少恐惧变易焉夫人归韩氏若干嵗矣其在父母家幼则明悟不为嬉戏七嵗读书史能为诗晓音律聪警过人性和柔谧静未尝有懈惰色父母尤贤之故详择所宜而归之其嫁也不及其姑叔妹之未婚嫁且十人先公既见夫人所为喜曰此贤妇也吾不复念家事矣及先公弃世自后十余嵗所以抚鞠幼稚皆尽其恩意始终如一凡夫人之为妇又若此云葢持正之学喜论无生而贵知命着故知其妻之贤有以也夫齐死生者不以大变感已其以人之所无憾为夸诩乎吾又以知持正之言信也夫人姓聂氏父为某官其卒也年若干有子三人曰某某某一女子皆幼其死以某年某月某日葬以某年十一月某甲子持正时为太常博士云铭曰
　　生所慕也死所恶也世俗以为忧而夫人不惧也夫也知之乃道其贤铭以寘幽于千万年
  </div>
  <div class="pagination">
   <a href="彭城集_page36.html">
    上一页
   </a>
   <span>
    ...
   </span>
   <a href="彭城集_page32.html">
    32
   </a>
   <a href="彭城集_page33.html">
    33
   </a>
   <a href="彭城集_page34.html">
    34
   </a>
   <a href="彭城集_page35.html">
    35
   </a>
   <a href="彭城集_page36.html">
    36
   </a>
   <span class="current-page">
    37
   </span>
   <a href="彭城集_page38.html">
    38
   </a>
   <a href="彭城集_page38.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
