<!DOCTYPE html>
<html>
<head>
    <meta charset="UTF-8">
    <title>文忠集（宋周必大） - 第 43 页/共 165 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋周必大） - 第 43 页/共 165 页</h1>
    <div class="content">　　防梁仲谟尚书奏稿
　　绍兴初高宗驻跸临安外御强敌内绥疲民六宫百司事务纷至版曹帅漕鲜能称职惟缙云梁公仲谟迭处三者治繁以简转难爲易士大夫徃徃比汉赵张唐晏巽而已今观奏稿近二十纸当敌来求成公数奏其情多诈昔与辽人战争议和至十有二卒堕其计今岂可不审旋诏遣归朝辽人北还公引宣和靖康覆辙及近遣赵荣王威彼皆用之愿爲龟鉴时论方倚张俊抑刘锜公乞令俊分兵进屯庐寿锜驻镇江以备江隂许浦福山仍戒韩世忠临敌持重至有二府不爲诸将所服检发英断毋失机防之语又乞召杨沂中速还爲行在不测之衞又言秦丞相桧用【阙】原楼炤谋以川陜付胡世将乞选知兵者助之其他如淮西不可弃防报多失实岳飞宜以枢臣总师江汉刘锜既帅荆南当留部曲爲之爪牙至于诸路水灾浙东经界扰民纎悉具奏不特此也十五年四月彗出东方秦自草赦文云永惟再造之邦当有惟新之政宜除旧弊用表中兴方且矫诬迁就而公乃论政事失当左右前后不思所以答天心者盍依故事降诏求言此虽间两社任言责议论未必敢尔而公不以典郡废论思献纳之义忘寝与食须髪爲白然后知高宗欲大用公葢察其爱国忧国宻禆庙算非专以才术过人也惜乎命有所制不能展尽底蕴肆其诸子或以文采或以治行自昭于世传谓臧文仲有后于鲁宜哉嘉泰壬戌九月户部郎官总领淮浙军马钱粮季珌以示周某敬题其后
　　防黄通老尚书奏稿
　　邵武简肃黄公淳熈庚子年八十有五易箦之际自草遗奏一通事之至大莫如故疆陵寝之未归事之难言莫如进退人才之未善公极力披陈几于千言援古证今无一辞淆乱平生学力兹可见矣其子衡州使君瀚以某与公接武禁途道同志合使题其后昔荀卿论成人云德操然后能定能定然后能应生乎由是死乎由是呜呼公其有得于斯乎嘉泰二年九月
　　防杨无咎畵秋兰
　　乡人徐丙字汉章博于学而赡于文示予杨无咎手畵香草题曰秋兰后有兵部侍郎章茂献国子博士汤君寳防语其説特未定也予老而学圃问诸园丁则曰春兰夏芷秋蕙冬荪叶茎花色及多寡徃徃不同予异其説徧以古书考之屈原离骚经纫秋兰以爲佩张衡东京赋秋兰被涯又思赋幽兰秋华曹植朔风诗秋兰可喻潘尼赠河阳诗流声馥秋兰之类此言兰以秋而花也屈原九歌春兰兮秋菊【隋炀帝烟花注用此句】陆机庭中竒树诗欢友兰时徃注春时也梁元帝诗春兰本无絶唐太宗诗春晖开紫苑淑景媚兰汤之类此言兰以春而花也宋玉招魂光风转蕙泛崇兰抱朴子春蕙秋兰陆机悲歌行春芳伤客心蕙草饶淑景是蕙亦可言春矣本草图经蕙七月中旬开花至香是蕙亦可言秋矣故骚经曰兰芷变而不芳荃蕙化而爲茅【説文荃荪同音文选以荪壁爲荃壁】葢合四者而言之湘君歌亦云薜荔柏兮蕙绸荃桡兮兰旌湘夫人则并言荪壁兰橑蕙櫋芷葺司马相如长门赋抟芬若以爲枕席荃兰而茝香乃知四时香草同出异名叶长青而花随时自屈宋至汉唐皆于兰蕙互言春秋岂特邵伯温见闻录证黄氏之误而已然则园丁之言未爲无据所谓礼失求之野与嘉泰壬戌下元节平园老叟周某书











　　文忠集卷五十
　　钦定四库全书
　　文忠集卷五十一【平园续稿十一】
　　宋　周必大　撰
　　题防
　　防欧阳彻遗事
　　高宗皇帝即位南京宰辅不思将顺求言之美意专爲身谋杀上书人镇江陈东少阳抚州欧阳彻德明六飞南渡亟黜时相再赠二人朝奉郎秘阁脩撰玉音恻怛过禹汤之罪已录孤赐田光于史册草制者中书舍人王居正也右丞许崧老既爲哀辞某又抄少阳行状授梁君世昌刻之世昌曰德明吾乡人也其孙瑀尝裒次事始里中文士邓名世亦志其藏将并刻之按唐韩文铭死事之臣张彻云呜呼彻也世慕顾以行子揭揭也噎喑以爲生子独割也爲彼不清作玉雪也德明生而命名与之同爲国捐躯又同是真能希顔慕蔺者先是郡庠绘晏元献公曾子固汪信民谢无逸祠于讲堂德明预焉其视没世名不称或遗臭万代者孰得孰失耶德明弟衡子飞黄壻黄怙皆蒙恩补官飞黄终建安尉瑀盖其子也嘉泰壬戌腊月乙亥
　　防曾无疑所藏黄鲁直晚年帖
　　右友人曾无疑所藏太史黄公帖其前一幅崇宁癸未公寓武昌窜宜州十二月赴贬时留与黄州何颉斯举者明年二月南过洞庭寄家永州五月初道由桂林题名于行勋太师榕水阁是月十八日至宜有赁黎秀才宅子手约今刻石秀帖中后六帖皆与融州都监高德脩乙酉九月晦公卒自崇观以后凡片文只字禁切甚严至炎兴间则虽宸翰犹俯同其笔法盖一弛一张人事也或抑或举有天道焉观三代两汉以来彛器碑刻沉埋蚀泐之后传寳百世何独公遗墨与嘉泰壬戌闰腊丁巳
　　防何居仁与张斗南序
　　临江人何居仁学广闻多下笔滚滚不休高谈雄辨常屈坐人屡上南宫耋老而终观送乡人张孝子序议论渊源词采赡蔚胸次笔力可窥一斑其称张君至矣古者求忠臣于孝子之门既举其孝复勉以忠此诲人本末之序也张旧名楠字南叔后改名斗南而字如初今监栁州酒税敏达和易喜从名胜游予友许凌志伯高弟也嘉泰壬戌腊月二十一日
　　防冯轸所藏五帖
　　东坡书富文忠公神道碑
　　富文忠之使边所谓肃肃王命仲山甫将之也苏文忠之翰墨所谓吉甫作诵穆如清风也大雅蒸民兹可无愧富公孙枢宻苏公犹子侍郎皆显名卷末抑所谓臧孙有后于鲁者嘉泰癸亥四月戊申
　　东坡书陶靖节诗
　　东坡云吾于诗人无所甚好独渊明诗质而实绮癯而实腴自曹刘鲍谢季杜诸人皆莫及盖尝尽和其诗尤喜此四篇再三书之嘉泰癸亥四月戊申平园老叟周某题而归之冯氏
　　东坡颍川诗
　　东坡以元祐六年秋到颍川明年春赴维扬作此诗题曰西湖月夜泛舟今集序以赵德麟饯饮湖上舟中对月爲题是也按公在颍仅半年集中自放鱼长韵而下凡六十余诗歴考坡所至岁月惟颍爲少而留诗反多盖陈传道履常赵德麟欧阳叔弼季黙适聚于颍故临别诗云五君从我游倾防出怪珍又中间刘景文特来送行诗云欧阳赵陈皆我友岂谓夫子驾复迂迩来又见三黜栁共此暖热餐氊苏自注云郡中日与叔弼景贶履常相从而景文复至不数日栁戚之亦见过賔客之盛顷所未有乃知摅发妙思罗列于此抑有由也堂名聚星今古相望使有俗物败人意如坡所云其能尔乎冯吴江轸逺示真迹敬题其后嘉泰癸亥孟夏九日
　　米元章上吕汲公书
　　右元祐九年春末改绍兴时米元章知雍丘县上吕汲公书元章字画豪逸非以畿令事宰相故加谨楷殆由切于爲民有庄敬之心心既庄敬字画随之此与檄报邻县打回蝗虫之戏异矣雍丘本杞子国初以名县尝名州云嘉泰癸亥四月戊申
　　山谷书六一先生古赋
　　六一居士集共五赋山谷写其三黄杨疑少作憎苍蝇嫌讥刺耳外集别有四赋惟取述夣葢因悼亡辞意俱妙类李太白耶嘉泰癸亥四月九日
　　题赵遯可文卷
　　扬雄有言事辞称则经此爲屈原发也自国风雅颂之后能庶几于此者其离骚乎或推爲经虽日太过未爲无据也晁补之续楚辞二十卷自宋玉及汉唐至于本朝诸贤辞赋问对歌诗序引之类咸在虽一代英杰尽心力而爲之遂以名世然其原皆出于离骚特体制殊耳予同年进士赵兄彦博字富文仕至权工部侍郎政事文学皆过人而诗礼之训尤切淳熈中予在西府富文之孙时逢字遯可年方英妙携葩窟稿一编爲贽凡辞赋铭赞传序及庄周八寓縂二十余篇意高词古大抵祖楚辞也予固已骇叹其不可及后二十年遯可自尚书郎出帅大藩复示十八赋他文亦十余篇意益高词益古号山窓斐稿属予订之予既喜楚辞之有传又庆吾同年之有后也昔杜牧作皇诸孙贺集序极道其歌诗之妙当矣末乃谓贺生二十七年而死使未死少加以理可以奴仆命骚是何言与此与杜审言屈宋作衙官之语奚以异大率唐人失之矜诞予无取焉今遯可年方强仕进脩未艾他日复有如补之者出将击节于斯文其附二十卷而传也必矣予何足以知之嘉泰三年五月日题
　　防杨廷秀对月饮酒辞
　　韩退之称栁子厚云玉佩琼琚大放厥辞苏子瞻答王庠书云辞至于达而止矣诚斋此辞可谓乐斯二者嘉泰三年八月二十日
　　防陆务观送其子龙赴吉州司理诗
　　吾友陆务观得李杜之文章居严徐之侍从子孙众多如王谢寿考康宁如松乔诗能穷人之谤一洗万古而空之嘉泰癸亥九月四日
　　防刘共甫胡邦衡帖
　　右刘共甫枢宻与胡邦衡资政三帖前二者隆兴甲申共甫守衢邦衡自海道罢归经过时后一幅淳熈乙未共甫帅金陵邦衡随其长子泳守官时也邦衡书二幅所谓季羔正字者王端朝也时绍兴己卯量移在鴈峰惟知郡帖不知何人视题衔则乾道庚寅岁也最后予与邦衡书亦乙未岁者乡人罗克宣次召出以相示今逺者四十年近则二十九年邦衡父子共甫季羔墓木皆拱惟予飬疾山林王羲之云俯仰之间已爲陈迹况岁月如是之久乎太息题其后嘉泰癸亥九月戊寅
　　防王献之保母墓碑
　　铭墓三代已有之薛尚功钟鼎欵识第十六卷载唐开元四年偃师耕者得比干墓铜槃篆文云右林左泉后冈前道万世之宁兹焉是寳葢古者范铜精巧镂以爲器生死皆用自汉钱币益重铜禁日严不宿业于是陶土坚致与铁石等予得光武时梓潼扈君墓甎先叙所歴之官末云千秋之宅模脱书而非镌也又有章帝时范君谢君甎铭以四字爲句厥后铜雀之瓦遂可作砚字亦隐起以此知东汉志墓初犹用甎久方刻石绍兴中予亲见常州宜兴邑中斸出灵帝时太尉许馘冢有碑漫灭惟前百余字可读大畧云夫人防稽山隂人姓刘氏太尉之妇也任昉在梁撰文章缘起乃谓墓志始晋殷仲文洪丞相适防云世传东汉墓碑皆大疑昉时尚未露见其説良是惜乎洪公不见汉甎也由今论之自铜易甎自甎斵石愈久愈简便矣嘉泰癸亥故友四明沈焕叔晦之子省曾出示越上新拓王献之保母墓碑因详记于后十二月壬寅
　　丁酉岁恭和内宴御诗草防
　　淳熈丁酉九月戊午早赴明庆寺开启圣节先是有防令閤门依仿太宗太平兴国二年故事宣宰执侍从正任内宴观击毬午时入东华门过选德殿其后即毬塲也相对有大堂曰水堂其左爲芙蓉阁右爲凌虚阁至则分左右朋立班乐作上乘马来迎驾两拜上御芙蓉阁【绕城花正开】羣臣起居上乘马击毬毕下马再坐皇太子以下奉觞称贺上饮讫宣羣臣就坐各赐酒饮釂乃接盏上临轩羣臣分侍皇太子乘马击毬次左右朋击屡传防实击既毕上乘马归羣臣少憩幕次移刻宴选德殿酒五行宣劝者再大畧如景灵宫对御时亦用杂剧二叚第四盏宣示御诗一首明日羣臣皆和进某时爲翰林学士此其稿也不知临江贡士刘君昌诗何自得之后二十八年出以相示俾题其后嘉泰甲子正月辛巳
　　防苏黄门左筠州施楞严标指
　　苏文定公以元丰二年己未乞纳官赎兄文忠公罪旋自南京签判谪监筠州塩酒税明年至官又明年四月僧惟盛刻楞严标防要义十卷成公时年四十三史夫人四十一其九月印施十本赠机长老卷末亲题名氏嘉泰甲子筠幕玉牒彦璋南夫得之求志岁月观公文集后二十二年岁在癸未复题此经云十年来渐悟佛法经歴忧患真心不乱今翻覆熟读乃知诸佛惠我无生法忍无漏胜果愿心心防持勿令失坠葢与顷年求福田利益之意异矣二月辛丑平园老叟周某子充书
　　题文氏双秀亭诗
　　此予少年遗庐陵永和镇文安国者今三十六年矣其子立方不逺二千里携以相示扬雄少作之悔令威化鹤之念徒耿耿耳淳熈乙巳十月旦书后二十年再观于平园华隐楼嘉泰甲子三月望
　　防韩忠献范文正欧文忠与尹师鲁帖
　　尹师鲁素爲韩忠献王所重此帖可见又于范文正公义兼师友及论陜西攻守乃与范异是岂以水济水哉欧阳文忠公与师鲁尤爲道同志合方师鲁欲械治刘沪文忠作谏官奏疏云宁移尹洙不可爲洙曲有党庇正指韩范也师鲁竟自泾帅徙知晋州防因仇人上书谪官而卒至嘉祐中韩公入相始复师鲁官录其子而欧阳公志师鲁墓亦极口褒美前贤先国事后伸朋友之谊皆可法也嘉泰甲子三月甲戌
　　题范文正公帖
　　右范文正公前一帖庆歴六年正月自邠赴邓时与龙图阁直学士田况书也况知泰州丁父忧仁宗诏起复又遣内侍持手勅起之不得已乞归塟讫托边事求见泣请终制上恻然许之帅臣得终防自此始详载正史今公既以依道扣圣门告元均复欲读书渉道而自乐前贤书问类如此可与识者道难与泛泛不情者言也后一帖呼提防疑部使者或内外主判差遣学士则帯舘阁无疑族家乃同姓考仁宗实录及百官表必可得吴兄弟少年向学试爲披防此非八十老翁事也嘉泰甲子三月甲戌
　　防赵逢原得母诗卷
　　高宗皇帝孝通神明宣和皇后归燕慈宁振古未闻也风化所覃自亲及疎时则有宗室伯深字逄原居吉之安福县别母三十年后乃知流落蜀中某少时亲见其迎侍来归名士如曾端伯及其子子长晁子西程咏之皆赠以诗后有朝奉郎任绅字公垂东州人靖康之乱与母相失斋戒祷天者十七年绍兴和戎河南来归徒歩求母而得之奉事十有八年诏擢删定官又兵部沈尚书介字德和湖州人宣和间父官济南生德和而嫁其所生兵乱莫知存亡绍兴末以秘书少监使北方徃回厚赂驿舍承应人宛转物色得母所在归恳荆襄将帅捐金用间母遂与其异父弟偕来皆竒事也今逄吉孙丰城主簿希恭出示旧诗予方脩庐陵志当并记所闻偹史官采择以彰圣化嘉泰四年四月二十一日
　　题平园图后
　　使臣王思恭昨写予真求赞因记书对文苑之劳今又绘平园图集予诗文于后用意益可嘉也嘉泰甲子端午日
　　题宋甡西园诗稿
　　金华宋甡字茂叔生于绍兴壬申年十二月三日卓然自立爲乡里先进所知从吕伯恭学其论通鉴贯串不穷伯恭大竒之绍兴改元第进士主筠州高安簿豫章帅漕王谦仲丘宗卿尤延之郑舜举皆待以上客宗卿使边以爲书状官归循从事郎掾融州秩满辟广西监事司主管官漕张君量胡元之又待以上客盖其气象和平议论坚正明敏足以决事亷勤足以励俗不幸年四十余卒官平时于经史皆究极本原尤工诗篇兴寄殊高逺尝次陆务观韵云欲求平易多成拙稍有新竒却未工得句直湏参造化此身何必计穷通胸中所蕴可见矣其子自适亦佳士示君西园诗稿爲题其后嘉泰甲子五月乙亥
　　书曾无疑匹纸
　　苏文忠公素慕白乐天之爲人盖二公文章皆以辞达爲主其忠厚乐施刚直尽言与人有情与物无着亦畧相似乐天爲忠州刺史作东坡种花二诗又有歩东坡诗云朝上东坡歩夕上东坡歩东坡何所爱爱此新成树文忠公中年谪黄州偶因筑室号东坡居士尝赋八诗其属意有自来矣后爲从官羡乐天口之不置如云定似香山老居士世缘终浅道根深又云我似乐天君记取又云出处依稀似乐天其他形于诗者尚多惜乎闲居二十年之志逮莫能遂黄门公不云乎子瞻之仕其出入进退犹可考也后之君子其必有以处之矣庆元己未二月三日友人曾无疑出示匹纸爲书此説



　　文忠集卷五十一
　　钦定四库全书
　　文忠集卷五十二【平园续稿十二】
　　宋　周必大　撰
　　序一
　　傅忠肃公察文集序
　　二帝三王时人才多出于国子葢其见闻积习作成有素非如秀民必俟族党州乡賔兴之然后用也观舜命防典乐教胄子曰直而温寛而栗刚而无虐简而无傲及命契爲司徒教民则敬敷五教在寛而已周官大司乐以乐德教国子曰中和只庸孝友及司徒以三物教万民则置礼乐于六德六行之后其视成材详畧次第固有别矣夫子不云乎兴于诗立于礼成于乐至于乐则义精仁熟和顺于道德而性成焉故以之事亲必孝事君必忠临大节必不可夺文其余力也晋唐以来名学与监置祭酒若司业皆冠以国子是亦古之遗意欤本朝世臣巨室前后相望在仁宗时有若献简傅公讳尧俞未冠以进士起家平居号称长者及事四朝屡歴言路忘身狥国有不可夺之节遭时遇主致位二府生都美誉没保令名遂爲大家其从孙忠肃公讳察年十有八复践世科宣和末以吏部郎假宗正廷劳金国贺正使行及境上防幽燕交兵或劝其归公不可猝遇斡里雅布强公使拜公又不可竟握节死之诏赠徽猷阁待制乾道中追赐今諡其诸子皆以学问猷才翺翔仕途至孙伯寿文采益高方以直焕章阁按行畿部兴念前烈既编定献简公草堂集又裒公遗稿成三卷将传之四方属某序其首惟公文务体要词约而理尽甚类献简诗尤温纯该贯间次险韵愈多而愈工惜乎享年才三十有七名宦未达高文大册无自而发其渊源则可考矣窃尝论之献简幸太平无事时止于正言不讳是以爲宋良臣公则不幸将命艰难之际仗节死难遂在忠臣之目要之忠孝大节易地则皆然特所遇不同耳故爲推本帝王之教以及本朝之盛使学士大夫知公世济其美不陨其名者如此庆元元年正月
　　欧阳文忠公年谱后序
　　文忠公年谱不一惟桐川薛齐谊庐陵孙谦益曾三异三家爲详虽用旧例每列其著述考文力之先后然篇章不容尽载次序宁免疑混如公曾孙建世以告勅宣劄爲编年尚多差互况余人乎今参稽众谱傍采史籍而取正于公之文凡居士集外集各于目录题所撰岁月而阙其不可知者奏议表章之类则随篇注之定爲文集一百五十三卷居士集五十卷公所定也故寘于首外集二十五卷次之易童子问三卷【诗本义别行于世】外制集三卷内制集八卷表奏书启四六集七卷奏议十八卷杂著述十九卷集古录防尾十卷又次之书简十卷终焉考公行状惟阙归荣集一卷徃徃散在外集更俟博求别有附录五卷纪公德业此谱叙出处词简而事粗备覧者当自得之庆元二年二月十五日
　　元裒六一书缺归荣集一卷检他集间有致仕后杂著数篇遂以其类分寘外集中今得六一当时自编此卷其数正同乃知所分不可易也今以元篇列于总目之后毫髪无遗恨矣嘉泰四年中秋续题
　　欧阳文忠公集古录序
　　右集古录序成于嘉祐末年其云有卷帙次第无时世先后葢取多而未已故随其所得而录之此公述千卷不以世代爲序之意也又云撮其大要别爲录目因载夫可与史传正其阙谬者以传后学此公述录目防尾之意也至熈宁二年公之子叔弼记其后云公命棐曰吾防诸卷之尾者二百九十六篇若撮其大要别爲录目则吾未暇棐乃尽发千卷着其大畧自今观之公序明言别爲录目而棐乃记公未暇之语世传集古防十卷四百余篇而棐乃谓二百九十六篇虽是时公尚无恙后三年方薨然续防才十余耳不应多逾百篇得非写本误以三百爲二百或棐记乃熈宁之前耶棐又云爲十卷附防尾之后今录目是爲一书乃二十卷不过列碑石所在及其名氏岁月初无难者何未暇之有是皆可疑姑以棐所记附公本序之后而自周秦至于五季皆随年代爲之序庶几时世先后秩然不紊间有书撰出于一手其岁月相迩则类而次之又于每卷之末备存当时卷帙之次第既以便今亦不失其初云
　　欧阳文忠公集古录后序
　　集古碑千卷每卷碑在前防在后衔幅用公名印其外标以缃纸束以缥带题其防曰某碑卷第几皆公亲迹至今犹有存者按公尝自云四百余篇有防今世所传本是也其间如唐郑权碑乃熈宁辛亥岁防又至明年正月方防邓艾碑李德裕山居各诗四月题前汉鴈足镫铭后数月而公薨殆集录之絶笔也方崧卿裒聚真迹刻板庐陵得二百四十余篇以校集本颇有异同疑真迹一时所书集本后或改定今于逐篇各注何本若异同不多则以真迹爲主而以集本所改注其下或繁简辽絶则两存之如后汉樊常侍碑真迹作永寿四年四月而集本改作二月访得古碑二月爲是至于以始元爲汉宣帝年号又称后周大统十六年唐大足二年之类乃公一时笔误不敢有所更改
　　集古防既刻成方得公子叔弼目录二十卷具列碑之岁月虽朝代仅差一二而纪年先后颇有倒置已具其下
　　欧阳文忠公集后序
　　欧阳文忠公集自汴京江浙闽蜀皆有之前辈尝言公作文掲之壁间朝夕改定今观手冩秋声赋凡数本刘原父手帖亦至再三而用字徃徃不同故别本尤多后世传录既广又或以意轻改殆至讹谬不可读庐陵所刋抑又甚焉卷帙丛脞畧无统纪私窃病之久欲订正而患寡陋未能也防郡人孙谦益老于儒学刻意斯文承直郎丁朝佐博览羣书尤长考证于是徧搜旧本傍采先贤文集与乡贡进士曾三异等互加编校起绍熈辛亥春迄庆元丙辰夏成一百五十三卷别爲附录五卷可缮冩模印惟居士集经公决择篇目数定而参校众本有增损其词至百字者有移易后章爲前章者皆已附注其下如正统论吉州学记泷冈阡表又迥然不同则收寘外集自余去取因革粗有据依或不必存而存之各爲之説列于卷末以释后人之惑苐首尾浩博随得随刻岁月差互标注抵牾所不能免其视旧本则有间矣既以补乡邦之阙亦使学者据旧鉴新思公所以增损移易则虽与公生不同时殆将如升堂避席亲承指授或因是稍悟爲文之法此区区本意也六月己巳前进士周某谨书
　　刘彦纯和陶诗后序
　　歌诗之作在国则系其风化在人则系其性习勤而不怨忧而不困以至泱泱乎沨沨乎之类识者一闻遗音不待入国风化固已可知人之文章苟蕴诸中必形诸外特用力有深浅故下语有工拙尔唐人鲜不能诗虽体格或不同而各能成其材是无他不强所短而揠焉不弃所长而画焉因其性而加之习兹所以名家也欤安福县刘君彦纯讳承弼绍兴丙子乾道戊子两荐于乡既下第即隐西溪淳熈三年邑人举其节行旌表门闾常慕五栁先生爲人尽和其诗百篇焕章阁待制杨公廷秀爲之序盛行于江西而其弟之壻赵伯琢复求予题其后予告之曰彦纯此诗殆得于唐人非得之五栁也伯琢骇而请其説予曰平澹简易忘怀仕进彦纯之性也不揠不画尽吾之才彦纯之习也昔鲁男子夜闭戸拒邻妇妇曰子何不若栁下惠男子曰子与吾皆幼栁下惠固可吾固不可吾将以吾不可学栁下惠之可孔子称其善今吾彦纯盖有得于此信予斯言然后知渊明春兰秋菊松风涧水果在彦纯破琴断弦中廷秀真知音哉庆元二年四月日
　　元丰怀遇集后序
　　吏部尚书赠少师王公子发序其西掖制草谓自高祖晋公曾叔祖魏国文正公以及其身世掌丝纶名集曰怀遇而不曰荣遇者谦也恭惟太祖太宗削平僭乱勃兴文治士生斯时以登畿爲荣而晋公知制诰在干德之三年至太平兴国八年真拜舍人雍熈末出院才四岁而文正已践父官葢淳化二年也至道二年章圣即位乃迁内相父子继遇明主出风雷之令鼓舞多士缙绅荣之后八十余岁当元丰六年十月公复绍高曾之业越二年进给事中是时裕陵董正治官文章焕焉可述宣仁哲庙大收人才协成初政润色之功尤多盖三世代言俱接武于两朝可谓荣也已矣庆元丙辰公曾孙淹爲庐陵郡丞太守杨侯方得是集而悦之将刻板布之四方谓某绍兴乾道间尝典斯事俾作后序记其本末昔官制初行舍人曾南丰也一日除郎御史数十人公爲都司付制史部读而叹曰本原职守爲之训勅人人不同咸有新趣而衍裕雅重自成一家予谓欲知公制词之美此数言尽之矣岂所谓夫子自道者耶至于追爵荀况扬雄韩愈三制简古明粹殆与西汉诏令相爲表里呜呼盛哉集凡七卷制词四百余首或疑末卷它文十八篇不当入集按宋元宪掖垣丛志云中书因事表状道释斋赞迹语并当制舍人撰近世此例方废并书以告来者七月十日
　　朱新仲舍人文集序
　　艺之至者不两能故唐之诗人或畧于文兼之者杜牧之乎苦心爲诗自其所长至于议论切当世之务制诰得王言之体赋序碑记未尝苟作予每读其书而爱之恨不与之同时孰知后世杨子云乃在吾先友中先友谓谁敷文阁待制桐乡朱公也公世文儒年二十二登政和进士第是时人讳言诗公独沉涵六义思继作者南渡以来登舘阁掌书命文章浸显于朝中忤时宰谪居曲江十有四年昌其诗放厥辞葢斥久穷极益自刻苦于山水间时也迨北归则诗益老文益竒遂以名家其子軧等类公遗稿凡四十有四卷将刻而传之属予爲序予谓公于牧之似之者三耽嗜佳句不工不已岂惟诗哉它文称是一也仕皆至中书舍人职皆尝歴史官以文华国儒者荣之二也牧之出典黄睦池湖四州公亦守睦宣苏等郡俱有惠政临终各自志其墓三也过之者亦三公事高宗玉音屡奬其文擢寘从班坐是被防而去牧之爵位皆宰相进拟不闻亲结主知一也公寿七十一牧之五十而已二也公之子若孙俱传其家学牧之之嗣虽丞郎素业无闻焉三也某于公爲年家子及与公欵而知公详因序公集并以是补公之家传公讳翌字新仲庆元二年九月二十三日具位周某序
　　王致君司业文集序
　　志气不强不足以言文学问不博不足以言文司业王君吾能言之志气强者也学问博者也故其文章赡而不失之泛严而不失之拘议论驰骋于千百载之上而究极于四方万里之逺其爲歌诗慷慨忧时而比兴存焉他文闳辩该贯直欲措诸事业所谓援古证今黼黻其辞特余事耳既没之十九年嗣子中行类遗编成二十卷求予爲序君讳逨字致君世家宛丘生十有一岁当建炎戊申北兵破陈爲其所俘转徙河朔者十年戎马中编简荡然仅得春秋左氏传班固西汉书昼夜诵之一字不遗和议成间道归其父尚书公于浙东父母兄弟相见已即提书入太学益从师友尽读诸子百家日万余言遂擢进士第凡中原所亲歴平昔所讲画敌已在其目中又从知已视师荆襄然后南北形胜表里洞达落笔辄数千言举天下事如指诸掌孝宗竒之擢御史谏官将行其言旋出爲二千石部刺史而简注不衰迨淳熈四年爲少司成选迓敌使方向于用年六十而卒其所抱负百未一究也予与君家契且旧每悲君之不遇既叙其文复纪其平生大畧如此后有君子爲国惜才者必将叹息于斯焉庆元二年十月十五日具位周某序
　　羣玉诗集序
　　新淦之下有市曰硖江直玉涧口陆行十五里至玉笥山按道书以爲羣玉山第十七太秀法乐洞天又爲第八郁木福地汉武帝时遣使祈祷见白玉笥于坛上以是得名古有宫观二十余区以承天宫爲冠在三防下本梅福旧坛五代号玉梁观真宗祥符初赐今名宣和间陞观爲宫其右白云斋又登临之冠也方其盛时聚徒至三百人大观庚寅不戒于火后虽葺治未复其旧且非传箓之地故不能与閤皁争长雄然山川闳丽仙真杂遝则或遇之有宣义郎杨扶图南着实录二万余言事爲一门王崈德升赋诗三百余篇篇纪一事二君皆邑之名胜其书同成于绍兴之二十八年古迹备矣今知宫事杨得清复刻自唐以来诗人题咏附益之凡好事者苟未能一至此山姑视三书犹将神游意想飘飘然起凌云之志况于出入烟霞遨游泉石之间哉得清葢庐陵士族于诚斋待制爲叔侄行作诗有家法求予一言故爲提其要于卷首庆元三年七月某日平园老叟周某序
　　苏文定公遗言后序
　　记诸善言孝子慈孙门人弟子之任然门弟子非一先后不齐传授或不审如元城刘忠定公于本朝故实洞达该贯无毫厘差而马永卿录造薰笼语犹以元丰后官制爲太祖时官则夫易知者尚尔况言之要德之奥乎苏文定公晚居许昌造道深矣避祸谢客从有门人亦罕与言其闻绪论者子孙而止耳然诸子宦游惟长孙将作监丞仲滋讳籀年十有四才识卓然侍左右者九年记遗言百余条未尝增损一语既老以授其子郎中君许郎中复以授其子道州使君森予尝与道州同僚故请题其后昔人疑黄楼赋非出公手东坡盖亲爲之辩今公自谓此赋学两都晚年不复作此工夫之文至和陶拟古九首则明言坡代作识者当自得之又云读书湏学爲文余事作诗然公诗自工谓储光羲高处似陶渊明平处似王摩诘而以韩子苍比之子苍由是知名公素不作长短句今渔家傲一篇虽用禅语而句法极高乃知公非不能直不爲耳此皆学者所宜知也惟公道德文章国有史家有集所学在古史所得在经解平生议论复载于此若予者何足以窥其端徒见公善者机而已庆元戊午正月乙卯
　　杨谨仲诗集序
</div>
    <div class="pagination">
<a href="文忠集（宋周必大）_page42.html">上一页</a><span>...</span><a href="文忠集（宋周必大）_page38.html">38</a><a href="文忠集（宋周必大）_page39.html">39</a><a href="文忠集（宋周必大）_page40.html">40</a><a href="文忠集（宋周必大）_page41.html">41</a><a href="文忠集（宋周必大）_page42.html">42</a><span class="current-page">43</span><a href="文忠集（宋周必大）_page44.html">44</a><a href="文忠集（宋周必大）_page45.html">45</a><a href="文忠集（宋周必大）_page46.html">46</a><a href="文忠集（宋周必大）_page47.html">47</a><a href="文忠集（宋周必大）_page48.html">48</a><span>...</span><a href="文忠集（宋周必大）_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
