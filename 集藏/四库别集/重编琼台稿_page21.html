<!DOCTYPE html>
<html>
 <head>
  <meta charset="utf-8"/>
  <title>
   重编琼台稿 - 第 21 页/共 31 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   重编琼台稿 - 第 21 页/共 31 页
  </h1>
  <div class="content">
   贵溪之周坊有钜姓曰周氏者氏虽周而其实则丘也丘之先出自宋魏国忠定公公之子寿隽以字行生子汲知饶州汲子必防始居郡之乐平邑人称所居曰丘村其孙亨通分居余干之珠湖子真寳者徙邑之墩头墩头宻迩信之贵溪世与贵溪周坊周氏连婚姻真寳四世孙讳万轩者生六子时周氏乏嗣因命防子惟政为其后至今四世矣惟政生子旭鉴守台有声终浙江叅政孙祺守栝致政家居曾孙鼐字宗用者又以进士簉属刑书擢任陜西按察副使今改任于闽将行过予谓曰某与子同年登第三百五十人中惟吾二人者同出丘宗然某之姓尚从于周屡曾上疏请复之而未遂其志某之心切切于是未甞旦夕忘也窃恐歴世日逺世有后者莫知所自思欲续本宗世系着其所以然以示后来豫求子一言他日谱成以冠编端予以岁甲戌登进士第同年中未有同姓者惟宗用一人与予同所出然而列名于金门之榜纪实于登科之録者则又以周姓着予与君固知所自矣而天下之人曷以知其然哉是则宗用之谱不可以不续而予之序亦乌可以不作哉谨用考吾丘氏受姓之始末俾以系之世系之前庶其后之子孙知其源流之所自也按志氏谱者谓周太公望国于齐都营丘子孙因以为姓及考史记齐世家太公望吕尚者东海上人谯周注云姓焦名牙炎帝之后其先祖甞为四岳佐禹平水土甚有功虞夏之际封于吕或封于申武王平商而王天下封师尚父于齐都营丘其地在今齐州临淄或云潍州昌乐有营丘故城凡二十八传而田氏夺其国夫自太公一传而为丁公伋五传而至胡公静徙都薄姑山则齐都营丘仅四世尔其子孙以地为姓者不知始于何时意者迁薄姑之后其留营丘不去者遂以为姓邪虽然天下之地名如宛丘潜丘黎丘之类非止一营丘也况丘氏之外又有所谓闾丘氏葵丘氏梁丘氏陶丘廪丘曼丘淄丘之类皆出齐国岂皆太公后与若左丘明见于鲁论咸丘防见于孟子浮丘稷丘出于列仙丘林丘敦出于夷虏则后世以丘为姓者亦云多矣安知其不如今世之人上宫氏之去上东方氏之去方邪自唐人着郡望而以河南望丘良以襄公父子之显融故也然丘姓显者多着于南朝齐梁之世率出于两浙之间则江南之丘有自来矣宋人显者莫如忠定公然史止载其子寿迈而不及寿隽寿隽仕理宗朝官至尚书其知州时甞援朱文公张宣公例请吕成公谥葢亦崇尚道学者也是则周坊之丘本于丘村丘村之丘原于江隂江隂之丘其前也有忠定公之建功业有尚书公之尚道学自分丘材以来虽有显者而不甚大着抑自墩头变为周坊之后四世而三人皆纡金曳绯殆若果木然必剥接而后始大荣茂邪虽然枝叶之茂由其根秪之大也茍非厚积其基培植其本防泉以灌溉之除秽以保养之而欲其蕃盛硕茂大至百围长至参天多至成林无也予愿凡为丘氏子孙者世世相承积道徳以立其基敦仁义以培其本读书学礼所以灌溉之也惩忿窒欲所以保养之也以是而持家保族则其博大而悠逺岂不有必然者哉谱成书予此言于巻帙之首非但为周坊子孙告凡分自丘村而出于江隂者皆所当知也虽然岂但江隂哉凡天下丘氏者皆不可不知焉
　　丰城凃氏族谱序
　　古者姓氏皆着地望如王则太原琅琊李则赵郡陇西崔则清河卢则范阳之类是也自中正之官不设左戸之藏不偹而肉谱之学世不复讲姓氏散于天下所在而有不复土著所谓郡望者特空名尔惟凃一姓望于南昌而其族姓亦特盛于所望之地今犹古也唐以前未有显者至南唐有凃廙者补豫章志凃姓于此乃昉见于载籍在宋登进士第者有天明有正胜有壎元有溍生皆洪抚间人一郡皆古豫章也入国朝以来凃姓发身科第列官中外者比宋元为盛然皆不出洪抚之间否则其邻境也其他郡邑间有一二防其所自来其不自二郡分也葢鲜矣丰城曲江凃氏为邑着姓予所及识者今广东按察副使凃君君自庚辰进士拜监察御史一再出巡皆凛凛持风裁今奉玺书整饬兵备于海内予家琼山时以内艰家居间过予出其所修族谱见示予观天下姓氏不着地望也乆矣今人求王于琅琊太原求李于赵郡陇西殆犹昔人所谓求釜锜钱铸刀鈇于鐡炉步也名存而实亡矣孰谓数百载之下千百姓之中乃有一姓独着旧望如豫章之凃者乎葢絶无而仅有者也夹漈郑氏谓凃因水为姓而今南昌志无所谓凃水者岂古豫章郡兼今数郡之地而凃水乃在今他郡界邪否则古今水名随时改称有不同邪或者又谓凃本古涂山氏南昌尉始去土为凃涂姓别出散处四方惟凃至今居洪抚之间为多岂皆南昌尉后邪二者必居一于此矣虽然王盛于琅琊以祥覧兄弟之孝弟李显于赵郡以赞皇父子之功业茍为不然徒假此以市婚矜世亦奚取其为望哉予愿凃氏之子若孙若曾若覩宪副君之兹谱惕然感发以为凢洪抚之间凃者倡使皆如宪副君之迈往有为于时则凃在今世亦将如王李崔卢之在前代矣顾不伟与予因宪副君请勉书以为曲江凃氏谱序非但为一曲江也葢以告凡今之为凃姓者云
　　五一居士诗巻序
　　昔欧阳子自号六一居士葢以己身均于五物之间而各一之以为六也今潮阳有卢先生者亦自谓笔墨纸砚各一与已为五而自号五一居士焉得非闻欧阳子之风而窃取其意与欧阳一五物而为六人居物之间也先生一四物而为五人资物以用也人居物间人与物犹殊也物资人用则物与人一矣夫凡受形天地间无非物也物物也人亦物也人以一物而物于众物之间独异而且灵故天下之物无一而不为吾之所有故以之而并两仪谓之三一可也以之而并三光谓之四一可也以之而并八卦九畴则又可以一共八与九矣推而至于百千万亿莫不皆然岂但此四物五物而已哉或者乃谓非吾所有过矣矧今所取之数得天地之中数河图之中五太极也洛书之中五皇极也五之为数又合一二三四而成之一水也二火也三木也四金也五为土而寓于四行之中交相为用以成万物缺一不可也人以一身而居笔墨纸砚之间以运用之以纪古今之事以应天下之【阙】先生之意葢取诸此与虽然四物亦众人之
　　所同有者而独有之可乎葢以人用物众人之所同以已观物逹者之妙契当虚室生白之处明窻净几之间召陶泓而来陈坦楮先生之腹脱管城子之防发至理于心画之微托幽兴于运之末得之于心而应之于手斯时也人耶物耶混混然合而一矣乌有所谓五哉先生名昊字懐广初为潮郡司训今陞邯郸教谕云
　　乐闲堂诗册序
　　东吴朱宗逺以乐闲为号大理卿钱唐夏公季爝既为之记会其子水领京闱乡荐会试春官以书来求予序夫已有之而后心契之契之深而后言之切茍想像而强为之言虽言之犹不言也予叨官于朝日在尘纷扰攘之中求顷刻闲不可得也已非闲者何以知闲之为闲闲且不知又乌知其为乐哉诺之乆而未有暂时闲暇之隙矧以衰老思归有志未遂其心戚戚然恒不乐也欲下笔辄中止曾不知闲所得闲闲而又乐者果何如也虽然闲乐之趣虽未克以躬享而乐闲之理则有可以意推者夫人情之所感者有七惟乐为适意身之所享者非一惟闲为实用适意于其所享用之实以斯人也享斯乐也其诸异乎人之闲也与何者七情之中其六者皆感物而动者也惟乐则生于吾之心而适于吾之意焉然人之乐也有乐于功名者有乐于货利者有乐于词章者有乐于声色臭味者有乐于林泉花木者有乐于禅蜕仙真者彼皆取之于身资之于人而于吾身心之实用则未必皆真有所得焉惟闲也无所慕于外无所求于人实有之实用之休休然无虞优优然有余油油然不拘肢体我所有也室庐我所有也亲朋我所有也岁月我所有也山川我所有也天地我所有也一日也而兼两日之适一人也而兼众人之用无所事而闲随所在而乐斯人也世岂多有哉虽然是闲也天靳惜而不轻予人人未易以得之也有父母之养不得也有子孙之累不得也有职业之拘不得也有庸调之给不得也有一于此闲且不可得况得而乐之哉葢必有所不闲于其前然得以享其间于其后且宗逺自防辛勤承家业持门戸积乆而成绪至是一一皆如其意上有益壮之亲康和而清徤下有亢宗之子頴敏而通逹甘防之奉有余诗书之香不防内而心也无意外之干外而身也无疾疹之蚀意无向而不适用无享而非实一世之人有宗逺此闲而不知乐者多矣闲而能乐此宗逺所以贤于人哉予故推其意代之言以为所居堂序
　　观澜阁巻序
　　天下之竒观孰有过于水者乎水生于天一以成于地六方其生也其端甚防及其成之之后潜于地下则为泉流于地上则为川或为洼池或为沼沚或为沟洫或为涧溪大之为江为河及其至也则为海焉随地势以赋形因天时而变态非若山有一定之形成于开辟之初不可以移易也是水之为物中有至理存焉而人之观之也何可以无术乎孟子曰观水有术必观其澜澜者水之湍急处也人能于是而观之则天下之物所以竦人瞻视而啓人心思者孰有过于是哉太医院吏目剑川张伯威致事将归田里介其乡人林徽京庠生携其所谓观澜阁巻求予为之序阁在所居之东南葢瞰溪流以为屋也阁以观澜为名其亦有得孟子之言矣乎孟子之为此言葢借水以形容道之有本也言虽在于水而意则不在于水而伯威之取是义以名其阁也其意亦犹是否乎想当风清月白之秋长空无云千里一碧湛然明镜之中浴星斗而吞吐之防山树而动荡之亦可谓天下之竒观者矣虽然未也若夫油然而云变色歘然而风震撼雷雨交作鱼龙出没激于石而为噌吰之声荡于沙而起汹涌之势盘而为涡旋而为湍扬波而鼓涛喷沫而飞珠夫如是斯可以尽水之变而天下之竒观在是矣伯威登是阁而设或遇斯景焉其尚绎予斯言而有契乎其心矣乎于是乎序
　　忠爱祠诗序
　　汀郡推官王公殁于王事郡人请于朝立祠祀焉祠在郡治东卧龙山之麓有司嵗以五月二日行礼公生忌辰也方公殁时郡之人无小大临其防次者莫不哀之冀其更生及其既乆也拜其祠下者莫不【阙】
















　　海航诗巻序
　　进士陈君朝用起复来自锡山致其乡人赵防广洋之言曰某宋宗室盛国公之裔世居无锡之鸿山防承祖宗遗泽兢兢戒谨恒恐失坠居临大海毎见商舟出没其中一日之间阽危亡数矣因念人能于安居无事之时兢惕于心恒若舟航之在海也岂复有失坠乎因以海航为号盖用以自儆也乡人能诗者多遗以诗然未有序文以发挥其意稔闻翰林丘太史名子之京师幸为丐一言以为终身之戒可乎君既至首以见请予惟天下之至险者川也而川之大者尤险然则天下之川之大孰有过于海乎是故圣人作易示人以趋避之方往往曰渉大川川之大者盖言海也观易于需于同人于蛊于大畜于益于涣于中孚于頥之上九于未济之六三皆曰利于谦之初六独曰用于讼则曰不利于頥之六五又曰不可噫人能明于利用可否之际以之渉世无难事矣广洋氏未尝操巨舰以航海而以航海名其居且以自号其殆有得于大易渉川之义也乎则又不止于见危险而恐惧也予以进士君之请致一言以复之曰广洋氏乎其尚以理为航以海视世本诸理以渉世世道危险一吾理以渉之揆诸理而曰利曰用则持吾诚敬之柁张吾礼义之防揆诸理而有不利有不可则维吾防于圣涯下吾杙于道岸
　　南山主人诗序
　　岭南之山其脉皆自大庾而来绵亘聨络至芊城而止转而西南或起或伏不过一二里輙中断断则五六里或十数里方一起徃徃枕水上或卧水中或瞰水际其面势大率向南南为阳明之地阳光所照得之多且先以故景物明媚草木鲜茂视他方为盛幽人荘士卜筑者恒据乎兹去郡城四十里许有山囷囷焉轮轮焉居人名之以其形曰圆山景幽物茂而其阳尤佳有崔公松秀者世居具山之南因以南山主人自号一时缙绅士大夫闻之辄赋诗以歌咏其美其子乡贡进士铎稡成帙求予序夫艮为山位东北天下之山皆起自北而趋于南南者山之面也观人者必于其面居山者必于其阳居山之阳则得抱负之正顺隂阳之宜向离明之光挹景物之胜可以久安居侈逰观而为终焉之计贻后之谋矣崔氏之先居此不知凢防世至公始以自命而诗人又为发扬之噫是山也以人而重因诗而益彰殆将与三百篇所谓南山者俪美于天地间也乎予意其居处之固必有如所谓竹苞松茂者矣疆理之整必有如所谓原隰畇畇者矣不骞不崩之夀予敢以为公祝至于台莱杞李以为邦家之基则又有望于公之子若孙云
　　心师轩诗序
　　潮郡陈衍于寛一日过予持一帙甚钜揖予谓此衍所居心师轩巻也相知者徃徃为诗咏之而翰林修撰安成刘公既为某记之矣未有序其首者幸恵之以一言予诘之曰子之有心自师可也何赖乎人之言既以求记又欲求序乎且心之在人在内而不在外者也为主而不为客者也命物而不命于物者也今谓心为师则是所以为师者欲也抑不知所以师师者何物与若曰以心师心是有两心矣予不晓其所谓又乌能为之言愿更求诸他于寛持巻去时日将夕归而坐诸轩间四窓洞开无人万籁寂然无声矣敛容端视至于夜半俗氛消尽万虑閴泯而清明之气澄澈光朗但觉灵台之中凛凛乎若严师在焉徳容尊严冠服整肃可敬可畏謦欬不闻言动中节可观可法琴瑟在前不敢逾越夏楚在侧不敢违犯顿然一悟然后知于寛所以名轩之意有所自也张子曰正心之始当以已心为严师其以是与明日于寛复来因书所得者为序畀之俾书诸巻端噫于寛所得者其亦与予同否乎【天顺七年】
　　友菊诗巻序
　　五羊有黄处士者以友菊自号既卒其子真定府学司训新宦游四方遇天下之名能文辞者輙求为之赋咏歳乆积成钜帙今年致其事南归过予求识一言嗟乎善观人者不于其人于其友观其友何如人则其人可知矣周濓溪谓菊为花之隠逸范石湖又谓其有幽人逸士之操处士于菊也志同道合真如朋友之相契焉其为人不问可知矣殆所谓幽人逸士而为人中之隠逸者与处士往矣然而秋风三径晩节寒香其友固无恙也古之孝子不忍忘其亲亲虽亡也见其执友如见之然此司训君所以惓惓于其先人所友之菊也与昔栁子厚自记其先友于碑隂必歴叙其人之大槩以见其先人交游之广而司训君于其先友则徧求天下之能文者以发挥歌咏之以见先人志操之同其用心与子厚一也而勤力过之然子厚之自记书其长可也而亦及其短此所以不满君子之意而君则不自言而必徴夫作者之言而所言者馨香之徳介洁之节风霜之操甘美之液非徒不及其短且无短可言也其视子厚又不独勤力过之而孝爱之情忠厚之意亦油然见焉呜呼处士于物其友之笃也如此于其朋友可知司训君不忘其亲所友之物也如此于其执友可知予于此巻重有感焉故不辞而为之序【天顺元年】
　　京华胜覧诗序
　　户部主事恵阳叶君养正之弟顺来京师省其兄未防将归凡与主事君同朝及素所徃来者咸赋诗赠之且题曰京华胜覧夫自越峤之南北辕以抵于燕所履歴者非止一所而専以京华为言者纪其大也举其大则小者在其中矣盖以天下城池之壮宫室之丽人民之众物货之伙皆未有若京师者也地大而人众一覧之顷而天下之大观毕在焉如游羣玉之府琮璜圭璧瑶琨琳琅水苍山之珍光明焜晃横斜积叠使人不知所视如入武库之中戈矛剑防羽旄甲盾锋锷犀利炫熠森竦使人莫敢注目如行嵩岱衡霍之间山辉川媚云蒸霞蔚龙拏鳯跂苍翠诡异千态万状使人应接不暇信哉其为胜覧也虽然覧之以目而无所得之于心则亦奚益之有昔之人如司马子长者往往因游覧以成所学非必深居简出操觚染翰然后为有得也顺其勉之庶防不负诸公赠诗之意否则兹行为徒行矣予与主事君为同年进士又乡人也故序诸首
　　江湖胜游诗序
　　予友左吏部时翊持一巻示予题曰江湖胜游将求诸名人诗寓归以赠其姻契廖荣仲华者首以序见属且曰仲华以商游而志不在商盖有慕乎司马子长之游假商以自名实非商也予曰仲华志不商尔身庸非商耶今夫天下之人不为商者寡矣士之读书将以商禄农之力作将以商食而工而而释氏而老子之徒孰非商乎吾见天下之人不商其身而商其志者比比而然今时翊頋谓仲华商而不志于商可信乎哉虽然昔者太公望之钓也方其坐于磻溪之上持竿而垂纶语人曰吾志不在鱼以其迹观之人固莫之信也然求其心岂真为鱼者哉吾意仲华之商亦若是乎耳试因时翊而问之子之江湖之游西极乎岷峩东尽于海往来乎洞庭彭蠡震泽之间覧其形胜访其人物山之涯水之澨曾见夫坐钓而志不在钓者乎斯人也业与子异而志与子同有则必见之傥见其人幸以告吾时翊俾转以逹之于其长
　　栢庵诗巻序
　　客有庵居而环树以栢者因以栢庵自号人亦以是称之环其居之人稍能诗者皆作诗歌咏之既而传之郡城郡城之人名能诗者继歌咏之又传而至于京师京师之人每遇能诗者亦往往为之咏歌焉积久成帙得诗母虑数十百首其子出以示予求序予得而诵之乃为之序曰栢之见于歌咏也多矣在三百篇有曰如松栢之茂又曰新甫之栢其后骚人墨客亦往往寄情于斯然作者间一二篇而止未有若栢庵斯集之多且偹如此是盖不栢其栢且人其栢栢之于人果若是班乎夫人之于物气异而理同人之生也受命于天物之生也受命于地受命于天惟舜独正也受命于地惟松栢独正也在冬夏青青人而有取乎受命有常之物意不在物盖在乎受命独正之人也受命独正之人非舜也与子知客之意不在栢而在舜然则曷以知其然盖栢之为物心坚而实其允塞与枝条而逹其文明与子爇之则馨香袭人其徳升闻与柯叶贯四时而不改易其烈风雷雨弗迷与然栢植物也舜圣人也拟栢以舜伦乎夫鳯仪仪禽也麟师师兽也古之人固常以方圣人矧兹贞材歳寒后凋拟之圣人奚为不可虽然斯言也非予之言也南华生之言也客姓李名道羊城人隠而有徳者也其子名棨卿贡进士今待试于春官云
　　百里囬春诗序
　　百里囬春诗者琼山人士为邑大夫周侯作也或者传至京师予闻之叹曰嗟乎侯何以得此于吾人也哉自昔民之疾视其令若佐如人之患痎疟投之以毒剂惟恐其不能去去之又恐其不亟虽受鍼砭熸灼之苦不恤也又如人误落贼围中锋刅四面攒其身转身动足輙恐为所中伤一旦幸脱离之梦寐中犹为之惊悸也况肯既去而又留之留之而又为之歌咏赞叹不已哉询其所以侯初莅邑有部使者按部至郡微示有所需意侯素亷贫无以应之彼怒形于言侯不得已借诸官与之已而无以偿后使者至典守者诉之邑之士民相率醵钱以代之偿后使者知其故用是不拘以法既得请阖邑之民欣欣然有喜幸之色其中能言之士乃至形于咏歌也如此然不敢直以事言而谓之回春盖喻侯之徳孚于民犹春阳之气播乎物也夫四时之序春以生物为功然其所生之物或形或色夭夭然以舒畅芃芃然以条逹而其所以生生者则初无迹之可见焉侯之为治殆有类于是否乎予不得而知也然邑之人士亲炙于侯政治之下必有所徴矣乎传曰其政闷闷其民醇醇史曰日计不足月计有余侯之谓也昔宋燝为郡守爱民防物人谓其为有脚阳春今吾邑人咏歌周侯之徳亦以春言然则彼哉彼哉其大暑之烁石流金祁寒之堕指裂肤者与使者今皆故物前使者不欲显其名后使者豫章罗公经也罗公清忠公恕持法而能用法外意君子人也噫温然若春以煦妪吾邑人者周侯也所以回春而使百里之间常发生长育如二三月者非罗公之功而何予故牵聨书之万里寓归俾邑人士书于诸作者之首
　　续溪项氏绍先诗册序
　　徳兴邑治之南若干里有地名续溪邑钜姓项氏世居焉续溪距宋张忠定公所居吴园村不逺张项世为婚姻家有项生森者张出也予教太学时生为太学生頴然出伦类中予已异之又以其舅氏张公英知吾府事数侍讲下益知其为人暨予官内阁生以舍选厯事都府时天下无事戎务清简得以暇日从事占毕予延之于家塾训孤孙以端其防养之初且将朞矣今系籍铨曹将归故乡温习故业以俟再试临行出二册以示予且曰森髙祖养黙翁尝去家一里许小茅山下建屋数楹即山名名之以为读书之所山前临溪又搆重阁而以风泉名焉一时名人多有题咏乆倾圯诗文随亦散失森间于乡先辇遗文中得其一二慨然思欲复先业之旧然頋瞻故趾薄于先茔乃改建于家居巨山之下其规制亦如先祖之旧仍以旧扁扁焉森来京师徧干缙绅士大夫诗文以昭先志啓后人积久成帙敢希一言以弁其首嗟乎此正予所以延吾子训孤孙之意也阳城有言夫学所以学为忠与孝也孝本乎天性存于人心夫人有之而于父祖子孙一气相承尤亲切焉孟子曰不孝有三无后为大有后矣乃不克负荷乃弗善继述有善义而不为宣杨有基业而不能保守有之若无焉不孝之罪亦焉逃哉是以古之孝子既谨嗣续之传尤严义方之训良有以夫生居予门下读书训防之暇未尝一预外事其身虽处京师逆旅之中而其心无一日而不在桑梓松楸之下观其于先世之故业遗文起其废于数世之后播其美于众贤之言裒为钜帙以遗后人使其对手泽而永君子之泽即心画而推广前人之心世济其美寜有既邪所谓宣扬善义保守基业之孝生盖有之项氏可谓有后矣他日必当大有所成就不但已也古人有言以身教者从区区所以托孤孙于吾子也其将来必有所效法而兴起也夫
　　宦途履厯图诗
　　金川卢公崇秩明尚书蔡氏传由庠序歌鹿鸣游太学试春官进对大廷擢监察御史厯湖广按察副使未防陞贵臬正使阶嘉议大夫秩正三品冠神豸之冠腰钑金之帯奉九重之命掌一方之臬事可谓显矣好事者即其平生履厯绘为图十有一各命以名缙绅先生闻而荣之随其名而赋以诗成化乙未公觐阙庭出以示予属序其首公自登进士以来凢三任皆风宪也夫仕进之途多矣而莫荣于进士厯官之阶亦多矣而莫要于风宪世人之所以歆艶而爱慕之者得其一且以为荣公乃兼而有之凡平昔所以讲明于庠序者试于有司举而用之于内台紏察之时发而施之于外台防问之际何者而非自唐虞夏商周四代书中来邪畵者得其形似咏者言其梗槩未必得公之心也公宅心平恕与人交不为城府歴官所至忠慎亷正虽不为矫矫之行赫赫之名而吏民自然化服盖庶防有古老成之典刑焉此则公心也虽公亦不自知其所以然夫岂区区丹青之微言语之末所能形容也哉即是图而观之公仕宦如人之登阶梯然举足愈数则其身愈髙不致其极不止也虽然致身于崇髙之地固必假于阶梯所寘之地必得夫平正固实之处然后有所凭藉而安以立焉不然吾恐其揺动而倾仆虽欲湏防焉以寄其足不可得已况欲致其身于崇髙之地乎所谓平正固实之地公之心是也予与公交防三十年知公之心最为亲切故举以序诸作者之首使后之观是图咏是诗也知公之所以致显荣而渐底夫崇髙之地者皆本其一心也所以养其心而扩之者则又本乎五十八篇之书焉于是乎序【成化十二年】
　　琴鹤东人诗序
　　香山何用中自号琴鹤东人嵗丁酉携琴自羊城浈溪越庾岭沿章江而下防于大江抵金陵厯淮泗齐鲁之境以逹于京师凂某官何公为求朝中名卿才大夫咏其所以为号者既成帙而以序引见属昔宋赵清献公入蜀以一琴一鹤自随时人称其清盖真有是二物也今用中所至携琴而己未必与鹤俱也而并以琴鹤为号何邪按蔡邕琴赋有云繁弦既抑雅声乃扬而继之以别鹤东翔之语江总琴诗亦云可怜峄阳木雕为緑绮琴而继之以戏鹤闻应舞之句则琴中有鹤也尚矣人患无琴尔不患无鹤也琴之所至鹤必随之诚能调均而按徽渉緑水而奏清徴分析节度穷极窈眇则声音感召之妙理契合之符有莫知其所以然而然者矣奚必圆吭而脩趾惟颊而耳蹁跹以起舞于搏拊之余嘹唳以和鸣于操弄之顷夫然后谓之有琴与鹤也哉用中出自岭海质美而气清世以赀雄其乡自防有志世用既而摆落世务抗志青云之表性嗜古琴以禁邪之具与警露之禽物异而趣同也因以琴鹤东人自号盖自方于昔人所谓东道主人者焉当夫风清月明之时宴坐清泉白石之间按徽而度曲以为别鹤之操安知夫寥廓之表无有所谓裳缟衣翅如车轮戛然长鸣翩翩而来下者耶诚有之则予言为不诬矣用中生清明之时居清幽之地以清楚之姿而为是清物之东道主又得清徳如何公者为之求名公卿之清诗妙句以发挥之岂非天地间一清事哉予故不辞而为之序【成化十四年】
　　南陵刘氏八景诗序
　　宣之南陵刘氏世业医至时用甫继其父为其邑之医学官所居之胜其景有八时用各命以名一时缙绅大夫多赋诗咏之既成帙虚首简以徴予序予观时用即景以为之名者有深意焉盖自医而归之儒本乎人而徴之天也夫黄泰之杏苏躭之橘此固医之妙用也至于感太乙防火之光写清浅横斜之趣契中通外直之理固晚景寒香之节非儒者不能焉然亦人事之常耳若夫产骈茎之竹同颖之禾则有非人力所能到者矣非天孰为之耶异乎哉时用即景以命名也殆亦有意于合儒医之道防天人之际者乎抑或其意不出于此而偶有合于彼乎使诚有意于此其必勉勉循循攻其世业反而求之乎吾儒之道无或少怠焉则人事尽而天理见矣祥瑞之来庸不可异乎予闻时用之尊甫年防八袠尚康强无恙由医而通儒者其于天人之际深有所契时用之命兹名必有所受持予言归而叩焉而亦有合乎是为序

　　重编琼台藁巻十
　　钦定四库全书
　　重编琼台藁巻十一
　　明　邱濬　撰
　　序
　　送侍读学士徐先生掌南京翰林院序
　　宋人有言宰相有任责之忧神仙无爵位之宠既都荣显又享清闲惟学士然也学士之职在前代为荣选然所掌者大封拜大诏令大制作之外下至于青词斋文口宣致语之类无大关系者皆俾为之殆无虚日荣则荣矣然谓之清闲则恐未也较之他曹局稍为优尔我朝之制制诰诏勑之外编纂讲读之余一切屏去浮文凡前代所谓祷祈宴会之事恒希有焉其职务尤为清以闲也予友徐时庸先生以翰林侍讲擢拜侍读学士往掌南京院事南京虽曰根本之地然自文庙迁都之后百官众职咸随以北凡诸司留务比旧为简而翰林殆甚焉当崇儒右文之世为文学侍从之臣据龙盘虎踞之盛有金马玉堂之荣优游容与于广内延阁之间无簿书之烦无应求之杂印文生緑寳篆凝香纎尘不侵众籁俱閴昔人所谓凌玉清遡紫霄者真诚有之岂但比方议拟之谓哉先生行有日矣予既诗以送之其乡人仕京者又求文以赠惟南京祖宗创业之地而翰林之建首昉于此而最先居是职者景亷先生也景濓先生际遇太祖高皇帝肇造人物以开一代文明之治葢当代文宗也今先生以文学之选居肇基之地继大贤君子之后幸无他务相侵扰且多暇日而有余力所谓铺张宏休扬厉伟绩继前人之志成一王之制以诏方来予不能无望焉花砖日移槐阁风清支枕睡余日长无事先生于此时试一思予言
　　送林黄门使满剌加国序
　　皇明之化与天同逺地所限者舟以通之凡在覆载之中有血气者无不臣属非若前代但羁縻之仅通贡赋而己其四夷之酋长皆受封爵于朝有所更代辄遣使请天子特遣近臣持节往封之视内地藩翰焉于乎皇化一何盛且逺哉且三代盛时其疆域西不尽流沙南不尽衡山东不尽东海北不尽恒山地尽即止汉始通西域开西南夷皆由陆以通隋唐以来航海之使始至然皆自君长其国未有受天子命者有之肇自今日然多因其故而封之惟满剌加之有国实我文皇帝始为之开疆啓土者也其地在中国西南大海之外旧属于暹罗斛国永乐初命中贵驾巨舰自福唐之长乐五虎门航大海西南行抵林邑又自林邑正南行八昼夜抵其地由是而逹西洋古里大国八防徧往支阿舟榜葛剌忽鲁谟斯等处逮其回也咸至于是聚齐焉岁己丑遣使封其酋为王建以为国自是凡易世必请封于天朝世以为常乃成化辛丑其国王卒子当嗣位遣使臣备方物来请封上命礼科给事中林荣仲仁为正使如故事持节以行有日众以为仲仁此行乘长风泛洪涛经万余里外真所谓汗漫之游天下之大观者咸赋诗壮之谓予乡先逹不可以无言昔司马子长上会稽探禹穴闚九疑歴吴楚之墟齐鲁之都以观其所谓名山大川者归而大肆厥辞然所防不出九州之中而犹大有所得如此矧仲仁兹行越中国之外境所歴者皆天下之絶踪诡观者哉予闻满剌加之地诸畨之会也凡海外诸夷岁各赍其所有于兹焉贸易种类恠诡物产珍异其尤异者距其境西南舟行约十余日有干韘国者即所谓溜山也海水倾注其名为溜水势渐下力不能胜一芥舟行误入其中即沈下而无所底止神仙家所谓蓬莱弱水殆近是与又去古里西南舟行歴三阅月有所谓黙伽国者谓天方也域中人物大异于常俗尚和美民物繁富而无贫苦者物产珍异色色有之罔有欠缺且地无雨雪霜雹惟夜霔浓露以滋物生浮屠氏所谓极乐世界似指是与仲仁至彼诸畨会集之地诰封礼毕宣布圣天子徳威徐观其会通而询察之重译其言徧访其俗将必有瑰竒之见诡异之闻所以开广其心胷增益其志识者矣呜呼天下事何所不有惟不见耳归而尚歴歴以告我
　　赠许寺丞序
　　元许文忠公之孙曰颙孟敬甫者以名进士出知安平县九年秩最陞太仆寺丞葢异数也其乡友秋官副郎刘宗澜徴予贺言甚矣名贤之难为后也何也葢闾阎之子一旦崛起以叨有禄位一言茍善一行茍美一事为茍合其宜人莫不交口称之誉之传播之不休若名贤之虽有徳善才美表表暴着于其时众乃漠然若罔闻知间有举以似人者则莫不曰为贤者后固当也又莫不曰彼诚可矣较之厥先何如噫甚矣名贤之后难为也士君子幸生名贤之后而为众所责备者如此虽欲同于众人得乎孟敬登甲戌进士第选试都台当道者知其文忠公之后也特注意焉或不足之遂出尹近畿地孟敬慨然发愤思大其家声以振起先人之遗绪一言动一举措咸惟先文忠是师曰此吾家法也未几政声着京邑间部使者以闻于朝遂荷旌异之典至是上计天官又以最称故有是命嗟乎名贤之后果难为乎哉无难也何无难尔象其贤文忠公在胜国时亦以名进士首擢同知辽州既而入为御史賛理中书縂鹾台叅大政荐登枢要屡建大议隠然为国大臣凡其谋猷建置皆足以师表百世后世人臣以道事君者所宜则而象之者也又况为其后人也哉诗不云乎无念尔祖聿修厥徳请以是为吾孟敬贺
　　赠吕郎中序
　　古之君子学成以待用惟所用之无所不可用为夷防则礼乐兴用为皐陶则刑教举用为稷则农事成用为垂则功用利如金之在镕也惟大冶之所铸用以割邪为干将则可用以照邪为轩鉴则可如玉之在璞也惟玉人之所琢用以盛邪为瑚琏则可用以佩邪为珩璜则可是之谓不器是之谓有用之才永丰吕君景熈以名进士选入翰林为庶吉士未几擢为工部主事九年秩满陞南京刑部郎中若君者所谓有用而不器者非耶古之人终身仕一官专一职名一能天下后世称能其官者归焉如刑必曰臯陶工必曰垂之类是已古之人岂拘于一才一艺而他无所能哉亦惟上之所用何如耳君始读书中秘以聪敏闻继簉属工曹以勤干闻今之司宪南畿其以明慎闻于时必矣虽然刑者圣人不得已而用之也而设官以掌之所以期无刑也故凡有司百职皆以有事迹之多为其功课之最惟刑官功课则以少者为能无者为上焉司刑而使其功课之少以至于无非眀且慎者不能也易曰君子眀慎用刑而不留狱君其勉之予与君有同朝之好兹其行也求赠言于是乎书
　　赠王郎中徃辽东序
　　辽左旧山东藩司凡邉备多寡之数出纳之政咸其部使者主之近用言者择用廷臣委以邉计上命大司徒简其属俾专其任佥议以属山西清吏司主事王君表伦大司徒以名闻诏陞为山东司郎中奉玺书以往其同寅某等徴予文为贺且以赠其行表伦故少保兼吏部尚书谨身殿大学士千之先生子也先生一代名臣表伦得于家庭之训有素以三百五篇诗擢第为名进士官戸曹雅有谨慎之称一旦防出伦类而専任一方边备之政其将无忝哉予昔簉属太史氏于先生有旧方幸其有子有以慰其心于漠则于诸公求赠言也乌能已于言乎惟兹辽左之地与诸边不同诸边仅临一方而其所备之地亦惟其方他邉往往地力不足以自给多假内力及邻境输运以足之今之辽实兼古渤海之地三靣临邉我国家建立屛藩以扞蔽京师坚甲利兵名城列障相望也形势为天下最且地有山海之利土肥饶而宜谷粟地之所出者自足以给其地之用朝出内帑行市籴令召商贾行中盐法用其地之粟供其地之兵内郡无转输之劳而边境有积储之富其良法善计度越前代矣奈何委之于踈外之臣一切行因循茍且之政朝议既已惩前失而痛其矣今首以命召君真足以当委任之重哉其尚尽乃心力讲求其源之所自逆闭其途旁窒其穴而疎通其流立一定法以为乆逺经常之计使后之继君者据兹以守沿兹以行永永而无从之则利违之则害如此则为不负所举矣自兹以往阶是以跻显位立盛名成大功以光纉前人者安知非其张本与
　　贺曹主客序
　　予友郴阳曹君邦盛以名进士任大行人满九载擢礼部主客司员外郎説者谓君前所职者使于四方者也今之盛则任四方之使者也前以大而賔小兹则小来而以大主之彼此往来之间大小賔主之际反而观之势位不同而理同君读书明理必知所以自处而克称于其职也已予闻或人之言叹曰斯人之言其善于反观者与羣然天地间皆人也人之生也理同则心同心同则情亦无不同同其情则其所以喜怒好恶千万人如一人焉所居之地所履之位所任之事所接之物万有不同然人之情顺则好拂则恶好则喜恶则怒初无彼此往来大小賔主之异也人能遇事物之来而知所以反观焉知人之心不异乎已而人之所以待乎我者如是则顺如是则逆如是则合乎理如是则不以其道凢我所以不喜而怒不好而恶者防断乎决不以施之于人不恃其势与位而惟其理之揆若是者握天下之大柄处天下之大事驭万民而抚四夷可也大学所谓絜矩之道孔子所谓终身行之者其在兹与适司正林君万容率其僚宷求予言为君陞官之赠予因举向所闻及所论者复之林君曰斯言也非独可以为君今日赠虽其他日位大僚柄大任终身用之有不能尽者矣遂畀善书者书于帛以赠
　　赠刑部李主事序
　　国家监胜国之纯以经术取士而用之布列于庶位凡刑罚钱谷之事一委之士类以故今世之官非士不用士非明经不得进所谓吏者惟掌案牍而已他有所不得与也石李君子纯以尚书蔡氏传登进士第擢为南京刑部主事方舍铅椠之习即从事乎刑名律令之间众颇难之予曰非难也君専门五十八篇书典谟训诰之所载尧舜禹汤文武周公之言及于刑者不一而足予不暇遍举姑举其要者言焉钦恤明允者有虞用刑之心也敬明审克者周人用刑之心也夫体古人之心而用之以聴今人之辞而求其情丽当代之法而定其罪夫岂难哉或曰若子之言是欲李君引经防狱如汉儒所为也予曰不然古今殊时事机无一定之势今案牍之所具者岂能一一皆如古简防之所载者乎君诚存虞周之心而不泥汉儒之迹则虽以之掌刑以为天下之平亦优为之矣况一刑官之属乎君行有日其同年进士新安两汪君求予赠言故就君之所専门者而摘夫心之一言以为君告君其念之哉毋迂视予言以为老生之常谈
　　赠董侍御考满序
　　予友四明董君廷瑞为南台御史之六年也以秩满上京师天官卿以陛见诏许复职行有日矣凡在交防谓予于君同年进士且相好也不可无言以赠之予以君之始授职及其初考未甞有为一言以激厉其初政勉图其后功者今则再书考矣造诣益深练逹滋乆其名既成其绩茂着乃欲喋喋然以强聒之无乃晚乎佥曰不然古之名臣建事功効忠力往往在乆任之后如唐阳城为諌议大夫既七年始一开口论陆敬舆沮裴延龄葢有待而然也虽曰有待然未必非朋友激发之功使当时无韩退之安知其不终黙黙乎然则言之有益于人也不诬矣子言之毋多让又曰有初而鲜终宦成而心怠人之常情也董君前此六年固已着能声播美称矣假令而今而后稍萌毫髪茍且心则行百里者半九十山九仞者亏一篑虽其为人明敏恪勤决不至此然君子惜贤人而忧正人爱助之心自有不能自己者欲不言得乎嗟乎之二言者皆韪也予尚何言哉虽言之亦不能有加矣然而诸君命言之意则不可虚辱也顾虽蠢愚言不足为人轻重请诵古人之言以塞其责焉子朱子有言一日居乎其位则一日业乎其官一日不得乎其官则不敢一日立乎其位有所爱而不肯为者私有所畏而不敢为者亦私也敢以斯言复诸君俾其书于帛以为君赠虽然此岂一董君责哉君归南台遇凡与我同道者请皆以是语之
　　贺丘治中序
　　太常寺丞云间丘君允辉荣陞顺天府治中命既下有议者曰君官容台十余年于兹矣容台职典三礼天子有事于郊庙及秩于羣神丞咸与焉其职任重矣今丞满九载仅得佐京郡有如左迁然者君得无弗喜与又曰君发身文儒蕴有用之才而不施乆矣其心恒欲以功业自见于时礼乐之司虽云清切然用之则有时也倅贰京尹任亦匪轻有土有民功业易以下及大用之阶葢骎骎于兹矣君胡为而弗喜或举二者之言谂予窃以为谓君非喜者非也谓君非非喜者亦非也均之皆非知君者也盖眀则有礼乐幽则有鬼神事神治人初非二理未有得于此而不得于彼者也昔舜命伯夷为秩宗典三礼勉之曰直哉惟清是二徳岂但可以事神而已哉直其躬清其心以为出治之本吾未见形直而影枉源清而流浊者也世儒乃谓伯夷长于礼故终一官而不易若然则伯夷非孔子所谓不器者矣岂其然哉岂其然哉古之君子深蓄徳而广积学器扵身而不器扵用惟所用之无所不可又况有民人者斯有社稷之寄神与人惟一理而事之治之非二道也乌用置忻戚扵其间哉彼得意则忻忻然若将翔然不得意则戚戚然若不可旦夕生者此浅之为丈夫者然也岂所以论君哉中书舍人张升之闻予言而韪之或者退因书以为君荣陞之贺
　　赠乡友林廷賔南台御史序
　　友人林君廷賔与予同邑而异学正统甲子偕赴秋闱予叨预荐列后二科廷賔始得儁予再试春官连不遇嵗甲戌乃获与廷賔同登进士第若有待然也予以选入翰林为庶吉士廷賔观政大理寺又眀年有南台御史之命于戏人之出处固若有其时而予二人者生同地学同道宜无不同矣及其出处也则始而同同而异异而又同幸而同矣而同之中又有异焉岂造物者有意于其间哉虽然君子之相与固未尝拘拘扵同亦未尝戚戚于异盖不同者出处而未尝不同者此心也心虽无不同而亦不可以茍同也易曰上火下泽暌君子以同而异由是以观则君子当暌离之时不可无济暌之功可见矣济暌之功无他焉不茍同而已昔者顔回之于仲由别也行者则曰何以赠我居者则曰何以处我然则廷賔将别予以去也敢不窃取顔子相赠之意而为之一言乎且予居禁近所职者在文学而政事非所敢知也而廷賔之职则在夫振风纪风纪之要则在乎识大体大体既正则余可畧也赠廷賔者止于是矣廷賔之行其将何以处我乎谨洗心以竢
　　送山东张布政序
　　山东以布政使缺员走驿马以闲时皇上御正朝顾谓天官卿若曰惟天惟祖宗全畀朕以天下海宇万里实赖藩辅重臣承流宣化以分朕治以纾朕忧匪得其人厥职或旷而一方民物或失宁居矧兹山东钜藩宻迩京畿属郡惟六广轮数千里在古为齐鲁之疆生齿物产之盛视昔有加是尤不可授非其人尔其择扵廷臣孰能任兹承宣之寄者辄以名闻朕将授之以方伯之任往抚朕师乃惟曰某其人皇上曰俞公受命即行惟予于公素有同道之契于其行也不容以黙窃惟上之所以委任而责望于公者至矣公其念哉夫古之大臣后世所尊仰者莫如周公太公而二公实百世人臣之楷范也惟今山东兼有齐鲁之地而二公之故封在焉周公之治鲁亲亲而尚贤太公之治齐尊尊而尚功临二公之故国必合二公所以为治者兼施之师其心而不泥其迹酌其中而无蹈其偏庶乎强教説安两尽其道而得弛张之善矣是即皇上委任之意天官推举之公而士大夫属望之私亦于是乎在矣公其念哉毋忽
　　送张方伯入觐序
　　江浦张公廷玺之为广东布政使也歴右而左通满九载皇上以岭峤之未靖也诏复留公三年至是将献绩如京师邦人士安其治入其化浃洽其膏泽而忘公之久于其任也赍咨涕洟戚戚焉相与言曰公之去我一何速哉始公以良二千石超拜方伯逾一纪于今适邉方多事之秋中间王师有事于峝夷者再冦攘荒札无嵗无之疆域民物日削于前而用度供亿曾无改于其旧至或有相倍蓰者公处事于难为给用于不足施化于不可驯制谋于无可奈何之地其心一日恒周流于十郡六十邑之间虽穷山絶徼頺垣败产之下无处而不到也今制官以三考为满限称则陟之公三其考而又加一焉功课不暇上防同不暇与咫尺天顔之觐过家上塜之便竟不能得一日少遂其心焉者囘视一时聫官共事者率多柄用于时入典政本外营四方偕驰而骤腾后发而先至而公独当一靣之寄守一官之常迟迟至扵十有三年之久而邦人士顾犹戚戚焉赍咨涕洟以为公去我速也抑何与盖邦人士惜去公之心即朝廷久任公之意也上皇皇于邉方亦犹下皇皇于室家也一急于谋国一急于谋家是固不暇为公谋也而公又不自为谋是以専于一方久于一官噫孰知久且専所以积功厚而流泽深与矧今上方寤寐英贤念切求旧所以为天下国家谋者皇皇焉恒若有所不及公兹入觐必将有不世之遇迈等之宠非常之任用而区区一方固囿于谟谋之内矣邦人士奚用戚戚为哉予家琼海去防府二千里而近适免防闻邦人士言而释其意且笔之简时掌海南卫事都指挥王璲琼郡守吴琛闻而韪之请书于帛驰以赠公行云
　　张方伯入觐诗序
　　方伯张公廷玺在广藩既满秩复留三年阅寒暑十有三年兹将如京师予既述邦人士之言序以赠其行矣而藩臬诸公又不逺千里遣伻浮海属予以诸公赠行诗序夫诗有序古矣昔召公循行南国布文王之政舍甘棠下既去而人思其徳不忍伐其树诗以歌咏之凡三章章三句序曰羙召伯也召伯之教行于南国今张公之来广其地里辽邈非止召南也其在任之久非止暂舍甘棠下也其当岭海多事之秋百责所萃非止布其政而教行也人之思其徳慕其化非止爱其树而不忍剪伐败拜也一时大夫士以至于舆小民所以叹羙咏歌之者又不止诗三章章三句而已也世无采诗之官观风之使则固不得采而序之幸而藩臬诸公念寅好之久情谊之笃各赋诗以寓其意而特诿以子夏之任予何敢当哉虽然诸公之诗虽以叙情志别而公之撡履气节治化功绩咸因是见焉是固无俟乎予言虽欲有言亦不知所以言矣独念公在岭海之间最久劳绩最多有功于广人最大广人所以思慕爱戴之者最深予适免防家居治下在侪类中最好颇称能言者不能出一喙播扬盛羙以为民倡顾使诸公先焉今诸公不见鄙又欲得不腆之文尘珠玉之首而公亦不以予不肖求言以规益之忍以渎告为嫌乎在易二与四同功而异位二逺五恒多誉四近五恒多惧何公居召伯之任凡事得以遂直固已多誉矣今公入觐朝廷圣天子悯其久劳扵外必将宠异而大用之佐理化以康四海兹其时矣能无惧乎誉扵逺而惧于近古之大臣如周召者所以事其君也皆然敢以是望公
　　赠湖广杨大叅序
　　天官属最要而剧曰考功职専百官功课而殿最之佐其长以黜陟之任非其人不能一朝居也莆中杨君宗器自登进士第即官于是凡三转其阶殆二十春秋矣今年夏五月大冡宰以其名闻擢拜湖广藩司叅政或曰君向所考者百官功课也今君出叅藩政而人将于君功课乎是考亦犹君之考人也能无虑乎惟杨子有言大器其犹规矩凖绳乎先自治而后治人君既知所以治人矣则夫所以自治者庸何虑焉矧君以闳大博厚之器开眀通练之才登朝以来服事元僚非止一人前后聫曺而共事者毋虑数十人内之百司外之藩服扵凡百司之职掌天下之政务人才之贤否莫不有以察知其详究极其实而推原其所以然之故间或有所掩覆迁就之者亦皆有以灼见其而不为所欺孔子曰规矩诚设不可欺以方员绳墨诚陈不可欺以曲直君之所以治人即其所以自治者也异时以之而应夫人之治我夫岂异哉今一旦出而临民莅事举向之稽文核实扵簿书之间者一一见之于躬阅实为之际吾见其优为之矣或者尚何容虑哉虽然君之此行姑试之焉尔昔之人有以片长寸善偶扵当道者有一日之雅尚不为所遐遗况有器局如吾杨君者久处钧陶之下相体悉而相知深宁能久囘翔于外乎君行其同官陈君某等求予赠言谨书此以俟
　　送云南传叅议序
　　天顺三年夏四月翰林检讨严陵傅先生用内阁大臣荐超拜云南布政司叅议命下或以谓予朝廷引用文学老成之士储之舘阁养其才以待用若先生者恒在天子左右备顾问任纂修是固其所顾乃使之出佐藩服扵万里外驱驰扵川穷山阻之地临治乎鸟言夷靣之人岂其宜哉予窃惟此正朝廷所以任用储养之深意也今夫朝着之间百辟卿士岂无先事情简髪数米问羊知马者哉又岂无内深刺骨舞文巧诋令行禁止者哉顾皆不之用而大臣之所论荐圣上之所宠擢乃属之文学老成之士岂不以斯人也简直而不苛镇静而不浮柔乎其形也而其气固朴乎其貌也而其心察施之当时见于行事虽若无赫赫显功表表伟绩然而天下之人隂受其赐也多矣矧云南僻在遐荒民夷杂居种类不一所以治之者尤在成全安辑之苟用新进英鋭之人一切绳之以法刼之以威虽或取快于一时见效于旦夕及其久也知数穷而威严防而其害有不可胜救者矣此古之识治体者所以宁舍彼而取此也与先生乘传将之官其乡人仕于京者求予文以送之予故述朝廷所以选用之意为先生告然则先生亦思所以副其用也哉
　　送陕西杨叅议序
　　户科掌科事给事中姑孰杨君应奎以秩满陞陕西叅议行有日其同官冉君尚彜辈谓予曰应奎之行某辈窃效渊路赠处之义将有所言以赠之假喙于子何如予曰不能尚彜曰子非应奎之同年友乎奚庸辞予不得已请一言以赠之曰忧范希文有言居庙堂之上则忧其民处江湖之逺则忧其君夫忧其逺而不忧其近非近无可忧者也常人之情慎近而忽逺君子之心则忧逺慎于近耳非有所偏也向也君以名进士擢官侍从出入禁闼多歴年所固已朝夕接近清光凡上之起居言动与夫礼度之修政令之施皆身亲而目击之其臧否异同得以随事献忠固若无可忧者矣然而遐方小邑流离困之苦穷边絶徼更戍输之劳岂无一夫或失其所者乎又况失其所者不止一夫也宁能不动念乎是则可忧者也此则君之已然者今则异于是矣予愿君扵向所忧者今则思所以解其忧毋徒懐忧之之心而无解之之术而又移向之所忧者以忧其所不忧则庶几乎希文之用心矣希文者功业在鄜延环庆之间今君临其经行之处以抚其遗民可不思所以师法之乎先忧后乐希文之用心也立志以希文自期待希希文者之用心也君以经术为学以儒科发身有志古人者也故予亦以古贤人之用心者期待之诸君以为何如尚彜曰然遂书以为赠行序
　　赠广西江按察使诗序
　　天顺六年春正月朝命以监察御史四眀江君元勋为广西按察使盖异数也命下凡与之同朝及相往还者咸为之喜盖以公道信扵天下卓异之才即有不次之擢不至与庸庸者同淹于常调故喜之也其在君之自喜又有甚焉者盖君之母太夫人今春秋八十矣五月二十又九日其初度也君以职事縻乎朝恒懐知年之惧欲一展觐其道无繇兹幸拜恩命防察一方其之任也便道可以过家而又适太夫人初度之辰岂天假其便耶其喜盖为亲也昔庐江毛义为亲故得一安阳令其捧檄也尚为之喜动顔色矧君自登第未十年即官三品超出同列縂一方亷察之任朱衣金带照耀闾里俾垂白之亲躬见其子之成立卓卓不凡如此其喜为何如耶若君者可谓无忝所生者矣虽然无忝所生必无辱所命无辱所命斯无负所学孔子曰防一树杀一兽不以其时非孝也今朝廷防君于众人之中而付之以数千里之地数十百之官吏数十万之军民使君制其命而进退死生之必其一一各止其所然后为不辱所命不然其为不孝非但防一树杀一兽不以其时而已其忝所生而负所学也大矣可不惧哉是则所以为君喜者适足可为惧耳君行有为诗赠之并祝太夫人夀者武选副郎范君徳章俾予序其端予故述所以喜惧之意以致朋友爱助之情云
　　送刘仗和提学浙江序
　　予友刘仗和以翰林庶吉士拜监察御史将九年扵兹矣非独以风裁著称且有文学名适江浙提学宪臣缺当道者谓非刘御史不可遂以名闻上可之即擢浙江按察副使奉玺书専理学政盖精选也行有日矣或者谓予曰子与刘君厚必有文以赠其行将何以立説予曰某将劝之以讲学或者笑予曰子何迂哉君忠愍公之子世业春秋父子昆弟为师友并登显要海内所共知而君以名进士选读书中秘虽为御史而文学之名恒如在翰林时天官卿知其然擢以兹任其文学固所优也子又欲劝之以学岂非迂哉予曰不然理无终穷学无止法学岂可一日不讲乎哉君所居者虽风纪之职而所専理者则学校之政也学校之政所眀者君臣父子夫妇朋友长防之伦所求者伏羲神农黄帝尧舜禹汤文武周公孔子之道所习者易书诗春秋三礼之经所以敦化原厚风俗作成人材以为朝廷异时之用其责任盖不轻也两浙十一郡之士子若冠若童无虑数千百人其贤否淑慝皆扵我一人焉是赖是系目睊睊然以环视乎我口呶呶然以拟议乎我蓄疑义者待我以决防迷途者待我以援懐私见者待我以正黯闇者待我以眀汗浊者待我以洁巽者待我以立震撼击撞者待我以镇定挑闼跌宕者待我以约束盘错纷结者待我以解舒辛甘燥湿者待我以调胹必事事处之当其处人人止之得其所物物知其所自来然后庶乎其可耳茍或一事之弗知一理之弗究一言之偶纇一行之少颇彼且羣然笑先生于列矣又其甚者乃至疵议谤讟之猬兴可不念哉自非在我者讲贯之有素撡履之有常一旦卒然以应其无穷之求偃然以当其全备之责抑亦难矣此讲学之功所以不可无也书不云乎惟斆学半而礼亦云教学相长得知新于温故之余寓问学于教诲之际古之圣贤所以进修徳业师表天下用此道也予于仗和情谊深至非茍相谀説者故扵其行劝以古圣贤教学之道言若迂而实切岂茍然而己哉或者颔而去左春坊右庶子徐溥时用通政叅议何琮文璧监察御史冯定士定都给事中金绅缙卿给事中黄甄器之寗珍伯珍闻予言而韪之请书于帛以为仗和之官之赠遂书之予及六人者皆仗和同年进士偕读书翰林者也
　　赠福建宪副何廷秀序
　　予友盱江何君廷秀以秋官正郎擢副闽宪朝之荐绅士大夫咸赋诗赠行虚首简俾予言以序其相赠之意噫予何言廷秀承家学以经术发身贤科簉属省部歴礼而刑自贰升长声名籍籍朝野间夫人能言之予何言矧廷秀励行嗜学发于文章典重有法凡今之政务法比无不精链夫人能知之予何言虽然予于廷秀同年登进士素所推重者也欲不言得不言乎予闻古之君子其事君也忧治世而危眀主其交友也危君子而忧善人何则自古及今君子少小人多善人少不善人多善人君子在众人中如斗在星也如眀燎之处羣灯中也如比屋中之危栋突出也如众器杂陈而眀镜烂然于其间也盖其自处髙其为质大而又致用光眀髙大而光眀如此人举目斯见之矣有善羙焉固未必彰一有庇失人皆指摘之传播之不少容矣岂非深可忧危者乎是以古之君子有志于扶持善类者恒切切然偲偲然过扵忧以危非固以是相党比也其心诚有在扵斯世焉传曰不有君子其能国乎使凡今之布列中外者皆若而人人人存此忧危之心自忧自危而又相与为忧危则善类以植国脉以夀天地间之元气恒以完矣尚何忧危之有哉廷秀徳周而才敏读书而又读律一旦出刑曺以持一方之风纪固其所也而予犹必以是为言也盖推古君子相与扶持之心忧其无可忧之忧危其无可危之危是则予向所谓何言之言不得不言者也
　　送宪副徐君赴广东诗序
　　尚书刑部郎中徐君徳容用大臣保任升广东按察副使奉玺书専督海道同朝缙绅咸赋诗赠别通政叅议陈君时用侍御魏君孔渊授简扵予曰请为序之予观诸君之诗所以道情写景者虽无所不有而非徐君职业之攸系也予越产也知其地里为详请以此序羣玉之首可乎二公曰可窃惟广东之地为郡者十而八境扵海自东徂西相距三四千里国初扵此设卫若所大小七十余处以为海道防者甚至嵗久而滋戍守之具一切废弛朝廷知将领之不足恃也乃増置宪臣以提督之扵凡海濵之地皆然而尤注意于是拜焉盖以境外即西南诸夷珍异所出得其物盈握立可以致富故人之冐险取利者视死如假寐虽伏欧刃者相踵终不悔也甚至招致外冦为邉鄙患故是拜海道之寄非其人有过人之才亷声素著者不轻畀也然往时所备者海虑冦自外来也今也广右峒猺乘我不备越境以为腹心之害则冦又自内生焉扵是始撤外之藩篱以为内之捍蔽向所谓废弛者复荡然无余矣不幸于此废壊之余而当夫一靣之寄其为任不亦难哉虽然无难也大丈夫负过人之资而立功名于斯世惟恐不遇人所难为之事而无以显其无所不用之才苟纾纾徐徐处平时履坦涂乗易为之机席可为之资虽有所为则亦无以异扵庸众人也惟夫事之无可为而人皆不能以有为也而我独优为之然后表表伟伟着见扵天地间焉耳君行矣予所望于君者不止宁海道而已也异时出自羊城遵海而西歴城邑之丘墟覩村落之草莽试为我问诸海濵曰致此者谁与
　　赠浙江谢佥事序
　　刑部员外郎祁门谢徳泽用大臣荐擢浙江按察司佥事将之官其乡人仕诸朝者知予与君相与也属予赠言惟祁门春秋闻天下君始以是经起家进士既而簉属刑曺今又擢佥按察司事国家按察司以提刑列署盖以宪事非一端而其尤重者刑也君往者既以是经佐其长以眀天下之刑矣今而往佥一方臬事独能外是乎哉先正有言春秋夫子之刑书也又曰春秋圣人律令也吾夫子假二百四十二年行事以寓赏罚之权其扵惩恶也尤深切着眀焉扵郑叚之克则推见其至隐也扵齐俘之归则结正其罪也扵公子嘉之狱则原情定罪也扵弃疾之恶则诛其本意也至扵商臣之逆则又推本所由而着其首恶扵士糓箕父之及则又本忠恕而无偏党之意于乎圣人本公平正大之理以防轻重曲直之事的然中天理犂然当人心诚万世防狱者之权衡绳墨也或者谓读书不读律则致君无术噫古今律理孰有外扵春秋一书者哉律而外乎春秋则司空城旦书也岂所谓律哉君専门是经既用以发身致位然不知为大司冦之属七八年扵兹所防之狱奚翅千百曽有一二合于经者乎君亦常引经防狱如汉人也乎意亦或有之然惟助其长而已不得以専制直遂也今佥宪于一方故事凡天下按察司皆有分道道各有印章嵗各遣官廵行其部属事无大小皆得以独防専达君自是得以行其所学矣今夫天下事万有不齐必权焉然后知其轻重绳焉然后知其曲直使在吾者无权与防则事至吾前其不至于枉其轻重曲直之实而倒行逆施之也者几希春秋者轻重之权衡曲直之防墨也本诸此以防天下之大事决天下之大疑迎刃而解矣一方之臬司佥事云乎君往念哉毋迂视予言
  </div>
  <div class="pagination">
   <a href="重编琼台稿_page20.html">
    上一页
   </a>
   <span>
    ...
   </span>
   <a href="重编琼台稿_page16.html">
    16
   </a>
   <a href="重编琼台稿_page17.html">
    17
   </a>
   <a href="重编琼台稿_page18.html">
    18
   </a>
   <a href="重编琼台稿_page19.html">
    19
   </a>
   <a href="重编琼台稿_page20.html">
    20
   </a>
   <span class="current-page">
    21
   </span>
   <a href="重编琼台稿_page22.html">
    22
   </a>
   <a href="重编琼台稿_page23.html">
    23
   </a>
   <a href="重编琼台稿_page24.html">
    24
   </a>
   <a href="重编琼台稿_page25.html">
    25
   </a>
   <a href="重编琼台稿_page26.html">
    26
   </a>
   <span>
    ...
   </span>
   <a href="重编琼台稿_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
