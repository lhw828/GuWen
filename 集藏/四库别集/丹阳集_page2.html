<!DOCTYPE html>
<html>
<head>
    <meta charset="UTF-8">
    <title>丹阳集 - 第 2 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>丹阳集 - 第 2 页/共 21 页</h1>
    <div class="content">　　休宁知县谢上表
　　躐厠仪曹媿匪小材之累日除还铨部犹叨大邑以庇身荷恩难名报徳无所【中谢】伏念臣人门俱下仕学并轻虽偶窃于科名本自甘于州县识防误除于师席编摩进直于书林佐贰宗英预掌银潢之津派登延册府获窥金匮之图书每自疚于超逾岂复睎于擢序乆尸官于省户曽乏建明属议礼于宗祊遂成瘝旷蠡何施于测海蚊果困于负山特烦简礼之严上渎冕旒之邃止从澄汰实戴矜容此盖伏遇皇帝陛下尧厘百工舜明庶物黜陟必先于考绩贤愚咸使之遂情若此无能尚有攸处臣敢不承流宣化勉报政于三年念咎省愆誓输忠于九死
　　大司成谢上表
　　入持禁橐已媿超迁进长经黉更叨因任循涯虚受程奏恳辞膺诏防之弗俞锡服章而加贲亦既就职深虞累恩【中谢】伏以兼三代之学以明人伦同四海之风而暨声教大申孝弟之义交献贤能之书歴年滋多明效灼见小子有造预鼓箧者千人海邦率从来执经者万里惟时教法特轸渊责古人大全则荐降徳音示圣经奥防则亲为训传盖躬教立道之君处上则育材首善之臣至难方广询求以専属任而臣学非得已才不加人行谊不足为世之范模文藻不能作经之鼓吹偶自朝廷兴学之始首叨方郡分教之官玷礼曺郎属者四年预胄席师儒者三等所能何有毎迁益髙虽賔贤养士之规模粗知本末顾成徳逹材之绩効蔑有毫厘不悟异恩就跻迩列此盖伏遇皇帝陛下诞敷文徳遹图康功乆于道而化成不忘乐育主其心而慎治更务能官察臣所守之靡他贷臣已试之无騐猥加曲泽使勉后图誓毕防生仰酬洪造
　　谢江州太平观表
　　跻荣命教滥居学省之华负罪投闲尚窃祠宫之适寛恩下逮感涕横流【中谢】伏念臣学术空踈性资愚拙本为贫而干泽寖席宠以逢时俾防英俊之躔尽出圣神之造班陪从橐秩冠儒宫顾惟何人輙膺是选果縁冐处遂致疾颠仰繄亭毒之私犹颁饩廪之厚此盖伏遇皇帝陛下徳侔天大恩均父慈扩仁恕以并容亶聪明而临照深闵向隅之戚特从祝网之寛退居寂寞之濵得从优逸上答生成之赐更誓糜捐
　　谢复右文殿修撰表
　　殊庭防食深幸安全秘府防荣特从甄序隆恩下逮感涕横流【中谢】伏念臣学不造于道真材不周于世用自奋寒苦三收词艺之科寖冐宠嘉四躐师儒之等钦承纶綍俾长胶庠退量羊质而虎皮何补鸢飞而鱼跃肮脏但期于报国颛愚实昧于周身惟行法已咈于人情而处事每违于时论怨仇交积衅咎易乗猥自劾归亲乗训奨慰留之诏始下搏击之防继闻凡可排根而中伤无不崇饰而诬蔑莠言甚巧惑投杼于三人幽结莫申类降霜于五月頼乾坤亭育之施察风波险防之危曲示优容止投闲左微生易殒圣造难酬旋闻邦诬靡逃天鍳阿比附防着在徳音放逐流离屏之荒服臣之所坐岂假自明遂令流露之余曲被便蕃之泽稍贲集贤之职渐刊司败之书此盖伏遇皇帝陛下覆露万邦帡幪庶尹风挥日舒而専断云行雨施以均慈蹈舜之文哲而审官体汤之寛仁而宥过肆令浮贱不遂弃捐恩已重于丘山实逾始望身未填于沟壑誓竭孤忠
　　汝州到任谢表
　　序道山之秘职已荷防荣殿陆海之名邦更防起废苦心易感危涕自零【中谢】伏念臣器识无以加人学问本期治已防睿神之博采旅俊哲以同升徧歴清涂皆非素望直栈传廐虽知戒于回邪方穿运车顾每难于谐合昨承人乏进长国庠云汉为章于天何裨化养日月有明必照独荷矜全数侍清间荐膺训奨维时邦汋方擅防评凡可倾挤而中伤无不诞慢而崇饰倘非洪造岂有余年矧退黜仅及再周而恩渥已更三至既察采苓之罔遂叨剖竹之荣濵九死而复生殒百身而曷报此盖伏遇皇帝陛下宏规吁俊大徳容愚旷然兼覆之恩仁为已任展也大成之业善与人同故虽无庸不使终否臣敢不益殚夙夜之力少纾宵旰之勤惩沸羮而吹虀更防后患羡渊鱼而结网勉企前修
　　谢改寳丰县名表
　　建节近藩已旌地寳锡名支邑更荷天慈闾井祗欢山河増重【中谢】窃惟汝郡宻拱神臯鬱葱之佳气旁连汪濊之湛恩光被是兴寳藏以表珍符沓来丱人厎贡玉府夤縁蕞尔之境申锡美哉之称此盖伏遇皇帝陛下富擅无伦化行有截爰正名于百物以彰信于兆民甸服用光信书惟永臣谬膺优寄躬被徳音言顺事成实佩褒康之宠政平讼理益图报塞之方
　　为輙奏仪曹马俊公事放罪谢表
　　谳狱非疑自奸罪谴防恩过厚特骫宪章荷徳自天措躬无地【中谢】伏念臣中縁擢序外预使令兢兢诏令之遵龊龊简书之畏谓狱者天下大命而刑本君子尽心宁失不经上体好生之徳何度非及顾无阅实之良轻黩九重特寛三尺此盖伏遇皇帝陛下斤斤之明进日恢恢之网如天知非法吏之深文爰贷守臣之妄发臣敢不知逃簿责益务简孚观过知仁幸不书于一咸中有庆庶图报于万分
　　谢除显谟阁待制表
　　窜名简札乆奸刑史之诛寓直图书忽玷侍臣之选惊魂返干感涕交頥【中谢】伏念臣于世无庸以身得察不繇援助徧歴髙华自信直前未免木鴈之累周防虑害又乏蓍之明遂招贝锦之言上渎细氊之听仰承辨究曲赐保全起之祠宫付以民社义命大戒方励志以力行富贵危机实无心于饕取矧惟伯氏获缀近班甫依日月之光遽沦霜露之疾顾满盈之招损复怆尽之伤生方图幽屏于衡门敢意宠登于岩阁此盖伏遇皇帝陛下在帝陟降宪天聪明体尧之大以容愚用舜之中而忘过念兹簮履之旧援之沟渎之中臣敢不黾俛事劳缉熈问学命轻于羽期狥道以忘身誓有如江愿输忠而报国
　　湖州谢到任表
　　服劳尽瘁敢择地以求安积衅挺灾輙吁天而沥恳岂图名郡骤假畸人【中谢】伏念臣褦襶无庸肮脏难合入尘禁近深惭乍佞而乍贤出预承宣惟知畏首而畏尾廹于多瘠尚尔自营荷临照之末光遂寛闲之素志惟苕霅之胜壤号吴越之乐郊杜牧之三啓请行王逸少二代继守岂期泛宅之地乃获専城之居此盖伏遇皇帝陛下体文王之渊懿以官人蹈虞舜之聪明而临下畀矜无告特为相攸仰称慈怜誓当勤防挈紫荷橐徒梦想于清都坐白苹洲幸日陶于化国
　　邓州谢上表
　　危诚自列本縁三互之嫌洪造曲从改涖一麾之寄奔走奉职经营戴恩【中谢】伏念臣早幸逢辰过叨序爵容防蕝礼徃来数预于讨论教府育材伯季迭居于长贰实备闻于徳意敢中画于初心旋以拙踈乆坐流落既不肯逐巧防妍而射利又不能变节易操以随时嵗籥七更徒或梦逰于帝所国门三过何阶入觐于天仪进无扳聨之因退守靖共之素惟兹楚境盖昔邓墟令臣领之为幸多矣此盖恭遇皇帝陛下蹈虞舜孶孶之善廓武王斤斤之明揽治具而毕张鍳人材而翕受少原之簮惟旧未忍弃遗丰城之剑可求聊加拂拭臣敢不布厐洪之恵泽佩烦悉之训词为国矢谋虽身逺严徐之列与民兴利尚志睎召杜之风
　　再任湖州谢表
　　复旧歴之近班已叨式序付甞为之便郡更荷就除不渉道涂即交印绂【中谢】伏念臣任过其量徳慊于荣内之代匮于京师徧陪礼乐学校之寄外之服劳于郡县备谙簿书狱市之烦自黩真祠屡更嗣嵗敢图起废复玷承流今所领州昔甞任事法令具在谁言厦屋之帡幪民俗可知妄指甘棠之蔽芾今兹器使实累诏除而臣益老无堪积忧多畏动而輙碍岂能游刃以解牛去已复来徒类下车而抟虎此盖伏遇皇帝陛下运天徳以君世纉帝绪以膺期体道时廵择贤共治特加申命更勉后图惟自誓于糜捐庶少寛于忧顾驰朱丹毂敢从事于燕防探赤白囊第谨修于备御
　　谢除显谟阁待制表
　　奉混元香火之祠获从安便直永裕图书之阁复玷髙华方课职以投闲顾冐恩而席宠辞不获命惧何以堪【中谢】伏念臣江海腐儒布韦冷族以身自励妄期兄弟于古人赋命多竒动輙参辰于时态昨膺申命来抚旧封当帑庾空匮之时适衣冠流寓之众长鞭不及马腹宁免多仇割鸡焉用牛刀敢言易治拙踈若此汰免是宜敢期肆之隆寛不以旷官而赐隔还青氊之旧物缀紫橐之清班此盖伏遇皇帝陛下时迈其邦日新厥徳揽智瘝而兼用作威福以并行荡荡巍巍每扩尧天之覆左左右右特从汤网之寛臣敢不知幸之不可常念徳之宜有报益坚素守更勉后图
　　谢赐厯日表五首
　　仰求天歩运太极之三辰俯授人时协洪范之五纪祗膺诏防灼见圣心【中谢】伏以考中星之合见而生昏明课九道之发敛而定冬夏积大余小余而综数辩阳厯隂厯以求端虽云观象之常未若纪元之宻开缀文之局而演议推立极之日以为元凿井耕田共识作讹之连珠合璧间无杪忽之差恭惟皇帝陛下化妙范围仁深覆育循尧之道以闰月而定四时用夏之正坐明堂而朝羣后臣出守支郡辱赐新书岂徒尊阁以知荣敢不奉承而加畏
　　协用五纪永执其中猷告多方不匿厥防仰推天歩俯授人时【中谢】窃以设南正北正之官实繄顺帝辨西陆东陆之所以序年惟章分蔀元之不差则析因夷隩之攸叙厥惟举正乃克求端恭惟皇帝陛下官天地以范围厯日月而迎送清台杂既谨于畴人阳馆诞颁每先于嗣嵗惟圣时宪以初为常臣谬厠承流宠膺锡本昔甞庀职慙无综数之能今幸牧民愿广正时之恵协用五纪厎日而无失日之差允厘百工后天而有奉天之谨【中谢】窃以帝喾序星辰而着众唐尧钦厯象以授人厥惟盛明必精推歩顾纪元之衍数本基命以求端闰余靡宿离皆正恭惟皇帝陛下恩涵品庶道格昊穹坐行政之堂定四时而成嵗颁在躬之厯敛五福以锡民臣敢不祗奉玺书寅遵神防昔縁推泽甞预于讨论今冐承宣敢忘于尊阁
　　发政施仁诞布自天之诏归余举正特颁厎日之书职在承宣敢稽播告【中谢】窃以南正北正以司天地羲仲和仲以理隂阳惟分至啓闭之预和则风雨晦明之可肆于献嵗之始大宣告命之文恭惟皇帝陛下寅奉夏正率循尧道靣稽天若钦授人时俯察仰观千嵗之日可致下蟠上际万物之生得宜夙推歩于清台继颁宣于方郡志以定言行以出令拜赐札以玺书祗膺周诰奉万年之神厯允协夏正上体求端敢忘承式发春献嵗诞临行政之堂举正履端昭示在躬之厯凡叨宠锡悉被恩荣【中谢】伏以凤鸟呈祥定分至启闭之蓂荚纪瑞辨作讹成易之方起消息而正闰余分辰野而歩躔次五者来备各以序万物之生得其宜盖惟保乾道之和乃能致帝者之用恭惟皇帝陛下绍隆景命光宅丕图调玉烛而和四时在璇玑而齐七政连环合璧仰无杪忽之差转扇飞灰俯有桴鼓之应肆颁告朔爰及守臣敢不防禀圣谟率循彛宪焉知天道昔甞预于讨论不违农时今第严于遵奉
　　代皇子辞官表
　　仙源袭庆曽防横草之劳睿检防荣遽被苴茅之宠輙输危悃仰冐隆威伏念臣姿实滞防质非岐嶷本支锡羡当诜诜揖揖之辰徳齿甚防媿穆穆皇皇之美方上烦于顾复冀少廸于颛防敢图敷号之扬廷特相奥区而焘社秩均揆路寄重帅旄惟茂勲明徳之可居岂弱植防龄之敢冐伏望皇帝陛下俯矜愚欵追寝賛书名器至公特正君臣之分悃诚获诉益隆父子之恩
　　代皇子再辞官表
　　循墙恳避既沥于愚衷赐履防荣未回于涣号仰防覆露輙再冐陈伏念臣托体天支承顔帝扆银潢分润日承鞠育之恩金辂啓封敢意褒扬之宠顾未亲于保傅已视秩于公师相南土以建旄保东方而受社并畴多赋并衍真租皆非分义之所安敢罄恳诚而再渎伏望皇帝陛下至明旁烛大度兼容俯矜髫龀之姿特寝丝纶之命朝廷之上庶絶于叨逾父子之间何容于伪慢
　　代皇子谢授官表
　　程奏上干冀回于成命恩言狎至终閟于俞音祗受宠灵第防荣灼【中谢】窃以胜衣佩印存汉室之旧章晬日锡封实本朝之故事敢图庸昧亦玷褒扬伏念臣质异徇齐年方稚孺属椒聊之繁衍聮棣蕚以辉华顾子职之未供荷王灵之先及建节旄而赐履按舆地以建邦命服九章粲威仪于上宰元戎十乗峻节制于帅垣曽是孱防并叨宠奨此盖伏遇皇帝陛下尧亲九族舜辟四聪念生子之在初虽多男而授职誓永坚于忠孝庶上答于生成
　　代谢赐名表
　　趣令安位已被恩纶谕使更名更纡亲札宸廷驭幸闾府増华【中谢】窃惟名以制义者礼之经言惟作命者上之宠惟叔虞季友之类父命有稽而唐武蒋义之伦君赐为重臣逢时独幸奠食乆浮敢图贱名更出睿意怜其许国之志使坚戴后之诚问于申繻不犯废山之戒比之程昱更超加日之荣此盖伏遇皇帝陛下虽圣弗居以慈为寳肆推曲泽以贲余年三月而名虽动已孤之感千载之遇更懐难报之思
　　代嗣濮王谢升等表
　　祗受寳符永佑基图之固载颁睿渥曲惇族属之私凡预庥涵交深呼舞【中谢】窃惟濮王之支裔皆为英祖之懿亲论小宗则势实绵聮视正统则稍为踈逖因礼有等衰之辨故法从降杀之文戚单者既罢赐名行卑者遂无縻爵生息寖广贫富不均韪圣度之独观裁宸章而亲定谓自义率祖虽或贵于断恩然立爱惟亲固无嫌于广孝爰因熈事丕变旧章官以行而迭升爵因名而更制情文俱尽恩义两隆磐石相维更益庙祧之重纶言下逮永为戚邸之光此盖伏遇皇帝陛下圣徳尽伦王功防隠体尧仁而惇九族绍舜孝以协重华肆令葛藟之生共仰蓼萧之泽愿深图于报称当共誓于糜捐
　　代谢宣诏再入翰林表
　　禁林清切登用词臣家巷光华喧传诏使仰膺申命实载隆恩【中谢】窃以冠内朝供奉之班代中扆训词之任粤自前世号为要津资东里润色之材处北门献纳之寄扉开铜式地秘金銮乐府立成乃有谪仙之誉嘉谟叅决因存内相之名矧在圣时勃兴文治睿藻独髙于夐古诸臣莫望于清光云汉为章独昭回于万物风霆敷号将鼓舞于四夷宜得名儒以当内制而臣衰迟无用窽啓弗灵问学乆踈矧乆废而将落文词甚陋又已试而罔功何期过采于虚名复使陞华于故职预拥经于帷幄叅酌史于青编是皆剧荣并兹虚授此盖伏遇皇帝陛下宏规逺抚聪听旁周图回万化以更新収揽众材而求旧殊私所逮恳避弗俞奋发词章虽莫追于作者激昻忠义当不媿于古人
　　代谢不允乞外表
　　忱辞冐进冀乞其身恩防俯颁俾安厥位叨荣未已席宠更慙【中谢】伏念臣独荷圣知再司邦计本图尺寸上报丘山衰疹所婴筋骸知马力之竭剧职寖废智谋同鼠技之穷惧速大呵上孤殊奨爰即威顔之座具输肝膈之诚为圣人氓丐就祠庭之佚避贤者路冀辞省户之华不悟眷留中加慰抚此盖伏遇皇帝陛下防观万化原省众材察其吁天本非择地特加因任使勉后图大哉一札之言永期尊阁蕞尔百身之殒曷称恩私
　　代辞官表
　　旌所指肇辟遐疆纶綍载颁例増崇秩敢縁私分进冐隆威【中谢】窃以遹求厥宁蹻蹻圣神之造冞入其阻桓桓仁义之师饬偏校以鹰扬系名王而蚁伏铺敦积石奄有临洮初无遗镞之烦坐致舞干之格旷古未賔之地悉入版图穷荒始附之民交通鞮译仰繄睿断用厎肤公如臣谫才荷国重寄曽乏幄中之画少禆阃外之竒乃縁防勲亦叨序爵矧预闻于政事已屡玷于恩华傥无止足畏避之心必有亢满颠跻之虑伏望皇帝陛下监观本末恵顾始终怜其深惧于髙明察其非渉于伪慢断从公论追寝命书位必劳升盛世固无以虚授利因义胜愚衷亦幸于少安
　　代谢授官表
　　兴师奋伐吉语遽闻防爵畴功恩言滥至恳辞弗获祗受若惊【中谢】窃惟洮阳之奥区实为陇右之故壤地形控阨天聚富繁早纡先帝之经营尚习狂童之矫据神机黙运圣武嗣兴询谋将才指授庙算不淹浃日坐取列城彊弩何难于射痈震霆不及于掩耳游魂假息望旂皷以惊奔泥首归诚袭冠裳而欵附震叠三河之外铺敦青海之隅用夏变夷皆繄睿畧因人成事岂有防劳敢图近弼之颁恩亦使才而居宠此盖伏遇皇帝陛下英威服逺盛徳容愚土宇版章中外禔福谓义已加于不齿故赏宁僭于罔功特示睿慈俾霑优渥昆夷駾矣忻闻正域于四方元首明哉敢献无疆之万夀
　　代谢朝参减拜表
　　便蕃曲泽屡沐矜怜疲曳防躯特从优假礼稍寛于擎跽心深负于凌兢【中谢】伏念臣生值休明坐尸华显奠食乆浮于真馆防荣更畀于戎旃雅无横草之功少图称効徒有负薪之疾上轸眷懐乃知极辨之朝盖有常尊之分敢意惓惓之厚施特镌仆仆之多仪此盖伏遇皇帝陛下徳冐臣邻庥防戚属谓礼虽宜于下拜而恩或出于非常因屈威顔俾苏衰薾马力将竭已逃颠踣之虞鼠技既穷尚誓糜捐之报
　　代谢敕设表
　　内苑賛书叨防宣召太官宿设更沐示慈荷防便蕃省躬殒越【中谢】伏念臣初非愽综缪辱详延修饰讨论何补圣谟之懿饮食燕乐遽防台馈之颁此盖伏遇皇帝陛下优异词臣恢张国体因其涖职之始训以稽古之荣臣得尽心逺继鹿苹之盛物无失性更同鱼藻之和徒媿属餍莫知上报
　　代兖州谢上表
　　潞子名邦方膺守寄鲁侯旧壤误沐诏除已税道涂敬颁条约【中谢】伏念臣羇危少与谨朴自将渉猎简编粗识诚身之趣平均法令稍知布政之经徒欲少亢于衰门讵肯求通于曲路防如鼹防方自足于饮河势若穷猿固未遑于择木握兰省户剖竹藩方自视数竒皆非始望矧岱宗之重镇存阙里之故家支邑民淳狴牢罕系属城盗息桴鼓稀鸣岂伊衰迟曽是畀付兹盖伏遇皇帝陛下建五皇极奉三无私宣化承流虽博求于夀俊匿瑕藏疾亦兼采于愚蒙臣敢不推广上仁循縁旧俗布中和而乐职戒烦苦之伤恩尚有毫厘仰纾宵旰
　　代沂州谢上表
　　泛扫真祠方自安于禄隠改临乐土忽误玷于除书仰冐大恩退慙小邑【中谢】伏念臣江湖冷族庠序鲰生遭时博延与士彚进擢佐水衡之重曽靡荒功再将使节之严廑无乏事遽陞华于兰省获欵对于枫宸横草无劳自媿含香之选负薪有疾因求襆被之行萧散再朞优游三径敢图纪録复被使令矧所领州昔甞试吏虽嵗月惊于云迈而父老喜其复来此盖伏遇皇帝陛下施实徳以厚生图康功而遹骏敷求良吏分列逺邦因误听闻遂叨识擢臣敢不布朝廷寛大之泽谨恵文纎悉之科誓勉后图庶逃幽黜
　　代谢赐御书千字表
　　辞荣弗获烦一札之恩纶示眷有加锡千文之草圣昭回在望冗末増华【中谢】伏念臣乆玷近严荐膺寄属当制礼作乐之运窃幸预荣方崇儒重道之辰独防加恵温言慰藉曲泽分颁仰惟奎画之文实出神机之妙卧笔逺嗤于秃兎正书何取于怒猊肆笔而成非由水墨之积习为章于上宜有神物之防持不悟蔀居忽叨珍赐此盖伏遇皇帝陛下睿文冠古独智穷神道积于厥躬不忘典学天纵之将圣又极多能因防翰于燕闲特防恩于禁近写之金石永图尊阁之藏燕及云来共侈眷怜之宠
　　代谢对衣金带马表
　　腰束九环并荷笥衣之宠圉颁四牡仍加鞗革之华感剧曳娄荣生罄控【中谢】伏念臣少罹陻阨自守覊单服止裘轻暖敢睎于狐貉乗惟下驷权竒絶望于龙騋不悟遭逢荐膺锡予此盖伏遇皇帝陛下缉熈政治寤寐隽良恩示解衣俾励素丝之节意存市骏宠颁赤汗之珍粲粲陈庭駉駉在廐于其视职出以防荣鹈翼不濡俱积叨尘之媿蚁封可试庶无颠沛之伤
　　代髙丽王谢赐太平御覧表
　　悃诚上诉恳求秘府之文恩渥继颁曲徇殊隣之请始终展诵俛仰兢荣【中谢】窃以太宗皇帝自诚而明惟睿作圣即古而克永世逊志而敏厥修徃行前言已并包于圣学博闻强识更兼利于儒林肆命词臣广裒事类囊括千经之蕴网罗百氏之言公孙数万之诡辞披图可见虞初九百之小説开巻尽知甞资睿覧于西清益萃灵辉于东壁讨论至当炳若丹青而不渝伦类相从焕乎朱紫之有别论纂实繄于鸿博流传尚隔于要荒臣僻处小邦粗惇末伎在汉则伊秩甞闻于入学于唐则吐蕃亦见于旧经輙援旧比以上干果奉睿恩而赐许丛沓简编之富光华象纬之传岂伊龙阁之珍藏乃作鸡林之秘寳兹盖伏遇皇帝陛下深慈恤隠夷量包荒以孝奉先故诞布前朝之美以仁柔逺故曲从异域之求念臣甞献于逸书怜臣夙朝于北宇申锡皇文之千巻俾参旧约之八条肆是误恩猥沾遐裔臣敢不敬铭厚赐详绎羣言流播三韩共仰文明之化分传五族俾知赉予之私










　　钦定四库全书
　　丹阳集巻三　　　　　宋　葛胜仲　撰
　　书
　　上扬州蹇尚书书
　　某南州细人材智下无所取虽服读儒衣书而器能无一加人者今大名守林公不知其不肖而称之于朝俾得预试校官盖弃其蕞尔之官守挈之而西川陆走二千里留公车者凢三见朔月也因是得曳裾卿相之门而侧闻圣天子初政矣方将封殖中外瓌俊耆杰环布列位使输智力共图康功故未及御殿而尺一搜贤急于星火韩公自定徃黄公自亳徃蒋公自庆徃其余諌垣词掖学省藏室之臣粲然一新皆自外寄召也尚书忠义耿耿议论刚正勲阀暴着上方愿见窃谓宜如曹相国促治装行即召矣某也寄住淮海幸望履下过不自料请间可乎语曰貌言华也至言实也又曰狂夫言而智者择焉又曰君子善谋小人善意窃意主上见尚书劳问之外必访以天下大计施设所宜先者傥跽而进曰神宗皇帝创立宪令大功数十天下归仁先皇帝骏恵绍复不敢失坠天下称孝今惟取两朝成宪而踵之国是定矣呜呼言脱于口而利被海县功施社稷忠与望说争衡名与天壤相弊也某之心天下之心也某之言天下之言也某所望于尚书亦天下所望也尚书毋谓某位卑言髙狂斐僣越而诛之崧髙峻极加以一尘虽未云益岂有损乎尚书独不见晋伯宗汉龚遂事乎晋伯宗乗传过绛辟传曰梁山震传人曰山有朽壤而震何怪焉及见晋侯果问具以传人语对晋侯大説龚遂自渤海召王生曰即上问何以治渤海必曰此圣人之功非老臣之力帝曰安得长者之言哉遂即曰乃掾史教臣夫伯宗非不及传人也王生非贤于龚遂也然二子披心析肝而信之师用其言动寤万乗者言中于实防于时而纳之有素故也拳拳之诚实在于此若夫饰猥蔓之辞籧篨戚施以事容媚非惟某所不能想亦尚书饫闻而厌听矣干冐尊重无任战越之至
　　上兖州太守书
　　某闻濯金浣锦取鱼盐则贵有求贱之势培山益海资尘露则大有纳小之理商君佐秦气焰可炙而赵良以苦言药之狄梁公峻节雅望为唐名卿而元行冲愿备药笼中物夫踈贱之士骋辞开説以干大吏未必无一得之虑此两士者足以观矣愿赐须防之间宿留言何知无毫厘毗助万一耶甞观昔善宰郡者布政处事趋时循俗而弛张无一定之论故力寡功倍而民歌舞之崔郾治虢不笞一人及涖鄂则诛罚一不贷其説以谓陜土瘠民劳吾抚循不暇鄂土沃民剽非威不能治也栁仲郢尹京兆政称严明人莫敢犯及镇河南则以寛恵其説以谓辇毂之下先弹压郡县之治本恵养也若二子语政庶乎不谬通方之训矣閤下以名士典郡所至有异等之効涂歌邑诵袭满人耳果何以得此声赵魏之间哉岂非能观察风俗随宜制变故邪且閤下以赵之俗剽悍而嗜冦魁桀而侮法赭衣满道桴皷相闻故痛以法绳之铢两之奸不舍强梁褫气不敢迹境閤下之至上党适嵗荐饥殍者塞涂于是推行荒政已责缓刑俾豪右振廪而千里皆果腹焉惟知缓急先后之方故寛猛异施而两郡各治及乎诏书明扬改付东鲁车辙未至而闾里之士偷度臆计以为是必致隆于学校矣今旌麾所临之地即古泰山鲁二郡也宣精在上奎娄为文宿画野在下洙泗为儒乡阙里之堂矍相之圃故基遗址歴歴在目故其俗守经学其人多秀令号称礼义儒学之国凡防命而抚封者率以文教先焉亦犹赵之当用猛潞之当用寛也今视事弥数月矣条教既修威令既立雕瘵者苏矣防扈者戢矣下至金谷米盐簿领期防仓猝冗末无不垂省独郡学未有半辞及焉今斋堂倾圮芜棘不除生师栖栖有陈蔡絶粮之色閤下亦有意乎傥如朱慱所谓俟尧舜出而陈説之则无如之何矣昔鲁僖公旂色銮声亲临泮水之上饮先生君子以酒而顺彼长道故淮夷徐宅莫不来同此前事之验也抑又闻论事而不逺嫌者宋人有劝其邻伐不祥之木从而请薪之类也荐言而不俟信者妇始入门而戒其仆无笞服之类也某待罪教职望履幕之日浅而遽贡狂直疑若自为道地上之则失于不待信次之则病于不逺嫌惟寛明君子谅之而已
　　荅李集正书
　　某愚不肖经学行谊不能超絶等类谬恩推择使授业鲁郡惧不振职私懔懔也单车始至人士见迎者百数独足下奋然宠以书辞猥见褒假且望仆以尊顾眄剪拂之重仆虽不敏敢不因来示所称述而广之以晓左右者之听昔项槖七嵗为孔子师颍川荀淑髙自标待于名士少推许一日见黄叔度于汝南逆旅中竦然异之谓曰子吾之师表也王戎之于阮歩兵祢衡之于孔北海少皆二十嵗而相与为欢友河内之游平原之荐着事者以为美称也葢师取四术友求三益年龄后先正自不校足下引韩退之之辞曰生乎吾后闻道也先乎吾吾从而师之意谓仆年虽尚弱而宜居师表之位顾仆何足当之徒以黾勉禄仕有不得已者昔韦中立见栁子厚于南州欲北靣就弟子列子厚逡廵逊却不受至退之则不然作进学解以诲诸生又为师説以授李氏子抗顔为师不顾怪骂夫二子以文艺卓越固为一世宗仰顾或抗或逊矛盾如此何哉退之任教职子厚居散地故也仆虽闇滞而代匮黉宇茍有铢髪裨补固不敢以犬马齿少为解矣试以一事塞雅意足下属词虽工而许与不自爱恐论议士它日不以标鍳相许也商周灏噩之文章卓然杰出于千百嵗之上圣人不生斯文未易再覩今以牵彊酬应之文轻见比拟不太诬乎至论宏辞舍刘栁而独推陆贽裴度甚善是欲以名义公阀见勉也三复叹息谨受教矣
　　上监职书
　　某甞闻何武行部先即学宫延见诸生试其诵论课以得失已乃入传舍问垦田见二千石其恢尚儒雅有如此者又闻竒章公始随计京师声望未白韩退之欲与延誉因携皇甫持正阚亡而过之大书其门曰某日愈湜同谒由是僧孺之名籍籍动等軰其成就后进有如此者每渉传记究观逹人胜士所为魁然防俗逺甚未甞不置巻遐想以为旷数百年未易再睹诚不自意亲于其身而见之恭惟閤下以聪明之才位部刺史崇儒防士之声嘈嘈乎列郡私固已藏诸胷中矣今兹车辙马足始至鲁郊戴褷垂缨之士方且引脰拭目以观所为然而金谷未问也簿领未核也囚系未虑也牒诉未阅也道从传呼先临泮水之上防舆跻阶欵谒庙堂要笏沃酹槃躃磬折退即学庭延见胄子雍容垂接与白屋亢礼悼稍食之觳薄叹室庐之頽陋慨然有意赒而新之兹非何武之用心欤某受性方拙既不能激昻奋迅以为身谋又不能喔咿干没以追时好韦编棐几自守穷约閤下乃欲夘而翼之屈二天之尊礼一介之贱使行路指目曰是虽无似然钜公甞一聘矣吴坂之鸣安知无三倍之价兹非昌黎之好事欤矧自近世逹官大吏类以刀笔期防为急至于教化本原往往浸不屑意视校学之庭则曰此虚器也顾师儒之职则曰此左局也轻蔑菲薄以儒为戯彼又乌知三纲五常所系而荐绅大夫所从出乎独閤下逺覧深识留情艺文施设缓急轻重与世异趣瞆者警焉洙泗儒风将配畴曩而于乐泮水之颂不得専美于前日矣吾道頼以掖持后来因之竞劝岂特某与逢掖诸生受赐而已哉爵跃蹈舞实为天下贺也私布腹心惟閤下察之
　　谢曽运使书
　　某至愚极陋不敢自齿于搢绅诸公过听谬使斆学鲁郡视职满嵗而经以疑质者无训发之功文以瑕求者无诋呵之效大惧瘝旷以羞儒林惟是缮完室庐营度稍食窃窃然为诸生庇身糊口之计姑欲杜众毁而塞吏议如是而已间者使车按临始获肩随掾吏趍走幕下幸防不以常辈知遇妄以胥宇继粟为请退念位卑而劘上交浅而求奢不揣其本而惟末是图三者皆宜得诛絶之罪心口黙计不寒自栗敢图厚德阔畧不问又从而听许之意无犹豫之疑文无勘诘之扰一日而赒三十万观听者惊焉方县官经用窘急之秋领使事营辑嵗计笼络利源毫厘纎屑稍可纾目前有司之急者无不取也酤龙断与夫州邑之赋少阙常额则奉职之吏望风伺指忧虞惴栗之不暇今独无功而受厚赐自非大人君子留情风教进诱后学讵肯瘠彼肥此耶洙泗乡校有几废复兴之渐圆冠侈袂腾颊颂誉皆曰上之德我者如是不激昂奋励则为匪人鲁道庶乎兴矣功利之博与三十万之费轻重小大为如何哉若夫区区嗜学之心不为忧米盐乱因得卒业又不至失职而去此义恩及于一已而非敢私谢者也抑又闻士伸于知已尚敢以一事浼听仙源县学赐田嵗租具在而田无所归甚有可并之理阁下盛名雅望朝廷方取信诚能书盈尺之纸转以上闻不伤公私不戾文法其势宜必得此邦受赐又非特三十万而已也峩峩大石深刻颂美者不在他门而作为声诗者亦且不胜听矣偶进记为谢又因以请惟执事实图之
　　上白祭酒书
　　某闻江左辞格变永明体抉防倡始实自隠侯辩平头上尾之差示切响浮声之奥慷慨著论以谓灵均以来此秘未覩故后来人士争宗仰之或击节赏带坻之句或援笔拟回文之铭于时有文章冠冕述作楷模之谚凛凛乎儒流盟主矣宜其自髙待遇特慎许可然而鍳奬后辈惟恐一士名誉不由已立也故见王筠则曰自诸贤零落玩好殆尽不意疲暮复遇盛徳一见朱异则曰天下惟有文义碁书卿皆取去何独不亷一见江革兄弟则曰御二龙于长涂骋逸骥于千里一见范岫则曰范公该博胡广无以加也一见孔休源则虚已引接位之朝贵之上而与之商畧文致观顾欢秀才防则曰过江未有此作观何思澄庐山诗则曰已所不逮观刘勰文心雕龙爱其文理毎陈诸几席观刘显上朝诗称其藻防至冩诸斋壁虽刘之遴乳童曹景宗盭夫而片语寸长未甞靳齿牙余论也乃若谈地理而询崔慰祖议礼器而质刘士深宁以身受遗忘之讥而乐为二子延誉又其用心恳到者也其深闭固拒不少假借者特钟嵘一人将嵘果无可称録耶或嗜好酸醎人各异也虽然隠侯身为佐命功臣位处端右多士荣槁出其舌端而冺黙寒蝉无所援引则虽有题品人物之长亦徒虚美而已故史家犹以无所荐逹少之恭惟閤下以名士识防为朝廷巨公学期于见圣而不肯诵记传注文贵于明道而不肯寻治声韵度越隠侯百等矣承平恢儒逢掖竞劝懐图挟术者云防学省而诏书属以司成之任又非艰难时祭酒比也窃谓山林畎亩穷阎隘巷鱼盐板筑弋猎负贩与夫冗僚末位一艺可録而声迹沉下未彻当涂之听者皆閤下责也昔诸葛孔明髙卧南阳王景畧习隠邺都未有以瘉人非徐庶徐统出力而逰扬之则亦秉耒之下农鬻畚之贱伎尔张茂先赋鹪鹩宋广平赋梅花托意引类以自表见阮嗣宗苏味道一见而器之故隠然名重于世卒为望人闾巷士欲自致于青云之上非得先进钜人羽翼而雌黄之无以致也伏惟水镜者动心焉若乃箴邪説之膏肓振前言之木铎使元丰成均之政令煟然勃兴此自閤下所优为方将延脰擿耳而观听其效不复云云干冐崇重无任悚悸之至
　　回施仲亷秀才书
　　某啓盛暑特烦顾宠且书文编见教廹于行役未暇周览已观经史首篇贯穿典籍辩正谬误皆众儒所未到非鸿博好古之士孰能为之甞鼎一脔知天下之味则二十篇之书皆名笔也唯中间论春秋赵穿弑其君吾子谓丘明移之赵盾遂罹丧明之报若尔则穿果自弑而盾不知也宣子虽传载其美非一然此则不容不知髙贵乡公之弑论者不肯以恶归成济而归贾充又不肯归贾充而归典午故有但见其上之语由此言之南董立史法以戒万世而孔子因之所以诛首恶也似不可轻议其它论易二典皆可以感发后学钦叹不已序引宜得显者以取重于世而仆非其人也既不敢承命并书复纳幸亮之
　　上前宰相书
　　某七品冗吏抵罪窜逐得邑嵓壑间自安贫贱之分忽忽校吏考不敢数以竿牍尘记室退念幸防相公不以常辈知遇曩虽得罪于朝廷未得罪于名义今迹丹书低簮把板为折腰吏相公岂以屯戹遽移眄接之恩哉因饰固陋之辞叙悃诚自通愿垂须防之听使毕其説某窃在昔名节之士操守素定事至物来以其素定者处之不计祸福利害而叛其所学也轻于蹈患害而重于随时改度喔咿俯仰故能风节嶤然与霜日争光伏读旧史竦然慕之曩者误沐过听得备官使贵戚有沮挠教灋者抗章绳之近习有猥见辟置者洁身去之此皆分义之常而相公广坐谭赏此其意岂以碌碌凡流见望哉提挽不已遂得厠列文昌显曹常欲激昻奋防稍自效见以报恩奨而未有路防相公暂解钧轴遂邪説丛兴中执法建议纷更上及僖祖殿室表里影响合为一辞某非不知脂韦享厚福婞直贾竒旤独念名教至重期待甚深不当选软瘝厥官因援引古义谓不当罢奉常诸僚是之继为奏议以上风宪不容相次斥逐直注丑地某得邑黟歙有汤镬最沸之称投身于兵戈杀越之乡鬭智于牒诉纷纭之地心疲神竭与九死为邻而处之甘如饴蜜者趍定也意相公未烛首末故详布腹心此言朝闻夕填沟壑无复遗恨防惟相公光辅圣政八年勲名徳泽旁照华裔极天下金石竹帛不足铭功而颂美防士数千百人寘之显列山陬水濵惟恐鍳采未至可谓无负于人士矣今兹恳谢机政頥神燕处薄海内外黄童白叟犹知歌狼防九罭之诗引领以望而况门下士哉虽然名士之用舍世运系之非人力也孔子曰天之未丧斯文也匡人其如予何孟子曰天欲平治天下当今之世舍我其谁哉伏冀珍练眠食为天下自重
　　答王斋长书
　　某才智学问无足筭録又方窜逐于朝宜人士摈而弗顾吾子独恵然见存抵以书幅且引李白不愿万户侯愿识韩荆州之语何嗜好趍尚与俗背也韩朝宗行事虽史篇漏逸而白推以为人物之权衡且踵门求见资以收名定价其非碌碌凡士审矣顾仆何足以拟之然有以知吾子好学求益之意深也昔之名儒钜公闻某所有贤士则汲汲求见未必不甚于士之求之故皇甫规喜见王符则曰徒见二千石不如一逢掖桓大司马喜习凿齿则曰三十年读儒书不如一诣习主簿以吾子齿壮气鋭敏于文词稍自奋激则潜夫之篇魏晋之论不难及也此政鄙心所愿交况逃空谷而喜足音之时乎承暂留县学仆以职事当日夕继见承音防之日未艾也深窃自幸因叙以为谢
　　答李解元书
　　某自入境防人士以书见及者十数遣辞立意褒与过甚皆非仆所敢当至吾子书辞比拟大非其类周公孔子大圣人也如仆軰未免为乡人岂可同年共世而语哉礼曰拟人必于其伦昔栁子厚牧栁州有杜温甫者以书为贽亦有周孔之説子厚皇遽逊避至累数百言夫子厚虽有附丽匪人之过然文章妙一世学问亦不碌碌且犹云尔况仆軰又逺子厚数千丈乎虽佩厚意然不敢领纳吾子文辞婉缛固自瘉人惟太不慎品藻此亦夏璜之微瑕也因载书为谢并以相晓
　　与程嘉量秀才书
　　数辱见临猥示造述昨日复拜雅贶开编疾读如逰玉圃于蓝田之郊如闻咸池于洞庭之野耳惊目方咨美之不暇廼有师资之説何防挹过乎栁子厚于韦中立犹逊避不敢当况吾子学识加中立数等而仆望子厚万里乎虽然语有之矣学所入者浅体所安者深闲习礼容不如式瞻仪度讽诵遗言不若亲承音防又曰望之俨然乃不言之益与田苏逰防其鄙心则夫求当世望士与之周旋乃吾子之善学苐仆非其人尔必欲规磨则书辞论子厚似太过子厚节操视退之虽父子然文章兄弟也子厚不敢以师表自处退之独抗顔为人师既作师説以着传道解惑之益又为进学解以诲诸生非其不同意者退之分教四门舘则授业乃其职子厚方锢散地不呶呶召閙取怒尔古贤胜人处事自有次第吾子以为何如披读有暇时过县斋以既所欲言者
　　与制置发运书
　　初春气和恭惟神相忠嘉台万福某碌碌郡寄实部封日托大庇宁不知徳伏奉谘目委以经制羡缗均籴二万斛具悉雅意施行则粟出于万室违命则罪集于一身某岂不知自谋实以弊邑乃水国蛙黾之与同处东南嵗漕百五十万斛而吴兴独无半菽之输则土地不产米明矣去嵗虽仅得下熟而暴风为孽于垂实之时収数不能什六比郡荐饥舟楫运致者尾相衔也今在市之米殆可粒数而中下户己无钟釡之积矣朝廷方复转运之旧邑当输米四万余斛日夜鞭笞科督殆将如额而民已病矣今米价正踊一斗将三百余傥以百钱籴一斗何止倍蓰之偿则必有流徙饥殍之困所以累承公不敢从命又况执事元奏请止于平江常秀三郡均籴初无吴兴之文则是执事已知吴兴非产米之地矣今乃欲移嘉禾所赋于不腆邑瘠此以肥彼未烛所以也就使旋防朝防比防下恐亦已过时难输矣伏望台照恵顾此方特寝前命岂惟某受赐实数千万户戴不赀之徳谨専介布腹心干冐使威无任皇恐待罪之至
　　答顔教授书
　　衰羸不堪当世用尚得窃吏二千石之禄以糊其口私意吴兴人士渊薮必有卓荦气义之士握笔牍日相规磨使不干于罪戾而到官弥月閴然未有闻也忽得来示详复累千言析理叙事汪洋昭晰若五湖东倾不见涯涘固深服左右之工于文矣不知仆之不肖使有所建明以苏民之急又窃服左右处心积虑之依于仁也昔王生甞以言警龚遂而任延亦以礼感龙丘仆无似何以得此所条预买诚中时病近嵗县官经用不足给直每后时又胥史赇私公行更复轻重上下其手使齐民重困矫革之急诚当如奉漏瓮而沃焦釡然所陈四亦尚有可论者愿他日更仆议之得暇时过郡斋不宣
　　与胡学士书
</div>
    <div class="pagination">
<a href="丹阳集.html">上一页</a><a href="丹阳集.html">1</a><span class="current-page">2</span><a href="丹阳集_page3.html">3</a><a href="丹阳集_page4.html">4</a><a href="丹阳集_page5.html">5</a><a href="丹阳集_page6.html">6</a><a href="丹阳集_page7.html">7</a><span>...</span><a href="丹阳集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
