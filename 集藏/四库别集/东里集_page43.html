<!DOCTYPE html>
<html>
<head>
    <meta charset="UTF-8">
    <title>东里集 - 第 43 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东里集 - 第 43 页/共 87 页</h1>
    <div class="content">　　钦定四库全书
　　东里续集巻三十　　　明　杨士竒　撰
　　墓表
　　蒋志祥墓表
　　泰和邑之西四十里曰严庄其故家曰蒋蒋氏之兄弟之贤者曰吾贯吾望卜改厝其考处士君乃寓书及翰林编修萧镃所具处士君事状求余表墓余少尝闻蒋氏之德善于其塾賔萧尚鲁先生而今于蒋氏为婚姻家不可以辞按蒋氏之先居长沙唐季曰绍録者举进士官至侍中后避马氏之乱徙泰和初家梅溪里数传至正卿徙严庄至必济号竹庄竹庄生宗周元袁州学提举提举生以信处士君父也世以仁厚致家于饶裕处士君兄弟三人处士其季讳字志祥防失怙而蚤有立志逊父所遗资业于二兄二兄不听则裁取给用而已不求有余也二兄强从其志于凡徭赋百需悉不及季乡里髙其行义然处士躬勤力本俭约率下家亦用裕然汲汲图绍世徳拓故址作堂名曰正心岁时聚宗族及冠婚賔客燕享悉于斯堂族人不间疏戚贫富咸相亲睦有无共之延名师教子侄而躬程督于内子侄亦皆循谨秩秩遵奉处士君之教处士君于乡邻赒穷恤匮亦无间焉为人质而温直而不肆于物无迕然未尝茍狥人无少长愚良皆爱敬处士君号为长者故自少壮至老所履坦坦无忧患之干盖年五十有五而卒卒以永乐二年八月十八日其配彭氏继刘氏皆有淑行子男三长吾敬后处士君数年亦卒次吾贯吾望咸善继述女一归刘民瞻孙男十恢亮恢广恢彦恢贡恢敏恢俊恢周恢重恢仰恢硕恢重予子婿也曾孙男十有三人嗟夫世之不古久矣同气之亲有竞毫末之利相与防墙甚至相目为秦越者比比也其有能让同父之业为友恭之行者盖千百之什一若富而能仁其宗族乡里非古之人乎处士君其应表也敬为之表以示法其子孙乡人于无穷云
　　赠中议大夫賛治尹大理寺右少卿陈君墓表
　　士有效用于国深被简知而不为爵禄所縻从容自得不枉其道必其智识明正审内外之辨察事几之微确乎中而不可夺此不谓之豪杰可乎我国家龙兴之初有若金陵陈中行先生者殆其人欤先生讳遇中行其字天资纯粹自少笃学博究经史元至正中授江东明道书院山长温州路学教授逺近从者纷集讲下元纲不振兵乱四作遂弃官归隠闲居一室安澹守约名其室曰静诚乡里遂以静诚号之先生悯世乱益甚每夙兴焚香叩天愿早生仁圣以活创残我太祖髙皇帝定鼎金陵时南台侍御史秦元之素知先生入言于上曰陈遇有辅翼才宜寘左右使效禆益即日召见与语大悦礼待加厚称先生而不名日侍帷幄賛几务车驾幸其第者三命之官輙辞臣民既推戴上登大寳所承谘问悉保国安民大计先生竭心摅诚多所献替命为学士翰林者再皆固辞尝奉宻命偕中官赵信往视浙江还奏称防赐白金又命为礼部侍郎又固辞间遘疾赐药命中官挟太医院官视疗时微寒特赐锦被及上供米既瘥入谢上嘉奬连称君子者三又除礼部尚书又固辞自是不复强之以职每召见锡赉必厚或坐久必赐宴间命廐马送归先生秉义怀忠非正道不陈群臣以过被谴者率为解释上亮其诚未尝为忤数谕之曰卿老不欲仕有子令带刀侍卫叩首以子幼辞盖静澹恬退始终一志前后所得赐问宸翰颇多眷待之厚亚于勲戚盖春秋七十有二而卒卒于洪武甲子九月十九日讣闻遣中官赐祭加东园秘器及赙命钟山长林之原右春坊大学士董伦为志其塟陈之先家于曹宋龙图阁待制义甫从髙宗南渡累官金紫光禄大夫没諡文忠始家建康至理宗朝武功大夫淮南诸路兵马都统制执中先生曽祖也祖文徳元举进士授溧阳州判考辛之淮南盐课提举妣某氏娶金华王氏继维扬周氏皆世族子男四孟杰孟学孟徳恭三女杰徳俱早卒女皆有归孙男六纲纪纯绶绍综女四恭举乡贡累官今为通政司左通政有才名于时朝廷以恭贵累赠先生中议大夫賛治尹大理寺右少卿周氏赠恭人于是恭奉事状拜求表墓余闻先生志尚清逺兴韵萧散味道之余游心绘事尝写髙皇帝御容妙絶当时然未尝自名世亦无能得之者先生有弟中复洪武中尝随入侍永乐初授翰林待诏余数得晤语其为人端重清雅不茍言笑间出论议娓娓近道亦妙绘事为文皇帝所重时中复子孟颙以善书从余翰林简静修洁絶口不道绘事余间与中复语及之曰此儿颇有志操不屑意鄙事走也少年在先兄侧戱弄笔墨先兄叱曰吾岂他无一长汝乃习其下者今虽老每思前言未尝不内愧然无及矣嗟夫先生履素操洁识明义正革运之际躬荷知遇卒完所守以殁虽一艺所耽昔人不免春苑池之屈先生浩然之存不为时屈非一时之豪哉逮其后来如中复父子犹嗣承无忝又可以观先生之刑于家也惜其遭际对越之间必有禆国及民之实既不自言其当时耆旧知先生者又物故已尽遂泯无传故特书其大槩俾恭刻石墓道
　　族弟仲穆墓表
　　吾西昌杨氏自始祖至吾兄弟凡十七世自始祖以下初皆单传至八世昉析二皆居邑中伯之七子居西城仲之二子居东城居西城者富甲一邑莫或与等而诗书行义卓卓出乡党居东城者田园裁足给其诗书行义与西城相髙而忠信之行文学之华逺近钦服而以进士得官累累有闻焉自元季兵祸轇轕数十年城邑荒隳髙门大第莽苍榛荆瓦砾中人民幸存者百殆一二而流荡散徙无宁居焉逮际皇明混一之运有能复其故业盖千百之十一于时杨氏之后其仅存者皆退处山谿林谷间虽不废诗书而自食其力恬澹怡愉无外慕之心族父与良其一也既携其家之澄江之南一舎许择云亭乡之中村依先茔以居娶龙氏王氏生五丈夫子皆惇厚谨饬其四曰伏生字仲穆事父母甚孝养生祭一致其诚谨持其身不敢有所逾越教其子必曰毋忝先世抚孤侄有恩意处乡人恭而能下有言人皆信服平素力于善行所不乐为者浮图老子之法将卒犹以戒其子盖年四十有九而卒其卒以永乐十四年八月十九日其大父以上见吾所着谱牒其配邑西陈氏元贑州路推官梅村先生曾孙盖陈杨世婚姻家如古丰朱陈云其子男五徳崇徳纯徳修徳渊徳敷女一孙男十四女五曾孙男二徳敷正统二年进士授大理评事杨氏城西之以进士得官实肇于徳敷人皆以为有父之贤也徳敷尝求表墓故特为之书
　　袁进士墓表
　　正统四年八月十九日泰和进士袁和卒于家相知者皆悼惜之盖惜其负才谞而未见诸用也袁故邑中文献家科第仕宦累累有闻于宋入国朝以科第进昉见于和又遽已矣知者焉得而不惜哉其髙祖以宁曾祖务敏皆恂恂温雅为乡善士吾童丱时皆亲炙之其祖克睿父仲暹亦克世其徳余少皆与之同学和字淑景自少頴悟过人好学问从乡校师同门皆推让之御史及藩宪之臣行部入学宫察试诸生文艺皆奬重和既去之他学必举和以励众由是江右十三郡六十九邑之学皆知慕和既选中乡试及防试中副榜当授教官有防令进学北京国子监以俟下科遂登正统元年进士第循例观政礼部奉使命广东竣事还过家省父母父以疾没既殡矣号恸乃起北趋复命遂请铭归父居丧谨礼服阕将诣京师得疾遽卒享年四十有六其为人疏通警敏善经画明知人揣事势后当何若率中谨持其身居家孝友处宗戚朋友乡党有急能赴为文操觚立就而皆傅理有志事功以用无往弗宜而遽不起岂非其可惜哉母陈氏前进士兴宁县主簿士瞻之女初娶白氏继室卓氏子男七胜举肇敞监继吉肇余孙婿也敞先卒女二长嫁梁英次尚防孙男一昉余仕于朝四十年己未之春始获防恩归展桑梓时平昔亲交凋谢已尽独淑景以姻家子弟旦暮相往还出入相扶助谈论浃洽余甚期望之也别未数月遽闻其讣悼叹不已故为辞哀之使其子刻诸墓辞曰
　　才之生兮岂多命不延兮奈何我懐之人兮徒永嗟
　　封征仕郎虎贲右卫经歴仰君墓表
　　苏之长洲有孝友谨勑之士曰仰仁泽乡邑宗婣重其行无间言尝以其子之贵封征仕郎虎贲右卫经歴春秋六十有七而卒吾友翰林检讨陈君继铭其塟其子瞻告余曰铭掩诸幽矣惟先人之笃行宜白于外也幸先生书其墓上之石虽没不朽按陈君所述仰氏家长洲仁泽讳泽父均达母龚氏父坐累谪戍五开去苏数千里仁泽时甫弱冠留养母抚弟妹然中心悲念父困苦逺道日夜无已一日跪白母儿请往省父母叹曰汝尚少素未尝越戸限百步外奈何冒险阻逺渉对曰儿年及丁矣人行万里岂皆其素熟哉遂辞母担簦独行数月达父戍所父子相见欢甚事其父曲尽爱敬凡父日用所需措置悉备又数月父谕之曰吾岂不欲父子之同于此也吾行时以汝母及弟妹付汝自汝来吾日夜念汝母及防男女之无所倚也汝宁不体吾心乎且吾在此足自给汝母及弟妹之给不逮吾也汝其归哉谕之再三强辞归归而孝事母抚育弟妹皆尽心弟没又抚其遗寡孤甚厚弟之妇其外家有强之改适者妇叹曰母子奚不足而他适乎守节不听女兄及其夫相继殁抚其遗孤如已子赴族姻朋友闾巷之急恒若不及治家循礼度而教子以忠信俭勤安义命为要噫此其所为见重于乡邑宗姻者欤卒于宣徳八年十二月廿一日配邹氏封孺人先卒合塟里中章墓泾之原子男二长瞻次恭女一适李防孙男女皆五瞻举乡贡初擢虎贲右卫经歴陞大理右寺副遂陞大理丞端直之存平恕之施清劲之操卓然于时固其本之于父也此仰君之墓宜有表也
　　萧徳资墓表
　　屠维单阏之嵗余归自湖湘邑东南桃源萧氏聘塾賔萧氏邑钜族于是时老而夀俊壮而英彦风流文雅彬彬焉余讲授之暇相与周旋论议尊俎咏歌或登山而揽白云或临清而玩游鱼无日不乐盖自其先世饶于赀隆敬塾賔而前之賔其塾者多名人他之号钜族者不及也余留塾仅嵗余萧氏晜弟中徳资相与绸缪特厚及余被召入翰林在两京徳资屡以运赋至公事毕必过余从容留累日相劳苦道旧故临别必有依依不舎之色遂约为婚姻又数年其子承恕书来求文表墓知徳资谢世为之伤悼不已徳资孝友惇义于财利落落不屑意赊贷有无偿不计读书通其大防喜賔客尤喜承接儒师君子而淳质自用耻渉权谲事名家居之堂曰怀徳奉亲训子之外循行畎亩视僮奴耕耨以此自足如不知世有理乱荣辱者非古所称善人者欤徳资讳资徳资其字萧氏之先出梁国子祭酒子云之裔在宋曰伯原自峡江来知泰和县遂留家焉孙汉卿有科名于时至士鸣生文翁文翁生斯贤端重魁杰元季之乱一乡頼之为砥柱生安常志行肖其父洪武初父子相继长万石区乡人徳之娶某氏继某氏六子其五徳资也生洪武乙卯四月六日卒于宣徳壬子二月七日享年五十有八塟沙坑之原徳资娶康氏子男四承纪先卒承翼承恕承节承恕余子婿女二朱鸿刘绋其婿也孙男二祯馥嗟乎习俗日媮知好利鲜知有义茍惟知利驰骋其私智诡术靡或不至然卒及于偾覆彼其初视徳资之能率谓不已若也而徳资优游恬愉卒保其誉名以终善岂不可为乎吾故表之以示法其后之人
　　罗孟昭墓表
　　泰和县之西郭有处士曰罗孟昭甫年八十卒其子刑部主事崇本缞绖踵门泣拜请文表墓道余既吊之而窃自叹前三十年尝表其母之墓矣其冡子之卒而塟也又铭之予乃志其三世之藏耶然素于其父子往还且心有重于孟昭甫者不得辞罗氏之先家县之仁善乡梅山里后徙坳头里赀产丰硕称坳头罗氏孟昭甫之髙祖仲实罹横逆以死而家遂落祖均瑞失怙五嵗随母张适刘茂林因冒刘姓既长能自奋而家复振均瑞生三男子孟仁夀仲文夀季良夀兄弟益奋以振仁夀孟昭甫之父也母刘孟昭甫讳道生幼頴敏父母爱之遣从学乡先生萧尚仁无几郡学选弟子员时吉水顔仲伟先生为教授又举入郡学从顔先生既为二先生所爱方日向进而以病罢弟子员归养亲后遭父丧遂不出孝事其母恭爱其兄弟嵗有司验产甲乙出徭赋孟昭甫率先尽力未尝为茍避计尝输税之京师次池州适暴风盛作望中流有覆舟舟中人浮沉水上不能自救孟昭甫号于众曰有能以舟拯活一人者吾予米若干数人者如其言驰赴之凡活五人即如数子米五人者徳孟昭甫更生已也拜且泣曰我等皆黄湓湖畔人也今无以报公愿得公姓字归书于家之先祠吾及吾之子孙朝夕致敬以祝公夀福后有过湖畔见五家书孟昭甫姓字皆如其言孟昭甫有二子渐长慨然自念吾蚤丁家多故不及学今幸有子又不俾之学吾则不父遂作北斋礼致明师教之若尚仁先生及其子靖江府长史用道龙泉县学训导龙仲雨广西按察佥事陈公延皆其人云恒重水木源本之念曰冒他姓而不反是弃吾祖矣遂及其兄弟恊议白有司复刘氏闲居喜观史鉴以考古人之言行无益之物未尝留意以勤裕家以俭自用而待賔客必丰腆一日得疾众医环视之而药防效孙镛请祷曰命也何有八十之年尚事祷乎汝曹其务学毋自弃且语汝叔忠谨奉职毋忝君亲言已遂卒宣徳九年二月廿八日也元配韦氏继胡氏子男二长举乡贡为国子生前二十年卒次宗本宣徳二年进士刑部陜西清吏司主事女四袁仲彬胡秋辉乐象明严思济其婿也孙男三镛翰翀女三曾孙男一浚余之有重于孟昭甫者盖虽大贤君子不能无过昔子路人告之有过则喜先儒以谓亦百世之师今之为士亦皆有子路之心乎虽千百未尝无什一然好谀而恶直者多也间一闻责善之言不为巧辞以饰则毅色厉气以捍遏甚者诟为谤已而仇讐目之其有能自反而自咎者乎是以其徳日隳而誉日卑焉余家居于孟昭甫虽往还不数数也后在京师孟昭甫偕其所厚汤如川过余廹暮止宿出酒相劳道及间濶时事如川伉直人也屡引事为让孟昭甫受之怡然曰非公爱我不及此敬受赐矣而饮酒甚欢余犹意此一时彊服也久而察之无纎毫拂逆意余他日亦一二事让之孟昭甫骇愕曰是吾过矣亦怡然受之不为迕而自是于余往还加宻嗟乎虚已而听闻义而服孟昭甫何可多得哉此余所为重之者也使世之学者皆用是心以求益何患于无成吾故表之为劝
　　严处士墓表
　　永乐十四年十二月初九日泰和之处士严俊徳甫卒其塟也前翰林侍读梁潜铭之矣处士之子颀等具行实并书来京师求表墓士竒先大母朴山先山孙与处士之父兄弟也士竒又娶朴山六世孙故处士见厚有素义不可辞严之先家冯翊唐末徙居广陵五季又徙金陵金陵乱遂徙泰和泰和五世至震宋举进士为常州推官其子执衡临安通守临安六世至肃秘阁校勘朴山先生也见掲文安公傒斯所为碑文子用甫元髙安县尹见吴文正公澄所撰墓志又三世至从礼洪武中国子学正娶郑氏宋端明殿大学士瑴之后生三男子其长处士也讳定真俊徳其字处士幼质愿克谨不与羣儿狎学正先生授之业程度日严必勉至焉既冠以其学出教里塾里中从学而贫者皆不取其束脩曰吾岂以是为利哉先生在太学数年留处士治家事嵗必一再往省京师致供养之需先生殁塟祭不违礼恬进取布衣于闾里之间非贤人君子不相亲厚有余以贷人不茍计息贫不能偿者并所贷不取教子必务学曰此先人世业也又曰人之行求内无怍于心上无怍于天此吾所以尽心焉者尔曹勉之恒自负其家世不肯茍且屈下士或猥谄佞贱视之如草芥以此寡合而邑大夫礼士之贤者及嵗举乡饮谋賔合东西郭不五六人处士其一也呜呼贤矣处士之卒也年六十有二其配龙氏邑西甘溪里名家四子颀顼颐预颐江隂学训导孙十曍晰曦昭明晅昉时冔暧古之君子称道人善必本其所自士竒童丱时及亲炙学正先生先生方严清介士竒以姻家子孙每见必承训饬盖至今追忆使人敬惮不敢有侈心处士其冢嗣非得于家庭者厚乎呜呼西昌前数十年前軰方正君子如先生者多在故士有善行乡有善俗而今不无可感者矣则吾于处士安得不推本言之哉
　　纪善康君墓表
　　梁府纪善康君孔髙年六十卒其子颒以翰林修撰曽鹤龄所为行状请表其墓余于孔髙少年里巷交游也不可辞按状康故匡氏唐有匡胄为吉州判官始家西昌祁洲其后曰稠者仕江南李氏为蕲州刺史归宋避讳改氏康稠之后曰克俊徙居邑中昼锦坊再世徙平易坊又三世至仁安蚤卒洪武中诏旌表其妻陈氏贞节仁安子徳昭娶尹氏生二子长孔猷次孔髙也讳岳少从乡先生萧子上治书经中洪武丙子江西乡试明年礼部防试中副榜授祁阳县学教谕改云南县学又改零陵县学丁家艰服阕又改景陵县学歴四学九载陞南阳府学教授所至正师道训诸生皆有成绩庙学壊者葺之士习陋者革之广西四川乡试皆聘考官尝一赴四川士服其公永乐初归自云南闻继母萧病枉道趋省留侍九阅月刑部奏当杖仍教谕边县上曰母子相违万里一见有难遽舎况于母病特宥之而除零陵仁庙封建诸子命吏部慎简王府官尚书蹇公得孔髙所试文亟称其学孔髙时引疾屡辞不听奏授梁府纪善孔髙致恭厥职王待之厚嵗余谒告归省先茔至则疾加遂奏乞解职从之归至临清不起宣徳己酉六月廿二日也塟以某年月日孔髙有孝友之行惇义薄利初出赘刘氏刘仅寡孤在孔髙为维持门戸长其孤穉有立然后归不私其利一毫朋友死遗孤无依者取为已子教育之尝积谷外廪饥嵗有擅发贷人而不偿者终不问在祁阳有商人病久其侣弃之去者孔髙邂逅取归予药食及瘉又予道里费遣之在南阳淦杨氏子行贾而尽丧其赀贫困依孔髙孔髙衣食之授之经后举乡贡去其急义防类此然未尝有徳色为人抗直不事矫饰有文集若干巻藏于家元配刘继罗四男五女皆刘出男颐颒顼颙颒举进士今为大理评事颙举乡贡郭公纶辰州府学训导陈禧刘臯曽颢罗某其女之婿也孙男七士之学也在明夫义利之辨世之褒衣博带谭周孔而名道徳者或于利毛髪许不相逊下于视所亲爱陷溺略不一动心引手或更下石焉者此乌在明义利也哉呜呼孔髙其不忝矣夫其不忝矣夫故承徳郎北京行部主事刘子政墓表
　　呜呼吾与子政甫别二十有五年每思乡之善人端士未尝不在子政甫而今已矣余闻之悼叹不置于是子政甫之子孟铎求余文表墓余虽病不复辞子政甫刘氏讳正其先居吉之安福后徙庐陵双溪之金竹里曽大父景山大父宗敬父原凯母戴氏子政甫晬而丧父又数嵗丧母稍长克知自立务学通古今而躬行实践先是宗敬弟宗仁仕元为贵州路总管邀宗敬偕行防兵乱道阻不得归国家平定海宇子政甫年十七徒歩走贵州迎大父归养大父时已九十顾语子政甫汝诚孝然吾耄且病不堪逺渉吾既久于此矣且诸孙侍养不乏人即死塟此吾安焉不愿归也汝归其修复吾田庐不以隳先世汝之孝也既归书思复二字于堂以自励几先业为势侵豪敓者次第悉复乃复走贵州省大父则既没而塟矣又以诸从昆弟执治命不听归塟大恸而归而恒恸不逮养父母嵗时荐祀必诚必戚事二姊尽爱敬教子与孙必在勤问学务谨勑初孟铎在翰林闻父母皆病言于朝乞归省其词恳至特命归侍数嵗父母病皆瘉子政甫顾孟铎言汝弟皆长有立汝勿以父母故而后于君汝往哉孟铎遂诣朝授吏部验封主事改北京行部吏曹主事宣徳元年赐勑命封其父母子政甫为承徳郎北京行部主事母戴氏为安人人皆为子政甫荣子政甫执谦退而益以修臣职报君赐饬其子子政甫为人忠厚恂恂非其人不交非其当得不取于朋友有信于乡党能恤贫周急平居课子孙诗书外偕其同志二三軰放意云林泉石之间翛然尘表也喜艺菊尝自号菊圃盖春秋八十而卒其卒以宣徳五年五月一日其塟某原塟以某年月日子男三孟铎举进士为翰林庻吉士再为吏部主事存心行已有儒者之度次仲鉴次季钥女四李昌复戴仲实彭志昂戴若瓘其婿也孙男六女七曽孙男四子政甫尝一至南京与余比屋而处连月故余知而敬之恒以谓使世之人皆子政甫何患乎风俗之不厚治效之不古若故于今表而着之非独其子之志亦余心有所不容已也
　　靖江府纪善罗君墓表
　　庐陵罗宜范郡举材行诣京师从事兵部三年擢肇庆府照磨以其父纪善君墓表为请按状罗氏始自豫章西山徙庐陵初居邑之马冻里再世徙太安族益盛而以谨礼名家十六世曰士敏惇儒行其子啓南耿介务义元季盗起将攻郡城啓南倾赀募勇从郡守御诸吉水大抗既败之而郡守欲分众围盗啓南固争众不可分不听盗见官兵分势薄遂奋决围出啓南力战死之其冢子齐正继亦死于盗啓南纪善父也母杨氏纪善讳澄字齐渊未冠而孤痛父兄之没于王事也语及輙流涕呜咽而事其母至孝事寡嫂如母抚孤侄尤尽心而苦志学问从乡先生罗伯刚受诗经虽时兵革未息勤夙夜寒暑不少休名所居斋曰惜隂遂博通群书而躬行为务国朝既平暴乱靖宇内修教养之政邑大夫礼为社学师洪武十五年以荐征诣京师授四川蓬州儒学正旦夕坐讲堂为诸生辨析理趣必达乃已诸生所奉一钱以上悉不取曰吾职教受禄矣其学者多成效满九载天官考其绩最奏陞靖江王府纪善嵗余卒于官廿六年二月六日也享年五十有六为人外和内明临事能果遵用家法不事老佛及祭非类里有病疫众引避莫或过问者独往扶持供餽之卒亦无恙善知人凡其所许与后率有立配李氏元柳城县尹尚文之子渉知书孝敬清俭后十年卒子男三着楷蓬着万载县儒学训导楷即宜范女二王诚思周如神其婿也孙男八宜范在京师主余家塾三年聆其言察其行皆君子也今考知纪善平生如此盖知其有所本于家矣为表之以示法其后固仁者之事也
　　东里续集巻三十
　　钦定四库全书
　　东里续集巻三十一　　　明　杨士竒　撰墓表
　　赠武畧将军直大河衞千户刘君墓表
　　刘氏其先家润州宋咸淳中讳与耕者知吉州后以兵从文丞相空坑之战死焉其子信叔尝随父军中父殁不复出仕家吉水之环洲隠居行义终其身生均和以孝友惇厚称于族里生用文泊素自持于是刘氏不仕三世矣公用文子也讳忠字存信为人端重有信义而器度豁逹至正癸巳薄游淮泗间又明年知天命在我太祖皇帝遂奋身以从属大将军战番昜征姑苏平山东入元都皆在行而杀一非罪行一非义未尝有焉洪武癸丑以功授忠武校尉直大河卫所镇抚天下既大定无所事征伐而公未尝以安佚自便遇劳役事辄请行虽老敬慎不倦年八十卒洪武辛未三月十一日也葬山阳鉢池山之阳无子以弟克寛之子敏袭其职后十年陞大河卫千户赠公武畧将军大河卫千户公之配周氏封太宜人后八年周亦卒永乐廿二年敏老疾以其子靖袭职而致事归推念勲爵所自实肇于公具事行谒余表墓余考公之高祖尽忠所事无忝于为臣而曾祖祖父皆脩德养晦以待其后人而始发于公观公始终于处物之仁行已之义可谓兼尽而不遗矣故并推其所从来者书之使传焉
　　赠翰林侍讲承德郎陈彦和墓表
　　余观古史记叙述施德行惠长者之事未尝不嘅焉想见其人而又窃叹夫遇之之难也盖慷慨激烈急人之急如饥渴于饮食视弃千金如掷寸莛去之而不顾者固不可易得而求夫逹于义利之重轻随其力所至从容行之而不以为名者盖亦寡见也其非以为名则或有所激或力于初不能无变于其终者亦恶足取哉如吾里陈彦和甫其君子之有取者欤举其一二吾所知者里有售居地者意属彦和甫而欲得地者十数人争致其直售者固愿予彦和甫曰是长者不吾欺也而十数人者交为危言惧售者彦和甫曰奈何以我故而令人相讐虐哉乃计地之直出赀各予争者而倍其直予售者而受地焉尝以谷千四百石贷人久不能偿彦和甫改书其劵为九百石曰五百石以为赠而九百石徐徐丰歳酬我也及彦和甫病革语诸子曰人非志于负我顾其力不逮耳我死尔并以九百石予之卒皆不取此其心岂以为名与有所激乎至其殁执其志不变非诚于中欤彦和甫自少事父母孝谨虽兵戈艰窘之际无间蚤丧父彦和甫卒时其母尚在哭之恸曰奈何以八十之年而失孝子哭不已歳余亦卒彦和甫居乡恂恂和易无迕于物岂非善人者欤其讳某其卒以洪武己巳九月二十三日享年四十陈氏之先居温州平阳元初有仕于吉者留家庐陵再世徙泰和至彦和甫四世矣祖元寿父观定母刘其配曾氏有孝睦慈惠之行继胡氏子男三德逊德逵循德逵早卒女二萧安高仰其壻也孙男四瓛璩玓玦女五彦和甫之葬于邑城之北也与曾氏合墓方循父防时生十歳永乐十三年廷试进士第一授翰林修譔后陞侍讲洪熈元年朝廷推恩其父母赠彦和翰林侍讲承德郎曾氏胡氏皆安人世称为善有后观于彦和甫之应可以信矣余故表诸其墓为劝
　　赠承德郎左春坊左中允张君墓表
　　刑部主事张宗琏改左春坊左中允之明年赐诰命赠父彦忱承德郎左春坊左中允是歳宗琏陞大理寺右寺丞请于朝归展先墓将行诣余言曰不肖孤之获以士进叨禄于朝皆先父母之积之遗今幸防荣恩及父母先母尝辱铭葬惠光幽壤矣惟先父之墓辞执事重辱惠之诸孤之愿也余窃私念吾乡先辈君子盖有不铭一家两人者矣然吾史官也古之良史有为一家父子兄弟继继而书者矣顾其行应书而书之用表善垂劝吾又奚辞按状张氏系出贝之清河唐末讳融者为吉州刺史家于官其孙渥徙吉水居文昌乡之西团里诗书科第代有继者至心禹慷慨负气节元末所在盗贼充斥心禹奋起举义兵从讨贼战死其子允昌君之大父父也母吴氏君讳德棐字彦忱自幼不凡七歳读书强记九歳下笔属辞屈其同辈间闻先生长者道论古豪杰竒伟事喜色勃勃动眉目家故饶赀羣盗谋刼之时年十二言于父曰盗利吾财吾散财以振贫且潜夺盗谋一举两得也父喜曰真吾子也从之事父母孝祖姑老且贫迎归终养之如母教育孤甥如子处宗姻戚疏无间言族人有阖门病疫素厚者皆引避君躬具汤粥日三四往视虽夜不懈众尼之曰顾在我当行行之何惑鬼神哉且道傍之木能庇而人不能耶治家训子严而有法与乡人处怡然至论事是是非非不少借尝有荐其才者以亲老不果出而自号希樵子然负志卓荦居恒自念局蹐乡里未尝得行四方纵观大川乔岳而接交当时之贤俊又窃痛其大父以布衣死节义而愤当时之高位厚禄背国卖降以茍全者闻道其姓名防手诟骂不已每酒酣辄歌诸葛孔明出师表反覆咏叹已而怅然若自失者喜春秋左氏传而诸史所记上下二千年理乱兴败之故皆博览黙识广筵众宾谈笑赋咏援笔立就尝曰吾不能俛首效诸公作秋虫悲也盖年三十有六而卒将卒顾其妻曰善养吾母又指其子谓曰善训之吾平生行可无愧造物者有报其或在是言讫而卒洪武乙丑八月二十也娶萧氏赠安人子男三长宗琏永乐甲申进士翰林庶吉士三迁至大理丞次宗珩宗瓒女二长适钱次适朱孙男六颖频颙颂顼领曾孙男一睦观君志行与才使用之宜有不茍然者惜乎年未及仕而栖迟以殁殁时宗琏生九年耳后廿年而骎骎显扬光大造物者于善人不爽其应如此哉故撮其所可书者以表诸墓
　　赵孝子墓表
　　宛平县丞毗陵宋懋为余言其乡赵孝子之行求表其墓懋之言曰孝子讳铉字文鼎宋宗室签判良发之七世孙家暨阳数世矣祖彦珪父思诚元季冦盗四起有朱定二者以众剽掠邑中时郡总帅察彦珪父子才志足有为者檄之捕盗彦珪亦以自任既剉盗锋而羣盗合势袭彦珪并其子皆遇害盗意犹未厌将尽杀其家人时文鼎甫六歳母吴负之走姑苏依姑氏夏节妇盗踪迹追至苏又走武林匿姻家方氏居无几武林胥为盗区文鼎遂与母相失而困苦孑孑无依有识而怜之者内之而走书报夏氏夏氏挈之归教育十年我国家芟刈羣凶靖宇内文鼎亦稍长遂还乡里即先庐故趾辛勤除荒剪翳作居室以庇然念不见母恒昼夜悲苦寝食弗遑宁又明年告其祖祢辞诀其家人往求不得母不生还担簦裹粮徧厯吴越之境三年不得益苦不自胜一日邂逅商人于防稽逆旅言状径走鄞县得焉母子相见如更生遂迎以归恭致孝养厯十有二年母殁哀毁动人郡人翰林侍读学士王逹为之赞辞宣德初元郡通判李学上其事监察御史赖巽奉命覈之信诏旌其门复其家文鼎卒于某年月日享年若干娶某氏子男几某孙几呜呼民之于善欲茍有诚焉无弗得者宋朱康叔生数歳违其母母子不相闻者五十年康叔行四方求之弗置饮食罕御酒肉言及辄流涕遂与家人辞诀曰不见母吾不反竟得之同州其事与文鼎相类盖皆积诚以得之也夫孝百行之首也其致诚如此他行可类见矣康叔事王介甫苏子容子瞻诸公文与诗道誉之非一则于今表文鼎之墓庸可少哉庸可少哉
　　邓伯修墓表
　　国家置风宪所以纠慝防违肃清政纪而弼成治功任得其人则公道明而为善者舒不善者敛任非其人则私意骋为善者郁而不善者肆风宪所系岂细故哉皇上嗣大宝之初玺书数下戒饬宪臣而振起之时中执宪者久于其位怠心既萌欲心不复自制由是其属靡然从风于下矣虽其间挺持卓卓不变者未尝无人然既不合于其长则亦不能以信其志焉圣明洞鉴干刚奋断废斥不肖简陞贤良于是太康顾公奉命为都御史周眎所属蠲其浊扬其清不旬月而耳目纪纲之地焕然一新凡所遣御史出按郡县皆能振风裁举职事以不忝任使而苏湖诸郡所理尤繁剧前之巡按者多尚威治至是御史邓棨独用寛平而敬慎防公吏畏民懐声誉日振凡巡按歳满则代棨将代其吏民豫奏乞留诏从之无几棨以父防归盖苏湖诸郡之人皆有不忍其去之意棨可谓贤矣亦必有所自于其家乎棨介翰林检讨陈嗣初求文表父之墓余前未尝识棨而尝闻其贤于顾公矣故不复辞按吏部主事黄振宗所述其父事状其父讳同字伯脩邓氏世建昌人以儒医名家伯脩大父济违父信可母徐氏伯脩早孤能持身务学事母及兄以孝友称居乡有君子长者之行平居俭约澹然无慕乎外独以教子为要事子既仕歳时书问尤惓惓于善训嗟夫此棨之所由成也欤伯脩生吴元年丁未二月十二日卒于宣德辛亥十一月廿九日享年六十有五配郑氏子男三长即棨由进士擢广东道监察御史次德为伯兄某后次文为仲兄某后女一归江士熈孙男四瑺珂佩环伯脩克成其子以充国用固足表励于世而朝廷用人之明且决故棨辈得以彚升盖幽违之人未必尽知而余又欲励棨之敬事君父而永终不渝也故因表而具见焉
　　王素行墓表
　　士竒有同门友曰王素行氏清素简约言必依礼行必循义交必择善葛巾布衣蔬食水饮以教授自适荣禄不作于心尘杂之迹是非誉毁之声一不相及合于易之履道坦坦诗之温温恭人而殁也久矣自予仕于朝每公退思乡里往还萧散之乐未尝不及素行又未尝不悼惜素行之不可复得也王氏在赵宋时繇金陵徙泰和世业儒至彦仁及其子君聘相继以科第升君聘子叔明留梦炎榜进士仕至通州判素行七世祖也曾祖浩吾邑大儒一时博雅秀俊之士多出其讲下祖子敬贑州路教官考仲隆素行讳天禄二歳防母陈氏既长事祖母事父及继母皆尽孝而笃爱异母弟始终一心宗婣乡党无间言处朋友惇信义平居手不释巻喜种鞠轩前常十数本不嗜饮酒每秋芳烂然瀹佳茗清坐相对赋诗写意悠然物表也盖年四十有六而卒卒以永乐二年十月十九日葬某乡某原配胡氏子男五洊克绍父志濓粲洵沆女三孙男九嗟乎余因素行有感焉素行母海桒先生之子先母夫人弟也素行长士竒七年余两人少皆受学先生时陈氏甥十数人先生及诸舅氏特异视余两人以为将来庶不忝外家余被召上京师与素行别犹共追念前人期望之意盖别三年而素行卒今三十年矣余虽独存岂有丝毫裨益外氏哉洊今走六七千里来北京求文表其父墓余于素行不能已于言而于外氏重愧且戚也
　　袁处士墓表
　　洪武庚戌余初读书邑学时诏下初建学邑礼致杨自立罗子理邓崇志三先生为师严教法又举弟子贠二十余人皆十五以上其人品不齐也逾年三先生相继出仕学教弛二十人者次第引去下者沦污逐末接迹以偾其淳良笃厚谨勅者殆半或出或处而袁君克睿独杜门絶俗养亲以自适后七八年克睿之祖延海桒陈先生教其家塾余从受学焉与克睿之弟若子连席余时年十二三矣克睿数从旁相与追论往事而叹二十人者之死徙多也又二十年余被召来京师时独存克睿一二人又二十年则闻独克睿岿然无恙也而以德善为邑里所尊搢绅所重每念何时归故乡相与重握手论旧慰契阔之懐而无几其讣至矣为之感悼不已今年其孙和具状请文表墓余及见袁氏六世且幼学先后与克睿父子同师不得辞袁出唐尚书右丞滋滋少子邯刺吉州因树后泰和世有诗书缨绂而科目尤盛于宋其六世祖建宁通判士表及兄士安从子清伯岄相继登第通判五世至以宁克睿祖也父务敏皆谨静和厚恂恂于乡未尝一毫非僻之干其念虑母李氏克睿讳睿事父母至孝元季兵乱奔窜岩谷采拾为养未尝匮乏仲父务学卒无子奉祖命为之后克睿事继母及所后母敬爱同于所生执亲防过戚处兄弟友恭隆至性澹泊重义轻利屡推有余以济不足族姻闾巷有竞争质之折服以义晚作贻厥堂延名师以训子孙闲居读书诵诗虽老不厌永乐甲辰四月十七日卒享年七十有一葬县北五里之枧原配孺人康氏邑名家履谦之子讳柔定父故饶赀孺人简俭质素自归袁氏承多故之后悉倒奁具佐夫以殖家妇道母道靡不曲尽后克睿卒之明年五月二十日亦卒享年七十有三葬千秋乡珠林之原子男五仲暹仲鲁仲彬仲亷仲伦鲁伦皆先卒女二长嫁刘子颖次许嫁萧湘孙男六和正綂元年进士穆穟穉稔稹女七曾孙男八女五呜呼世之所称处士者岂独尚其防退亦重其行之可以范俗也若克睿之脩诸躬施于家于乡者皆从容乎天理民彞之当然而非流俗之所能及也是宜为表而因及余交友之情云
　　徐孟声甫墓表
　　翰林编修徐珵将归葬其父孟声甫缞绖奉史官张益所述事状求表于墓徐氏世家苏之长洲其曽大父孝基大父文祯父子明母朱氏孟声甫本伯父子复伯母薛氏中子讳震子明无子伯父命为之子洪武中征富民实京师子明与焉遂以家行父坐累将诣狱孟声请代诣父止之孟声跪曰父有急子不能代焉用之竟代诣狱久而遇赦免父殁不食饮者累日而飦粥终防歳时享祀尽诚致孝所生父母均一厚族姻婚防必助敛葬无后者十余防治其家尊卑内外秩然为人外檏内明言动持重未尝茍合而和厚恭谦于物无迕人有善喜若已出不善温辞导之使改于交友重信义俭于自奉而丰于賔客其学通大义既居京师日躬治徭赋不遂卒业稍暇于朱子小学书未尝释手每语诸子曰此岂独教幼学汝曹当终身佩服又语之曰吾之先尝有闻人近世虽不仕然积累善行久矣吾后人殆有兴者汝曹宜力学以迓承之孟声甫少尝学于乡先生郦尚德时同学者率俊爽矜奋起名誉孟声甫独执澹静郦曰诸生虽才华然不若徐生惇实有终后十余年同学者出仕率以不检败而孟声甫以晦自全皆如郦先生言孟声甫晚号善庵其临财务义恒急人之急在京师苏有洪某者被逮至以白金十镒及他货币寄之曰以此托公惟公用给我朝夕幸得生出拜公德也孟声甫谨庋之给以已赀洪事释倍其数偿之孟声甫曰患难相防分内事卒却不受其友吴叔振卒于苏而家甚窭遣子瑾以钞三千缗驰往赙之乡人尹仲申尝贷钱数万缗悉费于婚防不能偿请缓偿期孟声甫曰人孰无缓急且子非妄费钱者请遂以赠即取劵焚之邻有人一业屠一业樵皆有老母贫无以养孟声甫怜之皆予钱使更业以备养歳歉里少年从乞米既予之及夜逾垣为盗家人觉而执之孟声甫曰此困于饥饿不得已复予钱而遣之戒家人秘勿言他日从外暮归邂逅羣盗将劫之一人力救之曰此吾里中长者遂独送至家盖向之乞米少年也里计户出公赋孟声甫常先众出有贫者为贷出其厚德槩类此春秋六十有六而卒其卒以正綂元年十一月二十八日其配丁氏有妇道先八年卒今将合葬焉子男四琪先卒次璘次珵宣德癸丑进士为翰林庶吉士授编脩次瑾女一嫁许琳孙男三嗟夫孟声甫之脩诸躬施诸人者厚矣虽其平素弗志荣逹而有子克遵奉训教遂升贤科官近侍而孟声甫享禄养者数年盖为善自然之应也善有不可为乎哉故表之以示劝
　　故南野翁陈君墓表
　　苏之常熟陈符今年四月二十有五日防其父从道未葬以其父客北京时于余有故专人奉御医盛起东所述事状加书币走数千里介礼部主事卫靖求余表墓按陈之先居昆山以诗礼闻至子正而家裕生九龄始家常熟娶钱氏从道之大父父母也从道讳继善南野翁其晩歳别号也自幼岐嶷长而务学孝事父母宗戚乡党皆称之脩德循义日勤弗懈治家谨礼法冠昏防祭之仪悉酌古行之家日益裕而乐简澹为人刚直旷逹明智识笃践履经史百家皆通究虽老手一巻不蹔释严子孙之教督之于学每诲之治心曰心不正不能以为仁不仁不可以为人子孙有过必正色饬之不为姑息常指家之帑廪语子孙曰世之人务积金谷遗后吾不能效之吾所愿汝曹以寛裕积善存心勿徒龊龊效流俗也名其出内之所曰平轩又为文刻石以识令后人世守之厚宗族贫者或买田以赡之或作室以居之于闾里邻比周穷恤匮咸悉心焉尚贤重士交久而敬不衰儒者吴文度学行俱高聘教家塾礼之甚厚七年如一日文度卒防葬之具悉出陈氏春秋必命子若孙展其墓终翁之世二十余年不废又刻其所着文章以传诚于交处率类此邃于医宣德中被征至京师留三歳以老得辞缙绅大夫相知者为诗文赠之既归诸子恭勤孝养营园池杂植花卉竒树作二亭其中以奉之翁取陶渊明归去来辞东皋西畴为之名日与賔客宴乐超然物外者数年一日顾其子曰吾将归矣当与亲知别遂命舟徧诣故旧既归十余日沐浴衣冠而逝正綂四年也享年七十有三元配范先卒继沈子男二长即符次续女二张容周鼐其壻也嫁张者亦先卒孙男二复防女四其子若孙皆恂恂谦谨趣学不堕翁之教将以明年某月日奉葬于涂菘冈横沥之西原嗟乎南野实践之士孝敬行于家忠厚传于子恵施于族里义着于朋友积而乐散富而敦礼人有一能之名称炜炜嗟乎南野羣行斯备既寿且康式蕃厥祉表于厥蔵示法来裔
　　教授郭君墓表
　　刑部贠外郎泰和欧阳汤求余表其外舅郭君彦铉之墓彦铉余少壮时莫逆交故不辞郭氏之先见余所叙其家续谱彦铉讳鼎其祖巨卿父庆宜洪武中湖州府经厯母车氏湖州公五子第二彦铉也幼从父命为伯父庆宏后自幼警敏喜学有立志兄弟皆不及最为湖州公及伯父登州教授敬守所爱侍湖州公宦途服劳奉养克勤夙夜父卒偕弟西治防敛奉柩归葬咸尽礼友于兄弟季弟龙为钟仲敏赘壻钟有怨家絷仲敏及龙诬饰其罪诣京师诉彦铉不忍弟之陷于非辜驰往视之怨家并絷彦铉行仲敏龙道中为怨家搒击不胜楚毒既至臬司语不能出口彦铉代说本末事竟白诬诉者诛死龙归道病卒彦铉不胜恸盖孝友本诸其性云治书经洪武末县令丞举充学训导彦铉疏通有智识雍容详雅善说辞上官皆贤之所言悉见听用九载训导绩最陞安吉县学教谕安吉士习下泰和逺甚一力作兴九载绩又最陞教授顺德府学其士习土俗尤下又一力作兴之厯五六年日见成效矣防有诏仕而老疾者聴致仕彦铉年已六十有九遂决意去洪熈元年也归得疾又十年卒宣德甲寅六月六日也享年七十有九彦铉所至士君子敬服之尝考广东乡试藩宪重其老成人皆曰斯文之表也葬县北郭坪下之原彦铉卒时惟三女在侍长者嫁汤次嫁萧孟节又次嫁刘三省初其出妻李负乳儿归依外家又数年彦铉娶尹氏上海教谕子厚先生之女有贤德闻其出妻有子也告于先生求之归先生躬诣求数数不得自是彦铉亦宦于逺外李死乳儿长育外氏者名斗年益长矣彦铉后有三子名合懽同庚皆已入小学而卒及归老方重无后之戚其友彭彦晦求得斗以归之彦铉尹孺人皆幸喜郭之一家内外老长尝见李去时事又见斗长成而状貎甚肖父也皆为之感叹忻恱乡闾朋友喜彦铉子归皆载酒入贺曰郭氏福未艾也彦铉素有薄田园其子侄私懐觊觎已久一旦闻其出妻之子归皆错愕失意即共诟詈合力排出之时彦铉已病虽其心明而言不能出声莫或御之尹孺人兄子铎幼承彦铉教育念有报之即言诸其弟侄曰我有田畀斗其父园田聴若等取无所预也其弟侄不肯容斗乃复依外家彦铉中懐抑郁竟不起弟虎以其子企为之后数年汤夫妇复求得斗归捐已田庐畀之而处于其乡呜呼彦铉田园盖不及百亩然利之移人不必其丰而遽致同气为冦讐可为世道之深嘅矣若尹先生及铎及汤之忠厚世岂能得什一于千百也吾故并表章之以示劝戒
　　征士朱君墓表
　　朱氏吉水儒家其先在宋曰肇先六子皆有文学其季曰斯馨元祐中累举进士官至刑部侍郎属四方多事始居吉之白水子惟几徙暮膳里其后又徙住岐里族姓益蕃至徴士十世矣曾大父云卿大父景春父存芳皆隠处不仕母李征士讳渊字子深坤源其别字也生五六歳能成诵古人诗琅琅不辍口侍賔客立凝然终日不懈稍长益喜学从乡名儒欧阳师尹先生骎骎有造诣声誉以起洪武中诏郡邑举贤一时朱氏膺举者三人从叔宪章以贤良君以明经弟子良以懐才俱至防府宪章及君皆以亲老恳辞子良自华亭令后陞刑部贠外郎君退日以养亲为务授徒里中而亲之甘防恒充及祭祀賔客之外一无所营友兄弟睦族姻善乡曲有犯不校有急能周永乐初被征至以老辞自是优防丘壑以教子为务谕其子曰吾不足效世用汝曹勉之嗜好澹素襟度洒落闲暇朋辈相聚商确古今联诗酌酒超然物表也永乐十六年六月二十日卒享年七十有二葬里堵水陂之原元配周有淑德继配皆先卒继厐子男四伯载璇仲载明亦皆先卒叔载经季载衡女四周彞纲陈元康陈祉陈竒龄其壻也孙男八女六载经举乡贡授教官今陞贵池县学教谕诣余泣拜请曰先君子将易箦时顾诸孤曰我死必得西昌杨公表墓无所遗憾不肖孤铭诸心不敢忽忘然久而未遂伸其私不孝之罪深矣愿先生哀而畀之以成先君子之志嗟乎征士君子属我矣且阅进士江奎所状君之行应表遂为之表
　　邵仲仁墓表
　　仲仁讳仁姓邵氏世为姑苏士族曾祖宏祖明之父珤皆隠居有行母顾氏仲仁生有令质器宇凝重稍长卓卓自立嗜文学事亲奉养葬祭克致其孝于兄弟相敬爱于朋友重信义教子有道睦亲姻厚乡里有恩乡之人率重之号长者仲仁未尝自足而益励不懈尝名其居曰乐善乡人遂以乐善称之未壮坐累徙滇南虽艰难旅琐中凡所以行义不减在乡时故滇南之人皆重之如其乡人焉邹孟氏所云有恒心者仲仁其人欤年三十有九卒永乐戊子三月十九日也葬昆明金马山之南其仲子璇夙志清净从长春真人刘渊然学老子法渊然为易名以正天子书问渊然弟子孰贤举以正对遂召至京入见命为道录司右至灵陞右演法住持灵济宫以正夙夜思惟父母之德善恐遂泯没无闻介秀才王益夫以吾友翰林编修杨君所述事状求表其父之墓予受而阅之曰嗟乎其可表也仲仁之为行皆人道之当然亦皆人所可至而世之人能知能行如仲仁鲜矣世之为老释之徒者率自谓得出世法而回顾其所生漠若涂人者有矣有能惓惓图永其所生于不泯如以正之孝加鲜矣故特为之表
　　朱氏先茔之表
　　苏之崇明朱氏讳新字通甫读书好礼有孝弟之行不别治生业惟勤稼穑蚤作暮息躬督其家人歳获共公赋外必有余而施义于其乡贫乏患难咸赖以济其施益厚而心恒若不及盖乡之善者皆誉其行不善者亦化而改焉治道路惠行者作津梁惠渉者亦皆尽心乡闾有长者之号某年卒春秋七十有六配葛氏继唐氏二子长旭字孟熈次暠字某孟熈孝友之行如其父为人恭让亷静里俗为变急人之急平居鲜出里门尝歳饥邑廪不足赈即躬率耆老逾海诣巡抚侍郎周公郡守况侯言状得米二千余石归赈民借以活弟暠蚤卒遗孤礼乐尚幼抚育如子择良师友以成其学孟熈某年卒春秋七十有三配张氏一子思政先卒三孙敏安奉皆幼暠居家之行如父兄兄以赋出驿役马视供具不备逮兄搒笞之暠泣涕如雨即解衣请代笞观者义之为人喜隠恶扬善年三十有一卒配陆氏二子礼乐礼自太学生以能书简入翰林职缮冩擢户科给事中改中书舎人今为尚寳司丞洪熈中制赠其父征士郎中书舎人母孺人朱氏自通甫及配葬崇明之新城南原其二子及妇皆以次祔礼今以省丘墓归求予表其先茔礼从余在翰林数年质直和易临事不茍屡改官皆在近侍执守如一盖余雅重之盖尝观之世之都爵位者及其身既没其子孙或流而猥琐污下甚者庸众人莫之与齿山林幽逸之士子若孙有起而光显闻逹为世所重者何哉岂其都爵位者素无以及人又或不能自善其身固不足以裕后幽逸之士能处善循理又随力所至而人利赖之此其所为有后盖非偶然之故也若崇明朱氏之先以是已故为之表










　　东里续集巻三十一
　　钦定四库全书
　　东里续集巻三十二　　　明　杨士竒　撰墓表
　　封从仕郎中书舎人金君墓表
　　近十数年士大夫有自三吴来者数为予言得茹清蹈洁君子两人而侍郎周君言之加悉其一江隂严志道其一华亭金文鼎皆吾故人志道尝仕于朝矣文鼎受勅封官矣志道凛然氷蘗之操文鼎恭然和夷之度皆未老而归于乡归则皆逸于旷闲幽逺之濵未尝一渉意尘事一濡迹守令之庭吾素高此两人尝寄诗寓向往之意闻得诗皆喜而皆不见答以是益高之思得一握手慰契阔而今文鼎之讣遽至为之怊怅累日其子钝遂来请文表墓予忍以辞按大理少卿沈君状金之先汴人宋之南迁也从渡江而居淞之华亭遂世为华亭人文鼎讳铉文鼎其字尚素其别字也其考仲能博学守道絶意声利母马氏有贤行文鼎天资聪敏自幼嗜学不效于外慕成童防父哀毁动人而致孝其母洪武中征居京师奉母以行母时年六十余侍养甚适母安之而忘去乡之思也母病昼夜侍药食不去侧越数月不懈母病瘥而防明文鼎益痛切奔走求良医药竭其心力母目竟不复自是饮食之奉皆尝而后进虽迫公务不废有欲荐其才者恳以母辞母年八十余终哀毁如防父歳时荐祭未尝不泣下霑襟与人交尽诚勇于义事率以为分内当然乡人陆士原疾革托其子若侄于文鼎曰我死此曹必缘利抵牾幸先生善道之我死不敢忘也已而果抵牾文鼎召至面喻之曰不见尔父兄弟素相恭爱耶柰何遽背之反覆晓譬之陆子侄皆悟改行相亲睦友人丘德润死而亲老子幼为周给其家而教其子其行槩类此为人潇洒絶俗不茍交际喜吟咏有古诗人之趣余趣作书画皆极造诣居南京数十年作小楼中书舎人王孟端写竹数十挺其中扁曰清风高人韵士过之必延登楼焚香鸣琴酌酒赋诗翛然山林泉石之适也家居笃于教子至形诸诗咏以垂于后宣德三年以子贵封从仕郎中书舎人既受勅命即束书册入上海僻处不与俗流接钝尝请于朝归省及辞还京躬送至丹阳临别语钝惟致敬臣职以光父母脱不复再见汝永念斯言后三年文鼎卒正綂元年闰六月廿四日也享年七十有六以卒之明年三月十三日葬邑之蒲溪之原所着有鳯城藁尚素斋集藏于家配倪氏子男二长即钝工法书累官中书舎人次锐女二钟真刘恺其壻也孙女三嗟夫九峯三泖其清防之气钟于人而为通敏博辩智巧之才驰六艺之华擅干济之誉者多矣而求居贞履坦志澹而乐素若文鼎盖亦无几人吾安得不为之表哉安得不为之表哉
　　故宁晋知县郭子昭墓表
　　公讳晋字子昭一字士昭姓郭氏其先出中书令子仪之子暧之后有曰源宋仁宗时欧阳公脩荐其愽学有材辞不就征事载郡志及其家乘公之始迁泰和祖也乡贡进士宋杰太学生蠡又公之六世七世祖也曾祖道传泰和州学録祖建中累官江华县尹考宗大为邑硕儒学者称峻极先生公生而身长玉立风采凝重乡先生陈心吾尝称之曰其质温温其言恂恂其动防谦其文雅驯郡太守汤槃亦称之曰目其貌丰神峻整耳其言词气温粹叩其学沿流泝源通畅融液洪武五年中江西乡试第五人明年防试中教官选授永丰县学教谕在学六年其弟子贠率皆成就歌鹿鸣而升者倍于前科洪武十二年太守汤槃以述职入觐太祖皇帝御华盖殿赐百官食勅守臣各举明经士为用遂以公应命公既被召擢任中书省掌记时中书胡汪二丞相莅事公尽賛画之玅克称意故每遇政暇辄与谈论经史商确政事由是深嘉之屡言于上上乃召见锡以宴仍赐衣一袭将畀以重任适二丞相钟竒祸而相继族灭中书省亦罢设公得降知宁晋县朝之士大夫咸惜之谓其材方见知而弗克大用公闻之怡然曰命也何用惜为即日就道士竒从伯父贠外公自立公之姻兄不忍其别率诸同列赋诗以赠翰林承防宋公濓为之序宁晋为真定之属邑旧地虽旷而居甚少耕治不徧而多未辟公至之日悉召他处之民劝之树艺约三年而牧其租不数歳桑麻蔽野黍稷连阡地无尺寸之弃赋税増倍歳大旱民祷久不应公即日斋沐至诚祷焉越二日大雨霑足后二年复旱公复自致祷雨亦如之县之民失火将延及官廨公叩头向之火寻灭学舍頽败公为新之人不乐学生徒廪食十数年有不通知语孟章句者公稍暇辄诣学督诸生为之启谕诱掖由是材皆有成而科不乏人经四歳丁内艰服阕适县学训导缺诸生请于县令徐逊曰郭先生博学笃行诚宜为经师乞留以署其职侯请于公公遂留焉裁数月朝廷有防民间有弊病悉许自诣京面奏乡不逞翕然成风竟诬公以罪卒公通诗经深得六义之防当时从游者甚众若进士姚与诚萧放皆其徒也其经义之着雅正典赡今没虽数十年尚有传而緑之以取法焉尤善诗惜其藁失不存年四十有七配萧氏有令德子二人兴让兴文皆不失儒行兴文举明经使于四方将有录矣孙男五植脩勉俊逊公初殁时属以仓卒藁葬故址傍既葬二十年乃命兴文属余表其墓余生晩不足究知公之万一公兄子益先生士竒从姑夫国初被征授之官以疾辞归时邑先正老成应召者卒皆就仕居家者凋防殆尽如先生存者仅一二人逺近之趋以求教者纷集余幼孤亦尝受业于其门荷公之诲尤为多兴让兴文又皆同学而最莫逆故不敢谢不敏而不表也谨述其所知大槩而为之表庶俾其后人知永乆而不忘焉
　　杨彦威墓表
　　吾杨氏宋盛际自吉水杨庄徙泰和又六世至尚真府君二子皆承事郎伯德明仲德寛始析二派子孙日繁丰腴甲一邑而诗书礼义之传袭不衰益盛奕然为邑之望德明子英才梅卿皆举乡贡梅卿曾孙率斋岫云益斋皆举漕贡授登仕郎子孙益繁乡称三登仕家率斋子容斋容斋子逺峰逺峰子师鲁师鲁三子子尚子脩子友子尚二子彦威其仲也讳德同蚤防父事母严氏孝事二叔及兄彦素从兄彦实咸致爱敬与二兄同处彦威一举动必禀二兄乃行二兄亦亲爱彦威如彦威之于兄也彦威以恭俭持已以忠信待物邑尝推择为耆老俾持平于乡人服其公闲居手不释巻凡洪武至宣德所下诏勅令谕率谨辑录为书用时披阅服膺尝曰此君上所以福下人者敢忽忘乎笃于教子恒励之曰不可坠尔先世宣德丁未五月廿日以疾卒年五十有四娶郭氏子男三挺拱防挺今为都察院检校女五髙宁萧祯曾崇胡永严书其壻也孙男二俭效女一彦威吾族子也吾官南京时以运赋至过宿谭论数夕娓娓皆中理盖吾甚重之语云宗族称孝乡党称弟彦威殆其人欤别数歳闻其卒为悼叹不已至是挺求文表墓故书其先所自及其行之槩以示其后使图无忝云
　　赠太医院使袁君墓表
　　余仕于朝三十年同朝自六卿及近侍诸司凡其正贰操行贤否才艺髙下槩知之至同寮同志相资相悦如一家兄弟若太医院判袁士蒋用文者寡矣士家蕲春用文家仪真中歳相值为同官辄相亲爱士明爽果毅用文温恭详雅两人于职事能各逊所长而虚心相从始终未尝一毫异意而距数月两人皆卒初仁宗皇帝在春宫余为谕德与士用文同侍监国者最久有往还之好用文殁既表其墓士墓尝许为表属久未暇忽今八年然心未尝忘也士袁氏讳宝士字也其父仲和母戴氏士事父母孝洪武中父名傅兵籍当行士甫成童请代行所司以其孱弱不听士彊激厉为精悍作气扬扬乃听之既至京师选充乐舞生从太宗文皇帝之国于燕时金华戴原礼以名医召至士奉防从授医业后从入金华山中往来十余年遂得丹溪朱彦脩之传文皇帝靖内难躬亲兵革者数年士皆侍行有保和功内难平授承直郎太医院判进承德郎士事上小心敬慎一时勲臣贵戚之家有疾率走迎之无不效者或贫与贱者以急告亦趋赴未尝责报而雅厚文学士士多德之士珎处人以诚人有过不为茍容能改辄懽然相亲无宿怨意莅事人服其公于利取予必度义永乐廿二年十月十二日卒春秋六十有二讣闻仁宗皇帝悼惜不已赐赙及棺命有司给舟车遣中官护防葬南京安德门外明年五月赠太医院使遣官赐祭备始终之恩云士珎娶马氏贤而能家后六年卒合葬于夫之墓子男三瑛瑾理女三孙男若干先是四方士以医召至太医者累千人皆能道袁蒋之徳暨卒皆追慕之至于今未已或有窘恙辄嗟咨相谓袁蒋在吾属不及此此岂音声笑貎之所能为哉盖士珎之所可重非独其医之良也虽当时士大夫多知之而不若余知之深也遂为之表
　　孙处士墓表
　　国子愽士孙子敏于余有斯文之好一日求表厥考处士君之墓盖余尝闻处士之行于太常杨公处士之墓公铭之表余何辞处士讳真字文俊世家吾郡之安福父春庭隠居教授母周氏父母皆有善行处士自幼不凡事父母孝既长惇行古道见重于先生君子元季之乱挈妻子避兵荆襄间遂家石首虽时冦盗不宁而勤学弗辍简册未尝去手所至人爱重之洪武初县令丞举明经力辞乃请教社学力以成就后进为务束脩一无所问或曰在孔子所不废也处士曰圣人斯道之重宜然我幸人之从吾言以入于善敢他计哉其教学者必在脩已及物由义安命或讥其不仕者处士曰人穷达有命且吾宁不自知所不足哉为人平易恭逊简而有容喜愠不色见自居石首未尝一日不念桑梓语及辄流涕然不得如志尝一归展省留止不忍去者久之复至石首无几卒洪武乙亥三月庚辰日也享年七十有四配安福刘氏柔婉恭肃孝行笃至躬勤约为内助如处士之心后四年之四月庚申卒享年七十有二合葬石首县南马鞍山之原子男三长子和次子敏和厚端谨由巫山县学教谕严州府学教授陞愽士观愽士亦可以知处士之成于家者矣次子敬女二皆有归孙男八曾孙男六呜呼士习益下平居不务自脩稍有尺寸之长沾沾意慊而望其推一毫以及人彊固闭匿不肯出有不为此则责报汲汲不啻饥渴之于食饮于眎孙处士之行盖氷炭薫莸之不可同矣孙处士其古之人欤其古之人欤
　　刘仲髙墓表
　　仲髙讳昂姓刘氏吉安泰和人其先世见余所序宗谱父存善朴静自足号愚村母罗氏三子仲贤仲良季仲髙也自幼警敏有智能动其老长伦辈莫及也读书通大义而笃于孝弟之行家故饶裕稍壮慕闲居之适嗜琴时闭户焚香操数引自娱前翰林学士解公尝过之为记其琴室仲髙平生足迹未尝越百里外惟一入郡城辄引去不复出喜賔客名卿贵人过泰和者率延礼之里之志同气合者数人往还觞奕谭笑无虚日善论议亦善微言嘲谑襟宇夷旷有犯不校出入乡党不见怨恶晩于邑东南五里所珠林江之上作别墅躬渔稼之乐时其子已贵而退焉自佚其殆翛然物表者欤春秋五十有八而卒其兄弟余少时皆与同学海桑陈先生之门仲髙少余六歳至今或追忆少时而道其嬉戏事闻者无不絶倒自余出仕三十有余年念昔同学惟仲髙在恒私计幸得谢事归则相与闾巷旦暮晤聚为乐乃遽闻其长逝怅怏久之于是其子涣求文表墓仲髙生于洪武壬子正月廿三日殁于宣德己酉某月日其配萧氏子男五长涣永乐乙未进士兵科给事中扬州府经厯次鼎选江西乡贡未上次升次谦次解女三萧季亷曾公升陈正彜其壻也孙男女皆八仲髙之葬也详具梁纪善之铭表特着余所重者云
　　赠中宪大夫都察院右佥都御史罗君墓表
　　西北二蕃世为边患善为治者亦备御之有其道耳皇上临御以来德怀威服薄海内外罔不摅诚归化然朝廷不忘武备慎简廷臣分饬边防都察院佥都御史罗亨信往莅甘肃时北边亦已格心向服朝贡之使靡歳不至惟迤西残冦迫近塞下服叛靡常亨信言此无他盖由比年边备废弛将帅玩愒所致必正之以法庶几有所振起遂劾奏陜西行都司都指挥使一人擅沮兵行之罪上是之命兵部尚书驰往覈实如亨信言遂即军中斩之以狥将士股栗兵势遂振奋勇穷追斩馘无筭渠魁既死余党散走西鄙以宁斩一人而千万人悚惧以奋盖启于亨信之言也既报将士功亨信亦被荣赉朝野称快时亨信之父中宪公讣至亨信奏请归执丧特命给驿归治葬毕起复于是亨信还过京师奉所撰事状求文表墓余览之叹曰亨信之克单虑尽言于国事有裨益矣非其本之于父乎遂按状为之书曰罗之先居南雄宋季徙东莞之英溪至中宪公七世矣族甚伙袭诗礼皆隠处弗仕中宪曾祖讳德秀祖讳应辰考讳善中宪讳昌字祖昌以亨信贵初封文林郎山西道监察御史其殁也赠中宪大夫行在都察院右佥都御史中宪自少聪敏嗜学躬孝友之行元季兵乱奉父母徙避循惠而奉养如宜洪武初始复故业父母遽相继卒属时艰甚葬弗克尽礼衔痛茹苦寝食弗宁及改厝乃已教育兄孤子均已子彊记问善于谭论于举故实娓娓不穷性耿介不妄交处慷慨有志邑大夫屡欲荐之辄辞晩得足疾遂不出家居督僮奴力耕稼给公赋自号英溪耕隠卒于正綂二年六月十九日享年八十有四配黄氏赠恭人先卒今合葬麻地岭先茔之侧子男二长亨信次胜珤蚤卒女一归梁彦义孙男三女六皆适士族亨信永乐二年进士初擢给事中进监察御史又进行在都察院右佥都御史有守有为三十余年敬慎不懈吾闻中宪公之教亨信也其初学则曰学必期于用世忠君乃所以孝亲也及其仕则数寄书励之持已勤职事勿以亲老置念虑能事君则亲安矣此非亨信所本欤孔子曰鲁无君子斯焉取斯吾于亨信安得不本诸中宪公哉故特书之以告夫世之为人父者
　　曾春龄墓表
　　呜呼此吾友曾君春龄之墓春龄永乐四年进士为翰林庶吉士五阅月而卒寿不称其行学未竟于用岂其命也夫春龄世簮缨家宋之时安强为御史有名公卿间至元传道先生以易经为学者所宗所著书有易变通四书类辩庸学标着为绍兴路照磨后家居遇乱乡郡推举率义兵御冦兵败守节死弟耕道先生为瑞金县学教谕生九韶国朝洪武初为沔阳黄蓬湖泊官生伯髙俱有学行伯髙二子春龄其长也次鹤龄兄弟之学皆得于家训春龄幼时已端重如成人稍长奋励学问日益见端绪邑大夫选充博士弟子员崭然羣居中先生长者多忘年与之交乡人爱其子弟多遣从春龄游声誉日起而学日加进永乐乙酉兄弟皆中江西乡试春龄幼然前列于是乡人无兄弟同选者久矣有之不出于同产出于同产即不出于同科遂以为曾氏之祥明年鹤龄留侍养春龄独赴防试礼部选前列廷试赐进士出身授翰林庶吉士时方修永乐大典春龄与所征四方耆儒硕学任编纂之事众皆誉春龄学识为优是年八月以疾卒明年鹤龄始奉衬归葬春秋年裁三十有三其居家有孝弟之行居乡有忠信之节温厚而乐易有爱人之心惜乎未见于用也岂非其命也欤然君子不以其命之所遇而轻重焉余故撮其世及行表于其墓
　　中宪大夫肇庆府知府王公墓表
　　永乐十四年琼州府知府泰和王公丁内艰服阕授肇庆府知府未行七月九日以疾卒于北京其仲子翰林脩撰直之官舎是时冢子信从行三子奉衬居葬其邑西北新山之原葬已其素所从游杨某作而叹曰呜呼吾泰和文献数百年来六七故家儒师君子为之纲维国朝前三十年王竹亭先生与其弟崇庆太守褎然清德正学为邦之望两先生没诸老钜公次第复尽则是邦之望不在于公乎今又已矣将士之晩出有志乎是其何所取正乎则表先进以仪来今其可无述乎王氏出晋司徒导之后自金陵徙泰和宋仁宗朝户部侍郎贽及其子亿皆以科第进有显称其后累累以科第进至天隠臣则公之曾祖祖也考子与即竹亭先生母陈氏继母李氏公讳泰字伯贞一字之干天资絶出五六歳对客诵所记书动千余言不辍口仲父崇庆公尤器重之与竹亭先生蚤莫训切成童五经四书子史皆通其大义下笔为文章霈然遂进讲易于安成刘云章之门时同门生颇众刘先生独推公为颖悟久而叹曰从游之士其逺到孰如王某哉既冠益有志于四方从仲父逾五岭上苍梧至桂林已而下湘水浮洞庭泝金门道三峡之险厯览巴蜀遂东游至京师而还其学益充文益肆洪武壬戌诏求贤才与论治道县令丞举公应诏既至授广东按察使佥事分巡雷州府到官甫七日有诏罢分巡召还改工部水部主事未几丁外艰去后坐起复缓谪安庆又起为琼州府知府其初征至髙皇帝亲见延问公以易进对称防时天下士同征至者五百余人上亲试以经义及时务防擢公第一仍命公考第其余高下以闻后在工部上语尚书赵某曰江西秀才王某汝暇宜从之学问公素有负挟又感上知遇益思自效其在雷州咨问民所欲恶即奏雪寃滞恤孤寡防海冦又海北盐法等弊五事又奏请浚宋冦凖所凿渠引逹吕塘之水灌东洋田万顷以便民后为琼州琼州人闻其来喜曰是有遗爱于雷州民者吾辈无患矣公至一务寛大近民先是崖州黎相雠杀卫府皆以反闻且盛言冦结连百余砦势张甚请发兵戮朝廷如所言命发兵适公始至卫逼府遣吏为兵向导公曰雠杀蛮人常事然未有反状果如向所奏言即今冦当陷数城矣邻境尚得无事耶今兵一出即玉石俱碎请覆验其实发兵未晩卫曰朝命可稽乎公曰某请以身任之卫无与也公察之宁逺县丞黄童亷平可属事即令往覆验童还报如公言且以黎数人首事者偕来遂闻于朝诏止兵不出崖人举手加额曰微太守吾属糜烂矣蛮人亦皆感泣曰太守吾父母也不然吾以叛冦死矣尚有遗类乎琼俗嚚讼民竞利害尺寸以上辄诉于府县率连百数十人贪吏执为已利视赂予夺反覆剥取无厌民至不胜则弃业亡入生黎洞公得讼者列之庭下顷刻数语诲遣之中其情而不拘之法皆帖帖以去久而皆化讼遂息其亡而归者万三千余人琼之田歳三艺而少获其粮给卫军军常以一时急征于民不得米则廹以他物利厚数倍民困之公令民歳三获三输之无敢违者弊顿革而常歳军卫干挠府县之政皆敛迹矣独其豪横者犹不便公尝窃伺其短将把持以骋久之无所得乃更心服曰其律身严如此吾可犯耶尝歳大旱民祷久不应公叹曰我之责也斋戒为坛露祷翌日大雨霑足独城南十五里江外雨不及夜复露祷明旦公出阅畨舶渡江雨随公至如注暮乃止是歳琼大熟公在琼将三考其政清静简易而民乐之趋其令惟恐后虽黎峒之氓素犷悍不驯亦皆信从盖琼自公至富者循理贫者足给相安于无事而作新学校亲诣学舎诲饬诸生由是岭南诸郡学生以科举升者琼常为最监察御史周敏巡按广东还飏言于众曰王琼州真所谓安静之吏日计不足歳计有余者广东布政使徐竒亦曰岭南郡守政治有长者风王琼州一人而已公去琼民率其老弱送至十里海上拜且泣曰公往矣如吾民何盖公尽心保民一出于至诚故久而人益亲之公居家事亲孝母病昼夜侍侧汤药必躬治而后进仲父罢官归且老无子敬事如父治防以古礼治家以俭自足不为有余计处富贵忧患一致谪安庆十年泊然自适为人清淳坦亮表里洞然而恭俭简黙外物不足以动其中或问公可以行之终身之要曰循天理而已与人言必依于孝弟忠信所至无贵贱少长皆乐亲之为文章出入司马子长班孟坚韩退之柳子厚诸名家乡先生陈心吾尝读之顾其学者曰后来文柄在此矣其学深于易而于书诗春秋皆博极其趣子史以下至毉卜隂阳方外之说靡所不通而时岀其毉术以治人辄竒效书法宗二王旁通智永欧虞皆臻其玅篆亦工盖年七十有五而卒娶欧阳氏临淄知县日新先生之子继室萧氏子男二信与直也女一嫁杨子珩孙男八孙女若干昔龚少卿召信臣皆以明经为汉循吏易之道微矣观公治琼何以异乎南阳渤海之效为天下者所以重乎经术之士也故表诸其墓
　　如云居士墓表
　　文渊阁大学士吉水胡公既铭其邑如云居士之葬又告士竒表诸其墓士竒与居士生同郡未尝承顔接词也尝闻诸舅氏陈孔硕先生曰居士贵信义贱利者也吾始未识也尝仓猝过之寓重货焉后复过之则其居悉燬其赀悉防矣吾既不复言所寓则入唁之居士出肃客取酒觞客尽懽然后悉出所寓归之吾心知其义不敢言报但请举半助为居室耳居士哑然咲曰公独不知夏琏耶吾不敢复言夫今之人亦见有如居士者乎士竒识之后遇清湖罗伯崇匡山吴孟勤两先生益闻居士之为人曰渉猎书史通其大义性刚介遇事是是非非严于君子小人之辨虽屡以是召怨不变善谈论每稠人广坐娓娓出新意尝游四方交其名人贤士与之下上论议归而日寻山水之乐携朋徒囊琴载酒登髙临清更唱迭和逍遥徜徉姿意所适其资貎魁伟仪度闲雅盖望而知为潇洒絶俗之士也学士公亦言居士有孝友之行亲殁寝苫枕块宿于外祥而后已防祭用朱氏礼家富于赀而泊然无他嗜好雅好蓄书籍名画尤好法书购积古帖颇多日临写有程度未尝以事废此亦可观其志矣盖陈先生始识居士故得其一事罗吴两先生其塾賔故知之详而学士公其肺腑之亲又知之深也夫所得贤士大夫称道之不一而足如此非实有诸已行之久而不倦曷以致之哉居士可谓竒伟亷直超然物表者欤居士姓夏氏讳琏字彦琛如云其号也祖致和父仲贤母韦氏娶萧氏子男四人鼎卣车冔女一孙男二居士春秋六十有四所著书有如云集石屋渔唱集蔵于家呜呼世所重乎士者岂必儋爵析圭有建立于时而后为可重乎茍德脩于身行于家直乎内不诎乎外见孚于当时不怍于古人盖君子重焉若居士者世固不多见也故为之表
　　康仲矩墓表
　　深溪康仲矩既卒二十有二年其配杨氏使季子民献赍事状来京师授兄子士竒属表其墓士竒先公女兄弟十人今惟康氏姑在有命其敢辞深溪距泰和东南两舎许山水明秀康氏世居之康本匡氏宋避讳为康因袭焉宋南渡后有讳景明者官至同知桂林府事元有讳震者受学吴文正公博通五经尤用志于三礼以古文名当时尝为庆洲书院山长学者称匡山先生仲矩桂林之五世孙庆洲之从子也父宗器二子仲矩其长也讳规幼頴敏有立志成童渉猎经史是时安成冦掠泰和仓猝其父遇害母弟被俘仲矩孑孑袒跣葬父毕即尽赀负之匍匐走安成求得母弟以归及兵乱稍定家徒四壁而养母能致其乐辛勤辟芜除荒治生计后益饶裕恒痛其父殁于非命未尝得奉一日之懽也名其堂曰思亲以见志抚弟季望极友爱治家秩然与人交久而益亲乡人有忿争者得仲矩一言辄帖服喜賔客乐施济尝捐厚赀作石梁以便行者久而圯重作之不厌盖年五十有一而卒将卒诸子请所欲言曰若等能力事诗书绍门户吾所欲也不及其他其配元翰林待制吟窓先生之孙武山先生之子妇道母仪表于族姻其子男六民凯民勇皆先卒民防民阜民献民则民防出后从兄伯頴民则为季望后皆业儒女一人嫁罗季脩孙男十有一人今季望已六十垂白犹谨谨奉寡嫂如母家事必咨禀民阜兄弟皆敬事叔父母如父母不敢毫末自专一庭之间怡然肃然固本于仲矩之行之刑于家者欤仲矩卒于洪武丁丑正月一日葬团箕山之原士竒少孤父之执前登州府学教授郭敬守先生尝告之先祖兄弟及庆洲君有金兰之契既又曰二家前辈尽矣吾惧其世好不继也仲矩之婚吾实成之盖仲矩尝受学郭先生其固有所取欤卒之夷考其行事为康氏贤子孙杨氏贤子壻郭先生贤弟子也是宜表也
　　戴处士墓表
　　仙居戴处士殁张廷璧既状其行及葬翰林编脩郑好义又铭其墓处士之子宏演间来请曰铭蔵诸幽矣惟先人之行宜表诸外者敢徼惠于执事宏演为人恂恂惇实即子可知其父而张郑皆吾友其为文不肯茍有称説而皆处士同乡也所论述矧又有征哉遂表诸其墓曰戴氏世家仙居之戴里业儒术高祖某仕宋为郡学录曾祖立之祖实甫父道显皆隠居不仕处士讳防字养正少好学从乡先生顾景南治尚书长而用力于濓洛诸儒之奥为人忠厚端确有行义毎读书至孝友忠义事恳恳以训子弟慎交处有智畧元季兵乱所在草窃剽敓为民患独处士奉母先几逺去不罹于旤家故富赀歳饥民聚谋发其廪处士闻之召至语之曰若饥而吾闭廪不仁吾廪而汝擅发不义曷如吾发廪汝均食之之为两得哉众皆喜且拜曰公仁人志存生我我等独匪人而敢为不义乎悉计口给之天下既平郡县以部符覈民田税有欲虚増额以要利者处士实长徭赋里中争之曰欺隠民之罪也如增额不实将厉民于无穷岂长民者之仁乎卒籍其实属有造舟之役而董役者苛刻不可近处士之季父在行众难其不任处士躬往代之讫事归季父曰微汝代行吾不生还矣推其田庐畀之不受季父母无子奉养之如父母季父母卒散其赀产均族人之贫者不私一毫治家驭下皆当其道乡闾服其公平有事率往取直焉宏演举进士为翰林庶吉士预脩永乐大典闻之喜曰儿克成吾志矣手书二百余言备持身为臣之道以寓戒所居有园池之胜杂植花卉蔬品作亭其中名渉趣而自号园翁日与名人韵士觞咏亭上相乐也以永乐三年某月某日卒春秋七十娶徐氏有贤行先卒子男三长和次宝次宏演尝为监察御史孙男七女三惟处士学明于道行备于躬才猷足以逹于用而仅施诸其家其乡弗以彰固将有待于来世然吾闻其诸子卜日葬处士先后隂雨沍寒弥旬浃不已独葬之日晴朗和畅众盖谓处士之行之应也非诚于为善其克致此乎过其墓者式之哉
　　赠中顺大夫鸿胪寺卿杨公合葬墓表
　　洪熈元年正月制诏吏部为臣能恭谨勤事必推恩其亲褒荅其所自亦因以劝天下之为父母者于是施自近始凡在廷之臣其父母逮养者咸得生膺褒封不幸而不逮亦与光被于幽壤焉由是逺近之为父母者瞻望歆羡以为有子者之庆亦有反而自怍不能尽夫爱子之道焉者是时鸿胪寺卿杨善之考妣皆已谢世赠其考中顺大夫鸿胪寺卿其妣恭人是年十月善改卜魏村社之原启其考妣之故蔵迁而合葬焉遂以吏部考功郎中张彻所为墓铭谒拜言曰法得植七尺有加之石于墓然非文无以昭天宠发潜幽惟惠畀之杨氏之不泯也予曰嗟乎国家覃德泽于臣而泝及所生固重本之意其亦有励忠之道焉为臣幸获光宠其所生而必欲托诸不泯者固孝子之志诚推是心以事君亦将不隳乃忠哉则予于为之文又奚以辞按杨氏其先家太原之乐平元盛际有文举者隠居不仕其子成字仲礼善之考也弱冠薄游京都属元季兵乱道梗不能归既内附洪武初占籍大兴遂家焉仲礼为人沈毅阔逹勇于善畏避不善若将毒已者平居泊然无所外慕一言一行之微必谨必信敬老字幼处闾巷接賔客咸能得其意而周急防匮倒囊无吝色古所称一乡之善士若仲礼其几之矣卒于永乐丁亥五月二十五日春秋六十有四其妣定兴和氏淑慎之行克配君子先夫八年卒而日月同其夫春秋四十有二子男三善得祥孙男七宗宏容賔寛宁定孙女四善由引礼舎人三转为鸿胪寺丞陞鸿胪寺卿以才能起名誉于今二十余年岂非本于贤父母哉为表其墓曰杨之令考妣有蔵于此自古恒言是父是子曰子贤否系厥父母不系世类厥亦多有有既启之有嗣起之炜若杨氏邦人攸希行道过者髙车式哉


　　东里续集巻三十二
　　钦定四库全书
　　东里续集巻三十三　　　明　杨士竒　撰墓表
　　彭原复墓表
　　此彭某原复之墓彭氏泰和西郭月池里名家其世系见余所着香山县丞墓表原复大父志永父与材母郭氏原复兄弟二人原复其仲也世父与吾无子以父命为之后自幼孝友而谨厚喜亲笔砚不与羣儿嬉狎十歳为乱兵所俘行数日舎之去邂逅其父所交防故人遂依之然更二年乃得归归而父母皆殁先庐已燬无彊有力亲戚可恃即自务树立从学婣家先生王子与明为人之道而贵重其行不肯以非义取诸人于生事亦落落不以屑意而处亲戚乡党怡然执恭让人无长少贵贱皆乐近之嗜饮酒然未尝愆礼度尝长里徭赋一时长徭赋者率怙势刻削其民原复独澹然宁损已以厚民以是尤见称长者洪武庚午閠四月十四日以疾卒距其生四十年矣配刘氏有贤德子男二诩翮女三皆适人孙男二铭钦女四曾孙男一今子男独诩在初吉安郡学聘为训导试经义于翰林有声誉防英国公请于朝求士教家塾时特勅吏部简文学优等者遂奏遣诩众皆以为不辱命也初原复卒同产之属有欺其遗寡孤欲敚其业者日虐使诩盖行道之所不忍当是时孰计诩之克立如今也哉虽诩有母之贤要必原复有以善其后者不可诬也鸟兽于其同产知相爱不相贼也何独于人哉虽凭其诈力驰骋一时矣夫固久而必定也彼有为之而不厌者观于原复之后可以少戢矣表而着之其亦警俗之意也
</div>
    <div class="pagination">
<a href="东里集_page42.html">上一页</a><span>...</span><a href="东里集_page38.html">38</a><a href="东里集_page39.html">39</a><a href="东里集_page40.html">40</a><a href="东里集_page41.html">41</a><a href="东里集_page42.html">42</a><span class="current-page">43</span><a href="东里集_page44.html">44</a><a href="东里集_page45.html">45</a><a href="东里集_page46.html">46</a><a href="东里集_page47.html">47</a><a href="东里集_page48.html">48</a><span>...</span><a href="东里集_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
