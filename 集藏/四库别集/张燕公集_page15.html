<!DOCTYPE html>
<html>
<head>
    <meta charset="UTF-8">
    <title>张燕公集 - 第 15 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>张燕公集 - 第 15 页/共 17 页</h1>
    <div class="content">　　赠华州刺史杨君碑
　　公讳至诚字某农华隂人也厥初生人为姬伯之祖同邑命氏有杨侯之其后东陵奋而开国西汉盛而移关门庐隠隠亘连桃塞之上碑阙嵓嵓蔽满华山之下明徳之后士有人焉大王父隋直閤将军岷蔚抚亳道五州刺史邢国公讳贵大父故右卫副率慈汾二州刺史静公讳誉考故常州刺史工部侍郎鸿胪卿金紫光禄大夫散骑常侍太子少师赠仪同三司上柱国郑国懿公讳崇敬若夫家声代业累徳积仁故以克隆前统光启来叶矣公禀纯嘏之粹灵渐轨物之名教端操以正已崇让以与人励精以探道善问以毓徳学无不逹艺无不周成童有倾瞩之望既冠为宗匠之表年十三调太常挽郎寻补路王典籖大夫门子执绋桥山王国词人曳裾防苑皆一时之选也明庆中诏郡国举贤良公对策天朝无能出其右者迁太子通事舎人再举髙第徙国子监丞坊监清流才地兼择东朝束帯银榜增华西序彯缨环林益润髙宗接千岁之统嗣百王之业封岱岳禅云亭稽于旧章俟兹通博乃除公礼部贠外郎祀事克明大典攸序建邦分职得人者昌吏曹居六官之首求郎尽一台之妙又转公吏部贠外郎准的文昌羽仪丹地丁太夫人忧去职公至行纯笃几于灭性虽杖绖外除而柴瘠加等门人记其丧礼天子忧其死孝服毕授豳州三水令曳尚方之舄鸣单父之琴志道不务其大才勤政无陋其小邑美声流于豳籥惠化匝于周原又应文擅词场举策试天下第一敷陈圣谟启沃明主究天人之际建皇道之极如有用我者其为东周乎朝廷纳贾生之言排汲直于外拜公陇州司马未及赴官遘疾卒于长安第春秋若干王祥未施于邦政陈寔近终于邑长位不充徳其如命何神龙初中宗克复丕业格于文祖乃睠从臣缅懐先正以公二子在章绶之列追赠公使持节太州诸君事太州刺史非夫立言不朽隂徳阳报安有藐诸孤而隆家既没世而荣号哉夫人天水赵氏殿中监武权公某之女也受训公宫作合君子言容贲于国史徳行循于法度六姻之内宗焉始有辅佐之力卒延门户之寄初公之捐馆也九子呱呱哀衰丧位頼夫人实顾实复日就月将徙宅依仁防门成训三十年内八子登朝廷交虎绶之华门接鱼轩之轸某年月日封梁国太夫人景龙二年五月七日终于长安之延夀里间者遭家迁播几筵靡托而今防国昭洗情礼获申以先天元年十月二十五日合于少陵原礼也第二第三子夫人在堂而没长子第八子在殡而亡今并列于茔兆用嘉魂魄长子故兵部郎中征中子前武卫将军泚永懐徽烈思勒铭颂郎中昔尝绪言意感延州之许将军今复哀托情深旧馆之悲髙迹难名短词莫逮采诸故老恭存梗概其词曰昂昂杨君秉心泉懿大河灵岳含光毓粹学妙研精文遒逸思行为时范言为故事存蕴令徳没扬虚位善庆克家哀荣乃备嗣姑称姒敬妻曰冀复有母仪千载一致贞坟土陇同封此地芳烈攸哉金生碑字
　　赠广州大都督冯府君神道碑
　　夫积徳垂裕之谓仁追逺扬名之谓孝仁则爱钟厥后孝则荣及其亲尝三复于斯言今于冯君而见之矣府君讳君冲其先长乐人也释赵归秦本家上党分燕徙越又据髙良自逺祖荣懐化侯业以至于大父赠荆州都督益先考髙州使君智戣咸以勲绩建旟本郡甲兵雄于一方政化沓于千里君蕴含光大之徳守冲黙安贞之志秉难进易退之操诣希声若纳之道为而不有故物誉难得而称静以居常故世荣无由而及以圣厯之岁终于本城子幼家艰丧礼盖阙夫人麦氏备母师之六行履先始之四徳处顺思柔以成妇道及卫亡共伯而鲁重敬姜誓以泛舟之诗遵其防门之礼季子今冠军大将军右监门卫大将军上柱国渤海郡开国公力士始自龆龀来仪上京既违徙宅之欢爰从倍年之训感三州之深义易百代之因生舍冯亭之本枝从髙傒之令族千秋仕汉遂去田宗随防在秦别为刘氏遇风云之感防承日月之光辉第土荅其勲庸貂珰宠其忠信太夫人逾越岭峤就飬髙堂孝子展白华之勤慈母欣防衣之贵精神所感振古难俦噫欤资孝为忠隠心后动引桑藿之深诚慕金张之周宻敬以卫主爱以安亲而善不彰惠不遂者未之有也由斯言之则哀乐存乎心不以至音改祸福惟所召不以偏覆及诗云鲁侯燕喜令妻夀母明神劳善人而夀其母也夫人以开元十七年享年八十有七五月十二日夀终于京兆之来庭里舎天子悼先贤之晦徳嘉侍臣之克孝思赗襚之未崇创窀穸之将及于是诏赠先府君潘州刺史备礼饰终招魂合是岁也大享宗庙偏谒园陵锡类之恩施于乡士重赠府君使持节都督广韶循康等一十六州诸军事广州大都督夫人受邑旧邦启号南海从夫加赠改封越国夫人哀荣备于始终宠光合于中外为子之道何以加焉于是与兄左卫中元璡左领军卫郎将元珪等惟旧业之难名感新恩之荐及思建碑表以永芬芳夫毓至徳以庇后嗣仁之厚者也扬令名以崇祖考孝之大者也仁为五常之先孝实百行之首贯经教而莫比标人伦而独出宜其镂美金石式旌坟无忘清徽昭示来叶何必防稽江上独有记孝之碑安陵庙前空传尚徳之颂其词曰
　　明珠紫贝产于南国代所珍兮允兮君子不耀其徳克全真兮庆流我后髙骧迥翥中贵臣兮朱幡象服宠及泉路荣其亲兮孝道不陨勒铭表墓留芳尘兮
　　赠凉州都督上柱国太原郡开国公郭君碑奉撰
　　四时平分清秋之气劲五方异俗崆峒之人武故陇上多豪山西出将其有云龙感召星象特生金鼓登坛隠如敌国麾幢指塞自比长城得之于太原公矣公讳知运字逢时其先太原著姓今则晋昌人也本乎文王之弟是为虢叔虢或云郭因而氏焉自燕昭尊魏以筑宫汉祖封亭以列国其侯于阳曲宅彼太原旧矣亭之孙友从太原徙陇西昭帝分陇西置西平郭氏又为郡之右族友之昆孙武威太守宪宪之犹子散骑常侍芝俱有名迹见于魏晋则晋昌诸宗散骑之后也尔乃一门连誉时人号曰三儒四海齐名天下谓之八顾光禄分于冯翊廷尉世茂于颍川孝则天锡釡金忠则帝章冕服仁则猛兽不害信则童儿不欺岂直介休见有道之碑洛阳闻立徳之传而已曽祖钦瓜州大黄府统军上柱国祖才朝议郎瓜州常乐县令上柱国父师朝散大夫上柱国赠伊州刺史碛卤之地戎马生郊业战鬬而勲仕州县而为逹启莫京之繇福不在于其身积无声之善庆必流于后嗣公太白之精雷泉之灵膺家之祯为国而生身长七尺力能扛鼎猿臂虎口虬须鹗瞵射穿七札劔敌万人子卿路逢遥识将军之相唐举一见足辨封侯之国解褐以善战授昭武校尉秦州三度府左果毅以败敌北庭加游撃将军沙州龙勒府折冲兼右金吾郎将瀚海军副使以军界破虏即授其州刺史进当军经略使朝廷以未惬前除且有后命迁本卫中郎将仍旧为州军使黙啜之冦北庭也公奔命解围军声大振加云麾将右武卫将军封介休县开国公食邑二千户开元二年吐蕃入陇右掠坰牧公兵以竒胜冦不复踪积甲山齐而有余収马谷量而未尽归功未筭朝仪多之拜右羽林将军持节陇右诸州节度大使兼鄯州都督河源军使镇西陲信国之藩屏坐北落亦王之爪牙故入奉期门而出分阃寄于是料敌无备间其师老潜军一举大俘九曲锁甲文劔僰马犛牛既献戎捷遂颁朝赐乃兼鸿胪卿摄御史中丞封太原郡开国公加前食邑三千户执宪总军典属乗障増爵益邑遇厚恩深俄而六州郡胡相率大叛命公统陇右之骑济河曲之师锋镝争先玉石俱碎拜右武卫大将军授一子官金银噐百事杂防千段班师临洮遘兹虐疾嗟乎匈奴未灭宿志不伸生也有涯死而犹视开元九年十月二十二日薨于军舎春秋五十有五蕃夷边镇血面摧心悲惨风云号恸山谷岂非良将视人如子人亦视犹父乎皇帝闵焉诏赠凉州都督米粟五百石锦帛五百段命都水使者张景佚备物防遵朝典也惟公气猛而性和量寛而精锐沉谋可以掩蓍蔡雄断可以夺鬼神故常糟粕韬钤刍狗风角然其树恩结信立威用武烜赫如风涛震荡如雷雨战必克攻必取每有奏谒帝特称叹孝文之得魏尚虏不足忧太祖之见郭嘉知成我事前后锡锦衣宝帯文马素女烂其盈门长鸣在廐感知已之主陈必死之力皇情西顾则九羌衅鼓诏书北伐则六狄焚旗上成圣君之鍳下效武臣之素节其竟也如此夫为人子立庙致敬祖考来格不亦孝乎为人臣恢疆御侮以劳定国不亦忠乎若然者归义方于先人扬令名于后代可也嗣子英杰起复定逺将军左领军卫翊府中郎将假紫服金章河西节度副大使英竒朝散大夫前尚辇奉御英协游击将军前京兆府励行府右果毅都尉英彦朝议郎前左卫胄曹叅将等或善居丧而过哀或从王事而夺礼则知辛贤父子继位将军祭肜兄弟并叅师律去本不恋逹也而新是谋权也嘉此武功创其宅兆以十年七月于太原夫人炖煌索氏祔焉礼也皇上念功以惜逝厚终以遇存有诏词人为其碑志介士送即封征虏之坟单于入朝当祭度辽之墓铭曰
　　觥觥将军雄畧冠羣平西征北震戎叠獯亭障卧鼓屯田馈军仗此白刄致彼青云郭侯宴喜既多受祉牡黻衣清庙蠲祀鼎食金奏炮鼈脍鲤既来不庭有严天子流沙博望羽林飞骑河曲回兵临洮旧防手握金节魂沉玉帐千里送丧三军凄怆诏丧礼崇恩碑义丰生为神将死为鬼雄身世一灭荣华万空祁连之墓长旌武功
　　右羽林大将军王公神道碑奉勑撰
　　维大唐开元十五年闰九月二十三日庚申右羽林大将军持节河西陇右两道节度使营田九姓转运十副大使兼赤水大使专知节度事摄御史中丞判凉州都督上柱国晋昌伯薨于巩芼亭故也夫事君效命之谓忠杀敌荣亲之谓勇千星袭月之谓气逐日拔山之谓力有一于此名犹盖世矧兼其四何间焉是晋昌所以错落将星峥嵘山岳者也公讳君防字威明州常乐人也父夀因公建绩致位九卿临难守死褒赠特进审塞翁之倚伏逹蒙瞍之浮休老而益壮没而立名者矣公威声发于雷泉武毅摽于峒岭小头锐上猿臂虬须龙劔摧百胜之锋蛇矛得万人之数拔自行阵果有吕防之才拜于坛场不爽韩信之用始仕镇戍歴班外府将及郎将中郎至军副率虽骤移官守而恒在疆场郭知运推毂河源握符陇右公未登一命事主将之旌麾不出十岁代总戎之节慷慨之士以为美谈于是自骁卫将军迁羽林大将军既督陇右兼统河曲绾塞垣之十军佩节制之两印大田多稼而屯廪百亿搜乗籍马而铁骑数万乃蹈赤山焚幕猎清岛驱犛牛喑呜则七戒辟易烜赫则千里震动亭候恃其长城庙堂頼其神将月献戎捷岁行军赏王侯无种屠狗起于将军战伐有功烂羊超于都尉前后翻飞幕下奋跃行间跨军典郡腰金冠玉者数十百人矣每至入朝奏谒升殿论边山川险易立成于聚米攻守方畧一决于前筹遥诏置兵先合汉光之防新书从事暗同魏武之心故得延誉上腾风云郁其气色恩荣下逹日月供其辉光当斯时也踌躇攘袂三垂可以气压百蛮可以力制即绪者老生之常谈和亲者竖儒之怯计安足为神武非常之主道哉誓请先拔犬戎次系獯鬻尽区域于西海辟郡县于北荒燀皇灵于天外图壮节于云閤其事如果旷古未俦惟君知臣保斯言之可复何神与善负厥心而无成是年秋八月吐蕃犯边州失守盗憎吾将执致其亲公以为背父立威非孝也顿兵从敌非忠也大义逼其防家方寸乱其供国其定计也成列而出讨贼尽狄而退杀身忠在孝先将之道也公驰驿要谍而囬纥内叛以八九之从人当数百之强虏然犹虓噉击射杀伤畧半亭孤兵尽流矢横及所谓作而余威折而不挠矣嗟乎尝胆之愤空结噉肝之怨莫雠天子闻之黯然兴叹人言以命许国夫岂防其言哉茍収必死之忠焉问不虞之过兹盖圣主推仁恕于天下悬大信于后世爱欲其生惩晋侯再克之喜恶伤其没抱秦伯犹用之诚婉独见之端岂常情所逮谋臣饮恩于望表猛将感徳于事外然后任人之固众可知也乃下诏追赠荆州大都督礼命窀穸加常二等死事之经也公之伉俪曰武威郡夫人夏氏韩母筑城之智孟光举臼之材拔棘解围三军摄其健妇崩城恸哭四海伤其孝妻此又间代之一竒一家之两絶者也嗣子尚衣奉御承荣天奨赐兰星祥名宝礼义形于桥梓哀戚过于缞麻禀训帷堂克持门户特奉恩防収其二防饰柩玉关归魂上国以十六年十月诏于万年县见子之原卤薄齐列方相双引京尹防丧史官颂石千乗送观骠骑之威仪十里开茔识龙骧之丘墓铭曰
　　合众在仁正兵维义将为天目国命所寄曲乃老师轻实儿戏安我封略才难不易赳赳将军貔貅絶羣超腾白地鶱翥青云朝盛勇爵家荣战勲众声飞誉帝曰予闻予闻伊何甲兵缮肃屯积万庾马量百谷甘心犬戎指掌獯鬻大毕当单于可掬壮计先逹王师未张城隳孤塞冦及髙堂忠先孝后拒敌而亡外仇易复内变难防克日将战呼天不假岑彭诈客张飞帐下流镝何人交钱去马苍黄反覆哀哉命也美殓姑臧宠归芷阳东都门外南登路傍髙坟累累列树行行父子同兆何殊故乡诏刻金石义形意气隠善必书殇魂不讳事弃忠在生轻节贵嗟尔明灵衔恩永慰
　　拨川郡王碑奉勑撰
　　珠玉无逺而登辇辂之饰宝也松栝无幽而入殿堂之搆才也物贵其用人亦如之拨川王论弓仁者源出于疋未城吐蕃賛普之王族也曽祖賛祖尊父陵代相蕃国号为东賛戎言谓宰曰论因而氏焉公有由余之深识日防之先见陋偏荒之韦毳慕上国之衣冠圣厯二年以所统吐浑七千帐归于我是岁吐蕃大下公勒兵境上纵谍招之其吐浑以论家世恩又曰仁人东矣从之者七千朝嘉大勲授左玉钤卫将军封酒泉郡开国公食邑二千户周语曰犬戎树敦守终纯固今其俗犷而轻死其法折而不挠故前代无降人中土无僮仆自公拔身向化首变华风泽潞之间始见戎州矣若夫河南胡苑坰牧所利每岁氷合虏骑是虞中军必谋于元老亚将固选于时杰神龙三年以为朔方军前锋游奕使景龙二年换左骁骑将军开元五年兼归徳州都督府皆如故八年迁本卫大将军改朔方节度副大使公之理兵也坚三革利五刄偶拳勇齐足力信赏罚分甘苦六辔如手千夫一心接獯猃犹蚊蚋卧沙塞如袵席荐居露食垂二十年雨毕而成师冰泮而休卒寒气入于饥骨夜霜出于须鬓人不堪其勤公不改其节韩公之建三城也公洗兵诺真之水刷马草心之山以为外岸而版徒安堵郑卿之和黙啜也公授馆李陵之防致饔光禄之塞以为内侯而賔至如归九姓之乱单于也公四月度碛过白柽林収火拔部帐纳多真种落弥川满野懐惠忘亡汉南诸军韪其计也降户之叛河曲也公千骑奋撃万虏奔走戡翦略定师旅方旋而延陁跌复相啸聚上军败于青刚岭元帅没于赤栁涧公越自新堡奔命寇场羸粮之徒不满五百凶丑四合众寡万倍公杀牛为垒噉寇为饷决命再宿冲溃重围连兵蹑踵千里转战合薛讷于河外反知运于寇手朔方诸军壮其战矣斫摩之奔也邀于黒山口覆其精锐市惠之背也追至红桃帐掩其辎重乳泊之防刜兰池之狂胡木盘之役缧方渠之逋寇凢前后大战数十小战数百算无遗防兵有全胜是以六狄逃遁三垂乂宁声暴露于天下业光华于代载信皇威之所加亦武臣之力也故锦衣宝玉允荅戎功甲第良田丕承锡命语其智效未甚优宠黄头黒齿比价齐名积战多疮累劳生疹恩命尚药驰徃诊之晋竖以深秦医无及十一年四月五日薨于位享年六十制赠为拨川王称故国志其本也太常议諡曰忠由旧典昭其徳也长子卢袭官封继事业次子旧久特拜郎将十二年四月诏于京城之南懐逺人也大路鼓吹介士龙斾虎帐貔裘封犛殉马吉凶之仪举夷夏之物备长安令总徒以防事鸿胪卿序宾以观礼哀荣之道极矣君臣之义厚矣有命国史立碑表墓吾尝同寮敢昧遗烈铭曰
　　黄河接天青海殊壤举世安俗拔俗谁放倬哉论侯利有攸徃奋发横絶搏空直上以众欵塞因敌立勲吐蕃万戸今啸成羣精感天地气合风云既合酒泉乃位将军朔方隂塞直彼獯虏帝命先锋阚如虓虎山北加电汉南撃鼔十数年间耀国威武我有师旅将军鞠之我有边甿将军育之栁涧亡师一剑复之兰池叛胡三战复之武节方壮朝露不待王爵送终宿恩未改时来世去人物如在铭勲諡忠以告四海
　　唐故髙内侍碑
　　孝足动天义堪变地河中见三州之姓炳彼精诚南亭闻再逢之母彰兹竒事不有隂徳旷代谁邻内侍髙延福者将军力士之慈父也粤自西云干吕东明衔璧以亡王之族防巷伯之官而将军本系冯亭代家南越未知父母来奉宫闱老而无子曰悲幼而失亲曰苦调之悲者笙磬异噐而同音貌之苦者秦胡别状而共色从此断金合要投漆相受承顺莫违日严生乎本性仁慈匪饰天属由乎自我父子之名既定姓氏之目因移大将军之家去郑而取卫平原侯之室变郭而从甄亦犹是也既而内侍以鸿渐登朝苒蒻朱绂将军以龙楼得主艳耀金章其训子也温室之树无言车中之马数对其事亲也三牲有飬志之乐百行无匪疾之忧至矣哉髙氏之子也以思亲之愿而展亲以欲报之诚而报徳神明翕而哀恳荒裔疎而慕义乃有傍求圣善提挈炎洲二纪积离万里遥至音容莫识涕泪茫然验七星于子心认双环于母臂而后深伤顿感若坠谷而登天蕴怨都除类愈蒙而覩日于是尽欢二媪兼敬三人均飬之恩咸不寐于十起反哺之志齐色难于一堂羣公贺虞潭之亲天子叹冯勤之母此复然矣内侍事主四朝歴官七政专良恭肃着无纶言冲谦俭让得名朝列年六十有四开元十二年终于来庭里明年某月于长乐原继子力士丧孺慕而加等罄诚而备物义方之经郁为称首孝徳之传今见其人永维先恩追缀余烈若夫慈覊旅之稚童仁也约诗书之尊教义也贵不居而要避权礼也生推心而死有托信也仁为徳本义为行先礼为身宅信为意田故仁之报也夀义之报也乐礼之报也安信之报也顺履顺居安乗乐享夀此四者生人之伟事自天之深致者矣于戏领赐冠驰宠势偃蹇俗上煜爚君傍者岂不思景行髙山慎视前辙如或少选亡礼顚沛违仁瞻言四报咫尺千里扬芳树淑其不难乎予固春秋之徒也惩不滥而劝不僣义重天纲孝崇人纪乐谆谆之成训善哀哀之父母不着倚相之书将受丘明之耻九原上千月深覧碑版伤知音有以见古史之心也铭曰
　　髙堂乐未散重壤哀巳擗宝帐吹灵衣金尊照尘席苦长夜之易泯怨寸景之难惜刻义声兴孝心万古千龄得此名
　　大周故宣威将军杨君碑
　　公讳令一字令一太州仙掌人也隋司徒观王之孙周孝明髙后之归孙今司卫卿之元子维有隋接三统建万国我髙祖以同姓为王维皇周敦九族叙百官我诸杨以外戚而贵公体黄之纯粹承河山之丕绪孝乎内炳忠焉外均性与天和道合仁爱収恤孤老分产疎属汰于周施约于妻子加以乐善而好乐降尊而容众能辨乐和思柔酒徳容止可度温温如也文章可观彬彬如也渊英皎穆当世硕士与之游焉而曰君子若夫汉魏舅族有恩泽之封公卿门子有良家之侍公浮云世禄匪石儒风究乎王道之纲纪明乎人事之终始年十九举进士髙第授潞州叅军转千牛胄曺迁洛阳尉从班次也居无何拜朝散大夫行通事舎人俄而加太中大夫检校天官贠外郎夫行人之在周礼方国是接公修其令政帝曰余嘉郎官之着汉仪列星是应公司其典故时称邦则国家左贤右戚一文一武以公地望羽仪寄深虎旅除宣威将军行右卫翊府郎将僶俛从事非其好也初公时为郎也辽戎悖逆作患幽冀皇上燠休下人故我有神兵之役选逹权靡盬之吏佐猛毅维城之师乃下制以公为兵曹焉实有宻赞军政独飞长防岂云卒乗辑睦戎机式序若此而既哉俾雷霆飚动剿慝殿邦威兔懐黄龙马未汗而敌尽人未疲而兵辑者公与有力也及班师振旅册勲逾时帝用咨有司之违古念有功之未禄将迁徳命霈多勤有日矣方当翼大化増三光之明熙天秩垂九徳之声昊天不惠厉气流行如何斯人胡不眉夀年四十一圣厯元年夏六月辛丑遘疾而卒呜呼哀哉梁木未施予道不究呱呱稚嗣仰号苍穹哀哀严亲惴临渊谷遐迩寮旧暨乎钦风未识之徒罔不尽朋悲而辈欷矣天子悯然吊之以玉册赗之以锦衾羣公伤然诔徳于素斾图像于青史粤乙卯假于合宫县平乐乡之北阜郭门十里邙山西冈峦万古之阡都邑九原之地隧新陇魂懐故域藐视诸孤未遑归平生志事孰巳焉哉厥弟五人比才连誉曰践一献一循一惟一尚一等因心则友世称万石之闺门死丧之戚吾见伯淮之兄弟佥曰我图后事日月除乎哉乃布哀友生托词懐旧迹徳表墓垂之来昆其铭曰
　　洪河南注少华西峙氤氲灵防生此君子生此君子维国之纪宣慈惠和礼乐文史敦锡崇类汲扬媺否勤然济物若不由巳克明从训诞敷厥美修词北阙润色东里挥翰文昌列星顺晷交战禁卫为王爪士允文允武翁归是比畴曰御冦谂军北鄙攘狄黄龙济师苍兕将王黙繄公是恃帝懿乃勲将图膴仕仇仇执宪不我力以伇伇大劳未授多祉景命无禄洪基中圯父兮葆鬓孤兮稚齿孔懐靡及凡伯瘁止陟彼邙山丘墟嵗磥荒草无际羣哀所起吁嗟杨侯托居此矣沕潏绵曼徳音曷巳久客思乡永懐桑梓
　　唐元城府左果毅赠郎将葛公碑
　　公讳威徳字某曰葛氏京兆泾阳人也其先嬴姓咎繇之后夏有葛伯氏族兴焉宁陵之傍尚传侯国绥山之下独有仙祠婴则威服五城袭则绩称二县鸿胪秀于呉防散骑崇于晋景在其子孙是宜繁羡公生而开朗长而英拔非因马郑之学勤合礼经不待孙吴之书暗同兵法有拳勇尚气概顾盼棱华风神都爽五驭善于东野六射劲于西霜少以嫖姚之才入充供奉之选御桥骖驾犯清跸而不惊辇道啼乌应鸣弓而自落更番左右星岁重深赐上柱国拜元城府左果毅天下大定李广之用无施云中荐贤冯唐之言巳老春秋六十五神功二年某月终于洛师藁殡邙阜夫人太原郡王氏夫人郭氏实生大将军福顺一见圣主再纽乾纲重位冠乎北军茂功藏乎南史故象服临祭鱼轩以朝天子深嘉叹冯勤之母羣公列拜贺虞潭之亲享年七十五薨于京兆之三真里公爱敬奉亲轨则移于后代义方训子福庆来于先人有日矣乃下制曰礼着饰终情惟悼徃询诸前烈抑有旧章前左羽林大将军葛福顺父某守其谦素此艺能未展才术奄从凋殒而嗣子克家式昭勲业既念功以追逺亦自叶而流根宜申奬赠俾慰泉壤可赠游撃将军守右骁卫翊府郎将开元九年二月九日我郎将君前夫人王氏后夫人郭氏祔焉礼也章芾以襚辂旗在列庙食备其牲牢法陈其箫鼔孝慈之道着矣哀乐之礼毕矣寻彼平生之事忽如絶光系乎碑版之文永存遗烈铭曰
　　硁硁都尉角立杰竖神锐玉剑气雄金鼓六艺爰设射驭为武百行虽名忠信为主时不兼命位不充才善流庆荅身谢荣来大原棣棣寓惟嘉偶羽林桓桓克大其后












　　张燕公集巻十九
　　钦定四库全书
　　张燕公集巻二十
　　唐　张说　撰
　　碑文
　　唐故广州都督甄公碑
　　君讳亶字道一中山无极人昔胡公绍舜奄有大邦楚子县陈逃威乐土当烈王之王也有陈通奔周王以为忠将美其族言舜居陶甄之职命为甄氏锡姓因生如坚之读形声转注以真为音处则称刘明归晋者以异变而为郭盖承虢者有冯通之裔邯仕汉为太保大司马承阳侯邯十六代而生鸾仕齐太山太守司校尉无极县伯撰笑道论行于代鸾生隋汾州刺史族族生隋沁州刺史绍绍生隋市令协协生单于大都防府録事叅军赠宋州刺史封惟祖惟曽在商在夏世济其美永观厥成君即宋州府君之第四子也博综经史脱略流俗情之所遗对咫尺于千里气之所重轻百金于一诺曰兴曰比阶应刘之阃奥或草或真藏钟张之筋骨誉满乡曲声闻阙庭天后临朝再加辞命皆辞以亲老不赴逮疾革易箦骨立庐墓复有制徴焉刺史独孤楚率府寮敦喻起于坟左乃授左金吾中侯生尽其养岂违亲许人没尽其哀方委身殉国或用或舍有以见大君之仁时止时行有以观大孝之节君臣之际其逺矣哉寻除左千牛长史检校武始军长史摄右防侍御史兼灵武道行军长史摄右屯卫郎将副临洮军使转右骁卫右郎将为临洮大使拜兰州刺史兼榆林临洮等军大使除夏州都督兼盐州防御使征授幽州都督衣之以紫摄御史中丞为河北军州节度大使君政成周月惠则在人患是缓风表以去职未几复除夏州都督属山戎矫防俶扰王畧兵落天上思回行以出竒虏堕计中守便宜而未进时以为逗遛贬抚州刺史朝廷明此举也未到官迁广州都督兼岭南按察五府经畧讨撃使春秋五十有七开元五年七月二十八日终于官舎以年月日归于恒阳之王公山南原不忘本也君三承辟命再摄宪曹八兴戎旅五司藩翰事之去就所归必执其中职之髙卑为政各当其选观夫果于事喻于义下学而上逹强立而知类畏尅厥爱道无常师有商也之文有求也之艺习礼必本饰之以精华积行必崇茂之以枝叶以此探赜则投刄皆虚矣以此效官则操刀必割矣是故羣士之所鞅掌而君之所绰约常情之所戚戚而君之所荡荡由是言之枪榆之与海运鸣琴之与星入从可知也惜其志懐慷慨雅多大略援桴作气有七纵之能孤剑无前当万人之敌竟不得横絶漠骋雄筭刮狼望之祲镜乎太清巻瀚海之波静而可扫骎骎之足受覊骐骥之途堂堂之貌不画麒麟之阁彼哉彼哉有遗恨矣其孤某等望兮不至求兮不得永懐扬名庶慰罔极铭曰
　　有鳏在下陶复河濵元女作合相攸于陈楚为不道祚以永沦周宠忠节氏以初因丕惟承阳致君论道施及无极建家载考彼汾彼沁伊时之宝宰兮牧兮亦孔之好积庆潜演后人挺生标格磊落气志清明八司戎事厥谋有成五刺方伯厥政有声山有杞梓工思其度国有孙吴君思其略弃徳珠浦遗氛沙漠惜哉不当今也可作恒岳临北滹沲注东仁不忘本孝亦令终夀堂盘薄牧子克穷勒美松隧穆如清风
　　唐故豫州刺史魏君碑
　　公讳叔瑜字思瑾曰魏氏钜鹿曲阳人也考太师郑文贞公致君皇极配神清庙故祖徳胄系叙于太宗之先碑矣公生育庆绪天然炳胎教之资少长徳门日用成躬率之化性盘于孝友习狃于礼乐俛仰中则从容蹈道加以专精好古旁通多艺圣人之所志闻一反三君子之所能举一而九与同生璘琬知名当代始以门资补左千牛转洛州司兵司议郎职方郎中太子洗马出为懐州长史歴庆慈仪豫四州刺史春华韡于两宫时雨零于四郡观风之使所在声闻变雅之化到今遗咏其年春秋五十有一终于豫州于旧城夫人太原王氏祔焉礼也议者以公不避强御有昭子之政事不为皎厉有康子之隠徳虚己尚贤有文侯之乐善重诺分急有信陵之髙义人鲜有一况兼四乎公赋入封君妹归帝子车马无戚里之盛衣服有儒者之节俭而得礼富而无骄此盖奉先之素履也公善于草妙絶时人以笔意传次子华及甥河东薛稷世称前有虞褚后有薛魏此又贻训之余美也嗟夫嗟夫公学埒向歆操齐固燮若天假三夀朝登六事则郑之桓武可寻汉之韦平一揆而年近知命位止方州落鹏翼于半霄负天之力莫展顿龙媒于局路追风之势斯毕九原不作谁将与归二子献华追存先徳俾予作颂以慰罔极曰
　　昂昂豫州毓粹含道钦若古训思文烈考于穆烈考维国之师公承丕搆思皇纉之发轸台阁风流荣问建麾千里泽霶四郡位未充徳命不遂才彼苍孤善谓之何哉子孙必复丘封永乆穆如清风振芳厥后
　　唐西台舎人赠泗州刺史徐府君碑
　　叙曰经天地掲日月文之义也掌邦籍出王命位之崇也本乎言行君子之枢机成乎易简贤人之徳业则徐公其人也昔公奋明哲之姿当髙宗之盛天保大定俊乂用章而光耀天台云飞纶阁文敏以畅机务稽古以析嫌疑礼乐政刑择三代之令典典谟训诰有唐虞之遗风较然于庶绩者可得而闻也其嘉猷谠言沃心造膝滋液内润精防外宻混成于元象者不可得而闻也公讳聃字将道姓徐氏东海郡人也逺祖偃王基仁义于上代严考孝徳济美于近世公始以文生通五经大义发迹曹王府叅军右千牛进潞王府文学崇文馆学士兼侍王太子讲又芳林门修书于时中朝硕老下国英俊皆忘年请交不逺来谒望其路者若晨风之赴北林得其门者如众山之仰东岱公不乐趋竞雅尚退谧深以椒房之家声名太甚求为外职出宰桃林未下车勅改沛王掾终岁选拟司绩员外司议郎并不就乞补云阳令到官累日诏除司城员外郎乃选西台舎人其为政也如始云尔初公幼而殊异八岁工文太宗闻其聪明召试词赋锡以佩刀金鞘称曰神童及中年髙宗嘉乃道优悉命皇子受业訏谟帝采许以国钧故公备更潞沛豫诸王侍读上之在周邸公尝来诲诗焉夫然集虎观之书承龙楼之问二宗之代矫首辞林四王之门从容经席非有海山之艺温良之徳仪形以孚柔嘉维则其孰能发挥圣智启迪天人者乎咸亨元年出为蕲州司马二年坐事徙于钦州君子大守道而小守位汚隆随时屈伸以义亡令尹而不愠失司寇而遂行蕙兰败不为不芳日月蚀不为不明古务忠信何陋蛮越优游钦江岁余而没春秋四十有三惜乎不登宰衡以平天下天夭是椓命也欤既而庆隆嗣子返公孙之柩徳施后王拜先师之爵上元三年某月归于少陵原中兴神龙元年赐泗州刺史褒贤追逺念道尊师圣人之礼也议者以公考果州府君髙学才华香名省闼武帝贤妃姊也大帝婕妤妹也公既髙歩掖垣子又践修旧职同生标藻于鸾殿重世含章于凤池自班姬父兄文雄汉室左思女弟词蔚晋宫悠哉二族徐氏三矣才难不其然乎凡是好文之君赏音之士公之逝也岂不慨然阅青简而思陵云之气操朱而想流水之属哉厥子曰坚景龙中加金章紫绶行礼部侍郎得以命卿之禄奉蠲洁之祀无念烈考树之家风乃刋石立颂将以识徃行摅无穷使本枝百代不忘先人之殒其名也其词曰
　　王言维令中禁是司帝嘉文父曰汝宜之终温且惠习礼明诗长裾传道大笔修词鸿业润色黻缉熙昊天大戾君子明夷苍梧启手涅而不缁中兴受命逝者无追灵符泗水崇赠先师髣像精魄丕承圣期教近子贵荣跻父慈学嗣三业才俱一时春秋孝享霜露深思后之视者斯文在兹
　　大唐中散大夫行淄州司马郑府君神道碑
　　五山可陟惟徳也为之崇髙万物皆化惟名也谓之不朽若夫行欲盖而徳彰道无求而名立常闻其语今见其人公讳某荥阳人也华州刺史襄城公伟之曾孙蒲阳太守大济之孙荆州刺史干奨之子在昔周王敦叙九族邦懿亲于郑维时郑伯敬敷五教赋善职于周其后蕃衍儒门光华士族威行西域名震京师入则天子授经出则单于抗礼公掲日月表山川体二气之清淳纳百代之层庆越在岐嶷异于常童以既冠帯游皆长者初以门子宿卫解褐凉州叅军转嘉州司士又宰钟离当阳二县皆秩满兼摄江陵期月政不改俗官不易方羣盗出奔逺人来附其所防也入境闻恺悌之声其所去也扶路有郁陶之思非夫忠信以结之法令以齐之易简以业之仁义以肥之孰能顺人如此其理者乎神皇玉册受天金坛拜洛顿纲而鹤书下辟门而羣龙至公待诏公车召议宣室自以竒士承一顾之恩许其正人叅四率之属乃墨制除太子右清道长史寻加中散大夫行淄州司马负士元之才于是拜职遇丘明之疾从兹挂冠洛汭闲居漳濵沉痼优游卒岁福应愆期岂唯朋友之哭将见神仙之吊享年七十有九神龙二年夏六月十五日终洛之私第冬十月一日于荥阳之原成先志也公执亲之丧三年泣血以闻州里不亦孝乎先人余业一物不有以让兄弟不亦悌乎加以赈穷纾急隠徳隂施惠人由巳反身待物是用气类益亲声谈载路善击剑好投壶尽五射之妙巧究六书之体势此盖行有余力则以多能位不充量天之命也有子曰博古曰传雅曰嘉徴曰嘉庆曰嘉重生极其养没过乎戚恭惟皇考安宅灵丘盛徳备于卑位家风缺乎国史伐石他山寄哀词客子产遗爱得无叔誉之言公业不忘实有荀攸之叹式撰鸿烈垂之后昆铭曰
　　大君有命桓公封郑世执王政其后不竞为韩所并以国成姓沉水截河溢为荥波荆山之阿胜气实多髙门峩峩衮服委佗猗哉君子世济其美动如义市居成仁里凤集文史猿啼弧矢善政当官惟人所安救危拯越劳而不伐大运奄忽芳留形没髙陇既封深泉又重径无人踪苍苔嵗浓哀哀丘陇堕泪青松
　　唐故赠齐州司马陆公神道碑
　　公讳孝斌字顺姓陆河南洛阳人也其先帝妫启姓陈胡立族敬仲之孙有齐国宣王之弟封陆乡盖命氏之所由兴也秦并诸国陆氏分适燕魏文成帝时东平成王俟生平原简王丽重世游美为国之华公即简王七世孙也曽祖彦升北齐以文艺髙选任秘书郎以至徳表居号终孝里祖亮隋鹰扬郎将父淳感盘桓利贞弓招莫进同志诔行諡为惠康孝悌仁义世不殒矣公诞灵冲和禀识髙明简而中礼易而逹节笃学励行着实飞声文史者宗其渊府徳行者仰其墙仞举国子明经选绛州叅军始州司法其在官也示人亲其亲长其长不苛察而小无废不皎异而大有成知当曰明常澹如也丧亲过哀因中风废卧疾累年不起楚邸肇封大罗云逸虽沉疴未弭而佥望先归授楚王府兵曹防军实有躬降师賔之礼目撃仪形之训府罢换赵州録事叅军以病去职圣厯元年匈奴入赵公危邦不处尽室以行望河南而将济至黎阳而疾甚年六十二十月丁未终于姚村之逆旅归殡于滏阳之郭北先天二年皇帝践祚以故吏赠齐州司马惜哉用公之道行公之志上可以序三光下可以平九土存则位不充其徳没则荣不逮其身命矣夫夫人范阳郡太君卢氏故岐山丞元瑾之女恭俭之徳备贞信之教兴妻道母仪自家刑国享年七十有六开元六年十一月丁未终于洛阳之宣教里八年五月丙子合于漳北之神冈礼也初咸亨中王师征辽公叅是军事友人太原王守义遇疫于海东路艰寇阻兵危势急公独颠沛致丧归其井邑其在安州也朝廷以公精逹法理乃命复囚剑南梁岐寃系动盈千百丹笔所详十全八九其舍生徇义反已施仁皆此类也礼莫重乎饰终于见其不朽矣善莫大乎余庆于知其有后矣四子伯玉仲容叔献季良泣血衔恤视天若堕俾予作颂式昭遗烈铭曰
　　旷哉陆公覩奥臻妙文雄外炳清明内照从政本仁资忠移孝不言而理正身作教才何富之命何负之居防荣毁遭疾栖迟垂彼云翼落此盛时殁后荣进终延赠宠徳之休明位匪为重嗟嗟千载贤士之陇
　　唐故瀛洲河间丞崔君神道碑
　　蛟龙蟠乎沼无云雨而不翔君子志于道无运命而不彰然则变化者是神灵之末富贵者非徳行之本守其贞乐其分不其至矣世有人焉君讳漪字某博陵安平人也在唐为姜姓炎帝之孙也在周为崔氏齐侯之也遥源长发洪河之水接于天层盘列秀太行之山拒于海东观所以美其文宗北州所以贵其清族魏冀州刺史简公讳纂君之髙曾祖也齐散骑常侍讳般君之祖也隋大理少卿讳世立君之大父也故祁阳令讳杭君之皇考也承百代之隆庆总五徳之清淳孝友忠肃宣慈恭俭好古博雅隣几亚圣盈而若虚漠而无象非夫入周公之庙升孔子之堂则宪章礼乐鲜得其门而覩矣弱冠以门胄入国学举进士母弟汲亦以明经同年擢第大理卿张公文瓘人伦之表也目君曰昔两刘并举以为骋二龙焉今两崔齐飞可谓仪双凤矣搢绅景慕憧憧徃来徙宅就居投刺成市若众流之赴壑也及亲而仕盘桓利贞解褐泽州晋城尉降为光州安乐尉换蕲州黄梅尉转河间丞凡更三尉佐四邑体公绰之不欲励伯夷之髙操临事以简御人以寛虽为小政必有可观故八使巡风再荐清白河上遗老江滨旧吏吟咏余声祖述前事人到于今称之若夫碧树烟蔼于江潭红荷藻耀于泽畔宝贝烟花于空浦明玉美润于断岸不为珍舆瑶辇之饰前殿后池之玩诚自得焉必将有赏心之所叹也况乎殿邦光国之宝樽俎柱石之器道为帝者师言为天下利已而税逺驾于穷辙顿髙才于下位亦无懵焉固将有知音之所欷也垂拱元年奉使上都遘疾终于时邕里之旅馆享年六十有二夫人河东裴氏湖州治中怀俭之孙滁州司马昉之女也禀训华室作合髙门嗣徽先姑克和娣妇徳容之盛图传罕有防亲过哀蕣华朝落仪凤中卒于郑春秋二十有八长安三年春二月合于金谷乡邙山之阳礼也北据髙冈连陇南面大道禁林上国皇州川原指掌仙门宰树碑阙相望灵嘉之是安是宅嗣子曰用景龙中爵安平县子职兵部侍郎夙遭闵凶不承诲诱慎终追逺克家用誉防圣主拔竒赏异絶等超伦三顾赤墀之下一举青云之上禄廪所资吉蠲致美实先人宥十世降百祥之所及也永惟官不逹者身不登乎明堂行不夸者名不书乎史册则韬光隠徳之绪俾后代将何述焉夫铭景钟称茂代彼大夫之事篆丰石扬令名此孝子之志辞曰
　　维岳建国厥生炎帝维师尚父谅彼武王古人言曰必齐之姜齐之丁公后有崔子因邑命族世济其美黄鹄倚歌雕龙擅史倬哉嗣武含章挺生以防养正用晦而明混之不浊人莫能名学以崇道文以慰志垂其云翼坦然卑位禄逮吾亲荣非我仕皇皇上帝建官惟贤有人在下胡宁舍旃孰云辅徳曽不永年展矣邦媛宜其家室友如乐谐皎如月出重壤既兆终天偕毕北陵坟丘松槚千秋金碑石楼祗令人愁东都城郭通涧纒洛飞桥连阁金管迭作人世之传然兮山川之宛然兮徳音之缅然兮
　　故洛阳尉赠朝散大夫马府君碑
　　君讳某字某扶风人也其先伯益賛禹中衍御殿在周曰嬴姓在晋曰赵上卿以人归政将军以马服为姓缉熙乎平通重合焜燿乎伏波中水我髙祖汾州刺史讳归欢我大父鹰扬郎将讳仕干严考获嘉令讳果济美惟旧寘徳于君君幼而竒长有规操乐道稽古升堂覩奥伯父匡武抚之曰亢宗保家吾有望尔悉以先人家牒图传付之入太学举明经补巴西尉内忧去职君四嵗而孤重集于蓼因心孺慕名教同伤归次葭萌江溢毁道攀轜号恸涛为之却蜑人哀之胥栈而济释服调襄阳尉主进鱼家絶鱻食州将鲁王俾盘二百鱼时其亡也遗之夫人以辞君还拜受使复王曰非惟是夫又亦贤妇吾尝其一得其二善焉长史卢幼孙悦是奨也举君清干有闻授清城尉未徃且有后命为河西营田判官物土穑人藁谷洋羡皇揆其懋考绩登焉程务挺之军灵夏也咨君运筹乗递入幕获虏数百欲剿罄之君谏曰王者之师将徳是以讨叛惟武擕逺在寛搏牛之防不可破虱未擒伏念何逞累囚乃止师归策勲上柱国改温县尉永淳阻饥广提中外絶甘分少约已周人既防好逑室无嬖御夫人张氏詹事丞师寂之女也敬事皇姑能佐君子娠有胎教宗如乐谐前志之美多所阙载绛郡夫人王氏则天圣后姑之女子而夫人之母也尝曰妇则女训吾女有焉享年不永发徂落时君之伯姊归宗夫人推居廨寝事之而躬处下室及亡设几筵于正寝惟明灵以女公之故凭巫通梦屡寝为辞举家恳启乆而后定嘻生则尽礼死而知让殆其神不昧乎温秩满转洛阳尉当周之兴也版都社泽郊庙粉神岳僎明堂京毂回环日不暇给又勅君专总徒匠凡三百有余旬蕴劳成疾懐忧损夀永昌元年孟夏辛夘卒官春秋五十有七帝用悼之赠朝散大夫旌淑纪庸礼焉玉在山泉为国宝以其灵与瑞君子居下位而上逹以其名与义夫是之宠有由也哉葭萌之戚昭其孝也杨侯息浪异类胥感襄阳之馈炽其洁也徳形于家声闻于外塞垣之谠植其仁也众俘頼全将不为暴重屋之役底其勤也没而益荣朝不弃力有一于此犹为令徳况备举乎岂其身将施其后厥子搆据择皆国之良也为有后之其在是乎徴构职太子仆景隆初宰长安永惟考袭朱芾巳佩葱珩母氏早逝而荣不及乃让赐阶乞封先妣天子怜之制赠夫人清河县太君人谓长安能报恩矣诗云欲报之徳昊天罔极报恩之谓也马氏之墓世在扶风清河之防也卜宅于洛阳邙山麓后君捐馆因窆其所夫人穴于兆之甲大夫竁于域之庚今龙集戊申将返故国君执友礼部侍郎严善思谂之曰夫子之逝一终八辰精气其存亲壤石矣吾尝相二土从新其愈乎且不恋本逹不合古神尚休无或变有梦先君者与其言叶于是祗率嘉话即安成规埋双坟沟四堑傍建祠宇前勒丰碑茫茫天地永懐长毕谁居后之人匪惟是四时蒸荐之事所以观百代祖宗之烈其词曰
　　昂昂大夫有邈其致洽闻肤敏赒穷锡类孝实回川清能改位佐邑惟五安人则四多稼穰边昌言扈帅比义后稷勤官没地歔欷天朝毳衣以遂我有合徳追启清河宜家族揉主祭神和亲戚光贵剑盖金歌相从先后乐此山河
　　常州刺史平贞眷神道碑
　　公讳贞眷字密一字间从燕国蓟人也盖晋之公族有韩国者列于世家韩之余子食平邑者因为氏姓有汉丞相改造绣衣在魏蓟侯宅兹社故瓜瓞绵于三辅枝叶盛乎两燕魏齐之间世济其美公即北齐司空公鍳之曽孙秘书郎子敬之季孙故偃师令直容之叔子钟积庆之洪包太和之粹灵敦厐沉静直方简易仁义根心政理率性度以礼义文以诗书户部尚书清河崔知悌朝望人伦公之文友深赏延誉逺近宗焉始以司成馆进士补卢州慎县尉刺史卢宝举器藏下寮转冀州大都督都府【缺】县尉换晋州洪洞县主簿北平阳道昕气尚标举河东裴知礼鍳裁精别阳推以孝友资身裴亦荐以经邦兴化徙雍州新丰县尉卢少儒引为检防判官差卒选校小大推允休议登闻擢监察御史里行奉使黔中监选有防牱谢凤节仁奏罢汉官专任首领公上其挟奸树党俶扰藩落天子悟焉再使置吏逺夷骚而旋定旧贯改而复完又駉牧在野攘窃是繁耗以岁月莫之禁御公轺车上陇羣慝毕露表监官斛斯果之辈夺职者九人没赃者万计牧圉知禁思无邪矣开耀间吐蕃侵境师旅不给乃购运酬勲募耕入选利之所聚诈亦居焉公与大理正王守一于河兰鄯郭四州推获僦籴王希古卢种王诞其徒二千余人正防其罪爰徳【集作得】我直授监察御史内艰去职居防过毁死孝贻忧光宅初肇延两台分典百郡服阕授右台监察御史巡察河南澄清郡邑升贤罪能执其中类功最加两阶拜右肃政殿中侍御史郎官法天古难其选固美斯在再拜司勲员外郎永昌中遭凶党网罗为周兴所奏贬温州固安令州特举清白改鸿州栎阳令邑多猾人屡宰败驾公威简有素诚结无欺【一作败】率是而行人用不扰狱行自静狼戾反慤诏书嘉誉加朝散大夫又罗密徒贝锦为河内所鞫降括州贠外司仓寻而事白进吉州司马神龙中兴官反旧政穷鳞沛而纵壑坠羽翼而顺风拜司门郎中兼卫王司马无何正除卫王司马拜太子左庶子以节愍之祸出为涪州刺史未徃又转卢州刺史致仕乆之景隆中复起左谕徳兼荣文馆学士诏曰公缙绅耆彦操履清淳令誉播于始终嘉绩宣于中外储闱论谕雅望尤髙宜申朝典俾加徽服可银青光禄大夫又摄詹事东都留守拜常州刺史居嵗余优诏致仕享年八十若干先天元年仲冬薨于河南之正平里第遗令近地便敛以终服开元二年冬卜于伊阙之西夫人河东县君栁氏祔焉礼也公出入四朝歴官二十其进也皆释【集作择】能録勤惟徳是与其退也必含垢受屈在涅不缁子文之量从可知矣凡撰纯孝友悌传各一篇以匡储后撰先君亲友传十六巻以笃故旧撰家谱志各十巻以明系本撰河南巡察记十巻以辨风俗非通理博物立诚锡类其孰能见志以著书因事以设诫若斯之盛也有文集十巻行于代初公侍祠清庙有髦士之宜而先考偃师赠蒲州长史自祖考三叶茔无碑记公咨诸通儒而追建铭碣幽赵之士以为美谈夫为子则颂徳以尊祖饰终以荣亲孝之大也为臣则不枉毫髪以顾私不避豺狼以挠法忠之至也洁志则利不渉口欲不萌心清之源也履道则不俛眉以悦势不屈色以茍容正之方也诗曰仲山甫举之公有其徳传曰左丘明耻之公有其直总是四善逺齐二贤于是芬苾令问优游眉夀惠风激于胜流丕绩敷于哲后然以忤彼权贵保兹介特不登三阶以正四国贞白之似忾焉太息其孤总授充穷泣血靡所寘懐俾余作颂布哀丰石恭惟先人之寮友常奉长者之话言公雅珍确实不尚华靡敬慎风规直纪行事业广词编万无髣髴少子授八分之妙独善当时公平日惠爱故存之刋刻词曰
　　峩峩淑徳先生休命履孝蹈忠含清体正如玉之洁如金之链髙明徇【疑作洵】美学以润之官方正事静以镇之严严宪府公三峻之赫赫储宫公三训之道有行废时有泰否三入三出无愠无喜鼔缶而歌悬车致仕全归俭允也君子西山悠悠东川悠悠云过坟阙风荡松楸人亡道存荣往哀留贻世作则行归于周














　　张燕公集巻二十
　　钦定四库全书
　　张燕公集巻二十一
　　唐　张说　撰
　　碑文
　　齐黄门侍郎卢思道碑
　　有齐黄门侍郎范阳卢公讳思道字子行涿人也其先姜姓世祚东海别为卢氏家于北燕自汉世中郎植至齐侍中阳乌徴君之子禀天灵杰承家令轨清明虗受磊落标竒言不诡随行不茍合逰必英俊门无尘杂至扵求巳励学探道覩奥思若泉涌文若春华精防入虚无变化合飞动斯固非学徒竭才仰钻之所逮也事齐歴散骑侍郎以文翰直中书中废复进至给事黄门侍郎待诏文林馆武平末天子总兵御寇太子监国于晋阳公留综宫朝兼典枢宻及皇舆败绩扵外而百寮荡析于内公节义独存侍从趣邺告至行赏授仪同三司入周除御正上士定省归郡郡人祖英伯作难公胁在其旅幽都既平玉石将燎赖元帅宇文公举以旧有令闻引谒因命草露檄立就骇其丽异其敏释于齐斧之下揖于羣士之上除掌教上士隋髙祖为丞相也迁武阳太守以母老乞解职优诏许之后复徴为散骑侍郎奏内史侍郎事隋开皇六年春秋五十有二终于长安反故里凡更臣三代易官十七再降一免二去职八平除擢迁者四而已公防屯安贞赋诗頽饮视得失蔑如也临难无慑在黜无愠危不去主仕不违亲休明有宾礼之盛颠覆无沦胥之祸其大雅者与夫礼仪损益公能言之故与熊安生详定齐礼三坟五典公能读之故与薛道衡侍学储后公国华人望光照隣邦故所居之朝应对宾客修词抗议允执其中故青琐黄缣异代咸掌大名之下岂诬也哉昔仲尼之后世载文学鲁有游夏楚有屈宋汉兴有贾马王扬后汉有班张崔蔡魏有曹王徐陈应刘晋有潘陆张左孙郭宋齐有顔谢江鲍何刘沈谢徐庾而北齐有温邢卢薛皆应世翰林之秀者也吟咏情性纪述事业润色王道发挥圣门天下之人谓之文伯于戯国有校家有塾禄位以劝风雅犹存然千数百年羣心相尚竟称者若斯之鲜矣才难不其然乎然则飞黄虗聘百辔遗路鹪鹏天运万翼无阶文士擅名当时垂声后代亦云才力之絶众故尔开皇以来百三十余载天賛唐徳生此多士公之孙曰藏用济美文馆重禄黄门永惟衣冠子孙邑里多改先人封树嵗代将平乃假词菲才刋石表隧庶乎渉齐地者不薪栁恵之陇过邢山者无惑子产之墓至矣乎卢氏之子其用心也逺矣铭曰
　　彧彧黄门实天生徳才盖一世荣闻四国文王既没文在人公为宗匠当朝与能龙跃春凤鸣朝升或颂或变或雅或承理以神合声以妙徴髙视雎涣与君代兴人之云亡十有一纪斯文未丧施于孙子新作丰碑徳音不巳
　　赠吏部尚书萧公神道碑
　　仁以度心施物义以由道利贞孝以养志安亲慈以教忠有后举四行之尤善成百代之余庆盖得之于萧府君矣公讳灌字茂兰陵人帝髙辛之苗裔也鸟授命教敷五徳白云入房网开三面防子封宋乐叔居萧氏族之始也相国下秦大夫师汉门阀之宗也大齐以肃竹膺期践皇帝之位大梁以木刃兴运张天地之图传寳祚于一家易鸿名于两汉青盖入洛重南国之衣冠白马朝周盛西雍之宾客公即梁宣皇帝之孙明皇帝之曽孙大父南海王珣入隋封梁国公纂徳乾坤承灵睿哲旧邦虽改见周鼎之时轻新社仍封知晋圭之必大考钧中书舎人率更令文集贤两馆学士学穷秘赜文标宗匠广博幽深契神无迹温良恭俭与道为徒是谓启迪后昆而焜燿前烈者也公总山河之粹气注日月之末光心根孝友器包礼乐动蹑思后故口无择言照在机前故身无择行加以启蓬山之塞路入藏室之关四科得游夏之门六艺取钟王之隽年十八明经髙第补代王功曹王升储改通事舎人又换内直监曳裾西苑擅文士之场束带东朝首正人之列外艰去职王戎死孝时论忧之闵子免丧哀心未尽乃不就祥缟不撤几筵者久之或曰懐其寳迷其国行其志约其亲可乎哉公曰吾过矣不得已而外除不择官而禄仕拜国子监丞以婚姻之故出为甘州司马徙集岚二州司马转渝州长史其从政也反身以惠下推诚以敬上老吾老以施教防吾防以子人执其心也何徃不济故歴佐之邦必僻陋知方戎蜑蛮俗狼戾驯轨贪饕寡欲迎新者望风而歌来暮送故者计日而恋不足诗云淑人君子正是国人能长人之谓也太夫人在堂有羸老之疾公因使入计得扶持还京下巫峡之波上当阳之坂展转在侧殷忧歴时席不安枕衣不解带及板舆长税遂扶杖不起子春视疾加损徒勤石建执丧悲哀自絶永淳元年八月寓居穰县终于苫盖春秋五十有七先君之服也三年有终公过时不释圣善之丧也五十不毁公恋亲灭性君子曰礼也夫可谓至矣夫人京兆韦氏祖云起兵部尚书父师实秦州都督公卿令族兰杜齐芬凤凰飞鸣始正家道珠玉秀色终髙母仪年五十有四长夀元年十月逝于京师布政里粤以二年二月辛卯合于少陵原之先茔礼也其孤嵩克戴圣君以宰天下大福再成于身后湛恩广运于泉路开元十七年仲冬癸丑诏曰中书令嵩父某乙毓粹冲和降灵神象言入精微之奥迹登圣贤之轨位不充量道足庇人松槚虽幽音徽不昧宜承追逺之庆俾崇冡宰之荣可赠吏部尚书同日诏曰嵩母韦氏门传一经行包四徳才淑冠乎邦族言范光乎母师诞兹寳臣作予良弼封其石窌俾承土宇之荣表以金章永贲珩璜之饰赠魏郡夫人扵是建宗庙修礼物荣君后命告我前人逺哉心乎一恩一敬之感防也如是垂裕立训克家扬名遗爱至矣慎终备矣东武公之子孙共连茔阙南城侯之夫人同刻碑铭词曰
　　维萧系宗出宋之子天命齐厯河图梁纪累帝重王雍容文史是生邦俊世济其美仁义孝慈中和庸祗文章鸣凤礼乐元碣馆枚马储闱潘贾人望国华风流儒雅歴佐列郡政成休问行立时法言垂后训殁而益荣追位冡卿哀感有情事传无声墓门松平碑字金生不知千古谁游九京
　　赠戸部尚书河东公杨君神道碑
　　若夫孝在扬名忠归令徳事因感激气槩生焉时逢屯难勲业成焉桃李灼灼不自言于蹊径松栢青青不受令于霜雪穷独善而无挠逹兼善而弗矜子曰君子哉若人吾斯河东公之谓也公讳执一字某农华隂人也司空观王雄之曽孙郓州农公续之孙潞州湖城公思止之子戸部尚书相国执柔之弟观公侍中恭仁公之伯父也安徳公尚书令师道公之叔父也在隋则二代五公在唐则一门三相公台辅积庆禀清明之识河岳防灵资磊落之气体刚毅深于城府蕴规畧长于襟带戏为军阵敌国之势幼成请学兵书长城之望早集年甫十六先君捐馆七日絶饮三年泣血缟素有制儒家叹其从礼柴棘加等议者忧其死孝清明祖徳世胄能贫太夫人在堂有致力之养非躬艺黍稷不以供甘防非手树桑麻不以荐絺纩年逾一纪勤不知劳既极安亲之心方展事君之节乃濯缨璜渚献策金门于当代之圣君论天下之成败秦皇览奏屏左右而与谋汉帝闻言膝前席而不觉一见拔玉钤仓曹再见取尚食直长四见寘典设郎骤进直词深触权嬖为易之兄弟所嫉授伊川府果毅又上封章帝用嘉纳加防击将军右卫郎将歴清道率换右卫中郎押千骑使总统貔虎便繁肘腋故得协心五王戡勦二竖奋飞北洛推戴中宗嗣唐配天不失旧物以匡复勲拜云麾将军右鹰扬将军封农县公赏未充庸且有后命増冠军大将军右威卫将军进河东郡公邑二千戸赋四百室畀之铁券恕其十死又锡天马瑞锦珠盘瑶爵防纹五百缣素三千分三土之上腴处五等之髙列雕戈紫绶环卫于钩陈玉瓉黄流侍祠扵清庙岂知衅结梁鲁政出艳哲里克纳惠而为戮苌叔城周而见咎彼五绩之摧頽此三黜之屯踬出为常州刺史以夫人羸老乞避卑湿特降中防转牧晋州驸马都尉琅琊王同皎亲贤地切休戚图深安刘之防未遂钟室之灾先及吏扇纷狱公陷关通贬徙沁州刺史不知事仍长任夜魂九逝非北首而无归昼戸重扃异南冠而同絷果能推分荣辱忘懐生死人不堪其忧公不改其操乆之尽削官封放懐侍母梁山雨雪不隔曹氏之思王畿风景未就潘园之养寻而大勲不废天道复反归既夺之井邑起故时之将军擢卫尉卿尉复初封爵岩岩剑山蜀之险要嗷嗷飞雁人未安居饥渇人民辑绥凋又授公剑州刺史蔚彼黍苗乐我膏泽内忧逺讣殒絶逾时扵是抟膺星奔徒跣永路雨不接夜身不觧纕因心过礼朝流钦叹有命夺情除汾州刺史知团结兵马哀诉不允金革无违中国简稽而有备单于逃遁而逺迹诏徴为凉州都督兼左卫将军河西诸军节度督察伯姓赤水军等大使公富以农政和以师律章信蕃部赫怒军容断匈奴之臂碛路安而不警张汉家之掖雪山开而无寇遂摄御史中丞玺书劳徕缛赏稠叠又牧原州未发复授凉州都督改右卫将军使悉如故寻移许州刺史未到以单于欵关授右卫将军检校胜州都督兼防置降戸使懐柔以徳种落宜之徴还本官又兼原州都督属降户反叛河朔俶扰边城耸蹙诸将无功强修连率夏州按察关内羽书日夜俾迁郡牧公按甲待敌确乎不动虏骑畏威竟无来掠向使回避行于一歩则攘窃启于万端十将五耗数年未息既而强公追捷朝端延赏徴拜右威卫大将军进检校右金吾大将军寻而即真禁卫肃然异于他日也皇上哀庶戮之不辜念羣胡之自孽大军之后荆棘生焉乃命公摄御史大夫为朔方元帅公刚肠疾恶擒奸摘罪曩将之所弥缝宿吏之所汚没匿赃散廪一徴百万矫枉过正众口嚣然改右卫大将军无何复右金吾大将军金刀更新骲鞘仍旧岩廊益峻徼道増清改金紫光禄大夫鄜州刺史人寛吏急犹前政也享年六十有五开元十四年正月二日薨于官舎阖境发防列城望祭古之遗爱何以加焉天子伤之下诏曰故官某夙负名义早着勲庸居内外之职备文武之任忠勤匪懈诚节无渝忽焉徂没情深悲悼可赠戸部尚书归赗成防有加恒数维公以孝敷闻以忠特逹以干述职以能典兵凡领郡十四将军十二再仗节三执金吾一至九卿二兼独坐俨有直道侃无媚辞银艾复乎旧徳珪爵传乎祚全志节于夷险与福禄而始终諡曰忠公朝之令典也夫人新城郡夫人独孤氏左威卫大将军赠益州大都督卿云之女也妇徳母仪中外师范开元四载先公即穸以今十五年六月合扵咸阳之洪渎川礼也其孤濯汪等衔恤靡诉托词畴识感称代之垂文哀劬劳之罔极铭曰
　　堂堂杨公神宻气雄苦身难孝正国危忠落彼狡童树此帝功昔称关西今也河东观王之裔珠华玉丽重叶尚主三朝嫔帝韡韡七徳侁侁六艺公之亢宗郁为世济凉镇西隅邦临北胡天子受将军剖符青虵入笥白兽衔珠去持玉节来执金吾转予爪士守扵鄜畤明察号神仁恩名子武都石折文昌星死素盖归飞黄泉已矣卜巻阿哀荣孔多尚书鼓吹太守虞歌碑流雨迹松引风过独封茅土长誓山河
　　故括州刺史赠工部尚书冯公神道碑
　　金之为寳百錬而惟精玉之称徳乆幽而不昧圣人美焉君子比焉可铄也不可夺其刚可毁也不可汚其洁伟哉冯公秉斯操矣公讳昭泰字遇圣长乐人也说学于古史岂不闻舅氏之厥初乎毕公建徳扵周毕万大名扵魏别封之裔遂氏冯城秦则丞相并时汉则将军重世积仁钟庆王者郁兴间晋南浮因燕北号家变成国为天下雄勲业竞五伯之先子孙齐二王之后公即昭成皇帝之十世孙也髙祖大将军随州刺史长山公谦以寇恂之才翊戴周武曽祖兵部尚书左仆射魏国公世基以曹参之力经济隋文大父尚书左丞检校御史大夫少府监扬州长史安昌公长命以佳吏之名勤劳王室考仁髙亮无禄子道不究故公幼而袭安昌公焉清明激澈标格峻坚夏翟耿介无矫饰扵韦弦寒松清冥不受令扵霜雪専经覩奥习法精理起家左奉裕改让贤府果毅换文州司马为酷吏所陷罢官乆之调荣州长史属城慢法按而绳之入计防府雠家横讼眀勅杖其愬者迁公宋州司马朝廷翕然知有王法复假右台侍御史江南道防察使类防髙等加朝散大夫进潞州长史堆岸受湍孤醒见嫉转湖州长史公束湿不回聚蚊交讼贬为饶州司马未行降使详复拜鄂州刺史制曰卿志气刚劲操履贞洁歴佐藩条咸有声称诘奸糺谬不避强御苦节清威若凌霜雪顷因谗毁遂有贬降使者案问皎然眀白俾従优奨特加宠命其在江夏异政风行入为太子家令兼知内外铸钱事国泉是殷盗镕乃絶河朔淫雨帝思作又俾公检校邢州刺史散有赒无人忘歉嵗帝乃玺书劳焉其防曰卿忠扵事君简以临下防私徇公之美謌謡所载擒奸摘伏之竒吏人攸仰虽陈朔之贬黜邪慝王业之斥除贪残无以加也一郡清净副朕意焉其后以戚累移睦州刺史复为羣小所譛左授泉州司马未之任又贬荣州司马公砥节荒服天髙聴卑除温州长史俄复旧阶拜括州刺史水国瀐洳苦疾言归景龙三年六月十三日终于苏州之逆旅春秋六十有五正人叹息旧莅伤感公清白传家信义髙世门有竒士室无长物夫其善扵钩距长扵衿帯法严令峻人寛吏急当官而行不避谗慝之口除恶务本不求恺悌之誉出入从宦十有六职以谤获贬者五洗谤特迁者四不曰忠乎将无悔于九死不曰直乎焉往而不三黜故人谢而名益着迹逺而风可懐也皇上志其持法无挠赠大理卿本其坐树无言諡之曰节窀穸之事一以官供哀荣之礼被于存没是时天子严谒山陵训人追孝推恩庶辟防泽幽泉公长子少府监绍正次子给事中绍烈并构层堂仰延荣赠乃赠公工部尚书君子曰孝必锡类忠则不坠臧孙逹其有后乎郑公业为不亡矣夫人琅琊君左相邢公及善之女垂拱二年三十六而夭后夫人彭城君鸿胪卿善因之孙女景龙三年五十有五而逝所谓齐姜昭前邢媛辉后碧树先落悲同孙椘之妻红兰渐苞贵在冯勤之母以开元十八年十月壬寅我节公扵长安县髙阳原夫人王氏刘氏祔焉礼也长子绍正少府监第四子绍忠未仕第五子绍烈御史中丞孝乎二连之心思崇三絶之美魏王来顾赏幼妇之碑秦师不侵尊死士之陇扬名称代道逺乎哉铭曰
　　古之志士忠不为难倬哉冯公矫此云翰嚣嚣羣小彼何足筭屡困终直天下改观轻用百年穷逹相半贻庆二子双承天涣严严大理人命是悬圣朝表赠王道无偏六卿冬官百工攸序韩棱虽殁龙泉可许丘陵鼓舞兮桑改壑迁嵗月崩波兮有去不还唯徳音与颂兮传不朽扵人间
　　故吏部侍郎元公碑铭崔湜撰序
　　良玉吐曜非媚荆人之斵幽兰懐芳岂珍椘客之奏若夫克抱厥徳不掲其明四海顺风以道万乗渇日而致用见于元公矣公讳希声字某河南洛阳人也盖颛顼之裔十三代祖魏昭成帝勲格皇天恵孚庶物骏启灵命大昌扵后故我曽大父隋尚书左丞尊贤爱人开物成务我大父隋南郡司法恭礼乐是蹈诗书是好我皇考黄州刺史孝节政以仁成名以徳举并代集礼以洎扵公公含真蕴灵幼有成量承顔善对实覃实訏母氏鞠育备扵典训三嵗便善草书客有闻而谬之者公援毫立就动有楷则故当时目曰神童焉七嵗属文邈有髙致十四通五经大防百家之言先儒未喻一览氷释四方儒墨之士由是向风矣雅合冲漠脱落人事鼎钟黼黻罔滑其志妙扵鼓琴尤工幽居緑水之操常只傲纵恣不求闻逹兄通理以其声华太髙谕其从仕不得已举进士授相州内黄主簿临下以简人用宜之黄州府君薨浃旬不怠朞而不懈至性之酷异类同伤扵是昆弟胥命累棘互勉负畚荷插躬自成坟故族称元氏之孝服阕调补校书郎转右金吾兵曹万年主簿公之始至万年也河洛肇基扵天邑崤函分守扵懿亲鄎国公武攸望地在维翰寄深镇抚以公文吏之美佥为判官凡有牋疏皆自公出朝廷嘉焉徴拜司礼博士则天大圣皇后万几之余属想经籍思欲撮羣书之要成一家之美广集文儒以笔以削目为三教珠英盖一千二百巻公首膺嘉命议者荣之书成克厌帝防迁太子文学主客考功二员外赏勤也皇帝纉膺大业擢中书舎人是时天地初复中外多务章奏交驰文诰叠委公操斧则伐悬衡不欺至于献纳多所施用然而不乐防烦屡乞外补上优而不许转太常少卿无何吏部缺公虽虬蟠不进欲固其节而鹤鸣有闻终迫其用乃拜吏部侍郎实能考才地以谂所立振幽滞以器所用简而能通清而不介轮桷必举众论休之天锡不永清羸遘疾春秋四十有六景龙元年某月终扵某天子悼焉赙以粟帛唅襚之事即以景龙元年某月归于某礼也懿交昵友平生词赋之客聚泣而评曰公事寡嫂抚孤侄以义闻居闺门接昆弟以礼着黄州之酷昭其行也鄎国之徴表其才也奉常之举见其高也吏部之佥彰其用也况乎体道之要心无疵瑕包身之防口絶否非夫全徳具美自天离祉曷能臻此君子患道之不立不患夀之不永公道行矣奚其多伤而已哉有集三十巻行扵世嗣子寄童龀之子婴儿之慕夫人李氏故亳州刺史某之女今主客郎中颙之从父妹也华首防天帷堂哭昼藐视呱疚哀感草木托词扵我故人庶以纪百代之盛予与公一遇相得二纪同逰聫光粉闱接袂华禁容范之好宛犹存目宴谑之言未防扵耳追慨畴曩援毫涕集公执交兵部侍郎南阳张説吏部侍郎范阳卢藏用当代英秀文华冠时而卢兼有临池之妙故张述铭卢篆石天下称是碑有二美焉词曰英英白云瑞彼君辂佻佻公子嘉我王度魏后遗徳作华天朝云气应变直心遥遥麟阁书仙凤池墨妙太常国礼少宰邦教公之处之有伦有要玉折其贞金断其清殁而不朽仁乎令名
　　唐赠丹州刺史先府君神道碑
　　府君讳骘字成骘范阳方城人也张祖曰挥帝轩之肇勲木锡姓尚矣诗有卿士孝友史有留侯世家八叶至东汉司空皓子宇北平太守始居范阳四叶至西晋司空华子韪散骑常侍仍侨江左昆孙太常复归河洛故河东有司空砦洛阳有散骑里后司空至府君十二代不失仁义矣王父讳弋周通道馆学士考讳恪无禄早世府君茕生遗育四代单绪家世尚儒不及伯鱼之训外祖为理遂读臯陶之书以明法歴饶阳长子二尉介休主簿洪洞丞以所愿乎下事乎上以所愿乎上交乎下反身与人何徃不顺台选贞白覆囚山南人谓是行有典刑矣昊天不吊年五十二调露元年十二月乙夘捐背扵县廨夫人长乐县太君冯氏父威蓝田丞敬脩法度践渉图史顾复幼孤将就成立家道不殒夫人是頼享年七十二倾背扵东都康俗里第光珪説不天夙遭闵凶又集荼蓼先王制礼不敢从灭以景龙二年七月已亥安扵万安山阳祔从周制也先君不禄俸不奉亲不机杼不资身僚旧无鸡黍之接况其非类乎族姻无鱼菽之受况其人吏乎是全其髙而善其独也过四十始阅六籍观诗得之厚观书得之观乐得之和观礼得之别观春秋得之正观易得之元曰君子多乎哉事斯一言而已矣每诵道记三复三寳曰至人之心有以垂世又闻之太夫人云吾有子五十载非其疾无一日之忧太夫人亦云吾事夫子三十年耳无忤声目无暴色先君之违世也其忧恋者尊门在殡与圣善在堂与我诸孤无日敢忘及王母终养二祖封崇亦尚克家成遗训矣若夫安亲孝也宜家义也翼子慈也轨迹隠乎含光故当代罕耀馨香发乎潜徳故明神终劳先大夫乆而益荣没而不朽盖此景龙二年天子嘉侍臣之匪躬念前人之蕴徳二月乙已诏曰故官某毓徳髙迈藏器下僚代载儒雅家传清白河东佐邑长不欺之风山南覆囚溢无寃之聴徂谢永乆丘坟不饰启兹令贞事先朝宜崇追逺之恩以表扬名之志可赠使持节丹州刺史王泽漏乎泉壤国礼崇乎宗庙汉帝论士恨不见李牧之为人曽子思亲泣无逮椘王之厚禄道存运徃痛矣余悲缅存前哲之所以闻无声扵四海视不见扵百代者匪铭颂与桓麟蔡邕其则不逺呜呼霜露交积松槚滋深兄弟永懐相顾将老胡伯虎岂敢掩大人之清陈季方何足知家君之徳小子衔恤非曰能文莫假辞扵他者务传信于我也铭曰
　　猗严考用妙体太和竭髙志贞夫一戒其多孝扵亲正于家刑于训清厥心晦厥迹畏厥闻如何其谦俭慈皇哉褒徳永世有词
</div>
    <div class="pagination">
<a href="张燕公集_page14.html">上一页</a><span>...</span><a href="张燕公集_page10.html">10</a><a href="张燕公集_page11.html">11</a><a href="张燕公集_page12.html">12</a><a href="张燕公集_page13.html">13</a><a href="张燕公集_page14.html">14</a><span class="current-page">15</span><a href="张燕公集_page16.html">16</a><a href="张燕公集_page17.html">17</a><a href="张燕公集_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
