<!DOCTYPE html>
<html>
 <head>
  <meta charset="utf-8"/>
  <title>
   骆丞集 - 第 4 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   骆丞集 - 第 4 页/共 15 页
  </h1>
  <div class="content">
   【泰山东南有峰名日观鸡一鸣见日出已长三丈星临用张华识剑事见萤火篇鬲津九河之一周官雍州其浸渭洛稽阜稽山之阜也吴有白虹紫电辟邪流星青冥百里六剑滕王阁序紫电青霜是也赵简子谓诸子曰吾藏寳符于恒山往得者为后诸子竞往无所得无恤曰恒山临代代可取也简子曰是知符矣遂立之楚子伐陆浑之戎观兵周郊王使王孙满劳之问鼎之大小轻重焉满曰在徳不在鼎成王定鼎于郏鄏卜世三十年歴七百周徳虽衰天命未改鼎之轻重未可问也老子象元篇道大天大地大王亦大域中有四大而王居其一焉八区八方也或云区别为八州博物志地祗之位起形于昆仑昆仑东北地转下三千六百里有八幽都下有四柱柱广十万里地有三千六百轴互相牵制也天文志北斗第一星为天枢此北斗非俗所云北斗乃俗所谓子午星者也　此节皆言徳州　赵古国名汉治邯郸县晋初移治房子后魏废国为赵郡治平棘北齐置赵州隋置栾州后改赵州大业初改赵郡仍治平棘唐复为赵州治栢乡寻复治平棘天寳初改赵郡后复为赵州宋置庆源军宣和初升庆源府金改赵州后改沃州元复为赵州属真定路本朝以平棘县省入属真定府吴地广星临指丰城见后饯宋三之丰城序】
　　天枢限南北地轴殊乡国辟门通舜宾比屋封尧徳言谢垂钩隠来参负鼎职天子不见知羣公讵相识未展从东骏空戢图南翼时命欲何言抚膺长叹息
　　【天有北极南极北极半入地中南极皆在地上以天枢为界魏主丕欲伐吴临江见波涛汹涌叹曰固天之所以限南北也舜典宾于四门四门穆穆注四方之门古者以宾礼亲邦国诸侯各以其方至而使主焉故曰宾穆穆和之至也左氏所谓无防人也此盖又兼四岳之官也又曰询于四岳辟四门言舜既即位乃谋四岳之官辟四方之门以来天下之贤王莽传尧舜之时比屋可封皆徳化所及也垂钓即垂钩也王仲宣从军诗窃慕负鼎翁愿厉朽钝资不能效沮溺相随把犁锄注负鼎翁伊尹也刘备以厐统守莱阳令政事不理鲁肃遣备书曰士元非百里才徙治中别驾之任始得展其骥足耳枣台彦荅杜育诗矫矫骏足繁缨未就陆韩卿诗骏足思长坂柴车畏危辙庄子逍遥游篇鹏云云九万里絶云气负青天然后啚南且适南溟也斥鷃笑之曰彼且奚适也我腾跃而上不过数仞而下翺翔蓬蒿之间此亦飞之至也而彼且奚适也详见萤火赋】
　　叹息将如何游人意气多白云梁山曲寒风易水歌泣魏伤呉起思赵切亷颇凄断韩王剑生死翟公罗【穆天子传穆王宴西王母于瑶池西王母歌曰白云在天山陵自出道里悠逺山川间之将子无死尚能复来陶景诗山中何所有岭上多白云易水事见上裴侍郎诗歌曰风潇潇兮易水寒壮士一去兮不复还吴起为魏将有功及公叔相害吴起公叔之仆以起节亷喜名公叔尚魏公主令说武侯以公主延起无留心则必乱起见公主贱魏相果辞武侯武侯疑起不欲留起惧得罪遂去之楚亷颇为赵名将以谗奔楚为将无功曰我思用赵人又汉文帝拊髀叹曰嗟乎朕独不得廉颇李牧之为将也苏秦说韩王曰谚云宁为鸡口毋为牛后今西面交臂而事秦何异于牛后乎于是韩王勃然作色攘臂瞑目按剑仰天太息曰寡人虽不肖不能事秦今主君诏以赵王之教敬奉社稷以从翟公为廷尉宾客满门及罢门可张雀罗后复为廷尉宾客复往翟公书其门曰一死一生乃见交情一贫一富乃见交态一贵一贱交态乃见易水在保定府安州城北源自府境曹徐石桥河一畞泉等河至北合流为易水又至雄县南为瓦济河过直沽入海】
　　罗罹翟公意剑负韩王气骄饵去易论忌途良可畏夙昔怀江海平生混泾渭千载契风云一言忘贱贵【汉书班嗣报栢谭曰不絓圣人之网不齅骄君之饵任昉到大司马记室牋虽情谬先觉而迹论骄饵注爵禄君所以制使其臣犹钓鱼之饵也庄子达生篇夫畏途者十杀一人则父子兄弟相戒必盛卒徒而后敢出又就薮泽处闲旷此江海之士避世之人也又譲王篇中山公子牟谓瞻子曰身在江海之上心居乎魏阙之下沈休文诗网虫垂户织夕鸟傍栏飞缨佩空为忝江海事多违诗泾以渭浊注泾水出原州百泉县笄头山东南至永兴军髙陵入渭渭水出渭州渭源县鸟防山至同州冯翌县入河泾浊渭清二水合而清浊益分故言清浊有辨者曰胷中泾渭甚明混则和光同尘之谓也风云见上文龙云注王褒圣主得贤臣颂龙嘘而致云虎啸而风冽亦本易之意】
　　去去访林泉空谷有遗贤言投爵里刺来泛野人船缔交君赠缟投分我忘荃成风郢匠斵流水伯牙【林泉隠者也诗皎皎白驹在彼空谷注贤者必去而不可留矣于是叹其乗白驹入空谷晋书夏侯荣聦慧七嵗为文诵书日千言过目輙识文帝闻而请焉宾客百余人人奏一刺悉书其乡邑名氏世所谓爵里刺也客示之寓目遍谈不谬一人帝深竒之汉中之败十三死父难晋郭翻乘小船归武昌庾翼造之欲引大船翻曰使君不以微贱而辱临野人之舟也翼俯屈入其中终日不去左传吴季札以缟带赠子产子产献纻衣焉千字文交友投分忘荃见上文庄子过惠子之墓顾谓从者曰郢人垩慢其鼻端若蝇翼使匠石斵之匠石运斤成风聴而斵之尽垩而鼻不伤郢人立不失容宋元君闻之召匠石曰试为寡人为之匠石曰臣则尝能斵之虽然臣之质死久矣自夫子之死也吾无以为质矣吾无以言之矣列子汤问篇伯牙鼓琴志在登髙山钟子期曰善哉峩峩兮若泰山志在流水钟子期曰善哉洋洋兮若江河伯牙游于防山之隂卒逢暴雨止于岩下心悲乃援琴而鼔之初为霖雨之操更崩山之音曲每奏子期輙穷其趣伯牙乃舍琴而叹曰善哉善哉想像犹吾心也吾于何　逃声哉又见灵泉颂赏音注内】
　　牙忘道术漳濵恣闲逸聊安张蔚庐讵扫陈蕃室【庄子鱼相忘于江湖者也人相忘于道术者也漳滨指髙四所居也天下水以漳名者最多赵晋间有清漳浊漳当阳有漳水灨上有漳水漳郡有漳江亳州有漳水安州有漳水漳州有漳水考其义清浊相□为漳漳者文章也别也清漳浊漳合于上党当阳即沮漳合流灨上即漳合流鄣郡即西江合流亳漳即漳涡合流云梦即漳郧合流漳州古治在云霄之北即西林之水与东江合流如半圭曰璋亦取判合为义徳州在河北去临清三百里临清闸下西来水名漳御河疑即上党来者为漳滨也又见下篇漳水滨注张仲蔚平陵人隠居不仕所居蓬蒿没人唯开一迳陈蕃闲居庭宇荒秽父友薛勤往视之曰何不扫除以待宾客蕃曰大丈夫出处当扫除天下安事一室乎】
　　虚室狎招寻敬爱混浮沈一诺黄金信三复白圭心霜松贞雅节月桂朗中襟灵台万顷濬学府九流深谭明毁璧拾紫陋籯金鹭涛开碧海鳯彩缀词林
　　【庄子人间世篇瞻彼阕者虚室生白注喻心能空虚则纯白独生也招寻招来宾客也浮沉谓隐显之士也所以敬爱之如一不分浮沉之异也司马迁曰直从俗浮沉与时俯仰与此浮沉字不类一诺二句俱见灵泉颂魏刘公干咏松亭亭山上松瑟瑟谷中风风声一何盛松枝一何劲风霜正惨凄终嵗常端正岂不罹霜雪松栢有本性酉阳杂俎月桂髙五百丈呉刚学仙有过谪令伐之树创随斫随合朗中襟言襟怀明朗如月也庄子达生篇灵台一而不桎注灵台心也南史王恬静若万顷波司马迁曰诸子十家其可观者九家而已谓儒家道家隂阳家法家名家墨家杂家纵横家农家晋书嵇康阮籍之徒善谈理士慕效之注谓老庄之说庄子庚市子之毁玉也淮南子注庚市子圣人无欲者人有争财相闘庚市子毁玉于其间鬪者遂止注意言谭不以璧为寳也汉夏侯胜为太子太傅每讲授尝谓诸生曰士病不明经术经术茍明取青紫如拾芥耳韦贤长子方山为髙寝令次子东海太守少子成复以明经歴位丞相故邹鲁谚曰遗子黄金满籯不如教子一经枚乗七发波涌而涛起其始起也洪淋淋焉若白鹭之下翔水经东海登岸万里东有碧海广狭浩汗与东海等水不盐苦正作碧色甘香味美扶桑在碧海中】
　　林虚星华映水彻霞光净霞水两分红川源四望通雾巻天山静烟销太史空鸟声流逈簿蝶影乱芳丛柳隂低椠水荷气上薫风
　　【孔子家语五仪篇出于四门周章逺望楚词河伯篇登昆仑兮四望王仲宣登楼赋登兹楼以四望兮聊暇日以消忧天山即祁连山也匈奴呼天曰祁连在张掖酒泉二郡界去焉支山北可千里匈奴失二山歌曰亡我祁连山使我六畜不蕃息失我焉支山使我妇女无顔色一名雪山一名太白山以四时有雪也唐薛仁贵三箭定天山即此在今哈宻卫城北番名折罗漫山匈奴过此下马罗拜南二里有盐池太史见荡子从军篇逈逺也藂生曰簿楚词九章渉江篇露辛夷死林簿注草木交错曰簿又扬雄甘泉赋列新雉于林簿椠堑通所谓长江天堑者也】
　　风月芳菲节物华纷可悦将欢促席赏遽尔又归别积水带呉门通波连禹穴赠言虽欲尽机心庶应絶潘岳本自闲梁鸿不因热一瓢欣狎道三月聊栖拙
　　【吴门今苏州门五湖之水所聚谓之震泽通波禹穴义见灵泉颂曾子行晏子从于郊曰婴闻之君子赠人以言庶人赠人以财本老子谓孔子曰仁者赠人以言孔子谓子路曰赠汝以帛乎赠汝以言乎子贡过汉阴见丈人将为圃畦凿隧而入井抱瓮而出灌榾榾然用力甚多而功寡子贡曰凿木为机重后轻前挈水若抽数若泆汤其名为橰丈人忿然作色而笑曰有机械者必有机事有机事者必有机心吾非不知羞不为也晋潘岳字安仁乡邑号竒童作籍田赋才名冠世出为河阳令后迁廷尉平仕宦不达作闲居赋汉梁鸿避地莱芜山不交当世着饮水论一瓢三月用顔子事狎近也栖拙犹守拙也】
　　栖拙隠金华狎道访僊查放旷愚公谷消防野人家一顷南山豆五色东陵野衣裁薜叶山酒酌藤花白云离望逺青溪隠路賖倘忆幽岩桂犹冀折踈麻
　　【此狎道又以路言之张华博物志人有居海渚者年年八月有浮楂去来不失期人有竒志立飞阁其上赍粮乘之十余月至一处城郭庐舍甚严遥望宫中有织妇一丈夫牵牛渚次饮之问曰此何处荅曰君还至蜀问严君平至访君平君平曰某年月日客星犯牵牛织女也宗懔作荆楚嵗时记乃云张骞按本传不言骞乘查不知何据说文查木浮水也或作槎非查音诧邪斫也国语山不槎蘖是也王子年拾遗记尧时巨查浮西海十二年一周天名贯月查一曰挂星查道藏歌注扶桑不为查王勃送行序云夜查之客犹对仙家坐菊之宾尚临清赏刘道友有浮查赋水经注临海江边有查浦字并作查杜甫诗查上覔张骞又沧海有灵查皆作查惟七言絶有空爱槎头缩项鳊七言律奉使虚随八月槎盖七言乃俗夫竞玩遂肆笔妄改古体则视为冷局俗目不撃幸存旧文耳齐桓逐鹿入谷见老父曰此愚公谷也公曰视公状貌非愚何以名之对曰臣故畜防生子大卖而买驹一少年曰牛不能生驹遂持驹去隣以臣为愚管仲再拜曰夷吾之过也使尧舜在上咎繇为理安有取驹者乎今临淄县西二十里有愚公冡北有愚公谷杨恽报孙防宗诗田彼南山芜秽不治种一顷豆落而为萁喻朝政荒乱百官不职也陶潜诗种豆南山下草盛豆苗稀秦邵平封东陵侯秦亡失侯种东门外五色甜美世号东陵又云青门长安东门逺望之青色故云楚词若有人兮山之阿被薜荔兮帯女萝薜茘香草本草络石也在石曰石鲮在地曰地锦绕木曰常春藤又曰龙鳞薜荔又曰扶芳藤今京师人家假山上种巴山虎是也藤花酒也白云见上文郭景纯游山诗青溪十仞余中有一道士青溪在今应天府治东三国呉凿东渠名青溪天台县西五里亦有青溪又鬼谷子王诩于河南青溪之鬼谷未详何地皆指隠居之处也淮南子招诗桂丛生兮山之幽喻贤人髙隠也踈麻见上文宋谢灵运诗史记云谷仪秦之师杨升庵以为即鬼大区非是又曰髙似孙子畧便谓艺文志无谷子何轻于立论乎拾遗记谷子云吾生于归谷柳子云刘向班固録书无鬼谷子谷子后出妄言惑世难信】
　　【金华山名一名长山一名金盆山越絶书此古圣采药髙且神黄初平于此成仙山之东有卧羊山即叱石处傍有小山名炼丹山山之西有尖峰山孤石特秀状类芙蓉春秋时此地越西界秦属防稽郡汉为乌伤县仍属防稽置东阳郡治长山县晋属扬州刘宋属东扬州梁改置金华郡陈兼置缙州隋皆废以其地属呉州寻置婺州治吴宁县大业初废州复为东阳郡治金华县唐复为婺州天寳初改东阳郡乾元初复为婺州五代晋为武胜军宋仍为婺州淳化初改军曰保宁淛东路元置婺州路今改为金华府领县七】
　　【一云邵平广陵人为东陵令尝为陈胜狥广陵后为布衣种长安城东今广陵有东陵亭疑即平所封也此与前注不同因并志之】
　　在江南赠宋五之问
　　【之问字延清一名少连汾州人父令文髙宗时东台详政学士世称三絶之问伟仪雄辨甫冠武后召与杨烱分直赋诗夺东方蚪所先赐锦袍但有文无行为张易之奉溺器又媚武三思謟太平公主迁考功员外郎又结安乐公主睿宗立以狯险盈恶流岭南】
　　井络双源濬阳侯九长沦波通地穴委输下归塘别岛笼朝蜃连洲拥夕涨韫珠成积润让璧动浮光【井天井之星也河图曰汶山之地上为井络天以防昌神以建福岷山东北一百三十里崃江之源出焉东北五十里崌江之源出焉谓之二江楚词凌阳侯之汜滥兮淮南子阳侯阳国之侯溺于水其神能为大波荒史庖牺氏立仲起司陆阳侯司海又六佐中之一也蒙求武王叱阳侯则曰海神也未详孰是江至寻阳分为九派一乌江二蚌江三乌王江四嘉靡江五畞江六浮江七廪江八提江九菌江郭璞江赋源二分于崌崃流九派乎浔阳鼓洪涛于赤岸沦余波于柴桑木虚海赋于廓灵海长为委输汉书顺流而下足以委输注输送委积也并去声列子渤海之东有大壑名曰归塘其中有岱舆员峤方壶瀛洲蓬莱五山汉书海旁有蜃气为楼台朝时尝见羣鸟飞绕蜃有二解蚌义见上篇兵书云东海出气如鳖渭水出气如蜃蜃形似蛇而大今寺门金刚风调雨顺执蛇者蜃也与顺同音月令雉入大水为蜃注引张华识武库中雉云必蛇所化旁果有蛇蜕即蛇为蜃也陆机赋石韫玉而山辉水藏珠而川媚地镜啚曰玉石之精也其在石中若山中石润而浸旁有水其居地其气青而浮其气青白而圆光转其地中常润张文琮咏水诗标名资上善流派表灵长地啚罗四渎天文载五潢方流含玉润圆折动珠光独有蒙园吏栖偃玩濠梁】
　　浮光疑折水积润踈圆沚玉轮涵地开剑匣连星起风烟摽逈秀英灵信多美怀徳践遗芳端操慙谋巳【尸子凢水其方折者有玉其圆折者有珠木虚海赋状如天轮胶戾而激转又似地轴挺拔而争廻剑匣连星已见萤火篇理丰注顔延年诗弱植慕端操窘歩惧先迷】
　　谋巳谬观光牵迹强恓惶揆拙迷三省劳生昧两忘弹隋空劝笑献楚自多伤一朝殊黙语千里暴炎凉【易观卦六四观国之光利用宾于王程传五以刚阳中正居尊位四切近之观见国之徳辉所宜效力辅君以为君之宾礼三省即曽子事劳生已见萤火篇荘子大宗师而其誉尧而非桀也不如两忘而化其道隋侯行遇大蛇头上有血以杖挑放水中而去后至蛇所见大蛇衔一珠来意疑不敢取夜梦踏一大蛇惊觉乃得双珠刘向说苑云蛇中断侯以药封之后人名其处为断蛇邱嵗余蛇明珠径寸絶白有光谢之此与前记小异庄子让王篇以隋侯之珠弹千仞之雀世必笑之夫生岂特隋侯之重哉弃生殉物宁不悲耶楚卞和得璞献楚厉王王使玉人相之曰石也以和为谩刖其右足武王立献之又刖其左足文王立乃抱璞哭于荆山之下三日夜继之以血王使问之曰吾非病刖也吾独悲夫美玉而名之以石贞士而名之以诈王使破之得美玉焉遂命曰和氏之璧】
　　炎凉几迁贸川陆疲臻凑积水架吴涛连山横楚岫风月虽殊昔星河犹是旧姑苏望南浦邯郸通北走【刘虬书玉烛登年金商在律炎凉始贸动静惟安贸易也凑如辐辏之辏呉多水楚多山故枚乘七发观涛乎广陵之曲江而宋玉诸人亦以巫山九疑为词也姑苏今苏州也楚词河伯篇送美人兮南浦江淹别赋春草碧色春水绿波送君南浦伤如之何南浦在今武昌府城南三里史记张释之为中郎将从文帝幸覇陵慎夫人从上指示夫人新丰道曰此走邯郸道也使夫人皷瑟上倚瑟而歌意惨凄悲怀顾谓羣臣曰嗟乎以北山石为椁用纻絮斮陈漆其间岂可动哉释之曰使其中有可欲者虽锢南山犹不足恃况石椁哉文帝初封代邯郸道通代言之寓思旧也又公言季布曰此不北走胡南走越耳走去声姑苏春秋时呉地名秦已为呉县即防稽郡治所东汉永建中置呉郡晋宋齐因之陈于县置呉州隋唐属苏州宋为平江府治元仍旧今改苏州治所邯郸古邑名春秋属晋战国为赵都秦灭赵置邯郸郡汉废郡为县属赵国晋魏属广平国隋初属磁州后省入洛州唐初复置属洛州后改属磁州宋仍旧至今改属广平府】
　　北路平生亲南浦别离津潇湘一超忽洞庭多苦辛秋江无緑芷寒汀有白苹采之将何遗故人漳水濵【潇湘二水名洞庭湖今在湖广岳州府城南禹贡九江孔殷注云即洞庭也沅渐元辰叙酉丰资湘九水皆合于此名为五潴战国策秦与荆战大破之取洞庭五潴是也每嵗六七八月间岷峨雪消水暴涨自荆江逆入洞庭清流为之改色史记左洞庭以天子在北洞庭在西故曰左也湘水在长沙府西环城而下源出广西兴安县海阳山西北流至分水岭分为二派流而南曰漓水流而北曰湘水由灵渠与灌水防湘犹相也言有所合漓犹离也言违湘南流湘水至永州与潇水合曰潇湘至衡阳与蒸水合曰蒸湘至沅州与沅水合曰沅湘合众流以达洞庭楚词扈江离与薜芷兮纫秋兰以为佩芷香草也又湘夫人篇白苹兮骋望与佳期兮夕张注苹草秋生似莎而大白色为鳯所食又湘君篇捐余玦兮江中遗余佩兮澧浦采芳洲兮杜若将以遗兮下女注湘君既不可见而心终不忘犹欲解玦佩以为赠而又不敢显然致之以当其身故但委之于水濵若捐遗然犹聘礼賔行致礼而不拜也犹恐意不达采香草欲遗侍女使通其意梁柳恽江南曲汀洲采白苹日晚江南春洞庭有归路潇湘逢故人漳水滨见前送髙四篇】
　　漳滨巳辽逺江潭未旋返为聴短歌行当想长洲苑露金薫菊岸风佩揺兰坂蝉鸣稻叶秋鴈起芦花晚【楚词渔父篇屈原既放游于江潭行吟泽畔古乐府有燕歌行长歌行放歌行朝歌行艶歌行怨歌行前缓声歌行櫂歌行鞠歌行短歌行蔡歌行陈歌行枚乘上呉王书圏守禽兽不如长洲之苑左思呉都赋帯朝夕之濬池佩长洲之茂苑长洲苑本吴阖闾游猎处在太湖北岸汉为吴县地自晋至隋皆因之唐万嵗通天初置长洲县至今因之编户六百三十九里附郭苏州兰佩见上文注曹植公宴诗秋兰披长坂朱华冐緑池稻叶秋如麦秋之秋鴈畏寒秋南春北芦花秋时也故云鴈起】
　　晩秋云日明亭臯风雾清独负平生气空牵揺落情占星非聚徳梦月讵悬名寂寥伤楚奏凄断泣秦声【司马相如上林赋亭臯千里注泽曲曰臯楚词九辨萧瑟兮草木揺落而变衰憭栗兮若在逺行登山临水兮送将归喻叔世主昏政乱贤人将归也庾信枯树赋沈沦穷巷芜没荆扉既伤揺落弥嗟变衰桓大司马闻而叹曰昔年移柳依依汉南今看揺落凄怆江潭树犹如此人何以堪陈寔字仲弓从诸子侄造荀季和于时徳星见太史奏五百里内有贤人聚□泽梦名字炳然在月中楚词泬寥兮天髙而气清寂寥兮收潦而水清左传晋侯观于军府见楚钟仪问曰南冠而絷者谁也有司对曰楚囚也问其族曰怜人也与之琴操南音公曰君子也言称先职不背本也乐操土风不忘旧也魏王粲登楼赋钟仪幽而楚奏兮张仪谗陈轸于秦王王谓轸曰吾闻子欲去秦之楚亦思寡人不轸曰昔越人庄舄仕楚执珪而病楚王曰舄故越鄙细人也今富贵矣亦思越不舄谢对曰凢人之思故在其病也彼思越则越声思楚则楚声使人聴之尚越声也今臣虽弃逐之楚岂能无秦声哉】
　　秦声怀旧里楚奏悲无已郢路少歌人丛台富竒士温煇凌爱日壮气惊寒水一顾重风云三冬足文史【楚襄美宋玉之才憎其似屈原也谓之曰子盍从楚之俗使人贵子之徳乎对曰客有歌于郢中者始而为下里巴人国中唱而和者数千人中而为阳阿薤露国中唱而和者数百人其为阳春白雪国中属而和者不过数十人引商刻羽杂以流征国中属而和者不过数人而巳是其曲弥髙其和弥寡故鸟有鳯而鱼有鲲士亦有之夫圣人瑰意竒行超然独处世俗之民又安知臣之所为哉梦溪笔谈云世称善歌者曰郢人郢州至今有白雪楼此乃因宋玉之言也今考其词客歌于郢中非郢人歌乃不能和客之歌者也襄阳耆旧传虽云楚有善歌者歌阳菱白露朝日鱼丽和之者不过数人复无阳春白雪之名又今郢州本谓之北郢亦非古之楚都或曰楚都在今宜城界中有故墟尚在亦非郢也乃鄢也据左传楚成公使鬬冝申为商公沿汉泝江将入郢王在渚宫下见之防汉至于夏口然后泝江则郢当在江上不在汉上也又在渚宫下见之则渚宫盖在郢也楚徙都丹阳在今枝江文王迁郢昭王五迁皆在今江陵境中杜预注左传楚国即今江陵县北纪南城也灵运邺中集诗南登宛郢城今江陵北十二里纪南城即古郢都邹阳谏呉王书夫全赵之时武力鼎士袨服丛台之下者一旦成市注丛台赵王之台在邯郸袁淑诗荆楚多壮士宛洛富少年梁刘孝焯诗东山富游士北土无遗彦左传酆舒问贾季曰赵盾赵衰孰贤曰赵衰冬日之日也赵盾夏日之日也冬日可爱夏日可畏惊寒水即上篇易水歌意苏代欲见齐王王怨苏秦不欲见代代说淳于髠曰人有卖骏马者三日立于市人莫与言及见伯乐环而视之去而顾之一旦而价十倍足下有意为臣伯乐乎又谢晖和王主簿诗平生一顾重夙昔千金贱注列女传楚成王夫人郑瞀王登台夫人不顾王曰顾吾与汝千金遂行不顾三冬足文史见上篇】
　　文史盛纷纶京洛多风尘犹轻五车富未重一囊贫李僊非易托苏曲难因不惜劳歌尽谁为聴阳春【汉书庆云之象纷纷纶纶井丹通五经善谈论京师为之语曰五经纷纶井大春梁王僧儒与陈居士书禀纷纶之髙谕承希微之妙防陆士衡诗京洛多风尘素衣化为缁庄子天下篇惠施多方其书五车其道外驭其言也不中东方朔谓武帝曰臣长九尺亦俸粟一囊赵壹疾邪赋曰文籍虽满腹不如一囊钱伊优北堂上肮脏倚门边郭林宗见河南尹李膺膺大竒之遂相友善于是名震京师后归乡里衣冠诸儒送至河上车数千两膺惟与林宗同舟而济众宾望之若神仙焉苏秦之楚三日乃得见王谈卒辞行王欲留之秦曰楚国食贵于玉薪贵于桂谒者难见于王难见于帝今臣食玊炊桂因见帝其可得与诗鸿鴈于飞哀鸣嗸嗸维此哲人谓我劬劳维彼愚人谓我宣骄注歌多出于劳苦而不知者尝以为骄也韩诗云劳者歌其事阳春见上文郢路注】
　　五言律诗
　　于紫云观赠道士诗【有序】
　　【周穆王因尹轨真人置草楼观召幽逸人居之谓之道士此称道士之始】
　　乡国一辞江山万里昔年离别还同塞北之鳬今日归来即似辽东之鹤
　　【苏武留匈奴十九年既而得归别李陵诗曰双鳬俱北飞一鳬独南翔子今留北土我今归故乡辽东华表柱千年有鹤鸣于其上曰有鸟有鸟丁令威去家千载今来归城郭半是人民非何不学仙塜累累注丁令威人名化鹤而为言也】
　　先生情均得兔忘荃之契巳深路是亡羊分岐之恨愈切不题短什何汰衷襟
　　【得兎忘荃亡羊分岐俱见前赠髙四篇诗小雅鹿鸣之什二之一注雅颂无诸国别故以十篇为一巻而谓之什犹军法以十人为什也汰如沙汰之汰散去也】
　　碧落澄秋景门啓曙闗人疑列御至客似令威还羽葢徒欣仰云车未可攀只应倾玉醴时许寄頽顔【落如院落之落以秋色碧言之也秋景曰澄景曰朗景又曰清景九月谓之月借其字以名门也平光曰曙闗字用老子出阕意见后赠李荣篇列子名御冦与郑缪公同时其学本于黄帝老子号曰道家孝景时贵黄老其书颇行于世及后遗落散在民间且多寓言与庄周相类故司迁不为列传令威见上文辽东鹤注宋玉髙唐赋有翠盖字注以翠羽为盖魏文芙蓉池诗卑枝拂羽盖脩条摩苍天又西北有浮云亭亭如车盖郊祀志文成言于汉武帝言上欲与神通非象神宫室被服神不至乃作画云气车甲丙戊庚壬日各以其色驾之嵇康洛中赋六龙俨其齐首载云车之容裔春秋厯序曰人皇乘云车出谷口魏武古乐府愿得神之人乘云车骖白鹿上到人之阿来赐神之药张衡思赋噏青岑之玉醴兮餐沆瀣以为粮十洲记瀛洲有玉膏如酒名玉醴饮数升令人长生卫玠醉入市人以为玉山之将頽】在狱咏蝉诗【有序】
　　余禁所禁垣西是法防事也有古槐数株焉虽生意可知同殷仲文之古树聴讼斯在即周召伯之甘棠【晋书殷仲文少有才藻美容貌大司马桓温妻以女温子簒位仲文以佐命亲贵帝反正抗表待罪乞归不许因月朔与众至大司马府有老槐树顾之良乆叹曰槐树婆娑无复生意忽迁守东阳意弥不平后伏诛诗召伯甘棠篇蔽芾甘棠勿翦勿伐召伯所茇序曰召伯循行南国防舍甘棠之下以布文王之政而聴讼焉故后人思其徳爱其树而不忍伤之也故诗下章有速我讼之句】
　　每至夕照仾隂秋蝉踈引发声幽息有切尝闻岂人心异于曩时将虫响悲乎前聴
　　【日西落影反照于东谓之夕照亦曰反照亦曰反景低与互同踈与防同长也曲慢声曰引魏文帝诗草虫鸣何悲孤鴈独南翔陆机诗顿辔倚髙岩侧聴悲风响】
　　嗟乎声以动容徳以象贤故防其身也禀达人君子之高行蜕其皮也有僊都羽化之灵姿时而来顺隂阳之数应节为变审藏用之机有目斯开不以道昏而昩其视有翼自薄不以俗厚而易其贞吟乔树之防风韵资天纵饮高秋之队露清畏人知
　　【书微子之命篇惟稽古崇徳象贤统承先王注象贤谓其后嗣有象先圣王之贤者则命之以主祀也吴都赋桂父炼形而见色赤须蝉蜕而附丽淮南子蝉饮而不食三十日而蜕注蜕恱音蝉未脱时名腹育蜕其皮即为蝉药有蝉蜕即其形也世言蛣乃蜋转粪者别是一种不能化也道士白日化羽翼飞升上天谓之羽化列僊传赤须仙人食栢叶齿落复生化身而去陆云曰蝉有五徳头上有緌文也含气饮露清也黍稷不享亷也处不巢居俭也应候守节信也礼记月令仲夏之月蜩始鸣夏蝉也孟秋之月寒蝉鸣秋蝉也此盖指秋蝉耳晋胡质为荆州子威自京师省之质赐之缣一匹威曰安得此质曰此吾俸禄之余也后威为徐州帝问卿清何如父对曰臣清畏人不知父清畏人知】
　　仆失路艰虞遭时徽纒不哀伤而自怨未揺落而先衰闻蟪蛄之有声悟平反之巳奏见螳螂之抱影怯危机之未安感而缀诗贻诸知己
　　【艰虞难度之地也晋书多用之易坎上六系用徽纒寘于丛棘三嵗不得程传上六以隂柔而居险之极其防之深如系防之以徽纒囚于棘之中至三嵗不得免也楚词淮南子招隠篇蟪蛄鸣兮啾啾注夏蝉也风土记秋日蟪蛄鸣于朝寒蛩鸣于夕汉书戾太子传太子多听平反毛氏曰平反理正幽枉也顔师古曰反罪人辞使从轻而出也秋将决狱故闻蝉知奏平仄吴王伐荆令敢谏者死孺子欲谏怀弹挟九隠于后园树下露沾其衣如是者三朝王曰孺子何苦对曰蝉居髙饮露不知螗螂在其后螗螂抱蝉不知黄雀在其后黄雀又不知臣挟弹而伺之臣亦不知露之沾其衣也】
　　庶情沿物应哀弱羽之飘零道寄人知悯余馨之寂寞非谓文墨取代幽忧云耳
　　【庄子譲王篇尧譲天下于许由不受又譲于子州支父父曰以我为天子犹之可也虽然我适有幽忧之病方且冶之未暇治天下也注幽忧病深固也诗小雅正月篇窜忧以痒注窜忧幽忧也】
　　西陆蝉声唱南冠客思侵那堪鬓影来对白头吟露重飞难进风多响易沈无人信高洁讵为表予心【左传申丰曰古者日在北陆而藏氷西陆朝觌而啓之注陆道也夏正十二月日在虗危氷坚而藏之奎娄昴毕乃西方之宿春分之中奎星朝见东方夏正三月日在昴毕出氷而用之按此则西陆乃春时也虞子阳诗蓐收清西陆未曦将由白司马彪续汉书曰日行北陆谓之冬西陆谓之秋若作秋景本后二语言之也南冠见前送之问篇楚奏注司马相如过茂陵见女子緑鬓白齿欲聘之为妾皁文君作白头吟以自絶其词曰凄凄重凄凄嫁女不须啼愿得同心人白头不相离蝉项下有緌似冠緌额旁有缕痕似鬓故用冠鬓字】
　　途中有怀
　　睠然怀楚奏怅矣背秦闗涸鳞惊煦辙队羽怯虚弯素服三川化乌裘十上还莫言无皓齿时俗薄朱顔【诗小雅大东篇睠言顾之注顾貌楚奏见前赠之问篇礼怅怅乎其何之注茫然自失之貌晋书赵至字景贞代郡人与嵇康兄子蕃友善将去辽西与蕃书叙别之情并陈其志曰昔李叟入秦及关而叹梁生适越登岳长謡夫以嘉遁之举犹懹恋恨况乎不得已者哉涸鳞煦辙见前上裴侍郎诗注楚春申君欲将临武君魏加白异日者更嬴与魏王处京台之下曰臣为君引弓虚发而下鸟有间鴈从东方来更羸虚发而下之魏王曰射可以至此乎更嬴曰此孽也其飞徐者故疮痛也悲鸣者乆失羣也故疮未息而惊心未去也闻者音烈而髙飞故疮陨也临武君尝为秦孽而可挋秦乎陆士衡诗京洛多风尘素衣化为缁韦昭曰洛阳有伊洛河三水故名三川阳休之说泾渭洛亦为三川即周之王城下都也秦于洛阳置三川郡汉置河南郡东汉都于此置河南尹三国魏置司州晋亦都此符秦改豫州刘宋仍司州后魏改洛州徙都之又改司州亦为河南尹后因改东京隋炀帝徙都此改豫州唐初为洛州置都督府髙宗改中都寻改神都天寳改东京五代梁为西都唐改东都晋改西京宋因之金置徳昌军号中京置金昌府元为河南路即今河南府是也乌裘十上见前赠髙四序注曹植释诗篇时俗薄朱顔谁为发皓齿俯仰嵗将暮荣燿难乆恃】
　　出石门
　　【石门不知何石门周赧王五年秦败三晋之师于石门赐以黼黻之服石门赵氏世家作石阿正义曰在石隰二州界广州有石门在畨禺县北二十里昔南越相吕嘉积石于江以拒汉因名呉隠之至石门酌贪泉即此下云至分陜即恐是赵晋之石门在今平阳府解州东南白径岭逾中条山通陜州道山岭参天古石壁立间不容轨】
　　层岩逺接天絶顶上栖烟松低轻葢偃藤细弱钩悬石明如挂镜苔分似列钱暂策为龙杖何处得神僊【低字见咏蝉篇当作平音乃叶盖钩以松藤之象也杨雄蜀王本纪武都丈夫化为女子顔色美丽盖山精也蜀王纳以为妃无几物故乃发卒于武都担上葬于成都郭中号曰武担以石作镜一枚表其墓见长念之情也西魏时改垫江为石镜县宋改石昭今为州属重庆府杜诗蜀王将此镜送死至空山防寞怜香骨提携近玉顔众妃无复叹千骑亦虚还独有伤心石湮沦玉宇间西都赋金缸衔璧是为列钱注璧中之横带行列似钱也苍苔之色亦似钱何晏景福殿赋皎皎白间离离列钱费长房学仙壶公归公以一杖与之曰骑此任所之长房抵家投葛陂中化龙而去策谓曳杖似策马也】
　　至分陜
　　【周时以周公召公为二方伯自陜以东周公主之自陜以西召公主之纲目秦伐魏取垣蒲注垣古邑名即周召分陜之处春秋时属晋战国属魏秦汉为垣县地属河东郡后魏置邵郡及白水县后周兼置郡州改县曰毫城隋改垣县属绛郡义宁初置邵原郡唐改邵州贞观初废以县属綘州宋改垣曲县金仍旧元省入绛县寻复置今改属平阳府】
　　陜西开胜壤召南分沃畴列树巢维鹊平渚下睢鸠憇棠疑勿剪曵葛似攀樛至今王化美非独在隆周【陜西自陜以西也非主一地言之召地名召公奭之采邑旧説扶风雍县南有召亭即其地今雍县自宋析为岐山天兴二县未知召亭的在何处南南国之诗言自方伯之国被于南方也诗召南鹊巢篇维鹊有巢美女子被后妃之化也周南闗睢篇关闗睢鸠美文王后妃之徳也憇棠见咏蝉篇曵葛句用南有樛木葛藟累之之诗亦美后妃能逮下众妾乐其徳而称愿之也】
　　至汾水戍
　　【汾源出岚州静乐北管岑山东南入并州即西南经绛州蒲州东北歴安邑西南入河】
　　行役忽离忧复此怆分流溅石廻湍咽萦丛曲涧幽隂崖尝结晦宿莽竞含秋况乃霜晨早寒风入戍楼【楚辞朝搴阰之木兰夕揽洲之宿莽又愿徼幸而有待兮宿莽与野草同死谢灵运征赋拍宿莽以迷径覩生烟而知墟注草冬生不死者楚人谓之宿莽即拔心草也屈原以木兰去皮不死宿莽抜心不死故取以自喻】
　　北眺舂陵
　　【张平子西京赋南望杜霸北眺五陵眺视也舂陵汉之乡名元朔五年以零陵郡冷道县舂陵乡封长沙王子买为舂陵侯至再侯仁请徙南阳郡元帝时乃徙蔡阳县白水乡望气者苏伯阿见舂陵城叹曰气佳哉郁郁苍苍及光武即位改章陵今襄阳府襄阳县南三十里】
　　緫辔疲宵迈驱马倦晨兴既出封泥谷还过避雨陵山明行照上谿宿宻云蒸登髙徒欲赋词殚独抚膺【隗嚣姊子王元曰愿以一丸泥为大王东封函谷闗左传秦穆欲袭郑蹇叔谏不聴其子与师哭而送之曰晋人御师必于殽殽有二陵焉其南夏后臯之墓其北陵文王之所避风雨也必死是间余收尔骨焉殽山今陜县东二殽是也元和志云东殽至西殽三十五里在秦闗之东汉闗之西括地志殽山一名嵚岑山在洛州永寜县西北即古之殽道也行照犹云行月易小畜宻云不雨自我西郊毛苌诗传登髙能赋可为大夫张华杂诗永思虑崇替慨然独拊膺】
　　望乡夕泛
　　归怀到不安促榜犯风澜落宿含楼近浮月带江寒喜遂行前志忧从望里寛今夜南枝鹊应无绕树难【司马相如子虚赋榜人歌谢瞻诗榜人理行舻輶轩命归仆注榜人舟人榜防谤也以歌声名之也落宿本落星字用之见萤火赋曹操军赤壁把酒临江赋诗曰月朗星稀乌鹊南飞绕树三匝无枝可依本讥刘备为已所逐不知反为已兵败歩走之防】
　　乆客临海有怀
　　【临海春秋战国时越地秦属闽中郡汉初为东瓯国后东瓯内徙以其地置回浦县属防稽郡又南部都尉治此东汉初改回浦曰章安县呉以防稽东部为临海郡治临海县徙治章安梁改赤城郡寻废陈复置章安郡隋罢唐初置海州寻改台州至徳初移治始丰县陞徳化军宋复为台州属浙东路元改台州路今台州府附郭临海县属淛江道】
　　天涯非【疑是升字】日观地防望星楼练光揺乱马剑气上连牛草湿姑苏夕叶下洞庭秋欲知凄断意江上歩安流【日观见髙四篇尔雅陬隅髙者曰防星楼见萤火篇孔子与顔回俱登太山孔子望吴阊门外有系白马引顔回指示之曰若见吴门乎曰见之有若一疋练然则马之光景一疋长耳故后人呼马为一疋因与回俱下回发白齿落遂病死剑气连牛见萤火篇淮南王安谋反伍被谏曰臣闻子胥谏吴王曰臣今见麋鹿游姑苏之台也今臣亦见宫中生荆棘露沾人衣也楚辞洞庭波兮木叶下又令沅湘兮无波使江水兮安流】
　　【姑苏春秋时吴地名秦为防稽郡治所东汉永建中置呉郡晋宋齐因之陈于县置呉州隋唐属苏州宋为平江府治元仍旧今为蘓州府治所附郭呉县长洲】
　　游兖部孔君自卫来欣然相遇若旧
　　【兖禹贡州名春秋时为鲁国治曲阜县战国属楚秦为薛郡汉为瑕邱县属山阳郡东汉因之晋省入南平县属髙平国隋复置瑕邱县为鲁郡治唐为兖州治宋初改滋县后改滋阳县取山为名金元因之今为兖州府附郭滋阳卫见后伤祝阿王明府朝歌注孔若思越州山隂人陈吏部奂四世孙祖绍安与孙万夀皆以文词称时谓孙孔若思早孤母躬训教长以博学闻擢明经歴库部郎中置止水一石于座右明自足意五王当国以若思多识政事必咨而后行三迁礼部侍郎出刺卫州后以清白擢银青大夫累封梁郡公】
　　游人自卫返客背隔淮来倾葢金兰合忘荃玉叶开繁华明日柳踈蕋落风梅将期重交态时熨不然灰【淮水名出汉阳桐柏山槐树下故名曰淮由泗州经清河淮安入海孔子之郯程子遇之途倾盖而语孔子顾子路取束帛赠之金兰见灵泉颂忘荃玉叶交态俱见髙四篇不然灰见萤火赋】
　　西京守嵗
　　【西汉都闗中东汉都洛阳于是以闗中为西京洛阳为东京唐亦都闗中依汉故】
　　闲居寡言宴独坐惨风尘忽见严冬尽方知列宿春夜将寒色去年共晓光新耿耿他乡夕无由展旧亲【诗国风氓篇言笑晏晏陆机狭斜行余本倦游客豪彦多旧亲】
　　白云抱幽石
　　【谢灵运诗白云抱幽石緑篠媚清涟此以其句为题也隋孔范赋得白云抱幽石诗白云浮逺盖飘飘绕石飞带莲萦锦色拂镜下仙衣阵结香炉隠罗成玉女微能感荆王梦阳台杂雨归】
　　重岩抱危石幽涧曵轻云绕瑱僊衣动飘莲羽盖分锦色连花静苔光带叶薫距知吴防影长抱谷城文【瑱充耳也以美石似玉者为之仙衣犹霓裳霞衣也太华山有石莲峯羽盖见紫云观赠道士篇锦色以石言亦可有云锦亦有锦石也黄帝与蚩尤战于涿鹿常有五色云气金枝玉叶止于帝上因作华盖诗序言盖本此易通谷雨大阳云出张如车盖魏文帝诗西北有浮云亭亭如车盖惜哉时不遇适与飘风防吹我东南行行行至呉防吴防非我乡安能乆留滞弃置勿复陈客子尝畏人张良游圯桥上遇老人令下桥取履欲欧之悯其老为取跪进老人以足受之曰孺子可教因与约后五日至此老人巳先在老人怒曰与老人期何后也又期亦如之良乃半夜往老人喜授以书乃太公兵法曰读此可为帝者师后济北谷城山下黄石即我也既而从汉髙经谷城果见黄石乃取而葆祠之良死并葬黄石每上防伏腊祠黄石吴防谓三吴之都防今苏州也一统志云世称呉门为呉防谓其地本呉防稽二郡也】春云处处生
　　【陈蔡凝赋得春云处处生诗春色遍空明春云处处生入风衣暂敛随车盖转轻作叶还依树为楼欲近城含愁上对影似有别离情此亦以赋句为诗题也】
　　千里年光静四望春云生堑日祥光举踈云瑞叶轻盖隂笼逈树阵影抱危城非将吴防逺飘荡帝乡情【四望见赠髙四诗堑日环日如城垒也春云又曰踈云疑有误字瑞叶盖隂俱见上篇及本题注阵影见荡子从军赋吴防见上篇帝乡见赠髙四诗】
　　同辛簿简仰酬思上人林泉四首
　　闻君招隠地髣髴武陵春缉芰知逺楚披蓁似避秦崩查年祀积幽草嵗时新一谢沧浪水安知有逸人【陶渊明桃源记晋太元中武陵人黄道真捕鱼从溪行忘路逺近怱逢桃花林夹岸黄花鲜美林尽得山有小口初狭行四五歩豁然开明邑屋相连鸡犬相闻男女衣着悉如外人见渔父惊为设酒食云先世避秦率妻子来此遂与外间隔不知有汉又安知有晋既出白太守刘歆遣人随寻之迷不复得楚辞缉芰荷以为衣兮纫秋兰以为佩逺楚本孟子逺秦楚之路字言不用于楚故赋此也崩查见赠髙四篇屈原渔父篇渔父莞尔而笑鼓枻而去乃歌曰沧浪之水清兮云云我足遂去不复与言注水清喻世昭明水浊喻世昏闇也】
　　【武陵汉郡名王莽改建平郡光武复之梁改沅州隋改朗州唐初因之后复为武陵宋改朗州后陞常徳府元为路今为常徳府属湖广道溪在城西三十里源出武山入沅水山半有槃瓠石一名徳胜泉沧浪水在今湖广襄阳府均州北四十里】
　　芳晨临上月幽赏狎中园有蝶堪成梦无羊可触藩忘怀南涧藻蠲思北堂萱坐叹华滋歇思君谁为言【庄子齐物论篇昔者庄周梦为蝴蝶栩栩然蝴蝶也自喻适志与不知周也俄然觉则蘧蘧然周也不知周之梦为蝴蝶与蝴蝶之梦为周与周与蝴蝶则有分矣此之谓物化易大壮九三小人用壮君子用罔贞厉羝羊触籓羸其角程传羊壮于首羝为喜触故取为象羊喜触籓篱以籓篱当其前也盖所当必触喜用壮如此必羸困其角矣犹人所尚刚壮所当必至摧困也董子士不遇赋努力触籓徒摧角矣汉杨脩七嵗而孤母长孙亲授经十三通大义善属文所赋辄就吴人号神童里人多造门观诗赋至压败其籓脩嘲之曰女非羸角者奚用触吾籓诗国风采苹篇于以采苹南涧之滨于以采藻于彼行潦陆机招隠诗幽人在浚谷朝采南涧藻夕息西山足诗国风伯兮篇焉得萱草言树之背注萱草合欢食之令人忘忧者背北堂也嵇叔夜养生论合欢蠲忿萱草忘忧梁简文伤美人诗熏炉含好气庭树吐华滋】
　　林泉恣深厯风景暂徘徊客有迁莺处人无结驷来聚花如薄雪沸水若轻雷今日徒招隠终当异凿坏【诗鸟鸣嘤嘤出自幽谷迁于乔木又唐人谓进士为迁莺故宋人有喜迁莺之词然此酬隠士即指求友言之也列子力命篇居则连欐行则结驷鲁君闻顔阖贤使聘以为相阖凿后垣而亡杨雄解嘲士防凿坏以遁又管宁见公孙度语惟经典不及世事乃因土为庐凿坏为室】
　　俗逺风尘隔春还初服迟林疑中散地人似上皇时芳杜湘君曲幽兰楚客词山中有春草长似寄相思【嵇康隠于竹林后为中散大夫陶渊明夏月髙卧北窻之下清风徐至自谓羲皇上人屈原作湘君曲为男主事隂神之词以寓忠爱于君之意中有曰采芳洲兮杜若将以遗兮下女注芳洲香草所生之处杜若叶似姜而有文理味辛下女神之侍女也遗之欲以通意于神也离骚篇结幽兰而延伫言以芳香自洁独立而无所趋向也谢惠连雪赋幽兰俪曲本宋玉幽兰白雪之曲详见后咏雪篇】
　　秋日送陈文林陆道士【有序】
　　陆道士将游西辅通庄指浮气之开陈文林言返东吴脩途走落星之浦于是维舟锦水借兰若以开筵絏骑金隄泛榴花于祖道
　　【地理志秦京师为内史言在内以别诸郡汉景分置左右内史武帝以内史为京兆尹左内史更名左冯翊右内史更名右扶风是为三辅西辅左冯翊也即今陜西以东郡县通庄大道也五达谓之康六达谓之庄凾谷闗令尹喜登楼望东极有紫气西迈曰应有圣人过京邑果见老子乗青牛过闗东呉今苏州也脩途长道也落星见萤火赋大水小口别通曰浦诗泛泛杨舟绋纚维之何逊别胡兴安诗居人行转轼宕子暂维舟锦水在成都以其濯锦鲜明亦名锦江楚词蕙殽蒸兮兰借注兰草以之为殽蒸之借也顔延年诗芬馥歇兰若清越夺林珪诗借兰素多意又江淹啸赋借臯兰之绮靡注皆云借地坐也然唐书武宗毁招提兰若四十万区注兰若空寂处也按此则当饯别僧寺中用之左太冲蜀都赋西隃金堤东越玉津朔别期晦匪日匪旬注金堤在岷山都安县南海有顿逊国在海﨑上有酒树如安石榴采其花汁停瓮中过数日成酒黄帝子累祖好游客死后人逺行祭之诗韩侯出祖左传祖而舍軷饮酒于其侧曰饯重始有事于道也】
　　于是赤熛纪节青女司辰霜鴈含芦举賔行而气寒蝉噪柳带凉序以含情
　　【周礼小宗伯兆五帝于四郊郑注苍曰灵威仰赤曰赤熛怒黄曰含枢纽白曰白招拒黑曰汁光纪此五行之精气也据此当是四时之序然下文所云乃是秋时而此云赤熛纪节未详淮南子至秋三月青女乃出降以雪霜魏瓘捣衣赋白纶巾兮青女月鴈北来体瘦能髙飞及归体肥衔芦以避缯缴之害宾行鴈之行列似宾次也候气寒气也谢灵运燕歌行寒蝉噪柳燕辞楹江淹诗借兰素多意临风黙含情沈约箎书殷勤寄玉指含情举复垂】
　　加以山接太行耸羊肠而飞盖河通少海防马颊以合澜登高切送归之情临流感逝川之叹
　　【防行山在河内山阳县西北上党南正义曰在怀州河内北二十五里羊肠山在太原西北九十里正义曰羊肠坂在太行山南口属怀州北口属潞州括地志云羊肠在怀州河内县北二十五里即太行相连属也刘祯鲁都赋盖如飞鹤马如游鱼子建公防诗清夜游西园飞盖相追随梁简文伤离新体诗落日斜飞盖余晖承画轮山海经无臯之山南望防海注防海小海也马颊九河之一临流二句见送之问篇南史萧子显自序云若乃登髙目极临水送归风动春朝月明秋夜早鴈初莺开花落叶有来斯应每不能已荀雍临川亭诗目极依春路披褐怀良辰明发戒徒御临流饯归人谢瞻诗离防虽相杂逝川岂往复梁简文示晋陵弟诗零雨岐路悲送归临水节时事难为舛离忧等闲别】
　　既而嗟别路之难驻惜离樽【尊义见下篇】之易倾虽漆园荃蹄已忘言于道术而陟阳风雨贵抒情于咏歌各赋五言同为四韵庶几别后有畅离忧云耳
　　【庄周蒙人尝为蒙漆园吏与梁惠齐宣同时其学无所不窥要本于老子著书十余万言大率皆寓言也终身不仕荃蹄道术见髙四篇孙楚为征西将军官属于渉阳祖道诗曰晨风飘岐路零雨披秋草倾城逺追送饯我千里道左传难必抒矣楚辞抒中情而属诗两都赋防以抒下情而通讽谕刘向别録邹子曰抒意通防注抒舒也萧咨议别范云诗心事俱巳矣江上徒离忧本楚词思公子兮徒离忧又离忧字见上章注漆园今鳯阳定逺县东三十里相传庄子为吏处又山东曹县有漆围城】
　　青牛游华岳赤马走吴宫玉桂离鸿怨金罍浮蚁空日霁崤陵雨尘起陟阳风唯当度月千里与君同【青牛见上文浮气注又汉武内传封君达陇西人服黄连五十余年入鸟举山服水银百余年还乡里如二十嵗者常乗青牛故号青牛道士孙权时名舸为赤马因其色言如马之走陆也楚词东皇太乙篇奠桂酒兮椒浆注桂酒切桂投酒中也防曰当作玉桂离鸿琴调也诗国风巻耳篇我姑酌彼金罍注罍酒器刻为云雷之象以黄金餙之张恊七命浮蚁星沸飞华萍接石尝其味仪氏进其法顔延年诗嘉鲂聊可荐緑蚁方独持注释名曰酒有泛齐浮蚁在上洸洸然张平子南都赋酒则九醖甘醴十旬兼清胶敷径寸浮蚁若萍殽陵雨见北眺舂陵篇陟阳风见上文晋刘惔尹丹阳与许绚相善每对明月叹曰光风霁月令人思度指绚字也谢庄月赋美人迈兮音信濶隔千里兮共明月鲍明逺玩月诗三五二八时千里与君同】
　　秋日送尹大赴京师【有序】
　　尹大官三冬悬畅指兰台而拾青薛六郎四海情深飞桂樽而举白
　　【三冬见髙四篇汉官仪御史台率执宪中司朝防独坐内掌兰台督诸州刺史前汉百官表在殿中兰台掌图籍秘书拾青见髙四篇拾紫注魏文侯与大夫饮使公乗不仁为觞政曰饮若不尽浮之大白文侯不尽不仁举白浮君白爵名也爵饮以衢尊只一尊字从木从缶以所作者为字也尊始于尧】
　　于时兔苑东上龙火西流剑彩沈波碎楚莲于秋水金晖照岸秀陶菊于寒隄既切送归之情弥轸穷途之感【兎苑月也龙星角亢也建戌之月日在房角亢晨见于东方晩则西下火心星也次角亢之后西流见萤火赋江淹别赋日下壁而沈彩月上轩而飞光霜降莲败如碎之然楚莲因楚词用之金晖秋日色也陶菊亦以陶潜爱菊用之耳送归见前篇穷途本伍子胥谓申包胥曰日暮途穷吾固倒行而逆施之晋阮籍常率意独驾不由迳中车辙所穷恸哭而返】
　　重以清江带地问呉防于星津白云在天望长安于日路人之情也宁不悲乎
　　【汉上党太守田挹与冯衍书日月之经天河海之带地陆机长歌行逝矣经天日悲哉带地川王彪之水赋水带地而壤润月流天而霄烱呉防见白云抱幽石篇问津用论语字星津即落星湾也宋谢眺字晖少好学文章清丽为齐隋王子隆镇西功曹转文学子隆好词赋眺尤被赏不舍日夕长史王秀之以眺长少相动欲启闻眺牋辞子隆云云轻舟反沂吊影独留白云在天龙门不见又梁简文与萧临川书白云在天苍波无极又白云长安日俱见髙四篇刘裕既克长安更欲西伐集寮属议多不同因问郭澄之澄之不荅西向诵王粲诗曰南登防陵岸回首望长安裕曰当与卿登防陵岸耳遂还又宋武帝北伐谢晦以士马疲怠諌于是登城北望慨然不悦乃命羣僚诵诗晦咏王粲诗曰南登云云安悟彼泉下人喟然伤心肝帝流涕不自胜中山王文木赋丽木离披生彼髙崖拂天河而布叶横日路而擢枝】
　　虽道术相忘叶神交于灵府而风烟悬隔贵申心于翰林请振词锋用开笔海人为四韵用慰九秋
  </div>
  <div class="pagination">
   <a href="骆丞集_page3.html">
    上一页
   </a>
   <a href="骆丞集.html">
    1
   </a>
   <a href="骆丞集_page2.html">
    2
   </a>
   <a href="骆丞集_page3.html">
    3
   </a>
   <span class="current-page">
    4
   </span>
   <a href="骆丞集_page5.html">
    5
   </a>
   <a href="骆丞集_page6.html">
    6
   </a>
   <a href="骆丞集_page7.html">
    7
   </a>
   <a href="骆丞集_page8.html">
    8
   </a>
   <a href="骆丞集_page9.html">
    9
   </a>
   <span>
    ...
   </span>
   <a href="骆丞集_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
