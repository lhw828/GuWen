<!DOCTYPE html>
<html>
<head>
    <meta charset="UTF-8">
    <title>景文集 - 第 40 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>景文集 - 第 40 页/共 49 页</h1>
    <div class="content">　　弱树繁叶类赤心棘采以清明厥味甘极【生邛眉州山中其树大抵似赤心棘经霜益茂明年采之有香味若饴云】
　　水葵赞
　　素花碧叶浮秀波靣日中则向日入则敛【花色或黄或白叶浮水上翠厚而泽形如菱花差大开则随日所照日入辄敛而自藏于叶下若葵藿倾太阳之比】
　　绿蒲萄赞
　　西南所宜柔蔓纷衍缥穗绿实其甘可荐【北方蒲萄熟则色紫今此色正绿云】
　　寳蝉花赞
　　擢颖挺挺盛夏则荣丹紫含英以寳见名【条叶大抵玉蝉花类也其生丛蔚花紫质绛云】
　　鸳鸯草赞
　　翠蘤对生甚似匹鸟逼而视之势若偕矫【春叶既生其杂蘤在叶中两两相向如飞鸟对翔故名鸳鸯云】
　　羞寒花赞
　　冒寒而茂茎脩叶广附茎作花叶蔽其上以其自蔽若有羞状【蜀地处处有之不为人所爱依茎缀花蔽叶如隐俗曰羞花予易为羞寒花】
　　艾木赞
　　绿实若萸味辛香苾投粒羮臛椒桂之匹【大抵茱萸也实正绿味辛蜀人每进羮臛以二三粒投之少顷香满盂琖或曰作为膏尤良】
　　黄拒霜花赞
　　秋华纂纂载黄其色艶靡铺叶疑不善殖【南方拒霜花落则刈其茎岁取新条故花叶敷盛惟无黄者蜀人使之成树而花叶碎小虽黄品可佳然不足爱玩疑如南方新条则花叶盛矣】
　　添色拒霜花赞
　　自浓而浅花则常态今顾反之亦花之怪【生眉彭蜀等州花常多叶始开色白明日稍红又明日则若桃花然】
　　太平瑞圣花赞
　　众跗聚英烂若一房有守绘图厥名乃章繁而不艶是异众芳【出青城山中干不脩大高者及寻花率秋开四出与桃花类然数十跗共为一花繁密若缀先后相续而开凡阅月未萎也蜀人号丰瑞花故丞相国琳为益之年绘图以进更号瑞圣花然有数种差小者号寳仙红浅者白者名玉真成都人竞移莳囿中以为爱玩云】
　　旌节花赞
　　擢条亭亭层紫累丹状若使节方图实刊【条脩叶碧华紫层累而擢正类使所持节然独以名见益州图经】
　　锦带花赞
　　苒苒其条若不自持绿叶丹英蔓衍纷垂【蜀山中处处有之长蔓柔纤花叶厠间如藻带然因象作名花开形似飞鸟世人亦号鬓边花】
　　蝉花赞
　　蝉不能久蜕于林下花生厥首兹谓物化【二川山林中皆有之蝉之不蜕者至秋则花生其头长一二寸黄碧色治小儿瘈疭又能已疟】
　　玉凤毛花赞
　　华而无采状类翔凤么质毛轻翩欲飞动【丛本至卑纤莛如钗股秋开不蘤而须状似翔禽故曰色白故曰玉以其纷轻故曰毛】
　　石蝉花赞
　　有苕颖然有萼敷然取其肖象莫类于蝉【始生其条森擢长二三尺叶如菖蒲花萼五出与蝉甚类黄绿相厠蜀人因名之又有白者号玉蝉花】
　　狨赞
　　状实猿类体被金毳皮以借马中国之贵【威茂等州南诏夷多有之大小正类猿惟有毛为异国朝近制两省以上官乘马者得以狨为借武官则内客省使宣徽使相乃得用】
　　百舌鸟赞
　　绿衣绀尾一啼百转可樊而畜为世嘉玩【出邛蜀山谷间毛彩翠碧蜀人多畜之亦云翠碧鸟善效他禽语凡数十种非东方所谓反舌无声者性亦矜鬭死不解然捕者告罕故惜之不使极其鸷云】
　　金虫赞
　　虫质甚微翠体金光取而槁之参饰钗梁【出利州山中举体绿色光若金里人取以佐妇人钗防之饰云】
　　余甘子赞
　　黄葩翠叶圆实而泽咀久而甘或号庵勒【注原本阙案益部方物畧记余甘子生戎泸等州山树大叶细似槐实若李而小咀之前苦后甜甜有味故号为余甘】















　　景文集巻四十七
　　钦定四库全书
　　景文集巻四十八
　　宋　宋祁　撰
　　説
　　酺説
　　客问曰朝廷设酺宴之令享天下高年质于古经何礼之处答曰先儒顔有言酺之为言布也王徳布于天下而合聚饮食以为酺然予之所闻似异于是酺为神名音如歩读本于民里因祀而合饮耳周官大司徒族师春秋祭酺先郑説酺者为人物灾害之神后郑谓族师无饮酒之礼因祭酺与其民以长幼相献酬焉盖古之为民者防遏争端酒禁最重惟祭祀乡饮得以行礼细民之室不得常御书曰无彞酒此之谓乎汉承秦法于周差近流风遗书颇有存者故汉律三人以上无故羣饮者罚金四两是则醴醪糜谷废于私室之问遗饮食合醵系乎君上之横赐西京文景武宣之代时有酺赐本之归于祭酺之礼因余福而弛酒禁也故武帝太初二年令天下酺五日膢五日且防膢亦祭名也汉帝以立秋豺祭兽因以出猎是则祭酺而后民饮酒祭防而后民搏兽一切之制于义自均今许膢为祭而废酺为神破一体兴二説近乎攻异端者矣三郑之诂周官多视汉法其言酺也乃云有螟蝗之酺人鬼之酺夫三郑目见汉之有酺祭因令民之防聚酒食也故于族师之诂意悉事详苟无其端不容臆测客曰然则今之酺令或未思其本耶予曰否酒禁行于古故汉之酺也民财自出得以逹夫家酤防施于今故我之酺也君泽所颂专用宠耆耋礼与世变名随事易损益之常也何必执古礼而处之哉
　　王杲卿字説
　　字之言滋也名之外滋其一称古君子因用表徳焉阳秋大夫褒则书字礼经男子二十冠而字厥惟旧矣琅邪王君仁旭字杲卿既式是道且欲本而推之以充其谊予辱君请得以文陈旭者日之旦也本君含章自内不待于外也杲者日之出也本君厥修时敏寖升以着也仁联昆仲之次八慈比也卿同士子之称劳谦象也凡道不阗休笃实光明章大未有能发乎远也若君家太尉以三公建上将威略折冲为时长城勲在王府耿乎当世君承徳厚之庆孺筮于赏典崇让下贤不以倨贵自安靖恭肃给入服华伍其有意乎缉熙于光明发于事业欤又将不衰其孝谨而念尔祖欤昔君之先代有元长者自比扶桑旸谷今君遡洪源休令闻还以旭杲命之则光辉日新世其家者有待于君矣
　　鴈奴后説
　　周官醢人箈葅鴈醢六贽大夫执鴈庄周舍故人家主人杀鴈鴈为羞品旧矣大江之南阳鸟攸居余苽稆稻羣翔辈唼者动数百千计乡人或夜经大泽连巨缴而掩之然常苦鴈奴之觉也乡人説曰鴈奴鴈之最小者性尤机警每羣鴈宿鴈奴独不瞑为之伺察或微闻人声必先号鸣羣鴈则杂然相呼引去后乡人盖巧设诡计以中鴈奴之欲于是先视陂薮鴈所常处者隂布大网多穿土穴于其傍日未入人各持束緼幷匿穴中须其夜艾则燎火穴外鴈奴先警因急灭其火羣鴈惊视无见复就栖焉如是三燎三灭鴈奴三呌众鴈三惊已而无所见则众鴈谓奴之无验也互唼迭击之又就栖焉少选火复举鴈奴畏众击不敢鸣乡人闻其无声乃举网张之率十获五而厪有脱者以是江湖之民尤嗜鴈或贱售于人予闻其事不甚谛后有隐民冯生者与予善他日问之而信冯生工属文尝为鴈奴説叹其以诈相笼以祸相嫁也其言曰奚独鴈哉人固有之李斯秦之警也赵高诈燎而胡亥击之国入于汉陈蕃汉之警也曹节诈燎而孝灵击之家获于魏由是观之可不为之大哀耶予尝爱其文今冯生遁老访其书不获姑掇其切着于篇还以旧名题云
　　舞熊説
　　晋有兰子者获二孺熊于太行山而饮食之能得其欲教为蹲舞之技以丐市中先开逈场震之严鼓市人项背山立俄以巨梃鞭熊应手皆舞躨跜腾蹋悉中音节伎殚曲阕兰子放梃四顾踌躇满志人争投钱与之既而自负其能数与优角时真圣幸汾隂祠后土曼延竒怪竝参侑乐兰子以熊见行在上竒其驯服赐以镠器束帛遣之自是兰子挈赐物嫮鬻郡县颐指禓袒扰熊益甚远近闻者亦争玩之于是除地防要趣节亟引心冀技之速售也每舞一终辄裒金数千是日曲数十终售金数万兰子被酒霑醉益有骄色防日暮二熊不时得豢瞪目跋扈不复肯舞兰子鞭之弥急市人有窃笑者兰子耻熊之反己因假利兵欲刺之二熊惊躩批兰子手杀之复旁伤数人突出谯门大淮卒并力杀之于道周噫兽与人嗜欲不相远畜之以理犹可屈伏而兰子见利忘义求之不已力穷变生反受其咎宜哉昔东野驭马顔阖曰稷之马必败马力殚矣而犹求焉宁斯人之徒欤
　　对
　　对太学诸生文
　　诸生有过臣学舍谂臣曰顷闻县官清诏修复儒宫伻图既吉攷定之中筑登削冯聚见其功顺珍坤以营势宪圆璧而回雝超夏越商与虞同风革有鸮之好音抉两豆之羣聋盖有日矣今兹乃诏大匠罢其营理收丝反汗搢綎愕眙废星甃于九仞止天崧于一篑宁道之遂污文之将坠废仁义于黄老谢诗书于佛谛何没振之甚焉臣揖而喻之曰宸扆聪睿天家谟明协恭大化速如建瓴重惜百姓噢咻羣生今太学岁直其地故县官避而不营虑隂阳之盭扰损黎献之洪宁又以庠序体大之事县官亦欲不亟其成然弗闻其遂废也诸生悄然曰先生见欺哉大道宰时万物均利先天后天不恤禁忌有而言之亦祗以异恐先生之迂也臣应之曰上圣不凝滞于物故能与世推移虽神逵之脗合惧细黔之无知是以韬先见之远畧徇昆命之迩词俯同亿兆不显其几俟厥祥之岁习遵攷室之多仪上取阳秋吴越之诫次验礼经子卯之讥宜乎昧者不见其堂奥而仅在乎藩篱也诸生曰然则先生之谓体大之事不亟其成斯言非是何据于经且夫陶姚勋华商周文质每举大物未尝旷日是以灵台经始而诧庻民之功桑防不移而示圣功之疾又况太学者综王度之称首导天常之自律独淹久而弗康将寖微乎学术不披其华焉取其实思窃疑焉臣答曰诸生可谓拘文牵俗迷乎大方持萤爝不知白日之出视薮泽不识鹪鹏之翔今将伸子之伛箴子之盲捔陈帝纮槩举皇纲窃闻太平之基不九年则不能载其徳故源甚浚则流甚长成之暴则壊之亟虞舜歴试诸艰而纳大麓周文匪棘其欲而王西国彼宁乐乎淹卹哉不得以已也今县官丕天之大弥文之縡以弦颂不已日而孚习俗不朞月而改故先发号乎首善将大定于四海使含生饫其祗庸多士薰乎孝爱然后鼓易动于庠序沛有余乎方内亦犹树木者为计于十年成闰者归余于三载此天道之常伦奚致疑而騱况县官乐育士类申饬官师讲求本本之説丕迪安安之基雅三而肄雩咏而归虽暂休乎丕作且不忘经构之宏规何谓其遂废哉诸生赧焉汗下逡巡避席曰鄙人寡闻犹醯鸡然微夫子之发覆孰知夫天地之全
　　述
　　福严院种杉述
　　福严大士嗣居之九年营复仁祠以舍大众仍山取胜披峦发竒云征鸟革几二千室佛事侈大邦人归向望门生信造壶益防收摄戾更为清静又命其徒环院且百里广树杉焉师之言曰岳之陬莫杉为良今视我居水火之不可常堂构之不可怠苟无其备谓吾能外助哉由是日莳嵗营数盈十万顺其隂阳时其上中筑而培之灌而泽之沼缘阪险半散岩薮望之离离即之牂牂摇风之所偃拂膏雨之所沾洳春致其理秋劲其肤童而盖然黟而帷然牙叶奋张枝干夸肆于是大者中梁小者中杙直者为棁枝者为枅若乃胥宇僝功大匠经始斤斧所度绳墨所习从容颐指万楹可具不丐林衡不诿县官兹为长利其可嘉已先是州将下符为申厉禁又檄院干得专防焉已而众谋丐文俾信于后予闻管仲有言十年之计以木百年之计以徳师今为未来世思患豫防不直十年计也樊仲欲作器先种梓漆人或嗤之后得其用更从假贷则今之昧者得无嗤师之远计乎亦且异时从师而求假也师名省贤以传付密要始处药山大唱宗旨旋含石霜黑白不释之故又居于兹三坐道场一用真谛今予以有为之绩可述之言以美于师是非谤法也哉虽然不谤不足以为法师其着吾文无介焉州符众树杉者之名刋于石背题辞
　　西州猥藁系题
　　西州者益也猥杂也藁其未工之辞也始予以嘉祐初来为州州大务丛日操刀笔坐阁下吏环立聼命必取判乃得去又主劳宾客皆有常处一不可废防天子促止唐家书遣使者就索副草经三时乃悉送官凡再朞之间身事交逼操楫佐辕伎不两工故于他论著不遑及也惟览山川采谣俗观风云怪竒草荣木悴岁时故新朋昵判合时寓诸诗诗者探所感于中而出之外者也所以怡性情娱僚宾故狭章不为贫积韵不为广悼于往弗及于流自假守至满更月裒日次凡得百余篇杂内禇中命曰猥藁野庖之芹穷纬之蒯自爱而不忍弃也或曰君之诗往往为邦人写去奈何不如因出之可见本末予不能谢即诿门人卬州从事段绎释之书而刻之石置大智禅坊之亭噫后之人孰为我窜其辞删其冗掇所得百分之一以备乐府杂家俾知治世之音安且乐云
　　戒
　　治戒
　　吾殁称家之有无以塟敛用濯浣之衣鹤氅裘纱帽线履三日棺三月葬谨无为流俗隂阳拘忌也棺用杂木漆其四防三涂即止使数十年足以厝吾骸朽衣巾而已吾之焄然蒿然皦皦有识者还于造物放之太虚可腐败者合于黄垆下付无穷吾尚何患掘冡深三丈小为冡室劣取容棺及明器左置明水二盎酒二缸右置米麫二奁朝服一称私服一称鞾履自副左刻吾志右刻吾铭【案祁神道碑则云右志左铭】即掩圹惟简惟俭无以金铜杂物置冡中吾学不名家文章仅及中人不足垂后为吏在良二千石下犹可容数人无功于国无惠于人不可以请諡于有司不可受赠典又不宜求巨公作志及碑冡上植五株栢坟高三尺石翁仲他兽不得用盖自标置者非千载永安计尔毋作道佛二家斋醮此吾平生所志若等不可违命作之违命作之是死吾也是以吾为遽无知也葬之日以绘布纒棺四翣引无作方相俑人陈列衣服器用累吾之俭吾生平语言无过人者谨无妄编缀作集使后世嗤诋吾也吾侍上讲劝凡十七年上颇记吾靣目姓名然身后不得丐恩泽为无厌事若等兄弟十四人惟二孺儿未仕此以委莒公莒公在若等不为孤矣若等兄弟虽有异母者古人谓四海之内皆为兄弟况同父均气乎诗称死生之戚兄弟孔懐不可不念也兄弟之不懐求合他人人讵肯信哉纵阳合之彼应笑且憎也若等视吾事莒公云何莒公友吾云何可以为法矣人不可以无学至于奏议牋记随宜为之天分自有所禀不可强也要得数百巻书在胸中则不为人所轻诮矣
　　祝文
　　谢雨文
　　向自首秋弗获嘉澍斯农吁叹厥稼芸黄尸臣不宁控神祈助聪直垂答优渥载霑坊庸畴亩咸已防润耒耨芟播亦克措功庇于嘉生莫匪灵贶物薄恭备敢用谢成
　　长源公庙再祈雨文
　　仲夏以来甘澍愆候秔稻方茂浸灌告劳天高日烈云族弗应年之俭穰近在旦暮祁也省咎弗敢舍安分命乃僚奔告羣祀意者政弛而多纇欤狱寃而无告欤赇赂行欤捐瘠多欤有一于是长人任罪疾疠是降诛罚是婴不当感损佳应以害百谷惟公望纪斯土流润千里愿监薄诉垂庇我民驱祓旱殃大沛膏泽就成苞颖于万斯仓甘洁神粢充衍国赋养老嬉幼无有后艰神实赐之其敢忘徳不敢私请谨以清酒制币归穷申款
　　南岳祈雨文
　　仲夏以来日烈风熯云油戢澍于兹四旬祁窃惟荆扬之人以稻为命稻不时获终焉阻饥今穉秀甫兴浸灌云竭原师田畯忧控不宁卜之二旬翘仰甘泽有年在此无年亦在此惟帝宅是灵岳保佑下民歆馨监防厥由景向愿赐霶霈以奬岁功俾我百谷嶷然霑足使得上奉邦赋次洁神粢老糜壮食充养室家天造隂隲帝实尸之至于长人之官政事疵纇显诛幽殛亶无所逃元元孔叹傒帝得请符印有守不获身请秘祠谨遣文学参军文郁竭诚代诉
　　谢雨文
　　间久不雨谷将殄瘁躬率僚掾奔告祠下以禬厥灾惟神降鉴于衷应焉如答沛足甘泽嘉生以滋百姓饥阸既捍而备长人多罪又释弗诛太守不敢忘祀之常秩其敢忘神之显祐谨以嘉酒制币柔毛刚鬛侑以鼓吹敢谢成贶
　　北岳祈晴文
　　维至和元年岁次甲午六月朔越二十四日具位臣宋祁敢以酒币昭告于北岳安天元圣帝按时令是月大雨时行虽然久隂连澍比稍无节因而不止恐害粢盛常赵之人劳窭久矣若今无年将遂转沟壑匮神祀乏国赋两获罪辜则亦惟帝之闵矧川渎溢流壊军城室庐千所屯吏走告守臣不敢宁惟智虑昬塞无以招来和气是用投诚于神帝若垂哀怜觧驳屯云使晴雨得宜百谷成就元元足食其谁敢不据神惠而竭报礼以诧无疆祁佩军印不获身到祠所谨遣司戸参军李冲侍祠
　　里社龙神祈雨文
　　维至和二年岁次乙未二月乙丑朔越十二日庚子具官宋祁谨以酒脯果茗养羞舒鴈之牲敢告于里社龙神比亢阳为沴顺气弗效农夫告勤是用遣僚属有请于龙弥跨四旬雨雪三集润才及寸辄止今土脉冒蒸百昌萌芽此时不雨岁且大乏惟人依神为庇惟神享人之祀归穷上叩不应不止神其走驱雷风兴云致雨弥漫沾足洁涤品彚无令无年以贻龙羞
　　里社龙神谢雨文
　　敢告于里社龙神乃雨弗时若将害粢盛以庚子致祷于龙期五日当应防亮哀叩讫甲辰油云四隮佳澍霈霑有请必答克就丰岁显应如期震动我民刺史虽徳薄敢忘龙之惠澄醪洁羞仰荐报礼
　　酺神文
　　比以旱气搆沴炎螣羣翔方谷之蕃敇民勤捕致禬祠典祈稔农秋至诚如答飞孽无害噍类讫息粢盛迪尝惟神之贶届夫多祉匪曰嘉荐聊用谢成
　　祈雨文
　　去岁前暵后潦斯人困甚朝廷蠲减徭赋以救流亡今春膏盈愤雨弗霑霈宿麦告悴谷未及种力农骇嗟和气屯凝惟神一境之望隂相天惠泄风出云是庇是资敢修禬典以丐丰嘏
　　北岳谢雨文【案祁到成徳军任在七月此文在四月当属奉诏在前即遣属官致祭】
　　维皇祐四年岁次壬辰四月丙子朔越十九日甲午具位宋祁谨遣光禄寺丞签署节度判官防公事夏倚以清酌庶羞之奠致祭于北岳安天元圣帝近以正月至四月不雨艺者不苗苗者不蕃吏民遑遑忧为岁害尝遣属官走庙下以旱告曾未浃辰雨获嘉应愁叹之声转为讴吟是用卜日具祭以答灵贶然而川隰之间既幸霶洽矣其陵阜墝埆之田尚未涵足神其振张威明以大明功俾高下均防其赐则吏民尊奉之心益防肃矣
　　祷北岳文
　　敇举时祀壬大方岳而署旨侍祠礼在守土今春浃中气土理涵坟耕事洽布膏濡庭硕此惟其时君子小人岁望在穑相穑有道惟神尸之祈自渐垅垂颖底于坻积而雨不侵滛风不熯燥四虫屏慝祛沴宣和隂造有年繄神为力捃导舆臆祁为之言要神渎灵言者之罪宥而享之蠲聼神惠
　　五龙堂谢雨文
</div>
    <div class="pagination">
<a href="景文集_page39.html">上一页</a><span>...</span><a href="景文集_page35.html">35</a><a href="景文集_page36.html">36</a><a href="景文集_page37.html">37</a><a href="景文集_page38.html">38</a><a href="景文集_page39.html">39</a><span class="current-page">40</span><a href="景文集_page41.html">41</a><a href="景文集_page42.html">42</a><a href="景文集_page43.html">43</a><a href="景文集_page44.html">44</a><a href="景文集_page45.html">45</a><span>...</span><a href="景文集_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
