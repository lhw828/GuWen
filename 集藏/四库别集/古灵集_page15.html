<!DOCTYPE html>
<html>
<head>
    <meta charset="UTF-8">
    <title>古灵集 - 第 15 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古灵集 - 第 15 页/共 16 页</h1>
    <div class="content">　　秘书丞知孟州河阳县陈襄右件官行纯有守才敏而通经术该深文艺典雅顷居乡党号称师模虽从吏以甚勤其向学而益笃至于县道之冗亦务已志之行为臣属官备稔其能迹其人堪于文馆儒官中任使近者窃见授勅就移知彭州蒙阳县虽于常格例合入川其如美才可惜逺去臣今保举欲望圣慈召试三馆职事或差充崇文院检讨观其施设必有耸劝襄本闽人与臣非亲戚故旧在朝亦无骨肉食禄如擢用后犯入已贜甘当同罪不如举状甘伏朝典谨具状奏闻伏候勅防
　　忠肃陈公莹中诗
　　廼公德望如丘山北斗以南谁可班熈宁天子自拔擢报君常以人所难忠诚皎皎落谏疏史臣编缀不敢删当年十语九不用真誉闇随公议还三十三公半台辅经筵荐墨犹未干虽然年位俱不极却得千载声名完荐贤之家门必大来者绳绳知可观如君谨洁蹈规矩勇于为义心桓桓有儿巳觉门户稳庆源衮衮何时殚元祐初绍夫为明州船场秩满陈公大諌被召太学博士时寻医四明以诗送绍夫行大率发扬先君绍夫得之不敢隐黙遂刋于石今编次先君文集谨録大諌诗附于后庶以见吾父事君尽忠可以警励为人臣者宜如何尔嗣子右中散大夫提举临安府洞霄宫赐紫金鱼袋绍夫谨题
　　跋尾
　　公辅为儿童时闻陈公密学先生名今四十年始遇其长嗣中散来官临海得公遗文而观焉方熈宁间新法用事大臣以权利笼取天下士而一时沽荣希进之徒争相倾附公独忠愤激发忘身许国与君实献可诸公出力排之公有青苗疏论尤详知此法一行骚动天下胎祸之端自此始使当时从其言岂复有今日事哉虽然宣和靖康以来变故极矣民力匮竭邦财耗散冦敌侵陵国势危迫纪纲紊乱礼义廉耻消亡望祖宗盛时邈不可见推原其本必有所自议者犹不以为然况在当日言之宜乎不见信也公于他文章皆浑全博雅不为纤巧浮伪片言只字无非至诚择善先义后利出入乎子思孟轲之説真所谓古之君子也呜呼富贵易图名节难保以公之道德才猷遭遇人主而其爵位终不至辅相然高名伟节则昭然独着万世不可掩亦安取夫富贵哉建炎二年九月旦右司谏陈公辅谨跋
　　国史本传
　　陈襄字述古福州侯官人少孤能自立出逰乡校与陈烈周希孟郑穆为友时学者沉溺于雕琢之文所谓知天尽性之説皆指为迂濶而莫之讲四人者始相与倡道于海濵闻者皆笑以惊守之不为变卒从而化谓之四先生襄举进士调浦城主簿摄令事县封疆逺多世族以请托胁持为常前令不能制襄欲稍革其俗每听讼必使数吏环立于前私谒者不得发老奸缩手民有失物者贼曹捕偷儿至数軰相撑拄襄绐之曰某庙钟能辨盗犯者扪之輙有声余则否乃遣吏先引以行自率同列诣钟所祭祷隂涂以墨而下帷蔽之命羣盗往扪少焉呼出独一人手无所汚扣之乃为盗者盖畏钟有声故不敢触遂服罪知河阳县教民种稻富弼为郡守一见即礼遇之襄留意教化进县子弟于学或谗之于弼谓其诱邑子以资过客弼疑焉所亲劝毁学舍以塞谤不听久之弼以语襄襄曰自反而缩虽千万人吾往矣公苟有惑志何名知已益讲説不少懈弼由是愈竒之及入相荐为秘阁校理判祠部译经僧死遗表度十僧列子庙乞三年度一道士襄皆抑不行知常州运渠横遏震泽积水不得北入江为常苏二州病襄度渠之丈尺与民田步亩定其数授以浚法未几而成遂削望亭古堰水不复积入为开封府推官盐铁判官神宗立奉使契丹以设席少异于常不即坐契丹移檄疆吏出知明州明年同修起居注知諌院改侍御史知杂事论青苗法不便曰臣观制置司所议莫非引经以为言而其实则称贷以取利事体卑削贻中外讥笑是特管夷吾商鞅之术非圣世所宜行望贬斥王安石吕惠卿以谢天下又乞罢韩绛政府以杜大臣争利而进者且言韩维不当为中丞刘述范纯仁等无罪宜复官皆不听召试知制诰襄以言不行辞不肯试愿补外安石欲以为陜西转运使帝惜其去留修起居注襄恳辞手诏谕之乃就职逾年为知制诰安石又欲出之帝不许寻直学士院安石益忌之摘其书诏小失出知陈州徙知杭州以枢密直学士知通进银台司兼侍读判尚书都省卒年六十四赠给事中襄涖官所至必务学校平生存心以讲求民间利病为急既亡友人刘彞视其箧得手书累数十幅盈纸细书大抵皆民事也在经筵时神宗顾之甚厚尝访人材之可用者襄以司马光韩维吕公着苏轼至于郑侠三十三人对谓光维公着皆股肱心膂之臣不当久外谓侠愚直敢言发于忠义投窜瘴疠朝不谋夕愿使得生还帝不能尽用绍兴元年光尧太上皇帝下诏褒襄所奏俾内外侍从各举所知者三人盖本于此史臣曰獬襄公辅洙用儒学奋身为治平熈宁间名侍从皆以言论据正为王安石所不容狙伺间隙排而去之无复有为国家爱惜人材之意洙且用而死世犹悲之襄荐士之章不为一言虚美唯贤知贤于是为至绍兴天子褒诏表而出之襄之名其足以不朽矣
　　古灵先生年谱
　　陈氏出自妫姓虞帝舜之后夏禹封舜子商均于虞城三十二世孙遏父为周陶正武王妻以元女大姬生满封之于陈赐姓妫以奉舜祀是为胡公胡公二十六世孙轸为楚相封颍川侯因徙颍川称陈氏支分派别不可得而考在唐有陈忠其先江左诸陈世客颍川一子邕邕三子夷行夷实夷则夷行为太子太保检校司空相文宗一子翿翿一子嘉为陵州别驾别驾一子闻为陵州刺史刺史三子显为检校侍中江南道节度使勲为兵部侍郎黯为职方郎中侍郎一子檄自光之固始从王潮入闽家于福州仕闽为太尉推诚奉国功臣太尉三子令镕为大中大夫令圗为客省使令猷为检校工部尚书客省一子希颖皇朝淳化中以文林郎守果州司戸参军戸曹五子则之拱之象之恢之裕之象之台州黄岩县尉累赠尚书兵部侍郎后改赠金紫光禄大夫旧名后去之字金紫三子交将仕郎试将作监主簿赠正奉大夫襄枢密直学士尚书右司郎中兼侍读赠少师章朝议大夫提举杭州洞霄宫赠金紫光禄大夫
　　真宗皇帝天禧元年丁巳
　　是年三月公生于福州之古灵后乡人号为古灵先生东坡先生熈宁中倅杭州有诗贻公云去年栁絮飞时节记得金笼放雪衣注杭人以放鸽为太守夀
　　天禧五年辛酉
　　干兴元年壬戌
　　仁宗皇帝天圣元年癸亥
　　天圣九年辛未
　　明道元年壬申
　　明道二年癸酉
　　景祐元年甲戌
　　景祐四年丁丑
　　宝元元年戊寅
　　宝元二年已夘
　　康定元年庚辰
　　庆厯元年辛巳
　　庆厯二年壬午
　　公年二十六于杨寘榜登进士第授试秘书省校书郎建州浦城县主簿
　　庆厯三年癸未
　　公年二十七六月到浦城有谒庙祝文
　　庆厯四年甲申
　　公年二十八有祈雨诗祈雨祝文送章衡秀才序
　　庆厯五年乙酉
　　公年二十九有答吕寺丞书答黄殿丞书
　　庆厯六年丙戌
　　公年三十有答黄殿丞书是年十月秩满
　　庆厯七年丁亥
　　公年三十一以部使者举为台州仙居县令有仙居劝谕文
　　庆厯八年戊子
　　公年三十二有谢关郎中书
　　皇祐元年已丑
　　公年三十三有劝学文天台山习养瀑记天台县孔子庙记
　　皇祐二年庚寅
　　公年三十四有和郑闳中仙居诗十二首
　　皇祐三年辛夘
　　公年三十五用荐者改秘书省著作佐郎知孟州河阳县有懐友人陈烈诗祭仙孙五郎文
　　皇祐四年壬辰
　　公年三十六春过浦城有留题南峰寺诗到河阳有与蔡舍人二啓
　　皇祐五年癸巳
　　公年三十七
　　至和元年甲午
　　公年三十八迁秘书丞就移知彭州蒙阳县
　　至和二年乙未
　　公年三十九郑国富公自太原入相以文学政事荐公
　　嘉祐元年丙申
　　公年四十有白头诗
　　嘉祐二年丁酉
　　公年四十一迁太常博士以郑公之荐召试秘阁校理
　　嘉祐三年戊戌
　　公年四十二判尚书祠部
　　嘉祐四年已亥
　　公年四十三编定昭文馆书籍有郊祀大礼庆成诗并表吴君唐卿墓志铭
　　嘉祐五年庚子
　　公年四十四着中庸讲义
　　嘉祐六年辛丑
　　公年四十五有殿中御史陈公墓志铭是年冬迁尚书祠部员外郎出知常州
　　嘉祐七年壬寅
　　公年四十六有请顾临秘校主学书
　　嘉祐八年癸夘
　　公年四十七英宗皇帝即位公由尚书度支员外郎迁尚书司封员外郎赐五品服
　　英宗皇帝治平元年甲辰
　　公年四十八召为开封府推官是年常假諌议大夫充接伴北辽使
　　治平二年乙巳
　　公年四十九着大易讲义
　　治平三年丙午
　　公年五十除三司盐铁判官有苏明允府君挽词
　　治平四年丁未
　　公年五十一神宗皇帝即位公以谏议大夫奉使于辽八月还有使辽録一巻迁尚书工部郎中充秘阁校理出知明州有英宗皇帝挽词使还咸熈馆道中诗二首黒崖道中诗和东玉少卿见遗诗过雄州南门偶书呈知府张皇城诗奉使回上殿劄子左侍禁陆公墓志铭开封府祥符县主簿陆君墓志铭祭黄虞部文
　　神宗皇帝熈宁元年戊申
　　公年五十二还乡省松楸有和程公辟游越山亭诗春晩赏牡丹奉呈席上诸君诗和程公辟游宿猿洞诗二首和程公辟红梅诗和程大卿游升山诗和程大卿游凤池寺诗和程大卿茘枝诗和程大卿新辟诸寺门诗和程大卿书宿猿洞诗是年冬被召
　　熈宁二年已酉
　　公年五十三夏到阙迁尚书刑部郎中修起居注知諌院管勾国子监公事秋除侍御史知杂事有防候知制诰阙召试公上疏力辞诏从之兼判吏部流内铨赐三品服有辞修起居注知諌院四状修起居注举自代状侍御史知杂事举自代状辞中书候试知制诰状赴召修注上殿劄子进诚明説并劄子知諌院进劄子乞正台諌官劄子议学校贡举劄子乞免御史刘述等罪状论制置三司条例乞行均输法状弹刘攽王介状论祖无择下狱状乞疎放秀越二狱干系人状
　　熈宁三年庚戌
　　公年五十四春召试知制诰公自言尝论常平新法不听辞不就试执政以为当出乃欲罢御史以集贤殿修譔陜西转运使勅未下上批别进呈谓执政曰呉申全不能讲欲候陈襄受职留讲筵于是除秘阁校理复修起居注直舍人院兼天章阁侍讲仍判铨有辞中书召试知制诰状并申中书省状辞直舍人院状辞判吏部流内铨勅内名衔状辞直舍人院判吏部流内铨兼天章阁侍讲状辞修起居注状择日秪受修起居注勅命状秘阁校理修起居注状自代状辞兼天章阁侍讲状弹李南公除京西运判不当状乞召还范纯仁状弹御史里行王子韶状弹步军副都指挥使宋守约三状论差择县令劄子论流内铨奏辟属官劄子论差选京朝官知县劄子弹秀州军事判官李定状乞止絶权贵陈乞恩例劄子论散青苗不便乞住支五状论李常待罪不报及吕公着落职劄子论王安石劄子论韩维充御史中丞与韩绛领制置司妨碍状论韩绛参知政事乞罢制置司状
　　熈宁四年辛亥
　　公年五十五秋知制诰迁尚书吏部郎中兼直学士院冬出知陈州有内制一巻谢知制诰啓到陈谢富相公啓
　　熈宁五年壬子
　　公年五十六秋移知杭州有劝学文夫人吴氏墓志铭十月饯送钱塘贡士登彼公堂诗题忠定张公书后是年修钱塘六井
　　熈宁六年癸丑
　　公年五十七有驾部陈公墓志铭是年春六井讫工东坡先生为之记有和子瞻吉祥冬日牡丹诗三首
　　熈宁七年甲寅
　　公年五十八有和子瞻沿牒京口忆西湖寒食诗秋移应天府留守未至复移知陈州有陈州谢到任表自杭之宋过永乐院留题诗
　　熈宁八年乙夘
　　公年五十九有颍川府学释奠勉童子诗颍川赏花诗二首是年冬召还知通进银台司兼门下封驳事提举进奏院迁尚书右司郎中枢密直学士判太常寺兼礼仪事有论差除勅不由封驳司劄子谢转枢密直学士啓
　　熈宁九年丙辰
　　公年六十兼侍讲知审官东院有理防吏部资序劄子乞审审官东院条例状与富相公书
　　熈宁十年丁巳
　　公年六十一提举司天监冬郊祀大礼为礼仪使有依赦文举陈烈状经筵荐温国司马公而下三十三士章藁一巻
　　元丰元年戊午
　　公年六十二春奏勅详定郊庙奉祀礼文夏决口塞诏改新闭决河曹村埽曰灵平遣公为祭谢使有详定礼文并制乐所定铜木尺度一巻论乐劄子祭天用乐劄子崇国夫人符氏墓志铭故太师中书令曽鲁公挽词二首
　　元丰二年已未
　　公年六十三春兼判都省事慈圣光献皇后崩命公为山陵卤簿使有慈圣光献皇后挽词二首
　　元丰三年庚申
</div>
    <div class="pagination">
<a href="古灵集_page14.html">上一页</a><span>...</span><a href="古灵集_page10.html">10</a><a href="古灵集_page11.html">11</a><a href="古灵集_page12.html">12</a><a href="古灵集_page13.html">13</a><a href="古灵集_page14.html">14</a><span class="current-page">15</span><a href="古灵集_page16.html">16</a><a href="古灵集_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
