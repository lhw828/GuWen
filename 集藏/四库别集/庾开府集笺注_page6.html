<!DOCTYPE html>
<html>
<head>
    <meta charset="UTF-8">
    <title>庾开府集笺注 - 第 6 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>庾开府集笺注 - 第 6 页/共 11 页</h1>
    <div class="content">　　蒲州刺史中山公许乞酒一车未送【北史周武帝纪天和六年以中山公训为柱国周宗室传晋公防魏大统十三年进封中山公建徳元年防诛世子训为蒲州刺史其夜遣柱国越王盛镇蒲州徴训赴京师至同州赐死】
　　细桞望蒲台【见马射赋及园庭】长河始一廻【见伤心赋】秋桑几过落【见赐酒】春蚁未曽开【沈约休沐寄懐诗賔来春蚁浮详正旦】莹角非难驭【见射堂新成】捶轮稍可催【文选序捶轮为大辂之始大辂寜有捶轮之质】只言千日饮旧逐中山来【见灯赋】
　　答王司空饷酒【即王褒也详伤王司徒】
　　今日小园中桃花数树红开君一壸酒细酌对春风未能扶毕卓【见卫王】犹足舞王戎仙人一捧露【见和阐二教】判不及杯中【晋陶潜集责子诗曰直进杯中物】
　　舟中望月
　　舟子夜离家【诗招招舟子】开舲望月华【楚辞注舲船有窓牖者】山明疑有雪岸白不闗沙天汉看珠蚌【左思呉都赋蚌蛤珠胎与月亏全】星桥视桂花【见象戏赋】灰飞重晕阙【淮南子画芦灰而月晕阙许慎注有军士相围守则月晕以芦灰环月阙其一面则月晕亦阙于上】蓂落独轮斜【云笈七籖轩辕本纪有异草生于庭月一日生一叶至十五日生十五叶至十六日一叶落至三十日落尽若小月即一荚厌而不落谓之蓂荚】
　　望月
　　夜光流未曙【广雅夜光谓之月　炯曰皇甫谧年厯月羣隂之宗光纳日影以宵曜名曰夜光】金波影尚賖【见马射赋】照人非七子【梁简文帝集望月诗云形同七子镜】含风异九华【洞溟记帝起甘泉望风台台上得白珠如花一枝帝以饰九华之葢望之若照月】蓂新半壁上桂满独轮斜【见舟中望月象戏赋】乗舟可望【见春赋】无假逐灵槎【拾遗记尧登位三十年有巨查浮于西海查上有光夜明昼灭海人望其光乍大乍小若星月之出入矣查常浮绕四海十二年一周天名曰贯月查】
　　对雨
　　繁云犹暗岭积水未开庭【晋张协杂诗翳翳结繁云森森散雨足】阶含侵角路镬满溜疏萍湿杨生细椹【见小园赋】烂草变初萤【见和何仪同】徒劳看蚁封【见和赵王】无事祀灵星【汉郊祀志或言周兴而邑立后稷之祀至今血食天下于是髙祖制诏御史其今天下厯灵星祀张晏曰龙星左角曰天田则农祥也晨见而祭之】
　　喜晴
　　比日思光景【见象戏赋】今朝始暂逢雨住便生熟云晴即作峯【见和从驾】水白澄还浅花红燥更浓已欢无石燕弥欲弃泥龙【见同顔大夫】
　　咏春近余雪应诏
　　送寒开小苑迎春入上林【见春赋】丝条变桞色香气动兰心待花将对酒留雪拟弹琴【见赠周处士】陪游愧并作空见奉恩深
　　奉和初秋
　　落星初伏火【见祀白帝】秋霜正动钟【见歩虚词】北阁连横汉【见哀江南赋】南宫应凿龙【辛氏三秦记长安地皆墨壌城中今赤如火坚如石父老所传尽凿龙首山为城】祥鸾栖竹实【见配帝舞】灵蔡上芙蓉【史记货殖传元龟为蔡非四民所得龟策传神龟巢莲上】自有南风曲【见马射赋】还来吹九重【见拟咏懐】
　　晩秋
　　凄清临晩景疏索望寒阶湿庭疑坠露抟风巻落槐日气斜还冷云峯晩更霾【见和从驾】可怜数行雁防防逺空排【淮南子鸟排空而飞】
　　和颍川公秋夜【初学记作上官仪】
　　泬寥空色逺【宋玉九辨泬寥兮天髙而气清】叶黄凄序变【月令季秋草木黄落】洞浦落遵鸿【晋宗室传桓遣冯该攻厯阳断洞浦焚忠王尚之舟舰诗鸿飞遵渚】长飚送巢燕【尔雅风从下上曰飚古诗思为双飞燕衔泥巢君室】千秋流夕景百籁含宵啭【庄子地籁则众窍是巳飘风则大和冷风则小和】峻雉聆金柝【张衡东京赋函谷撃柝于东西朝颠覆而暮持详和法筵】曽台切银箭【司马彪续汉书孔壶为漏浮箭为刻下漏数刻以考中星昏明生焉详和从驾】
　　咏畵屏风诗二十五首【原注第一首一作侠客行按北史文苑传齐后主因畵屏风敇通直郎萧放及晋陵王孝式録古贤烈士及近代轻艳诸诗以充图画是时子山仕于周岂遥为之咏耶】
　　侠客重连镳【见和炅法师】金鞍被桂条【梁元帝集答齐饷双马书曰名重桂条】细尘鄣路起惊花乱眼飘【见答赐酒鵞】酒醺人半醉汗湿马全骄归鞍畏日晩争路上河桥【见春赋】
　　浮桥翠葢拥【晋潘尼集芙蓉赋云似雕辇之翠葢】平旦雍门开【见马射赋】石崇迎客至【见春赋】山涛载伎来【未详按晋谢安传安居东山每游赏必以伎女从】水纹恒独转风花直乱廻谁能惜红袖寜用捧金杯【隋薛道衡集宴喜赋曰传金杯于素手】
　　停车小苑外【见春赋】下渚长桥前【世説注孔氏志怪义兴有邪足虎溪渚长桥有苍蛟郭西周时谓郡中三害周即处也】涩菱迎拥节平荷直葢船残丝绕折藕【见和炅法师】芰叶映低莲遥望芙蓉影直言水底然【西阳杂俎南海有睡莲夜则花底入水按莲亦名芙蓉】
　　昨夜鸟声春惊鸣动四邻今朝梅树下定有咏花人流星浮酒芝【见赉酒】粟瑱绕杯唇【邹阳酒赋縜绮为席犀璩为镇】何劳一片雨唤作阳台神【见灯赋】
　　逍遥游桂苑【蔡邕青衣赋河上逍遥徙倚庭阶详荡子赋】寂絶到桃源【见拟咏懐】狭石分花迳长桥映水门【后汉明帝纪诏曰自汴渠决败水门故处皆在河中】管声惊百鸟人衣香一园【薛道衡集宴喜赋散衣香于舞风详春赋】定知欢未足横琴坐石根【见舞媚娘】
　　三春冠葢聚【见报赵王】八节管游石险松横植岩悬涧竖流小桥飞断岸髙花出迥楼定须催十酒【见和炅法师】将来防五侯【汉元后传王禁八男长男凤孝卿次曼元卿谭子元崇少子商子夏立子叔根稚卿逢时季卿河平二年上悉封舅谭为平阿侯商成都侯立红阳侯根曲阳侯逢时髙平侯五人同日封故世谓之五侯哀帝即位闻知王氏骄盛心不能善后司校尉解光奏曲阳侯根及根兄子成都侯况天子遣根就国免况为庶人归故郡】
　　髙阁千寻起长廊四注连【司马相如上林赋髙廊四注注注匝也谓行廊匝于四邉】歌声上扇月【见春赋】舞影入琴涧水才窓外山花即眼前但愿长欢乐从今尽百年【见对酒歌】
　　日晩金槌络【一作路古乐府黄金络马头】朱轩流水车【后汉马皇后纪太后诏曰前过濯龙门上见外家问起居者车如流水马如游龙左传注轩大夫车】拂縁堤桞【见拟咏懐】甍飘夹路花【谢恵连雪赋始縁甍而冒栋注甍屋栋也】定迎刘碧玉【见结客少年塲】将过隂丽华【见春赋】非是髙阳路莫畏接防斜【见对酒歌】徘徊出桂苑【见荡子赋】徙倚就花林【疑作兰林晋傅集蝉赋云遥自托乎兰林尚瑗曰西京赋后宫则有兰林披香】下桥先劝酒【见春赋】跂石始调琴【南思宋萧思话传常从文帝登钟山北岭中道有盘石清泉上使于石上弹琴赐以银钟酒谓曰相赏有松石间意】蒲低犹抱节竹短未空心絶爱猿声近惟怜花迳深千寻木兰馆【左思魏都赋注木兰坊名也】百尺芙蓉堂落日低莲井行云碍芰梁【见和同防寺】流水桃花色【见对酒歌】春洲杜若香【见哀江南赋】就阶犹不进催来上妓牀【海録碎事京口东南有谢公妓堂遗迹】捣衣明月下静夜秋风飘锦石平砧面【北魏温子升集捣衣诗曰佳人锦石捣流黄】莲房接杵腰【梁元帝集采莲赋緑房兮紫盖详聴捣衣】急节迎秋韵新声入手调寒衣须及早将寄霍嫖姚【汉书霍去病为嫖姚校尉】出没看楼殿间闗望绮罗【江淹别赋罗与绮兮娇上春】翔禽逐节舞流水赴歌【见歩虚词】细管吹藂竹新杯卷半荷【见和赵王】南宫冠葢下【杜田正谬汉建尚书百官府名曰南宫盖聚象天官书南宫朱雀详报赵王】日暮风尘多【见哀江南赋】
　　玉柙珠帘卷【汉武故事以白珠为防玳瑁柙之】金钩翠幔悬【见梦入堂内】荷香薫水殿阁影入池莲平沙临浦口髙桞对楼前上桥还倚望遥看采菱船【西京杂记太液池中有采菱舟】
　　髙阁千寻跨重檐百丈齐云度三分近花飞一倍低吹箫迎白寉【列仙传箫史善吹箫能致白寉】照镜舞山鸡【见镜赋】何劳愁日暮未有夜乌啼【见乐府】
　　河流值浅岸敛辔暂经过弓衣湿溅水马足乱横波半城斜出树【水经注琅琊东蒄县城有三面而不周于南故俗谓之半城　树敏曰按南史王懿传寜朔将军朱超石胡藩向半城】长林直沈河【范应诏诗感事懐长林】今朝游侠客不畏风尘多
　　度桥犹徙倚【见第五首】坐石未倾壶【晋陶潜诗清琴横牀浊酒半壶】浅草开长埒【见马射赋】行营绕细厨【神仙传麻姑降蔡经家坐定各进行厨皆金盘玉杯】沙洲两寉逈石路一松孤自可寻丹灶【江淹别赋守丹灶而不顾】何劳忆酒垆【见有喜】
　　上林春径宻【见春赋】河桥桞路长【隋薛道衡集老氏碑云芝田桞路北走梁园】龙媒逐细草【见哀江南赋】寉氅映垂杨【见上赵王】水似桃花色【见对酒歌】山如甲煎香【见镜赋】白石春【一作青】泉上【琴厯琴曲有石上流泉】谁能待月光
　　白石春泉满黄金新埒开戚里车先度兰池马即来【见马射春二赋】落花承舞席春衫拭酒杯行厨半路待【见第十六首】载妓一双廻
　　将军息邉务校尉罢从戎【见使北】池台临戚里管入新丰【见春赋】浮云随走马明月逐弯弓【见马射赋】比来多射猎惟有上林中【见同州还】
　　三危上凤翼【见入道士馆】九坂度龙鳞【见小园赋及登新阁】路髙山里树云低马上人悬岩泉溜响深谷鸟声春住马来相问应知有姓秦【见七夕赋】
　　开郁金屋暂对芙蓉池【见对烛赋】水光连岸动花风合树吹春杯犹杂泛细果尚连枝不畏歌声尽先看筝柱歌【荆川稗编颂琴十三移柱应律其制与筝无异古宫悬用之合颂声也是知筝本颂琴后世以其似呼其名遂名之曰筝】
　　洞灵开静室【见步虚词】云气满山斋【见和同防寺】古松裁数树盘根无半埋爱静鱼争乐依人鸟入懐仲春徴隠士【京房占曰春当求隠士则万物应节而生随气而长所谓春令也】蒲轮上计偕【汉武帝纪徴吏民有明当世之务习先圣之术者县次续食令与计偕杜氏通典汉制嵗尽遣上计掾吏各一人条上郡内众事谓之计偕簿详哀江南赋】
　　今朝风日好园苑足芳菲竹动蝉争散莲揺鱼暂飞【呉曽漫録乐府江南词云鱼戏莲叶东鱼戏莲叶西鱼戏莲叶南鱼戏莲叶北】面红新着酒风晩细吹衣跂石多时望菱船始复归
　　金鞍聚碛岸【见使北】玉轴泛中流畵鹢先防水【见和炅法师】龙媒即负舟【见哀江南赋】沙城疑海气石岸似江楼【魏志曹操传曰娄子伯説曹操曰天寒可起沙为城以水灌之可一夜而成汉天文志海旁蜃气象楼台广壄气成宫阙】岸槎时半没【法苑珠林葛祥字亢先丹阳句容人也呉时作衡阳太守郡境有人横水能为妖怪百姓为之立庙行旅必过要祷祠乃沉没不着浮则船为破壊祥将去官乃大兴斤斧之属将伐去之移去数里驻在湾中日此行者无倾覆之患】壊舸或空浮【晋五行志武帝秦始八年七月大雨殿前地陷方五尺深数丈中有破船】定是汾河上【汉武故事帝行幸河东与羣臣饮防帝欢甚乃日作秋风辞云汛楼船兮济汾河】戈船试游【西京杂记昆明池中有戈船数百艘建戈矛四角悉垂幡旄旌葆麾葢照灼涯涘】
　　竟日坐春台【见马射赋】芙蓉承酒杯水流平涧下山花满谷开行云数畨过白寉一双来水影揺藂竹林香动落梅直上山头路羊膓能几廻【见酬薛文学】
　　镜
　　玉匣聊开镜轻灰暂拭尘光如一片水影照两邉人月生无有桂【见象戏赋】花开不逐春【见镜赋】试挂淮南竹堪能见四邻【淮南子髙悬大镜坐见四邻】
　　梅花
　　当年猎月半巳觉梅花防不信今春晩俱来雪里看树动悬氷落枝髙出手寒早知觅不见真悔着衣单
　　咏树
　　交柯乍百顷擢本或千寻【左思呉都赋擢本千寻垂隂万】枫子留为式【疑作械南方草本状枫香树子大如鸭卵二月华色乃连着实八九月熟曝干可烧惟九真郡有之山海经黄帝杀出尤弃其械化为枫树】桐孙待【一作持】作琴【见杨柳歌】残核移桃种空花直枣林【见步虚词】幽居对防宻蹊径转湥沉【见酬左正员】
　　鬬鸡【以下三首阙文】
　　开轩望平子【左传季郈之鸡鬬李氏芥其鸡郈氏为之金距平子怒】骤马看陈王【艺文类聚魏陈思王植有鬬鸡诗】狸膏熏鬬敌【庄子庄子谓恵子曰羊沟之鸡三嵗为株相者视之则非良鸡也然而数以胜人者以狸膏涂其头】芥粉春塲解翅莲花动【南越志鸡冠四开如莲花鸣声清澈】猜羣锦臆张【鲍昭雉朝飞诗刎绣颈碎锦臆】
　　应令
　　望别非新馆开舟即旧湾浦喧征棹发亭空送客还路尘犹向水征帆独背闗
　　杏花
　　春色方盈野枝枝绽翠英依稀映村防烂漫开山城【见和宇文内史】好折待賔客金盘衬红琼【张协咏史诗红粒贵琼瑶】
　　集周公处连句【以下五言北史周闵帝纪魏恭帝三年十二月丁亥魏帝诏以岐阳地封帝为周公庚子诏禅位于帝】
　　市朝一朝变【见竹杖赋】兰艾本同焚【淮南子巫山之上从风纵火紫芝之与萧艾俱死】故人相借问平生如所闻
　　寄徐陵【南史徐陵传陵字孝穆东海郯人也太清二年兼通直散骑常侍使魏江陵陷齐送贞阳侯萧明为梁嗣乃遣陵随还】
　　故人倘思我及此平生时【顔延之秋胡诗相与昧平生】莫待山阳路空闻吹笛悲【见伤王司徒】
　　寄王琳【南史徐琳传琳字子珩防稽山隂人也元帝居藩琳姊妹并入后庭后拜湘州刺史平景之勲琳为第一魏平江陵立梁王詧琳为元帝举哀三军缟素遣别将侯平攻梁及陈受禅琳奉永嘉王荘纂梁祚于郢州陈将呉明彻杀之】
　　玉闗道路逺【见竹杖赋】金陵信使疎【见哀江南赋】独下千行泪开君万里书
　　奉和赵王
　　花径日相携花林鸟未栖比看中郎醉【未详】堪闻乌夜啼【见乐府】
　　和刘仪同臻【见预校书】
　　南登广陵岸【见使北】廻首落星城【呉都赋注落星楼在建邺东北十里】不言临旧浦【晋张协诗流波恋旧浦】烽火照江明【见哀江南赋】
　　和庾四
　　离闗一长望别恨几重愁无妨对春日懐抱只言秋【诗春日迟迟又一日不见如三秋兮】
　　和侃法师三絶【一作和侃法师别诗】
　　秦闗望楚路【贾谊过秦论秦人开闗延敌】防岸想江潭【见拟咏懐枯树赋】几人应泪落看君马向南
　　客逰经嵗月羁旅故情多近学衡阳雁【方舆胜覧衡阳有回雁峯至此不南去今衡州府城南】秋分俱渡河【见燕歌】
　　首河堤望【见应诏】眷眷嗟离絶谁言旧国人到在他乡别
　　送周尚书正二首【见别周尚书正】
　　交河望合浦【后汉郡国志交州有合浦郡详哀江南赋】莬想朱鸢【见拟咏懐】共此无期别知应复几年
　　离期定已促别泪转无从惟愁郭门外应足数株松【见伤王司徒】
　　重别周尚书二首
　　阳闗万里道【见燕歌】不见一人归惟有河邉雁秋来南向飞【见燕歌和頴川公二诗】
　　河桥两岸絶【见春赋】横岐数路分【见报赵王】山川遥不见懐袖逺相闻【见拟咏懐】
　　赠别
　　藏啼留送别拭泪强相参谁言畜衫袖长代手中浛【按以水和泥曰浛音含】
　　徐报使来止得一相见
　　一面还千里相思那得论更寻终不见无异桃花源【见拟咏懐】
　　行涂赋得四更应诏
　　四更天欲曙落月垂闗下深谷暗藏人欹松横碍马
　　和江中贾客【乐府作贾客词】
　　五两开船头【淮南子注綄者候风之羽也楚人谓之五两】长桥发新浦悬知岸上人遥振江中鼓
　　奉和平邺应诏【周武帝纪建徳六年帝至邺齐主纬走青州尉迟逈追擒纬及太子恒】
　　天防引神兵【见祀圆丘】风飞扫邺城【魏陈琳武军赋犹冲风之飞枯叶】阵云千里散【见从驾】黄河一代清【见宗庙歌】
　　送卫王南征【周室诸王传卫王直南讨军败】
　　望水初横阵【见拟咏懐】移营宼未降风尘马足起【见哀江南赋】先暗广陵江【见使北】
　　仙山二首
　　金灶新和药【见报赵王】银台旧聚神【张衡思赋聘王母于银台注银台仙人所居也】相看但莫怯先师应识人
　　石软如香饭【见酬薛文学】铅消似熟银【神仙传尹轨字公度能销铅为银销锡为金后到太和山中仙去　锷曰云笈七籖八公告淮南王曰一人能煎泥成金鍜铅为银水链八石飞腾流珠垂龙驾云浮游太清】蓬莱暂近别海水遂成尘【见步虚词】
　　山斋
　　石影横临水山云半绕峯遥想山中店悬知春酒浓【诗为此春酒】
　　野步
　　值泉仍饮马逢花即举杯稍看城阙逺【诗挑兮逹兮在城阙兮】转见风云来
　　山中
　　涧暗泉偏冷岩深桂絶香住中能不去非独淮南王【见枯树赋】
　　闺怨
　　明镜园花发【见镜赋】空房故怨多几年留织女还应听渡河【见和示内人】
　　和赵王看妓
</div>
    <div class="pagination">
<a href="庾开府集笺注_page5.html">上一页</a><a href="庾开府集笺注.html">1</a><a href="庾开府集笺注_page2.html">2</a><a href="庾开府集笺注_page3.html">3</a><a href="庾开府集笺注_page4.html">4</a><a href="庾开府集笺注_page5.html">5</a><span class="current-page">6</span><a href="庾开府集笺注_page7.html">7</a><a href="庾开府集笺注_page8.html">8</a><a href="庾开府集笺注_page9.html">9</a><a href="庾开府集笺注_page10.html">10</a><a href="庾开府集笺注_page11.html">11</a><a href="庾开府集笺注_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
