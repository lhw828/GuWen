<!DOCTYPE html>
<html>
 <head>
  <meta charset="utf-8"/>
  <title>
   北溪大全集北溪外集 - 第 10 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   北溪大全集北溪外集 - 第 10 页/共 27 页
  </h1>
  <div class="content">
   北溪大全集巻十六
　　宋　陈淳　撰
　　杂著
　　大学发题
　　大学一书古之大人所以爲学之法也盖古者有小子之学有大人之学谓天生斯人既予之以仁义礼智之性矣而不能不坏于气禀物欲之杂故必立大小学以成之人生八嵗则自王公至庶人之子皆入小学而教之以洒扫应对进退之节礼乐射御书数之文若曲礼少仪等篇是也及其十有五年则入大学而教之以穷理脩身处事治人之道若此篇者是也然去古既逺小学之爲书今已不全而年之过者亦不能以复反矣所幸大学遗篇犹或有存于汉儒杂记之间于今可见古人爲学次第规模广大而内外兼该节目分明而始终有序盖羣经之纲领而初学入德之门戸所最先焉者也其首言明明德新民止于至善三者则又此篇之纲领而自格物致知诚意正心脩身以至于齐家治国平天下凡八事则又纲领之条目也学者果先从事于此而有得焉则于其他经端若举纲张目振领挈裘秩然有条而不紊矣抑此书首三言者固当无所不尽而所谓明明德者又通爲一篇之统体而止于至善则又总爲一篇之极致继言八事者固不容有一阙【缺】　　格
　　物之爲义甚博尤当有【缺】　　　　　　　　章在八事中所关系爲至要正天理人欲【缺】　　几所由决君
　　子小人向背之路所由判必过【缺】　　　　实而守固始可与言入尧舜之道而保其不【缺】　　桀跖之归矣兹其防意轻重之由属又必从事于斯学者所当深察而加勉乎哉
　　中庸发题
　　中庸一书子思子所以得圣祖之传而发明之以诏后学者也其名篇二字之义盖取夫不偏不倚无过不及而平常之理诚以天下理义无以加此而圣圣相传无以易此故特表而出之以爲万世之所折衷其爲书也始原于天命之奥而不出乎人心之近终极于无声无臭之妙而不越乎日用之常中散诸万事或爲君子之道四或爲天下达道五或九经或三重或礼仪三百威仪三千虽至于位天地育万物参赞元化博厚高明皆莫非人事分内当然之实卑不失之污浅而高不溺于空虚盖真孔门传授心法而尧舜以来相承之本防者但其全篇所以爲说下学之意少而上达之意多学者必于大学论孟既通而后及乎此以尽心焉则卓然有以会其极可与读天下之书论天下之事而建立大本经纶大经自从容而有余矣抑子思子示人此篇大旨必取智仁勇三者爲入道之门以智者所以知乎此仁者所以体乎此而勇者所以强乎此者也而其所以爲用功之目则必又以博学审问慎思明辨笃行五者而弗之措焉盖不如是则无以择善而明善其智不足矣乌能真识中庸爲何味无以固执而诚身其仁不足矣安能依中庸而实体于我且将间断之不常其勇复不足矣又何以终此理于吾身与之爲悠久哉子思子之言决不我欺此又从事于是书者所当循序而汲汲也
　　易本义大旨
　　昔者伏羲氏仰观俯察有以见乎隂阳奇耦之相生交换变易自然而然其势若不容己于是作易以配之始之爲八卦一干二兑三离四震五巽六坎七艮八坤加倍而重之爲六十四而布之爲圆图则干南尽于午中而姤生焉坤北尽于子中而复生焉与天地造化自然者相脗合因教人占筮以断吉凶是时虽未有文字而开物成务之道具矣逮文王系彖周公系爻而随事叮咛之意始爲详密及孔子【缺】　　　释经乃专以义理明之使人居则观其象而玩其辞动则观其变而玩其
　　占以求免于大咎虽因时【缺】　　　　　　爲心者并行而不相悖虽其所发多因【缺】
　　所以爲图象之妙者己具见于系辞说卦二传中矣自秦以来书幸全于遗烬而道则晦而不彰其溺于象数者既牵合傅会而失其源流其泥于文义者又支离散澷而无所根着至我宋康节邵子之图出于是乎伏羲之精画卦以示者始可得而见伊川程子之传出于是乎文王周孔之蕴因卦以发者始可得而明今晦翁先生本义之书盖又发挥邵图之法象而申明程传之旨趣本末兼该精粗具举推本四圣所以作述本然之义而易道之盛至是无余蕴矣其纲领备于五赞未可直以占法视之也抑程子昔以传示门人曰只説得七分后人更自体究若晦翁是书其补程子之三分而上以达于四圣之心也欤
　　启防初诵
　　人自婴孩圣人之质己具皆可以爲尧舜如其禁之以豫而养之以正无交俚谈邪语日专以格言至论薫聒于前使盈耳充腹久焉安习自与中情融贯若固有之则所主定而发不差何患圣途之不可适乎予得子今三嵗近略学语将以教之而无其书因集易书诗礼语孟孝经中明白切要四字句恊之以韵名曰训童雅言凡七十八章一千二百四十八字又以其初未能长语也则以三字先之名曰啓防初诵凡一十九章二百二十八字盖圣学始终大略见于此矣恐或可以先立标的而同志有愿为庭训之助者亦所不隐也若小学洒扫应对进退之仪则又其中始进之条也固朝夕次第从事而其端亦不外乎初诵矣但其详见于遗经者多或字艰而文澁非幼习之便此须五六年外语音调熟然后可以爲之训焉庆元己未七月五日余学斋书
　　天地性　人爲贵　无不善　万物备　仁义实礼智端　圣与我　心同然　性相近　道不逺君子儒　必自反　学爲己　明人伦　君臣义父子亲　夫妇别　男女正　长幼序　朋友信日孜孜　敏以求　愤忘食　乐忘忧　讷于言敏于行　言忠信　行笃敬　思无邪　居处恭执事敬　与人忠　入则孝　出则弟　敬无失恭有礼　足容重　手容恭　目容端　色容庄口容止　头容直　气容肃　立容德　视思明聴思聪　色思温　貌思恭　正衣冠　尊瞻视坐毋箕　立毋跛　恶旨酒　好善言　食无饱居无安　进以礼　退以义　不声色　不货利信道笃　执德　见不善　如探汤　祖尧舜宪文武　如周公　学孔子　礼三百　仪三千温而厉　恭而安　存其心　尽其性　终始一睿作圣
　　训防雅言
　　惟皇上帝　降衷于民　元亨利贞　道不逺人民之秉彞　有物有则　性无不善　好是懿德仁义礼智　良能良知　非由外铄　我固有之天叙有典　天秩有礼　有是四端　犹其四体孩提之童　可知可能　无不爱亲　无不敬兄维此圣人　先知先觉　从容中道　与天地合进退可度　德义可尊　中天下立　作师作君昔在帝尧　克明俊德　允执其中　顺帝之则平章百姓　协和万邦　巍乎成功　焕乎有章大舜有大　惟精惟一　濬哲文明　温恭允塞明于庶物　察于人伦　由仁义行　乐取诸人禹日孜孜　恶酒好善　闻言则拜　敬脩可愿不矜不伐　恶服卑宫　克俭于家　克勤于邦汤敬日跻　懋昭大德　不殖货利　不迩声色以义制事　以礼制心　毋从匪彞　毋即慆淫亹亹文王　小心翼翼　不显亦临　不闻亦式肃肃在庙　雍雍在宫　刑于寡妻　至于家邦于皇武王　建其有极　敬用五事　乂用三德无反无侧　无党无偏　王道荡荡　王道平平周公达孝　善继善述　思兼三王　夜以继日克勤小物　勤劳王家　赤舄几几　德音不瑕孔集大成　信而好古　祖述尧舜　宪章文武下学上达　好古敏求　发愤忘食　乐以忘忧进礼退义　温良恭俭　若圣与仁　爲之不厌宗庙便便　乡党恂恂　私觌愉愉　燕居申申立不中门　行不履阈　不正不坐　不时不食出事公卿　入事父兄　罕言利命　不语怪神毋意毋必　毋固毋我　从心所欲　无可不可尧舜性者　汤武反之　由文至孔　则闻而知先圣后圣　道一而己　先觉后觉　心固然耳人可爲舜　邑有如丘　氓之蚩蚩　放而不求圣人有忧　设爲学校　于帝其训　脩道谓教教以礼乐　教以诗书　教以人伦　皆复其初蒙以养正　常视毋诳　朝夕幼仪　请肄简谅洒扫应对　威仪迟迟　折旋中矩　周旋中规大学之道　在明明德　十五而志　自强不息请问其目　先致其知　诚意正心　以公防私心正身脩　家齐国治　皆由此出　非自外至圣谟洋洋　嘉言孔彰　君子人与　日就月将博学审问　慎思明辨　若昔大猷　监于成宪道若大路　夫岂难知　万物备我　求则得之利善之闲　乃见天则　如恶恶臭　如好好色尽心知性　知性知天　理义悦心　秉心塞渊求其放心　约之以礼　脩其天爵　从其大体仁实事亲　义实从兄　智知礼节　乐乐则生入孝出弟　体信达顺　强恕而行　求仁莫近忠信笃敬　参前倚衡　择乎中庸　拳拳服膺浩然之气　至刚至大　配义与道　养而无害中而不倚　和而不流　勇者不惧　仁者不忧君子务本　亲亲爲大　居致其敬　夙夜匪懈事亲如天　事天如亲　全而归之　不辱其身父子主恩　君臣主敬　夫妇有别　男女以正老者安之　少者怀之　朋友偲偲　兄弟怡怡见贤思齐　贤贤易色　以友辅仁　友友其德鸡鸣而起　三省吾身　主善爲师　战战兢兢恐惧不闻　戒慎不睹　相在尔室　不愧屋漏莫见乎隐　莫显乎微　必慎其独　意母自欺敬以直内　义以方外　斯逺暴慢　斯逺鄙倍正其衣冠　出入礼门　望之俨然　即之也温非礼勿视　非礼勿听　遵道而行　行不由径使民如祭　出门如宾　已所不欲　勿施于人庸德之行　庸言之谨　闲邪存诚　窒欲惩忿有过则改　见善则迁　非义速己　何待来年克己复礼　养心寡欲　箪食瓢饮　不改其乐反身而诚　道积厥躬　饮水曲肱　乐在其中日新又新　终始惟一　赤子之心　敬而无失经礼三百　曲礼三千　俯不怍人　仰不愧天和顺积中　英华发外　清明在躬　晬面盎背心庄体舒　心广体胖　动容中礼　左右逢原口无择言　身无择行　尽性至命　曰睿作圣用之则行　善与人同　斯道觉民　天下爲公舍之则藏　龙德而隐　独行其道　遯世无闷颜氏之子　其殆庶几　心不违仁　具体而微吾道一贯　曽子曰唯　仁爲己任　死而后己于乎小子　敬之敬之　尧舜人同　文王我师行尧之行　是尧而己　舜何人也　有爲若是彼我丈夫　吾何慊乎　从事于斯　圣人之徒诲尔谆谆　皆雅言也　自暴自弃　民斯爲下
　　暑示学子
　　冠以庄首　衣以庇躬　裳为胫饰　屦爲趾容非人之制　乃天之常　君子奉之　寒暑一同语必表绤　礼毋褰裳　先民有训　呜呼敬恭
　　暑月喻斋生
　　人之所以必具衣裳冠屦者非圣人制爲是礼以强人也天之命于人者然也盖天之生人首不爲鸟兽之露其顶必欲使人庄以冠身不爲鸟兽之氄其毳必欲使人庇以衣趾不爲鸟兽之刚其甲必欲使人束以屦表里相备文质相称夫然后有以全人之形而贵于物理甚昭昭非由外得是固无斯须之可去身而亦无待于人之检防也复何有寒暑隐显作辍之不常哉故礼曰冠毋免劳毋袒暑毋褰裳又曰不有敬事不敢袒裼又曰若有疾风迅雷甚雨则虽夜必兴衣服冠而坐而论语亦曰君子正其衣冠尊其瞻视俨然人望而畏之皆理之常无过矫也圣人特发以示人尔孔子当暑袗絺绤嫌其见体也必又先着里衣于内以表而出之于外子路临死必结缨伯子不衣冠而处则议其同人道于牛马伯夷与乡人立其冠不正则望望然去之孟子见其妇袒而在室则怒而客其妇至于叔代礼瓌之余而万石君家子孙虽燕必冠栁仲郢居内斋未尝不束带管寜海中遇风思过则深以一夕科头而自讼吕荣公平居虽甚热而不去巾袜缚袴有囚首而谈诗书者苏公必以祸天下斥之前圣后贤凡所以致其敬严于此者非他也皆畏天命而不敢防自重其躯而不容以或贱也若或去之而一于自便则是防天命而自贱其躯矣则不得谓之全人之形矣则是囚徒而己矣则是赤蛮而己矣则是鸟兽之伍而己矣然囚犹何校以爲饰蛮犹执盾以自蔽凤鸿犹有羽之仪虎豹犹有鞟之文则躶然赭其躯者是盖又有甚于囚虏而曽鸟兽之不若矣此固脩儒庄士所见而骇者而亦非人之乐堕乎此也习焉而未之思尔诚试引目观其如此等之人是何形状复反镜自视其如此等之状是可丑不可丑当亦惕然有以自喻矣


　　北溪大全集巻十六
　　钦定四库全书
　　北溪大全集巻十七
　　宋　陈淳　撰
　　杂著
　　侍讲待制朱先生叙述
　　自孟子没圣人之道不传更千四百余年得濂溪周子河南二程子者出然后不传之绪始续然濂溪方开其原甚简质而未易喻明道又不及爲书伊川虽稍著书大概方提纲发微未暇及乎详密而斯文之未整者犹爲多矣故百年之内见知闻知亦不乏人而斯道复传之绪若显若晦圣人残编断简竟未有真能正订以爲后学之定凖而百氏争衡于世者亦纷乎未决求其诣之极而得之粹体之全而养之熟真可以嗣周程之志而接孟子以承先圣者惟吾先生一人超然独与心契凡向之精义己确而不易者今表而出之宏纲方举而未张者今阐而大之旨有隐而未莹者光明而洒落之辞有朴而未泽者磨刮而润色之讹者正之阙者补之偏者救之繁者约之上以达于羣圣之心而下以贯穿乎百氏之说寸长片得兼搜并辑着定爲成书以扶翼圣训其爲言大中至正精粗具举而本末不遗命理切尽而达意周到金精而玉润日光而月洁浑圆而至粲疎畅而甚缜丰不余一言约不欠一字合百家而一统总众论而同归集诸儒之大醇洗千载之积误使圣人精蕴了然在目而异端曲学无复容喙高明有志者得以省研索之半功而雍容于圣门之入防稚新学者亦有识趋向之正途而不迷于文义之归故周程所以得先圣不传之传者至是始彰信于天下而先圣所以爲万世法程者至是又益定而且尊其于斯文之功可谓大矣盖先生秉气纯阳清明刚健卓絶世表闻道甚早而力行有成其爲学大纲一主程氏而节目加详所以独知自得而契乎先圣者尤多其功力之到又无所不尽自志学至于不逾矩其等级无不有以致其极自明德至于平天下其规模无不有以备其全其文之博也天下之书无一之不读而邪正纯驳必有以究极其归趣天下事物无一之不格而幽明巨细必有以洞灼其表里千古人才论而友之贤愚淑慝亦无一不探索其衷曲其知之至也莹万理于胞中炳千古于目前是极其所真是而不可移非极其所真非而不容易善极其本之所由来而无不彻恶极其几之所从起而无少遁其大经大法亭当乎上下者固昭如大明之中天而其至纎至悉自本而之末自末而縁本或出或入或分或合至于千变万化纷纶错综纵横颠倒亦无不灿然有条如衡别鉴照无星毫之紊其自信之笃也虽前哲之所已言而吾心不安则不敢辄爲之徇虽前哲之所未言而吾心所安则卓然特立而不顾其自守之确也终始屹然不以众论而摇不以利害死生而动好善如好好色而咨赏采访不以微而废恶恶如恶恶臭而无或少为之隐忍回互果于徙义如洪澜赴壑而不可御严于克己如一劒断虵而不复续至其体道爲一身即书心即理无一言之不实践无一行之不素充粹然规矩凖防之内貌庄而体胖神全而志定视听坐立不拘拘于持敬而自有成法举动周旋不勉勉于中礼而悉有常度望之俨然而可畏即之温然而可亲其接人也终日怡悦薫然如春风之和而可挹事有所不可则其断之也雷霆之威又厉然而不可犯胸怀磊落明快而所以主于中则缜密而无渗漏节操壁立万仞而所以处于中则坦夷而无峻迫智之圆足以周流不穷而制行则直方胆之大足以勇爲不惧而小心则兢畏视其表则泰山岩岩而不可动测其蕴则沧溟浩浩而不可竭刚大之气有以配义与道而无馁毅之质可以任重致逺而无虞处义无决裂之病行恕无姑息之蔽道愈高而心愈下德愈盛而礼愈恭公天下之见而不自是大天下之量而不自足其见于著述凡片文只字以往不过即其身心之所素者而写之尔其见于讲论亦不过自大源中流出如取物诸囊直探而示之叩者辞未竟而答之已缕缕不待思虑而从容以出无非妙道至义曲当人情而深尽物理令人涣然有省于言下欣怿不能止也先生明睿上达日新而不已所着之书每有温则有改毎改益觉超越乂所未前闻者先生行健不息终日干干笃于好学虽老病后观书不怠切于育人材昼夜无倦色虽抱病支离必引至卧内力坐而共讲日用酬酢与事周流虽病困亦未尝厌斁而于繁剧之中常优闲而有余交错之地常泰定而不乱先生教人循循有序其始必从事于小学洒扫应对之节以立其本然后驯进于大学明德新民之道以成其功大学然后论孟论孟然后中庸中庸然后反六经诸书而其所以爲教之目则父子君臣夫妇长幼朋友其所以爲学之法则博学审问谨思明辨笃行而行之自脩身至于处事接物又各有其要其终始涵养必以主敬爲务而致知之功视力行爲加多必极根原之洞彻毋徒影象之髣髴真能知则真能行矣去冬某侍教又谓当大作下学之功毋遽求上达之见当如曽子专从事于所贯毋遽求曽子之所一当如颜子专从事于博约毋遽求颜子之卓尔凡所讲道一本乎实尽性至命不越乎人心日用之近穷神知化不出乎人伦事物之常尝论天命之性无极之真其所自来虽极微妙而其实即人心之中所当爲者而巳但推其本则出于人心而非人力之所能爲故曰天命虽万事万化皆自此中流出而实无形象之可指故曰无极非谓日用之间别有一物光辉流转而其所以爲此事则惟在择善固执中正仁义而已又非别有一段根原之功在讲学应事之外者是乃学问彻上彻下紧密之处也其开端示人大要类此故当四方英隽来往之会随所至之深浅而引接之如羣饮于河莫不各充其量而归当天下言论交凑之冲随所执之是非而为之剖决不出数语而定其或自植一家不肯囘心向道者彼固不得其门而入不见宗庙之美爲可慕然至诵其书谈其行则亦未有不爲之仰服而隂自怯缩也先生盛德充实辉光见之者起敬事之者革心过其门者无不肃亲其謦欬者放心邪气不复萌于中其极盛至于威名四达充塞海内遐陬行旅贱皆能称道之守临漳未至之始阖郡吏民得于所素竦然望之如神明俗之淫荡于优戏者在在悉屏戢奔遁及下车涖政寛严合宜不事小惠一行正大之公情絶无苟且之私意而人心肃然以定官曹厉节志而不敢纵所欲官族循法度而不敢干以私胥徒易虑而不敢行奸豪猾敛踪而不敢冒法郡中讼牒日常不下二三百自先生至民讼不敢饰虚【缺】　无情者畏惮而不复出细故者率相解而自止惟理【缺】事重不容于私决者不得已而后进故讼庭清简每所聴不过二三十而巳且又爲厯以志其事目旬一校其毕否故吏无复容其稽滞以赇邀于民而民亦无复患其稽滞以赇嘱于吏事早白而人甚便之郡俗于春则诸寺爲传经之集诸坊爲朝岳之会于秋则诸乡爲礼塔之社先生闻之一禁而尽息诸庙附鬼爲妖者亦相视敛戢不敢复爲迎神之举郡俗良家子女多学佛老别创精庐错居市防峯冠缁裘出入爲羣至有以败度至讼庭者先生悯然爲文以喻其父兄而家闭精庐无复肆出平时奸民多鼠窃自先生至未尝有峻惩者而皆望风屏迹终先生去徧四境民皆安寝无有夜警者后三年嵗在甲寅有友人自漳浦来谓某曰南邑内外盗窃公行比屋无寜居人人今始思先生昔日之化外户不闭真爲太平民而不可得矣又后三年都市有行刼者民于是益思先生治下安得而有此也尤笃意于学校牒延郡士黄樵仲施允寿石洪庆李唐咨林易简杨士训永嘉徐防及淳八人入学表率旬之二日又领官属下州学视诸生讲小学为正其义六日下县学亦如之又创受成斋教养武生员新射圃时督之射其于民亦务在教化尝榜释孝经庶人章及古灵先生教民之文散谕百姓正月维新又条布孝悌之训与民更始讼庭所断则必以人伦爲重朞年人正安习先生之化而先生又行矣又尝讲求民间利病以经界之大爲民利力奏行之以鬻盐之深爲民病先罢其濒海之铺十有一欲俟经界之正赋既定然后阖郡而悉除之此志皆不克遂然所以罢者累政奉承不敢变至今民被其惠也他如罢上元放灯以除慝礼立风雷雨师坛以正常祀省燕约馈寛赋简役卲农厉兵善政在民未可悉记或有譊譊不靖者特出于讼庭不得志之强御亦不过以惨酷爲言而实亦无可指者今或问诸乡民府吏未有不咨嗟称赞心仰而诚服亦可以见公论之所在此某乡邦所亲覩者其他厯仕则有不及知也先生进退行藏以道而不轻辞受取予以义而不苟不枉尺而直寻寜范我驰驱而终日不获一有经世济物之图不见是而无闷有制礼作乐之具不见知而不悔虽当毁怒咆哮人所危栗之际而绰然不以爲忧虽当禁令苛急人所拘忌之中而泰然不以爲病方且攷遗经述旧典徜徉于林泉之下悠然不知身世之不足也呜呼若先生者真王佐之全材亚圣人而具体质之曽子所谓托孤寄命临大节而不可夺之君子孟子所谓居广居立正位行大道富贵不能淫贫贱不能移威武不能屈之大丈夫在先生素爲有余而子思子所谓学知利行造于知之一成功之一则在先生已全尽无愧而进乎纯熟矣其正诗之允矣君子展也大成欤夫以如是之才岂易再得而进焉不获大施所蕴以觉斯民同吾道之归退焉又不及大备斯文以惠来学为无穷之用今其已矣盖天下所同痛悼岂但诸生而已哉先生道德昭昭在人心耳目者固不容诸生之私谈而其口无择言身无择行则又未易以形容尽至于仰之弥高钻之弥坚抑又有不可得而形容者况其从游未久又非密迩莫能深详姑据所见以伸其哀慕之情云尔不自知其爲赘且僣也又约而爲之赞云庆元六年十月朔门人临漳陈某泣书赞见第五巻














　　北溪大全集巻十七
　　钦定四库全书
　　北溪大全集巻十八
　　宋　陈淳　撰
　　讲义【论语】
　　论语发题
　　论语一书乃夫子门人杂记答问之书而圣人之言行略具焉其爲说有精粗深浅之不一非圣人有意爲之也随触而应皆从大本中流出而莫非天理自然形见之妙虽片言只字朴乎若无文而斯文之蕴甚富虽日用常行淡乎若无味而有真味之不可竭者存盖羣经之阶梯而入圣之门户莫要焉者也学者不欲学圣人则已如欲学圣人有志于造道而入德则当以是爲切已之务而尽心焉舍是而他求亦无由进矣圣人之心公平正大圣人之言坦夷明白非可以过求也非可以泛索也非可以新奇华巧穿凿也非可以偏旁迂曲揣测也平其心易其气顺攷其文义而防绎其旨脉如亲炙圣人耳闻心受而身体之必沈潜反复真切恳到而后圣人之实意见矣圣人之实意有见由是而益竭吾钻仰不以一斑半防自喜又推类而博通之须至于真有卓尔呈露于前确确不可易然后上达下达之岐判向背取舍之几决圣人之门可游堂可登而室可窥所谓宗庙之美百官之富皆可以措目容足次第而得之于己虽欲罢而自不能以止矣呜呼此圣贤事业也欲登高必自下欲陟遐必自迩愿与诸同志共切磨之
　　学而第一
　　子曰学而时习之不亦说乎有朋自逺方来不亦乐乎人不知而不愠不亦君子乎
　　学之爲言效也未能肖圣人而效爲圣人者也盖天之生人其性皆善皆有圣人之质惟其禀气感物之不齐圣人所禀纯而清又无物欲之汨本然之善无所蔽无所事学自贤者而下所禀不能以纯清而有浊之参焉物欲又从而汨之本然之善不能无所蔽必有待于学以明之所谓学者亦不过效圣人之所爲而去其气禀物欲之蔽以明善而复其初尔其纲条节目则具在圣人之训习之爲言有重温不已之义在学者之效圣人必即其所效条目重温之而不已焉乃所谓习时习者无时而不习也时时习之而无间断则所学者熟趣味源源而出中心不期悦怿而进进自不能止矣此学之始也朋者同爲此学者也自逺方来者以善及人而信从者众也盖所学之善乃人心之所同然非一己之得私吾之得于己者既足以及人而人之同爲是学者又有以兴起其善而信从之如此其众则是率天下之人皆有以复其初而均得此心之所同然吾之志愿毕矣安得不惬快于中而悠然适其乐哉此学之中也夫有朋之来是道同志合者也其不见知则道不同者也学本爲己非求人之知也人知不知何与吾内而何足以爲喜愠详味不愠之旨见其胸中洒落明莹岂复有纎毫物我之私介于其间哉然朋来而乐者顺境也易爲力人不知而不愠者逆境也难爲功非信之笃而养之厚得之深而守之固不足以与此必惟成德君子能之此学之终也合三节而论其中之乐必由始之悦而后得而非中之乐亦不足以成其终之德然始之所由学者不正则节节从而差亦不能有时习之悦矣亦无自而有朋来之乐矣亦不复有以成其君子之德矣惟始不迷其所从入而终不失其所造极乃所谓善学者也
　　有子曰其爲人也孝弟而好犯上者鲜矣不好犯上而好作乱者未之有也君子务本本立而道生孝弟也者其爲仁之本与
　　此章分作二节前节泛论常人后节专论君子其旨脉皆相应但功用有小大之不同尔夫孩提之童稍有知则无不知爱其亲无不知敬其兄此人人之所同也故常人苟能孝弟则心气和顺自无犯上作乱之事若君子专用力于根本根本既立则其道自生所谓孝弟者乃爲仁之根本也爲仁犹曰行仁行仁者推行充广之谓盖仁者心之德而爱之理也心之德其全体而见于爱者其用事亲从兄则爱之端先见而最切者此如木之根本处加之培壅之功则爱之萌日滋而无所遏自此而充广之由亲亲而仁民由仁民而爱物如木之自根而榦自榦而枝叶虽有差等之不齐而此气无不流行通贯所谓仁之道于是乎生生不穷矣其功用岂不甚大又岂特常人所谓不好犯上作乱者而已哉此孝弟所以爲行仁之本也然程子又曰论性则以仁爲孝弟之本何也盖孝弟者仁中之一事耳仁是性孝弟是用譬之粟而生苖仁其粟而孝弟其苖也此仁所以爲孝弟之本也学者而识仁则于此自明白矣
　　子曰巧言令色鲜矣仁
　　前章论仁以爱之理言之此章论仁以心之德言之夫五常之仁犹四德之元偏言则一事专言则包四者爱之理以偏言者也心之德以专言者也如巧好其言令善其色致饰于外而务以悦人则人欲肆行而本心之德亡矣岂复有所谓仁哉然圣人不谓之无仁而曰鲜矣仁者词不迫切谓如是之人少有仁尔非以爲犹有少许之仁存【缺】也故程子之传直以不仁断之其义精矣盖仁不可以多少言此是纯是天理之公而絶无一毫人欲之私以间之乃谓之仁稍有一毫之私以间之则天理不流行而不得爲仁矣犹人之有一支一节之废则谓顽痹不仁而不得谓之康寜人矣况巧言令色义非小小病乎大抵圣门之学以求仁爲要其所以行之者必本于孝弟而所以贼之者莫甚于巧言令色记者列此二章于学习章之次亦欲学圣人者知此道之爲急先务其所当务而复戒其所可戒也读者宜深味之
　　曽子曰吾日三省吾身爲人谋而不忠乎与朋友交而不信乎传不习乎
　　忠者尽巳之谓凡利害关于己则度之必尽利害不关于己则易有不尽故爲人谋鲜有忠者信者以实之谓凡称人之善则易过其实道巳之失则易讳其真故与朋友言鲜有信者此处心之病也传之于师不习之熟之则无以得于己不过口耳之传尔此问学之病也三者皆日用行事大节目处曽子之学专用心于内以是为切身之大病日常加省惧其或有存焉可谓自治之笃矣而于三者之中本末有序而质文相发又得其所以入道成德之要所以卒能全归其体而传圣人之道欤学者以之为标的则不差矣
　　子曰道千乘之国敬事而信节用而爱人使民以时此章最可玩圣人之言小大浅深纵横颠倒无不混沦处夫道者治也不曰治千乘之国而曰道云者治其事也以政言道其理也以为政者之心言其目五者则皆其心之所存而未及为政乃所以为政之本也敬事者心存于事而不苟也信者令信于民而不数易也节用者俭而不妄费也爱人者惠而不伤也使民以时者于农隙而使之也此五者夫子爲诸侯之国而言至近而易行矣然皆治道所当务至确而不可易至要而不容阙推而极之虽天下亦不外此而尧舜之治亦不过此合五者而观又皆以敬为主葢敬者主一无适之谓乃心之生道而万事之根本所以成终而成始者也为信而不敬则出令必苟而不能确定矣节用而不敬则所节必苟而不有常度矣爱人而不敬则所爱必苟而不免姑息矣使民而不敬则所使必苟而不复计其劳逸矣又自上顺而观敬而后能信不敬则事事皆苟而不能以信矣信而后能节用不信则有时乎节有时乎不节矣节用而后能爱人不节用则必至于伤财而害民矣爱人而后能使民以时不爱人则轻用民力而不暇惟其时矣又自下遡而观敬事者乂不可以不信不信则朝令夕改亦无从而敬谨矣为信者又不可以不节用不节用则泛滥无度亦不能以保其信矣节用者又不可以不爱人不爱人则视人之膏血如泥沙亦不能以啬其用矣爱人者又不可不使民以时不以时则力本者不获自尽虽有爱人之心而人不被其泽矣凡小用大用浅用深用横观防观颠倒而观无所不通而无所不圆由圣人胞中浑沦太极之体随所感触不觉流而为此语皆莫非自然而然非有意于安排布置此其所以为圣人之言欤
　　子曰弟子入则孝出则弟谨而信泛爱众而亲仁行有余力则以学文
　　孝于亲弟于长谨其行信其言广爱众人而亲炙仁者此皆日用行事之要处而应接有事之时也当其时须各尽其事及事巳之后有余暇之力不可以虚度时光必用此余暇之力而学诗书六艺之文盖斯文所载者亦不过此等事之理及圣贤已行之法而已如是而爲孝弟如是而为谨信众如是其爱仁如是其亲莫不各有其理之所当然纲条节目粲具于其中如是而为舜文王之孝如是而为王季叔齐之弟与其他所已行莫不各有一定成法可覆也吾以所行之余力从事于此则本质先立而良心不放有以为致知之地矣其于讲究此理之当然攷订圣贤之成法固有所根着而知之也必精既知之精有以悟此理之当然则于行也不疑而必益确有以识圣贤之成法则于行也有证而必益力行之既确而力由是而复致知也必又精而益精矣每日之内致知力行随时更迭而展转互相发其味无有穷矣苟于余力而不学文则所行虽力必不免于私意而不能以中节将如剔股刲肝之孝抱桥之信反陷于不孝不信而不自知若未有余力遽辍而学文则又废人事而旷天职虽所知之精亦何与于我然则德固不可以一日而不修而学亦不可以一日而不讲也
　　子夏曰贤贤易色事父母能竭其力事君能致其身与朋友交言而有信虽曰未学吾必谓之学矣
　　贤人之贤而自改其好色之心则诚于好善矣事亲不自爱其力则诚于孝矣事君不自有其身则诚于忠矣与朋友言而信则诚于交际矣四者皆人伦之大者而无所不用其极学以明人伦不过求如是而已子夏谓人能如是则得为学之道矣虽或以为出于生质之美而非由务学之至我必断然谓之已学矣盖深以实行非学不能笃而疾时人于学不务实但词气抑扬之间少有过中其流弊必至于废学不若上章圣人之语意圆而无弊也大抵生质之美有限而易穷务学之益无穷而不可废以生质之美而加之务学之益则磨刮愈见精粹润泽愈见辉光心与理相涵而知愈密身与事相安而守愈固其所有限而易穷者将通为无穷矣若谓质美已得学之道而不必更学以爲质之副则所美者终涉于粗而不精而隂亦不能免私意之杂至于穷而或变焉又将忽反陷于恶而不自知矣是则此章之流可不重以为警而上章之旨可不深体以为日用之凖则哉
　　子曰君子不重则不威学则不固主忠信无友不如己者过则勿惮改
　　正其衣冠尊其瞻视则俨然人望而畏之轻乎外者必不能坚乎内故不厚重则无威严而所学亦不坚固也主者心以爲重无时而不在是也忠者尽己之心而无隐也信者以事之实而无违也以忠信爲主则真心常存而事事皆实矣友所以责善而辅仁与胜己者处则已有益不如己则无益而有损过者动之差知而速改则复于善而爲无过若畏其难而不勇于去之则过遂成而为恶矣此皆君子自脩之道当然而不容一阙者也盖以威重为质则立德有基矣必学以固之则基壮而不摇矣必主忠信以实之则日积而日崇矣必胜己者以辅之则日益而日进矣又过而必速改则恶日消而进善之路不格遂可驯至于充盛辉光而成其德矣切哉圣训笃自治者所当汲汲以从事也或曰不如己之説自谓人不如己则生自满之心必胜已者而后友之则胜已者又将视我爲不胜已而不吾友则如之何闻之师曰人之贤否优劣自有定则非彼我好恶所得私而吾于应接或亲或疎或髙或下亦不容以分别爲嫌也故于齿德之殊絶者则尊而师之于贤于已者则尚而友之其不如巳者虽不当就而求之以爲吾友亦必有以矜而容之勉而进之尔是皆理势之必然非我之敢爲自满而亦未甞轻以絶人也彼贤于我者其视我亦犹是耳而何有弃于我但世之人每难于友胜己而好友不如己其乐于纵恣者则惮直谅者之正己而不敢亲安于浅陋者则忌多闻者之少已而不肯问至于卑孱嵬琐之流则喜其临之而足以爲高便辟佞柔之友则悦其下已而足以自肆是以贤智日逺而所与居者苐庸夫俗子【缺】　　　良才美质亦交相【缺】　　人之归而不自知矣然则圣人安得不直一言以警之而何以迂为顾虑在学者亦何必舍圣人明白之旨而妄生曲説为之迁就也哉
　　曽子曰慎终追逺民德归厚矣
　　终者人之所易忽而能慎之于丧以尽其礼逺者人之所易忘而能追之于祭以尽其诚厚之道也以此处己则己之德厚以此化民则民德亦归于厚也曽子之学以孝弟忠信为本故其言如此从而味之其人气象可见矣
　　子禽问于子贡曰夫子至于是邦也必闻其政求之与抑与之与子贡曰夫子温良恭俭让以得之夫子之求之也其诸异乎人之求之与
　　夫子至于是邦而必闻其政者非圣人有求之也子禽以求为问是以常情测圣人也子贡答以夫子温良恭俭让以得之可谓深知圣人而善言德行者矣此五者夫子之盛德辉光接于人者也葢言圣人德容如是故时君敬信自以其政就而问之若以是求之云尔非实若他人必有求之而后得也其亦必以求为説者特因子禽之言借其字而反之以明夫子之实未尝求亦犹孟子言伊尹以尧舜之道要汤特借或人之言而反之而实未尝有要之之意也然即此而观圣人所至必风动响应其过化存神之妙亦略可见矣而时君乃莫有能委国而授之政盖见圣人之仪容而乐告之者秉彞好德之良心也而竟莫能授之政者私欲从而害之尔在圣人于此虽未足以有行而亦足以为之兆矣而一言不契则委而去之未尝不果亦其济时行道之心虽切固未尝屈道以从人也
　　子曰父在观其志父没观其行三年无改于父之道可谓孝矣
　　此观人子之法也其志与行善矣又必三年无改于父之道乃见其有爱亲之心而可以为孝葢为人子者本以守父之道不忍有改为之心至有所遇之不同则随其轻重而以义制之如其道终身无改如其非道何待三年无改者意其有为而言其事在所当改而可以相迟而未改为孝子之心则有所不忍而未容以遽改故也若当改之时至则如之何【缺】不容以隐讳迁就而至诚哀痛之心则不可不存焉
　　有子曰礼之用和爲贵先王之道斯爲美小大由之有所不行知和而和不以礼节之亦不可行也
　　礼者天理之节文人事之仪则也其为体甚严如君尊而臣卑父尊而子卑夫妇之有别长幼之有序截然一定而不可乱然皆本于天理之自然而人心之所安非圣人以强乎世者故其为用也必从容舒泰而无拘迫艰苦之患乃不拂乎天理人心之本谓之和而为可贵如君臣都俞之相孚父子唯诺之相亲夫妇之唱随长幼之逊顺其情无不交通焉是其类也其他三千三百之仪亦莫不皆然先王之道此其所以爲美而小事大事无不一由之兼指礼与和而言也然如此而复有所不行者以其徒知和之爲贵而一于和和遂过而流于嫚不复以礼节而归之中则去天理之本然者逺而人心所安者荡而为不安矣所以亦不可行也盖礼之体严而用和本非判然不相入其严也无不泰而所谓和者中已具岂复有胜而离其和也无不节而所谓严者未尝失岂复有胜而流必如是然后得性情之正而为礼之全也若稍过中而各倚于一偏则其不可行均矣岂但和之流然后为不可行哉
　　有子曰信近于义言可复也恭近于礼逺耻辱也因不失其亲亦可宗也
　　此章大旨谓人之言行交接当谨于始以防后患也夫人之约信固欲其言之必践也然始之不度其冝则所言将有不可践者以为义有不可而不之践则失其信以爲信之所在而必践焉则害于义二者无一可也惟约信之始必求其合于义焉则其言无不可践而无二者之失矣致恭于人固欲其逺耻辱也然不中乎节文则或过或不及如望尘而拜之类非所当致恭而致恭则失之过其人必不我答如君父师长之类所当致恭而不致恭则失之不及其人必爲我怒皆自取耻辱之道也惟致恭之始必求其中于礼焉则其逺耻辱也必矣因犹依也所依托之始必度其人之贤而后依之则在我不失其所亲而彼亦可以爲吾之宗主必不至误我之托矣如孔子于卫主蘧伯玉于陈主司城贞子则不失其亲而可宗者也此三者若于始之宜约与不宜约当恭与不当恭可亲与不可亲因仍而不早为之决苟且而不早为之审迨其差也乃徐计于己然之后以求免焉则亦缓不及事而岂胜其噬脐之悔哉
　　子曰君子食无求饱居无求安敏于事而慎于言就有道而正焉可谓好学也已
　　不求安饱者志有在而不暇以口体之奉为务也敏于事者力于行而不敢怠也慎于言者择其可而不妄发也能此四者其于学用功亦笃矣若遽足焉自以爲是而不取正于有道则所学不能无差心之所求者必有非所当求而未必皆先王之正路事之所敏者必有非所当敏而未必皆先王之德行言之所慎者必有非所当慎而未必皆先王之法言而其终亦未必遂能以造极惟不敢轻自是而又必就有道之人以正其是非则学质自此如金经洪炉炳然为之一新志可纯行可粹言可精而大中至正之极亦可以驯造非好学者其能之乎
　　子贡曰贫而无谄富而无骄何如子曰可也未若贫而乐富而好礼者也子贡曰诗云如切如磋如琢如磨其斯之谓与子曰赐也始可与言诗已矣告诸往而知来者
　　常人溺于贫富之中而不知自守故为贫富所累而有谄骄之病子贡货殖葢先贫后富而尝用力于自守己能无谄无骄而不爲贫富动矣故质之夫子以验其学之所至夫子曰可者所以许其所已能而复告之乐与好礼者所以勉其所未至今就二者等级校之无谄无骄者但能于贫富中无显然之过而已未能超贫富之外而进于善也乐则心广体胖而忘其贫好礼则安处善乐循理而不自知其富盖有超乎贫富之外非造道入德之深潜缜密者不能而语其实则乐必颜子好礼必周公乃可以当之非前之小成者所可望也子贡因是觉无谄无骄之未得爲至而其上又有所进焉抑知理义之无穷学者不可以少有得焉而遽自足也于是引淇澳之诗以明之言治骨角者既切而复磋之治玉石者既琢而复磨之治之已精而益求其精也夫子以其能因所已言而知所未言有【缺】　诗之活法遂嘉叹而予之在学者而言若安于无谄无骄而不求进于乐与好礼之极致乃徒切琢而不复磋磨者固乃自足之陋然谄骄之病未实去而曰吾欲乐与好礼则是又未尝切琢而专事磋磨者不免为虚躐之狂亦不可以不戒也
　　子曰不患人之不己知患不知人也
　　学本为己惟求其在我者而已故不患人之不己知若不知人则贤者不得而师善者不得而友诐淫邪遁者得以害道便辟柔佞者得以损德故以为患也然在己者有可知之实则于人亦不容揜而知言穷理之未至则人之邪正亦无从而辨之也
　　爲政第二
　　子曰爲政以德譬如北辰居其所而众星共之
　　政者正也所以正人之不正也德者得也行道而有得于心者是也为政而以德者如以吾之孝以正人之不孝以吾之悌以正人之不悌之类是也此皆为人上者所当为非有心于欲民之我归而爲之也然德行于上极其充盛辉光则同是秉彞好德者孰不观感而兴起其或反常败德者孰不愧忸而消化所以能端处无为而天下自归之其象如北极之星居于天中枢纽不动之处而众星四面旋绕而归向之亦其效之所必至而非外得者若不以德而徒从事于权谋智力以为政则在我已不胜其劳而人亦离心不附矣
　　子曰诗三百一言以蔽之曰思无邪
　　此一言鲁颂駉篇之词也主于思马而言夫子读诗至是有感而取之以断三百篇之义非以三百篇之诗皆止乎礼义而粹然一正也如变风郑卫之诗不止乎礼义而逸于邪思者亦多矣圣人之意直以为诗有美恶之不同其言善者足以感发人之善心其言恶者足以惩创人之恶志所以爲指归不过欲使人得其情性之正而已故惟此一言简要明白可以通贯全体而尽盖三百篇之义因特表而出之以示人可谓切矣则读诗者可不深体以爲切身之务而徒讽诵之云哉然详玩是言虽约而爲义甚博盖诚之通而大本之所以达也岂但读诗之法爲然凡读书穷理治心脩身无适而不可学者诚能深味其旨而审于念虑之间必使无所思而不出于正则日用云爲千条万绪莫非天理之流行矣
　　子曰道之以政齐之以刑民免而无耻道之以德齐之以礼有耻且格
　　政者爲治之具若法制禁令凡聴断约束之类是也刑者辅治之法若墨劓剕宫大辟鞭扑之类是也以政先示之则民有所振厉而敛戢矣其或未能一于从吾政者则用刑以齐一之俾强梗者不得以贼善良而奸慝者不得以败伦理故民亦畏威革面不敢爲恶以苟免于刑罚然无所羞愧则其爲恶之心未亡也德礼者所以出治之本而德又礼之本乃吾躬行之所实得者若孝悌忠信之类是也礼则制度品节若冠昏丧祭之仪是也以己德先率之则民有所观感而兴起矣而其浅深厚薄之不一则明礼以齐一之俾之周旋浃洽良心日萌自将愧耻于不善而又有以格至于善也是四者功用之不同而皆不可以偏废若专务德礼而不用政刑则徒善不足以为政专用政刑而不务德礼则又徒法不能以自行然其本末表里亦当有轻重之别末以饬乎外者在所轻而本以淑乎内者尤当加隆而不可一日已焉此又讲明治道者所当知也
　　子曰吾十有五而志于学三十而立四十而不惑五十而知天命六十而耳顺七十而从心所欲不逾矩圣人生知安行理义【缺】　无所事学然圣人之心则未尝自以为圣而无事于学也故自童年以往亦与人同其学而况乎古今事变名物制度之详非由学不可得所以有问礼于老问乐于苌等类但自常人视之若缓而圣人为之则甚笃切常人费心力之苦而圣人则胸中明朗随所在莫不至极而无容吾力此所以为圣人之学而非常情之谓也圣人因吾之有是学也于是即身立法以示学者凡为进道之序有六等非全无其实而姑为是空言之诱也其必十五而志于学者古者八嵗入小学至十五成童而后入大学志者心之所之之谓向于大学之道正所以求之而致其格物致知以诚意正心脩身之功也志乎此则念念在此必欲至其地而无作辍退转之虑矣又积十五年之久至三十而后能立谓有以自立于斯道之中已践及实地而卓然无所跛倚所守者固而不为事物摇夺如富贵不能淫贫贱不能移威武不能屈是也至是则物格知至而意诚心正身脩葢已实得之在已而无所事乎志矣又积十年之久至四十而后不惑凡于事事物物之所当然大如君当止仁臣当止敬父当止慈子当止孝之类小如坐当如尸立当如齐视当思明聴当思聪之类皆洞识其纲条品节之实而一无所疑至此则豁然如大明中覩万象所知者益明而无所事乎守矣又积十年之久至五十而后知天命天命即天道之流行而赋于物者盖专以理言而事物所以当然之故也如君之所以当仁臣之所以当敬父之所以当慈子之所以当孝坐之所以当如尸立之所以当如齐视之所以当思明聴之所以当思聪之类皆天之命我而非人之所为者吾皆知其根原所自来无复遁情至此则所知者又极其精而不惑又不足以言之矣又积十年之久至六十而后耳顺声才入心即通是非判然更不待少致【缺】而后得其理才容少思而后得则是内与外有相扞格违逆而不得谓之顺矣如夫子闻沧浪之歌即悟自侮自伐之义是其顺之证也至此则所知者又至熟而絶无人力矣即中庸所谓不思而得处也自不惑至此三节皆以知言乃明睿日进无疆之事与志学而立时之所谓知趣味迥不同矣又积十年之久至七十而后从心所欲不逾矩至此则心体莹彻纯是天理浑为一物凡日用间一随吾意欲之所之皆莫非天理大用流行而自不越乎法度之外声即为律身即为度所谓道心常为此身之主而人心一聴命矣即中庸所谓不勉而中地位也总而言之志学所以造道也而立所以成德也自不惑知命而耳顺则义精之至也从心所欲不逾矩则仁熟之极也在夫子岂果有六者等级积累而然哉亦因已之近似者以自名欲学者以是为凖则使之优游涵泳而无躐等之过日就月将而无半途之废尔然立志之始苟所学者一差而非圣人之正学则自后节节从而差虽用功之勤亦决不复有所谓立与不惑知命耳顺从心矣或始焉得其正而所谓立之一关有未能彻则又将若何而能不惑知命若何而能耳顺从心哉是则志学之初正圣愚二路之所由分尤学者之所当致谨而立之爲地又植本固址之所在尤学者所当用力也果能于是二节路脉不差而根址深固则自此而【缺】惟不倦以终之虽有四节之高皆可从容造诣而无所阻矣又何圣人之不可至哉然则学圣人者所【缺】
  </div>
  <div class="pagination">
   <a href="北溪大全集北溪外集_page9.html">
    上一页
   </a>
   <span>
    ...
   </span>
   <a href="北溪大全集北溪外集_page5.html">
    5
   </a>
   <a href="北溪大全集北溪外集_page6.html">
    6
   </a>
   <a href="北溪大全集北溪外集_page7.html">
    7
   </a>
   <a href="北溪大全集北溪外集_page8.html">
    8
   </a>
   <a href="北溪大全集北溪外集_page9.html">
    9
   </a>
   <span class="current-page">
    10
   </span>
   <a href="北溪大全集北溪外集_page11.html">
    11
   </a>
   <a href="北溪大全集北溪外集_page12.html">
    12
   </a>
   <a href="北溪大全集北溪外集_page13.html">
    13
   </a>
   <a href="北溪大全集北溪外集_page14.html">
    14
   </a>
   <a href="北溪大全集北溪外集_page15.html">
    15
   </a>
   <span>
    ...
   </span>
   <a href="北溪大全集北溪外集_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
