<!DOCTYPE html>
<html>
<head>
    <meta charset="UTF-8">
    <title>剑南诗藁 - 第 88 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>剑南诗藁 - 第 88 页/共 193 页</h1>
    <div class="content">　　一百五日东郊时陂塘水满雨如丝人家青烟不禁火俚俗岂复思子推旧坟年多木已拱新坟积土髙累累老鸦飞鸣衔肉去纸钱雨湿挂树枝深松茂柏死自乐地下应笑生人悲眼中青山身后塜此事决定君何疑风吹云破日下照小滩碎砾光陆离停车暂憩道傍舍解囊且补残春诗
　　送李宪被召旧与其先侍郎游从
　　早霭龙门鬓未秋年乃复接英游海濒已幸见公子垄仍烦访故侯霖雨即陪诸老进徳星肯为一方留西城栁色青如许欲挽长条特地愁
　　初夏
　　已过浣花天行开解粽筵店沽浮蜡酒歩檥载秧船古俗交情久丰年乐事偏出波莼菜滑上市鮆鱼鲜僧阁梅山麓渔扉禹庙壖丹青不可画得句一欣然
　　幽居
　　社结山林友家藏种树书蔽牀欣卜宅容驷笑髙闾薄饭频葅韭单衣旋制綀东家借蹇罢南市买船初美景游俱遍邻翁好不疎时时得乘兴岂独爱吾庐
　　闲适
　　朝读易一卦时钞史数行花开聊把酒睡起独焚香寂寂市声逺悠悠村日长吾衰尚何恨儿女解耕桑
　　病中夜赋
　　客如病鹤卧还起灯似孤萤阖复开首蓿花催春事去梧桐叶送雨声来荣河温洛防时复志士仁人空自哀但使边尘一朝静此身不恨死蒿莱
　　闲身
　　炊烟漠漠闭柴荆聊用闲身答太平重碧飞觞心未老硬黄临帖眼犹明呉蚕满箔含桃熟垅麦登车搏黍鸣补劓息黥今有地问君何处用虚名
　　书感
　　夺璧元知价不雠屠龙谁信本无求哦诗声里嵗时速忧国泪边天地秋已欠谢安俱泛海况无王粲与登楼此身着处凭君记万里烟波没白鸥
　　衰病
　　衰病集余日推移成老翁衡门隠者趣大布古人风几杖呻吟里山川莽苍中从来世縁薄不是坐诗穷
　　杂题
　　少谈王霸谋身拙晚好诗骚学道疎赖有一筹差自慰闭门不作子公书
　　又
　　莫笑花前白发新宣和人醉庆元春何时道路平如砥却就清漪整幅巾
　　又
　　三生元是出家人一念差来堕荐绅二寸楮冠双草屦天公还我水云身
　　又
　　黄庭两巻伴身闲盘篆香残日未残泛泛孤身似萍叶始知天地不胜寛
　　又
　　年华偃蹇留不住雪纵横耘更多乐天不生梦得死恨无人续竹枝歌
　　又
　　年来世事扫除尽犹有闲吟颇自竒安得陟厘九万个为君尽写暮年诗
　　自伤
　　朝雨暮雨梅子黄东家西家鬻兰香白头老鳏哭空堂不独悼死亦自伤齿如败屐如霜计此光景宁久长扶杖欲起辄仆牀去死近如不隔墙世间万事俱茫茫惟有进徳当自强往从二士饿首阳千载骨朽犹芬芳
　　雨后絶凉偶作
　　槐隂日色薄桐叶雨声长林下有余适城中无此凉浮寒水碧斸药小鉏香未许陶潜达华簮何足忘【陶诗云聊用忘华簮】
　　村居
　　黍酒浓浮瓮瓜葅緑映盘老便藜粥美病喜粟浆酸纱防新裁穏絁袍旧制寛村居亦何好聊用发诗端
　　久雨
　　水长平侵岸云低半失村菰蒲乱鳬鸭泥困鸡豚弄笔排孤闷煎茶洗睡昏荒郊多狗盗及早闭柴门
　　七十三吟
　　七十三年事事新涵濡幸作六朝民髪无可白方为老酒不能賖始觉贫末路已悲身是客此心犹与物为春柴门勿谓常岑寂时有乡邻请药人
　　防稽
　　海近风云恶城髙鼔角雄山川横惨淡楼阁半虚空故国千年鹤征途万里篷余生犹防日尽合付杯中
　　泛舟
　　山照澄波防鬌青新蒲梢上立蜻蜓孤舟毎为寻诗出输与渔翁醉不醒
　　夜观子虡所得淮上地圗
　　闭置空斋清夜徂时闻水鸟暗相呼沙尘漫漫连淮颍涙尽灯前看地圗
　　水村
　　家住烟波似画圗残年不复叹头颅深深竹坞见萤度翳翳菰丛闻鸟呼十里笳声上云汉一空星影落陂湖天公着我非无地却悔从来错怪渠
　　题庵壁
　　万里东归白发翁闭门不复与人通緑樽浮蚁狂犹在黄纸栖鸦梦已空薄技徒劳真刻楮浮生随处是飞蓬湖邉吹笛非凡士傥肯相从寂寞中【毎风月佳夕辄有笛声起湖之西南莫知何人意其隠者也】
　　又
　　侠气当年盖五陵今成粥饭在家僧身存但倚贫非病齿落方惭豁可憎踏月闲穿双草屩听琴横按一枯藤年来万事都经遍强笑看人独未曽
　　晚归舟中作
　　路入芙蕖浦家依防防村急滩双鹭立平野万鵶翻市散人争渡僧归寺掩门凄凉诵新句招得欲残魂
　　送严居厚弃官归建阳溪庄
　　曼容不过六百石渊明仅留八十日寥寥千载有两公海内至今推絶识放翁贪禄老始归自今不作一钱直见人勇退辄欣慕亟欲起拜忘衰疾吾庐近在官道傍门外未扫车马迹溪庄有地肯见分会结茅斋傍青壁
　　次朱元晦韵题严居厚溪庄圗
　　鹤俸元知不疗穷叶舟还入乱云中溪庄直下秋千顷赢取闲身伴钓翁
　　梦中逰禹祠
　　湖上无人月自明梦中髣髴得闲行庭空满地楸梧影风壮侵云鼔角声世异客懐増惨怆秋髙嵗事已峥嵘长歌忽遇骑鲸客唤取同朝白玉京
　　感懐
　　老抱遗书隠故山镜中衰似霜菅规模肯堕管萧亚梦想毎驰河渭间竹帛竟孤千载事江湖敢恨一生闲残功赖有吾儿续把巻灯前为破顔
　　酒熟
　　侯印何由得酒泉小槽新熟亦欣然放翁达处过彭泽客自在傍吾自眠
　　病起逰近村
　　老人摧頺絶造请门设常闗草生径一年三百六十日三百五十九日病一日不病出忘归绕村处处扣柴扉水东溪友新酒熟舎北园公菰菜肥平生养气心不动黜陟虽闻了如梦从今病愈即相寻共听糟牀滴春瓮
　　秋夜读书示儿子
　　久病少睡眠往往中夕起呼灯取书读不能尽数纸喟然置之叹生世后阙里持蠡欲测海遽复廹老死人生各有业唐虞本吾事诗书脱秦厄天意固在此异端塞穹壤作俑孰为始神禹逝不还吾其如洚水
　　秋晚书感
　　丘塜相望故旧空放翁犹复寄沤中少眠危坐待窗白得酒细倾生頬红虽媿蛟龙起云雨尚胜鱼鸟困池笼秋来莫道无逰兴野渡村桥处处通
　　王成之给事挽歌辞
　　昔泝黄牛峡曽经白鹭洲从容参歩武谈笑极风流晚预蓬莱客时从褉袚逰挥毫看半醉追想只添愁
　　又
　　诗骚湘水客风度曲江公一夕南楼去千秋东省空囊封震朝右墨敇絶宫中赠极文昌贵君恩厚饰终
　　书南堂壁
　　偶筑湖边舎侵寻四十春山丘未薶骨诗酒尚闗身樵路霜侵屦渔舟雨垫巾忝防乡党敬六圣有遗民【予生于宣和乙巳嵗】
　　又
　　荒寒浅村歩隠翳小茅茨偶逐渔樵住都忘嵗月移闲惟接僧话老始爱陶诗耆齿犹须防羸然敢自期
　　秋晚
　　寒渚雁新下壊墙蛩夜吟庭莎欲无色园树不成隂霑洒孤臣涙驰驱壮士心明朝镜中发饱受雪霜侵
　　晨起待子聿归
　　老人盥栉罢坐待汝晨省忽思隔重闗懐抱増耿耿小雨暗北窗谁与慰凄冷巻书黙袖手奈此清昼永悬知河桥下亦已唤舴艋长路归当饥呼童具汤防
　　信笔
　　吾生本暂寓无日不可死区区迟速间何地着愠喜朝移一株石暮引一脉水是中亦何乐一笑聊尔耳
　　又
　　有酒或一醉无酒终日闲雨足通南涧木落见西山饭饱出柴门本散腰脚顽偶然遇野人笑语欲忘还
　　堂东窗戏弄笔墨偶得絶句
　　身如蚕老已三眠一茧何妨自裹纒豆饭藜羮支永日槿篱竹屋送余年
　　又
　　一樽且复罄幽欢不是痴顽强自寛死去何忧累儿子千钱可买市成棺
　　又
　　北庵睡起坐东厢无事方知日月长天与诗人送诗本一双黄蝶弄秋光
　　又
　　老衰有验诗先退勲业无心梦渐稀浅浦小山孤絶处数家烟火自相依
　　又
　　老人孤寂似无家午枕初回日已斜偶得风和身亦健舎南舎北探梅花
　　次吕子益韵
　　吕子竒才非复常诗来起我醉中狂太音谁和阳春曲真色一空时世妆东阁献防无辙迹西湖寄傲有杯觞病懐正待君湔袚墨妙时须寄数行
　　舎北行饭书触目
　　晚飱初泼一瓯茶曵杖闲行兴未涯烟树参差墨浓淡风鸦零乱字横斜夕阳偏傍平桥路寒蝶犹依晚菊花堪笑衰翁耐荒寂短衣霑露未还家
　　又
</div>
    <div class="pagination">
<a href="剑南诗藁_page87.html">上一页</a><span>...</span><a href="剑南诗藁_page83.html">83</a><a href="剑南诗藁_page84.html">84</a><a href="剑南诗藁_page85.html">85</a><a href="剑南诗藁_page86.html">86</a><a href="剑南诗藁_page87.html">87</a><span class="current-page">88</span><a href="剑南诗藁_page89.html">89</a><a href="剑南诗藁_page90.html">90</a><a href="剑南诗藁_page91.html">91</a><a href="剑南诗藁_page92.html">92</a><a href="剑南诗藁_page93.html">93</a><span>...</span><a href="剑南诗藁_page89.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
