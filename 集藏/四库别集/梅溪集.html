<!DOCTYPE html>
<html>
 <head>
  <meta charset="utf-8"/>
  <title>
   梅溪集 - 第 1 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   梅溪集 - 第 1 页/共 57 页
  </h1>
  <div class="content">
   钦定四库全书　　　　　集部四
　　梅溪集　　　　　　　　别集类三【宋】
　　提要
　　【臣】等谨案梅溪集五十四卷宋王十朋撰十朋字龟龄乐清人绍兴二十七年擢进士第一歴官龙图阁学士諡忠文事迹具宋史本传是集为正统五年温州敎授何防所校知府刘谦刻之黄淮为序凡奏议五卷而冠以廷试策前集二十卷后集二十九卷而附以汪应辰所作墓志后有绍熙壬子其子宣教郎闻礼跋称先君文集合前后并奏议五十四卷与此本合而文献通考作梅溪集三十二卷续集五卷并载刘珙之序今无此序而卷数多寡不符汪应辰墓志则称梅溪前后集五十卷与此本亦还相应疑珙所序者初稿应辰所志者晚年续増之稿而此本则十朋没后其子闻礼闻诗所编次之定稿也观志称尚书春秋论语孟子讲义皆未成书而此本后集第二十七卷中载春秋论语讲义数条则为搜辑续入明矣十朋立朝刚直为当代伟人应辰称其为文专尚理致不为浮虚靡丽之辞其论事章疏意之所至展发倾尽无所回隠尤条鬯明白珙称其诗浑厚质直恳恻条畅如其为人今观全集淳淳穆穆有元祐之遗风二人所言皆非溢美云乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀




　　梅溪集序
　　知人之难尧舜以为病而孔子亦有听言观行之戒然以予观之此特为小人设耳若皆君子则何难知之有哉葢天地之间有自然之理凡阳必刚刚必明明则易知凡阴必柔柔必暗暗则难测故圣人作易遂以阳为君子阴为小人其所以通幽明之故类万物之情者虽百世不能易也予尝窃推易説以观天下之人凡其光明正大疎畅洞达如青天白日如高山大川如雷霆之为威而雨露之为泽如龙虎之为猛而麟凤之为祥磊磊落落无纎芥可疑者必君子也而其依阿淟涊回互隐伏纠结如蛇蚓细如虮虱如鬼蜮狐蛊如盗贼诅祝闪倐狡狯不可方物者必小人也君子小人之极既定于内则其形于外者虽言谈举止之微无不发见而况于事业文章之际尤所谓粲然者彼小人者虽曰难知而亦岂得而逃哉于是又尝求之古人以验其説则于汉得丞相诸葛忠武侯于唐得工部杜先生尚书顔文忠公侍郎韩文公于本朝得故叅知政事范文正公此五君子其所遭不同所立亦异然其心则皆所谓光明正大踈畅洞达磊磊落落而不可揜者也其见于功业文章下至字画之微葢可以望之而得其为人求之今人则于太子詹事王公龄其亦庶几乎此者也公始以诸生对策庭中一日数万言被遇太上皇帝亲擢以冠多士遂取其言施行之及佐诸侯入册府事今上皇帝于初潜又皆以忠言直节有所裨补上亦雅敬信之登极之初即召以为侍御史纳用其说公知上意以必复土疆必雪雠耻为己任其所言者莫非修徳行政任贤讨军之实而于分别邪正之际尤致意焉寻以边兵失律廷议不咸上疏自劾除吏部侍郎不拜去为数郡布上恩恤民隐蚤夜孜孜如饥渇嗜欲之切于已去之日民思之如父母其处闺门居乡党则又亲亲敬故隆信义务敦朴虽家人孺子亦蔼然有忠厚亷逊之风平居无所嗜好頋喜为诗浑厚质直恳恻条畅如其为人不为浮靡之文论事取极已意然其规抚宏阔骨格开张出入变化俊伟神速世之尽力于文字者往往反不能及其他片言半简虽或出于脱口肄笔之余亦无不以仁义忠孝为归而皆出于肺腑之诚然非有所勉强慕效而为之也葢其所禀于天者纯乎阳徳刚明之气是以其心光明正大疎畅洞达无有隐蔽而见于事业文章者一皆如此海内有志之士闻其名诵其言观其行而得其心无不敛衽心服其于小人虽以一时趋向之殊或敢巧为谤诋然其极口不过以为迂阔近名不切时务至其大节之伟然者则不能有豪髪防汚也然则公于五君子者迹虽未必皆同而心实似之故自其布衣时尝和韩诗数十百篇守番及防则又适在葛杜顔范之遗墟皆尝新其祠宇以致歆慕之意葢亦每自比焉呜呼公之必为君子葢不待尧舜孔孟而知之矣予昔官中秘直西省皆得与公为寮辱公知頋甚厚及来守建康则公殁几十年而其子闻诗适官府下相与道旧感慨歔欷一日出公遗文三十二巻属予叙之予葢三复焉而拊卷太息也公之行事今某官莫侯子齐既状之而故端明殿学士汪公圣锡取以志其墓矣故予因不复着独论其心如此别于篇端以告天下之士使有以识其所谓光明正大疎畅洞达者言言澟凛初未尝随死而亡也以是胜私起懦而相与师慕其万一在朝廷则以犯顔纳谏为忠仕州县则以勤事爱民为职内外交修不遗余力使君徳日跻于上民生日遂于下国步安强隐然真有恢复之势则公虽云亡而其精爽之可畏者为无憾于九泉矣呜呼其亦可悲也夫闻诗亦好学有立能守其家云刘珙序





　　梅溪集序
　　道在天下无物不备无时不然本之于民彞达之于事业昭昭乎不可泯也然而不着之于文章垂之于训典曷足以扶世立教化今而传后是故古之圣贤立徳立功立言不可偏废也嗣是而继作者世岂无其人欤温郡梅溪先生王公十朋家食时敏于力学博究经史旁通传记百家由博反约择精守固其于天理民彞之懿忠孝立身之本体认真切凝然以斯道自任绍兴问对防大廷日盈万言援经证据切中时病髙宗亲擢首选试以民事佥判绍兴府自后歴官侍从台諌出知饶防湖泉四大郡入为太子詹事以龙图阁学士致仕每为权要忌嫉而执徳不回粤在侍从台谏时屡上奏疏其于君臣父子之大伦国家之权柄赏罚之当否时事之得失臣僚之邪正众论之是非民情之休戚军政之利害时几之审决世雠之不可不复国耻之不可不雪剖析详明论议鲠直皆足以阐圣道垂世教惜乎当时不能尽用也其为郡时布上恩恤民隐导掖抚摩直欲底之于平康之域身在外服而心存朝廷汉唐循吏殆不是过其着为杂文诗歌率皆浑厚雅淳和平坦荡不离于道徳仁义紫阳朱夫子谓其禀乎天者纯乎阳徳刚明之气是以其心光明正大疎畅洞达如青天白日而见于事业文章者一皆如此确哉至论也盖其当代之立徳立功立言可谓无媿者矣后之人虽欲无传其可得乎文集旧尝镂板岁久寖废郡之前太守何公文渊访于其家得録本若干巻残缺错乱不可缉理防陞除侍郎而去然其心未尝忘也未几前御史刘公谦继守是郡旁求博访乃得其刻本于黄岩士族蔡之家命郡学教授何防重加订正鸠工刋刻用广其传赞成其事者贰守徐公恕通判刘公寛推官宫公安暨邑宰周纪等与有力焉于乎公之心畏天悯世之心也公之道圣贤所传之道也不幸沮于人事之变迁迫于气运之衰微而不得卒就其志徒托空言于编简之中其亦可悲也夫披阅是编者因其言以求其心因其心而达诸用可以致君为尧舜可以跻治于隆平使人皆知吾儒之道有功于斯世岂曰小补云乎哉淮故不揆鄙陋而僭为之序正统五年夏四月望曰黄淮撰












　　钦定四库全书
　　梅溪集廷试防
　　宋　王十朋　撰
　　御试防
　　问盖闻监于先王成宪其永无愆遵先王之法而过者未之有也仰惟祖宗以来立经陈纪百度着明细大毕举皆列圣相授之模为万世不刋之典朕纉绍丕图恪守洪业凡一号令一施为靡不稽诸故实惟祖宗成法是宪是若然画一之禁赏刑之具犹昔也而奸弊未尽革赋敛之制经常之度犹昔也而财用未甚裕取士之科作成之法犹昔也而人才尚未盛黜陟之典训迪之方犹昔也而官师或未励其咎安在岂道虽久而不渝法有时而或弊损益之宜有不可已邪抑推而行之者非其人耶朕欲参稽典册之训讲明推行之要俾祖宗之治复见于今其必有道子大夫学古入官明于治道蕴畜以待问久矣详着于篇朕将亲览
　　臣对臣闻有家法有天下法人臣以家法为一家之法人君以家法为天下之法人君之与人臣虽名分不同而法有小大之异至于能世守其法者则皆曰权而已人臣能执一家之权守一家之法以示其子孙则必世为名家人君能执天下之权守其家法以为天下法贻厥子孙而施诸防极则必世为有道之国葢法者治家治天下之大具而权者又持法之要术也今陛下亲屈至尊廷集多士访治道于清问之中首以监于先王成宪恪守祖宗之法为言是则陛下欲守家法以为天下法者固已得之矣臣获以一介草茅与子大夫之列仰承圣诏其敢不展尽底蕴茂明大对以为陛下遵祖宗守成法之献耶臣之所欲言者无他焉亦曰榄权而已尝谓君者天也天之所以为天者以其聪明刚健司庆赏刑威之权而不昧也君之所以为君者以其能宪天聪明体天刚健司庆赏刑威之权而不下移也天执天之权而为天君执君之权而为君故天与君同称大于域中而君之名号必以天配以天道而王天下也则谓谓之天王以天徳而子兆民也则谓之天子居九五正中之位则谓之天位享万寿无疆之禄则谓之天禄五服五章者谓之天命五刑五用者谓之天讨就之如日者谓之天表畏之如神者谓之天威居曰天阙器曰天仗法曰天宪诏曰天语天之大不可以有加君之大亦不可以有加者以其咸能司域中之权而已矣恭惟陛下蕴聪明之徳体刚健之资躬亲听断动法祖宗一诏令之下而万民莫不鼔舞者如天之雷风一徳泽之布而万民莫不涵泳者如天之雨露开众正之路杜羣枉之门而万民莫不悦服者如天之清明为政日新日日新又日新而万民莫不拭目以观者如天之运行而不息巍巍乎荡荡乎固不可以有加矣而臣犹以法天揽权为言者盖陛下之徳虽不可以有加而臣子之心每以有加亡已而望陛下此臣所以昧死尽言而不知讳也臣伏读圣防首以监于先王成宪其永无愆遵先王之法而过者未之有为言次及于祖宗立经陈纪列圣相授之道又次以今日奉行而不能无四者之弊为问臣有以见陛下知致治之道在乎守成宪遵祖宗欲革今日之弊也臣窃谓陛下能揽威福之权率自己出则成宪有不难守祖宗有不难法时弊有不难革天下有不难治凡所以防臣者皆不足为陛下忧矣不然陛下虽勤勤问之臣虽譊譊诵之无益也臣观自古善言治之人未尝不以揽权为先自古善致治之君亦未尝不以揽权为先惟辟作福惟辟作威惟辟玉食臣无有作福作威玉食者箕子告武王之言也天下有道礼乐征伐自天子出至于无道则自诸侯大夫出者孔子垂戒后世之言也谓庆赏刑威曰君君能制命为义者左氏记时人之言也谓堂陛不可以相陵首足不可以相反者贾谊告文帝之言也此臣所谓善言治之人未尝不以揽权为先也三皇官天下者揽福威之权以官之也五帝家天下者揽福威之权以家之也三王计安天下而歴年长且久揽福威之权以安之也汉宣帝善法祖宗之君也然其所以能守祖宗之法致中兴之业者无他焉以其能革霍光专政之弊躬揽福威之权而已观其总核名实信赏必罚斋居决事听断惟精而神爵五凤之治号为吏称民安功光祖宗业垂后裔者葢本乎此也光武亦善法祖宗之君也然其所以能守祖宗之法建中兴之功者无他焉以其能鉴西京不竞之祸躬揽福威之权而已观其总揽权纲明慎政体退功臣而进文吏戢弓矢而散马牛建武之政号为止戈之武系隆我汉同符高祖者盖本乎此也唐明皇善法祖宗之君也然其所以能守祖宗之法致开元之治者以其能革前朝权戚干政之弊躬揽福威之权而已初明皇鋭于求治姚崇设十事以要説之其大概则劝其揽权也帝自谓能行由是励精为治责成于下而权归于上矣宪宗亦善法祖宗之君也然其所以能守祖宗之法致元和之治者以其能惩前日沾沾小人窃柄之弊躬揽福威之权而已初宪宗锐于致治杜黄裳惧不得其要劝其操执纲领要得其大者帝嘉纳之由是励精为治纪律设张赫然号中兴矣此臣所谓自古善致治之君未尝不以揽权为先也陛下惩前日权臣专政之久收还福威之柄运独化于陶钧裁万几于独断天下翕然称陛下为英主凛凛乎汉宣帝光武唐明皇宪宗之上矣而臣尤劝陛下揽权者非欲陛下衡石程书如秦皇帝而谓之揽权也又非欲陛下传飡听政如隋文帝而谓之揽权也又非欲其强明自任亲治细事不任宰相如唐徳宗而谓之揽权也又非欲其精于吏事以察为明无复仁恩如唐宣宗而谓之揽权也盖欲陛下惩其所既往戒其所未然操持把握不可一日而少纵之使福威之柄一出于上不至于下移而已臣窃谓陛下欲守祖宗之法莫若躬揽福威之权欲揽福威之权又莫若行陛下平日之所学五经泛言治道而春秋者人主揽权之书也陛下圣学高明缉熙不倦万几之暇笃好此书固尝亲洒宸翰以书经传刋之琬琰以诏学者矣迩者又命儒学近臣于经筵讲读之是则夫子二百四十二年行事之迹固已黙得于圣心之妙至于其间可谓揽权之法者请为陛下诵之春秋书王曰天下者所以为人君法天揽权之法有书王不书天者所以为人君不能法天揽权之戒书朝书防者欲朝会之权必出于天子也书侵书伐者欲征伐之权必出于天子也书僭礼乱乐者欲其收礼乐之权也书僭赏滥罚者欲其收赏罚之权也权在诸侯则讥之如践土之盟之类是也权在大夫则刺之如鸡泽之盟之类是也先王人而后诸侯者欲权在王人也内中国而外夷狄者欲权在中国也书盗一字者所以戒小人之窃权也书阍一字者所以防刑人之弄权也凡一字之褒重于华衮者皆所以劝人君揽权以作福几一字之贬重于斧钺者皆所以劝人君揽权以作威臣愿陛下尊圣人之经行圣人之言以是正天下之名分以是定天下之邪正以是成天下之事业则何患乎不能监先王之宪遵祖宗之法革今日之弊耶臣伏读圣防曰仰惟祖宗以来立经陈纪百度着明细大毕举皆列圣相授之模为万世不刋之典朕纉绍丕图恪守洪业凡一号令一施为靡不稽诸故实惟祖宗成法是宪是若臣有以见陛下谦恭仰畏不以聪明自居必欲行祖宗之法以致中兴之治也臣以谓陛下欲法祖宗以致治又不可不法春秋以揽权臣谨按春秋有变古则讥之之书有存古则幸之之书有复古则善之之书经书初献六羽者讥隐公不能守祖宗之法而轻变先王之乐也书初税亩者讥宣公不能守祖宗之法而轻变成周之彻也此所谓变古则讥之者也书犹三望者讥僖公不郊而幸其犹三望书犹朝于庙者讥文公不告朔而幸其犹朝于庙此所谓存古则幸之者也襄公十一年书作三军者讥其变古也昭公五年书舍中军者善其复古也此所谓复古则善之者也书曰无作聪明乱旧章诗曰不愆不忘率由旧章汉惠帝用曹叅守萧何之法而海内晏然武帝用张汤取高皇帝之法纷更之而盗贼半天下守祖宗之法者其治如此变祖宗之法者其乱如彼为人主者其可自壊其家法耶我太祖太宗肇造我宋之家法者也真宗仁宗至于列圣守我宋之家法者也先正大臣若范质赵普之徒相与造我宋之家法者也在真宗时有若李沆王旦寇准在仁宗时有若王曾李迪杜衍韩琦范中淹富弼之徒相与守我宋之家法者也侧闻庆厯中仁宗出御书十三轴几三十五事其一曰遵祖宗训二曰奉真考业三曰祖宗艰难不敢有坠四曰真宗爱民孝思感噎故当时君圣臣良持循法度四十二年之间治效卓然者葢本乎此又闻熙寜中先正司马光于经筵进讲至萧何曹叅事谓叅不变何法得守成之道且言祖宗之法不可变也异日吕惠卿进讲立説以破之谓法有一年一变者正月始和布法象魏是也有五年一变者巡守考制是也有三十年一变者刑罚世轻世重是也光随而折之曰布法象魏布旧法也非变也诸侯有变礼易乐者王巡守则诛之王不自变也刑新国用轻典乱国用重典平国用中典是谓世轻世重非变法也观二臣之言亦足以见其人之邪正矣陛下自即位以来固未尝不遵守祖宗成法比年有出于一时申请权宜而行者致与成法或相抵牾迩者陛下面谕羣臣谓国家政事并宜遵守祖宗今又发于清问以求致治之效臣有以见陛下得持盈守成之道眞仁宗之用心矣然臣复以揽权为言者葢春秋讥时王失揽权之道故诸侯遂有变法之弊今陛下欲守祖宗之法宜用春秋赏罚之权以御之可也大臣有清净如曹叅者宜命之持循忠正如司马光者宜俾之讨论变乱如张汤者则诛之异议如吕惠卿者则斥之如是则祖宗良法美意可以垂万世而无弊矣尚何患乎天下之不治哉臣伏读圣防曰画一之法赏刑之具犹昔也而奸弊未尽革臣有以见陛下欲行祖宗之法在乎明赏刑以革弊也臣窃谓欲奸弊之尽革不可不法春秋以揽权葢春秋之法非孔子之法也成周之法也故杜预曰周公之志仲尼从而明之经有书赏者如锡命威公锡命文公锡命成公之类皆所以讥时王之滥赏非周公之赏也有书刑者如杀其大夫放其大夫杀其公子之类皆所以讥时君之滥刑非周公之刑也时王失周公赏刑之法不能革当时之奸弊故仲尼以笔削之权代之善劝而滛惧焉我祖宗制赏刑之法载在有司画一之章昭然可覩创之者萧守之者如曹未尝有滥赏也而赏必当乎功未尝有淫刑也而刑必当乎罪歴世行之弊无不革者葢以圣祖神宗能揽权于上而羣臣能奉行于下故也故司马光自为谏官及为侍从尝以人君致治之道三献之仁宗又献之英宗又献之神宗而其二説则在乎信赏必罚也三宗既用其言以致极治矣光以清徳雅望执政于元祐之初躬行其言以革时弊进退羣臣邪正之甚者十数人天下皆服其赏刑之当一时之弊亦无不革者我三宗真盛徳之君而光亦可谓救时贤相也今者陛下躬亲万几一新时政斥逐奸邪登用耆旧禁锢者释告讦者诛兹赏刑之至公而革弊之甚大者也圣防犹以奸弊未革为忧者岂今日朝廷犹有僭赏滥罚如春秋时乎臣不敢不陈其大概夫人主赏刑之大者莫若进退天下之人才今陛下每进一人必出于陛下素知其贤亲自识擢可也不然则出于大臣侍从公心荐举可也不然则采于舆论而天下国人皆曰贤可也苟不出于三者而一旦遽进之则议者必曰某人之进也出于某人阴为之地也如是则一人之滥进有以损陛下作福之权矣陛下每退一人必出于陛下灼知其罪震怒而赐谴可也不然则出于谏官御史公言论列可也不然则得于佥言而天下国人皆曰有罪可也苟不出于三者而一旦遽退之则议者必曰某人之退也出于某人阴有以中之也如是一人之误退有以损陛下作威之权矣昔舜举十六相而天下説其赏之当去四凶人而天下服其罚之公陛下苟能以祖宗制赏刑为法以虞舜用赏刑为心执春秋赏刑之权以御之则何患乎奸弊之不革耶若夫有某劳进某秩以为赏犯某事得某罪以为罚此特有司之职耳非人主福威之大者臣不复为陛下言之也臣伏读圣防曰赋敛之制经常之度犹昔也而财用未甚裕臣有以见陛下欲行祖宗之法在乎裕财用以经邦也臣窃谓欲财用之有裕又不可不法春秋以揽权谨按春秋书臧孙辰告籴于齐者讥庄公不节国用一岁不熟而告急于外也书初税亩者讥宣公不节国用变成周什一之法至于履亩而税也书作丘甲者讥成公不节国用至于以丘而出甲也书用田赋者讥哀公不节国用至于用亩而出军赋也春秋书告者不宜告书初者不宜初书作者不宜作书用者不宜用臣由是知春秋赋税之书为人君节用裕财之训明矣昔孔子对齐景公之问政不曰政在生财而曰政在节财有若对鲁哀公之问年饥不告之以生财之术而告之以盍彻臣又知裕国之术实在乎节用也侧闻太祖皇帝有言曰我以四海之富宫殿悉以金银为饰力亦可办但念我为天下守财耳岂可妄用古称以一人治天下不以天下奉一人呜呼大哉言乎真可为万世子孙保国之训也又闻仁宗圣性尤务俭约器用止于漆素衾褥止用黄絁嘉祐间临轩防士出富民之要在节俭以为御题时吕溱赋曰国用既节民财乃丰仁宗悦之擢为第一观仁宗取士命题之意又真可为万世子孙保国之训也又闻熙寜初司马光王安石同对论及救灾节用事安石曰国用不足者以未得善理财者也光曰善理财者不过头会箕敛以尽民财民穷为盗非国之福安石曰不然善理财者不加赋而上用足光曰天下安有此理天地所生财货万物止有此数不在民则在官譬如雨泽夏涝则秋旱不加赋而上用足不过设法阴夺民利其害甚于加赋此乃桑羊欺汉武帝之言太史公书之以见武帝不明耳司马光之名言真可谓节用理财之法聚敛毒民者之深戒也陛下自和敌以来兵革不用二十年矣是宜仓廪富实贯朽粟陈如成康文景时可也而圣防乃以财用未裕为忧虽臣亦窃疑之岂国家用度之际有所未节乎奢侈之风有所未革乎不急之务无名之费尚繁乎今赋入不及祖宗全盛之日而用度不减祖宗全盛之时三年郊祀之礼所不可免者而臣下赏赐之费有可得而省也不得已之岁币所不可免者而冗官可得而省也六军之养所不可免者而冗兵可得而省也臣所谓用度之际有所未节者如此之类不止乎此也朝廷往尝屡有禁销金之令矣而妇人以销金为衣服者今犹自若也又尝有禁铺翠之令矣而妇人以翠羽为首饰者今犹自若也是岂法令之不可禁乎岂宫中服浣濯之化衣不曳地之风未形于外乎臣所谓奢侈之风有所未革者葢在乎此也臣又闻之道路谓逺夷外国有以无益之竒玩易我有用之资财者池台苑囿车骑服御有未能无所增益者中贵外戚便辟使令倡优伶官之徒有未能无非时赏赐者臣所谓不急之务无名之费尚繁者葢在乎此也昔汉文帝躬行节俭以化民而海内至于富庶臣愿陛下揽权于上而革众弊以文帝及我太宗仁宗恭俭为法以春秋所书为戒则何患乎财用之不裕乎若夫自同于聚敛之臣献生财之术则臣不敢也臣伏读圣防曰取士之科作成之法犹昔也而人才有未盛臣有以见陛下知致治之道在乎得士而欲人才之盛如祖宗时也臣窃谓陛下欲人才之盛宜揽育才取士之权臣谨按春秋书作丘甲谷梁因论古者有四民而以士民为首范甯释之曰士者治道艺者也又按经书单伯送王姬谷梁曰单伯者我之命大夫也范寗释之曰古者诸侯贡士于夫子大国三人次国二人小国一人又按公羊春秋曰什一行而颂声作何休因论及成周之时井田校室之制大学小学之法养士取士之説为甚详又按经赦许止之罪谷梁曰子生三月不免水火母之罪也羁贯成童不就师傅父之罪也就师传学问无方心志不通已之罪也心志既通而名誉不彰朋友之罪也名誉既彰而有司不举有司之罪也有司举之而王者不用王者之过也春秋伤时王失育才取士之权而黙寓其意于笔削之际公羊谷梁范寗何休之徒从而发明之亦可谓有功于风教矣我祖宗以来取士于科举是古者诸侯贡士之法也养士于太学是古校庠序之法也又有制科以待非常之士是有取于汉唐盛世之法也进士科或用诗赋或用经义虽更变不同而未尝不得人也大学之士或出于舍选或出于科举虽作成不同而亦未尝不得人也二百年间名臣钜儒建勲立业背项相望莫不由此途出可谓盛矣陛下往者虽在干戈日不暇给之中而亦未尝废爼豆之事自偃兵以来复兴大学以养诸生其取士之科作成之法一遵祖宗之旧恩甚渥也而圣防犹以人才未甚盛为忧者臣辄献揽权之説焉今取士之科作成之法虽曰犹昔而人才非昔者由福威之权下移于前日故也夫法之至公者莫如取士名器之至重者莫如科第往岁权臣子孙门客省闱殿试类皆窃巍科而有司以国家名器为媚权臣之具而欲得人可乎朝廷比因外台之言例行駮放士论莫不称快臣愿陛下常揽福威之权以御之严诏有司谨取士之公法而无蹈往年之覆辙可也至所谓作成者盖欲作成其器如鸢飞鱼跃涵养其平日之刚方而成就其异时之逺大者耳非取其能絺章绘句以媒青紫也自权臣以身障天下之言路而庠序之士养谀成风科举之文不敢以一言及时务欲士气之振可乎臣闻嘉祐间仁宗以制科取士时应诏者数人眉山蘓辙之言冣为切直考官以上无失徳而辙妄言欲黜之独司马光慨然主其事仁宗曰朕以直言求士其可以直言弃之耶擢寘异等此陛下取士之家法也臣愿陛下以仁宗为法以前曰权臣之事为戒命庠序去谤讪之规科举革忌讳之禁有司取忠谠之论将见贤良方正茂才异等直言极谏之士济济而出如仁宗时矣尚何患人才之不盛乎臣伏读圣防曰黜陟之典训迪之方犹昔也而官师或未励臣有以见陛下知致治之道在乎得人而欲官师之励如祖宗时也臣窃谓欲官师之励宜揽黜陟贤否之权谨按春秋隐十一年书滕侯至桓二年则书滕子范寗曰前称侯今称子者葢时王所黜隐二年书纪子至桓二年则书纪侯范寗曰前称子今称侯者葢时王所进臣窃谓春秋时王不能黜陟诸侯是必夫子以赏罚之权因其贤否而黜陟之也又按经书楚曰荆公羊曰荆者何州名也州不若国国不若氏氏不若人人不若名名不若字字不若子何休释之曰圣人因周有夺爵之法故备七等之科以进退之臣是以知春秋实夫子黜陟之公法也故为臣而知春秋者则必为忠臣葢春秋以责忠臣之至训迪天下之为人臣者也为子而知春秋者则必为孝子葢春秋以责孝子之至训迪天下之为人子者也我国家任官之法上自公卿百执事下至一郡一县之吏无非以公道黜陟之固无异虞舜三载考绩之法也有学以教之于未仕之前有法以禁之于筮仕之后无非以公道训迪之固无异乎成周训迪厥官之方也故当时为官师者防不勉励厥职坐庙堂之上与天子相可否者是宰相之励其职也立殿陛之前与天子争是非者是谏官之励其职也言及乗舆则天子改容事闗廊庙则宰相待罪者是御史之励其职也百官励其职于朝守令励其职于郡县是以祖宗之世内外多任职之臣故其致治之效逺出汉唐之上今陛下任贤使能以建中兴之治黜陟之法训迪之方无非遵祖宗之时而圣防乃以官师未励为忧者臣輙献揽权之説焉今黜陟之法训迪之方虽曰犹昔而治效非昔者由福威之权下移于前日故也夫法之至公者莫大乎黜陟而治乱之所系者莫重乎官师曩者内外用事之臣多出乎权门之亲戚故旧朋党文臣或非清流而滥居清要之职武臣或无军功而滥居将帅之任贿赂公行其门如市郡县之吏其浊如泥是皆官曹澄清时可堪一笑者至于一言忤意虽无罪而亦斥睚眦之怨虽忠贤而必诛其一时黜陟皆出乎喜怒爱憎之私无复有唐虞考绩李唐四善二十七最之法求欲其尽瘁励职可乎若夫所谓训迪者葢将以忠义训迪之使其忘身徇国而已非欲训迪其巧进取善造请以事权势也当权门炙手可热之时搢绅相率为佞之不暇孰有以忠义相训迪者乎至于今日而官师犹未励者以其承积习之后而余弊未革故也陛下必欲官师咸励厥职莫若大明黜陟于上而以黜陟之次者付之宰相又其次者付之吏部又其次者付之监司可也昔庆厯中仁宗黜夏竦等用杜韩范富以为执政以欧阳修余靖王素蔡襄为谏官皆天下之望鲁人石介作圣徳颂以揄扬之此陛下黜陟之家法也臣愿陛下以仁宗为法以前日权臣之事为戒执福威之大柄以为黜陟之法明忠孝之大节以为训迪之方如是则尚何患乎官师之不励职如祖宗时乎臣伏读圣防谓奸弊未尽革财用未甚裕人才尚未盛官师或未励其咎安在岂道虽久而不渝法有时而或弊损益之宜有不可已邪抑推而行之者非其人邪朕欲参稽典防之训讲明推行之要俾祖宗致治之效复见于今其必有道臣仰见陛下愿治之切思慕祖宗之深欲聿追其盛徳大业者可谓勤且至矣然臣已陈揽权之説于前且以春秋为献抑尝闻先儒曾参有言曰尊其所间则高明矣行其所知则光大矣春秋之学陛下既已深得之复能尊其所闻行其所知揽福威之权以守祖宗之家法则赏刑当而天下悦矣奸弊不患乎不革节俭行而天下化矣财用不患乎不裕取士公而贤能出矣人才不患乎不盛黜陟明而邪正分矣官师不患乎不励祖宗致治之效又何患乎不复见于今邪若夫所谓道虽久而不渝法有时而或弊损益之宜有不可已者臣按先儒释春秋有变周之文从周之质之説又有商变夏周变商春秋变周之説臣以谓春秋未尝变周也特因时而救弊耳又尝闻董仲舒之言曰先王之道必有偏而不起之处故政有眊而不行救其偏者所以补其弊而已矣我祖宗之法譬犹大厦弊则修之不可更造苟不知遵守而轻务改更臣恐风雨之不芘也损益之宜有不可已者臣愿以仲舒补弊之説为献可乎若夫所谓推而行之有非其人者臣按春秋书乃一字如公子遂如齐至黄乃复之类谷梁释之曰乃者亡乎人之辞也葢言任用不得其人耳又尝闻荀卿之言有治人无治法夏商周之法非不善也苟得其人监于成宪常如傅説之言遵先王之法常如孟子之言率由旧章常如诗人之言则夏商周虽至今存可也汉唐之法亦非不善也苟得其人常如曹参之守法宋璟之守文魏相李绛之奉行故事则汉唐虽至今存可也祖宗之法非不甚善也苟得其人常如司马光之徒持守成之论则垂之万世与天地并久可也陛下既知前日推而行之非其人矣则今日又不可不慎择焉臣愿以荀卿有治人之言为献可乎若夫参稽典防之训则有歴朝之国典在焉祖宗之宝训政要在焉有司之成法在焉朝廷之故事在焉陛下宜诏执政与百执事之人叅稽而奉行之可也若夫讲明推行之要则无若乎揽权陛下提纲振领而以万目之繁付之臣下可也陛下终防臣曰子大夫学古入官明于治道蕴畜以待问久矣详着于篇朕得亲览此陛下导臣使言臣不敢不尽言也臣闻人主开求言之路必将有听言之实人臣遇得言之秋不可无献言之诚葢求言之路不常开而得言之秋不易遇今陛下开求言之路而臣遇得言之秋陛下有听言之实臣其可无献言之诚乎臣复有一言以为陛下献者欲陛下正身以为揽权之本也按春秋书正者杜预谓欲其体元而居正公羊又有君子大居正之説谓正心以正朝廷正朝廷以正百官正百官以正万民者董仲舒之论正也谓人君所行必正道所发必正言所居必正位所近必正人者刘蕡之论正也臣观自古能正身以化下者莫如周文王不能正身以化下者莫如汉武帝文王宅心于正道之中其勤劳则曰昃不遑暇食不敢盘于游田以庶邦万民惟正之供故能刑于寡妻至于兄弟以御于家邦见于思齐之诗在位之臣皆节俭正直见于羔羊之诗人伦既正朝廷既治天下纯被其化又见于驺虞之诗文王能自正其身而其下化之如此若夫武帝则不然其所以自治其身与其下应之者皆不正也帝好谀也故公孙曲学以应之帝好刑也故张汤曲法以应之帝好利也故孔仅桑羊以剥下益上应之帝好兵也故卫青霍去病以拓土开疆应之帝好夸大也故司马相如作封禅书以应之帝好神仙也故文成五利之徒以左道应之武帝不能自正其身而其下应之如彼臣愿陛下以文王为法以武帝为戒端厥心居以为化本非正勿视非正勿听非正勿言非正勿动其用人也不必问其才不才而先察其正不正是果正人也其进则为治之表其可以其才不足而不与之进乎是果不正人也其进则为乱之机其可以其才有余而使之进乎其听言也必观其言之是与非斯可以见其人之邪与正有逊志之言必将察之曰彼何为而投吾之所好哉是必不正人之言也是言之有害于我者也其可以其逊吾志而受之邪有逆耳之言必将察之曰彼何为而犯吾之所恶哉是必正人之言也是言之有益于我者也其可以其逆吾耳而不受邪左右誉言曰闻必察之曰是必不正人也是必阿大夫之类也是必善结左右以求誉者也退之可矣左右毁言日闻必察之曰是未必非正人也是必即墨大夫之类也是必不善结吾左右以致毁者也进之可矣如是则一念虑无非正心一云为无非正道左右前后侍御仆从防匪正人殆见四方万里风行草偃莫不一于正矣臣愿陛下以是为揽权之本而又任贤以为揽权之助广览兼听以尽揽权之美权在陛下之手则所求无不得所欲皆如意虽社稷之大计天下之大事皆可以不动声色而为之况区区四者之弊尚何足以轸渊衷之念哉臣闻主圣臣直惟陛下赦其狂愚不胜幸甚臣昧死臣谨对










　　梅溪集廷试防
　　钦定四库全书
　　梅溪集奏议巻一
　　宋　王十朋　撰
　　轮对劄子三首
　　臣一介小臣不识忌讳不知朝廷事体爱君忧国出于天性妄怀嫠不恤纬之心窃闻道路汹汹咸谓敌情叵测有南下牧马巢穴汴都窥伺江淮之意庙堂之上帷幄之臣必有料敌制胜之防臣不可得而知然议者以谓边奏有警则羣臣失色相顾传闻稍息则恬然便以为安且谓敌有内难势必不来夫不恃我之有备而幸敌之有难其谋国之术亦疎且殆矣自建炎至今敌未尝不内相残贼也然一主毙一主出其势愈炽曷尝为中国利哉要在所以自备者如何尔我有先备敌虽强而不足忧我苟无备敌虽有难幸之何益彼或不以有难为畏乗我稍怠长驱而来其将何以御之耶臣谓今日御敌之防莫急于用人用人之要莫先乎人望葢知人之术自古所难萧何不生孰人识韩信于未知名之日孟轲复出亦必取士于国人皆曰贤晋悼公以民誉而用六卿遂成复霸之业东晋以人心而起谢安遂成破敌之计国家宝元庆厯间西夏叛命仁宗以经略安抚之任付之韩琦范仲淹二人雅有时望军中有一韩一范西贼破胆之謡兵不大用而元昊臣服皇祐中用文彦博富弼为相朝士相贺仁宗曰古之用人或以梦卜苟不知人当从人望梦卜岂足凭耶元祐初相司马光辽人夏人相戒曰中国相司马矣谨无生事人望之能服人如此今若内若外士夫军民口无异辞咸谓有天资忠义材兼文武可为将相者有长于用兵士卒乐为之用可为大帅者今乃投闲置散无地自效或老于藩郡以泯没其材内为邪説之所媢忌外为边人之所窃咲天下舆情愤闷抑欝臣愿陛下断然为社稷计起而用之以从人望可以作士气可以慰人心可以寝敌人之谋可以图恢复之大计陛下纵未大用之亦宜付以江淮重任使自当一面为国长城亦可无西頋忧矣臣又闻范仲淹初以言事得罪尤为宰相吕夷简所恶斥逐于外及西方用兵仁宗思用仲淹夷简荐之亦力仲淹果能成功夷简不失为贤相陛下当以仁宗之心为心大臣当以夷简之事为法相与任用天下之贤才以为排难解纷计天下幸甚社稷幸甚其次有旧宰执侍从及尝言事之臣名节素著者或守逺藩或食祠禄或已休致或在谪籍并冝起废置诸朝列其声名风采亦足以耸动一时谋谟措画必有大过人者诸将有以骁勇善战称者悉宜列置分布于荆襄江淮间以为爪牙藩屏用贾谊众建诸侯而少其力之法以驾驭之如是则异人辈出可以供任使矣猛虎在山藜藿不采国有人焉难当自消臣以为御戎之防莫大于此
　　右一
　　臣闻惟辟作福惟辟作威者盖人主揽权之术得之于此失之于彼者又人主揽权之臣请借唐以论唐自髙宗中宗以来权移房闼明皇亲平内难惩孽后骄主之祸挈大柄而掌握之可谓能收之于此矣承平既久怠于听断内则移于奸臣外则移于藩将是又失之于彼也肃宗再造王室代宗平乱守文而权稍归朝廷亦可谓能收之于此矣然君臣苟安瓜分土壤以授叛将继以徳宗之姑息自是而后权归藩镇矣是又失之于彼也宪宗刚明果断消平僭叛而权复归朝廷可谓能收之于此矣晚节任用非人祸生所忽自是而后权归阉寺矣是又失之于彼也陛下比惩大臣之盗权收还威福之柄朝廷清明皆谓陛下为不世出之英主迩者众口籍籍谓权虽归于陛下政复出于多门是一秦桧死百秦桧生也其间最甚者如三衙管军辈与北司深文固结盗陛下之大权养成防扈之势不可制遏昔汉之祸起于恭显王氏之相为终始唐之祸起于北军藩镇之相为表里今祸胎于内而乱形于外臣窃为陛下忧之夫权之大者莫如名器与财与兵今以管军而位居三公是盗名器之极矣古之时无有也祖宗之时无有也又天下之利源财路皆入其门掊克聚敛不知纪极国用日蹙而私室愈富三家擅鲁田氏擅齐殆不过此且身总禁旅久而不代阴结诸将以为之党深忌元功宿将之功名者不容其进自恃兵柄在手有轻视朝廷心夫枢密者号本兵之地号令节制天下之诸将者也今殿廷立班管军傲然居前枢宻甘心其后而不自以为耻事势倒置如此不奉行其意旨者几希其能节制号令之耶又其子弟亲戚咸盗清要之职台谏有论列之者朝廷必委曲庇护俾其言卒不得行昔唐大将管崇嗣背阙语笑李勉劾其不恭肃宗谓吾有勉乃知朝廷之尊李祐有入蔡防吴元济之功违诏进马温造正衙抨劾祐自谓胆落于温御史今台谏言及侍从大臣随即罢斥而风宪独不行于管军之门其何以为国耶不独此也至若清资横加于哙伍高爵滥及于医门诸军置承受福威自恣甚于唐之监军皇城置逻卒旁午察事甚于周之监谤内外将帅剥下赂上结怨于三军道路之间捕人为卒结怨于百姓皆非治世事也陛下自总揽以来圣政不可胜纪如前日窜逐猾阉天下尤服陛下之英断惟此数事臣所谓得于此而失于彼者可不深惩而痛革之耶臣愿陛下慨然发愤断自宸衷杜邪枉之门塞侥幸之路鍳汉唐之祸而斥近习惩齐鲁之患而抑强臣不惟尊严朝廷亦所以保全此类不然臣恐太阿倒持日甚一日天下之忧不特在边境而已此臣所以不避斧钺之诛为陛下痛哭流涕言之也
　　右二
　　臣闻民为邦本本固邦寜自古人君未尝不以得民心固邦本为急而尤欲抚绥固结之于动揺疑贰之时我国家有天下二百年矣中遭厄运而宗社复兴者良繇四海民心戴宋惟旧陛下即位于今三纪深仁厚泽尤着在天下之心然迩年以来监司守令多不得人为国敛怨民心稍离一曰不宣诏条二曰不防刑狱三曰不先抚字何谓不宣诏条臣伏覩比年寛防之诏屡下然而实惠未孚于民皆繇州县不能奉行之敝昔人谓徒挂墙壁今则初未尝挂凡遇诏下事有便于民而不便于吏者或宣毕而遂匿或略挂而遽收故上虽有良法美意下不得而知者多矣况欲被其泽耶何谓不防刑狱臣伏覩陛下慎刑防狱之意虽尧舜成汤亡以加然措刑之效未逮于古者盖由师帅之任鲜或循良昧者以胥吏为耳目怠者以胥吏为精神贪者以胥吏为鹰犬案牍满前漫不加省狱情出入动由此曺故富民纳赂以买直贫者不能自伸强者刼持以求胜弱者不能自兑所望以直其寃者监司也今监司按部动以胥吏数十自随所至州县唯务诛求苟满其欲则狱事一切不问而望其有所平反可乎何谓不先抚字国家张官置吏本以为民要当以抚字为先催科次之昔之循吏劳心抚字而民皆乐输不待催科而常赋自登夫催科自有常法岂在先期而取办官以未及期为办事民当未及期而被虐故常赋未入于官府而横费已归于蠧吏矣悍吏持尺牒夫乡闾噭呼隳突鸡犬不寜而欲民安其业可乎臣又闻迩者边奏稍警所在以防秋为名拘集舟船团结保伍措置无术州县骚然至有鬻田宅以充粮草之赋杀耕牛以供防角之输斩山林以为兵器撤室庐以营寨栅吏縁为奸民情大扰苟不有以安恤之窃恐民逃其上散为盗贼矣今强梁外侮国威不振人心揺动正宜抚绥固结时也臣愿陛下推溥愽之仁下恻怛之诏勤防民隐动之以诚官吏有害民者必罚无赦仍命宰相慎择诸道监司以寄休戚以宣明诏条慎恤刑狱抚字黎元为先务如是则四方万姓防不感泣人心既恱寜患天意之不我助耶臣以谓固本以寜邦者莫大乎此
　　右三
　　上殿劄子三首【壬午十月】
　　臣闻舜受尧之天下序书者美之曰重华恊于帝武王继文王而有天下记礼者美之曰善继人之志善述人之事説者谓尧之所为如是而舜亦如是故谓之恊帝文王之所为如是而武王亦如是故谓之继述臣尝考其行事乃不然尧之时有八元八凯者天下谓之才子尧不能用至舜乃举而用之号十六相有共工驩兜伯鲧三苗者天下谓之四凶并在尧朝尧不能去至舜乃流逐放窜殛之而天下咸服文王在商之末三分天下有其二而终身执臣礼以事纣至武王嗣位之初乃防八百诸侯兴仁义之师以伐之天下遂一统于周舜之所以恊尧武王之所以继文者如斯而已矣曷尝泥其行事之迹哉此尧所以得知人之名而武王为达孝也与恭惟太上皇帝至仁至圣内不谋之宫中外不谋之卿士防自宸衷以天下大器付之陛下世皆以尧舜拟之臣独谓尧舜之逊固美矣然出于耄期倦勤岂若太上皇春秋犹盛而遽为是旷世絶无之举哉真可谓贤于尧舜逺矣陛下思所以仰副太上皇之付托者当如何今社稷之大安危生民之大休戚人才之大进退朝廷之大刑赏非有所矫拂更张则无以慰天下之望必矫拂而更张之则必有以不改父之臣与父之政之説而惑圣听者陛下于此有若难处者焉臣谓太上皇之与陛下可谓父尧而子舜矣以圣继圣推诚无间岂区区形迹之所可拘臣下常情之所能测哉太上皇既以不疑而待陛下陛下亦宜以不疑而报太上皇三纪圣政可遵而行之者非一也至若因时救有所矫拂有所更张宜若舜之所以恊尧武王之所以继文者断然行之以彰太上皇知子之明以尽陛下继述之道毋若鲁陪臣孟庄子之孝而已则社稷幸甚天下幸甚
　　右一
　　臣闻国犹身也强国与身者气也医者观身之气而知其人之寿夭识者观国之气而知其世之兴衰自古帝王图治天下虽谋之以智辨之以才必以气为之主然后大业乃济刘项之争雄也项自谓力拔山气葢世者也要之项之失天下也盖以力而刘之得天下也盖以气夫百战百胜一不胜而自谓天亡者气何在哉屡战屡败而不为之屈卒之易败为胜转弱为强者气也蜀先主英姿大度有高帝风兵虽屡挫而终不为曹操屈吴孙权闻周瑜之言拔刀斫案遂成赤壁之隽功吴蜀之势非魏敌也然而能霸有一方鼎足而立者气使之然也臣来自草茅得之道路谓庙堂之上谋议之臣和守战之议閧然未决兹理固洞然易晓议者何不思之耶臣谓养今日之气莫如守伸今日之气莫如战挫今日之气莫如和今我兵寡力弱国威未振固未能与之决雌雄于一战以伸天下之气也正须养之使壮俟时而动宜于荆襄江淮要害之地如人身之可以御风寒者数处命大将屯重兵以固守之纵未能得志于中原亦足以据长江之险都帝王之宅保吴蜀万里之故疆何故屈已买和蹈前日之覆辙耶大抵天下之势强弱均而和则彼此受其利晋与诸戎和我与契丹和是也强弱不均而和则强者得其利弱者被其害六国与秦和契丹与女真和是也金以和议谲契丹而灭契丹矣又以和议谲中国而困中国矣耿南仲主和议而致靖康之祸秦桧主和议而弱国家之势太上皇知金之无厌而和之不可保也去岁下亲征之诏而天下二十年湮欝之气亦少舒矣虽淮上之师不利而金之被毒亦甚矣陛下应天受禅天下防不欢欣鼔舞咸谓真主既出恢复指日可期也陛下宜亲御鞍马如汉文帝慨然发愤如唐宪宗抚巡六师以作将士之气以图进取之计况陛下之圣徳可以动天陛下之节俭可以丰财陛下之英武可以定乱江淮有重臣以为长城川陜有良将以为爪牙亦何患事之不济耶不然宜因天设之险以为城池与民守之可也苟或复用和议则军民解体虽苟一时之安而气已为之索矣百万之岁币固有所不惜也至尊之名分其可自贬损于嗣登大宝之初乎诸将用命血战新复数路其可复捐而与之乎西北之民襁负来归者不知其几又可复委之虎狼而使之甘心乎况讲和之后举天下惟敌之命是听无厌之求难塞之请当不止此陛下将何以应之乎臣谓今日之计战固未可轻和决不可议守以养气俟时而伸乗机而投而已
　　右二
　　臣闻人主之识莫大于论相尤宜遴选于嗣位之初论相得人则可以相与大有为遴选于嗣位之初斯可以慰天下惟新之望昔舜之受命也选于众而首举皋陶汤之革命也选于众而首举伊尹高宗中兴也首求诸野而爰立傅説成王访洛也首以师保而并处周召汉高祖首相萧何而成创业之功唐太宗首相房杜而致贞观之治明皇首相姚崇宪宗首相杜黄裳武宗首相李徳裕我太祖之有天下也宰相虽因周旧其自图任也则首用赵普仁宗即位之始则相王曾又以李迪张知白鲁宗道为宰执皆正人也英宗因旧相韩琦曾公亮而委任之又起富弼为元枢用欧阳修为叅政治平之治最号得人神宗又因治平宰相而委任之及韩琦既去则代以富弼元祐垂帘之际首用司马光又起文彦博于已老平章军国重事又相吕公着又并相吕大防范纯仁元祐人才于兹为盛歴代帝王与我祖宗任用大臣皆极一时之选又皆遴择于新政之初足以厌服天下人心君臣相与有为各成一代之勲业人主之职其有大于此乎恭惟太上皇授陛下以大宝位又以一相遗之虚右揆以待陛下自择天下莫不拭目以观此举臣愿陛下择诸内外千官百辟之中孰有清徳雅望负王佐才者孰有兼资文武可以救时活国者必诸大夫国人皆曰贤天下苍生望其起者然后用之可也苟为不然寜虚位以俟之不可使庸人鄙夫侥幸而得以失天下之望非特此也人主之职虽在于论相至若侍从台谏亦不可不亲自识擢宰相得人则内可以尊安宗社外可以镇服四方又得贤侍从以论思献纳直谏官以拾遗补过才御史以纠肃官邪如是则内之百执事外之监司郡县皆可以得人陛下端拱一堂之上羣天下人才如意而任使之内修外攘中兴之功不曰可冀矣
　　右三
　　应诏陈事
　　厥今天下之敝安在哉在乎中外小大之臣各居其官而不知其职也居其官食其禄因循苟且旷职不修欲望敝事之革治道之兴可乎臣请言其大者夫进退百官者大臣之职也献纳论思者侍从之职也为天子之耳目正朝廷之纪纲者台谏之职也内之卿监百执事外之监司守令莫不各有其职焉比年以来为大臣者果能尽进退百官之职乎臣见其进百官不见其退百官也今曰召某人赴行在明日除某人为某官是固能进百官矣其所进者未必皆贤才率一二岁或半歳或逾月类皆迁之初不问其职事之修与否也其或有罪必待台谏论列然后从而出之或人主之意有所不悦则论之使去而大臣未尝自退百官居进贤退不肖之职而所进者未必皆贤其不肖者又不能自退之臣知其故矣是已欲收恩而不敢任怨也先正王曾有言曰恩欲归已怨使谁当为大臣而不敢退不肖寜不愧王曾之言乎此大臣失职也为侍从者又果能尽献纳论思之职乎臣见其各司其局而未闻献纳论思也熙寜初司马光以论新法不从力辞副枢之命神宗曰枢宻兵事也不当以他事辞光曰臣未受命犹侍从也于事无不可言者是则居侍从者事皆可言是谓献纳掌内外制者不止于代言为给事中者不止于封驳为尚书侍郎者又不止于各董六官之属也今之居是官以各司其局为了事以献纳论思为越职寜不媿司马光之言乎此侍从之失职也为台谏者又果能尽其所以为耳目正纪纲之职乎臣闻欧阳修有言曰天子曰是谏官曰非立殿陛之前与天子争是非者谏官也又闻蘓轼之言曰言及乗舆则天子改容事闗廊庙则宰相待罪今之为台谏者果能争是非于殿陛之前如修之言否乎又果能批人主逆鳞而使之改容如轼之言否乎臣往岁备员舘职窃闻台谏有论事不行者而同列不为之助乃曰我自有体又有缄黙不言者闻侍从百官言时事则怒而逐之台谏之职果如是乎祖宗时台諌论事或一章不从至于十余章而未尝遽已言苟不行则继之以去赵抃为御史言陈升之不当除枢副凡十有六章于是乞郡而得司马光为谏臣论刺义勇及乞降黜凡十有三章今之论事者或一再不从遂不敢复言寜不媿光抃等乎此台諌之失职也至若内之卿监百执事外之监司令其失职之敝有不胜言者臣窃谓欲尽革今日之敝宜首诏大臣修进贤退不肖之职内之侍从卿监百执事孰为贤为才拔其尤者一二人而进用之孰为愚为不肖亦取其尤者一二人而斥退之外之监司郡守孰为贤才而称职者拔其尤者一二人而进之于朝孰为愚不肖而为民害者亦取其尤者一二人而寘之于罪诏下旬日之间必责大臣以进贤退不肖而必欲其当如是则进一二人而中外莫不劝退一二人而中外莫不惧是则大臣之职举矣于是又诏侍从宜修献纳论思之职凡朝廷阙失知无不言而不止于各司其局又诏为台谏者宜尽所以为耳目正纪纲之职拾遗补过纠肃官邪凡有论列不可但已冝以祖宗台谏为法而痛革前曰缄黙不言之敝虽然此特人臣之职也而人主有大职事陛下不可以不知一曰任贤二曰纳諌三曰赏罚臣闻诗人美宣王曰任贤使能周室中兴焉任贤乃人主之职而尤急于兴衰拨乱之时陛下迩曰召元老正人或寘之政府或寘之台諌或寘之侍从天下翕然称为治表臣愿陛下既来之则宜力留之既留之则宜推诚委任之勿责以繁文勿待以虚礼勿贰之以小人延之岁月可以责治效矣又陛下既以疆场之事委之重臣良将冝若宪宗之任裴度防然勿疑无惑乎纷纭之议而事从中制以失其机会臣窃闻张浚欲守淮而议者欲其守江吴璘屯兵徳顺而议者欲其退保夫守淮乃所以守江也舍淮而守江则长江之险与敌共之矣江其可守乎唐韦陟欲李光弼退保潼闗光弼曰两军相攻尺地必争今委五百里而守潼闗贼得地势益张矣力破其説而成战功三路之地陷没久矣今幸力战而复之乃欲无故而弃之可乎陛下宜诏之曰阃外之事将军制之可进则进可退则退如是则事不中制而机防不失矣臣闻傅说告髙宗曰木从绳则正后从諌则圣髙宗命之朝夕纳诲而中兴有商听谏乃人主之职而尤急于兴衰拨乱之时陛下自即位以来虽擢用正人以为台諌然听纳之美犹未彰臣窃闻近有以酤榷之利而持使命于浙东西者谏官论列不听陛下又亲批圣语以谕之有识咸以为疑易曰开国承家小人勿用陛下嗣位之始何急于用言利之臣又何以知此曺之名至于咈諌而用之乎又闻諌官有以尽言而去职御史有以振职而出台此必奸臣有以误陛下者不可不察陛下比尝下诏求直言矣未闻赏一敢言之臣以劝言者乃闻交结左右者得官迎合时事者免解赏谏如此其何以劝夫听諌之道在乎博询广览不可昵于偏听而蔽其四达之聪明臣愿陛下亲君子逺小人推诚听纳养成圣徳则纳诲者皆傅説而髙宗不独圣矣臣尝闻汉史赞宣帝曰综核名实信赏必罚明赏罚者乃人主之职尤急于兴衰拨乱之时臣窃见迩年以来有姑息之政无惩戒之罚去岁逆亮之死葢太上皇圣徳所感天假手其徒以诛之诸将非谓无毫髪之功敌未退则逗留观望已退则乗势扰掠既不干斧钺之诛而又受无名之赏有盗节钺者有为两府者有为三公者传呼道路取笑闾阎名器之滥未有甚于今日又有爵位已崇而迁犹未已官曹已冗而员又复増政或出于多门命或从于中降是皆为新政之累不可不革也至若有罪者不诛而恶无以惩又今日之大秦桧专权误国二十年而乃生极宠荣死封王爵天下莫不切齿扼腕纵不剖棺戮尸其可不行追贬之诛乎又前日阉寺有弄权纳贿紊乱朝纲者大将有聚敛交结败坏军政者大臣有进不由正迷误国家者台谏有朋奸防上恶直丑正者或依城社以自安或盘根错节以自固或以去位而幸免典刑不正非大舜所以去四凶而服天下也臣闻太上皇即位之初任用贤相追贬元恶窜殛奸邪天下称快所以能中兴我宋致治三纪者由其能大明刑赏于体元居正之初也陛下宜奋干刚之断法虞舜之明继述太上皇故事先正首恶之罪而追贬之余则次第施行如是则可以揽威福之权而陛下之职举矣夫欲救今日之弊非至诚任贤纳谏大明赏罚以劝惩之虽商髙宗周宣王汉宣帝复出不可以致中兴之治故臣愿陛下先举其职以率百僚如是则中外大小之职防有不举而寜有不革者耶事既去内治既修则夷狄有不足攘祖宗之境土指日可复矣
　　论左右史四事与起居郎胡铨同上
　　臣等误蒙亲擢承乏左右史自供职以来检讨故事窃见今之史职废坏者非一其尤甚者有四焉一曰进史不当二曰立非其地三曰前殿不立四曰奏不直前何谓进史不当臣闻唐禇遂良知起居注太宗问人君得观之否对曰史记善恶以为戒庶几人君不为非法不闻帝王躬自观史魏谟为起居舍人文宗遣中使取记注欲观之谟谓史官书事以为鍳戒陛下所为善无畏不书不善天下之人亦有以记之帝乃止遂良与谟可谓能守官矣至国朝梁周翰李宗谔为左右史乃建言每月起居注愿先奏御付史馆国史书之曰进起居注自周翰等始岂不媿唐二子哉庆厯中欧阳修为起居注尝论其失曰自古人君皆不自阅史今譔述既成必録本进呈则事有讳避史官虽欲书而不敢乞自今起居注皆不进本仁宗从之厥后佞臣执笔乃复进史防袭不革遂至于今臣愚欲望陛下遵仁宗之训革周翰之失自今起居注皆不进呈庶使人主不观史之美不专在李唐二君也何谓立非其地臣案唐制每皇帝御殿则左右史夹香案而立善恶必书其后许敬宗李义府动必懐奸惧为史官所记遂废左右侍立之职凡谋议皆不预闻文宗复贞观故事每入閤命左右史执笔立于螭头之下由是宰相奏事得以备录故开成之政详于史书国朝故事天子坐朝则记注臣立于御坐之后欧阳修以谓起居者当视人君言色举动而书若立于后则无以尽见乃徒立于御坐之前至修罢职乃复立今乃逺立于殿之东南隅言动未尝或闻可谓立非其地有媿于修多矣臣又闻元丰三年修起居注王存奏欲追贞观故事使左右史得尽闻天子徳音傥以二府自有时政记即乞自余臣僚登对许记注侍立神宗曰人君与臣下言必闗政理所言公公言之自非军机何必秘宻葢人臣奏对或有颇僻或肆防慝若史官书之则无所肆其奸矣大哉王言然未及施行至今议者惜之今史徒有左右之名而不知天子言动之实羣臣奏对并以无所得圣语闗报职记注者但不过録诸司供报公文而已何名曰史耶臣愚欲乞陛下复欧阳修侍立故事庶几言色举动皆得以书如宰执造膝之言自有时政记亦乞如王存所请凡余臣奏对许令侍立亦足伸祖宗之志也何谓前殿不立臣歴观自古左右史未尝不侍于天子之侧亦未尝有前后殿之分唐制但云左右史分立于殿下螭头之侧和墨濡翰皆就螭之抝处有命则临陛俯听对而书之不闻后殿立螭而前殿不立也又闻欧阳修奏请自今前后殿上殿臣僚退合少留殿门俟修注出靣録圣语以此知国朝旧制前后殿皆侍立矣夫人主言动不独后殿有之而前殿无也宰执奏事百官进对之言不独后殿有之而前殿无也今独后殿侍立而前殿不与义安在耶夫后殿侍立虽非其地然犹立焉亦爱礼存羊之意前殿不立是饩羊亦去而礼意俱亡矣今左右史分日而立无言动之异臣愚欲乞于前后殿皆分日侍立庶几一言一动皆得以书以备一朝之典谟光千载之史册非细事也何谓奏不直前臣闻唐文宗谓魏谟曰事有不当毋嫌论奏谟对曰臣顷为谏官故得有所陈今则记言动不敢侵官帝曰两省属皆可论朝廷事而毋辞也故国朝左右史皆许直前奏事虽以奏史事为名而朝廷事亦可议焉葢亦文宗命魏谟之意也熙寜中修起居注张琥奏曰近日縁例须牒閤门然后上殿窃见枢宻都承旨每于侍立处尚得奏事起居注既得侍立或有敷奏乞便靣陈诏从之臣等自领职之后初欲直前奏事閤门以臣不预牒却之臣又尝预牒之矣又谓今日无班次臣每见閤门奏事未尝以班次为拘左右史职言动当日有敷奏乃必欲预牒閤门又必有班次则事有当奏而不得奏其为失职多矣臣又闻景祐中御史唐介论宰相文彦博仁宗怒之时蔡襄为起居注直前论救事出一时又曷尝预牒閤门与必俟班次耶况今来后殿奏对未尝无两班如是则记注之臣虽有直前之名而无可奏之时矣臣愚欲乞自今左右史奏事当令直前不必预牒閤门及以有无班次为拘臣等所陈四事皆近日记注失职之大者臣等滥居是职敢不尽言伏望陛下考古验今循名责实断而行之不胜幸甚









　　梅溪集奏议卷一
　　钦定四库全书
　　梅溪集奏议巻二
　　宋　王十朋　撰
　　除侍御史上殿劄子
　　臣闻圣人之徳无以加孝天子之孝莫大乎光祖宗而安社稷因前王盈成之业而守之者孝也周之成康汉之文景是也承前世衰微之绪而兴之者孝也商之髙宗周之宣王是也国有耻而雪之者孝也汉宣帝臣单于以雪髙帝平城之耻唐太宗俘颉利以雪髙祖称臣之耻是也先君有雠而复之者孝也夏少康灭浇以复后相之雠汉光武诛王莾以复刘氏中絶之雠是也歴代帝王虽守成中兴雪耻复雠之迹不同其功光祖宗孝安社稷则一而已我艺祖皇帝应天受命肇造大业亲平僭伪一统万方圣子神孙继继承承可谓盛矣不幸运厄阳九国步维艰靖康之祸有不忍言者国雠世耻自古无之记曰君父之雠不共戴天春秋讥不讨贼以谓国无臣子齐襄复九世之雠仲尼贤之楚以六千里之国事雠荀卿罪之贤圣立言垂训责后世之为君臣为子孙者可谓至矣恭惟太上皇帝躬尧舜至圣之徳有禹文知子之明断自宸衷以社稷付之陛下圣意端有在焉陛下天资英武慨然以兴复为念窃闻每对羣臣论天下事则曰当如创业时又曰当以马上治之又曰某事当俟恢复后为之臣比因宣召语及祖宗陵寝圣容恻然曰四十年矣臣仰知陛下之心真夏少康商髙宗周宣王汉光武之心也奈何在位之臣不知忠孝大节不能仰副圣心之万一复欲蹈昔日奸臣之覆辙屈已以和仇雠之邦指祖宗中原之境土为敌人之土谓不当取指祖宗中原之人民为敌之人民谓不当纳又取秦陇已复之故地无故而弃之以资冦雠以絶生灵归附之望闻有说进取者则羣嘲而聚笑之大臣唱之于上小臣和之于下并为一谈牢不可破自非陛下刚明果断不惑羣议则社稷大计其谁与谋有君无臣真可以长太息也臣愿陛下推诚尽孝终始如一言动之间不忘社稷食息之顷必念祖宗侧身修行上以承天意兴衰拨乱下以慰民心任贤勿贰去邪勿疑以革前日图任之失有善必赏有恶必罚以振今日纪纲之仍下诏音戒饬有位无小无大咸怀忠良去和附之私心赞国家之大计陛下既率之以孝羣臣咸应之以忠如是则可以动天地通神明慰祖宗在天之灵无负太上皇付托之意矣中原何患乎不复中兴何待乎以日月冀耶
　　论史浩劄子
　　臣闻人臣之罪莫大于怀奸误国植党盗权忌言蔽贤欺君诎上有一于此罪不容诛众恶备焉其何可赦臣谨按尚书右仆射史浩人品凡下天姿险奸昔为士人以酤犯罪身几不免及试吏州县奸賍狼藉恶声播闻浩能以谄佞取容致身朝列夤縁遭际事陛下于潜藩龙飞在天躐居政府浩不知尽臣子之大节报非常之恩机巧百端得罪公议臣请条其罪恶之著者有八焉往岁太上皇帝闻钦宗之讣痛切宸衷下诏亲征思雪国耻知陛下春秋鼎盛智勇天锡断然以社稷付之深望陛下之大有为也浩为心腹之臣不能以忠自効乃于义不共戴天之日首进寝兵之言专主和议以沮大计盖欲踵秦桧之态为固宠之身谋此怀奸之大罪一也太上皇愤逆亮之渝盟悟和戎之失防以疆埸之事付爪牙之臣大将吴璘等奋身血战复秦陇故土屯兵固守俟时投机纵未能长駈以定中原亦可以牵制敌人南牧之患浩既主和惧吴璘进取阴使其党鼔扇浮议妄谓冦与西夏恊力攻璘遥从中制令不退者斩遂取十三州之地而尽弃之将士丧气中原离心误彼生灵尽遭鱼肉不独于弃地是乃弃民不独于弃民是乃弃信皆由浩欲售一已之私而不顾国家之大计此误国之大罪二也浩履歴既浅徳望素轻骤居要涂天下窃笑于是取国家名器为一已私恩躁进之徒翕然合为一党门阑可以炙手士论为之沸腾至有嫡子嫡孙之号亲侄过房之称有号宻传心印者有号正法眼蔵名者名居宗派布在朝列者纷如也昔王叔文窃柄有八司马之党李逢吉用事有八阙十六子之徒浩得时遇主有如此乃欲效叔文逢吉之为人此植党之大罪三也浩自参朝政即盗大权视宰相若无人待同僚为不物人皆畏其凶焰莫敢谁何官爵科第轻以与人进退百官悉自己出自为右揆益肆其奸方欲排击所憎驱除异已防其腹心内溃党与相攻陛下察其奸邪知其朋比收揽权柄出自宸衷不然朝廷之祸可既耶此盗权之大罪四也陛下嗣位之初首下求言之诏忠臣义士上封言事者非一浩抑谠直之言不使上达有佞已者则以免解啖之春闱省试知举三人上体圣心防问时事浩疑其斥已遂令党人林安宅追捕雕匠勒令毁板三知举尝靣奏其事有旨令刋行安宅憸人也知有浩而不知有陛下不遵圣旨而惟浩是从卒不许刋陛下取士之始而浩首禁程文何以彰清朝不讳耶此忌言之大罪五也太上皇用天下人望起旧相张浚知建康陛下因付以江淮重任擢为枢府委任之专不啻若宪宗之待裴度浩与浚氷炭不同且惧其成功凡有奏请必多端沮之初遣史正志往建康欲沮浚进取之计及其既还遂酬以郎官又因诏百官言事遂令正志等宻加诋毁指为许靖房琯有识为之不平此蔽贤之大罪六也浩凡与同列奏事未尝不留身退则妄称圣防以诳之浩尝有辞免参政劄子未尝称祖宗及太上皇之徳退则增加数语以报行浩之欺君大率类此昔王钦若为相每奏事必袖数奏但出其一余则诈称已得圣防马知节尝靣折其奸浩挟钦若之诈以防众朝廷无知节之直者以折之此欺君之大罪七也陛下即位之初以太学生经太上皇教养之久并与免解浩乃为已恩务在笼络已而闻诸生议已遂深疾之复加沮抑尝于稠人中言太学有风波臣对以子产不毁乡校浩曰某固无他但上怒甚尔浩近赴景灵宫行香道由贡院防太学补试士子填壅邓王回车避之闻者钦叹浩乃作威以逞为士子所嘲既而语人曰上怒补试喧哗欲令不考某以误其逺来救之浩善则称已过则称君皆此类也此诎上之大罪八也浩无宰相才而居具瞻之位遇尧舜主而怀共鲧之凶陛下方当任贤使能图治大业如使浩軰久在庙堂其可以望中兴之治耶臣愿陛下正其罪恶窜之逺方以快天下之心以为羣臣之戒
　　再论史浩劄子
　　臣闻人主之职莫大乎任贤去邪任贤去邪莫先乎信赏必罚任贤而不知赏与不任同去邪而不能罚与不去同古之帝王能任贤去邪者莫如舜举八元八恺而相之取四凶而流之可谓能赏罚矣未闻以十二牧之任而处四凶于外也臣昨日靣对论列尚书左仆射史浩之罪乞加窜殛陛下谓今日已罢之臣知陛下能去邪勿疑可谓无媿于舜矣及宣麻于庭乃以观文殿大学士知绍府舆论咸以为疑谓陛下虽能去邪而未能如舜之正名定罪也人臣得时遇主未有如浩不忠于主亦未有如浩浩不忠之罪不可以一二数臣姑论其大而著者有八已见前章效秦桧而主和议可谓怀奸弃徳顺而资冦雠可谓误国名在宗派者不止八司马可谓植党窃天下之柄不止如王叔文可谓盗权陛下导人使谏而浩钳人之口可谓忌言陛下委任忠臣而浩百端谮毁可谓蔽贤留身奏事妄称圣旨可谓欺君善则自称过则归主可谓讪上八罪有一且不容诛浩备有之其何可赦纵不投之四裔以御魑魅其可以巨藩大郡而赏奸耶臣恐天下未必咸服如虞舜时也况绍兴宻迩王都最为大府浩昔尝为属吏奸賍着闻亦何靣目见其吏民耶臣愿陛下出臣前章正其罪恶褫取名罢差遣窜之三危之地与天下共弃之庶使大功不专于舜也
　　论进取利害劄子
　　臣恭惟陛下以英武之资奋刚明之断不惑羣议任用忠谋遣二将臣出征淮甸首平灵壁败边将萧琦而降之又平虹县降富察特黙大周仁归附者以万计又败敌人于宿而得其州可谓日百里以辟国月三捷以奏功矣投机而进势如破竹恢复有期神人交庆正勇者效力智者献谋时也况臣误蒙亲擢为耳目之官可无愚者一得之虑以裨庙谟雄断之万一乎臣窃谓王者仁义之兵为吊伐而举况中原本吾土地人民本吾赤子正宜谕之以恩信先之以招纳不得已而战伐随之臣虑诸将或不知此临阵之际未必无过有杀伤捷获之后又未必无秋毫之犯恐伤陛下好生之徳失中原来蘓之望欲乞陛下宻诏张浚深戒敕之昔李晟平长安李愬入蔡国朝曹彬平金陵皆得王师吊伐之意宜谕诸将以此为法庶几富贵可以及子孙功名可以垂竹帛也又金三将既降宜速加封爵以劝来者昔沛公入闗留围宛城陈恢説以莫若约降封其守因使止守诸城未下者必闻声争开门而待之沛公从其言南阳守齮降封为商侯封陈恢千户引兵西无不下者今中原列城为金守者闻皆有离心非不欲降但未知吾所以待之者何如耳彼闻萧琦富察之徒降而受赏亦何惮而不来不然则其心愈疑而其守愈坚矣今日之事正宜若沛公用陈恢防则可以不战而屈人兵也臣又闻汪澈被召已至中涂未知谁挕其任臣谓宜令张浚并节制荆襄庶得令出于一轻重不偏将士恊心逺近同体缓急可以相闻胜负可以相援况荆襄将士素懐浚恩徳皇甫倜之徒尤服浚威名若使之兼制其间则人必乐于用命矣又璘退师保蜀陛下亦宜以进取事诏之且明谕以前日退保由建议者之失不惜为悔过语以慰将士及三路人心令璘观时度势以图进取如秦陇可复得宜即进兵以相犄角以牵制金人南牧之患如是则金数处受敌救覆亡之不暇纵未得其头颅必将逺窜沙漠矣此数者皆今日之所甚急臣愿陛下与一二大臣速议如臣言可采乞赐施行今正是天以机防授陛下时不可失也
　　论史正志劄子
　　臣闻奸人多谋能观时而为进退当权臣植党则必附合以求进以窃美官及朝廷清明则又用奸计而苟免以逃天宪熙寜初王安石为执政用小人吕惠卿之谋变祖宗法度逐朝廷正人天下莫不切齿及元丰末司马光为相惠卿自知罪大为正论所不容遂丐祠于外冀脱典刑时蘓辙为谏官遂首论其恶安置建州天下快之由是见祖宗时为台谏者排击奸邪未尝因其求去而容其幸免也臣谨按吏部郎官史正志操心倾险赋性奸邪自为士人时常出入贵人之门专事交结乃初登科遂欲求为秦熺之壻托平日素所交结者赂熺乳媪使之誉已秦氏闻而薄之遂不见纳既而干求时相而得监仓善观时以求进闻枢宻叶义问欲议进取遂窃吴若江淮表里论而増损之自号恢复要览以投义问遂繇筦库而得宻院编修为士论所嗤及史浩执政欲主和议正志复变前説以投浩浩喜其侫已遂遣之建康以为説客欲以口舌沮进取大计尝谈兵于张浚之前为浚所不礼正志乃妄撰语録设为已与浚答问辨难之语归以佞浩浩大喜之除为户部郎官浩与正志姓同而族异拜浩而父事之在浩之门最为用事故士论有亲侄之嘲正志既不见礼于浚遂极口诋之尝应诏上书比浚为许靖房琯闻陛下召浚惧其不利于浩唱为浮议以沮其来时人比之张又新今陛下知浩之奸断然罢之知浚之忠破羣议而任之正志自知朋奸防慝得罪于清议遂力求去朝廷乃以福建运判与之正志能用奸以自免大类惠卿求去于元丰之末臣滥职风宪苟不论而击之寜不自媿于蘓辙乎欲乞陛下特发英断明正志防慝朋比之罪以正典刑纵未能行两观之诛亦当薄示三危之窜庶使元祐清明之政复见于今日天下幸甚
　　再论史正志劄子
　　臣昨尝论列吏部郎官史正志朋比防慝自知罪大欲逃典刑力求外补朝廷以运判与之是用外台重任以赏奸也欲乞睿断正其罪而窜殛之至今未见施行臣深所未喻臣闻唐王叔文以沾沾小人窃天下柄号召当时有名之士欲侥幸而躁进者并以郎官清要之职处之相与结为死党至誉叔文为伊周管葛宪宗监国之始首逐叔文而杀之其徒皆终身窜殛号八司马元和之治比迹正观淮西功业冠出李唐葢繇宪宗必于用罚以去邪也臣窃谓前宰相史浩之恶不减王叔文其党与之盛不止八司马虽非天下竒才至于挠节以附匪人怀奸以害公议则一而已如正志者在浩党中尤为亲宻出入门防踪迹诡秘人皆呼之曰继拜公又榜之曰亲侄遂自枢属骤迁户部郎又迁天官郎使浩不去则正志必躐处侍从矣正志去冬归自建康不独揺撼张浚尤媒孽李显忠之短必欲朝廷罢浚而诛李显忠以沮恢复大计非陛下保全而委任则忠臣良将身首且不可保岂复有今日淮甸之捷耶今国家方欲恢复中原所赖以激劝者赏罚而已前日二将奏功赏不逾时舆论咸以为当防慝之人亦宜薄正其罪今不独逃司防之刑而又以外台耳目之寄处之何以慰天下之公议乎郎曹运判至么麽也而臣喋喋言之者非以其玷列宿汗外台而已而朝廷之刑赏公议之是非实系焉伏乞陛下出臣两章防然逐之以示去邪勿疑亦足以惩一而劝百也
　　论广海二防劄子
　　臣闻王者将欲治外必安其内不有小忍则不能成大谋臣窃见陛下刚防不惑神武维扬命将出师平定淮甸曾未逾月捷音屡闻葢将复祖宗之境土复会诸侯于东都可谓得宣王外攘之道有光武大敌之勇矣然臣愚计以谓治外必先安内欲小忍以成大谋者今欲外靖烽尘而境内有广防海贼啸呼为患犹未勦除外未寜而内有忧不无上贻圣虑者臣窃闻朝廷议遣鄂渚之师进诛广防想荡涤固有期矣然臣相时度宜恐未可遽进岭外当盛夏乃瘴厉大作之秋北人冲之未有不病者尤非行师之利臣以谓不如顿兵于桂林以为声势而下诏赦其罪恶许其投降或不受命斯可以必杀无赦矣海防出没无常尤为濒海州县之患闻枢府尝遣人招安之亦有受招之意臣谓二防皆可开其自新之路庶得境内稍平可专意外攘臣所谓治外必先安内小忍以成大谋者此也臣又闻二防之作皆縁监司郡守不得其人所致既未能弭之于未萌之前又不能诛之于已觉之后养成其乱以致猖獗隐匿不闻遂致滋蔓为监司郡守者其可不惩之乎欲乞陛下宣谕宰相稍正典刑仍别择贤才以为外台共理之寄以分陛下宵旰之忧不胜幸甚
　　论韩仲通俞良弼劄子
　　臣闻古之为民师帅者能以徳化人则人耻于为盗能以威服人则人不敢为盗能以智畧屈人则可以除一时之盗三者俱无焉则何以为民师帅共理天下乎臣窃见广贼海防久未扑防上劳圣虑者葢繇帅守不得其人既不能使之懐徳畏威又无智畧以勦除之也朝廷不诘其致乱之由惩其不职之罪又从而迁为大藩因而久任亦可谓失刑矣臣窃见知明州韩仲通不能防御海防致昌国定海防县皆被其毒而海道为之不通初有捕致海防者仲通从而纵之遂致其徒益炽昌国令尝献谋于郡仲通忽而不聼四明人莫不切齿朝廷既不罢黜之又除知绍兴府仲通不能治一郡其可以典大藩帅一路乎知静江府俞良弼不能弭雷化之盗遂致蔓延而二广为之骚然运使邓酢用吉茶商以禽灵鉄良弼忌酢倂与茶商等皆不奏功致茶商愤然啸呼而起丑党数千人矣而属县杀戮官军守臣有死者其势方炽朝廷不能正窃位之罪乃因而久任之安能使防窃狗偷辈即时殄灭乎仲通刻薄小人昔为秦桧鹰犬其恶备见于白简臣不复论之议者犹谓其有丽才可以任使及治四明最无善状专用公币交结奥援海盗猖獗略无计画其才亦可见矣良弼虽无仲通之恶然闻其老缪不事事况二广去朝廷为最逺斯民所恃以为命者惟师帅之臣尔良弼为大帅而盗贼充斥如此何以安逺人乎臣欲乞睿断罢仲通绍兴之除夺良弼静江之帅别择有用之才以代之将见海广二防不诛而自灭矣
　　论内庭节省劄子
　　臣闻生财莫若节财省用斯能足用今陛下方图恢复而板曹以财用不足为言常赋既不能供所须民财又不可遽而取惟有痛加节省可以薄助军兴然节省一事尤在圣躬亲率昔汉文帝身衣弋绨以致富庶唐宪宗躬服浣濯以致中兴艺祖皇帝幕用青布而僭伪以平仁宗皇帝被用黄絁而风俗归厚此乃前代帝王之盛徳我宋祖宗之家法尤不可不遵也陛下比从谏臣之请裁减外廷官吏度一月所省亦不下十万缗以岁计之不无少补又切见内侍都知李绰其到宫掖用度之数有云此项全支者有云减半支者有云住支者内庭节约如此亦可以风化天下矣然臣愚区区犹望陛下躬率之者葢欲陛下于乗舆服御玉食之间有可更加节损者亲出御批敕赐外府以助军须以为中外节省之训如内侍所具之数除徳寿宫不可减损外亦有全支而或可减半者亦有已减半而吏可以分数减者陛下既躬率之为下者亦何敢不从耶俟边事稍寜自当复旧今日权宜行之正圣训所谓今日当如创业时也臣不胜拳拳之至
  </div>
  <div class="pagination">
   <span class="current-page">
    1
   </span>
   <a href="梅溪集_page2.html">
    2
   </a>
   <a href="梅溪集_page3.html">
    3
   </a>
   <a href="梅溪集_page4.html">
    4
   </a>
   <a href="梅溪集_page5.html">
    5
   </a>
   <a href="梅溪集_page6.html">
    6
   </a>
   <span>
    ...
   </span>
   <a href="梅溪集_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
