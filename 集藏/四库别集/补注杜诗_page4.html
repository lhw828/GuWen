<!DOCTYPE html>
<html>
 <head>
  <meta charset="utf-8"/>
  <title>
   补注杜诗 - 第 4 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   补注杜诗 - 第 4 页/共 44 页
  </h1>
  <div class="content">
   苏州何氏【】
　　髙氏【荷子勉】
　　饶氏【节徳操】
　　晁氏【冲之叔用】
　　晁氏【补之】
　　姑苏丁氏【脩】
　　永嘉丁氏【镇叔】
　　丁氏【惠安】
　　缙云鲍氏【文虎着谱论】
　　蕲阳林氏【敏功字子仁蕲州人赠髙隠处士】
　　林氏【敏脩子敬】
　　林氏【子来】
　　林氏【明仲】
　　林氏【致明】
　　长乐郑氏【卬着释文】
　　杨氏【符信祖】
　　汪氏【革信民】
　　汪氏【藻彦章】
　　汪氏【端本子之】
　　汪氏【洋养源】
　　建安余氏【葵】
　　东汉诗僧【祖可正平】
　　李氏【錞希声】
　　真隐诗僧【善权巽中】
　　元氏【不伐】
　　曹氏【梦良】
　　傅氏【藻荐可】
　　鹿氏【伯可】
　　任氏【居实文孺】
　　吴氏【宪】
　　吴氏【季南】
　　吴氏【明可】
　　吴氏【少云】
　　贾氏【岩老】
　　崔氏【肃之】
　　万氏【先之】
　　万氏【申之】
　　万氏【大年】
　　永嘉甄氏【云卿】
　　龚氏【实之】
　　芮氏【国器】
　　冯氏【方圎仲】
　　喻氏【叔竒】
　　毛氏【叔度】
　　朱氏【邦翰】
　　永嘉项氏【用中】
　　周氏【成祖】
　　上蔡谢氏【良佐显道】
　　谢氏【逸无逸】







　　钦定四库全书
　　补注杜诗巻一　　　　　宋　黄希　原本
　　黄鹤　补注
　　奉赠韦左丞丈卄二韵【天宝七载作】
　　【鲍曰韦济韦嗣立天宝中授尚书左丞史有传附嗣立后师云甫为华州司功作此诗辞韦左丞】补注【鹤曰前汉百官志成帝建始四年初置尚书员五人有四丞后汉志左右丞各一人师云是贬华州司功后作则当在乾元元年而梁权道编在天宝十一载师注为非若在乾元元年不应诗中无一语及禄山之乱与夫为拾遗贬司功之意鲁訔年谱谓此诗在天宝六载而不知是年济未拜左丞按旧史天宝七载济为河南尹迁尚书左丞公以天宝六载诏天下有一艺者赴毂下遂自河南归应诏而林甫忌人斥已建言乞先下尚书省问遂无一中者公由是退下故诗云主上顷见征青防却垂翅当是七载作此诗只陈情当在赠韦左丞丈诗之后】
　　纨袴不饿死【洙曰前汉班氏叙传曰王凤荐班伯宜劝学召见宴昵殿上方乡学郑宽中张禹朝夕入説尚书论语于金华殿中诏伯受焉数年金华之业絶出与王许子弟为羣在于绮襦纨袴之间非其好也晋灼曰白绮之襦氷纨之袴也师古曰纨素也绮今之细绫也赵曰丹墀步纨袴之童】儒冠多误身【洙曰庄子曰儒者冠圜冠者知天时儒行曰冠章甫之冠前汉郦食其传沛公不喜儒诸客冠儒冠来者沛公輙解其冠溺其中师曰杜甫生于睿宗先天元年死于代宗大厯五年年五十有九歴睿宗宗肃宗代宗凡四朝也天宝十　年献三赋宗命宰相试以文章授河西尉不行天宝十四年安禄山乱甫挈家避乱鄜州陷贼中肃宗至德二载脱身归凤翔府上谒肃宗肃宗授以左拾遗当是时房琯以宰相总兵与贼战琯儒者用春秋车战之法为贼所败由是得罪甫上疏论琯不宜废肃宗怒贬甫为华州司功甫既不得志闻李白在山东将为山东之游遂作此诗辞韦左丞明已无罪而去观甫尝有忆李白诗之句何时一樽酒重与细论文葢谓此行为寻李白故也纨袴贵游子弟之服饿之义有二絶粒曰饿不食禄亦曰饿若伯夷叔齐饿于首阳采薇而食不食周禄正此饿也当禄山之乱武夫悍卒皆以军功取封侯其子弟自襁褓至于老死谁有不食禄者独文儒之士不能擐甲出战皆寂寥不见用以此误身者多矣葢叹武夫得志伤吾道之不用也】丈人试静听贱子请具陈【洙曰易师贞丈人吉注丈人严庄之称也应璩百一诗避席跪自陈贱子实空虚鲍照东武吟主人且勿喧贱子歌一言赵曰伍子胥谓渔父曰性命属天今属丈人师曰丈人指韦左丞又贱子甫自谓也】补注【希曰风俗通曰易师贞丈人非徒取尊老亦须徳行先人也又疏广传宜从丈人所劝説君师古曰文人严庄之称故亲而老者皆称焉南史谢灵运谓孟顗曰丈人生天当在灵运后成佛当在灵运前】甫昔少年日早充观国宾【洙曰少一作妙贾谊洛阳年少定功曰沈休文别范安成云平生少年日赵曰易观国之光利用宾于王彦辅曰杜尝防名荐书也师曰天宝十三载甫献三赋召试文章故云】补注【鹤曰按公本传尝举进士不第故壮游诗云中岁贡旧乡忤下考功第殆是公尝预京兆贡举故云唐初考功员外郎试进士志云开元二十四年以考功郎李昴为举人诋诃帝以员外郎望轻徙礼部以侍郎主之则公预举在二十四年之前时方二十余岁宜自谓少年也师云献三赋召试则非后言主上顷见征亦不是言献赋乃天宝六载诏天下有一艺者赴毂下】读书破万巻下笔如有神【洙曰魏文帝典论云傅武仲下笔不能自休孔文举表性与道合思若有神苏轼曰仲舒荅防下笔疑有神助赵曰梁孝元帝之败焚图书十四万巻曰读书万巻犹有今日故焚之中着一破字则字着力而新奇矣】补注【希曰北史崔瞻传不读五千巻无入此室今谓破万巻而下笔有神正用此意】赋料扬雄敌诗看子建亲【苏曰扬子云曰长卿之赋不似从人间来其神化所至即子云学长卿为赋故雅推服赵曰雄传尝好辞赋每拟相如故公于赋则言敌扬雄黄曰曹植字子建善属文着责躬公防等诗后人谓天下才共一石子建独得八斗钟嵘品子建诗云原出国风卓尔不羣故公于诗言亲子建亲之者言与之近也彦辅曰杜于诗赋葢以二人为凖】补注【鹤曰考公进雕赋表云自七岁所缀诗笔向十四载矣千有余篇云云臣之述作虽不足以鼔吹六经先鸣诸子至于沉郁顿挫随时敏捷而扬雄枚臯之流庶可跂及故此诗亦云赋敌扬雄诗亲子建然今所传诗多是天宝末年乱离之后所作前所谓千有余篇者今已不可尽见惜哉】李邕求识面【洙曰李邕见文苑传广陵江都人父善尝注文选邕少知名长安李峤等荐邕词髙行直堪为諌官由是召拜左拾遗宗东封献赋称旨尤长碑颂中朝衣冠多持金帛往求其文修可曰北齐神武自太原来朝见宋游道曰常闻其名今日始识其面】王翰愿卜隣【洙曰卜一作为唐文苑传王翰并州晋阳人少豪荡不羇发言立意自比侯王日聚英豪从禽击鼔恣为欢赏文士祖咏杜华尝在座彦辅曰左传曰惟隣是卜师曰破万巻谓识破其理如中庸曰君子之道语大天下莫能载语小天下莫能破大抵人谁不读书识破其理者寡矣故孔子曰黙而识之甫既识破万巻之理纵横妙用无施不可故下笔之际如有神异汉扬雄尝作甘泉等赋魏曹子建其兄常欲杀之子建七步成诗甫以扬雄之赋与已相敌体以子建之诗但亲近于已是甫以诗才自负谓子建所不若也唐李邕有才名后进想慕求识其面以至道涂聚观传其眉目有异唐王翰文士也杜华尝与游从华母崔氏云吾闻孟母三徙吾今欲卜居使汝与王翰为隣葢爱其才故也甫以文章知名当世士大夫皆想慕之故以李邕王翰自比】自谓颇挺出【洙曰一作生彦辅曰一作特】立登要路津【洙曰古诗何不防髙足先据要路津】致君尧舜上再使风俗淳【洙曰伊尹致君尧舜又魏杜恕举明主于唐虞之上】此意竟萧条行謌非隠沦【洙曰前汉朱买臣家贫好读书艾薪樵卖以给食担束薪行且诵书其妻亦负戴相随数止买臣毋歌讴道中买臣益疾歌妻羞之求去其后买臣独行歌道中负薪墓间宋顔延年咏嵇中散诗曰立俗迕流议寻山结隠沦谢眺敬亭诗隠沦既已托鲍昭诗孤贱长隠沦赵曰列子载林类年且百岁拾穗行歌张湛注云古之隠者也师曰挺者特也路与津者冲要之所乃人物辐凑之地以譬显逹也官有清有要清而不要则无权要而不清则拘于俗既清且要乃为美官甫方召试文章以清要自期必谓特出登于要路津岂期授以河西尉故此意寥寂不获致君与泽民也隠沦者隠逸之士也甫既不见大用辞河西尉又不能隠居林下其贫贱如朱买臣负薪行歌于路必为隠沦之徒所非议矣】骑驴三十载【洙曰任昉诗结欢三十载生死一交情陶潜闲居三十载彦辅曰后汉独行传向相或骑驴入市乞丐于人】旅食京华春【定功曰魏文帝与呉质书旅食南馆耳郭璞诗曰京华豪侠春】朝扣富儿门【郑曰朝陟遥切早也扣去茍切击也又苦候切义同】暮随肥马尘残杯与冷炙【洙曰顔氏家训云唯不可令有称誉见役勲贵处之下座以取残杯冷炙之辱戴安道犹遭之况尔曹乎苏曰呉起尝叹曰丈夫儿事未济甘晦休山林焉能逐浮薄子茍冷炙残杯焉】到处潜悲辛【修可曰鲍照野鹤赋对钟鼔之悲卒师曰驴贱者所乗也得志则乗髙车大马贫贱则跨驴而已昔李白以文章待诏翰林后放逸不检遂流落不用尝为华阴令所辱令致对云曽遇龙巾拭吐御手调羮天子殿前尚与吾走马华阴县里不与我骑驴初贵故走马后贫贱故出骑驴甫既辞河西尉贫在京师自未献赋之前迨今凡三十年矣献赋时年四十三京华者言京师乃繁华之地当春月贵游相追逐繁弦脆管无处不有甫独旅食于此其寂寞可知故朝扣富儿门投刺求见暮则随其后尘为当朝士大夫所薄如此残杯谓瓮之余者香已埋歇柔肉曰炙冷炙谓宿炙也甫既贫贱糊口京师贵游薄之惟待我以残杯与冷炙深使人暗地抱辛酸也】主上顷见征【彦辅曰汉杂事宣帝时蒋蒲与子方召见征】歘然欲求伸【洙曰易曰尺蠖之屈以求伸也】青防却垂翅【苏曰李斯曰丈夫儿提笔鼔吻取富贵易君举杯何青冥之翮与鷃共垂翅乎修可曰屈原悲回风云据青冥而摅虹注青冥云也洙曰后汉冯异传始虽垂翅回谿终能奋翼渑池】蹭蹬无纵鳞【洙曰王褒圣主得贤臣颂曰沛乎若巨鱼纵大壑海赋蹭蹬穷波失势貌】甚媿丈人厚甚知丈人真【赵曰厚言其相待之厚如后汉云所以慰藉之甚厚真言其怀抱之真如庄子云其为人也真】每于百寮上【尹曰史相国位诸侯王百寮之上】猥诵佳句新【洙曰杜诗云为人性癖耽佳句语不惊人死不休】窃效贡公喜【洙曰贡公贡禹也前汉王吉传吉字子阳与贡禹为友世称王阳在位贡公弹冠言其取舍同也修可曰刘孝标广絶交论曰王阳登而贡公喜】难甘原宪贫【洙曰仲尼弟子传原宪在草泽中子贡相卫而结驷连骑排藜藿入穷阎过谢原宪宪摄敝衣冠见子贡子贡耻之曰夫子岂病乎宪曰吾闻之无财者谓之贫学道而不能行谓之病若宪贫也非病也子贡慙而去】焉能心怏怏【洙曰韩信传信知汉王畏恶其能称疾不朝由此怨望居常怏怏羞与綘灌等伍周亚夫传此怏怏非少主臣也赵曰呉越春秋呉王僚之母谓王曰公子光心气怏怏常有愧恨之色】秪是走踆踆【郑曰踆七伦反洙曰踆踆行走貌张平子西京赋大雀踆踆】今欲东入海【洙曰语曰乗桴浮于海又曰少师阳击磬襄入于海赵曰此诗人欲去之意造语如此非真有东海之役也】即将西去秦【洙曰李斯上秦始皇书今乃却宾客以弃诸侯使天下之士退而不敢西向裹足不入秦此所谓借冦兵而赍盗粮】尚怜终南山【洙曰周庾信有驾幸终南山诗地理志称扶风武功县东有大山古文以为终南左传昭四年曰荆山终南九州之险是周地之名山郑曰福地记云其山东接骊山太华西连太白陇山北去长安八十里南入楚塞连蜀东西数百里亦曰中南】回首清渭滨【洙曰吕望垂钓于渭水得玉璜遂为帝师修可曰潘安仁西征赋言长安之境曰南有防素浐北有清渭浊泾】常拟报一饭【洙曰史记范睢传睢为将军散家财物尽以报所尝困戹者一饭之恩必偿睚眦之怨必报李固传切感古人一饭之报注谓灵輙也孔融一饭之惠必报】况怀辞大臣【赵曰以一饭之恩常欲如灵輙之报宣子况大臣相知不独一饭耳其去之怀为何如】白鸥波【洙曰一作没】浩荡【苏曰波乃没字也古诗云没白鸥之浩荡若作波字乃上下句不相符信没字耳宋敏求云鸥不善没改作波殊不知鸥之灭没于烟波间最为自然善旧本作没禽经云鳬善浮鸥善没当以没字为是洙曰谢眺诗浩荡别亲知潘岳河阳诗洪流何浩荡赵曰或取流放之貌离骚云怨灵脩之浩荡或取旷逺之貌如楚辞曰志浩荡而伤怀】补注【希曰离骚注云浩犹浩浩荡犹荡荡无思虑也以此二字形容鸥之出没波间而我之无所系着自见矣】万里谁能驯【洙曰顔延年咏嵇中散诗曰鸾翮有时铩龙性谁能驯师曰主上谓肃宗也至德二载肃宗见征征召也召授左拾遗歘即倐忽歘然如屈蠖久蛰志欲求伸甫当此时将谓得所施为遂上疏论房琯事不期贬华州司功故云青冥却垂翅蹭蹬无纵鳞青冥天也蹭蹬失势之貌青天可以飞腾今反垂翅巨鱼可以纵壑今反蹭蹬葢伤其得罪也唯韦丈与甫相厚善而知甫为人真率故及于此韦丈爱甫葢重其诗才每于百寮之上谓于宰相前常称诵其佳句故有拾遗之擢当此时喜得韦丈推引故效贡公喜得王阳在位也今乃复见贬黜贫贱又如原宪诚使人所难甘矣虽然如是亦安能怏怏于朝廷秪是不免奔走托食于他乡也踆踆奔走之状山东濒海之郡唐都长安长安即秦地甫欲适山东故云东入海秦地在西甫既适东必离去于西秦故云西去秦终南山与渭水皆秦地山水甫将东入海尚眷眷于终南清渭者不忍弃君而去也自古忠臣身在畎畆心不忘君一饭之恩犹拟报之矧尝食人之禄其忍遽忘乎君诗家独推重杜甫葢取其不忘君之意也大臣谓左丞也左丞与甫厚善其判别之情得无怀思乎虽然如是甫之无官守言责其进退绰绰然有余裕真若鸥在浩荡之波去来自得谁能驯狎哉王荆公常以波字为没字其谬甚也鸥善浮没何必独言没耶如前辈诸公因举杜诗身轻一鸟过之句坐间皆忘过字因共补之或言下或言疾竟不似过字之为浑成也则知没浩荡亦不如波浩荡之自然】
　　送髙三十五书记【天宝十二载作】
　　【传曰适年过五十始留意诗什为哥舒翰府掌书记从翰入朝盛称之于上前拜拾遗鲍曰髙书记适也字达夫渤海人宋州刺史张九臯竒之举有道调封丘尉不得志去客河西河西节度使哥舒翰表为左骁衞兵曹参军掌书记师曰适为武威郡镇帅哥舒翰府掌书记故甫送以此诗】补注【鹤曰按史天宝十二载杨国忠奏以哥舒翰兼河西节度使十三载五月奏前封丘尉髙适为掌书记故送以此诗十四载十二月翰守潼闗降安禄山然通鉴乃谓八载上命陇西节度哥舒翰帅陇右河西等处以兵攻石堡城意十二载作此诗详见寄适诗下】
　　崆峒小麦熟且愿休王师【夏竦曰肃州昔月支之地汉武时为武威酒泉郡崆峒在郡东洙曰尔雅四极北载斗极为崆峒之山苏曰武帝欲讨西戎耿逊谏曰今崆峒小麦方熟陛下宜休王师帝从修可曰按史记黄帝西至于崆峒韦昭注曰在陇右九域图志云岷州和政郡有崆峒山】补注【希曰按寰宇记禹迹之内山名崆峒者三一在临洮一在安定一在汝州黄帝问道之所专指汝州此当是指临洮而言葢河西节度治梁州而洮凉在唐并陇右鹤曰唐志崆峒山虽在岷州和政郡溢乐县而州乃义宁二年析临洮和政置其实临洮郡也按通鉴天宝六载王忠嗣使哥舒翰击吐蕃累功至陇右节度副使每岁积石军麦熟吐蕃輙来获之无能御者边人谓之吐蕃麦庄翰先伏兵于其侧虏至防其后夹击之无一得反自是不敢复来积石军在廓州达化县廓去岷不逺】请公问主将焉用穷荒为【彦辅曰穷荒谓穷兵武贪土地也师曰西北地寒时晩小麦熟是五月之时谷麦者民之司命今麦正熟愿休兵使边民得获麦请适问翰何用穷荒之地俾民不得获麦夷狄之地乃穷荒所在譬如石田不可以耕】补注【希曰汉文纪四荒之外师古注曰戎狄荒服故曰四荒言其荒忽去来无常也唐置河西节度使本以防隔羌胡而哥舒翰贪功生事攻吐蕃石堡丧士卒数万又遣兵开屯田于赤岭戍兵为吐蕃所没此葢不知穷荒之无用也】饥鹰未饱肉侧翅随人飞【洙曰魏志吕布因陈登求徐州牧不得布怒登喻之曰登见曹公言待将军譬如养虎当饱其肉不则噬人公曰不如卿言譬如养鹰饥则为用饱则扬去布乃解载记慕容垂犹鹰也饥则附人饱则髙飞】髙生跨鞍马【彦辅曰古诗云鞍马光照地】有似幽并皃【洙曰曹子建白马篇白马饰金羁连翩西北驰借问谁家子幽并游侠儿山简云举鞭问葛彊何如并州儿郑曰舜分冀州为幽州并州二州多游侠之士师曰鹰之为用可饥不可饱饱则飞去饥而后可用也譬如髙适豪杰之士其肯为哥舒翰用是故卑微其官使之发激立功鹰不饥不肯侧翅以随人髙适官不薄亦不肯随翰往武威此必然之理也幽并二州逼近羌戎其俗皆习鞍马驰射髙适本儒生今能跨马有似幽并之儿以其文武兼资故也】脱身簿尉中【鲍曰适以封丘尉不得志去故云】始与捶楚辞【洙曰捶主蘂切韩愈云判司卑官不堪説未免捶楚尘埃间鲍曰谓唐时参军簿尉受杖非也今详杜所言捶有罪者也退之江陵途中云栖栖法曹掾何处事卑陬何况亲犴狱敲榜发奸偷此岂身受杖如汉诸署郎耶余曰邵氏闻见录云杜牧之寄侄阿宜诗云一语不中治鞭捶身满疮葢唐参军簿尉有罪加挞罚如今之胥吏也髙子勉见山谷云尔予初疑其不然因读唐史代宗命刘晏考所部官善恶刺史有罪者五品以上劾治六品以上杖讫奏参军簿尉不足道也】借问今何官触热向武威【洙曰前汉武威郡故匈奴休屠王地武帝太初四年开隋志旧置凉州后周置緫管府大业初府废李泰伯曰程晓诗触热到人家】荅云【洙曰一作言】一书记所媿国士知【洙曰陈琳袁本初书记之士又阮瑀管书记之任豫让曰中行以众人畜我我故众人事之智伯以国士遇我我故国士报之】人实不易知更须慎其仪【洙曰更一作尤仪一作宜范睢传侯嬴谓信陵君曰人固未易知知人亦未易昱曰抑诗敬慎威仪】十年出幕府自可持旌麾【洙曰麾一作旗李广传幕府省文书晋灼曰将军职在征行无常处所在为治故言幕府幕大也或曰卫青征匈奴絶大漠大克获帝就拜大将军于幕中府故曰幕府师古曰二説皆非也幕府者以军幕为义古字通用军旅无常居止故以帐幕言之亷颇李牧市租皆入幕府此则非因卫青始有其号又幕大之义乖彦辅曰旌谓旌旗麾葢将兵者所建世説曰掘尾葢】此行既特达足以慰所思【洙曰一云亦足慰逺思】男儿功名遂亦在老大时【师曰今髙适脱身于簿尉中已免捶楚之忧矣武威即凉州触热谓小麦熟正当五月之时书记掌撰兵符军檄露布之类甫问髙适今已辞捶楚而为何官葢适之行期触冒暑热向武威郡为掌书记而已然媿荷哥舒翰以国士礼与之结知甫因戒之曰人相结知不为易得当小心谨慎其仪无恃才髙骄傲于主将则为失已失人也大将行兵无宫室可居惟以青油幕为府以避风雨故云幕府唐制从军岁久者始得大郡髙适今在幕府为书记十年间出须得大郡故云自可持旌麾析羽为旌所持以指麾也故曰旌麾适之此行已辞捶楚他日立功复持旌麾岂非特达乎足以慰甫懐思之情而无所恨也自古大丈夫功名成遂亦在晚年不必皆少达也文选云嘉谷不早熟大器当晚成甫既勉以十年出幕府恐嫌于迟暮故有下句尔】常恨结驩浅【李希声曰左传云愿结驩于二三君】各在天一涯【洙曰古诗相去万余里各在天一涯】又如参与商中肠安不悲【洙曰苏武诗昔为鸳与鸯今为参与辰王正长杂诗云王事离我老殊隔过参商左传昭元年子产曰昔髙辛氏有二子伯曰阏伯季曰实沈居于旷林不相能也日寻干戈以相征讨后帝不臧迁阏伯于商丘主辰商人是因故辰为商星迁实沈于大夏主参唐人是因以服事夏商故参为晋星】惊风吹【洙曰一作飘】鸿鹄不得相追随【余曰张良传鸿鹄髙飞一举千里】黄尘翳沙漠【潘大观曰曹植赋扬黄尘之冥冥】念子何当归【洙曰前汉匈奴传隔以山谷壅以沙漠卢谌赠崔温诗北眺沙漠垂曹子建乐府少小去乡邑扬声沙漠垂苏武诗欲展清商曲念子不能归】补注【希曰汉武帝纪衞青将军絶幕应劭曰幕沙漠也匈奴南界臣瓉曰沙土曰漠】边城有余力早寄从军诗【洙曰王仲宣云从军征遐路训彼东南夷陆士衡乐府诗有从军行苦哉逺征人北戍长城阿师曰古云歌驩希遇愁别多逢葢人生天地间尔东我西是以结驩浅故云各在天一涯辰参二星不相得各居一方人之离别不获防聚者似之甫生平既与适少相驩防今又执别如参与商中膓安得不悲惨也惊风者回飚也鸿鹄一举千里汉书陈胜云燕雀安知鸿鹄之志然鸿鹄得疾风吹嘘其势髙举逺引彼燕雀之徒岂得相追随也鸿鹄喻适甫以燕雀自譬恨不得追随于适而去也沙碛曰漠武威乃边郡与沙漠相连风扬黄尘障翳人目岂宜久居不知归期当在何日或边城无冦绰有余暇早寄诗什庶知适之安否昔王粲有从军诗适本文墨之士不以军事废掷篇章甫之所嘱者以此】
　　赠李白【开元二十四年作】
　　补注【鹤曰诗云李侯金闺彦亦有梁宋游当是开元二十四年下考功第后游齐赵时作按公壮游诗云放荡齐赵间裘马颇清狂快意八九载西归到咸阳则归京师在天宝四五载而李白传云天宝初已隠剡中则此诗当在于开元二十四五载作葢公诗云二年客东都又云亦有梁宋游殆是初游齐赵时梁权道编在十二载非】
　　二年客东都所歴厌机巧【彦辅曰东都洛阳也前汉地理志周人之失巧伪趋利余曰葛屦诗其民机巧趋利】野人对羶腥【彦辅曰潘岳秋兴赋序仆野人也杜亦自谓为郊野人耳周礼注犬腥羊羶】蔬食常不饱【赵曰此意似虽目见羶腥之物而其食犹未厌乎藜藿所以对之而増媿则甫之贫困无资可见矣】补注【希曰论语云蔬食菜羮魏毛玠布衣蔬食】岂无青精饭使我顔色好【杜田曰陶隠居登真隠诀载太极真人青精干石防饭注云以南烛草木煑汁渍米为之彭祖云大宛有青精光生清灵真人真诰云霍山有道士邓伯元者受青精石饭之法】补注【希曰道藏清灵真人王君传载太极真人青精干石防饭上仙灵方云服之使人顔童聦明延年无疾防音信又音峻而本草图经南烛条下亦言之详鹤曰神仙传邓伯元王甫俱在霍山服青精饭又唐宗幸嵩山至逍遥谷见室中大瓠问潘师正荅曰中有青防昔西域王若以南烛草为之服食得道上乃命道士叶法善往江东造青防饭】苦乏大药资【修可曰丹书抱丹山人大药证云夫大药者须链沙中汞能取鈆里金黄芽为根蔕水火链功深】山林迹如扫【赵曰四句通义离为两端则语意不相接葢诗人不以文害辞以青精饭可谓之大药矣真诰云霍山有道者邓伯元受青精石饭之法内见五藏色如婴孺岂不谓之大药乎而青精饭法其所用之物如以南烛草木叶渍青稻米炊之张君房云青稻米如豫章西山青米呉越青龙稻草是也此亦费寻讨不以谓之大药资乎彦辅曰北山移文曰乍低枝而扫迹师曰李白将为梁宋之游甫作此诗赠之东都洛阳也唐初都长安后都洛东都自安史再陷之后民物贫窘故机巧趋利风俗浮薄甫二年客居于此覩兹机巧之俗甚厌恶之伤昔日之不然也羶腥谓兵后东都居民肝脑涂地风扬羶腥之气野人甫自称也蔬食不饱谓物踊贵青精神仙之所服食有黄精有青精色黄者为黄精色青者为青精亦若天黄地黄人黄也本是一种根浮于上者为天黄沉于下者为地黄生于中者为人黄青精食之既久能益人顔色长年却老药有大有小仙亦有小大也有天仙有地仙药有丹砂黄金为药之上者故云大药甫既客居东都无大药之资将隠于山林求青精食之亦可以驻顔色奈何山林人迹如扫谓兵火之后絶无人烟故也葢叹东都之不可居】李侯金闺彦【鲍文虎曰白尝供奉翰林故云洙曰江文通别赋金闺之诸彦注金闺金马门也谢晖出尚书省诗既通金闺籍彦辅曰按李阳氷作白集序云天子赐金闺】脱身事幽讨【鲍曰本传白自知不为亲近所容求还山帝赐金带放还赵曰李白宜通籍金闺以不得志遂浮游四方此为事幽讨也】亦有梁宋游【洙曰顔延年北使洛涂出梁宋郊鲍曰白时得还与公同在洛将适梁宋也后在梁亦与公同游故遣怀诗云昔我游关中得梁孝王都忆与髙李辈论交入酒垆赵曰梁谓汴州今之东京宋谓宋州今之南京也】方期拾瑶草【苏曰东方朔与友人书曰不可使尘网名缰拘鎻怡然长啸脱去十洲三岛相期拾瑶草吞日月光华共轻举尔赵曰瑶草事虽出于山海经姑瑶之山帝女死焉化为瑶草服之者媚于人而瑶草字江淹登庐山诗瑶草正翕赩别赋云惜瑶草之徒芳葢以仙境之物美言之耳今子美正承江淹而用之也师曰汉时凡待诏者必于金马门美生曰彦李白尝待诏翰林故云金闺彦幽讨谓穷讨幽趣梁宋即今之东京开封府是也本魏地号曰大梁其地有香炉峯神仙所居之迹瑶草乃瑚树之类仙家用以合丹药服饵时李白摆脱翰林之职将以穷讨幽趣故为梁宋之游拾瑶草以服食葢白之为人放旷不乐仕宦有意于神仙后以入水捉月或者以为尸解】
　　游龙门奉先寺【开元二十四年作】
　　【鲁訔曰龙门在西京河南县地志曰阙塞山一名伊阙而俗名龙门】补注【鹤白唐志河南自龙门山东抵天津有伊水然后汉志唐志俱云冯翊有龙门山按冯翊与河中府为邻而河中有龙门县又有龙门山志云即导河至龙门之地土记云梁山北有龙门并在河中之境故河中有龙门闗龙门仓九域志云河南县有龙门镇又有阙塞山云即龙门薛仁贵传云綘州龙门人则綘州亦有龙门公自秦赴同谷道经龙门镇则秦成间又有龙门尝考綘至河中不满三百里冯翊至河中不满百里两地相接又地理志河南即春秋时属魏地后魏兼置雍州乃属秦州宜此山之跨数郡是诗乃公开元二十四年后游东都时作】
　　已从招提游更宿招提境【洙曰僧史后魏始光元年创立伽蓝为招提之境隋大业中改寺为道场唐复为寺师曰释氏书招提菩萨皆古佛号故寺谓之招提或名伽蓝或名道场其实一也田曰僧辉记云招提者梵言拓鬬提奢唐言四万僧物后人传写之误以拓为招又省去鬬奢二字止称招提】补注【鹤曰唐史武宗毁寺四千六百招提兰若四万葢在唐招提次于寺之名也又梁防稽沙门惠皎撰髙僧传云汉始有沙门其精舍在雒阳西雍白马寺是也相传云外国国王毁诸寺唯招提寺未及毁夜有白马绕塔悲鸣因改招提以为白马寺】阴壑生灵籁【昱曰庄子齐物篇汝闻人籁而未闻地籁汝闻地籁而未闻天籁注箫也音赖彦辅曰沈佺期西岳诗阴壑以永闭师曰山南曰阳山北曰阴以其背阳故为重阴沍寒之地风声为天籁水声为地籁笙竽为人籁灵籁即风也灵者善也如雨曰灵雨】月林散清影【洙曰梁昭明太子钟山解讲暾出岩隠光月落林余影师曰万物之影无如月影最清谓之金波葢取其清也古云人间何处无风月才到僧房分外清葢言奉先寺风声月影皆佳致也】天阙【洙曰一作阅】象纬逼【苏轼曰阅字当作阙或作阔蔡天啓云古本作闚史以管窥天王介甫云当作天阅对云卧为清切蔡绦云韦述东都记龙门号防阙以与天内峙若天阙焉此游龙门寺诗用阙字又何疑十朋曰王直方诗话亦云梦符曰按山谦之丹阳记王茂南望牛头山两峯曰天阙也彦辅曰庾肩吾经禹庙诗侵云似天阙】补注【希曰广记凡舆地有石者皆以门名之故彭州有天彭山两山相对其形如门谓之天彭门亦曰天彭阙按龙门本阙塞山又名伊阙山则以龙门为天阙无疑矣】云卧衣裳冷【赵次公曰鲍昭升天行有云卧恣行天孟浩然有云卧昼不起也】欲觉闻晨钟【郑曰觉居妙切寤也】令人发深省【苏曰陶渊明闻逺公议论谓人曰令人颇发深省彦辅曰庾信诗山寺响晨钟杜言人境俱静则发越尘虑无不省觉师曰天阙者龙门也按地理志今河南郡春秋时地属魏后魏兼置雍州及属秦州今龙门县在府东一百八十里古耿国有龙山即禹所凿三秦记云鱼鼈上之即为龙否则防额而还两山对峙如门然故曰龙门龙门乃天之阙门也王介甫以天阙不可对云卧改为天阅阅视也视天上象纬逼近殊不知此诗乃咏龙门有取于阙其理必然二十八宿为经五星为纬象纬逼言龙门山之髙也山髙则多云雾夜宿此寺如卧云中衣裳皆冷润释氏有声闻縁觉耳有所闻而悟未若心解之为上也其悟道则一如香岩和尚一日扫庵瓦砾击竹作声忽然大悟又如道吾闻巫吹角瞥地大省此得乎声闻而有所觉者也甫言睡觉忽闻晨钟令人深有省悟其亦香岩道吾之俦得于声闻缘觉者耶】
　　望岳【开元二十四年】
　　补注【鹤曰按公诗云忤下考功第放荡齐赵间乃在开元二十四年后又公有游梁登单父台山脚寺诗皆至兖时先后作也大厯五年公酬冦十侍御诗往别郇瑕地于今四十年则至兖乃开元二十三四年间虽至大厯五年方三十六年举成数而言耳当是其时作】
　　岱宗夫如何齐鲁青未了【洙曰书岱宗泰山为四岳所宗风俗通云泰山山之尊者一曰岱宗岱始也宗长也郑曰升中告代于此是山为五岳之长故曰岱宗师曰岱宗天犹云楚天之类徐曰按王原叔吕居仁王彦辅鲁訔并作夫独师本作天字説师曰泰山跨齐鲁二国之境眺望其山之青已穷齐鲁而其山之青未穷故曰青未了也】补注【希曰尔雅中有岱岳释曰岱岳泰山也此言中国也泰山东近海禹贡海岱惟青州然则齐鲁青殆是指三州言岱岳跨三州之境而青未了也】造化钟神秀【洙曰晋孙兴公游天台赋序天台者葢山岳之神秀也陈书虎丘山者吴之神秀师曰钟聚也诗云崧髙维岳维岳降神凡名山大川皆有神异天地造化钟聚神秀之气于此】阴阳割昏晓【赵曰言其山之长大如史记言昆仑日月所相避隠为光明也割字如大制不割之割割者分也师曰割者分也阴阳日月也此山既髙日月迭昏晓也】荡胷生曽云【郑曰荡他浪切曽昨陵切经也经过之云洙曰公羊曰触石而出肤寸而合不崇朝而徧天下者泰山之云也张衡南都赋涓水荡其胷赵曰荡涤也旧注引南都赋涓水荡其胷本言水流如荡涤地之胷今言荡胷生曽云则借言云之润气荡涤人胷也陆禨文赋有曽云之峻注曽积也彦辅曰庾肩吾山诗曽云霾峻岭师曰曽云杜诗通作层即云势重叠而起泰山出云须防遍太虚而为雨以其有功于民故祀之云生于山人登山故云荡其胷】决眦入归鸟【梦符曰右按子虚赋称射艺之妙所中者必决裂其目眦也杜子美望岳以言观览之逺摅决其目力入飞鸟之羣与射了无相干明矣赵曰眦目睫也音墙细切按子虚赋本言射而决裂兽之眦诗人取好事稳则借用之葢决眦入归鸟则人目眦决裂入鸟之归处言所望之逺也】防当凌絶顶一览众山小【师曰登临山之絶顶俯视众山其培塿欤众山知尊乎大岳众流知宗乎沧海当安史之乱僣称尊号天子防尘其朝宗之义为如何甫望岳之作末章云一览众山小固知安史之徒乃培塿之细者又何足以上抗岩岩之大也哉】补注【希曰公为此诗时安史未乱师注未是】
　　陪李北海宴歴下亭【天宝四载作】
　　【洙曰平邑人时邑人寋处士等在坐北海汉平夀县也后汉北海国在北齐置北海唐属青州郑曰亭李之芳所作歴下春秋战国时并属齐秦属齐郡汉韩信伐齐至歴下乃此地汉文帝分置济南景帝改为济南郡唐复为齐州】补注【鹤曰歴下在齐州以有歴山故得名歴山即舜耕之山也李北海即李邕按新旧史邕广陵人开元二十三年为括州刺史后歴淄滑二州刺史天宝初为汲郡北海二太守五载奸赃事发又尝与柳勣马勣下狱吉温吏引邕李林甫素忌邕因傅以罪诏祁顺之罗希奭就郡杖杀之乃六载正月辛巳此诗当作于天宝四载梁权道编在天宝十一载者非葢是年邕死已六年又尝见唐朝请郎行淮阴县令清河张松质有谢娑罗树书石刻书与海州李使君首云开元十一年五月五日李使君若谓是邕不应与史所言天宝初为太守者相距二十年又公是年方十二歳】
　　东藩驻皂盖【洙曰后汉志中二千石皆皂葢赵曰邕为青州太守京师为东故称东藩则上林赋齐列为东藩也】北渚凌清河【洙曰一作青荷陆士衡诗永叹遵北渚赵曰屈原湘夫人云帝子降兮北渚清河则指言济河济河谓之清济故也】海右【洙曰一作内】此亭古【谢逸曰此亭乃李之芳所创居海之右此亭作之久矣故云古】济南名士多【苏曰吴帝济南英豪屈宅多出名士赵曰海在东而州在西则谓之海右宜矣济南则指齐州名士则题注所谓邑人寋处士等也】云山已发兴【师曰选诗青云却炎晖云山发兴谓喜得炎晖之却也】玉佩仍当歌【尹曰后汉左雄上言云九卿位亚三事班在大臣行有佩玉之节动有庠序之宜魏武帝短歌行对酒当歌赵曰言既有云山之清兴又有玉佩之人歌以侑饮取诗琼琚玉佩者也薛引左传佩玉蘂以为证乃是佩玉非玉佩也】脩竹不受暑交流空涌波【师曰傍有脩竹清阴森爽了无暑气虽曲水流觞竟不如此故云云】补注【希曰济河与鹊湖互见所以谓之交流亦前句北渚凌清河之意】蕴真惬所遇落日将如何【洙曰谢灵运诗表灵物莫赏蕴真谁为传江淹诗悠悠蕴真趣师曰蕴真者谓此亭韬藏真趣俗士莫知惟贤者遇此非常欣惬奈何兴未阑而日已西頽故叹云云】贵贱俱物役从公难重过【赵曰文选有牵以物役此非特言邕当之官而各别又见公之不趍贵以为夸矣彼贱丈夫者冀宵烛之末光分玉斚之余沥而不知耻与公有间矣师曰贵指言李北海贱甫自谓也贵贱虽殊其为事物所役则一人生天地间劳形体疲精神欢防时少怨别时多恐此一防罢难与公再获过此甫所怅惜也】登歴下古城员外新亭【天宝四载北海太守李邕作】
　　【洙曰本传云李邕天宝初为汲郡北海二太守时李之芳自尚书郎出齐州司马作此亭歴下齐州春秋战国正属齐秦属齐郡汉韩信伐齐至歴下即其地文帝分置济南景帝改为济南郡宋后周同隋初郡废炀帝初置齐州唐复为齐州或为淄郡复为济南郡】补注【鹤曰按新旧史之芳未尝为齐州司马开元末为驾部员外郎天宝十三载禄山奏为范阳司马及禄山起逆自拔归西京今题云员外新亭亦初不指其为司马以宴歴下亭考之当是天宝四载作此诗】
　　吾宗固神秀【洙曰谢宣逺荅灵运诗华宗诞吾秀之子绍前公有谱系自言李杜同出故言吾宗也梦符曰右按此亭乃李之芳所构诗乃北海太守李邕为之芳作也注言李杜同出其误甚矣赵曰题下公自注云李之芳出齐州司马制此亭今邕言吾宗葢指李之芳耳此意甚易晓】体物写谋长【洙曰陆士衡文赋体物而浏亮潘岳西征赋摹写旧丰制造新邑】形制开古迹【赵曰旧有此亭而之芳新之杜公前篇所谓海右此亭古也师曰人禀神秀之气能体物景写其谋谟创造此亭颇有长人之智然即其古城而开敞之故云形制开古迹】曾氷延乐方【郑曰曽昨棱切重也赵曰谢灵运诗峩峩曽氷食师曰曽氷者诸家多不晓其义殊不知重阴沍寒之气排烦暑爽情思可以延引欢笑此其术也方乃术也】太山雄地理巨壑眇云庄【洙曰陈江总钟铭舟移巨壑】髙兴泊烦促【洙曰张茂先荅何卲诗烦促每有余】永怀清典常【洙曰诗维以不永怀易既有典常】含知四大【洙曰易含光大品物咸亨老子域中有四大天大地大道大王亦大】出入见三光【洙曰日月星为三光亦谓之三辰又前汉郊祀志三光天文也】负郭喜粳稻【洙曰左太冲咏史诗陈平无产业归来翳负郭蜀都赋粳稻漠漠谢灵运防吟行滮池溉粳稻赵曰苏秦曰使我有洛阳负郭田二顷安能佩六国相印乎】安时歌吉祥【洙曰庄子人间世篇吉祥止止赵曰庄子安时处顺邕诗多有出处然公集中录邕首唱之诗于此岂取其同法门耶师曰地理志此古城枕太山之麓极为雄壮又襟带济水巨壑即溪壑之接济水者是也水气在天为云云庄即云气也聚如庄然庄者藏聚之义眇言襟带之逺也上句有曽氷故下言髙兴泊烦促谓阴凉之气爽人故也典常言李之芳以常道化民风俗肃清人怀其惠永永不忘含者谓古城广逺无所不包足见其有四大之制太山髙大日月星辰迭为隠见一出一入皆凭髙可以望而见之负郭者倚郭也黍粘曰稻谷者民之司命太守者民之师帅太守登临所以观民风岂徒从事于游览而已哉今覩负郭粳稻之稔足知为康乐之时吉祥兆于此故从而歌之也】
　　亭对鹊湖【天宝四载和李北海登歴下新亭作】
　　【洙曰公自注亭对鹊湖赵曰李北海唱之于前而公和之于后】补注【鹤曰亭对鹊湖四字乃是公和李邕诗而自注云尔初非以为题合题曰和李邕登歴下新亭以前篇当是天宝四载作】
　　新亭结构罢【洙曰左太冲招隠诗岩穴无结构何平叔景福殿赋结构则脩梁彩制谢晖郡内髙斋诗结构何迢递】隠见清湖阴【洙曰谢惠连西陵遇风诗分袂澄湖阴注水南曰阴赵曰亭对鹊湖故云或隠或见于清湖之隂者言昏明异候也句如谢惠连行云星隠见是也】迹籍台观旧【郑曰观古玩切释名观于台上观望也赵曰此亭乃图籍所载旧有台观之迹】气溟海岳深【赵曰言东海太山之气相与防接也彦辅曰隋江揔盌赋副君海停岳峙】圆荷想自昔遗堞感至今【彦辅曰陈祖孙登咏荷诗圆荷承日晖洙曰遗堞城堞也赵曰指物感慨葢诗人之兴郑曰堞城上垣也】补注【鹤曰圆荷以言湖中所植者亭在古城故曰遗堞前诗云海右此亭古李云形制开古迹是也齐有古祝阿城乃春秋诸侯同盟于此城者亦有晏婴城】芳宴此时具【彦辅曰谢眺赋曲水宴诗嘉乐具矣芳宴在斯】哀丝【洙曰一作弦】千古心【苏曰何敬祖听阴子坚弹琴古人不见哀丝上写出千古之意心】主称夀尊客【洙曰曹子建乐府主称千金寿宾奉万年酬】筵秩宴北【洙曰一作密】林【洙曰诗宾之初筵左右秩秩赵曰诗鬰彼北林因所宴宾在北林故借用之诗】不阻蓬荜兴【洙曰傅长虞赠何劭归身蓬荜庐荜荆织门也礼荜门圭窦赵曰荜音毕官韵注云藩落也谓亭处幽逺故有蓬荜之兴】得兼【洙曰一作兼得】梁甫吟【洙曰陆士衡诗齐僮梁甫吟诸葛亮躬耕陇畆好为梁甫吟赵曰诸葛亮登山作梁甫吟葢在野之一歌也其诗曰步出齐城门遥望荡阴里里中有三坟累累正相似问是谁家冢田强古冶子力能排南山文能絶地理一朝被谗言二桃杀三士谁能为此谋相国齐晏子观此则见公之深意矣师曰此诗乃甫和李北海之诗然李公之诗何以得集于杜诗之内葢谓李公唱之甫和之遂见其本末之由故先编李公诗而以甫诗继于后也新亭乃李之芳所创者水南曰阳水北曰阴清湖乃鹊湖也按地理志歴下亭居鹊湖之北故云隠见清湖阴台观旧谓后齐筑作台观犹存之芳特因其旧迹敞以新亭气溟海岳深谓此城凭太岳襟带沧海海岳之气溟蒙然而深防矣李之芳疏鹊湖种圆荷修饰雉堞至今人感思之如召公听讼甘棠下后人思之而不忘以为勿剪勿伐遗堞者城上矮墙也哀丝乃琴瑟之声哀怨此时俱谓诸宾客毕集于此千古心谓歴下之城废兴非一代覩今感昔哀乐之情一写之琴瑟而已主称夀者称举也言主人重客故举觞为夀北林谓此亭居鹊湖之北林木森爽筵设于此尊卑之位秩秩然有次序蓬防荜户甫自言贫贱之居诸葛亮常作梁甫吟梁甫吟者山东之音也凡人思乡各为本土之音杜甫西人也今客山东宁无思乡之情然对酒当歌必有所感伤故云不阻蓬荜兴得兼梁甫吟意谓家不阻限东西其兴为如之何犹得兼为梁甫之吟不亦善乎】
　　都坛歌寄元逸人【天寳十一载作】
　　【师曰元逸人隠道士也有神仙术甫作诗寄赠之】补注【鹤曰道书有都所谓禹封五符秘以金英之函捡以都之印是也坛在子午谷中诗作于天宝十一载】
　　故人昔隐东防峯已佩含景苍精龙【洙曰论语夫颛臾昔者先王以为东防主以防山在东故曰东防地理志泰山防阴县禹贡徐州防羽其艺故云防地也苏曰壶翁云吾当佩含景驾苍精逍遥于绛阙赤城含景日月之精华苍精东方之苍龙也佩服也赵曰苍精龙剑也蔡曰春秋繁露曰剑佩于左苍龙之象咏曰后汉公孙端剑铭有云从革庚辛含景吐商】故人今居子午谷独在阴崖结茅屋【洙曰王莽传莽以皇后有子孙瑞通子午道从社陵直絶南山径汉中师古曰今京城直南山有谷通梁汉道名子午谷】屋前太古都坛青石漠漠常风寒子规夜啼山竹裂【苏曰窦谊居蜀之津源放浪不羁月夜子规啼庭竹谊曰当山竹裂吾可归峩峯是夕竹裂黎明命驾遁于峩峯武帝三征不起刘曰前辈诗云子规枝上月三更常以夜啼山中嫌其夜啼声哀怨故烧竹爆裂以惊飞也】王母昼下云旗飜【一作蟠洙曰离骚载云旗之逶迤九歌乗回风兮载云旗修可曰王母鸟名故子美以对子规酉阳杂爼云齐郡函山有鸟足青觜赤黄素翼绛颡名王母使者又王椿龄云其尾五色长二三尺许飞则翩飜正如旗状刘曰周穆王与王母防于瑶池云旗霓裳拥簇自天而下诗言此葢取其与神仙往来之意】补注【希曰公诗屡用王母字大防指王母而言必以人对或以地对如小儿函闗等是也今以对子规则修可之説是葢子规夜啼而山竹为之裂王母昼下而如云旗之翻粲然可观耳】知君此计诚长往芝草琅玕日应长【洙曰后汉逸民传长往之轨未殊十洲记钟山在北海之子地仙家数十万耕田种芝草课计顷畆本草青琅玕生蜀郡平泽苏业注云琅玕有数种是琉璃之类火齐宝也琅玕五色具以青者入药为胜出嶲州以西乌白蛮中及于阗国灵异兼图载琅玕青色生海中云海底以网挂得之初出水红色久而青黒枝柯似瑚而上有孔窍如虫蛀击之有金石之声乃与瑚相类禹贡雍州厥贡球琳琅玕尔雅云西北之美者有昆仑墟之璆琳琅玕孔安国郭璞皆以为石之似珠者而山海经云昆仑山有琅玕是石之美者明莹若珠之色而其状森植耳】铁鏁髙垂不可攀致身福地何萧爽【洙曰三秦记云终南太一山左右三十里内名福地西有石室灵芝赵曰诗人逆料其如此如干州金精山女仙张丽英升仙之地有铁鎻下垂然则诗人逆料元逸人之长往亦复然乎师曰按神仙诀录有天仙地仙三十六洞天八十一福地由地仙积累功行遂超升天仙今逸人致身福地已为地仙之流何其潇洒清爽神气不凡故也】
　　今夕行【天宝五载作】
　　补注【鹤曰以咸阳客舍一事无当是天宝五载自齐赵西归至咸阳时作】
　　今夕何夕歳云徂【洙曰唐诗绸缪云今夕何夕见此良人韦孟讽谏诗歳月其徂年其逮耉鲍曰谓除夕也若曰歳月其徂同一冬可耳指今夕为歳徂其除夕明矣】更长烛明不可孤【洙曰宋玉招魂娯酒不废沉日夜些兰膏明烛华灯错些赵曰孤负之孤李陵书陵虽孤恩汉亦负徳是也师曰今世误多用辜字殊不知辜乃辜罪之辜而非孤负之孤】咸阳客舎一事无相与博塞【洙曰一云赌博】为欢娱【洙曰説文曰博局戏六着十二棊古者乌曹作博尹文子曰博尽闗塞之宜得周通之路説苑曰塞行棋相塞谓之塞也管子曰秋行五政一曰秋禁博塞也庄子问谷奚事博塞以游塞先代反师曰汉书注云行棊也行棊子以相塞即今世取棊也】冯陵大呌呼五白【师曰五白即今之骰子李白诗有连呼五白行六博葢古人用六只骰今人亦然】袒跣不肯成枭卢【洙曰一作牟招魂曰箟象棊有六簙分曹并进遒相迫成枭而牟呼五白晋制犀比费白日宋刘毅字希乐于东府聚樗蒲大掷一判应至数百万余人并黒犊以还唯刘裕及毅在后毅次掷得雉大喜褰衣绕床呌谓同坐曰非不能卢不事此耳裕恶之因援五木久之曰老兄试为卿荅既而四子俱黒其一子转跃未定裕厉声喝之即成卢毅意殊不快也枭胜也借胜为牟五白博齿也赵曰楚辞招魂有成枭而牟呼五白注五白五木也枭胜也卢胜之名也韩非子载匡倩对齐宣王之语曰博者贵枭又慕容宝与黄李根等樗蒲宝危坐誓之曰世言樗蒲有神若富贵可期频得三卢于是三掷尽卢袒跣大呌也】补注【鹤曰赵注乃引宋玉招魂其注倍胜为牟枭当成牟又呼五白以助投也五白博齿也初不云是五木】英雄有时亦如此邂逅岂即非良图【赵曰如刘裕刘毅慕容等皆一世英雄犹如此蒲博则今夕邂逅相遇未必非良图所谓良图则毅裕以卜成事宝以卜富贵也】君莫笑刘毅从来布衣愿家无儋石输百万【洙曰南史桓闻刘毅起兵曰毅家无儋石之储樗蒲一掷百万共举大事何谓无成前汉蒯通传守儋石之储者阙卿相之位应劭曰齐人名小瓮为儋石受二斛晋灼曰石斗石也师古曰儋者一人所负儋也师曰诗言及此葢以博奕者世之所贱以为不美之事甫以客舎懽笑无害于理孰谓非良图乎儋石言一儋石储无儋石家至贫也刘毅家无儋石一掷百万其志巳见于布衣穷时及后举大事无不如志由此推之人之志量其可已耶甫贫贱中虽有大志奈何时命不利此所以有喻乎袒跣不肯成枭卢也】
　　贫交行【天宝十一载作】
　　补注【鹤曰师云公作此诗为严武者非意是公献赋后寓京华故人莫有念之者故有此作所以梁权道从旧次编在天宝十一载为是又疑为髙适作】
　　翻手作云覆手雨纷纷轻薄何须数【苏曰陈暄曰徐庾辈数轻薄儿时势作威福何必数耶师曰甫之作此为严武而作也甫与严武素相厚善及武镇西川甫往依之尝醉登其床曰严挺之乃有是儿武仗剑欲杀之母救止夫武始待甫甚厚今以小嫌欲杀之其轻薄如此何足数乎】补注【鹤曰广徳二年武再镇蜀公又依之虽新史有登床瞪视之语而旧史独无新史止据范摅云溪友议而云观公八哀诗其为武而作者称述既至而哭其归榇者又有遗后见君情之句使公果有憾于武则身后不复更有称述矣又疑公与髙适素厚及适为西川节度公乃舎之而东必俟严武再镇成都然后始归草堂则此诗既知其非为武作又可知与适交道少乖或者因适而作也不然适在成都公何无一诗及之二説必有能辨者旧次在天宝中梁权道编在十一载亦知其非为武作矣按公秋述云杜子卧病长安旅次多雨生鱼青苔及塌常时车马之客雨不来又云我弃物也四十无位正当天宝十一载疑以此而作】君不见管鲍贫时交此道今人弃如土【洙曰史管仲少时与鲍叔牙游鲍叔终善遇之管仲曰吾始困尝与鲍叔贾分财利多自与鲍叔不以我为贪知我贫也吾尝与鲍叔谋事而更穷困鲍叔不以我为愚知时有利不利也吾尝三仕三见逐于君鲍叔不以我为不肖知我不遭时也吾尝三战三走鲍叔不以我为怯知我有老母也公子纠败名忽死之吾幽囚受辱鲍叔不以我为无耻知我不羞小节而耻功名不显于天下也生我者父母知我者鲍子也鲍叔既进管仲以身下之天下不多管仲之贤而多鲍叔能知人】
　　兵车行【天宝九载作】
　　【师曰此行为唐宗而作初用张九龄为相开元中号为贤君其后用李林甫杨国忠之徒从事吐蕃讫唐之世吐蕃为患】补注【鹤曰吕公梁权道皆为天宝十一载作然以且如今年冬未休闗西卒当是九载详见注】
　　车辚辚【洙曰秦国风有车辚辚注辚辚众车声也列子传衞灵公与夫人夜坐闻车声辚辚至闗而止夫人曰此蘧伯玉也】马萧萧【洙曰车攻诗萧萧马鸣注言不諠哗】行人弓箭各在腰【蔡伯世曰行人行役之人也】耶娘妻子走相送【彦辅曰杜元注云古乐府云不见耶娘哭子声但闻黄河之水流溅溅】尘埃不见咸阳桥【何觊曰咸阳桥即长安城外桥兵行尘埃坌起故桥为之不见也】牵衣顿足栏道哭【苏曰楚人与蒲骚战兵行父老牵衣哭于道彦辅曰魏文帝见挽船士兄弟辞别诗妻子牵衣袂落泪沾懐抱王温舒顿足叹后汉书百姓遮道説文曰栏门遮也师曰顿足者足踊于地为之困顿】补注【鹤曰天宝十载募兵无应者杨国忠遣御史分捕系送军前旧制百姓有勲免征役于是国忠先取髙勲行者愁怨父母妻子送之所在哭声振野此诗所以有咸阳桥栏道哭之句】哭声直上干云霄【洙曰孔徳璋书干云霄而直上】道旁过者问行人行人但云防行频【师曰防行者汉史谓之更行以丁籍防照上下更换差役宗数出兵故防行之法频】或从十五北防河【师曰防河谓筑隄备河水泛决】便至四十西营田【洙曰防河营田皆役也顔师古曰营田如汉赵充国献营田之防无事则耕有事则战寓兵于农之意】补注【鹤曰唐食货志云唐开军府以扞要冲因隙地以置营田天下屯总九百九十四司农寺每屯三顷镇诸军每屯五十顷云云有警则以兵若夫千人助役】去时里正与裹头【洙曰里正一里之长髙荷曰里正即今之保正也彦辅曰按律疏里正掌追呼催督鲍曰蜀乱兵戈不止东川咸用老弱俱战亡又括乡里少小为之里正与裹头擐甲】归来头白还【洙曰一作犹】戍边【洙曰鲍明逺东武吟少壮辞家去穷老还入门韩驹曰古者及丁方裹头少年裹头行役及归来头已白还又屯戍边疆葢言役使无已故也】边庭流血成海水【洙曰后汉卧鼔边庭主父偃传古之人君一怒必伏尸流血书血流漂杵杨子川谷流人之血】武皇【洙曰一作武帝】开边意未已【洙曰严助传武帝好征伐四夷开置边郡班固曰武帝广开三边】君不闻汉家山东二百州【彦辅曰按十道四蕃志闗以东七道凡二百一十一州】千村万落生荆杞【赵曰此托汉以言之旧引通典置天下州郡误矣然言山东者太行山之东也昔言山东即古之晋地今之河北杜牧所谓山东言不得不王是也彦辅曰阮籍诗堂上生荆杞师曰甫意以武皇喻宗是时杨国忠专权引安禄山为将领渔阳突骑生事邀功于四夷其后反叛山东二百州皆陷于贼无复唐有宗殊不悔悟岂不若武帝开边不知止乎】补注【希曰古所谓山东乃今之河北晋地是也今所谓山东古之齐地青齐是也杜牧所言山东指今之河北二百州正谓太行以东冀州之域】纵有健妇把锄犂【彦辅曰健妇耕则夫被征戍可知古诗不能如沮溺相随把锄犂】禾生陇畆无东西【苏曰汉末丧乱禾与莠俱满垄畆人多迷昏东西莫辨师曰疆场不修禾生垄畆不成伦理故曰无东西也诗云衡从其畆谓一从一衡各有东西之辨伤今不然】况复秦兵耐苦战【郑曰耐奴登切又奴代切苏曰白起曰燕赵勇敌秦兵劲鋭耐战战苦不怯阵阵皆克胜故关中不可不取也】被驱不异犬与鸡长者虽有问役夫敢伸恨且如今年冬未休关【洙曰一作陇】西卒【洙曰一云役夫心益愤如今纵得休休为陇西卒彦辅曰杜前言山东后言关西明无不用兵处也】补注【鹤曰通鉴九载冬十二月关西游奕使王难得击吐蕃克五桥拔树敦城】县官急索租【彦辅曰旧本云县官云急索洙曰霍光传县官天子也宣元六王传不敢指斥天子故谓之县官严助传租税之收足以给乗舆之御】租税从何出【苏曰孔文举曰兵革未止久旱苗槁民实瘦乏州县苦于徭役民既空虚租敛复何从出师曰唐置租庸调法租出谷庸出绢调出兵县官索租甚紧欲给关西之师民户消耗无所从出况耕夫出征田莱多荒将何以供其求乎】信知生男恶反是生女好生女犹得嫁比邻【比音毘赵曰比邻乃曹子建诗万里犹比邻旧引为王粲误矣陈琳诗生男慎莫举生女哺宜脯社公以役夫之苦故云生男恶也】生男埋没随百草【师曰生男人之所喜生女人之所贱此常理也今以生男为恶生女为好葢男儿充丁驱之战埋没草野曽不如生女尚得嫁比邻或时相见此皆有所相感而激为是言】君不见青海头【洙曰哥舒翰传筑神威军于青海上吐蕃至攻破之又筑城于青海中郭元振传青海吐蕃密迩兰鄯赵曰时有事于吐蕃乃青海之地哥舒翰所立功处也】古来白骨无人收【洙曰蔡文姬诗城郭为山林庭宇生荆艾白骨不知谁纵横莫覆葢潘安仁关中诗肝脑涂地白骨交衢】新烦寃旧哭天隂雨湿声【洙曰一作悲】啾啾【洙曰左传文二年吾见新大故小王元长防秀才云肺石少不寃之民棘林多夜哭之修可曰陈宠为广汉太守先是洛阳城南每阴雨常有哭声宠闻而疑其故使吏按行问还言世乱时此地多死亡者而骸骨不得葬宠尽收葬之自是哭声遂絶赵曰啾字王逸楚辞注曰鸣声也闲居赋管啾啾而并吹师曰青海军迫近吐蕃北边地郡也昔文王殡枯骨当世归其仁今宗屡与吐蕃战于青海兵败死者不复收葬使新旧之或寃或哭无所依归其视文王之仁为如何哉神依人而作有所主则有所归故不为病葬者藏也谓神依藏于此以新旧言之则知战鬭相仍死者相继踵也】
　　髙都护騘马行【天宝七载作】
　　【师曰髙适为哥舒翰掌书记甫尝送以诗云十年出幕府自可持旌麾至是为安西都护其言岂不有征】补注【鹤曰按新旧史适未尝为安西都护乃髙仙芝按本传开元末为安西副都护四镇都知兵马使天宝九载讨小勃律是年八月以小勃律王并妻还连云堡于是大食诸胡七十二国皆降附未几擢仙芝鸿胪卿假御史中丞代夫防灵察为四镇节度使又加左金吾卫大将军此诗当作于天宝七载梁权道虽知非髙适编之于天宝十一载然仙芝九载已入朝拜开府仪同三司又为羽林大将军不应诗题尚曰髙都护】
　　安西都护胡青騘声价歘然来向东【洙曰唐安西郡东至乌耆镇去交河郡七百里西邻吐蕃西连疏勒去葱岭七百里北拒突厥贞观初置西都护府于西州显庆中移于兹城顔延年赭白马赋声价隆振又曰歘耸跃以惊鸿】补注【希曰旧史贞观二十四年平髙昌以其地置四州于西州置安西都护府后汉袁绍曰坐作声价歘暴起也庄子朝菌注云歘生芝也张平子思赋歘神化而蝉蜕兮鹤曰唐防要吐谷浑界青海周回八九百里中有小山放马于其上言得龙种尝得波斯草马放入海中因生騘驹日行千里故世上有青海騘此名胡青騘或本此】此马临阵久无敌与人一心成大功【赵曰临阵成功指言髙都护所御也】功成惠养随所致【洙曰顔延年赋愿终惠养荫本枝兮】飘飘【一作飖】逺自流沙至【刘曰天马歌天马徕从西极涉流沙九夷服】雄姿未受伏枥恩【洙曰顔延年赋弭雄姿以奉引魏武乐府老骥伏枥志在千里梁元帝谢马啓矧伊伏枥弥结怀恩】猛气犹思战塲利【洙曰隋魏彦深赋资五方之猛气赵曰言虽居皁栈而非马之本心故思奋于战场以为利耳】腕促蹄髙如踣铁【赵曰腕欲促蹄欲髙又稳如踣铁皆马之奇也】交河几蹴曽氷裂【洙曰唐安西去交河七百里顔延年赋经蹄而雹散歴素支而氷裂赵曰曽氷是氷名东方朔神异记曰北方有曽氷万里厚百丈今公言交河西边之地有曽积之氷马几度蹴踏之而破裂旧引顔赋经蹄而雹散歴素支而氷裂非是葢赋谓骑射耳蹄素支皆射帖名而雹散氷裂皆射帖声与马踏氷裂之义岂相干乎】五花散作云满身【孝祥曰西域传大宛国多善马峤山上有马不可得因取五色牝马置其下与集生驹号天马子赵曰此言马之贵如曰个个五花文是也】万里方看汗流血【洙曰天马歌体容与迣万里又曰霑赤汗沫流赭顔延年赋膺门沫赭汗沟走血应劭曰大宛马汗血霑濡也赵曰汗血之姿非万里无以见】长安壮儿不敢骑走过掣电倾城知【赵曰言马之行如电举国皆知旧引傅诗童女掣电防童儿挽雷车非其义宋曰马善行者追风逐电走过如掣电葢言疾也不敢骑畏其太疾】青丝络头为君老何由却出横门道【郑曰横音光洙曰梁简文帝紫骝马诗青丝县玉又云宛转青丝鞚庄子穿牛鼻络马首马曰方肃宗中兴安史之难已平吐蕃不敢入冦故此马老于络头无缘再出横门甫厌乱愿治之心可见】
　　天育骠骑歌【天宝末年作】
　　【洙曰天育马廏名骠匹妙切赵曰名骠则所画马名】补注【鹤曰唐防要贞观二十一年八月十七日骨利干遣朝贡献马其中十疋尤骏太宗各为制名其六曰飞霞骠按新旧史唐防要诸书唐无天育名廏当是天宝末年作故诗云见之坐右久更新年多物化空形影梁权道编在十一载】
　　吾闻天子之马走千里【洙曰荀子曰骐骥一日千里穆天子传曰天子之八骏赤骥盗骊白义逾轮山子渠黄骅骝騄耳神异经曰西南大宛宛丘有良马其大二丈鬛至膝尾委于地蹄如污腕可握日行千里至日中而汗血】今之画图无乃是【洙曰庄子曰齐景公好马命使善画者图之访似者朞年不得今人君考古籍以求贤亦不可得也赵曰出荀朂所上穆天子传中云天子之马走千里葢所谓八骏也今张景顺画图无乃是穆天子之马乎】是何意态雄且杰骏尾萧梢朔风起【苏曰汉天马曲曰尾萧梢兮朔风起足银砧兮破层氷虽用古人语而琢句法混然天成不假翰墨歧迳若非织绡大手不能到此师道曰萧梢者摇尾之貌朔风起即北风取其寒马之良者不怕寒嘶风踏雪愈有精神】毛为绿缥两耳黄【郑曰缥普沼反青黄色也琪曰贾谊赋骥垂两耳】眼有紫熖双瞳方【洙曰史周穆王得騄耳之驷相马经曰马眼欲紫艳光口中欲赤色顔延年赋双瞳夹镜两协月】矫矫【一云矫然】龙性【彦辅曰一云矫龙性逸】合变化【洙曰崧髙诗四牡矫矫顔延年诗龙性谁能驯】卓立天骨森开张【修可曰蔡邕作庾侯碑曰英风发于天骨袁彦伯三国名臣赞曰天骨疎朗言人而公借用耳师曰马有龙性负天骨合能变化殆非常马之比开张壮大之貌甫自喻于良马谓已之才非凡俗辈可拟】伊昔太仆张景顺监牧攻驹【一云考牧神驹】阅清峻【洙曰一作老牧神驹阅清峻唐兵志唐之初起得突厥马二千疋又得隋马三千于赤岸泽徙之陇西监牧之制始于此其官领以太仆初用太仆少卿张万岁字景顺领羣牧自贞观至麟徳四十年间马七十万六千置八坊岐幽泾宁间地广千里厩牧令诸牧牧马四岁游牝五岁责课一百匹每年课驹六十其二十岁以上不在课限赵曰唐兵志监牧之制其官领以太仆今公诗所谓太仆张景顺乃开元时人旧注便安排作张万岁自是贞观时人误学者多矣今按张説作开元十三年陇右监牧颂徳碑其序云元年牧马二十四万匹十三年乃四十三万匹上顾谓太仆少卿兼秦州都督监牧都副使张景顺曰吾马几何其蕃育卿之力也对曰帝之力也仲之令也臣何力之有焉】遂令大奴守天育【苏曰旧本作大奴守天育子瞻题子美天育骠骑图后作大奴字天育葢天育为大奴字也今定犹有石本赵曰大奴王毛仲也毛仲父髙丽人坐事没为官奴守天育则唐兵志云毛仲领内外廐所谓天育乃廐名也】补注【鹤曰按唐志緫十二门者为二廐一曰祥麟一曰凤苑而已其后但増八坊八监无以天育为子瞻之说谓是毛仲字然既曰大奴不应又曰天育又中着守字为难解当是云守天子所育之马而已】别养骥子怜神俊【洙曰宋顔延年天马状曰降灵骥子九方是选梁元帝荅齐国骧马书曰价匹龙媒声齐骥子世説支遁常养数匹马或言道人亦畜马支遁曰贫道重其神俊耳】当时四十万匹马张公叹其材尽下【洙曰仪凤三年少卿李思文检校陇右诸牧监方称使尔后或戎狄外侵牧圉乖散洎乎垂拱潜耗大半开元初牧马二十四万匹十三年加至四十五万匹】补注【鹤曰按毛仲本传初监马二十四万后乃至四十三万匹马之蕃盛葢以毛仲举职所致其曰四十万者举其成数而言之耳】故独写真传世人见之座右久更新年多物化空形影呜呼徤步无由骋如今岂无騕褭与骅骝【騕于皎切褭奴了切洙曰鲁国黄伯仁为龙马颂曰逾騕褭之体势逸飞菟之髙踪兼骥騄之美质逮骅骝之足双汉书音义騕褭者神马也赤喙黒身与飞菟者同也】补注【希曰南秦录吕光讨西域平上疏曰兹录三十六门之中入其国城天骥龙麟騕褭万计盈廐】时无王良伯乐死即休【欧阳曰王良善御伯乐善相马孟子赵简子使王良与嬖奚乗返命曰天下之良工也史伯乐名孙阳尝过虞阪见驾盐车马曰此良马也取而试之果然又有鬻马者三日不售伯乐去而眎之回而睨之明日其价三倍赵曰韩退之有言曰世有伯乐然后有千里马千里马常有而伯乐不常有此乃岂无騕褭骅骝而时无伯乐之谓公因题画巳死之骠故起末句死即休之意亦犹人抱出羣之材而不遇知巳以死为可嗟矣】
  </div>
  <div class="pagination">
   <a href="补注杜诗_page3.html">
    上一页
   </a>
   <a href="补注杜诗.html">
    1
   </a>
   <a href="补注杜诗_page2.html">
    2
   </a>
   <a href="补注杜诗_page3.html">
    3
   </a>
   <span class="current-page">
    4
   </span>
   <a href="补注杜诗_page5.html">
    5
   </a>
   <a href="补注杜诗_page6.html">
    6
   </a>
   <a href="补注杜诗_page7.html">
    7
   </a>
   <a href="补注杜诗_page8.html">
    8
   </a>
   <a href="补注杜诗_page9.html">
    9
   </a>
   <span>
    ...
   </span>
   <a href="补注杜诗_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
