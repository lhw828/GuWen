<!DOCTYPE html>
<html>
<head>
    <meta charset="UTF-8">
    <title>诚意伯文集 - 第 10 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诚意伯文集 - 第 10 页/共 36 页</h1>
    <div class="content">　　偶兴
　　劳人怨长途壮士悲老别那将望乡心对此伤神月凄凉寒风至惆怅芳草歇瑶琴无子期丝弦为君絶
　　杂感
　　畸穷伤往事晚莫悔前非流光不相待逝川那可追佳期隔河汉日夕千里思鸿雁西北来安能从之飞伫立望明月天霜夜沾衣
　　黄慎之自闽见访夜坐对酌怅然有感
　　故人一为别七见秋夕月今日见故人故人须髪新世情如须发故人当识察车轮东北驰车毂终不移倦暑伏菅蒯白汗如流泻开门见故人谓是天上下新人各自媚故人何为者斧斤入山林松柏化灰灺寄语风胡子莫怪金跃冶
　　煌煌华烛辉扇扇飞蛾翼羲和倚扶桑恨无夸父力大鹏虽有能万里亦一息可怜千斤牛坐受鼷防食故人髪犹黒故人心尚赤人生一世间几见驹过隙南山有乔松翠鹬鬬顔色般倕不收録野火恣焚炙枝枯榦亦折雪霰交洒浙中心有流液入地化为石遗之五百年犹堪补青天
　　郑同夫饯别图诗
　　江上潮始白林端霞半紫防风飏归防红叶映行子芳醪耻金樽清歌犹在耳马鸣不见人愁来若流水








　　诚意伯文集巻三
　　钦定四库全书
　　诚意伯文集巻四
　　明　刘基　撰
　　覆瓿集四
　　古诗
　　为祝彦中题山水图
　　髙轩玲珑不受暑半幅轻绡宿烟雨白屋素壁生空明似闻水声绕庭宇松髯拂天藤蔓埀枯根瘦石相因依寒涛不惊虎兕卧岚翠欲与蛟虬飞空江悠悠一渔艇渚白沙明万鱼静武陵桃花何处寻落日微风片防影
　　寄江西黄伯善兄弟
　　我思美人乃在洞庭之阳彭蠡之隂冲波亘天三百里离恨比之应更深扬澜咆哮左蠡怒白日惨惨猿吟欲往从之愤余心鼋鼍臲卼不可以驾风摐摐兮雨淫淫望厌原之飞烟邈匡庐之髙岑霞标日观矗南斗石门双阙撑嵚虹旌兮翠羽昌容兮鳯凰舞荍衣兮茝襟玉笙吹兮紫鸾音望不见兮悲莫任江水湛湛愁枫林西来文曾到海愿寄笔札逾兼金
　　题安仁余氏留余堂
　　君不见石季伦对案方丈皆八珍瑚夜光视如土宁知汨没同埃尘又不见李賛皇平生鼎食满万羊中厨烟火宵未冷诏书趣使趋南荒金谷名园委蔓草平泉荆棘无人扫荣华瞬息可奈何空令过者伤怀抱世人积金贻子孙一朝金尽难复论古来天道有好还君看汉代于公门
　　送胡季瑊平江监仓
　　君不见棠谿沙中金又不见龙门山上桐冲波荡汨入坎窞石溜漱囓欹雷风梓人桃氏不见顾自分委弃蒿栎同一朝清庙作雅乐搜索络绎奔垂工飞亷鼓铸王尔斸炽炭利凿相治礲朱弦横縆笋簴立镇圭衮冕齐雍容世间物理有消息累土自可成穹隆司仓虽微君莫弃君不见鲁叟当年尝委吏
　　弋阳方氏寿康堂诗
　　先生作堂依林臯绕屋杉松浮翠涛乌皮灵寿扶鹤发项有千嵗双埀绦小孙踉蹡竹马戏大孙防衣花底翺有耳不聆阛阓音有目不识簿领曹鸎啼燕语日髙起羽觞沉沉浮春醪君不见非熊老人钓清渭九十鹰扬亦劳瘁
　　徐资深华山图歌
　　华岳挿天七千丈丹崖翠壁开仙掌壁间擘出黄河流大禹以之分九州河流衮衮赴溟涨华岳拔出天河上云宫雾窟疑本无石室金台俨相向玉泉髙通玉井津中有莲实如车轮世人肉食未羽化可望不得聊相亲髙堂晚晴图画展眼明一见心目逺世间尘土今纷纷吾当拂衣卧山云
　　题仲山和尚羣鱼图
　　濠梁之乐谁能写袁蚁死后无画者上人安知身非鱼援毫貌出态更殊剡藤素拂秋云冷眼前惊见沧江永翠尾轻披水上萍玉鳞倒漾空中影前行十二相回环吹涝喣沬渊沄间最后羣趋俨成列皎若寒霄舞流雪却思昨夜风雨来赤鲤已去随奔雷鲰鱻不作霄汉梦濳心泳暖何悠哉赠言还画重太息芒鞋竹杖今何适慎勿作海水汹涌龙峥嵘空令素壁凝尘生
　　永康胡元鼎白云楼
　　少年辞家徃京国蓬根一断无消息有时长想白云飞江海茫茫泪霑臆归来拜母悲且喜悔作他乡逺游子却起髙楼对白云防服翩翩足甘防昔日望云煎百虑今日看云美无度却忆天涯望云日平生心事从此毕
　　赠医士黄元之
　　先生轩辕之子孙手提万物生死根神功微妙不可状能使元气回游魂箧中汞芽抽粟粒丹光照耀三彭泣衔珠不受修蛇报采药常令白猿拾结庐几嵗呉山阿赤松俗时相过更向蓬莱下神水并与人世清烦疴
　　为本大师题唐临晋帖
　　干符天子万几暇宫中扈从多儒冠玉堂开宴出晋帖翠气荡揺山雪寒侍臣模写各臻妙碧树琼柯相照耀令孜嗟叹至尊喜内官拜舞宫娥笑日斜宴罢归内园外门有事人不言君不见闗东夜飞赤白丸昭陵玉匣秋风酸
　　题老翁骑牛图
　　白日上悠悠竹梢雾已收晴天不易得及时当放牛邻家放牛多儿童我家无儿只老翁寒衣在机织未就原上烈烈多髙风勿言衰老筋力薄有牛可放殊不恶但愿天公不相恼牛背闲眠饥亦好
　　题额森进德祖母徐氏节义传后进德之祖以战死时其祖母年尚少
　　凰乃鳯之匹麒乃麟之俦锦衾角枕期白髪谁知不得同山丘丈夫殉节殒烽矢英灵在世何曾死两龙未合延平津白日无光天色紫君不见青松与兎丝引蔓相纒萦松摧丝蔓断结根犹作千岁苓洞房含风霜露早孤儿哑哑在怀抱皇天可怜儿长成相见黄泉情亦好
　　题钟馗役鬼移家图
　　髯夫当前黧妇后腊鬼作粮驱鬼负虹蜺可驾雷可车胡为役鬼来肩舆乃知老馗未公正怙威植私干律令云沈隂鬼怪多馗乎馗乎奈尔何
　　为杭州郑善止题蓬莱山图
　　君不见大瀛海中有神岳如昆仑周遭四城五十里石骨缠绕扶桑根琪华烂日珠炫夜翠楼玉殿虎守阍钟山烛龙在其北两眼煜发如朝暾仙人东王公掌握天纪弼帝尊长虹为辕龙作马飘然乗风白日在下弱水汤汤无力可负芥自从大禹刻石之后来者寡彼秦之皇其贪如狼而汉之武其欲如虎楼船万斛空巍巍欲到不到风掣之徐市蜉蝣身乃欲邀安期文成五利小竖子羊质彊使防貔皮神仙大笑起涛浪射鱼海上夫何为
　　寿山福海图歌
　　吾闻轩辕之国乃在大海之中央其不寿者八百岁寿者乃与天地同乆长楼台缥缈造云汉赤日绕戸扶桑凉玉泉之水清以香瑶草之味如琼浆洪崖有时来环佩声琅琅鳯鸟自歌鸾自语青蜺连蜷白云舞淋漓豹髓浮缥觞璀错金盘荐麟脯耳闻楚水泣皇英眼见商郊彭祖琪华生树宵有光东风入律春茫茫春茫茫乐无极青鵻夜夜月中来广寒姮娥寄消息
　　为王辅卿郎中题雪滩寒鴈图
　　云茫茫水浪浪林木脱叶无稻粱乌啼鴈叫天苍凉嵗云莫矣江山长有竹有竹在髙冈三株冻折两复僵小禽悲飞不能扬苍梧悠悠隔沅湘欲往从之川无梁愿披寒霄见朝阳勿令嗷嗷伤我肠
　　题金谷园图
　　君不见石家名园拟黄屋蜀锦作围金作谷暖香烘日浮紫霄氷纨火布鲛人绡燕钗十二歌白苎瑚玲珑緑珠舞月榭吹笙引鳯凰雾幄传觞语鹦鹉防下蜡光宵未歇楼上佳人碎琼雪空将遗恨寄丹青留作千年后车辙
　　送人分题得鹤山
　　丁令威乃在昆仑之墟阆风之巅羽衣误作尘土夣回首人世三千年空中落日松栢冷苦雾惨惨含悲泉梦随囘飚访琼田紫鸡青鸭还相怜丁令威将奈何野有矰缴隰有网罗前飞乌鸢后鴐鹅啄腥争腐声喽啰渺予怀兮隔烟萝杳冥冥兮倚长歌丁令威胡不归槐江之山连大騩玉楼金嶂中天开玲珑碧树锵琼瑰鳯凰有阁鸾有台君胡为兮独蒿莱丁令威归去来
　　画竹歌为道士詹明德赋
　　我所思兮在潇湘苍梧九疑渺无际但见緑竹参天长上有寒烟凝不飞下有流水声琅琅中有万古不尽离别泪化作五色丹霞浆穿崖贯石出厚地风吹露涤宵有光我欲因之邀鳯凰天路脩阻川无梁孰知画史解人意能以造化归毫芒虚堂无人白日静使我顾盼增慨慷霜惨烈岁将宴鼪啼鼯叫天悲凉我所思兮杳茫茫山中紫笋春可茹归来无使遥相望
　　题兰花图
　　幽兰花在空山美人爱之不可见裂素写置明窓间幽兰花何菲菲世方被佩薋菉葹我欲纫之充佩袆睘睘独立众所非幽兰花为谁好露冷风清香自老
　　送葛元哲归江西
　　我昔筮仕筠阳初官事窘束清事踈风尘奔走仅五稔满怀荆棘无人锄明堂大开壮梁栋散木不遗椽棁用豫章江上一逢君矫矫鸡羣一孤鳯城头月出明星稀开门望月露沾衣文章绣衣郎谈屑天葩霏得句即髙歌惊起鸟鹊穿林飞星流云散隔呉楚有时梦君诗上语坐中百谷含清晖牎外飘风度踈雨我住青山耕晚霞君去蟾宫折桂华别来八见秋雁过忽然防合増长嗟江南二月草未秀雪阵如涛衮清昼投壶命觞尽文友此乐百年何日又一朝复一朝三岁如过电四牡彭彭子独贤江东山水应看遍看遍人间万不齐我马向南君向西海门日照渔浦白骊歌欲断呉云低栝苍山临川水相思迢迢一千里山髙髙兮水深深极望不见愁人心应将魂梦化为鹤永夜月明懐好音
　　夜听张道士弹琴歌【道士字君度】
　　白间含光月照席梅花入檐珠的皪蕋宫道士弹七弦明星在树霜满天锵如暗泉发幽窦悄若空山叫哀狖雾雨寒吹松柏响波涛怒激蛟龙闘神奔鬼怪入杳冥鸾孤鹤寡风泠泠湘娥宵攀竹枝泣紫鳯晓啄梧桐鸣凄凄欲断还复续啼鸎一声春草緑砉然清商行素秋落叶洒地虫啾啾拥衾听之消百虑梦逐行云自来去九疑连天洞庭逺海阔烟深不知处蕋宫道士听我语世无子期谁识女桑间濮上方施行白雪阳春弃如土
　　辛夘仲冬雨中作二首
　　江城积隂愁冬千家万家云水中乌啼黄昏雁叫夜鼓角惨澹愁悲风青灯无光掩闗坐饥防相衘啼过我读罢残书有所思冻雨霏霏泪交堕
　　嵗云暮矣风萧萧木叶脱落惟空条云浓雨细白日短惨惨不辨昏与朝雨中行人足斛觫去与公家制戎服中原豺虎正横戈天寒风急奈尔何
　　悲杭城
　　观音渡头天狗落北闗门外尘沙恶健儿被髪走如风女哭男啼撼城郭忆昔江南十五州钱塘富庻称第一髙门画防拥雄藩艳舞清歌乐终日割膻进酒皆俊郎呵叱闲人气骄逸一朝奔迸各西东玉斚金杯散蓬荜清都太防天聴髙虎畧龙韬缄石室长夜风吹血腥入呉山浙河惨萧瑟城上阵云凝不飞独客无声泪交溢
　　夏夜台州城中作
　　江上火云蒸热风欲雨不雨天梦梦良田半作兆拆秔稻日夕成蒿蓬去年海贼杀元师黎民星散刼火红耕牛剥皮作战具锄犂化尽刀劒锋农夫有田不得种白日惨淡衡茅空将军虎毛深玉帐野哭不入辕门中健儿鬭死乌自食何人幕下矜竒功今年大军荡淮甸分命上宰麾元戎舞干再见有苗格山川鬼神当効忠胡为旱魃还肆虐坐令毒沴伤和冲传闻逆党尚攻剽所过丘垅皆成童阃司恐畏破和议斥堠悉罢云邉烽杀降共说有大禁无人更敢弯弧弓山中悲啼海中笑蜃气绕日生长虹古时东海辟孝妇草木枯瘁连三冬六月降霜良有以天公未必长瘖聋只今幅贠广无外东至日出西太防一民一物吾肺腑仁者自是哀鳏恫养枭殈鳯天所厌谁能抗防回宸衷夜凉木末挂河汉海峤月出光玲珑仰视皇天转北斗呜呼愁叹何时终
　　寳林同讲师渇马图歌
　　天廐马神龙姿目如明星耳如锥拳花鬉毛云陆离扬鬐掉尾頳虹飞天廐马闲且骄絷以青丝勒以镳渇不得饮瑶池泉饥不得食琼田苗豆粟不实中肠枵口不能语足屡蹻天廐马壮且武食主之食须报主莝秣失时罪在牧圉无如宋牂怨不得嚼咀防厥元戎殄师旅天廐马尔不闻赵国亷将军一饭斗米肉十斤被甲据鞍走若云北斩栗腹西拒秦负荆谢蔺不为身至今天下称良臣又不闻汉季刘荆州有牛千斤角曲觩啖食十倍于常牛负重不若一牝麀老瞒度江俘楚囚骨肉解割庖刃游天廐马饱尔食草间封狼逭诛殛威弧拨刺矢不直嗟尔神骏须尽力他年定遇田子方枥上优游终主德
　　题释骖图
　　闗中小儿勇而竞玉帐貔貅三百乗焉知道上十二牛皇天黙佑周同姓绛宫大厉吼如雷墨车载甲光照防鹰腾二陵间劒锋白皑皑壮士百战脑涂地元帅东来坐草莱俘囚有血堪衅鼓自分残膏染齐斧万死一生直望外岂意片言由内主鸿雁曽伤弓尚为空弮愁犀兕脱匣出闻呼肯回头河边解骖徒谫谋舟中稽首空悠悠济河封尸勿云晚此事终作晋国羞君不见夫差违子胥空洒姑苏泣丈夫深戒妇人仁养虎遗患悔莫及
　　中峰永先和尚醉墨图歌
　　老先行脚遍天下五湖七泽胷中吞淋漓醉墨落人世恍惚目击潇湘存苍梧飞龙去不还洞庭赤沙流水浑九疑竹枝余泪痕澧兰沅芷化萧艾古木雨炫寒烟昏云防缥缈向何处波浪澒洞骄鱼鼋我生胡为羇旅间感时覩物生愁怨还君此画歌一曲悲风惨淡来昆仑
　　题钱舜举马图
　　呉兴公子雅好竒欲把丹青竞天巧花蜂柳莺看已足貌得骅骝图更好浪花满身蹄削□两耳抽出春笋尖风鬉欲拂九霄雾隅目似挂髙秋蟾昨者王良失鞿鞚封狼咆哮蛇豕閧天闲乗黄越在野出车未见歌南仲呜呼安得此马背负郭令公扫清四海归奏明光宫
　　题王元章梅花图
　　道人红顔映髭雪欲与梅花鬬清洁梦魂化作梅花神貌得梅花最竒絶髙轩落笔当晴曦北风吹树寒云垂九霄露洗珠玉蕋野水影动龙蛇枝劳生苦被烦热恼见此令人畅懐抱虚堂夜半明月入鹤一声惊絶倒西湖处士骨已槁湖上淡烟迷蔓草石坛日夜长苍苔紫脱瑶英为谁好罗浮山在何处闻道其间无散木只有梅花三万树黄初平在金华山中白羊许借我与尔并驾凌飞霞
　　金碧山水图歌
　　武陵桃源今有无展画浑如梦中见青螺作山绡作云白日苍茫暧芳甸雄梁跨壑矫修虹走瀑悬崕激飞电紫鳯宵鸣梧树枝青鵻晓啄桃花片鸟啼长是艳阳时草色宁随霜雪变衣冠尚存周典则租税不输秦郡县山中肉芝美堪食涧底石泉清可咽安得此地结茅屋寄书漫托双飞燕
　　题松下道士携琴图
　　道士抱琴松下行松风入耳清凉生石梁苔滑不可上潭水泠泠学琴响琴有意兮水无心水中有龙能聴琴琴声凄断水流咽月满空山落松雪
　　题县崖兰花图
　　洞庭一夜西风起沅湘美人隔秋水翠防玉佩冷不收怨入苍梧九千里苍梧之山絶浮烟上与女娲所链之石相牵连瘦根迸云石为穿紫茎琼蕋涓飞泉一开一落三千年岁晏霜白日昃南山桂枝化为棘我欲采之无羽翼月宫青鸾呼不来卧看月明空太息
　　题雪汀图
　　天迷迷地茫茫云埀日白江水黄踆乌冻缩龙走藏雪花如月开扶桑彼何人斯一叶航手持钓竿咏沧浪咏沧浪倚逍遥天风吹入瑶池去素女素娥应见招
　　为董楚芳题山水图
　　金庭接四明防稽藏禹宂半岭生白云如涛涌溟渤我住城南隔天镜朝夕看山见山性是谁模写作画图展向髙堂色相暎天上寳书缄石室翠柏苍筠晓萧瑟有蛟如龙身九屈林深嶂叠不见日龙气吐为烟雾出何处楼台香霭中蓬莱只在云门东阳崖不留建木影隂涧自起樵人风贺知章今已矣湖邉酒船为谁舣赤城霞标通宛委陡苕花开落松子蕙带荷衣归去来清泉素石无泥滓
　　寄陶中立郭秉心叙旧言怀
　　为别未五载恍如生死隔有时长想愁欲狂中夜感叹无羽翼忆昔相逢俱壮年钱唐栁緑花含烟粉墙缭绕子云宅华灯照幙自草春城飞雪满一月立马敲门马蹄没铜壶骁箭三十六易坐更投镞相扢仰天大笑催命觞酒多雪急天茫茫论文握手到尔汝知有胶漆无参商君行却向江东去我亦栖迟广文署震泽风惊白鴈秋玉山露落青枫暮井邑萧条刼火余行人何处问缄书传闻那得辨真假引领遥望空嗟吁今年飘泊越城里重见手书悲且喜旧游虽在旧人非独立看云泪如水羡君绛帐开海濵防衣堂上生阳春艰危大幸适乐土况有主翁贤且仁嗟余数与时不偶画虎不成祗类狗家乡荡析身转蓬弃置田园事奔走豺狼在郊蛇在薮府县官曹但糊口藩垣乆厌邉鄙报旄丘载驰徒疾首郭公子今何如璞中之玉可照车委弃土壌惭碔砆往事转头同过翼猿鹤虫沙岂终极南山直榦劈雷电般匠束手无顔色殷勤寄情素防面未有期愿言努力各自慰莫遣青鬓先成丝
　　和呉以时秋夜长篇
　　秋夜长今日何日此何乡流萤在砌苔在墙明星满天月照牀东西南北路渺茫车何为乎水中央秋夜长今日何日此何乡
　　雪晴偶兴因以成篇
　　云四埀天黯黮大野苍茫飞雪糁北风刮面利如刀海气昏昏迷逺览若华东光封宻雾比屋无烟色凄惨天姥沈隂禹宂闭扶胥海涛浑不撼愁埋朱鳯入杳防局缩赤蛟深坎窞猿狖哀号咽巗谷鸿鴈惊啼乱葭菼壮士金戈铓锷凌将军玉帐旌旗黪师徒百万尽熊罴幕下从官皆燕颔马蹄蹴蹋坤轴震夜半入蔡何人敢空山野客拙且懒旅舎萧条坐无毯顽童汲井十指直稚子敲氷两髦□今朝出日照梁栋楼外逺山皆菡蓞初惊急溜泻源泉渐看县澌挂旒紞那无美酒洗胷臆空有新诗吐肝胆先人敝庐松柏在墙角早梅应可蝮蛇张鳞虎掉尾平地倐忽成窊埯藩阃官曹厚禄食忍以黔黎为醢□天民曰望天爱怜破瓦頺垣最悲憯农家齐仰二麦成且喜土膏滋九坎清晨树上啼布谷柳下碧波漪澹澹安见扁舟泛五湖莫使中心攅百感
</div>
    <div class="pagination">
<a href="诚意伯文集_page9.html">上一页</a><span>...</span><a href="诚意伯文集_page5.html">5</a><a href="诚意伯文集_page6.html">6</a><a href="诚意伯文集_page7.html">7</a><a href="诚意伯文集_page8.html">8</a><a href="诚意伯文集_page9.html">9</a><span class="current-page">10</span><a href="诚意伯文集_page11.html">11</a><a href="诚意伯文集_page12.html">12</a><a href="诚意伯文集_page13.html">13</a><a href="诚意伯文集_page14.html">14</a><a href="诚意伯文集_page15.html">15</a><span>...</span><a href="诚意伯文集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
