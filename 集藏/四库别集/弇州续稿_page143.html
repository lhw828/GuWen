<!DOCTYPE html>
<html>
 <head>
  <meta charset="utf-8"/>
  <title>
   弇州续稿 - 第 143 页/共 228 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弇州续稿 - 第 143 页/共 228 页
  </h1>
  <div class="content">
   （明）王世贞 撰
　　
　　○文部
　　
　　△墓志铭
　　
　　南京守备掌中军都督府事魏国公徐少轩公墓志铭
　　
　　髙皇帝涤宇宙之尘氛而日月之其功掩干帝王而故太傅魏国公中山武宁王为佐命元臣能以盛德终保其功名而完其身有三子其显者嗣公辉祖殉节以明志而次子定公増寿沈几以启祚葢对秉戎政于两都为东第诸侯冠者二百余年而不替噫嘻盛矣识者谓武宁王之烈非酇绛平阳诸彻侯比也而两嗣公之后所以滋大树惇毋隤其家声者亦岂诸子侯所可同日语哉余今者复于魏国少轩公见之公武宁王之七世孙而太保公鹏举之冢子也讳邦瑞字廷祥其自称少轩则以太保公号笃轩故公生而醇茂隆凖盎背肌体莹晳踈眉目悦书惇礼太保公享国踰五十年其御阃严诸儿过庭廪廪如也而公尤沈黙削锋距至于应对趋走则肤敏便捷太保公有所幸意几移公处其间泊如也久之始齿太学冑子公进退揖让与矩度合而貌又娴雅诸生目相摄此大将种也而胡以若冕而佩玉状又胡以不挟贵也太保公薨公业四十余恸而毁治丧葬皆以礼入朝嗣先爵属国家有鼎革之事公以元臣率百官祗迎今上御大寳有红绮锦绣之锡时人奓其遇宿卫甫一载上疏请归养其母童太夫人太夫人者公生母也尝梦月入懐而公生公既已得请则改治官舎盛供张女奴操弦管以共太夫人所以娯悦之者万方明年特命主孝陵祀祀孝陵非肺腑戚臣不得与而仁孝文皇后武宁王女也故娄以属公父祖至是复属公寻佥书南京中军都督府事公贵甚法不当复佐府而意安之每当祀则先期熏浴更衣坐斋室却御女罢酒四鼓抵陵所候门启而入稽首肃拜秩如也葢三载而领其府事奉敕守备留京兵民大小以魏公为家宇自太保公卒而忽忽若靡所依公拜命之日争加额相贺公亦自砥砺欲有所为居二载而病脾且嗽矣且疏恳谢得俞旨而主祀如故久之病良已公于第西因故圃益以竒石异花日尚羊其间饮醇击鲜甚适也天子微知公健饭状即家复起守备领中都督府事公逊辞有旨留都守备重任宜用心供职再辞再有旨留都重任卿宜遵近旨用心供职公犹未露起色三辞三有旨留都守备重任卿以世爵首臣新荷简命宜尽心供职公始奋曰邦瑞一介武夫耳上徒以先世故宠灵之我何敢避衰而偃蹇国恩遂强起视事比岁数困水旱而丁亥水益为厉以至戊子遂大侵米斛将万钱民亡所得食相率假神语为妖以贾众乱公与大司马阴公谋请预给六军两月粮以时籴粜价为减而推得首妖者囊之三木众心稍稍定时殣莩道相藉而凤台安德两乡暴尸原野间乗暑蒸郁为疠公割其私帑市隙地瘗之复核故漏泽园之侵于豪者还之官俾续其瘗自是野无遗胔矣公念太保公留守之日长数更夷险卒以无它及身之日未几而罹此侵万一有卒然变其身之不恤如世声何邑邑不乐家宴声伎十省八九自是故疾复发而会七月朔强自力陵祀事竣疾益甚公素习方书好服饵而至是尽屏弗御既革召三子训之曰不谷所以有今日者髙皇帝之赐而先中山王之遗也盖旦夕兢兢焉今而后可以见先王地下矣若曹勉之强为善而已又曰即葬我必大司冦陆公为状而少司马王公志铭之陆公久能悉我遂薨时戊子之九月朔也距其生戊子之四月得年六十一启元配魏国夫人沐氏之竁合焉夫人黔国公沐绍勋女也先卒有丈夫子五长维志锦衣勲卫当袭娶故彰武伯杨炳女次维新娶戚里张守矩女早卒次维叙亦早卒次维学娶锦衣指挥使髙凤女次维明娶清浪叅将梁髙女女一适武定侯郭大诚孙男三弘基聘临淮侯李言恭女弘谟俱维志出弘业聘新建伯王承勲女维学出孙女二尚幼嗟乎公享国虽仅十八年然已逾下寿再领股肱寄无公私纎髪谴卒保元吉以终虽武宁王之泽大且永而公敬承之其道可冺冺哉诗云抑抑威仪维徳之隅公三子有焉其保家之主也麟之趾振振公子则诸孙当之矣窃复有闻嗣公辉祖殉节六世而未敢白今天子始下诏褒显之特祠金陵为建文忠臣冠而实当公有国时以此下见九京不亦大快哉公为人寡言笑而内和不与物忤即下寮寒畯必与讲敌礼服御无所纷华岁入常禄及赐田租取家祀及共给而已不复较赢积性不喜谈人过有犯者寛然容之然至检饬其下则精明族众数千指不闻有鱼肉于民若灌氏者家众数千指不覩鲜衣怒马若刁氏者余尝过大功坊公之门若水也公薨葢惋而称无天者倾里矣维志等奉陆公状来请志铭余辞不佞谓大司冦状之我何敢加三子曰治命也余衰老深于公及大司马阴公然两月之间而哭阴公与公又皆为之志铭噫余又安能久处此也葬在武宁王赐墓之阴天子为之下大宗伯发少府金钱治兆域赐祭十六坛一如太保公铭曰
　　
　　赫赫圣祖辟涤万方畴为元勋唯武宁王嗣公承之首植臣纲保世滋大至公益光左准右绳如圭如璋夙夜敬恭大祀是襄衮服煌煌八鸾锵锵虎旅十万从公于行颐指以麾畴敢跳梁粥汝瘗汝毋憾于荒黄屋加崇东第从昌公族八百雍容祼将家众万指如骥服箱螓首蛾睂吹笙鼓簧不染不离尚羊颓唐树玉于庭丛兰在堂胡所弗怿正直平康坦然天期乘云以翔归魂何所钟山之旁少府金钱东园黄肠侍我先君永扈髙皇天阙峩峩大江汤汤史苏占之奕世以长
　　
　　中顺大夫广东提刑按察副使西华王公墓志铭
　　
　　永嘉故多贤士大夫然无有如王氏若忠丞之为惠而给事之为节故自足烺烺而王氏之贤而著者则无如西华公父子兄弟西华公之父东涯公澈有帷幄宻勿勲敡歴中外晩而好行其徳于乡且备享人间之乐以终公于成进士不为晩为郎缙云叅名藩不为拙甫染指而去之超然物表旸谷公叔杲始从容出应世以继公之志于仕宦之日久其归亦稍后然皆能自操其出处之衡不为世法所绳束而世之望二公若太少二室之对峙摄其巍峩而犹冀其蒸云雨二公者讫乎莫之应也今年三月公以寿考终其子乡进士光藴等卜以明年塟于石坛山之原而戒书币以状请曰唯先生素知吾父敢以志铭请旸谷公亦寓书曰唯先生之知吾兄以不榖故敢申请旸谷公故尝以大叅饬治呉中军事余得朝夕焉而用以悉公者也公讳叔果字育徳其先世琅琊与余同始至晋而徙山阴唐有大理少卿从德者转徙黄岩及宋有惠者复徙永嘉遂定为永嘉人凡十余传而为赠通政公钲即公王父也有二子东涯公仕至福建布政使司右叅议而仲子激至国子祭酒其通政赠则以祭酒贵云东涯公娶潘恭人年四十余未举子得异梦始举即公公生而英异甫七岁工俪语十三工属文既长恂恂如也美须眉季晳体若不胜衣补博士弟子学使者合五郡诸弟子试之擢公第一遂赫然有声荐乡书复髙等明年罢会试归读书山中其学益邃时东涯公方树先祠辑世谱饬宗法公佐其成而详为之说世所传王氏约者也寻与旸谷公同游南太学时程文恭公文德为祭酒而欧阳文庄公徳为太常卿皆以讲学名一时致公兄弟为都肄长而称扬之公以益有声凡十载始成进士髙等时所谓中丞者族父同榜同邸舎日从事时政比详之业以使事归觐东涯公称觞上寿里人艳之亡何东涯公卒哀毁逾礼既服除栖迟冢舎者又四载而始谒选授兵部职方主事明年与视西内工有金币之赐复以使事归省墓而倭事起族父所谓给事德者从义兵与角不胜死之族鸟兽窜公与旸谷公谋曰不早为储胥将无族矣亟还朝上书愿以家槖为城堡以捍贼而完其族报可时旸谷公犹在公交车不复诣请与公捐槖而躬畚锸之役堡成贼有■〈环，目代王〉睨而已至今頼之寻迁其司员外郎聘同考会试所得多名士而大司空王廷瞻少司冦张岳李江其最著者遂迁郎中出阅视蓟镇兵时诸镇既有帅而昌平复设一总帅临之名位相颉颃不能有所控御而烦费伙且不支公疏请从革所省以万计有请修戎政志者例以史官充之大司马杨襄毅公请以属公书成进之曰京营纪改武选郎中武选最为猥杂号吏薮公至当注选与诸寮精核而次第之吏不得有所侮宿弊若洗满六载旅谒分宜相相前揖之曰故人子耶葢为东涯公有故僚谊也公卒不私往以是仅迁湖广布政司右叅议过里上疏乞骸骨不许公所治荆西为承天德安二郡承天上故邸也有先皇之陵在而德安为景恭王初封国两地中贵戚畹争挟重鱼肉赤子为业公一切引之以礼不听则裁之以法竟公任相戒无敢犯者诏修兴都志俾公具草上太史公既上而曰此献皇帝纪也如志何属同年髙长史岱以志体别创而资其楮笔缮写之费书成郡始有文献矣地故有郢梁岐三絶王坟中贵之守者岁私其媷修费以千计公悉清裁之应山灾公授煮粥法以啖饿者又为缮丰乐驿前后割私帑以赡不烦县官公念谒陵者■〈鹿外木内〉至其夫饩皆责之锺祥叹曰锺祥之民尽矣为请于抚臣俾疏酌道里逺近如两京中都以为谒陵节数多所减邮驿少息肩而会分宜相败吏部以公旧资重甫一载余擢广东按察副使时广数中倭刼刼兵计大帅呉司马以公羸弱恐不任军旅而重其文疏请以内地学政处之吏部知其指覆公归里听用公喜曰司马知我唯太宰亦知我遂杜门不复出部移亟下监司守令劝驾傍午公悉谢絶之家世奉东里公遗素饶而公雅不问产听子弟息之至倾郡公了不知也日食不能时二簋实以蔬笋间一咀■〈月肃〉鱼干脯衣仅布素或三澣破则襚之姬妾粉黛一不以入目过亦如无曰生不晓名俭宁论奢公府乡里之燕不恒设设亦取成礼而已性介慎不妄取予然至义施亦不废如饬先祠置外塾广墓田以教养宗姓之类公有创而旸谷公成之旸谷公有创公颔而属其子光藴成之公居故所城堡而旸谷公家于郡公之郡则郡岁征蜡宾而已旸谷公时时过从公相与谈笑寝处无间十余年来友于之风蔼如也公一切无所嗜顾独嗜书无一日不开巻于子史百家下及稗官黄衣之说靡所不浃第其所专精者六经理性之学居恒谓儒者类以陆子静先生言为近禅不知其非禅也颇取朱元晦先生晩年之说而合之其创故自程学士敏政然其所评括加精深而又以王伯安先生心之良知是为圣欲学者惺惺不昧以通乎昼夜之道而知若朱陆之称性善求放心其作用虽少殊而出于孟氏者则一性善故知良求放心故自惺惺不昧三君子之单提直入本非有二端也当是时泰和胡观察直大名申考功■〈方遂〉黄安耿御史大夫定向皆论笃君子颇推公以为得实际云然公诲光藴必诚意尽伦砥行毋徒区区口耳为也旸谷公治别墅于阳湖穷极山水之胜其伟丽为江东冠而公亦于山半故读书处颇增饬庭宇剔洞壑开陂塘间从子姓游一觞一咏陶然自适而已旸谷公不饮而邀客游必甲夜征声奏伎客亦艳称之两人意各自得也东涯公开大耋至殁而公犹作孺子慕伏臈享奠悲不自胜既谢朝事称不任然至闻一贤者用未尝不津津见眉字也一贤者退不贤者进蹙然有忧色矣故少羸然以断欲久神转王谈论夙昔不示倦既感脾疾犹强起具衣冠及■〈谷丸〉始就枕谓光藴兄弟曰夫人生而胶胶扰者梦也吾梦且醒矣复何言问体中得胜否不答已而曰愿天生贤者自是戒内子毋得挟妇女入谒已呼粥粥至犹能尽一瓯已复就枕若寐熟者撼之逝矣公生以正德丙子得年七十有三始公病时宗党数百人祷于宗祠及卒奔哭于殡里人哭于门皆尽哀娶林安人以德偕老有丈夫子三长即光藴乡贡进士次光荐仕为光禄寺署丞次光普国子生孙男八至元至充邑庠生至齐至章至亮至褒至兖孙女五所著有永嘉县志（阙）巻半山藏稿二十巻光藴之状公行累数千言余不能尽志志其大者铭曰
　　
　　不点染于欲不琢雕其璞应世之迹若风而连过即湛然敛其后天以还先天几不尽秘乃有文言谈道者以为混沌之胁而谈艺者以为大年之权叩之公公俱舍旃
　　
　　朝列大夫贵州承宣布政使司左叅议云岳汪公墓志铭
　　
　　万厯丁亥故贵州布政使司左叅议汪公卒于家其子銂以病在苫俾其子诸生淑训将命而托吾同年友故唐相国袁君履善绍介而来请曰先叅议之有事于闽也先大司马公实临之举而登诸剡葢先人之林卧三十年间念大司马如一日也而其论文则亟称歴下江东以为毕生不可及葢所称江东者公也是先人用大司马为知己而以知己效公公能无报之一言乎已出履善之状曰是所藉以志墓中之石者也履善亦汪公同年也刻深于辞当不妄据而志之公讳垍字仲弘故越国公华之后也至宋而有志髙者迁休宁之旌城至元而有德璞者复迁其邑之双溪双溪去白岳三十里而近公尝读书其址观云而乐之因号云岳山人明兴郡守庭辉始起家甲第而其季志宝生武贵武贵生百岁翁齐天子异之赐爵公乗有司立坊于其里百岁翁子曰昱起明经司训饶州后封户部主事封公有三子仲为公继配戴安人出也始封公梦侍其父游木瓜山获兽若豸者而生公公少生而美秀瞳子炯然目四岁能以智术得盗食者人异之属偶对立应十三善属文既娶补博士弟子多以目疾不恒视书而冥坐黙解间出独行溪山间意豁如也居恒叹曰六经注我宁我注六经封公闻而恠之以为何所自与陈公甫之语契又见公文竒进诘之曰若得无所袭耶公对曰宇宙判而代相袭久矣欲无袭者其在泰始前乎封公不能难已从之饶与饶之名士汪栢欧阳杲辈游归试辄髙等久之荐于应天又七载成进士饷边归省时百岁翁犹健无恙也彩而服者三世里党荣之还朝授户部主事无何当督昌平诸军饷时敌报傍午诸边兵悉集以数万计饷且不给公至夜漏下矣方且赴抚臣宴而召州三老问车牛可得若干乗曰千五百喜曰吾计足矣草两檄使募民车移饷以就军而迩者移军以就饷既发而后赴宴抚臣谓计安出公对曰頼公之诲不乏兴也葢以次悉给矣抚臣大叹咤谓古所称飞挽其以是耶时议以陵卒卫诸陵者用他屯例请行粮公谓陵卒不徙屯也且岁饩之谓何而又益之持之至上疏竟弗许公还以晓畅为大司农所悉属修会典而十三曹所隶悉以委公纂送史局寻迁员外郎出为福建按察佥事倭卒起议置军咸请驻于大州邑以便食公独谓大州邑去海逺使冦得登陆而后攻之是彼为主我为客也不若移戍沿海要害便议遂定时冦且犯同安甚廹公料见卒粗备而无当锋者有死罪囚陈嘉任等七人在狱黠勇可将也召赐洗沐与饮食谕以讨贼赎死咸感泣思奋郡守童君争之谓必且走公曰吾保七人不走即纵七人死而为千万人生计非盩也于是大出兵徼贼而七人为军锋遂大破之斩首三十擒七十二人事闻七人者咸贷死相率立祠祠公公以严制嚚以明御剧一切治理流闻久之乃始有先大司马荐而御史沈君之荐语尤异寻擢今官公念封公老而道阻逺不便养上疏乞休报闻公之官所操舎约畧如闽时而闽人有起家当大柄者家居时以公斤斤三尺弗善也至是中公考功法罢公公不知所繇坐归而奉亲训子削去一切尤怨凢十余年而戴安人卒又五年而封公始卒顾谓公若以章服贵我以音声人娯我竟我日无不适者又何言然公不以二尊人之令终而裁其戚盖哀慕若孺子也家居三十年时时以目眚谢客郡邑之迹可数林御史润尝疏荐公郡守移文尊称甚至咸无所报谢其治家务遵礼法妇子岁时上寿具衣履毋得絁帛食毋重味宴毋累席室人衣毋曳地公故有心计其较财货出入能析秋毫每语客使我得长国计者当不徒矣而又能以节俭自裁至课田产无所增加于旧葢不欲与齐民争刀锥絶不通居间赇谢诸子姓食指日众岁时伏臈取毋乏而已读书未终巻辄罢去不欲穷目力故然于子史靡所不淹通尤好读易居恒谓文王我师也夫子岂欺我哉尝遇异人受大还时时语子孙吾不幸染世法今往往阳神不胜识神元气不胜习气于冲举邈矣虽然吾自有究竟非而曹所知也虽不恒作文间一命笔滚滚数千言不竭时自谓取师意而已焉能不忧乐而效人颦笑六十时有以文寿者悉郄之唯领汪司马伯玉一叙七十则并谢絶唯草自儆文一首谓封公七十而侍百岁翁伤已之不逮养也可念矣素强无病至七十七而病病方仲春甚剧忽复苏神色加王逾于前至孟秋复委顿不复语而喉间时咿嚘不可辨徐察之易与叅同契语也寝逾日而卒为万歴之丁亥十四日始娶王继娶张赠封皆安人三子长銂仕为宾州判官王出也次钛太学生录邑诸生张出也女二适太学生戴传芳张应元孙男十四汤诰先公卒淑训皆邑诸生来请余文者也淳诞清议传谘杭孺武孺宪孺悉銂出泗论汝询沂咏汝革淮生悉钛出腊孺录出女八曽孙男九肖老宾老三老观老重老六老彭老八老九老女王任嫁娶者皆名族铭曰
　　
　　祖百岁而祢及躬皆开八袠以令逝有子三而孙十四曾孙九女亦称是仕而金紫不为不贵生而祭酒于学殁而乡先生于祀噫畴能媲之
　　
　　明中顺大夫辰州府知府石峯程公墓志铭
　　
　　当嘉万间士大夫多轻就而难于去夫轻就难去此亦人情之恒然使柄事者得窥见之而操其去就之权以为笼络以故士气日茅靡而不振有一人焉其材足以用而未究其格可以复出而不之顾终其身隐约寂寞而其气常浩然在易渐之上九曰鸿渐于陆其羽可用为仪吉非其人也耶其人为谁辰州守休宁程公策也公于兄弟间为仲厥考封主事公益兴母曰孙安人尝感异梦而生公公少颖俊异凢儿四岁欲从兄入里社学父禁之则大哭泣乃异而口授之孝经古诗辄诵五岁习书又习数法父戏之曰儿长欲据握算从市魁作鄙耶公对曰大司农钱谷岂亦鄙也父不能难稍长受师礼经改受易其于礼习如故属文有竒声至年十四用易应郡试时学士廖公道南谪判徽见其少而难之以时义四篇公不属草顷刻而就廖公大惊赏曰咄咄程生非而家克勤侍郎复生耶以竒童荐于提学御史闻人铨铨曰儿固竒毋使早泄不为伟器自是公屡试于郡邑往往髙第独不得志于提学所且冠肤色若凝脂目若点漆秀眉而鬒鬓出入暎带数人人咸目属之而公傍习声韵之学又善天文数好博奕蹴踘吹箫调弦度曲为新声所过狎邪诸侠少亡不推挹者而一旦自悔折节益读书为深沈之思然其材亡所发抒父爱而任之遂能出其槖施棺槥于死者山冦发公以兵法约束里中少年御却之修其先忠壮公庙次及宗祠又次及道路桥亭属大水漂尸蔽溪而下公从家苍头悉收瘗之为文以奠其辞哀壮恳恻识者以为胜古祭冥漠君文逺甚公又着读易纂言经世大畧二书其学益邃用世之具益周遂中乡试髙等连举进士肄业工部以使归省觐当夜分有陨星之异公感其事遂着星官笔记一编往往有洛下闳郭守敬所未发者还朝遇联舟汪进士暴死悉帑而赙之又以药起其里人呉益程守坚病且为助其赀费二人皆得官拜公而泣曰此官公所遗也寻授户部山西司主事先后奉使职咸称出督饷大同至瓮城驿而敌大入势且廹时无险峻可乗公约束吏卒掘堑而守之痛抶一指挥之欲窜者谓其家人此地吾死所凢三日而敌不至徐致饷归人咸服其胆勇还佐司事因议用商税给民兵公颇言养兵之费而谋所以练兵而足食者其筴大详然不见录而其偕中贵人监库藏也一以身先之于出纳大有所裁节中贵人不以怨而曰使我縁而得廉中人名亦程君赐也已出督江西漕事毕会丁母夫人忧归而父封公亦卒以孝称小间輙为义已作中星图视笔记加精服阕谒选于吏部未即补着三才萃见凡十二巻合十余万言其言天人之理备矣补陜西司主事监大通槁运已监大仓库皆有廉能称进广东司员外郎遂进陜西司郎中尚书雅重公凡所建白悉以委之兼署广西司复署山东司已署广东司遂并署三司诸用兵之地需饷而济者公为料理皆给公所覆章疏前后数十上而其大者革耗银亭闗中官吏禄奉搜监收粮解宿弊持长献景三陵子粒旧规议稽边储请出内库黄蜡油漆朱靛付外而蠲民门之供勒有司积谷约束秦韩庆肃四藩之竞禄者行之皆有味独其止山东营田见若以为畏事而其后营田卒不成而大为民扰公又上边务五事若预催征以增岁课严开纳以通盐法清耗蠧以足军实核屯戍以省输费广积储以防调发识者曰此晁贾遗意也公既以才重尚书而仅用久次迁知辰州府至则下教诸邑凡十条又析髙皇帝圣谕约束之毋论山峒苖咸踆踆趋事矣已复申明乡约平市侩法缮库藏劝农桑处邮传禁妖巫请停调永保苗兵罢造河梁蠲免香稻米台使监司皆欣然行之乃以间饬学宫按阅诸生与讲经术又勒兵徼取叛酋黄中平土夷争地俱谓公彬彬质有文武辰故两隶楚贵阳贵阳偏近悉公治状以故荐剡亟腾而楚稍阔逺抚臣以丧去有所望于公遂劾公多文饰而少实用宜调简僻报可公叹曰天下郡固有简于辰者僻则鲁卫耳何改调为且使我仍故武而事为之上者又当调使我遽改武而媚为之上者我有所不能已矣丈夫安能再辱遂即日单车归公归杜门课子读书不恒出出则倾都聚而相率迎诧以为非人间人其褎然者则羣聚而尊师之谈论经术扬扢今古毋不饱往而公亦不徒出一切好行其德所表章先谊尤着如定世祠置圭田其傍已记始祖东宻公遗迹已复考临溪祖墓而树之石遂为临溪社又为其显者御史中丞都知兵马使澐国子祭酒都知兵马使淘显佑侯旭等若干人立勲贤种德二坊最后乃始诛茅成志乐园广袤不能当司马公独乐之半曰吾取容膝而已人亦以独乐拟之公既久卧不起尚书尺一下趣之行监司守令劝驾者迹相踵公悉谢絶不应人意公遂忘世矣然至移台议贡赋议民兵议治安皆凿凿可见之行要之竟莫能窥其际也公好著述自天性而尤长于国家大典策议论髙竒而不诡道其在郎署中则已谓献皇帝不当祔太庙祀建文纪年不可废壬午死事诸臣不可不録景帝不可不称宗为一编欲上之不果盖后二十年而继公以请者至再三或报闻或报可然天下莫不以为的然之论而不知公固先之也郎时所撰三才萃见日益之晩年始成合百余巻又撰六都黔考用六壬数以占无弗验者葢终其身著述不休以至卒仅年五十有七耳公字子扬学者称之为石峯先生公有四子曰潞曰澳曰涓曰淳澳早夭淳出后于公弟潞涓为诸生而涓以文章世其业欲求所以慰公于地下者难其人乃约程之子姓习公者谱为年表以俟凡十有一年而游太学乃走谒余于白下而出其表请据而志且铭之余故尝耳公一二至是咨于公之郡人方司徒弘静里人詹吏部景凤皆曰公之才未尽究于用其学宏邃不能测所诣至脱屣轩冕蝉蜕污浊者所见一人而已乃志其行而系以铭其辞曰
　　
　　赢于天而畸于人不悲其畸不尽其赢翛然返真识者谓之不以为身而为子孙世系子姓婚娶具左方
　　
　　弇州续稿巻一百十八
　　
　　●钦定四库全书
　　
　　弇州续稿巻一百十九
　　
　　（明）王世贞 撰
　　
　　○文部
　　
　　△墓志铭
　　
　　中宪大夫浙江提刑按察司按察副使起潜张公墓志铭
　　
　　当隆万间三相君各用其意持太阿之柄公卿大夫靡然以操切苛办承之无精心为黔首者以故良二千石之用不甚显其最显者则吾州起潜张公振之然其用亦已时抑时伸而不恒达其抑者以直道之仅在公而伸者直道之尚未冺于人心也公最后之遇甫若恒而夭遽夺之则又不可晓者惜哉弇州生曰张公非直良二千石已也于家则彷佛闵冉之遗于乡则庶几陈仲弓王彦方之风其所亲事必天下之贤长者虽尝从讲学而不蕲传世耳以为名髙所歩趋必闽洛夫使紫阳而在公且入室故曰张公非直良二千石已也殆慥慥笃行君子矣公字仲起起潜其别号也张之先避金乱南渡后居常熟之双凤里蔡泾最后割双凤隶太仓遂为太仓人世世有隐德不仕至公父东林公镗而始以淳直明信着一方尝受公封处州司理后赠南京职方员外郎母曰郁宜人有二丈夫子公其仲也公生而明秀端谨甫四岁从东林公之先墓丙舎圮矣木童矣而傍亩饬问之人曰它属故饬也公泫然泣曰先业而他属可乎东林公亦大泣而内竒公闻者啧啧以为非常儿寻徙城居覩第宅车马之盛与羣儿戏抟土而为之甚工髫时从里塾师有搏虎死而归之官者羣趋视之公读书弗顾曰吾方奉圣人舍而为暴兽观乎且胡不观画中虎自是读书益务究大义反复辨论凿凿出人意表其属文必自肺腑不为蹈袭塾师朱生者器之以其女弟字焉然而夺于贫又时时困父里赋其试又不尽利公虽不以废其业而里中不逞少年羣侮之公夷然弗屑也闽人周凤岐以迁客来佐州事少年目中无当者试得公文大惊异喜置之髙等问有父否曰老而贫有兄否曰兄抚之坐它事逮周立出抚之而发库锾纳公褎曰以养而父且为膏油资公自是益得专精于学遂补博士弟子益有声而母郁宜人卒哀毁逾礼服除久之媍朱宜人亦卒公鳏处而邻女有来奔者以谊谕遣之然毕身不名其女封公垂七十而感异症躁不能就席公以身席之乃小安凡七昼夜而愈公遂举乡荐以至成进士成进士之日矢心而誓曰苟一念为私计者天僇汝乃键门牡习律例絶干谒慎交际毋以狎昵进者穷巷湫洳环堵萧然意殊得也久之授处州推官甫至而守入觐丞倅俱阙公遂行守事孶孶问民瘼吏弊而参伍法比公庭肃然大猾戴三尺而治条鞭之法最为便单弱郡邑相顾莫敢先公毅然行之有卢尚书者贵甚族子慿藉为奸私莫敢呵问公捕而立致于理其它缮浮桥广庾舎平市价皆井井始少公者咸吐舌相戒以为老吏弗如也御史张者躁人也顾独虚心任公诸所寄核宁温嘉湖诸郡公必酌情法而行如造堡清戍征饷惩恶种种治办然不求为苛切取目前快而张亦借以起长者声他非所寄者则不尔公既满数膺卓异荐当征而分宜父子窃国柄诸征者多其客也人或风公是不可用币乎公谢曰吾知有天子法耳次者知有身不欲糜之权门未几而严氏败公就征拜监察御史廵城首论罢一兵马指挥之墨者清铺役于中贵人无所狥诸饷遗算器食亦不纳寻按视通州储定国公横纵其下鱼肉通人公摭实论夺其任豪右屏息公又刺得大司徒奸利事论之大司徒方得上意又与左右嬖近交关得不治公之按通州也廪肉不以烦县官即孔道鲜所交际积之得千金以助城通诸所定约束如存给羡余更畨运官裁损漕厨着为令甲至今称之故海忠介公为郎时以直谏触上怒下狱论死公具草欲救之而海公得长系乃不果上或有索视其草者公曰已焚矣夫人臣而敢市名于上然竟以郁邑不得志谢病归公归侍太公膳毕手一巻自适里中不知有张御史而其在台日当过锦衣缇帅所相囚公欲修弘治间故事繇中门入缇帅格不听因相与诘难甚苦至是以他事中公而定国公大司徒之党复孽之用大察外调得临清州判官公不以迁客自居浚濠治狱事先僚吏而办甫四月通判广信府属守缺公复行守事请谳益精明诸曹弊薮括剔殆尽吏民畏懐若一口尝迎太公之任养而病痢颇■〈谷丸〉郡之人相与祷于祠曰即不幸太公去公公去我矣旦夕呼走若狂太公愈乃已久之公竟迁同知抚州府郡人复呼走曰公秩当同守胡不同守我郡拥公舆枳不得发抚多盗剽杀无虚夕而公职干掫属献岁守以下有台谒而留公司后公乃悉籍诸豪之捕盗者名召而喻之曰与若曹约日一人直我有盗警立杖杀汝矣豪叩头曰民安能禁盗能致盗魁或得小宁耳公颔而遣之无何果缚一魁曰汤青者公考得其状驰至其居发所藏訾财以巨万计牦牛尾冐首至三百余它物称是悉没入官而毙之狱盗为衰止出领崇仁县事崇仁地险而瘠其俗易县官而难公赋公至惩其不率者亡所纵舎度民已知畏乃以寛辅之立柜使民得自投赋金吏无所轻重赋者与之期不轻属里胥民不受里胥扰里胥亦不代受民杖以是称两便无逋赋矣公又善形家言开邑门以便出入通黉宫使无絶科第诸生朝朔望课讲详至崇仁民爱之深于令寻以大公丧归寿八十七矣而公孺子之慕不衰道拜南京兵部职方员外郎公既归苫块一室自为启闭不宿侍人亦絶不入内服除补南驾部甫一月而迁南选部郎中选部无事独考拨官吏而已公持法严于狥请无所纳间与其僚约为会务守故尚书呉公岳法而行之一切费为省得司之羡若干缗以缮官舎曰吾不忍后至者之露处也寻出知吉安府公故长治吏而连宦信抚皆与吉邻壤习其土风民俗又能精心行之而以清白为主食不再簋一肉而已又时间之以蔬尽室而食日费不能百钱而皆取之俸居恒谓极寒不资官中一垆炭极渴不资官中一杯水执库役者共手而已不能有所干没九邑之长吏进见凛然若奉神君公和颜以安之与谈官中事宜民间乐苦所当创革者如课农桑核丁赋之类皆使悉其见授指而后行之葢邑寘一张使君也于法比尤精两造庭质不词组立决然于大辟尤审慎不苟曰人生死藉此而判何可以骋吾敏邑有拟八人戍者公为辨释其半曰法如是足也狱上台谓守当欲尽释之难邑体耳更为释二人人谓公之半辨者当属邑疫大作公选医授方而治之全活甚众每以朔望行学宫召对诸生课萟之后与谈说身心性命近里着已之学肫肫如也时东越致良知之旨遍天下于吉尤甚而乡先达罗文庄公钦顺独守紫阳之传以与之角公乃取紫阳先生年谱文庄困知记梓之学宫亡论所得深浅其欲导士于实学正行毋为过髙之意切矣它如移永丰学建永新忠节祠可以振励士风者皆公倡其官帅为之而至修城复隍增饬楼堞祠宇之类非公所规画弗称也吉故多贤士大夫公于其尤著者以葢公之礼礼之次亦过从请益不倦贤士大夫亦争翕然归公公于嫉恶斤斤不可解吉水令得罪于其民深公欲去之而令他有所慿藉不能胜于是公凡九荐矣令亦尝三荐台使者为之两削剡以解公益愤恚乞休不待报事闻以例夺官始公之欲归父老率其民遮雉门以留泣且絮公好谓之我安忍舎父老即归我且待命耳及公发而后知之奔波驰至江浒謼而哭曰公食言公乃舎我既而曰天乎何怙我者去而鱼肉我者留也令亦坐谪而公归絶口不言官中事角巾野服徒歩阡陌间与野父校晴雨话桑麻微时老书生过从壶浆蔬食相与共之后进以经术请者善诱无倦郡邑守令干旄叩庐公亦不恒拒见必以创革大计披肝腑语之它不及也念太公已矣独兄抚之在为入赀得官籍太医所以事之几如太公寒暄饥渴勤抚若婴儿而庄不衰久之柄地易公以诏恩复冠带台省慰荐籍籍而杭州之命下矣杭故要省会其民杂五方而居争务为淫侈而又新中兵变骜气勃勃公以信义结之以礼整齐之而又不率乃稍用威毋不帖服者旱且久公斋心请于神神告之期至期果澍应乃新其祠而为文以纪公故在吉尝祷雨立澍应邑人为建时雨楼于学宫于是人咸疑公生而神若李蜀郡氷彼束晳而下勿论也公以日三舂诣台谒客见士民甲夜谳讼丙夜阅牍不告疲而其精已内销矣寻进其省按察副使饬温处兵备处公司理所治也公既喜得故地其地之人复大喜得公方有所施设而公病矣公行部道不受供张水行不设傍警舟尝以六月过省暍甚饮田间污邪水而舟过一旋涡几覆无傍舟可援遂病痢寖剧盖抵家而属纩余弟敬美与王学士元驭视之以手属太医君而瞑时甲申之九月二十也距其生戊子得寿五十七而已公凡一为监司二典郡一丞一倅一司理皆在江浙间所至有恵利之政其人皆能言之而于吉尤久尝之吉道经信抚二郡郡之人送迎至倾郭望而讙曰公壮无恙乎至有泣者吉之人既不能留公相率为七尺碑谒朱干司空衡文而勒之其卒也奉主于名宦祠又为特祠而又三岁吾州亦奉公乡贤祠虽古所称召信臣元结鲜于侁何以加焉呜呼公不为不寿矣公性类寛缓而勇义若不及吉丞张大猷卒其妇妬晩而妾举一子甫三岁妾死子遂流落民家公司知之为置媵保以归张长宁令沈尽室死沈之台受计亦死仅所从一孙在公悉为治棺而归之且以孤孙托有司使护持焉杭有天台令死于官不能归其家流寓杭一女孙甫髫而落侩手为伎家女公闻泫然流涕赎以归之俾择良而嫁其家居也同年杞令龚起凤以廉死不成殓公倡吾弟懋与元驭裒金而殓且塟之买墓田以供岁时祀有桂老者蒙时师也一子飘泊不能家公物色得之割帑以为衣食居恒念向者非周倅何以有兹日岁时寓书币问遗不絶外家墓出入道一豪所豪故耕而絶之公初第时以厚价请赎豪不许且语侵公未几其人死家废公乃倍价以授其妻而后许偶以事抵州其妻方以责逋赋累累望公愧避匿公知之曰而幸遇我何自避匿问逋几何悉为偿而释之人谓公贫岁入不足供粢盛其为义视官中当益难也公规矩天就恂恂方之内而余时游于其外又多官谤迹亦若落落者然至与余语輙怳然自失其守杭与其僚喻君邦相相语谓王君天下士也柰何偃蹇朝恩而殢丘壑邦相为余恒说之嗟夫以邦相状而志铭公之墓何能辞于公之子公始娶朱宜人无子继娶刘宜人始举二子长际阳娶曹继娶许补州博士弟子次赓阳出后于太医君娶吕女一适唐谦孙一际阳出也聘髙葬在盐铁塘东祖茔西之新阡铭曰不雕其方不漓其天不以霜雪胜其阳暄其于儒也得宋之半而于循吏也几汉之全然所谓半者尚能出乡先生之社而窥孔氏之两庑荐其醇真以从闽洛武者耶噫微张公吾其畴与
　　
　　中顺大夫杭州守初庵方先生墓志铭
　　
　　方先生者讳扬字思善其先河南人也徙而丹阳又徙而鉴湖又徙而白云源最后徙歙定为歙之罗田人有居贞先生社昌者学行渊茂尝以义折程学士敏政学士改容逊谢之人两称焉先生之大王父也有二子仲曰景英公以礼让称景英子曰从本是为封大夫公先生之父也质有其仁矣娶黄宜人邻母梦有龙祥而举先生先生生端嶷异凢子其少从塾师即以庄见惮不敢儿子蓄之塾中儿见先生輙恍然自失歙故朱文公元晦产地也先生入其祠俯仰久之则隐然有爼豆其间意矣九岁丧王父哭之毁十四试于有司或风其以它道进者先生怫然曰胡为乎始进而遽弃我又明年娶于洪是为洪宜人其年丧王母呉毁加于王父又三年黄宜人卒先生躃踊痛哭不欲生也念益大夫公悲强啜粥修容而进之又念大夫公鳏处既离苫即以一束草卧公床下伺寝息夜分泪涔淫渍束草湿矣封大夫不怿强之还室先生固谢不敢至服除犹未已大夫公乃为置媵以絶之而后室处也先生工属文必匠心而证之理一洗剽袭之陋而尤邃经术虽俯受举子制然不求竽合既出入诸子百家泛澜久之始一归之圣学作座右铭以自警人谓订顽所未论贤于崔子玉逺矣于乡则多舎黄山于金陵则舎灵谷时独往山水间曰吾欲以占吾趣之合也既不利于试人以揺先生先生不顾寻再试而再冠诸弟子遂连举髙第谓可以塞揺者口先生亦不顾既除官得知陜州陜以三面奉客其民呰窳不任征独有余力于讼先生至则首绳大猾一人以警之与僚佐约常禄外以一钱入者公议不相假次约胥吏以一钱入者公法不汝贷咸肃然奉行履亩均赋剔其隐蔽积谷以常平法行之岁不虞俭矣饬邮传毋困客亦毋使客困其主诸以农时讼者法毋赦置保甲毋匿奸毋纵窃树枳于途沟其表以御骑而剽者诸所厝设皆故循吏规独先生能精意行之不倦陜用是大治故有召伯祠先生以月朔躬谒出憩庭树下州人耳相语召伯逺矣吾不悉何状此方公棠也前是博士诸生之不获与计偕者七矣先生试其文朴而野不中程乃示之结撰时时行学宫于讲析详至而又习形家言以州苦乏水有故道不易复复之度非数万缗不可先生乃按行险易出藏粟以食饥民使共畚锸而倡其饶者俾以私镪助费可数千缗而渠复水迤逦环学宫是岁有预计偕者创书院名之曰复初祠周张二程朱陆以往九先生及明薛文清公聚书万巻使诸生读之曰而曹毋厪厪科第自此而上大有事也甫三岁而九腾荐书以最上大夫公始封而又久之始迁为南京戸部广东司员外郎进贵州司郎中遇诏恩实为郎中而大夫公亦从进阶先生自喜曹事简得益肆力于学傍及左国庄屈两司马先秦西京建安大厯之书汰取其精华而涵咀之以故发而为诗文咸奕奕有声实与闽方沆子及并称矣而先生意小之不欲名其家言以斯道为已任其学以求放心为要立静立极观变时行其大指也属同舎郎王者挟故相之乡人险而贪当大察考功郎微得其奸私状欲发之以先生一言而解其人不知也尝丐其郡没入田若干顷度且败阳为义役而请先生文以盖之先生谢不闲恨甚遂上疏诬先生阑出库金而以它口语故波及子及故相犹难之曰得无谓黄门淫哉而王郎者以其私人从臾不已于是三人并示谴而先生得知随州了无恨色第谢子及曰微扬之无良何以累吾子子及笑曰脱不相累沆为不如子也且沆亦自失王郎意始先生以陜守入觐当元旦而朝士有朱其履者三为典仪所纠因及先生下诏狱先生实不朱履也坐夺俸而典仪者故家陜而横先生尝持法裁之以是中先生先生了不辨亦不复言其人其长厚类若此治随犹陜也属有城城之役先生顜画一而身与吏士分功不日而毕甫六月当入觐贷于亲知得钱二百缗始成行明年诬大白遂同知嘉兴府故有蒋伯良者大盗主也而主诸贵豪急之则鸟窜缓之则缓颊以解先生廉得其实阳以它事召立杖杀之郡人欢呼至倾里曰吾曹始帖席寝矣丞职诘盗有所捕获则以赃引子钱家先生乃藉子钱家月更一人直与捕者偕往自是子钱家不受引又尝奉部使者札监稽兑卒粮艘先生严其格令卒衔扳鱼贯以进受粟于肩比至舟无一哗者粮户皆取衡先生不至为卒侵牟矣卒以无所利乃故损艘粟之实而益之秕诬先生于户部谓私其民而以秕苦我羣噪于肺石部为下使者核咸直先生而坐卒以诬先生佐郡如故尝一视嘉善篆益作堤堤水不为田害会省悍卒刼辱其大帅嘉禾之戍将应之公得其主谋者论曰苟不平于若官当为之平彼死道也而若以为媺乎且彼主谋不蚤露故披猖至此今若露矣奈何相率从死卒叩首谢不敢乃已尝以事夜行傍郡有尾先生舟者可十余曹先生据案叱曰盗乎我嘉兴方使君也盗罗拜曰吾曺固耳使君名安忍犯之第前警多矣请以一艘驱五鼓复罗拜舎去曰慎之请使君毋夜行先生曰若慎之毋复为盗也我夜遇汝汝能不犯我汝遇逻卒能舎汝乎先生以故资髙一切治理流闻超拜杭州守然而先生病矣病故得之勤学勤仕咯咯呕血至是益甚然而益治事不言■〈谷丸〉时悍卒事甫戢而黠者犹横自若廛野亦汹汹先生拊循其瘝苦而稍谕以利害已渐约以礼杭且易观会献岁狱吏稍懈于饮食囚逸者二十四先生不动色而设方畧捕之干掫者惧其不利也曰太守寛或曰太守病不暇理先生一以自归曰病诚有之寛则吾心也太守当坐之一无所及俄而囚悉获太守以赎论乃相率心服先生曰太守真长者张司马肖甫念杭事繁为天下第一而先生之疾无已时请以支郡之僻者卧而治之太宰严公素知公曰移僻病无已将竟去之乎俾予告归里以痊可赴部更补外臣之得归里治疾自先生始也先生在嘉兴时尝着正大和平四箴语语精切多不载又按行海盐进诸生语颜苦孔之卓喟然曰仰钻且瞻者妄念也故无得欲从末由者真境也故与几道固未始涉对待而功固未始涉覩闻也诸生勉之邹鲁岂更驾哉由斯而已归一月悴甚命衣冠召其子时化曰化而来前过化存神者吾所以安身立命之道也过而不化神将焉存神之不存同流安有勖之宿尘习尘事尘理尘一不化难与几矣我所谓用力于仁而不足者也虽然我可以见夫子矣又微语曰毋使大夫公伤于志既大夫公抚之而哭则张目端拱而瞑时万厯之癸未三月哉生明也得年仅四十有四而已先生孝友洁廉再从兄忠卒有二孺子先生驰自秣陵奔而且及殓也拊棺大恸曰吾不母而寡子而孤者有如此棺尸若盱目而属者已乃瞑先生所以抚之不食言而后忠子时敏夭乃大恸曰天乎吾无所仲吾誓矣厚塟之如忠而益抚其仲如时敏其事大夫公己见前独其宦南京而大夫公来行舎覩其壁立曰吾闻夫善宦者家于宦问而官大夫也而胡以贫也先生拱而对曰天厚吾门五世而不堕儒业何藉宦也且扬之忧在不徳不在贫语未毕而大夫公曰如而言我不难故我生平鲜所悦于南京悦焦弱侯于浙悦宋以德袁仪卿其它与乡人处望望然若将凂已者以故所还往甚寡然不能以月旦下先生先生卒之明年冬而时化来吾州奉先生之族孙侍御君万山草行状所自着年谱来求志铭其墓时余方徙处东海之濵树棘而环之以笔砚为戒时化怏怏返遂请汪司马伯玉为传而仍虚其志铭今年秋九月余游白下而时化来言曰非公不足以当吾父非吾父不足当公敢徼伯玉之恵以请余辞曰余雕虫之技也焉能为贤者重时化固请曰龙门之传老子孟氏也兰台之传扬雄也子何让焉且不孝之劘石于窀穸者五阅寒暑矣不尔何以见先子地下余悲而许之谱之文逾万言甚尔雅余不能悉采采其大者
　　
　　铭曰立德兮美善之中噫修辞兮扬马之风噫功名兮以治郡终噫孝养兮不克厥终噫赋之资兮忌其丰噫予之志兮不竟其克噫欲以余传兮仅雕虫噫
　　
　　累封奉直大夫礼部精膳员外郎思吾支公暨配李宜人合葬志铭
　　
　　当思吾公之犹在诸生也与其子今学宪君试俱有名然公七战而七不利学宪六战于泽宫于南宫而再利遂以其官再封思吾公当是时学宪数更礼部诸曹郎及视岭左学俱着声实而思吾公贵于乡引谊行德朝之士与乡人交称公父子为贤人长者其习思吾公者曰非公何以有学宪习学宪者曰非学宪何以成公盖学宪自岭右移疾归奉思吾公思吾公甚健甘匕箸亡何学宪之疾愈而公病矣公之病学宪侍汤药唯谨其卒也学宪治含殓逾谨而前是二十有五年公之配李宜人卒而方居约尚藁葬公伤之为废不置配而室徐女学宪以膳部郎始具礼归李宜人于祖茔之次而其宦岭右日梦宜人颦蹙而称不宁宇自是凢三梦学宪心为折及归与善堪舆家言者偕诣而试之其语与梦合学宪益大悲骇故及公之卒复偕其人择地去葬所仅数武而得吉壤乃卜以季冬葬思吾公而启孺人之兆合焉而属志铭于世贞世贞故识公而善学宪且谓公之逝于学宪手也与李宜人之得今徙也其孝诚皆天感故不辞而志之按状支之先自后稷汉有邰阳侯者以战功显始有支姓至三国时有三支俱散处多显而在呉者郡从事琮起家贡士有至行人称为支孝子有三男其少者曰祥始定居昆山之大虞浦所谓支巷者也世世受经术然不能大融显至东湖公栢者娶于某亦有三男公其长也讳良知字日新后署其号曰思吾于良知之指深矣公生而颖敏当髫龀时已髙视雅步不与常儿伍稍长即能属文父抚而异之曰谁当为配者贞义里人李处士佑与父善又最竒公遂以爱女字之是为李宜人宜人长于公四岁处士不谓非偶当其女时则以贤明闻公年十六而父卒有二孤稚在宜人来归时已二十矣属家娄中役至挫而又遘大丧孺人与公竭力襄事犹不给则相与转徙依外家以活于是公之所受业尽矣而性又嗜读书不复能究精风土齐民之术家秉一以付孺人孺人用始显公尝念其仲良能当授室矣而不能备恙鴈凄然而叹孺人意觉之曰君有弟而鳏之安用妾为阴辍中篝之装以从良能始有室而以贤归宜人宜人又能先众佣工作恒至夜纺绩不休或劳之曰■〈谷丸〉矣宜人曰吾而避■〈谷丸〉谁不佚者至积纎累微以资公于学不使公有内顾忧皆宜人力也公既学成试为博士弟子恒冠诸生每属笔滚滚千余言不竭然皆有理趣不为谰辞以是受业者众戸屦恒满诸生得公指授多去为闻人或至贵而君故布素自如也然用是得少资宜人于家公举学宪甚蚤然自是不复举学宪资甚敏而公教之严甚至不废槚楚曰吾终不以一子之故而蔽吾眀宜人之爱学宪可知也亦终不以爱克严以故学宪之事二尊人若神君左绳右矩洁修其志行而后敢称子公既以子贵意稍发舒欲赎其先所弃产多假贷以偿以故槖空空然然至于为守令居间及豪夺巧攘之计絶不为也公以外氏恩未酬又宜人早逝不及逮学宪贵内伤之为抚李孤而扞其内外侮以有成立乃曰吾今始可以见处士公地下公貌温劲赋性澹宕无城府解人之纷取片言断赴人之急甚于已故贵而望实益重无丝髪之讥以累月旦其卒也搢绅哭于市士女嗟于巷非独用学宪重也公有所以致之矣公得年六十有六宜人仅四十有七耳学宪名可大始娶周氏亦早卒赠宜人继朱封宜人女二长适姚时献李宜人出也次适王甘节徐出也孙男一一本娶王氏孙女四适太学生刘儁宋之伟冯嘉会朱出也一字陈某曾孙二长茂春次长曾孙女二字周本正一未字
　　
　　铭曰有子于此母食其名而父食其荣生之日有涯而死无涯如其食名曷有既耶是为支大夫李宜人之归而余铭与依
　　
　　弇州续稿巻一百十九


　　●钦定四库全书
　　
　　弇州续稿巻一百二十
　　
　　（明）王世贞 撰
　　
　　○文部
　　
　　△墓志铭
　　
　　故处士小鲁许公墓志铭
　　
　　余宦浙而得萧山许令承周令白晳美姿容善举止其政术为浙东守令冠而无何邻邑子之无頼者陈以使事枉道过萧山纵暴邮传间令捕剪其爪翼弗听去遂至互为讦坐俱免当是时缙绅先生无不快陈而惜令之俱免令独怡然奉太夫人归里葢二十年矣太夫人之养日益备而令之名不挫其意日亦自怿顾时时有所慨而叹且泣曰天厚我使我得长共养太夫人第如我先府君何盖令之父小鲁君蚤弃君不及以禄养而令又蚤罢官不获以一命之服为君荣且也始谋塟而贫离贫矣卜吉壤不兆宜许君之叹而且泣也万厯之戊子秋君以书币使其子某来恳曰今者得吉壤在绰山阳城湖之间卜而兆有日矣思所以为亲计者穷矣意必藉吾子之一言而后不朽哉予故习令而又悯其诚乃按君之状而志之曰君之先四岳后徙东南为昆山名族而中微牒毁于火至君之大王父朴王父■〈日上永下〉皆以力田致饶尝构堂可坐百客而旁有枣树髙数丈逺近望而异之所谓大枣许家者也已而复挫产父鹏以少子出赘于周生君君遂从周姓讳道东字子行生而沉敏强记十二能为举子业寻以父亡夺之依其外家以长补邑从事非其好也去之耕于野君故明汜胜王氏书而又有天幸恒得岁斥买傍产渐裕矣然居恒邑邑不自得曰世困农不克以儒显吾几得之而夺之天乎而会承周少颖乃课之读书仅弱冠三试于郡邑及学使者皆第一然君已病矣谓其母张夫人曰成吾志者此儿也何渠能使我见之张夫人与承周泣数行下不能仰视已而君竟卒得年四十有四君为人孝友笃诚明理畅事尤敦谊信不寝然诺当其父之死于赘也念外王父无它子而鞠育君于稚时曰微外氏我何以有今日且吾王父母幸有诸父在善其终矣故竭甘髓之奉于外王父及殁而为之冡茔岁时享祀不辍至终身冐周姓而谓令君曰若不可不复也虽然毋遽剪吾外氏名之曰承周以志不忘及其晩节始备伏腊烝祀之礼于家三世称质文矣事寡母尤以孝闻伯兄仁厄于徭君谓不易支也促令君白之邑而免之已谓其老无子捐少子之在襁者为之子而借以周恤之良备又尝计脱其舅氏于盬盐逮然推德不任也中表有乡贡士任生者苦贫不能具鲜衣君得一衣未御辍以服之少尝过赵丈人留君饭而忘戒饬内馈君不怿辞归丈人产晩落窭行过君君为数具美食且资其妻子曰推吾所以不怿意也盛生避雠之他邑而寓槖于君直可千金久之不闻问咸谓死矣忽以夜间归过君不敢言槖事君饭而返之封识宛然有与君友而蚕食官庾者君力劝沮之反复甚苦其人怒去后事败论戍家尽破叹曰吾负许君吾负许君其行事类如此善尺牍尤工署书岁暮来求门署者屦常满君应之不厌故君虽隠闾闬若委琐也而名藉藉娶张夫人精勤有大节其居嫠训方得古贤母风子二长即令君不获展于用乃文行蔚然矣次承喆即出后于弟者不及壮以死孙男四旋吉娶闻献吉娶李为郡邑诸生观吉聘孙太学生令君出也慕吉承喆之媍遗腹孤也曽孙女若干人令君则又谓栁栁州尝表其父墓而言身不谨先君教以陷大祸不克成先君之宠赠以为罪恶世无所容不肖不敢望栁州其不幸奚啻过之伤哉语也虽然当栁州之生时有昌黎在而不寄以不朽仅以身后属昌黎视令君不如逺
　　
　　铭曰报不必身于其子孙显不必位乃以微言君之所谓竒者冺而其赢者长存噫其又何怨叶
　　
　　乐田髙翁暨配李太孺人合塟志铭
　　
　　乐田公卒以万厯己卯也是时令君犹在公交车云葢卜塟于获嘉之郭南而未有志也又七年而为丙戌而令君始成进士释褐除之萧县而公之嫠李太孺人实从养其以任剧调上海则复从仅两月而令君仁声隆隆起乃太孺人属疾卒太孺人之疾也邑人靡不狂走问医祷曰天乎毋以太母故夺吾父既而闻孺人卒则又狂走唁令君曰天乎竟夺吾父矣虽然何以慰吾父也令君谢曰孤不天不获以身为太孺人代又不获竭方寸而拯若曺于沟壑孤恨不即蓐蝼蚁何所溷父老为也则固请曰必有以慰吾父令君乃泣稽颡曰伤哉贫也我先公之窆也葢有石而无志今者归必启先公之兆而合焉意且徼恵长者之一言以不朽地下乎哉则又问何之曰呉郡王司马者其人也而未有素也邑之贤贵人学宪潘先生允端曰吾女女司马子司马今在金陵于是学宪公任乐田公与太孺人之状以书介绍不佞贞令君布币而踵言其后曰国有禁不敢以不祥之服点都门唯足下怜之余不能辞潘先生且以先生习知令君以令君知公与太孺人故按状而志曰公姓髙氏讳魁字某乐田其别号也髙之先故庐江人洪武初讳大者戍宁田卫移屯于获嘉遂家焉王父玺玄父玺娶于刘而生公公生而朴茂不事雕饰为文采忠信愿恪与物毋迕顾其中井井如也世居约有瘠田亩可二百而耕恒不及岁役故侵之乃废箸转徙贷富人田强自力稍稍得岁而父玺母刘皆已老徒手仰公食赖授室而得太孺人以俭勤佐公意毋论时时羞甘毳即褐博粥蔬暄饱无后时二尊人安之若登春台也既皆以寿考终后先皆以毁瘠胜然至含塟皆成礼伏臈祀享悲声动闾左人人称髙氏孝子孝妇矣公既以至行得里中声而黠豪心妬之故蹋公门而詈甚口欲挑为鬬端公逊弗应异日犹身诣谢之豪故张具欲以尝公公竟酒食食无异居恒豪乃内愧折节请交矣卫帅鸷而贪所部无免者独迹公过不得公恒言七尺吾受之父母奈何轻掷之公庭也故终其身无郡邑逮太孺人与公俱难子过壮始举令君而又少颖爱之甚既而心异之曰家世隠约亡显者是子也竒殆不类常儿安忍弃之农乎而会村居无博士师有王生者馆于中表刘氏去家三十里而遥俾令君负笈从公时徒歩往往质王生曰儿子业进乎进矣归与太孺人相对语而喜可知也久之令君补博士弟子寻饩学宫间与诸社友为文字会公必课酒炙以供簪珥之属太孺人首无几时也令君奉诏推择升太学得疾燕中邸公驰而挟之归悉帑以事医药既起而犹有忧色曰儿吾身也亡何令君举于乡矣郡以例优予公冠带公乃大喜曰吾居恒覩冠带者以为非人间人而遽及我耶第一御之不时御也获嘉令以公德而耆宾之乡饮公逡廵谢弗就曰一田父奈何用儿子故遂与邑大夫周旋其退让如此于是令君再上公交车不利意邑邑不乐公笑曰田家得博士弟子固幸何况饩而升太学又何况策名乡书且若不见获嘉令荣业且得之第惧不称耳既而属疾且革令君哭而请遗言公曰我何恨所不尽释然者而未有子女勉之为善而已公素好二氏言晩而益笃长斋断鱼肉与人语及残杀輙掩耳不欲闻若报应因果孜孜乎其味之也太孺人之识与公敌偶其奉佛尤专精乃其急姻族寛施予有所匄乞未尝以帑耻辞阃以内外合辙也太孺人后公八年而始捐馆则覩令君成进士舆从京师之萧之上海养皆以禄视公大径庭矣而太孺人所以训戒朂励廪廪有古贤母风病眚以令君疗之明病卞见令君輙解最后病甚不可为与令君诀大约如公语而加详且曰吾幸有儿谁为儿儿者今而后勿急操下勿轻任怒勉之语絶而瞑嗟乎公与太孺人临絶之叹可悲也已虽然吾闻活千人者必有后夫令最亲人者也令君令萧萧治令上海仅二月耳而又治又俱俭岁所全活何啻千人也且也其令当未己所全活尤未己也何虞于无后令君名进孝公之生以正德癸酉得年六十七太孺人生以丙子得年七十三
　　
　　铭曰二老人其即安于斯逝者穴而存者谷树谷务滋穰穰孙枝乎而胡憾之遗乎而
　　
　　太学生五斋徐公配陆孺人合塟志铭
　　
　　徐之先以医着也葢晋有濮阳太守熈者得神镜经能立起人死屡传宋齐时益着且贵而至后宋之绍兴中复以医着始自汴徙嘉兴已转徙华亭遂为华亭人宣德中有院使公枢贵至侍从赐金紫然终宦不离医于是益大着而其后稍稍易医而儒迨公之父南阳公济始举乡荐再教授大府又迨公而儒道益着南阳公有丈夫子三公其季也生而颖异稍能属文有儁声上海陆翁者起家岁荐以赀雄里而仅有一女是曰陆孺人孺人生而有女德父母絶怜爱之曰非名胄而才者吾不之婿也既得公大喜曰女有归矣已而曰吾夫妇有子矣公遂赘于陆鲜衣甘食游行倾里中儿甚适也已补诸生遂又以文髙诸生久之陆翁夫妇相继死公与陆孺人哭之哀丧葬咸庀而陆之族有利其产者谋以讼揺公公笑曰吾视吾赘直赘耳男子七尺岂藉妇而立者委之返华亭以久试诸生不利悉槖而游太学西京马文庄公汝骥为祭酒试公文而赏异之公以是气益发舒悉与其豪长者虎林方九叙新安汪文锡维扬史起蛰兄弟游公故善酒又善诗而又善擘窠大书乞书者户屦长满公与之饮醇击鲜亡间昕夕用是名日加益而帑日损休沐里居避倭乱之呉兴郁郁不得志时有子益孙少敏抚而叹曰若知皇考之所以名若者乎努力毋以吾为望尝咏一絶句悲怆婉切听者私怪之一日戒益孙毋之外傅趣客与谈若诀者客去面壁西向而逝当是时太夫人尚在堂益孙仅十岁耳陆孺人之欲为公死数矣而不忍于存者勉强扶携其老稚与丧还里中既塟归女于彭太学汝让公既无所遗孺人竭心力而终始大计上以共太夫人而下以诲益孙若忘亡者益孙固敏第不能无少年弄孺人欲笞之惧太夫人闻而伤其心乃跪数之曰吾所以忍死为若耳今乃尔我何以生为当从汝父地下一恸而絶久之始苏益孙自是皇恐折节砥砺经术十七试诸生异等诸生习其文皆儁而益孙顾不得一第至以例游太学又工古文辞今许少傅张宗伯为祭酒司业大赏异之益孙所教授弟子东修及贽文有余润悉以供肥毳而间不给则藜藿参焉孺人甘之如肥毳也乃其从女贞昙阳师所闻西方教则一意奉佛茹素愈易共矣晩而善忘若婴儿独向信西方凢六载如一日俄病■〈谷丸〉卒益孙既小祥乃痛哭曰不孝所以刺促场屋者冀得升斗之禄以奉吾母而已且吾安能独向禄囓太学符繻弃之示不复出或怪之曰是夫也不思以一命荣地下乎哉或曰彼殆有所慕于昙阳子之道也而太仓有王元驭元美二先生者先后称疾有隐名故愿一从之而今者元驭拜相元美亦出副留钥矣得无悔乎哉嗟夫是非能得益孙之所为益孙者彼其痛哭而囓繻也天真之至也而何所用拟议也且今三呉之贤士大夫少不知有益孙有司至欲采其行以请者因而知有徐公陆孺人足矣公之年仅四十五而孺人年乃七十六有子一即益孙女即适汝让者孙男二一士晋聘袁一士观聘朱女二一嫁彭维昕一嫁方春荣状其事者唐状元文献志而铭之者则世贞也
　　
　　铭曰父食母之力而母食子之志又皆以子之名贵然则釡养而鼎祀为可废耶曰恶为子者各顺其际而行其是而已
　　
　　申玉田先生墓志铭
　　
　　呉江有申先生者名德君子也为诸生籍籍名场而竟以韦布终终之明岁戊子而其中表甥提学宪使顾君大典私谥之学宫曰贞靖而手次其行谊至七月而其子诸生五常奉以谒余曰敢藉手子之一言以为地下光余谢不敏因读顾君之状称先生孝而征者五弟慈而征者四它乐施而不名急人而不责偿征者亦可数然于谥法清白守节寛乐令终无当也且夫私谥非古也列国而汉始有之若黔娄之康太丘之文范是也然而张子厚卒门人以私谥请于程正叔弗许也其言核而信敢以辞诸五常而题其志铭之石曰申先生之墓申之先自四岳也唐开元中有进士泰芝者凢数十传而为呉江州判官顺遂家呉江为其邑人又数传而为明锦衣经歴广生按察佥事恵恵生贡士诫娶顾别驾望女生先生而夭继娶袁比部鼐女母先生顾之夭也先生仅三周月乳媪指襁中戸而示之即啼哭以为惊也暮携之殡所复啼他日携之殡所又复啼视其泪盈盈溢于眶矣贡士公乃大异之名之曰孝及长而字之曰子纯先生少负才颖以经生业着又工尺一按察公凢有疏记酬往必以属先生逾于自构叹曰儿凤毛也十六补邑诸生试輙髙等明年佥事公卒先生从贡士公墨而啜粥者三年又代治楳里村墓毒暑分版筑赤日中无倦色贡士公之于丧塟得成于其易戚者皆先生相之也贡士公性严重嗃嗃于家而先生独婉容屏气先其意而逆之最得公欢公尝病疽背■〈谷丸〉医祷殚矣计惟有吮其毒尽或可生先生饮泣而吮之其毒出于背而入于腹遂昏死家人哭相悔死者未必生生者死矣先生梦若帝语之曰以而故赐而父生饮之青冰矍然苏呕秽血败肉数升遂与贡士公俱起矣贡士公抚之曰而不负而名吾不负名而也公起之又二十二年者而病呕血先生不释衣侍者周岁其医祷精专有加每承血于盆即茹之不忍弃也然卒不起而王大母呉宜人九十矣尚无恙先生旦夕恸于殡几絶而以间强盥栉修容而入慰呉宜人周视其匕箸乃出出则毁如故葢三年一日也呉宜人叹而呼曰孝来果不负而名于是呉宜人亦卒矣先生不以寿考杀哀欲举两丧塟以贫故弗克乃痛自抑损麄布单衣蔬食为恒曰余敢忘余诛毕塟而后稍稍复也移所以养大母者养后母袁袁每见先生輙忻然忘其非已出也先生所以娯悦之者百方既晩岁畏喧而避薄轻身徙梨花堰而留其子五常等共奉袁然旬日必一朝饮食甘果迭进犹依依孺子慕也葢邑之人皆称先生不负其名先生名所谓孝者也里有诬先生之仲父杀人者仲父脱身跳官系其妇呉宜人忧之甚食为损先生挺身出白之雠环睨莫能难也既白而仲父出就讯竟以其妇俱免呉宜人始加餐先生又为之资其装槖之京谒选得倅名州仲氏茂才小于先生十五年先生抚而教之若子然恐失母袁意不敢自处以父也怡怡白首无间矣先生故受母遗奁具后有女不以授之而以授袁女之当嫁者曰吾女何敢先先君女再从兄学圽遗其寡嫂孤女先生力赒其寡择壻得沈汝贞于贫而以女嫁之沈君后成进士女亦从贵所谓弟而慈者也先生之妇父曹守合州而猝中冦当坐军正法狱甚急时蜀藩臬皆郡人而不能得其要领走之故知陈侍御所乞书为居间立解曹君尚不知出自先生先生亦不自明也顾曾瑜者先生绾带交也坐诬杀人逮损家为辨乃得已呉城廹水而门每涨輙病涉先生与李令迁梧筴必舆梁舆梁必藉石而后永李令曰筴之善第费可千金何所得之先生念溧阳史少卿际富而好行德当过邑袖书缓颊而说之史公为心动发帑如先生指舆梁成邑人人谓先生勇于义能先人而后已又多缓急之畧有贫者病者丧而不能治者急难者咸走趣先生所先生必悉资力而应之未尝示难色所谓乐施而不名急人而不责偿者也弇州生曰顾君之论述云尔盖迟之五月所而征诸邑人信顾君又谓先生风神洁峻辨说挥霍满坐风生客至必酒酒行必醉晩居梨花堰东与鷪脰湖接轻刀短屐唯意是师于古文必左国于诗必杜于书必晋流誉江左其声蔚然五常具裒而梓之当亦不诬于乎俗末而漓矣有孝谊笃行如先生者即癯然一田叟余忍遗之而况顾君所称彬彬质文者哉先生卒以丁亥距其生甲申春秋六十有四始娶即曹继徐皆先先生卒丈夫子三长即五常娶沈次五经娶陈继徐次维岳娶黄皆能世其业而五常维岳后先廪于庠女一适呉之莱孙男四曰璟锡五常出聘叶曰瑗锡维岳出曰琦锡曰珍锡五经出孙女六俱幼墓在某所
　　
　　铭曰呉江之域有水秀而土丰者是为申先生之幽宫不爵而崇其裔必隆
　　
　　呉山陆君暨配髙孺人合塟志铭
　　
　　乡进士陆化淳之魁于壬午也与儿骐葢甲乙云又六年而化淳之父呉山君卒苴杖而来谒余白下再拜稽颡而泣曰父已矣且塟矣昔者吾母氏之弃孤也葢二十有四年塟也未及为请志铭也兹将启竁而合焉敢徼恵于令子以二尊人之不朽托既而曰天乎伤哉母氏之贤而天也于其殁知有化淳而已父之才而身弗庸也则知化淳一公交车士而已夫以区区一公交车士而何以慰之地下念今之世能不朽死者唯先生而不忍于生者亦唯先生是故敢以志铭请以出其手撰事状余四千言葢一字一泪也核而详丽而衷余何以辞按状陆之先为汉郁林太守绩其可知者元末有荣三公从其兄运使荣一公避乱相失窜于常熟之李墓已徙五渠遂为常熟之五渠人四传而为庭璋能大拓其产有子曰一舟君文落魄不问生计产以日挫至其子西江君龙则益挫然皆受儒儒不能自致通显而西江君复能诗以诗自愉适与杨仪先生相唱和杨先生世所称作者君于西江君为适长生而明颖五岁受书过目成诵又能知楷法稍长日记数千言尤好先秦诸子家语十四试于邑冯令所援笔立就冯令竒之且少之曰而姑归进学以俟君大恚恨令实弃我而以好言诞我耶久之学使者下属邑有能通春秋三礼者得径就试君故治诗乃兼治礼不朞岁而以治礼称里中髙公甚贤其女而才君遂以女字焉是曰髙孺人其后归君孺人小于君六岁其才识性行不啻君配也君之学成而御史以事去君不获试追之尽境而弗及复大恚恨曰弃我者殆天也而宁讵人也遂束书纵游呉阊为市里侠击球较射倡饮不归者累年间一归非久即去父母故骄之莫能难也最后见孺人孺人痛哭曰而自负之谓何而今若此且不念二尊人孑孑晩暮乎囓一指示之曰而不改行者吾视此身犹指矣君感悟折节下帷习故业以情告西江君西江君曰儿能为张克乎未晩也携以见故瞿文懿公景淳文懿犹在诸生读君文曰可进也君请进贽文懿曰若犹治诗乎曰治礼矣文懿笑曰君礼而我故治诗何以称子师谢去之君拂然曰吾复治诗易耳虽然吾自有师胠箧出所束书习之而仍故业于诗穷昼夜力无间呕血不减止竟以诗补博士弟子西江君喜为加餐君曰未也试必高等然至应天试輙不利而会倭冦大作所过焚剽至君里君奉父母尽室跳之湖上冦势小缓君间行视丘垄而还则无所踪迹矣君念父母忧思久之疲极假寐梦黄衣者指而曰去几里某浦非而父母舟耶行求果得之人以为孝感事定问故居则已属之燹矣君与髙孺人谋买傍丙舍数椽以居父母而身从馆师聘稍有赢金以资甘脆而一日龙忽起卷其丙舍与民居若扫西江君故属疾以惊故益甚殆不起髙孺人驰之君馆与俱归道与谋曰殡殓直若干棺直若干君出囊金曰差足矣髙孺人曰吾覩舅■〈谷丸〉矣而睨仲氏若有属者何也得非谓仲氏尚未娶耶君曰奈之何孺人曰君第行贷妾当助之装迎妇及门行礼西江公顾而恬然瞑矣君哀毁几絶既与髙孺人勉共力丧事而后哭谢曰微子几使我先君目不瞑乃留髙孺人侍母而复偻行至馆教授诸生日益进资日益寛而独一母徐孺人之供日益饬甘旨备矣顾化淳业已渐长谋为置塾师时家指渐众孺人谋躬督之勤绩纴课耕作以其羡稍置傍亩微润屋矣岁时问遗中表姻戚无失礼间有以缓急叩者不爱簪珥以应之于是孺人籍籍得闾左声而以劳故病矣前是君念母不置自馆还省觐徐恒谓汝第毕汝职有妇在何忧至是君挟医归视孺人已不可起母时亦困老病每哭孺人輙呼天曰孝妇死我何用独生后十余日亦不起君昼以哭母于堂而夜涔淫涕交頥以泣孺人于草土也葢三载一日矣既葬除服忽忽不自得曰我所以竭精力而占毕者冀得一伸之于吾父母而更何冀哉会化淳已学成补博士弟子髙等乃自顾曰奈何与儿子辈争少年技也却埽一室穿池其东悉莳莲华环之以竹客至命酒不取丰而取办竟日不以罍耻告也当孺人殁君意不忍复置妇顾米盐浆炙一切纎细皆属之身乃始娶妇陈而少于君不能遽有所寛时喟然曰李献吉有言妻亡而后知余妻也岂不悲哉始君之致妇于仲也寔自孺人孺人当仲童时所以抚教之者百方葢尝母事孺人矣及孺人念其有童心也而时时进规则已不受规孺人犹隠之乃以徐指割其居之半授仲器物储偫与均而君自馆起居母徐毕必过仲与饮食而后入寝仲有外费輙市其居君为赎之以归仲不使母徐知也后仲竟废箸出它徙輙迎之归为授粲凡再赎再授粲至晩节竟仲卒不忍离也君既已絶意进取顾其课督化淳益勤及饩于学宫乃微启齿曰敏于我矣及化淳获儁周视其歌鹿鸣咏骊驹始快然曰先君生而不得之我者我生得之若矣虽然犹大有事在于是纵游金陵诸山水已游呉中已游钱塘山水且徧曰吾岂以明得意哉山水吾所夙尚不能出之口今者以厌吾心耳君强少疾最后饮于郊中寒疾五日而卒卒时殊了了四子环侍之而仲化熙时试于学使者补博士弟子君犹颔之化淳问得无有所痛苦否曰无已而顾化淳曰汝在吾何言君性雄爽负气屹屹不可下然中实寛厚急人而不责报又严取予有豪贵人利君故居者使苍头数辈故蹋门詈欲以为讼端时君它出而髙孺人如弗闻也君归乃以实告曰彼以强来君以好往彼尚可正折也君投刺豪贵人坐上坐逆折之豪贵人面赤谢过不敢复利君居矣顾某者君及门士也为雠所困辱雠度顾愞亡能为而独惮君夜籯金求解君叱之去卒以顾白郡丞受中丞指督邑赋妄棰格诸生诸生噪而逐之中丞盛怒廷诘诸生甚厉咸披靡不敢前公挺身出言丞暴横状中丞度无可奈何则移色邑博士使抶之君伏而曰博士威何如中丞中丞不能以非义诘诸生博士乃能以非义禁诸生乎中丞为屈而止少时游吴市中道有遗金俟其主而归之其主泣谢愿以半酬君竟去弗顾尝馆于富人所而骤灾主人从熖中仓皇携金宝授君君颐指两童子置之书簏事定俾主人自取曰毋污吾手也其所行多类此君子曰陆君奇男子也使以一第假之居安则拮据而称事遘难则慷慨以明节不亦磊磊落落哉髙孺人明睿女子也有乐羊梁鸿二妇风惜皆不遇耳虽然有化淳为之子而予为之志铭不可谓不遇矣君以嘉靖甲申生寿六十四孺人仅三十六四子者长即化淳娶周孺人出也次即化熙娶夏化冲娶瞿化光幼未聘陈出也女一适髙明时亦孺人出也孙男二泰征嘉征俱化淳出孙女二尚幼塟在陆家湾祖茔之次盖君志也谓化淳毋以我离西江君
　　
　　铭曰谷于室而归于穴合二十年而离离二十四年而复合合以兹辰其偕侍若先人以利若之子孙
  </div>
  <div class="pagination">
   <a href="弇州续稿_page142.html">
    上一页
   </a>
   <span>
    ...
   </span>
   <a href="弇州续稿_page138.html">
    138
   </a>
   <a href="弇州续稿_page139.html">
    139
   </a>
   <a href="弇州续稿_page140.html">
    140
   </a>
   <a href="弇州续稿_page141.html">
    141
   </a>
   <a href="弇州续稿_page142.html">
    142
   </a>
   <span class="current-page">
    143
   </span>
   <a href="弇州续稿_page144.html">
    144
   </a>
   <a href="弇州续稿_page145.html">
    145
   </a>
   <a href="弇州续稿_page146.html">
    146
   </a>
   <a href="弇州续稿_page147.html">
    147
   </a>
   <a href="弇州续稿_page148.html">
    148
   </a>
   <span>
    ...
   </span>
   <a href="弇州续稿_page144.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
