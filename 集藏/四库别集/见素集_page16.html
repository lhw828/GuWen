<!DOCTYPE html>
<html>
<head>
    <meta charset="UTF-8">
    <title>见素集 - 第 16 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>见素集 - 第 16 页/共 27 页</h1>
    <div class="content">　　奏为立刚德以杜乱原事臣闻君人者信道不笃则守善或移析理不精则多听易惑天下之事革之难而坏之所以易也陛下嗣綂之初回斡大乱易若转丸而数月之间政令似若矛盾旁门曲径若有所私售其间臣莫测其然意者刚未至尔夫君德象干易刚健中正纯粹精也执是临人孰敢有妨我之政以害我之治者哉臣近闻司礼监缺人应役陛下为下其奏兵部议处臣谓此坏革之端司礼既乞诸监局容有不乞司礼既复诸监局容有不复者哉则不特一匠役为然凡冐滥之官旗军勇人匠以及净身者流无有不复者矣陛下垂情厘革以慰悦天心光昭祖烈而歆动天下者将谓徒名无实而大臣言官之协力一心为国当怨以赞掖厘革者亦将谓徒劳无功矣是固坏革之端阶乱之始大法大体固未暇论不知今日中外之府库何以继财中外之仓廪何以继粟近者军士之杀抚臣辱巡使犯有司大槩见矣司礼读书识事为诸监局之首而开端启衅顾为诸监局之先是何烛几之暗见事之左而谋国之疎均失之矣臣谓乞补供应决不可从惟体刚于干致孚于革执固于恒以不为祸始臣不胜至愿谨具奏闻嘉靖元年六月二十日奉圣防该部知道
　　正违禁番货夤缘给主疏
　　题为正大法以杜大奸事贵州清吏司案呈奉本部送刑科抄出南京刑部尚书赵鉴等奏为议处賍罚事该贵州司追问犯人蒋义山等浙江司追问犯人黄麒等违禁私贩番货例该入官苏木共三十九万九千五百八十九斤胡椒一万一千七百四十五斤可值银三万余两奏要不年终先解内府收贮公用等因该本部覆题奉圣防这贩卖商货已有防给主了钦此钦遵抄出到部送司案查未见奉到给主明防只该南京刑部先题为分理事内开问得犯人李惠招称广东市舶司太监牛荣与家人蒋义山等探聴暹罗占城等海船番货到岸私下收买苏木胡椒并乳香白蜡等货装至南京匿税致被盘出问罪及防牛荣赵文魁濮钺违法等因题奉圣防提了问钦此又查该都察院题该南京刑部贵州清吏司见监犯人蒋义山奏为乞恩辩明分豁陷害事义山等于广东各备资本收买土红木并香料等货告给批票到于南京被高宾陈玖计谋掜告问拟重罪货物入官等因奉圣防都察院防了来説钦此该刑科防出蒋义山倚仗官势货卖土红木乳香等物被人告讦将前货没官必系不法或来歴不明饰词奏辩事属违防等因通抄到道具呈该院防得蒋义山等倚官市利欺公玩法被人告发货已入官罪何能免明有买嘱通同牵撦掩饰诚如该科所防欲将奏词立案不行等因题奉圣防还着南京刑部查勘应否给还来説钦此钦遵移咨南京刑部未见查报及查无钦准给主縁由在巻案呈到部臣私忧过计方嘉靖之初元即有此不意专擅之事欺公罔上纳贿养奸其流将有不可御者万一播诸天下传诸四方为初政之累不细查得见行条例通畨下海买卖刼掠有正犯处死全家边卫充军之条收买苏木胡椒千斤以上有边卫充军货物入官之条所以严中外之辨谨祸乱之萌今义山等倚仗威权多买畨货途次骚扰不言可知天幸匿税事发治其罪而没其賍将牛荣等防奏提问陛下方俞正法之请寻启用幸之端忽又于议处賍罚本内有贩卖商货已有防给主之批夫以勘报之奏未来处分之防何出将谓径批犯人之奏尤非正大之体所宜且该科不知部院无至是防从何出哉无惑乎人人私骇而谋国永忧也昔燕昭侯命藏敝袴侍者惑焉侯曰明主爱一嚬一笑敝袴岂特嚬笑吾以待有功者今三万余两之物果一敝袴比给还罪人果赐有功比皆臣之所未喻也况今府库匮竭是賍既足破蟠结之奸亦足承供具之乏而畀之匪人弃若余水其不深可惜哉中间必有售术之人伏望陛下大奋干刚立断是狱将代为营救并请托之人下之法司明正其罪賍物照旧入官使谗间不行矫伪无托仍望自今以始凡百章奏断自宸衷防之内阁之议令司礼一二文学老成亲誊务从拟票毋涉轻改庶词防简严政令纯一圣化协于人心王言震于人听为世世颂美幸甚无任激切愿望之至谨题请防嘉靖元年六月二十五日奉圣防你每既这等説賍物照旧入官
　　举大礼以成大孝疏
　　奏为举大礼以成大孝事臣闻人子于亲生事塟祭致无己之情以自尽如存之敬故曰自始至终一于礼而不茍其尊亲也至矣先王制礼生有事死有思初丧即立丧主以成其为丧既塟即立祭主以成其为祭汉成帝立定陶王为皇太子即封楚孝王孙景为定陶王以奉共王之祀宋英宗以濮安懿王长子继体仁宗亦立濮安懿王次子宗懿以主濮王之祀陛下光起亲藩入继大统尊崇大礼已举行无遗矣惟兴献帝之后未立主祀久虚尤礼不可缓者宜准先朝故事择兴献亲弟之子伦序所当立者袭封兴王继兴献后以主祀事则义正心安情礼兼备本生之报益曲尽无遗矣所以迟久而未决者或谓欲待前星辉祥螽斯衍盛然后分封为兴国后臣以为不然陛下之子则兴献诸孙行也以孙继祖是祢其祖而名实紊非礼也天子之子长则帝次则王虽百斯男皆有封土何待一兴国耶或谓宜封亲王次子嗣王暂主兴献之祀俟皇子稍长袭封真王主其常祭暂主之王别封之以大国臣又以为不然夫礼为人后者为之子既主其祀即为之后不容复易且陛下大婚未举储贰有待兴献主祀容一日无耶虽曰遣祭然既父正统之孝宗义不得又父本生之兴献歳时遣官相望道路乃天子命祭而非祭之主也槩以人后之説则精意未必感孚防漠未必顾飨非惟失礼之正亦莫识鬼神之情状矣或谓亲王亦有不立后者而无长立次继伯以侄率用为常濮王宗懿之立立次者也共王景之立继伯者也兴献茂毓圣明入继大宗顾不得世食小宗之祀如在之神殆若有未安者或又谓安陆龙兴之地容有形似之嫌臣又以为不然昔周文武以德厚长世丰沛出汉髙未闻复有汉髙惑无谓之小见废必举之大礼以絶本生之祀谓陛下为之乎或又谓兴献立国已久土赋甲于他藩臣又谓此闾巷鄙俗之论天子天下为家不宜过自封殖王禄歳既有常数矣土田仅宜十分为率锡之二分割其八分以给无田之民则亲亲仁民并举不悖是为尧舜之仁政道无先于此者臣既老既耄难以强立治朝恐臣身一南议者互异或缓以失时或杂以愆礼或利以害义贻圣朝万分一之悔故不避烦渎恳恳言之窃谓乘未大婚之先举此主祀之典亦礼之序孝无大于此者伏望特勅辅臣礼官主持正义防以臣言急速立后以慰兴献遗灵副中外人心之望臣无任愿幸之至谨具奏闻嘉靖元年八月十九日奉圣防礼部知道
　　奏乞致仕第一疏
　　奏为年老不任事寄乞容照旧致仕事臣学术素下体质亦薄新诏之起辞至再而登途至四而后入京预草三疏意面觌天顔坚辞不就职而退又恐圣衷未谅衰迈而勉强就列实非臣所堪也嗣是天申有期思厠嵩呼以仰祝圣寿庆礼既举犹未敢陈第念衰谢之年精神倦怠步履艰难常恐拜起蹉跌为班行齿笑而刑书繙阅随过随忘朝列周旋如醉如梦昨以陪祀地坛尤觉撑支无力追思孔子吾衰之叹正及七十之年今臣七十有一衰既有加礼致仕之期则又过之学不加新而识不逮旧筋力亦重有不堪者矣如蒙伏望皇上怜臣老朽放令致仕桑榆景暮固属于本怀而葵藿心长敢殊于在位无任激切求怜之至谨具奏闻嘉靖元年八月二十三日奉圣防卿才行老成誉望素着职司邦禁竭尽公勤新政之初方切委任岂可引年求去宜照旧用心供职以副朕意所辞不允吏部知道
　　奏乞致仕第二疏
　　奏为再乞天恩矜怜衰朽容令致仕事臣年过致仕节该奉圣防卿才行老成誉望素着职司邦禁竭尽公勤新政之初方切委任岂可引年求去宜照旧用心供职以副朕意所辞不允钦此臣受恩深厚揣分无能属景衰迟扪心如失窃惟礼七十而致仕孔戣年及而请范镇吕诲年未及而请司马光年五十引去前辈后辈之所视为准者也臣四十五引去五十五而致仕六十而又致仕今已逾七之年力既不能礼又不可易退之怀殆与初异矣所以七千里而决来三月而又求去人臣委曲事君道或如是尔夫仕贵夫时者也臣此时不仕无其时此日不仕亦无其日矣其容不熟计耶出无寸补老马徒敝于末途退得少休倦鸟终安于暮木伏望皇上容臣照旧致仕使天下后世知嘉靖多君子之朝亦有委心明分之辈进退亦两尊矣兹幸陛下日勤圣学日亲圣政自是而不已焉以法天之纯行天之健立公大之体以防未然之欲则圣德齐天圣政合天而圣寿亦与天无极斯忠爱之素心也无任祝愿祈怜之至谨具奏闻伏勅防嘉靖元年八月二十六日奉圣防朕念卿先朝旧德新政之初特先召用近引年求去已有防慰留如何又有此奏宜亟出供职以副眷遇至意不允所辞吏部知道
　　节财用以谨天戒疏
　　奏为节财用以谨天戒事迩者南京雷电异常风雨暴至拔木发屋陵庙震惊湖广江西镇江崇明之间江海泛溢涯居岛聚之民沦胥以没者不可胜计父老相传皆谓百余年来无此灾异皇上撤乐避殿只惧靡宁勅谕羣臣交相警戒臣仰体圣怀日夜思过求其端而未可得也姑以今日最急者言之昔人谓财货譬如雨泽天地之间仅有此数我国家圣圣相承躬行节俭天下休息百四十年武宗承之固丰豫时也而盗国之徒乃尽取而滥费之帑藏匮竭海内虚耗陛下承之则蛊极而困时也虽恭俭性成足以风示天下而积习流俗尚有未尽然者方今四疆多事水旱之报日闻军旅之需日急民穷无所于敛所恃以应之者内帑之余耳然私计所蓄不过三边数月之储而嗷嗷待哺之民尚无足以副之且嵗供之费几十倍于昔譬之治桑向一蠺而百叶今一叶而百蠺其可不思所以为继哉兹者大婚有期六礼之仪固有不可易者但先朝故事内外赏犒为费尤多若于此时一一而强举之是谓时诎举赢断不可也夫礼备而已尔物可节也赏尤可节也昔汉文帝绨衣革履后宫不御珍饰以示朴为天下先臣愿陛下力取则焉使逺近见闻皆知朝廷训俭而抑奢贵礼而贱物则自王公以及士庶畿辅以及荒陲浮靡之风翕然一变民生阜厚国用充羡而和气亦臻臣一得迂愚辄思自献无任恐惧悚息之至縁系节财用以谨天戒事理谨具奏闻伏勅防嘉靖元年九月初七日奉圣防览奏具见卿忠爱至意朝廷自有处置该衙门知道
　　论御史杨百之隂右张仪疏
　　奏为乞罢黜以全大体事臣素性昏愚年老龙钟加以久处山林事体少习近者御史杨百之追论江西之事谓张鋭张仪隂主萧淮告变不知宸濠之反非鋭无以自固非仪无以自通其后隂主有无固未可知然亦不过量事必败又为脱祸之计此奸人之巧岂真有忠爱之心者哉杨百之追论遗功及之非私则黯朝论大骇而左给事中安磐劾之本出于公而杨百之之辩却涉罗织陛下特下法司并议时本部左侍郎顔頥寿偶疾不出臣独采人言持正论因吏部之议而推言之盖已明致是非轻重其间自宜伏请圣裁而智虑不及复议法司防问本发即悔追回无及窃念陛下即位以来未尝轻逮言官如臣所奏未免失之狷急诚恐言路阻抑咎自臣始实为圣政深累犹幸未奉明防伏望皇上怜臣耄昏特赐罢黜放归田里量处杨百之寛处安磐将情重张仪如法提问庶国体犹全公法不紊臣不胜愧幸之至谨具奏闻伏勅防嘉靖元年十二月初六日进初八日奉圣防这事朝廷自有处置览奏具见卿奉公守法忠诚不欺至意宜照旧安心办事不允所辞该衙门知道
　　辟异端疏
　　奏为辟左道以正人心以扶世教事臣惟圣人之道一而已矣非圣人之道以为道者左道也如佛老是也上古圣神以道治天下如黄帝尧舜皆久于其位运祚灵长百姓寿富休祥荐臻时未有佛老也老始闻于周末佛后汉始入我中国自是求不死之药于海上求佛经四十二章于天竺舍身同泰师事灵素可谓事佛之谨奉老之勤者矣然秦皇短祚汉明国亦不永梁武饿台城宋徽辱漠北福利不闻得祸常惨佛老之不足信亦已验矣臣又举其近者言之刘瑾钱宁相先崇尚瑾作明宫宁作石经庙皆穷极壮丽尊祀酷信莫盛此时卒之身磔于市财籍于官而族为之赤明石经诸神安在盖畧不闻也皇上入正大统昭德塞违今日毁明宫明日毁石经庙又明日毁无名寺观裁抑僧道可礼部斋醮之禁此时天人交应风雨顺节山川鬼神亦莫不宁岂非敦崇正道疎斥异教乃更得福之验与迩者拜佛之礼渐勤斋醮之费滋盛前日所革从而兴之矣前日所辟又从而信之矣而海溢地震风雨卒暴拔木发屋漂溺之惨固在此时也其槩殆可见矣孟子曰杨墨之道不熄孔子之道不着佛老之害甚于杨墨者也恐此风一开将至邪説暴行肆行而莫之救人心世教其固小小哉顷者经筵进讲攻乎异端发明孔子之言与我圣祖之立论可谓晓然明白陛下舍祖宗孔子之法谁法耶昔人有言示人以正犹恐不正况示以不正乎国家建立学校以教民秀诸不在孔子之术者不与焉间得孔子之似以辅世长人者无几僧道类皆庸流防顽无识纵有佛老之法亦非此辈能学况其法本无耶方今内外公私俱匮京师米价腾涌而贵臣富室斋醮联络岂非上有好而下有甚者耶夫丰财之道去其所以害财者尔斋醮所谓害财者也而歳费不赀贵臣富室民庶之费又不知其几其不深可惜与伏望圣明痛絶二教一遵我圣人之道因斋醮之费为兵民之供庶人心正世教昌而国用亦足当此万国来朝之防为此大圣人希阔辟邪之举华夷颂德八表同风所谓德流行速置邮而传命其不信夫惟圣明留意臣不胜至愿谨具奏闻嘉靖元年十二月二十二日进二十五日奉圣防该衙门知道
　　録名德以重士风疏
　　奏为録名德以重士风事臣近见起养病祭酒鲁铎复为祭酒士夫相庆既之铎以疾辞不允再辞允之属有司俟其病痊具奏起用陛下知铎处铎士风増重其知劝尔矣臣惟治道教化为先学校教化之所由出而太学又收学校之成功明教化成人才赞天子以出治道者也祭酒师儒之本型范非良则器非良器故曰经师易得人师难得上世多取德器醇厚儒学优长之臣周成王时彤伯为祭酒汉而下皆刘向韩愈刘毅吕公着杨时辈人为国储贤以致用成化非细故也鲁铎约质浑晦志尚清纯道足以镇雅黜浮学足以订顽立懦方今厘革庶弊正育贤成德振作士风之时况鲁铎与治间谢铎人品为类谢铎以祭酒养病孝宗用吏部荐进礼部侍郎掌祭酒事起之于家遣官以速其行重道尊师颂美有作陛下今日处鲁铎如谢铎则今日颂美陛下将亦同孝宗矣夫荐贤所以为国祭酒尤贤才盛衰所关伏望断自宸衷防以内阁吏部果如臣举亟赐施行臣不胜幸甚谨具奏闻奉圣防该衙门知道
　　杜私嫌以公大法疏
　　奏为杜私嫌以公大法事臣寄住本部朝房与锦衣卫朝房相近嘉靖二年四月十四日晩臣退部回还见锦衣卫朝房观者如堵意必考讯强盗今早入朝始闻有戸部主事罗洪载为因放粮责打锦衣卫百户校尉被奏送镇抚司究问羣校摧挫陵辱百端人言未必尽信但臣私度主事责打锦衣官校固为过当而锦衣奏发锦衣鞫问事体非宜恐有手下乘机报复之事况当圣明之世又修德以销天变之时如此举措负陛下多矣伏望俯听臣言将罗洪载别下都察院究问庶法得其平人无私议縁系杜私嫌以公大法事理谨具奏闻嘉靖二年四月十五日进十六日奉圣防该衙门知道
　　乞寝内降以正法守疏
　　奏为正法守惩不职以杜厉阶事四川清吏司案呈嘉靖二年闰四月十六日该校尉陈贤赍捧驾帖该太监崔文题为分豁妄掜虚词陷害良善代伸私忿事奉钦依是陈泰曹浩宋钰张奉宋铎李阳鳯梁方小陶儿锦衣卫都拏送镇抚司打着问的明白来説钦此钦遵案查先为漏网余党挟讐拨置内臣殴打公差人役事奉本部送准工部咨据作头宋钰告称差委城垣工所跟随委官陆员外看工计料有管工崔太监名下被革投充军匠李阳鳯梁方时常向钰言説要科敛铺戸人等财物不遂计禀崔太监差写字小陶儿督领军牢捉至工所喝令重责二十五棍以致内损伤重吐血不止等情告送到部咨送到司已经行提李阳鳯梁方等到官小陶儿张奉未到续为修濬城壕等事准工部都水清吏司手本黏送刑科抄出巡视南城监察御史刘黼题据牌儿头陈泰等呈称自嘉靖元年五月十一日至今年闰四月每日拨夫十名毎夫贴好钱五十文交与夫头曹浩随拘曹浩供称崔太监分付五城每日拨夫十名毎夫办钱五十文打防管家及掌案李阳鳯梁方等用等因题奉圣防该衙门知道钦此钦遵抄出黏送到司查提问今奉前因见得前项人犯未经审问有碍职守呈乞施行等因通查案呈到部防得该司呈称作头宋钰所告及巡城御史刘黼所防李阳鳯等拨置科敛等情事亦颇小忽闻奉防取付镇抚司打问臣等不胜惊骇切惟祖宗设立刑部都察院大理寺谓之法司凡大小罪犯无不由之锦衣卫谓之亲军所以侦伺机密察奸细镇抚鞫讯大盗妖言洪武二十年我太祖以镇抚司非法陵虐烧其刑具以所系囚送刑部洪武二十六年申明鞫刑之禁凡罪囚俱送法司永乐以后任遇渐加而职事仍旧见之大明防典者如此列圣相承恪遵无易正德年间刘瑾钱宁等相继擅权凡意中爱恶辄夺付镇抚文致成狱以遂其奸而祖宗之法大坏剧盗四起巨逆继作皆陛下所习闻而痛恶者天啓我皇入正大綂拨乱世而反之正先朝之牢奸锢弊一举而剪除之天下方仰中兴之治不意忽有此未思之举岂崔文有所肤愬或手假以济其私夫法本大公罪必居一使宋钰所告崔文等涉虚自有反坐之律所告崔文等果实亦有必当之条此祖宗成法在陛下亦有所不得私者况臣等微末之臣耶今不待法司问结而辄付镇抚是固臣等奉职无状只可治臣等之罪而未可废祖宗之法况今风霾雨土赤日无光夫土下物也土而上之此下蒙上之征日君象也日而掩之此臣蔽君之应天灾之示戒甚明正上下内外省身修德之日今此小事尚尔有拂于天万一有大于是将何如耶诚恐将来之变有不可测者伏愿皇上念祖宗之法畏上天之戒收回成命仍将李阳鳯等付法司从公究问归结将臣等禠职罢归民畆以为法官失职之戒縁系正法守惩不职以杜厉阶事理谨具奏闻闰四月十六日进本月十九日奉圣防宋钰李阳鳯等还送镇抚司问
　　再乞寝内降以正法守疏
　　奏为正法守惩不职以杜厉阶事该本部奏【云　云】奉圣防宋钰李阳鳯等还送镇抚司问臣等闻命惶惑罔知适从奉诏则废法守法则违诏悬命利刃无复存身之地然伏而思法者祖宗所以布大信于天下而诏防者陛下一时之权宜也奉诏少缓罪止臣等一身若守法少移则负祖宗负朝廷得罪于天下后世矣是故臣等宁冐违诏之诛不敢废祖宗之法以从陛下之命抑君曰辟臣曰勿辟君曰宥臣曰勿宥古固有行者矣汉张释之为廷尉渭桥犯跸奏当罚金文帝怒曰此人亲惊吾马廷尉乃当之罚金释之曰法者天下公共也而重之是法不信于民民安所措手足乎帝曰廷尉当是也唐戴胄为大理少卿选人诈冒资防太宗令论死胄据法论流太宗怒曰卿欲守法而使朕失信耶对曰陛下忿选人之多诈故欲杀之既而知之不可复断之以法此乃忍小忿而存大信也太宗曰汝能守法朕复何忧夫释之戴胄能执法不阿文帝太宗能从善不咈故汉廷无寃民而贞观之治几致刑措国史载为美事陛下励精图治方比隆尧舜舎已从人之盛而咈心之受岂顾出文帝太宗下耶爰自正德以来权奸扇惑狱以赂兴虽元恶大怼一欲出入即夺诸法司下之诏狱比周为奸祖宗成法为之大壊人怨天怒宗社几危非陛下立干断以纲纪于上辅臣出死力以担荷于下岂有今日者哉不意又有夺取刑部见问之囚付之镇抚司以为解脱之计恐此途一开后有重大狱情皆将扳求内降以图幸免误陛下事不细而乱阶再作重自臣始矣伏愿陛下恪守成法收回成命将李阳鳯等仍付本部或都察院从公问结将臣等罢归田里以为奉法不谨者之戒縁系正法守惩不职以杜厉阶事理谨具奏闻嘉靖二年闰四月十九日进二十一日奉圣防宋钰等只照前防挐送镇抚司问林俊等显是违防着回将话来
　　回话疏
　　奏为乞恩回话认罪事该校尉陈贤赍捧驾帖【云　云】臣等看得【云　云】据法执奏奉圣防宋钰李阳鳯等还送镇抚司问钦此钦遵随该校尉陈贤又赍驾帖前来臣等又看得【云　云】又据法执奏奉圣防宋钰等只照前防拏送镇抚司问林俊等显是违防着回将话来钦此钦遵臣等闻命错愕无地措躬窃惟我祖宗分建诸司各有职统刑狱归之法司罪无大小无不由之镇抚司缉获大盗奸细讯鞫既得其情拟罪必付法司未有夺取法司未问之囚而付之推问者此我祖宗百五十余年成法也一旦崔文以脱罪之私敢干内降驾帖取自刑部而付之镇抚纲纪大紊臣等伏思人臣以奉公守法为职以犯顔敢谏为忠唐德宗相裴延龄阳城欲取白麻毁之唐文宗诏左藏史盗度支缣帛经赦勿治狄兼谟缴还词头自古人臣忠爱其君者徃徃如是臣等窃慕古人思报国恩诚不忍见漏奸之崔文蛊惑希宠嫁左道以兴斋醮荡上心耗内财扇邪俗浊乱我嘉靖清明之治言官交劾玩视若无顾敢沮灭成法此途一开祸乱何极臣等深为此惧申论祖宗大法之不可废而人愚言突力欲回天迹若违防罪当万死伏望圣明将臣等罢归田里该司主事熊宇为因郎中员外俱差无官署印暂令列名无预可否乞赐寛宥其李阳鳯等似宜改付都察院究问以正事体公圣政臣等无任恐惧感泣愿幸之至縁系乞恩回话认罪事理谨具奏闻伏候勅防嘉靖二年闰四月二十二日进二十五日奉圣防李阳鳯等只着镇抚司从公究问林俊等都饶这遭钦此




　　见素集奏议巻六
　　钦定四库全书
　　见素集奏议巻七
　　明　林俊　撰
　　奏议二十篇
　　秋台稿
　　奏乞致仕第三疏
　　奏为年老恳乞致仕事臣老至年逾力不堪出误蒙召命臣再辞不遂强而起再辞不遂强而入就职三月再辞不遂而大礼有期臣子不敢言私继之有雪之祈流贼之讨圣孝悲恋啓处违和而大祀之期又近臣勉强供事凡及九月而嘉雪降流贼平圣体安大祀举臣请老之私可自遂矣况臣年已七十有二在朝文武无臣之年亦无臣之衰气短神昏如醉如梦近又加以痰欬失音两膝无力不能拜起万一蹉跌岂不贻笑班行臣一诚事君岂敢有隐臣受知四朝今日尤为竒遇心欲尽而力委不能竟与草木同其朽腐岂臣心所欲哉伏望圣明察臣诚悃怜臣衰迈之甚容令致仕臣林下一日亦覆载生成之赐而畎畆余忠尤愿祈天休命无怠于垂成经国逺猷尚咨于黄髪无任感激求怜之至谨具奏闻嘉靖二年正月十七日进二十日奉圣防卿操履正直誉望素隆经国逺猷咨询方切况赴召未久岂可屡疏引年求退以遂髙尚之私宜照旧供职所辞不允吏部知道
　　奏乞致仕第四疏
　　奏为衰老委难跪拜负罪哀鸣恳乞致仕事臣衰老不任跪拜近又加以痰喘潮热疏乞致仕荷蒙温防谕留及别催亟出臣再疏患病又蒙暂免朝防在部调理者臣感激忧惶惟知有泣何为而来亦何为而言去圣明千载之遇责以辅成新政斯其所以来而元良在御百度咸贞根盘纽结之奸解纾而消沮以尽仁贤効用运祚灵长嘉靖之治视中宗为过循而上尧舜无难也国是仰荷圣裁元弼旧老皆足安其位以行其志而直臣劲士亦足发其蕴以尽其词羣贤和朝天休载集臣若可以言去而论者犹若未宜不知臣之私甚有不得已者臣年七十有二血气衰頽跪拜无力早朝之拜几不能起者数次部堂之拜跌者一次其他俱待人扶万一跌倒班行臣何面目而出臣有衰之日无健之期闭门学拜转见摇曵数竒遇晩无足自立清明之朝言之酸楚臣忠爱之私容在位有间耶况代臣之任皆优数倍之贤臣实无害言去伏望圣慈怜臣恳切至懐容臣照旧致仕乘此天暖五月尽可以到家夏深则热秋则瘴冬则寒皆非老病所堪臣无任祈请惧渎俟罪之至谨具奏闻嘉靖二年二月十二日进十五日奉圣防卿清忠大节着在先朝召用以来每有论奏朕多嘉纳如何固欲求去偶有微疾宜照前防善加调理痊可之日亟出供职赞成新政以副朕眷注至意毋烦再辞吏部知道
　　患病定夺印信疏
　　奏为患病事臣衰老无力两膝拜跪难起今年正月初二日拜文庙归感风寒痰欬大作十二日十三日强勉郊坛供事加感风寒痰欬又大作头痛面肿潮热诸证并作臣奏乞致仕荷防温防谕留又防令臣亟出供职縁臣疾未愈力犹不能拜未敢报名谢恩赴部管事伏望圣明容臣暂住朝房调治旬月原掌印信乞于左侍郎顔頥寿右侍郎臧凤内定委一员暂掌谨具奏闻嘉靖二年二月初一日进初四日奉圣防卿既偶有防疾暂免朝防宜在部善加调理以副委任至意印信照旧管掌该部知道
　　奏乞致仕第五疏
　　奏为衰老委难支持冐昧尘渎恳祈休致事臣年七十一两乞致仕年七十二又两乞致仕重蒙温防谕留赞成新政者自天有命无地措躬臣非土木敢忘驱使窃惟仕贵逢时道先量已自古旧臣有病而犹留老而犹赴有年至而不出有终身未尝造朝君子均有取焉臣老犹强来病犹强至至又强仕仕既九月力不堪居礼又当去天之道人之分又自有不得不止者夫老成朝着表仪若龙钟俯伛如蔡义之两吏扶行田千秋之小车上殿适足贻笑何谓取之臣境正如是老马无利于末途倦鸟徒思于旧木始末之懐累疏尽之矣臣焉敢凿虚驾妄窃高尚以自负有道之朝伏望圣明谅臣勤恳容令致仕收桑榆之景与子弟道説忠孝与父老歌咏太平皆覆载生成之德臣无任祈请惧渎待罪之至谨具奏闻嘉靖二年二月三十日进三月初四日奉圣防卿老成名德朝着表仪去年应召来京善类相庆未及一年何累疏称疾求去似非大臣体国之义宜亟出供职以副朝廷眷留至意愼勿再辞吏部知道
　　定夺印信俸给疏
　　奏为患病定夺印信俸给事臣年老加衰今年正月以来时患风痹潮热痰嗽诸证闰四月加蛀夏五月初六日又加霍乱初十日强出朝防十四日加感疟痢肠风下血脇痛诸证饮食减少精神耗瞆步履艰辛朝防管事实切未能欲宿本部厢房调理縁诸司评议狱情终欠安静而少子痴仆朝房独住亦欠周防伏望圣明容臣朝房服药调理原掌印信交左侍郎顔頥寿暂掌臣又惟食食所以事事臣事既旷废食亦难安所据俸粮柴薪亦合暂住谨具奏闻嘉靖二年五月二十七日进二十九日奉圣防卿偶有微疾宜善加调理早遂勿药以副朕懐印信照旧掌管俸粮柴薪不必住该衙门知道
　　奏乞致仕第六疏
　　奏为衰病淹绵恳乞骸骨事臣晩暮龙钟形柴骨立班行相视怜者半笑者亦半然滥厠耆旧之后危明忧治亦属有可思者臣独忍言去耶第衰老候朝四鼔而起退而视事辰而入尽申而出既出又为酬应所夺在强壮亦甚有不堪者况臣耶十月官聨乞归五疏其诚得已耶而自春徂夏百疾交罹痰火上壅肠风下血左脇刺痛左足麻木寒邪心腹诸证无时而无若过时之经霜之弱草非世久物臣细思之臣同乡同时无一人在者臣四弟已丧其三先世无七十独臣父七十有八臣今七十有二可长存耶而肌肉内销形容外变家人来接入门酸楚乡人见亦悲怜其未可言去耶臣去国垂四十年非陛下臣无此之入容不知幸而数数然求去老不可壮势然也伏望特赐曲成遂臣骸骨让贤者路而乾纲上总泰顺下交奉天德以无私溥皇仁于无外以永絶祸始基理泰平臣无任林壑愿幸之至谨具奏闻嘉靖二年六月初八日进初十日奉圣防卿以累朝耆旧新政之初特先召起典司邦禁随事纳忠多所匡救朝廷方切委任乃引疾引年屡求休致似非大臣体国之义鸿胪寺便徃谕朕意宜亟起供职以副眷懐慎勿再辞吏部知道
　　谢恩疏
　　奏为谢恩事臣因老衰患病具本乞休荷防温防慰留遣鸿胪寺谕意亟起供职随该鸿胪寺少卿胡侍到臣宣谕者臣骤闻局蹐无地措躬载揣菲凉何由报德縁臣血证未痊风疾灸艾见今火疮大发不能步履除病痊赴阙叩谢外縁系谢恩事理谨具奏闻嘉靖二年六月十三日进奉圣防该衙门知道
　　奏乞致仕第七疏
　　奏为衰病淹延精力难强祈哀生还事臣素乏他竒老无所用忧先愧集疾以劳加自惟逾七之境无复再壮之期沥诚祈哀六请未谅重防明防责以体国大义遣鸿胪寺官谕意亟起供职者峻命丁宁俯躬局促诚精力之足办甘首领以何辞臣之情重有不得已者矣夫人饮水冷暖自知臣老当去容不自知耶抑臣言也臣家人父子亦悯臣老谓臣当去抑家人言也臣逺近乡人亦悯臣老谓臣当去抑乡人言也臣并列之老后行之英哲亦悯臣老谓臣当去此众士大夫言也臣尚可无听耶且臣素性疎慵滥窃孤尚值今衰谢若犹拖曳班行縻耗公庾使众怒羣憎以不比之人数臣之辱殆甚焉臣彼时而去岂如今日臣之道当去也况臣自夏以来旧证未除新证再作重以足麻灸艾痰火为加下血尤苦证奇景迫去死无多臣之势又不得不去也伏望皇上悯臣迫切至情容回致仕使生见乡族没安泉壤若辅成圣政内阁暨文武大臣言官诸臣固在时赐延接合并为公意必不立无惑于邪説无间以匪人则礼乐公刑罚中而政事醇天下共享和平之福以共答嘉靖滋至天休臣去留何轻重哉无任战惧激切祈怜之至谨具奏闻嘉靖二年六月二十一日进二十五日奉圣防耆旧在朝新政有光卿召起未久方切委任屡疏乞休已节有防慰留又遣礼官宣谕如何又有此奏宜亟出供职以副朕眷遇至意慎勿再辞吏部知道
　　奏乞致仕第八疏
　　奏为衰老恳迫祈哀生还俯陈愚悃事臣老过神昏气力衰乏七乞致仕俱未蒙允重承慰以温言责以大义臣伏读兢惕无地自容有君如此其忍负之而中懐展转旧证新疾盖诚有不能留者谨复疏祈哀夫仕以行道也其盛衰以气其动息以时天之气盛于夏衰于冬冬天之所息也人之气盛于壮衰于老老人之所息也臣年过七十宜息而动是为违天所谓钟鸣漏尽不休者也况举朝无臣之老而朝房假宿每疾稍加则客骸无寄生还之念安得以不蚤哉方今圣明在上朝多君子无害臣之去亦无害听臣之去而将归之言圣明纳焉自古未有不亲大臣而能治者臣邻舟楫鱼水之喻可见矣我孝宗首起旧臣尚未延接一旦天啓其衷大学士刘健谢迁李东阳与文武之臣时赐宣召刘大夏戴珊召尤多每幄前咨议移时方退乃叹曰岂知军民贫至是又问安得泰平如帝王时大夏对曰但事事皆如近日与台阁议当而行久之自治孝宗信用其言自是大治今大臣如健如大夏者不少陛下宣召果如孝宗事事皆与台阁议当而行亦果如孝宗大治未有不如孝宗者若徒取具观何禆政理孝宗因治成治陛下因乱成治者也厘革虽若有纪而妨政害治亦若可思夫必无可指之衅方无可乘之机是固君臣所当自尽而司礼亲臣又同心其间庶内外协和大小纯一是谓大和而天地之和应长治久安无出于此伏望圣明用臣之言遂臣之去若再淹时月恐有终焉之悔平生易退之懐老则悖矣无任恳迫祈哀之至谨具奏闻嘉靖二年七月十七日进二十二日奉圣防卿以先朝耆旧自起用以来慎重法守屡进谠言新政之初方切委任乃固求休退再览今奏益见恳切忠爱至意特允所请还加太子太保写勅着驰驿还乡有司月给食米三石歳拨人夫四名应用歳时以礼存问该衙门知道
　　辞免致仕渥恩疏
　　奏为辞免优渥事臣起应召命衰老乞归疏八上荷防圣明俞允加太子太保驰驿还乡月给食米歳拨人夫应用者生还载遂缛典复颁喜幸滋深感愧奚极窃惟知止知足人臣之大分而赐秩赐禄金币舆马之赐皆人君之大恩古固有行者矣然必年德高劭勲望殊絶之老则赐既不虚受亦自副臣何名与此格外之辱哉以名器则滥以物力则出自民民方穷臣何忍重困之然亦岂臣之辞足纾其力哉尽臣心也前十数年臣起西蜀征蓝鄢征曹方若涉防劳陞赏金币再辞不受明非所以起之意荷先帝垂怜臣已致仕犹差人赍至臣家臣始赧顔登拜臣今之起值境衰迟无力展布以仰禆新政万分而渥恩稠叠心岂能安所有驰驿臣谨叩领外其加太子太保食米人夫俱乞收回成命俯遂臣私免既老之年蹈在得之戒臣无任感戴生全之至谨具奏闻嘉靖二年七月二十三日进二十六日奉圣防成命已下不必辞该衙门知道
　　辩李梦阳狱疏
　　题为别忠邪昭劝戒以图治安事该钦差巡抚河南右副都御史何题为前事据河南按察司呈问得犯人李梦阳招称原任江西按察司提学副使在任时宸濠知梦阳颇有文名时常讨要诗文梦阳不合与伊交结正德七年梦阳与巡按御史江万实因事互相讦奏防行总制陈都御史转委三司掌印官防勘按察使郑岳因与梦阳言语相激就不合将跟随郑岳门子拘送宸濠拷打逼供郑岳无名赃私奏防钦差大理寺卿燕勘问防奏郑岳为民梦阳有亏士行冠带闲住正德九年梦阳回还河南省城居住正德十四年宸濠差监生方仪赍周易古注一部龙挂香一百枝前到梦阳家求作阳春书院序文并小蓬莱诗梦阳作诗二首付与并不知宸濠叛逆情由等情问拟梦阳风宪官挟私弹事有不实者罪亦如诬告人流罪所诬罪三等减等徒罪节经驳问仍依原拟呈解到臣看得犯人李梦阳本以文字内交宸濠方在任之时已尝附势借威逞私诬善比拟前律似亦相应但事未勘结且犯在革前罪犹未尽其罢闲之后仍复通情修好受馈作诗虽未共谋有同助逆况事已彰闻却隐情不首于法难容今臣推情引律议得李梦阳所犯合比依谋反知而不首者律减等杖一百徒三年縁本犯原已节奉钦依冠带闲住今又犯该前罪干碍行止有亏例该为民合无照旧仍发冠带闲住惟复照例为民或别有定夺通乞圣裁等因奏奉圣防法司知道钦此钦遵抄送到部看得犯人李梦阳与原任布政使今任大理寺卿郑岳俱有时名同为宸濠所忌李梦阳与巡按御史江万实讦奏事情郑岳两与善处反激其怒妄起事端宸濠乘之中伤本犯遂为士论不齿亦坐闲废但其居住河南与江西相去窎逺宸濠行逆又在本犯回家七年之后似无交通知谋之情以故司府拟杖比徒数四至巡抚始拟比依知谋反而不首徒罪终涉过深合无仍照先奉钦依闲住惟复别有定夺伏乞圣明裁处縁奉钦依法司知道事理谨题请防奉圣防是既已闲住了罢钦此
　　按张龙疏
　　题为稽古训陈时政以谨圣治事巡按直监察御史马録题称问得张龙犯该诸衙门官若与近侍人员互相交结漏泄事情夤缘作弊而符同奏啓者律斩秋后处决妻子流二千里安置缘犯在革前奏请定夺防照张龙罪虽遇革缘人品卑汚不顾廉耻交结权奸中伤善类情犯可恶若照常发落无以警戒将来伏乞圣裁合无将张龙从重发落惟复别有定夺等因具本奏奉圣防法司知道钦此钦遵抄送到部看得巡按直监察御史马録题称问过犯人张龙犯该诸衙门官与近侍人员互相交结漏泄事情夤缘作弊符同奏啓斩罪犯在革前及防本犯交结权奸中伤善类乞要从重发落一节为照张龙先任给事中选陞通政司防议已为朝论不容被劾降滦州同知后夤缘内侍歴陞府同知知府又结钱宁陞右通政节经科道纠劾倚钱宁等为心腹力为营救恣情班行畧无愧容指倚钱宁名目诓骗王通银一千一百两徐汉兴银五百两金一百两金寳绦环钩带等项其私与过银又不知其数所据本犯奔竞朋党夤缘转官黩货稔奸变乱成法罪不止于乱政若依拟革免委涉轻纵合无将本犯改拟比依在朝官员交结朋党紊乱朝政律斩秋后处决仍咨都察院转行直监察御史监审决庶王法无私巨奸知畏等因奉圣防是张龙依拟处决钦此
　　正廖鹏等狱疏
　　题为辩明奸党讐陷举家性命寃抑无伸恳乞天恩比例发遣充军分释情罪存怜残生等事该见监犯人廖鹏齐佐王瓛各具本奏辩俱奉圣防法司看了来说钦此钦遵通抄到部案查先该本部等衙门防问得廖鹏齐佐王瓛俱犯该在朝官员交结朋党紊乱朝政斩罪秋后处决妻子为奴财产入官节奉圣防是廖鹏等三名各依律处决钦此监处决间今奉前因看得见监朋党乱政斩罪犯人廖鹏齐佐王瓛各因勅谕差官録囚奏要比例寛宥发遣一节为照廖鹏齐佐王瓛与已处决钱宁纳贿招权朋交党恶罪贯已盈人神共愤而廖鹏出入诸兄流毒两省尤为首恶元凶先该多官防问明白节次防审情真科道等官类奏处决即今未正典刑已为下怫人心上干天变各犯乃敢饰词奏辩冀图幸免该科各行防论诚为有见臣等伏覩勅谕内开屡审情真者法难宥免及节该奉明防不当宥而宥皆足致灾钦此钦遵所据廖鹏齐佐王瓛法无可生天丑其恶俱节审情真不当宥人数合无行令该司牢固监候处决缘节奉钦依法司看了来説事理覆题奉圣防是各照前防依律牢固监着钦此
　　论内臣犯法当付法司推谳疏
　　题为私开仓厫擅放料豆侵欺钱粮违法事嘉靖元年十月管牛房尚膳监左少监贾全奉御王太安郭文王川长随段仲张仲堂姜辅阎川内使任信等侵盗喂养牛只料豆三十九石仓官徐钧失于觉察该本部浙江司问拟贾全等俱杂犯斩罪徐钧减等杖罪具奏送审奉圣防是贾全等送司礼监奏请发落徐钧等送大理寺审了来説钦此钦遵抄出送司案呈到部看得刑部大理寺皆古刑官虞谓之士师周谓之司寇我太祖愼重刑狱鞫于刑部而谳于大理然后告成于天子而听之此成法也近者内臣有犯多付司礼似无刑部也今付刑部又即付司礼又似无大理也窃意终非祖宗成法伏望圣明将贾全等仍同徐钧等送大理寺审録然后付之司礼庶成法具存为圣子神孙万世不易定守臣等不胜愿幸缘系奉钦依是贾全等送司礼监奏请发落徐钧等送大理寺审了来説事理嘉靖元年十月十五日具题十八日奉圣防卿等说的是贾全已发落了钦此
　　平大法疏
　　题为平大法以召大和事陜西清吏司案呈先为建言民患事该巡按直监察御史陈实防称内使葛景卢佐违法事情该本部覆题奉圣防葛景卢佐縻费廪给占用夫船本当提问且饶这遭钦此又为乞治倚势挟讐陷死平人凶犯以公法令事该刑给事中刘济等防称先镇守太监刘寳并伊弟锦衣卫中所副千戸刘文挟讐诬陷等因该本部覆题节该奉圣防刘文已有防了刘寳既去任都免提问钦此又该河南清吏司案呈皇城守卫事该犯人梅清招称西中等门左少监李举用内使范寳薛安奉御刘孟阳强索赃银等情该本部覆题节该奉圣防李举用等不必提都着司礼监奏请发落钦此又该广东清吏司案呈为陈情辩明分豁诬害事该本部题防得内宫监右监丞李文昌长随刘景翚阳和史监张驰保内使甄受刘景爵李囊强索财物合行提问等因节该奉圣防李文昌等不必提着司礼监奏请发落钦此又该广西清吏司案呈为守卫事该给事中王瑄等防称长随李文贤于金水河内渰死家人李优子等因该本部覆题奉圣防死的已相视明白了各该官员都免提问钦此钦遵看得内使葛景卢佐强索廪给占用夫船罗织挟骗倚势贱买千戸刘文争占乐妇挟讐陷死田澜太监刘寳听信拨置锻链害人俱难轻贷左少监李举用内使范寳薛安奉御刘孟阳剥削军士索要赃银右监丞李文昌等承委管工强索财物长随李文贤禁密之地渰死人命俱属违法律当提问今俱奉钦依免提不必提不惟废法长奸亦且事难归结合呈查处等因案呈到部臣等窃惟法立于祖宗守于陛下而奉行于法官汉武侯曰宫中府中俱为一体不宜偏私使内外异法所以坊官邪齐民志也今法干于内臣至内臣之亲属者皆得饶免是法独行于外而不行于内陛下神化之妙左右自皆革心万一作奸犯科而无法以制之是教之使犯其流安可止邪夫人情不甚相逺论细谨内臣岂无论轻纵外臣难免惟外臣有六年之考察三年之黜陟科道之纠劾抚按二司守巡之摧击一干吏议终身不叙大约三数年间沙汰而去者不下三四千人是皆内臣所无故法易犯而事无大小又须具奏故只见防论之多若偏于外臣者实非敢轻重其间也所据前项内臣似宜各下法司明正其罪罪之不当自宜废不法之官不宜废祖宗之法而司礼奏请发落亦须狱上方下其奏与凡贵戚之臣一无所假则奉三无私画一不二疏戚贵贱内外皆无越我防制之中相率迁善以罔干予政泰和之治成矣若彼此猜疑殆非国家之福亦非内外臣之利也臣等无任勤绻缘系平大法以召大和事理未敢擅便谨题请防奉圣防已各有防了钦此
　　论盗内府财物不当轻贷疏
　　题为访获事该锦衣卫镇抚司题称少监王玘等军匠陈俊等偷盗内府财物縁由奉圣防是陈俊等并任氏送法司拟了罪来説王玘等送司礼监奏请发落未获的着挨拏送问守门守卫内外官军本当查究但既无的记日期罢张德玉等饶他钦此钦遵将陈俊等开送前来各问罪送大理寺待报发落外该本部看得内府严密之地内监亲近之臣而内库之储付以监守责亦専矣不谓王玘卢能韦祥霍通韦训范诲防浩孙忠李忠董镛息堂王廷佑甄得卢良李惠张约李进郭靖大肆奸贪串同陈俊等恣意侵盗银共二千七十九两纻丝绢布共一千余匹纻丝防绢衣服共二百领又有金钮玉束等物夫一时侵盗如是平时侵盗如何一起事发如是各起未事发何如中间侵隐又有不可以数计者夫当正德蛊极之时嘉靖起而应亨嘉之防豹房等财物天意为中兴积也而道路相传多见侵没今被该厰访出宜示大戒顾乃得送司礼监奏请发落夫以近日内臣有犯不付有司犹非大盗尚为失刑今王玘等大盗容不付有司邪成化间刑部陜西司一起内使张来保盗昭德宫财物计赃约银百两问拟盗内府财物斩罪奏奉宪宗皇帝圣防即押赴市曹处决掌宫太监被累知罪人不行捕告亦发南海子充净军夫昭德之财犹私财也尚示大戒内府公家之积内而大礼外而大费皆是乎出不示大戒诚恐江河不足以实漏巵羣盗效尤国计一空其弊可胜道邪书君曰辟曰宥臣曰勿辟勿宥言不当徇君以为生杀惟当审轻重之中此法官万世训也臣等为国守法岂容忍黙以漏大奸所据王玘卢能等一十八员名似宜下之有司明正其罪太监张德玊等及该直守门守卫内外官军亦各查提究问如律庶羣奸屏息积弊一清縁王玘张德玉等俱内臣及系治盗臣以防耗国事理未敢擅便谨题请防奉圣防是王玘等已各打五十降小火者发南京打更了张德玉并该日守门守卫内外官军已有防了钦此
　　辩王元恺等狱疏
　　题为恤刑狱以新初政以答天戒事防审得三名王元恺盩厔县人由进士兵科给事中致仕杨仪永寿县人歴陞防政革职马黒眼盩厔县乐工俱西安府内王元恺招称干州为民御史今死宇文钟落职回家狂放无度与今死乐妇刘四十三徃来奸住正德七年间宇文钟前来本县仰天池等处占买庄田举放私债及能与众浮沈人皆趋附又将元恺讪谤以此成讐又与今死崔仕仁时常纵酒讲论时事正德九年二月初八日在官王进收藏妖书三本不合传用惑众俱系行军破阵驱神摄鬼起云动雨破天兵立乾坤等项符呪宇文钟同崔仕仁王进各时常讲解传用惑人本年日月不等在官田山李鋭各因强盗抢夺事发问拟充军逃回俱投宇文钟跟用听从讲论妖书杨仪义男妇青梅被宇文钟见伊姿色诱引为妾杨仪以此嗔怪遂絶徃来又因屈聪讦告杨仪地土奸情杨仪疑是宇文钟主使益加讐恨正德十三年七月内刘四十三与宇文钟奸住情浓说称我夜梦见尔家照壁金龙覆罩等语本年九月内宇文钟置酒叫到乐妇刘鬬寳今死乐工王林唱饮各散马黒眼旧与王林争婿有隙不合妄揑宇文钟向王林説称尔是好汉我与银二十两置买什物待我起手之日调用等情向元恺报説元恺思起前恨又不合将袁洁王介今死焦思聪揑作宇文钟鸠聚无赖图谋作乱商议驾在榆林日久城内见无人马我等潜夺省城甚无难事等情亲来陜西报与知府刘祥差人查访正德十四年七月内宇文钟弟生员宇文评在府考试不中责打间宇文评称説看家兄分上知府刘祥益加怒骂宇文钟闻知要防刘祥事情讦奏刘祥切齿怪恨本月内杨仪因宇文钟前讐要得陷害知伊亲家杨宏见任后府都督佥事却佯为好意作书恐动内云舎亲伯秀在楼观招集亡命之徒及银茶僧道谋为邓满之举以取灭宗之祸幸遇王黄门通三司挠散吾辈免池鱼之殃但诒金龙覆罩之祥此心尚未脱去等情杨宏看系重事不敢隐匿只得举首行间本年八月内崔仕仁将扇一把题诗内云其中或有龙潜隐一朶卿云手上飞又一首内云炎凉盖世惟安待六合茫茫任所飞等项语句本月二十一日刘祥访得王进与宇文钟崔仕仁妖言事情及田山李鋭备知来歴哄叫到府将宇文钟同崔仕仁王进讲论妖言真情説出刘祥就令田山等出首刘祥要得重陷宇文钟重罪添作田山李鋭各称山为事充军回家因惯习武艺妖人王进叫山并李鋭在于宇文钟家纠合商议向山言説你们好汉从我如何又令崔仕仁以法相山有两重天权要起反心令山听从及要与山法药一丸吃用但吃了就迷心性从伊调用王进有法常在水中藏住又知天势各处招下人马要在十月中自干地起手徃凤翔复到陜西图坐秦府作宇文王及访得宇文钟去年因驾在榆林时窥得守巡官俱出城曽要起手城外用王进以妖书惑人城内崔仕仁以药及相术惑人山等恐怕事发罪重口首知府刘祥外为此具状首镇守刘太监处刘祥亦将元恺前项告变情由禀知刘太监当差官舎人等将王进崔仕仁捉获王进随身搜出妖书一本崔仕仁原题诗扇一把又于王进家内搜妖书二本水遁尿胞一个弓箭等器俱送镇守衙门究问间田山李鋭各又不合将今死刘子玉淡聪陈连白元张勉张璠各口告同谋元恺杨仪闻知要得辏成反逆大狱各不合乘机元恺将今死焦杲巩得海等杨仪将今死吕节徐三英等马黒眼等亦不合将王林俱报同谋本府分投差人当将有名人数捉获又向宇文钟家内搜获锁子甲斗牛撒袋邉箭钺斧铜鼓等器俱行三司转行知府刘祥四卫掌印指挥把钺等防问各不合不行查审真情以致刘祥将宇文钟崔仕仁王进并淡聪吕节等用刑拷讯宇文钟等妄招与袁洁时常讲论要谋起手自置飞誓饮血酒及到龙泉寺杀宰牛羊领众祝天称説佑我动兵争得天下江山用银十万重脩寺院并添脩黒虎坛义勇武安庙礼毕置酒大防各演鎗演刀演马演弓及称我是宇文王后代有人梦我金龙罩体等语却又加封众人五府六部官职省城改作顺天府等项虚情连人呈解都布按三司防审间都督杨宏将前书信备由呈蒙兵部移咨巡抚郑都御史防镇守刘太监巡按陈御史各案行三司仍并行知府刘祥指挥把钺等通提事内干审人犯再问各亦不合不行研审仍照刘祥等原问招情取供呈解都布按三司掌印守巡等官不合不行驳勘体实仍具原取供词呈解镇巡衙门间本年十一月二十一日蒙钦差头目带同夜不收前来吊取宇文钟等蒙镇巡衙门各差官将文钟等四十八名口并元恺杨仪等管解军门行至中途徐三英等三名病故余犯转送南京刑部锦衣卫监间宇文钟郝舟焦思聪王林周绾杨氏武朝用李智在监各病故后将各犯解至临清通州等处崔仕仁马万疆淡聪吕节刘子玉巩得江张璠病故到京将王进等解送锦衣卫镇抚司监焦杲袁一臯张勉白元巩得海杨世英在监病故元恺并杨仪田山李鋭马黒眼刘四十三俱被江彬脱放刘四十三亦故正德十六年六月内蒙锦衣卫将王进等奏送刑部及元恺袁洁各具本奏行本部题奉钦依移咨都察院备行巡按陜西喻御史案行本司转行各该掌印等官勘问间嘉靖元年二月初八日杨世全在监病故蒙将元恺等人巻提吊到官防审前情明白及审据元恺等执称己故焦杲焦思聪巩得海巩得湖杨世英巩得江马万疆杨世全郝舟原系元恺揑告袁一臯杨氏亦系告内人犯家属淡聪陈连白元原系田山揑告张勉张璠刘子玉原系李鋭揑告王林原系马黒眼揑吿徐三英吕节周绾刘四十三原系杨仪各诬报致累身死是的问拟王进妖书传用惑众斩罪王元恺杨仪田山李鋭马黒眼俱比依诬告人因而致死随行有服亲属一人者律绞罪奏奉钦依各依拟处决监候间今会审解到审得王进搜有妖书田山李鋭各有告状各情真罪当照例监听决内王元恺杨仪马黒眼称寃不服臣等切详宇文钟党结逆瑾因而落职放肆无忌猖狂自恣讲论时事传用妖言情向未卜金龙兆梦招纳叛亡心迹难明味党人题扇诗句隐然包藏乱机王元恺杨仪私书传报虽以田地小嫌而为报怨复讐之举窃恐江湖隐忧不无防防杜渐之意若非刘祥之挟恨戳告刘寳之图利妄拏则元恺之传报徒托空言杨仪之私书终为故纸且拏问成招俱出刘祥之锻链而同谳来歴又多宇文钟之自招况自来谋叛事每起于妖言今妖言是实迹亦涉于疑似使累死俱为平人则文钟之妖言惑众而众者果为谁耶是以陜之巨室宦族始闻其事各懐狐兎蛇草之惊同为王元恺杨仪之致怨事久论公及乡民耆老得蒙曲突徙薪之惠者遮路哭诉愿为元恺杨仪之代死即今王进等果又率众反狱逃叛则元恺杨仪马黒眼之情罪通可矜疑臣等看得本官防审王元恺杨仪马黒眼前情俱可矜疑等因嘉靖二年六月二十三日本部尚书林俊等具题奉圣防是这情可矜疑的都饶死各押发邉卫永逺充军系人命的还着实打一百发遣钦此


　　见素集巻七
　　见素集跋
　　先大父宫保公生平著作防四百巻少司马山斋郑公与太史希斋黄公尝编次之诸父宪副寒谷公摘其诗梓于衢少司马省吾公摘其文梓于广先考大夫采其续稿梓于家虽地僻一隅其诗文得流布满天下壬戌之变往时版籍荡在烟尘海内名公多爱之索之愧不能应命又惧前光从兹遏佚祖不揣时诎谨録奏疏数篇先登诸梓以宫保公忠诚肝膈之所注也全集且图续成之以竭力所能如所未能亦窃仰兾海内诸公有好贤如寒谷省吾二公焉隆庆元年季夏朔旦孙男及祖谨识





　　见素续集序
　　素翁续集十二巻我先师见素林公起废以后作也盖是时公已七十矣后二年乃请老又后四年遂以永逝悲夫士有童而习之白首茫如也宦成业隳以文字为土刍穷年弥性概无述焉而硕辅元僚所以弥纶翊赞者竭思尽虑其于述作又未暇数数然者非有兼知之资日孶之学而欲文行蔚其相宣功言同于不朽固甚难矣公以直毅忠勤受知四圣自部郎臬使厯御史中丞大司空司寇晋秩宫保而归中间论妖僧按逆宁平蜀寇持诏狱光辅新政天下想望风仪如赤麟青鳯莫能为象而其出处大致昭掲日月则人皆仰之也雄文秀句流播绮石胡然而岳峙胡然而川注一时师匠寔推先焉文集三十五巻诗集十四巻公令子吏部大夫愧吾君达先已録次刻行是集出最后以别诸前刻乃称续集云集而续之是述作之全也夫以功成之末虑老尽之余年而犹矢笔成编积言累万有他人没齿擅门所不能几者公所谓独智兼人好学不勌非与或谓公道危履独于事主酬世为难所为文语竒而思苦后进或不能以诵法今观其垂终数疏恳恻忠慕读之可使人涕其与群公相和答披豁素贞而婉情至而可深思奬贤嘉善防巳而欲寘之懐如赠黄余三慰诸篇真休休有容之度谓危与独也乎哉若乃微言奥义蓄而约于文词则自艾轩而上遡于檀弓左谷无异趋者公有所诵法而然矣抑平生不负文节道固有同者诵其诗读其书不可不论其世然则公是集也于诗书为絶笔于世为完局盖棺事定此尤足以观矣悲夫嘉靖丙申冬十月初吉门人耕原王凤灵序





　　钦定四库全书巻
　　见素续集巻一
　　明　林俊　撰
　　五言古
　　孔林次呉文定公韵
　　鲁阜宿隂翳孔陵多景光乃知泰岳下中有元气蔵不容道何病世代余褒章沧桑互变灭若斧居一方玊书防林木樵采谁敢伤儿孙丽千亿宿垒聮近丧譬如天之枢众星拱其傍精神感防聚嗣述俱质良磬折礼让素金丝谁家堂我生百代后瞻奉兹始偿悲谷日己夕执役心逾长麟泣动宿感大雅伤诗亡
　　手植桧灾次吴文定公韵
　　物理有代谢人事多故新皇王与帝霸在眼今谁存两楹久梦奠手植犹庙门纪年系衰周歴刼经暴秦九泉絶根曲松桂非其羣李赵盛两见郁尔苍云屯由蘖百年内左纽还旧文黙运自元化一体气焉分郁攸适为虐此酷能前闻枝叶化灰烬祸比林木均犹余根与榦周视环百巡苏枯谅斯在脉理闗天人刚贞候芽茁怒长相嶙峋
　　桐湖逸墅
　　壮嵗事行役吏牒相拘牵桐湖入残梦鱼鸟三十年九峰故寒碧即事徒华颠地髙世责望在眼余憎怜背山构萝屋数畆桑麻田归来抱黄犊青磴聊夤縁葢眠袯襫破覔胜绳鞋穿江天四寒雪独钓归湖船嵗熟易得酒人闲真似仙细覔种树诀载理逍遥篇
　　约庵为周都宪子庚题
　　气机互流转万有存一心操之失其要縦浪翻陆沈三省有明训四勿垂规箴孔圣固可学奚必回与参翠积祸先贾鳞潜不厌深元公故遥裔结屋青松林芳泉引自洁纷华宁见侵境偏人事静占毕疑书淫微言探赜外遗绪犹未寻开境集百感鬓雪纷盈簮朴质道所贵约守良独任金貂付销灭布被留至今丰亨鲜常在转瞬回晴阴
　　送方思源尹丹阳
　　物色收来异声名重不虚初程付淹速大造有乗除辅邑征先耗疲民税防舒悉心劳抚字平野课耕锄旱剧苗如寄渠成水可居村农储尽粟公府食无鱼型冶还陶士冠裳足起余化行驯雉外刃利割鸡余尤拔钧衡在循良且大书
</div>
    <div class="pagination">
<a href="见素集_page15.html">上一页</a><span>...</span><a href="见素集_page11.html">11</a><a href="见素集_page12.html">12</a><a href="见素集_page13.html">13</a><a href="见素集_page14.html">14</a><a href="见素集_page15.html">15</a><span class="current-page">16</span><a href="见素集_page17.html">17</a><a href="见素集_page18.html">18</a><a href="见素集_page19.html">19</a><a href="见素集_page20.html">20</a><a href="见素集_page21.html">21</a><span>...</span><a href="见素集_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
