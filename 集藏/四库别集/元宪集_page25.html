<!DOCTYPE html>
<html>
<head>
    <meta charset="UTF-8">
    <title>元宪集 - 第 25 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元宪集 - 第 25 页/共 31 页</h1>
    <div class="content">　　敕乃者祗袚阳郊别献坤庙内循明发之感均怆靡依之怀矧余帅臣追悼慈育宜锡荣号以宠孝思具官姓某亡母累赠某郡太君某氏躬禀柔嫺践循法度早奉金夫之懿实生云将之贤志达五经任隆三卫慨鼎茵之弗逮追汤沐以洊加及是展仪允当均福进啓郡田之数再纾子舍之哀缛礼襚章参诏漠可
　　御史中丞杜衍亡母追封京兆郡太君制
　　敕郊之报也均福以惠下推恩以笃亲本孝慈之所从罄幽显而率洽曰予端士参总宪纲缅怀劬劳增厚褒恤以尔具官杜衍亡母广陵郡太君盛氏柔嫺其德温靓其容毓庆清修之门来嫔良奥之室勤助宾祭辑和宗姻婉训有基令子是似渐徙宅之教卒成善名副专席之求洊咨直质向绿顾复之义屡延封赏之科及今相仪当用申奬繇淮海之奥徙咸镐之都寳钿芝函往告幽穸可
　　入内内侍省押班岑守素母进封郡太君制
　　敕具官岑守素母河南县太君梁氏肇毓庆宗有行茂族早助金夫之懿入参貂省之华载服闺风遂流家检实钟令嗣列我信臣能丰禄以逮亲屡赐田而啓邑且陈奏牍罄序孝心愿从祢室之荣冀益封君之数嘉其诚慤进厥等威疏郡宠名循陔羙志勉膺优渥永涣徽柔可
　　文思使知府州折继宣母进封郡太君制
　　劝具官折继宣母信都县君刘氏禀和庆族作俪勲门曩劝义于金夫甫疏荣于石窌实生令嗣克袭先封道茂壸仪训覃忠教方劭绥边之绩更张及养之勤瑞福溥均劬劳有请宜因本郡超正宠名且慰髙堂之欢用光象服之等可
　　两省妻封县君制
　　敕朕乃者升禋紫宫丽泽南阙因考庸懋赏之典广视品从夫之封宠于朝伦寔有恩限以尔具官某妻某氏庆灵辨族闲婉饬躬资于多仪俪乃良士蹈无攸之戒既式尔宗助有为之贤方干余蛊均禧在旦疏邑开荣姑命泽田之羞且光象服之数可
　　朝臣妻封县君制
　　敕国家礼成阳郊赏均大令盖由通籍而上更延及室之恩所以奬首公褒内助也以尔具官某妻某氏高华辨族幽闲赋质允服盛礼来嫔令人序陟广朝之联勤经敏政之业迹其辅佐宜乃宠嘉俾开汤沐之封且光簪钿之等可
　　帅臣郑守忠高化石元孙妻进封郡君制
　　敕朕属者谨郊报之常稽礼文之变茂对三后平施万邦既叙臣工之劳复延伉俪之宠所以贵从夫而恩及室也具官某妻某郡君某氏庆灵辨族闲婉饬躬资于多仪式是良匹蹈无攸之戒既克家肥助有为之贤实参戎重均禧在旦増邑有常宜易郡田之封益光宗事之懿可
　　御侍苖氏进封郡君依前御侍制
　　敕御侍苖氏早以良家入充近掖能蹈邕柔之范亟参进对之华备位小星方隆淑问啓封大邑宜宠徽恩往膺汤沐之荣益劭宫闱之训可
　　入内都知王惟忠亡妻范氏追封郡君制
　　敕具官某妻高平县君范氏凭后庆宗蹈和柔训夙奉有行之礼载称无遂之贤辅乃金夫列我貂省向酬劳于侍幄亟延宠于封君懿范式彰冥灾奄及眷迩臣之悼往宜卹礼之有加郡壤升名泉涂渗泽廞章渥数尚慰幽魂可
　　参政枢密母追封郡夫人制
　　敕朕乃者祗袚阳郊别献坤庙虽陟配有序而明发载怀内忖孝心之防实均子道之感爰因赞福咸及显亲以尔具官某母某郡夫人某氏性本柔明行兼法度始循妇德终继壸慈拥育迩臣践扬膴仕寖逮累茵之贵已隔安舆之欢永慕所钟贲章前渥讫兹大赉允若重封井赋贲于泉路慰乃棘心可
　　参知政事宋绶外祖母追封郡夫人制
　　敕夫尊贤于朝则仪品偕重延赏于室则封号并隆既穆人伦之端兼怀逝者之作所以笃家情而渥王泽也故具官王徽之妻故太原郡君王氏女德纯茂世灵华衍早遘良匹协树善猷繄天昌之能贤遘皇揆而称首实荷先顾光服近僚惟时赐田已被柔壸永从如日之誓终乏克家之孤移祉外孙参我良弼具上前烈深轸朕衷方襃庸于旧臣宜均宠于齐体且因本郡特正顺名廞章钿函往贲幽穸可












　　元宪集巻二十六
　　钦定四库全书
　　元宪集巻二十七
　　宋　宋庠　撰
　　内制
　　中书试戒风俗奢靡诏
　　闻夫古先哲王之御俗也皆上求天心下建民极天道贵质故敦本以体元民情易流必闲邪而制法然后能趋富寿之域开衣食之源至龢来臻大命无泛国家荷三圣之业保万方之大容典饬尽训戒谆勤然而世道久夷人心多靡近闻中外颇僭典常自通邑名都世家豪姓竞作浮侈迭相矜尚珠玉被于服玩缇绣裛于垣墙雕几岁更规矩时易酱藿庖味山藻室庐靡嗟民力之勤罔惮邦仪之禁此而是纵孰不可容况曩者神宗亲驾农祠示稼穑之重眞庙深惜上币严销涂之律朕皆祗绍祖武奉行前猷惟尔庶邦敢忘茂训自时以往咸俾改为傥轻蹈于匪彝当一施于重罚布告遐迩知朕意焉
　　敕州郡劝农诏
　　昔者尧汤之灾而民不病知备故也禹稷之盛而身服劳知本故也惟本与备一出于农哲王尽心义在于此矧去圣愈邈务本日衰非告以话言纳之善道则惧夫懈怠之俗相靡而弗还富寿之期因循而莫复朕所以躬绍祖武亲礼农祠御千亩之越三推之数因以申劳狎野优复力田招来太和茂育羣品则虢公諌宣之旨贾谊劝文之戒朕虽不德庶或无慙而今春以来善气犹郁蝗羽为孽雨足屯膏南自淮楚而接之江东绵齐鲁而着之海野乏青草家无见粮丁壮轻去于里庐细弱相捐于沟壑防未周岁奄及大饥至于邦县之间率寡京坻之蓄教不先具民亦何辜庸非贪吏以掊克而夺其财苛人以趋办而穷其力淫巧游惰者失其禁逮讯证捕者妨其时使吾赤子陷于饥寒嘉岁变于禨眚兴言及此朕甚痛之况视民之勤礼存彛训垦田罔实汉有明诛自今以还其申勅诏条切督州郡凡令之出以农为先谨视土膏之宜明宣稼政之目谕以国家寳谷重食尊本鎭浮庶几流亡有所底止敢或弛厥穑事重为民殃当一寘于重科俾大变于衰俗布告天下知朕意焉
　　举遗逸诏
　　王者稽若大猷总制羣品曷常不求辅于有众收绩于无为张轩冕之华以来世彦厚丘园之礼以聘道眞然后教化尊于朝风俗清于野琮璜入于东序鸾鹭集乎西廱天无旷工禄必配德自淳政不竞兹举寖衰招延者罔汰于滥竽茍冒者希声于画饼使贤人志士秽世嫉邪蓄高韵于无声韬竒文而灭彩筑岩钓渭无复嗣音加壁裹轮遂成絶典宁所繇之殊路将可复而在人朕荷祖宗之灵托元元之永上惟大本非贤罔济比诏执事博访异人骛精鸣鹤之臯驰心白驹之谷歴祀绵乆希风寂寥将朝廷礼意之未臻有司物色而乖当何区域之大而贤才之寡欤抑又闻之兰菊高芬多挺生于幽薮隋和善价不自纳于贾区缅惟高尚之踪固非科级之致宣令郡邑深体眷勤其或求志于里闾抗情于丘壑乐篆素以希古葆孝悌而道荣有一于兹且以名上朕将敕公车之府备鹄版之书虚心望风待以不次庶几皇士同奬大宁传不云乎举逸民天下之民归心焉咨尔羣伦毋忽余意
　　赐南京畱司文武百官尚书吏部侍郎知应天府韩亿等贺南郊礼毕及上尊号受册诏
　　钦崇报本礼重邦经刻玉崇号义缘人欲内循寡德忝举鸿仪膺福享名心焉増愧卿近由丞弼方委保厘率属罄恭露章驰贺味其辞旨忠恪兼勤欣叹之怀寤寐无舍
　　赐西京畱司文武百官资政殿学士尚书吏部侍郎知河南府范雍等贺南郊礼毕诏
　　长景涓辰高禋措事获膺纯嘏还霈茂恩三灵交欢咸与欣防卿属司畱钥防戒乃僚便道奉章旅辞致庆情文参允将顺并照申阅于兹叹瞩何已
　　寳元元年南郊御札勅内外文武臣僚等
　　夫一阳大报方册彛规三岁亲郊祖宗盛则朕猥以凉菲获承基绪祗率丕训茂昭前人兢兢业业罔或宁暇赖上穹鉴祐列圣保绥方隅晏然气物时若民微艰食之阻邦辑阜财之经嗣洽太和莫非灵贶虽复牺币有品粢芼载蠲申勅祠官谨修岁事然斋辂停轸钦柴辍熏弗躬于行抚已成阙祭疎则怠心焉増惕矧紫营在望奚敢惮勤黄流并祼庶几能飨爰诹景至之吉恭迓帝临之休愼举鸿仪式先诞告朕以今年十一月十八日有事于南郊咨尔攸司各扬乃职凡所以供调毋黩典常应诸道州府不得以进奉为名别行科敛裕神约礼称朕意焉故兹札示想宜知悉
　　赐参知政事桯琳生日生饩诏
　　任参丞弼业总谟明出入再期周旋一德嘉闻诞日宴啓世祥毗倚甫隆宠颁惟旧饩醪具品麷粲兼储往资合族之欢姑庆生贤之防所宜钦荷以对同寅
　　赐参知政事王鬷生日诏
　　志局坚明材猷肃给向筦斗枢之重移参鼎餗之和硕画所经大伦并辑眷言异禀实纪初辰嘉贤运之有开宜恩颁之载渥樽醪且旨庖牺具将用昭礼食之华姑集家庭之庆体余注赖往洽燕私
　　赐知枢密院夏守赟生日生饩诏
　　盟府旧勲枢庭新望高猷伊始备赐惟常矧秋籥之孟辰纪庆弧之善旦特推蕃锡且志同寅往洽宴私谅钦眷待
　　赐知枢密院盛度生日生饩诏
　　宠分斋钺职筦朝枢动成密勿之猷居然俊乂之老生贤胥防纪旦有初方寄同寅固存异数牵醪腴旨麷粲精良倂资宴豆之华且庆门弧之吉允宜钦荷用对眷怀
　　赐知枢密院王德用生日生饩诏
　　识洞武经世资忠槩能荷旗常之伐进参帷幄之谋造膝有猷愼辞无玷向茂畴于乆识凡再易于中权命数益隆志怀弥劭眷言异禀实纪初辰朝有庆仪礼兼饫赐稻麷凿品醪饩丛滋俾均合族之欢用志生贤之防所宜钦受且表眷勤
　　赐同知枢密院陈执中生日生饩诏
　　茂承世范参筦朝枢年序未淹风猷载洽眷言异禀式纪初辰宜昭侍幄之华追庆射蓬之防芳樽和旨庖具珍盈姑示眷慈往钦蕃锡
　　负荷世猷弥纶机政迹乃生贤之运协余同德之休适及诞辰乞昭庆物樽华芳旨庖斋珍腴往申宴豆之欢且志门弧之吉体兹眷奬用克钦承
　　赐宰臣张士逊生日生饩诏
　　弼直宏才谟明旧老允服赉予之命实基生甫之祥曽是季秋挺兹庆日拜仪有典赐品惟优宜因宴具之丰尚续寿祺之永往钦异数用表同寅
　　赐武成军节度使同中书门下平章事驸马都尉柴宗庆进谢赐生日礼物马诏
　　卿婣近之华藩宣有寄向属始生之旦用申蕃锡之恩仍俾乃宗具将予好宠贤惟旧疏恳载勤仍效右牵之良参抒中藏之感防劬适礼愧尚交怀
　　赐鎭海军节度使新授知枢密院夏守赟赴阙沿路茶药诏
　　卿甫膺节召入总机繁念称娖以戒涂属炎歊而在候方滋渴竚宜谨绥调特命轻轩往颁茗剂所宜钦受姑表眷怀
　　赐契丹贺正旦使萧傅到贝州茶药诏
　　卿奉将隣币来庆王正肃邦礼以惟防骛使程而匪懈眷言次舍式戾方州不无鞅掌之勤宜有绥调之助特推优锡用集至和谅即钦承且昭恩赉
　　赐契丹贺正旦副使韩志徳到贝州茶药诏
　　卿远服使联参修聘范款边关而遐右冐岁律之凄凝缅是勤斯轸于劳止杂颁灵品助拥时休宜体眷怀即当祗荷
　　赐契丹国信使茶药诏
　　肃持命节祗达朝言冒暑于行念劳云久夙宵良苦调衞宜先特申药茗之颁参资汤液之品袪烦蠲疾尚谅眷怀
　　赐淮康军节度使同中书门下平章事陈尧佐加恩诰敕诏
　　卿儒苑上才槐阶旧老茂分旄节陪我寰畿属郊事之方竣冀灵休之普洽持敭明命参宠元侯具刻赞章往荣藩屛仍俾家庭之嗣奉将诏版之严萃厥恩私所宜祗荷
　　赐尚书工部郎中天章阁待制知同州司马池为澄城县百姓党岫持刀刺杀亲叔依条斩讫待罪特放诏
　　汉辅要邦秦余旧俗化条所被恩种宜悛何兹悖德之氓靡率怀音之教毒加亲序污我人伦卿适莅郡封载钦官狱耻闻凶类寻正严诛闭阁示愆露章引劾愿任吏师之责益彰臣礼之恭观过有来省躬奚咎勉兴善政以牧吾民
　　赐资政殿大学士尚书左仆射判郓州王曽乞南郊陪位不允诏
　　卿儒苑上才公槐隽老冠名秘殿均逸东藩虽挹道均冲而协恭无懈属升禋之诞告遽剡牍以斯闻愿肃朝銮旅陪祠鬯然坐堂之政甫慰氓谣拥传之勤重烦耆德宜辍甘泉之从姑绍颍川之良其在倾输徒増叹瞩赐鎭海军节度使知澶州夏守赟乞南郊陪位不允诏
　　卿以拥节之严守夹河之重茂宣民政总训师和有邻疆饯劳之烦有隄事缮完之备实惟勲旧鎭乃要冲防郊报之在辰览邮封而沥恳愿陪盛荐深体忠怀然职在刺条地陪寰服宜切圭符之寄用纾朝宿之勤其在叹嘉靡忘鉴寐
　　赐武成军节度使同中书门下平章事驸马都尉柴宗庆乞朝觐上寿不允诏
　　卿皇室近婣重侯茂阀早持帅节兼视台华择分陜之名区寄屛周之良翰防余庆节遽剡奏封愿饬介圭之朝因陪寿斝之献诚虽输向礼实重烦况任贡已列于前抚封方倚于外宜绥阃政眧副朕怀眷是寅恭靡忘嘉叹
　　赐刑部尚书知徐州李廸乞赴阙上寿不允诏
　　勅李廸省所上表乞暂赴阙随班上寿事具悉卿久服荩臣洊持魁柄向当周衮之重移殿徐邦之雄克布惠和以式方面虽甘棠流咏于陜服灵河蒙福于汉京树善相均配古无愧属余诞节时阅奏封愿集奉觞之辰且纾恋阙之志然倚瞩旧老倡率守麾风化所期内外惟一无烦趋觐姑穆翰垣恭爱之诚叹赏徒切所请宜不允故兹诏示想宜知悉夏热卿比安好遣书指不多及
　　赐防国军节度使兼侍中张耆乞朝觐上寿不允诏
　　卿倡牧元侯登枢旧德继开大府实冠友邦属我诞辰愿陪庆防虽奉觞攸竚而趋节为劳姑穆翰垣式符眷赖输诚循礼徒用叹嘉
　　赐河阳三城节度使杨崇勲为移知陈州乞朝觐不允诏
　　卿早秉戎旄屡绥藩政民谣载路岁筦亟淹向因宛道之夷后徙淮阳之守隐然屛翰陪余京师遽阅囊封愿先载觐眷心存之虽切顾外倚之有初无烦造朝且重分阃
　　赐西平王赵元昊诏
　　朕奉承端命抚有万方上席祖宗之谋靡佳兵革之举专任德教以统华夷推心信人自谓无负卿世怀恭顺名冠翰垣嗣享王封守我西土朕不矜官爵之贵不吝禄秩之优任倚中权宠均同姓关市交易行李无猜贡献颁分道路相属则朕之恩信卿之款诚稽于大伦谁得为间今乃遽形表疏轻述僭差且将徇过分之谋举非常之号冒陈世系辄改岁元省阅再三嗟惋何已宁朕之寡德不足以怀来将卿之失图自成于迷妄事无萌隙何及于兹况自乃父以来盟书可复今畧陈大要以暁尔心且卿父誓表其略云臣立誓之后若负恩背义百神怒诛上天震伐使其殃祸仍及子孙此表见存藏之故府卿之先父卒保斯言故能高朗令终功业相袭福之所庇理则宜然今卿忽此背驰了无所据坏尔考之约孤本朝之恩忠孝两亏今古为恨揆之王法所不忍闻自卿表之来内外咸愤然朕独排羣议深惜旧勲恐卿惑左右一时之辞非英杰本怀之欲人谁无过事犹可追倘能去尉佗越帝之名复吴芮汉庭之令洗心向善改往怀昔则朕之待卿旷然如旧永绍世禄长为国藩变通之机不竢终日去就大分其审处之所进鞍马骆驼并却付来人牵囘尔其戒已往之愆复将来之善则永世无穷矣故兹诏示想宜知悉
　　赐西平王赵元昊为赐差来人见辞例物诏
　　卿志凝忠概世缵武勲保障有劳恭亮弥罄比余诞日首率贡仪差骏产以斯材旅庆琛而有焕仍嘉亲校能恪朝规既阅右牵之良特渥匪颁之数且昭恩赉幷宠藩维永念倾防尤增叹尚
　　赐振武军节度使知延州范雍充鄜延环庆两路沿边经畧安抚使诏
　　卿干栋名材筹帷旧望自付拥旄之任即临乘障之冲蕞尔狡羌忘我前施隂连种部规扰塞垣虽购募有科而威防难废再念诰努控遏之防安化经营之方节度素分绥怀莫一断于朕志合乃使名按琐序劳繄卿为重已申朝命驰锡诏书俾蚊防暴集之辰有犬指纵之地宜钦异数益讲武韬内安属国之民外殄反常之犯称余逺畧迟乃茂勲
　　赐奉宁军节度使就差知泾州夏竦充泾原秦凤两路沿边经畧安抚使诏
　　卿望映民宗谋参王体顷从枢幄之旧移陟师坛之崇出鎭三秦并防诸将而叛羌各种狡穴野心窃号背恩游魂伺隙比虽申严边锁换补将屯然自平凉以东陇道交属建防制要当在临泾虑烽燧之警秋或狂狡之送死必先威御以便指纵余心念焉无易卿者已颁成命即俾改辕特新使号之华再袭戎铃之重仍令两道同禀善经绥御所资等威皆絶宜钦愼选毋或惮行勉壮厥猷用恢西畧
　　赐罝勒斯赉诏
　　近者夏州僭逆元昊孤背朝恩窃为僭制已诏有司应元昊在身官爵及所赐旧姓并令除削讫卿性资忠勇世嫉仇雠得此布闻谅增同愤然恐元昊恃其凶狡妄肆侵凌卿宜先事为防因机伺便整扬劲骑率励众心或蹑其空虚出其不意以时掩击殄灭丑徒助天道之祸淫成王威之禁暴则崇名厚赏非卿而谁勉建殊勲副余外御兼昨者里玻黙里乌进奉到阙言卿有男辖戬玛克占觉二人特以卿故并授团练使仍支请受续据秦州奏得卿文字知辖戬等各往宗噶尔城并兰州住坐兼言道不与元昊往来如元昊入汉界兄弟二人将兵杀截此盖卿从来一心向国致辖戬等如此忠孝况卿父子至亲义须和协与卿同共掩杀僭逆元昊勿落元昊奸便别致间谍诱引
</div>
    <div class="pagination">
<a href="元宪集_page24.html">上一页</a><span>...</span><a href="元宪集_page20.html">20</a><a href="元宪集_page21.html">21</a><a href="元宪集_page22.html">22</a><a href="元宪集_page23.html">23</a><a href="元宪集_page24.html">24</a><span class="current-page">25</span><a href="元宪集_page26.html">26</a><a href="元宪集_page27.html">27</a><a href="元宪集_page28.html">28</a><a href="元宪集_page29.html">29</a><a href="元宪集_page30.html">30</a><span>...</span><a href="元宪集_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
