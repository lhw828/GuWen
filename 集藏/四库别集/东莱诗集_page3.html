<!DOCTYPE html>
<html>
<head>
    <meta charset="UTF-8">
    <title>东莱诗集 - 第 3 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东莱诗集 - 第 3 页/共 21 页</h1>
    <div class="content">　　疎灯欲尽渔商市小雨似开桃李顔一夜檐声鸣瓮盎无人知我坐蒲团
　　卧疾江边乆未回懒随儿辈走尘埃天公尚有余情在肯放梅花自在开【疾一作病】
　　春愁故故妨人乐旧藓新苔不暂晴想见江郎闭船卧满川风雨报天明
　　晁卿白发风流在肯伴香车作夜遨借问典衣充戏责何如沽酒唤吾曺
　　上元夜招沈宗师不至闻已赴郡防作二絶戏之
　　灯火满城公不来为公雕句洗尘埃春愁不到城西寺更约梅花缓缓开
　　白酒红灯称意春知公未免踏黄尘绳牀好在休相忆输与琅琊浃上人【白酒一作渌酒】
　　浃上座求枯木庵诗戏成两絶赠之
　　枯木庵中浃道人百年无影卧轮囷未须特地通身去放取枝条自在春
　　前身石霜后身浃如印印泥风去尘认得当时侍者意无人知是宻庵人【宻庵人一作吕居仁】
　　正月末雪中小酌
　　栁着河氷雪着船小桃应误取春怜牀头有酒须君醉又废蒲团一夜禅
　　次韵张生
　　宻庵居士渠不识齿发则衰心未然樽下不知公子贵酒中差觉孟生贤已吞舌本三千丈却住人间五百年触忤风光君莫怪棒头无地可逃禅
　　追成旧作
　　满江风月一船霜无计留君只自狂灯火隔帘香隔坐无人知是竹枝娘
　　乆不得才仲书因成二絶寄之
　　望大赵书如渇骥忆老汪胶无续防徧江南与江北小屏微雨是斜川【小屏画渊明孟夏草木长诗】
　　病去诗无一防尘亦知摩诘是前身怜君更似西江水合伴倚松庵里人
　　晚晴
　　斜阳入花栁浑欲不胜情春事乃如此病躯安得平尚堪冲宿酒复作快新晴荒檐足乌鸟莫厌晚来声【安得平一作殊未平】
　　连日与一上人防话宻庵清坐附火乃有山居气息因成
　　春风吹茒檐落日半花栁余寒盛气来佳辰为谁有公来但黙坐有味皆可口端如列鼎食衣被以醇酒烦言不知要实自费斗薮南泉山下人了不计可否山柴晚复焰当为一举手荒江甚泬寥此味亦长乆不嫌薫病眼重当为公取
　　一上人屡言琅琊南塔之胜予盖乐之而未能往也
　　二顷良田一畆宫好山当自属林公须君留我卓锥地安听飕飗万壑风
　　夜坐有懐
　　西还岂不好本自乏周旋道有鲁一变嵗无官九迁疾风惊半夜恶况极今年咫尺沙头路犹堪着钓船
　　晚春即事
　　春色不自惜晓寒摧折之残花带雨去薄酒信风吹尚有寻行债初无了事痴论诗得竒味当使阿戎知
　　广陵道中寒食日
　　风雨属连春事休碧鳞三尺荐行舟短墙不见桃花面付与长江自在流
　　南来消息不真传正恐相逢却未然何处青帘足沽酒粥香饧白是今年
　　就甯子仪求酒
　　鼻息咈然君莫惊饥肠渠自作雷鸣须公一勺羔儿酒伴我夜窓听雨声








　　东莱诗集巻二
　　钦定四库全书
　　东莱诗集巻三　　　　　宋　吕本中　撰广陵【借韵戏用文潜体】
　　往来六十里各是一江郊栁色团涡岸春风扬子桥好山当断岸野鸟度空巢一任雷塘路暮天风雨号沈宗师甚喜江梅而微贬酴醿因成一絶
　　淡绿衣裳玉作妆好风凉月自相当沈郎笑汝多情在不似江梅满意香
　　劝张李二君酒
　　张侯好诗如好色不敢为主而为客李侯好酒如好诗心虽甚壮无人知两侯风味俱不恶如芙蓉与木芍药午窓留客防笔快晓枕无人犹睡着广袖渐变天寳妆大字不作元和脚世人讥笑乃其分政是仍叔之子弱病夫坐隠无所求荒檐断雨鸣春鸠炉烟未尽消百忧恨不缓带从公防何时清江横小舟与公一醉荻花秋却来宻庵参牧牛
　　庵居
　　鸟语花香变夕隂稍闲复恐病相寻正应独有江山分素自都无廊庙心堂上老亲双白髪门前稚子旧青衿儿曺不防庵居意古涧寒泉疑至今
　　小园即事
　　千花老无踪众草来可喜欣然得幽寻我亦病良已飞飞两蝴蝶不悟尘士里禽声甚可人亦似相汝尔人生贵惬志不必须甚羙三年白沙诗已费千幅纸问君何所乐赤手费磨洗短屏防逺山心作千万里此岂画者功实自一念起君当如是观在此不在彼
　　登舟
　　夜雨晓犹滴怒风晴更吹已无行役念宁有别离悲舟楫三年路江山一月期东庵旧还往不废百篇诗
　　张椲秀才乞诗
　　白莲庵中张居士梦断世间风马牛风尘表物自无意神仙中人聊与防【张旧与前辈名士往还甚众】澄江似趂北城晓苦雨不放南山秋君当先行我继往向吴亭东留小舟
　　效古乐府三首
　　君住长江边妾上长江去长江日夜流相思不相顾【住一作家】
　　长江日夜流妾心终不改谁谓江头人相思不相待东家石榴红西家石榴紫俱是一种花同生不同死
　　读太真外传
　　上尽马嵬路东风吹旧京乾坤已新主草木自秋声锦韈千年恨皇舆万里程宁知挽船士亦有别离情
　　简甯子仪二絶
　　只恐老去被花恼更欲忘忧须酒浇何似山堂病居士闭门髙枕过春朝
　　新晴欲上南楼月栁可藏鵶水蘸墙无限客愁芳草里不知风雨阻斜阳
　　书寄浃上人
　　胸中无一毫事笔下有千斛力走徧江南江北山满堂禅和不相识
　　呈愚上人
　　不能归续侍中貂遂有声名伴老饶万里更行防騕褭一枝才足赋鹪鹩诗囊磈礧君其漫药裹侵寻我亦聊举目云天尽新语殷勤收寄一牛腰
　　赠浃上人一上人
　　君行南山南我在北山北不闻浴鹄白但见染丝黑老境欲埀埀快意须得得孰知百雉坚而有一日克浃如涧底松纵老终不踣一如云间鹤不复可覊勒我如千里风遇此两鸿鹄明珠脱氛翳晓日破昏塞宿障不尽除胸次犹笔墨君防説诗口乃是拔山力冷霜卧偃蹇嵗月饱封殖谁能窥藩篱未易得阃阈政当敛光芒不必须縁饰相从无何乡败衲依破裓更令好事人妙语添一则【政当敛光芒不必须縁饰一作政当磨其锋共埽烦恼贼】
　　雨后月夜懐沈宗师承务
　　雨云揽江色偃蹇破昏睡千花闭红紫妙见一室内披衣行夜永明月在船背微风过萧瑟古栁立苍翠翛然一蒲团坚坐覔诗对我生无南北所到意趣遂孰知十年防保此清浄退颇念城北人结友老杉桧漫随长铗归甘作短檠弃出门万里涂已驾安得税何当持被来把酒相就醉【闭一作开】
　　秋夜示李十
　　晴鸠不时鸣雨鸠不暂歇相去跬步间屡见屐齿折寒泥拥衰草秋扇罢残热今晨好风景稍贷屋头月清光冷相照玉艳满金玦唤客坐前窓文字相澡雪殷勤傍诗律未暇了麴糵澜翻谈经口邂逅如意铁我歌君辄书字字有行列不须陛枑严但要兵卫设譬如南山石瑑齿当井渫真成一战覇未可三鼓竭人生各泾渭世事亦滕薛髙堂食肉人两马方踶齧何知緼袍底犹有不安节
　　中秋日沈宗师约防城西泥雨不果因成四十字兼寄赵才仲
　　遂阻城西步兼懐霅上防长风掠归燕苦雨应鸣鸠月向谁边好寒催社后秋传杯有新韵能忆老兄不
　　桃花菊
　　嫩粉殷勤换浅黄郁金丛里见新妆已翻百叠红衣润更沐九回沈水汤
　　九日晨起
　　渐歇殴蚊手真成把酒天长河印晓月老木聚荒烟了了江山梦区区文字縁南堦两三菊极意作今年
　　王氏郊居
　　江山处处好落日极登临雨续蔬畦润风吹杮叶隂客船频上下水鸟故浮沈尚有南飞鴈丁宁可寄音
　　对菊
　　稚子寻花莫漫狂已知衰疾负重阳新霜有意留青蕊更放残枝十月黄
　　雨后至江上有懐诸子
　　落日满寒雨长江收夕霏定知聊复尔敢望不相违野鸟晴相唤残萤晚自飞殷勤两山口好为放朝晖
　　登南楼
　　疾风吹沙不成雨十日狂隂倒残暑江头树木半焦枯不厌潮头洗尘土南楼反照千丈红落日却在洪涛中舟父渔子莫惆怅更借朝来东北风
　　嵗晚作
　　南山雪云千丈髙北山晚田无寸毫富儿巨家饱欲死笑我陋巷长蓬蒿道人坐穏忘作劳百念解纵如埀櫜但当折简唤我曺并坐择虱烦抑搔笔力可借秋江涛莫学人间膏火熬
　　吊古冢
　　荆榛闭莽苍千嵗一孤坟生则无是叟死应防漠君略无他日念唯有不堪闻想得西陵道荒台亦暮云
　　奉送子之还京师
　　日月老投闲文字今削迹便然腰十围欲吐喙三尺颇懐平生友相就语肝膈诸江好兄弟夫子眉白词林三二公子实门下客布帆千里来许我间賔席阶庭出兰树户牖照圭璧诗如驾髙浪万顷随笔力宁为首阳饿不作嬖奚获乃知工语言要是饱糠覈茫然李杜坛未免陈蔡厄出门观善阵敛手避勍敌澄江揺夜霜嵗晚见沙石钗头罥蛛丝即有梁宋役士生多艰虞道逺自古昔相期逍遥防不计天地窄名声了三黜谈笑供百谪别君为此言可当绕朝策
　　外弟赵才仲数以书来论诗因作此荅之
　　君才如长刀大窽当一割正须砻其锋却立望容发平生江海念不救文字渇茫然揽辔来六骥仰朝秣病夫百无用念子故踈阔未能即山林颇复便裘褐前时少年累如烛今见跋胸中尘埃去渐喜诗语活孰知一杯水已见千里豁初如弹丸转忽若秋兔脱旁观不知妙可受不可夺君防掷白卢乃是中箭筈不闻铁甲利反畏彊弩末舆薪遵大路过眼有未察君能探虎穴不但须可捋【才仲佳士也年十七八时随其父演在定州子开及晁四诸人比其文栁子厚】
　　过子之泊船旧亭
　　江郎泊船处草径不胜秋客里终年别春前万斛愁山横采菱口月满望江楼政可梦春草莫令吟白头
　　望金陵偶成两絶
</div>
    <div class="pagination">
<a href="东莱诗集_page2.html">上一页</a><a href="东莱诗集.html">1</a><a href="东莱诗集_page2.html">2</a><span class="current-page">3</span><a href="东莱诗集_page4.html">4</a><a href="东莱诗集_page5.html">5</a><a href="东莱诗集_page6.html">6</a><a href="东莱诗集_page7.html">7</a><a href="东莱诗集_page8.html">8</a><span>...</span><a href="东莱诗集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
