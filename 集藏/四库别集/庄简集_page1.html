<!DOCTYPE html>
<html>
<head>
    <meta charset="UTF-8">
    <title>庄简集 - 第 1 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>庄简集 - 第 1 页/共 17 页</h1>
    <div class="content">　　钦定四库全书　　　　　集部四
　　提要
　　庄简集十八卷　　　　别集类三【宋】
　　【臣】等谨案庄简集十八巻宋李光撰光有周易详说已著录其集目载于绍兴正论者四十巻载于宋史艺文志者前后集三十巻载于焦竑国史经籍志二十六巻错互不合钱溥秘阁书目叶盛菉竹堂书目俱载有庄简集八册是明初尚存其后散佚原目多寡遂无可考证今从永乐大典中掇采编次共得诗四百二十五首词十三首杂文二百六十五首厘为十八巻考王明清挥麈余话称蔡京既败攻击者不遗余力光独无劾章坐贬谢表云当垂涕止弯弓之射人以为狂然临危多下石之人臣则不敢而集中无此一篇又赵甡之遗史载光在儋耳尝赋东坡六无诗今止有食无肉居无屋二诗余四题亦寻检不获是佳篇之遗落者已多然即就其现存者观之波澜意度亦约畧可覩考光本传光值国歩阽危之时忠愤激发所措置悉有成绪又以争论和议为权相所排垂老投荒其节概凛然宜不可犯而其诗乃志谐音雅婉丽多姿大抵多托兴深长不独张淏云谷杂记所举双鴈一诗道中赠枢密使臣一诗为清絶可爱至所上奏议如论守御大计劝车驾亲征戒约烦苛裁减营缮诸劄子尤剀切指陈有禆国是论梁师成燕瑛等疏疾恶如风俱可想见其丰采迨过岭以后与胡铨往还简札甚伙乃皆醇实和平絶无幽忧牢落之意其所养抑又可知矣名臣著述幸而获存虽残章賸句固当以鸿寳视之也乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀














　　钦定四库全书
　　庄简集巻一　　　　　　　宋　李光　撰五言古诗
　　读书
　　低头对千载把巻竟长日兴亡见俯仰忠佞更得失意合心自知感嘅屡沾臆朱黄纷几砚缃素互编帙比隣亦好事挟策到蓬萆纵谈及羲皇坐待寒月出
　　赠李頥老
　　毅年少时学易一念酷研精覃思苦见理不见欲一朝感苍苍床下产神竹毅益自信夜寐目不属族长闵其劳令人付斤劚惜哉凌云姿一断不复续毅少安枕旦气防为梏时匠司剪伐夀命旋见蹙神明信可畏感应亦何速至今旁舍笋不生毅屋康成书帯草千载登史録吾书此段竒后学宜三复毅勉嵗寒任道照猗緑
　　夜起对月
　　西风扫浮云素月清夜满幽人愁不寐一夕防辗转天河见澄霁江流俯清浅身随栖鸟息兴与孤云逺叩门复何人隔竹空吠犬竟须掩闗眠炉薫袅香篆
　　县斋清坐有懐
　　门外无俗轨相对惟独鹤短翮虽未全志已翔寥廓轩然避鸡羣不受鹰隼搏持以比佳士洁白诚相若笔端生云烟胷中贮丘壑怜君青云姿胡为滞莲幕英豪出草莱阘茸履台阁新诗时有寄妙语洗烦灼种学求根源意匠无斧凿自慙非清流讼牒困酬酢好古虽胆大去恶愧力弱君来破吾顔商防尽流畧髙轩挂琴劒景物如宿约遥山倚青防逺水帯城郭圆荷已浮花晚笋亦脱箨防防风露清湛湛河汉落浊醪有妙理与子随意酌万事付傥来何必问日脚
　　学道未忘名欲跨扬州鹤渊明赋归来颇恨未恢廓平生刚褊性敢避穷兽搏君诗如清琴平淡犹贺若泠然山水音妙响振林壑宁为太史走岂事桓温幕乐哉吴望防防凉生殿阁况兹积雨后枕簟谢焚灼未能去三彭便可休六凿跌宕文字间诗酒自相酢气凌李杜豪力振曺刘弱偏师攻长城稍稍出方畧山川助离骚景象如宿约隂风起虚籁暮霭昏城郭菡蓞泛金塘筼筜陨银箨卧防晓参横坐待残月落不愁衣典尽尊空莫起酌明朝醉复醒生忧押垂脚
　　雪中过盘石山寄刘季山
　　离家六十日晴岚逐征鞍已嫌狐裘重渐喜絺縠单朅来古清湘狂风卷涛澜小市人寂寂夜深雪漫漫谁知桂岭北风雪如长安明朝过盘石仰见苍苍山上有千尺松下有百丈滩刘子方避谤结寓其间却扫谢友朋儿女俱团圞南行敢踌躇履险如惊湍我心本无虑莫作拘囚防肯学老钟仪楚奏声嘶酸
　　伊洛节上人寓浯溪中宫寺作溪月亭诸人咸赋诗輙留鄙句
　　结亭临大江浯溪出其侧道人傍溪月月照溪逾碧当知月在天分身千百亿此月有亏盈我心本澄寂合眼听溪声开眼见溪色声色两不留我心何处覔梦觉月在窻还如旧知识
　　次韵子忱游东山古风
　　休沐不暇懒趂此郊原晴驾言出东门蹀躞马在坰江山恣游眺颇惬幽人情同行有胜侣豪气如陈登妙语倾锦囊璀璨珠玑盈暂释簿领劳顿觉心迹清人生一世中转徙如邮亭爱君絶尘姿坦坦心地平当年功名念晚节师渊明出处岂有心敢论亏与成吾衰百念冷端如在家僧东山本非山名字空峥嵘不见古松色讵闻山鸟声演师独面壁燕坐朝黄庭骨冷唤不回蚌珠秘龛灯
　　次韵元裕同游东山佳什东坡所谓爱此小天竺即其地也
　　东坡谪蛮荒梦想两天竺哦诗寄东山妙响振林麓作祠卫公旁一杯奠椒浆相望栁栁州追配韩潮阳懐人空陨涕亭榭今荒墟溪山不改色松声契真如嗟余麋鹿姿惯逐渔樵伴平生铁石肠那复置冰炭寻山得佳侣聊遂幽人意登临有遐瞩俯仰观此世君为丞相孙仕作渊明清一枰可消忧五字堪析酲人生各有役诗棊岂妨道闭户朝黄庭习气终一扫
　　杜子固参议累覔南窻诗勉成鄙句子固谓杜氏古无二族祁公其近属也
　　长懐杜陵老遐想靖节翁二子不并世千载余清风君为南国秀志气陵苍穹盘屈不得伸妙畧参元戎归来侣渔樵香火陪琳宫卜居牛斗墟筑室瓦砾中依然植五栁髣髴余四松南窻有幽意寄傲膝可容拊床寒月侵曝背防阳通琴书乐忘忧尊中常不空吾乡有诸杜源流自祁公归欤有成言葛巾永相从
　　季防季晖昆仲相继见访风姿议论皆慨然有祖风季晖仍出佳篇见贻语极不凡且云即往山中读书作诗送行
　　吾乡顾虎头千里飞食肉名参庆厯贤罪入元祐録堂堂想仪刑凛凛见眉目百年议论定竒祸反为福森然见诸孙刻励如白屋我观宣和间权幸互当轴一时名家子半为阉宦辱暂时得富贵卑贱等厮仆君家贤伯仲抗志守先躅幽情寄铅椠雅尚在松竹僧房忍朝饥雪牖耽夜读访我五松山懐袖粲珠玉嗟予乆放浪嵗晚守穷独闭门雀可罗三径草常緑依山结衡茅一饭共脱粟呼儿具【原本缺】山肴杂野防对桉笑复颦负我十围腹去去乐琴书山中芋魁熟
　　迎山阁为长庆寺登览之胜暇日擕觞命友屡醉其上因赋此诗
　　青山似幽人那肯入城府逺碧横春空秾绿浮天宇常苦俗物遮不得快观覩何年敞层阁轩豁开牖户千岩劳顾揖万壑随仰俯飞腾若鹏鸾盘踞状龙虎翩翩垂翅翼蜿蜿回肘股朝来拄笏防爽气逼檐庑孤云时去来寒月静吞吐溪山自竒絶信美真吾土我老賸得闲遇胜輙为主朋簮俱莫逆棊酒屡清聚亦有支遁流时来共挥麈迎客如迎山好事免嘲侮常烹雨前茶不打斋后皷从今賛公房名字照千古
　　五月七日分韵得食苦笋诗
　　此君凌云材节叶贯霜雪千林富东南百种自区别前后互萌芽一一调苦舌猫头效嵬竹箭资屑世方嗜柔腴我独甘苦节幽姿照匕筯挺特似英杰定非淇园栽要是首阳蘖侯门厌珍烹鼎爼杂葵蕨安能知正味但欲取客悦何当荐君槃茹香资激烈欲雪防稽耻志气在餔歠甲卒五千人犹能覇吴越
　　和胡江州丹阳道中二首
　　君才固英竒志在行天讨胡为尚兀兀疲马踏长道论兵当节制摧敌如振槁不数圯上翁顾笑渭濵老凛然击搏手试用岂不早他年梁栋姿涵养已合抱
　　士卒常有余食廪苦不足妻孥惊笑我陡换髯鬓绿江西鱼稻乡升平气全复以公封侯相自可飞食肉韬畧固辐凑精神常满腹去去复何忧驱除仍覆育
　　伯防知府给事宠和子贱与仆域字韵诗格力超絶輙复次韵
　　中原困干戈衣冠沦异域忠臣愤切骨义士血空滴平生忧国心岂以死生易年来返田庐门巷无辙迹老骥万里心垂耳卧空枥素交今防人十载劳梦役宣城拥朱轓潘子缚禅寂屹然障頺波我亦心匪石
　　和杜得之探梅之什
　　家山富梅林开落纷无数二年屏荒村踏遍溪头路孤标凛冰雪幽香袭巾屦阳坡照晨曦永夜泣月露端如玉妃谪清絶欲谁顾嵗寒偶相逢政复慰迟暮君防桃杏面争妍竞深注何如丛棘中获此秀杰句
　　寄题余姚徐宰新作严公堂
　　子陵古真隠逸气横九州平生江海志自比巢与由鸿飞本防防肯为稻粱谋虚屈万乗顾枉烦物色求贻书诮君房预作腰领忧舜江公邑里公去逾千秋青山无古今大江日东流人物浪淘尽英名至今留当年渔钓地陈迹余荒丘徐侯有佳政百里安田畴作堂名严公懐贤慕前修时来对江山一尊更献酬我岂隠沦欤三黜今白头年来賸得闲忘机狎羣鸥结茅牟湖傍一竿幸可投蒻笠青蓑衣生涯寄扁舟严子定不死吾将从之防
　　稚山运使作斋名藏晖且覔诗乆不能成今兹以大农召行有日因成鄙句并以送行
　　美玉当韫椟明珠产深渊逹士贵混俗大隠常居防皓皓终易污峣峣难自全和光同其尘老聃有成言徐侯如水鉴胷中定媸妍疾恶若仇雠论事敢直前朅来大江西独揽刺举权奸赃尽屏迹豺狼敢垂涎顾欲藏其晖名室以自镌老火正滛恣旱气方接连怅别南浦亭去去朝日邉中原正涂炭生民思息肩公归明光奏输忠倾肺肝功成不自居名与日月悬
　　江西乆旱徧祷莫应稚山少卿将赴行朝一夕大雨遐迩霑足因成喜雨诗送行
　　老火擅炎夏枯旱气欲然伤心早晚禾注目髙下田民穷舍耒耜羣起操戈鋋小偷何足道所忧在四边夜来沧江雨朝望水接天欢声逹四境渥泽遍大千清风亦徐来扇簟皆可捐有懐林壑幽僧窻思昼眠流浪生死海一往六十年何以报主恩粗了江西縁羡子朝上国扬帆若登仙江山亦世情雨后清且妍怅别南浦亭杯行莫流连去去闻好音一嵗定九迁
　　某天资坦率人也性又刚褊偶以使事暂去行阙马上放目颇适野性作出郊一首简知我者
　　出郊何所欣所欣在观眺殷红着新枝浓緑浮逺峤悠然出尘想快若追风骠防年偪仄懐儿女困嘲诮人生贵适意官职岂不要从来坦率性痼疾难救疗沈湎与独醒亦各以所好鹤胫自然长断之定号呌譬如食茶味煎煑人外料言行自有常安能改吾调浩歌归去来家有老徳耀永托烟云岑终焉擅渔钓
　　为向伯恭题
　　向公天下士慷慨有祖风亦复对行殿宻议禆天聪君臣意气合每进甞从容飘飘青云志顾肯贪天功荣涂拂衣归安坐芗林中作堂榜企防进退聊比踪父老非故乡何必囊金空俗轨竞奔驰世路方尚同善为子孙谋但务田园丰伟哉此二子遐举希防鸿富贵如浮云声名压岱嵩千载继者谁我友向伯恭
　　和刘提举防龙井谒清献辨才二像
　　我观二大士超悟非适今过去与未来一一现此心缅懐清献公兹地旧所临余爱存甘棠过者犹敛襟平生辨才老般若縁契深图像俨如昔遗迹了可寻坐使茨棘塲化为薝卜林法嗣传衣灯膏肓存砭箴圆颅拥败褐华髪欹半簮相对了无言清标映孤岑丹青乆剥落感叹成防吟了知身外身不坐乔木隂真形换缃素妙句劖青琳与子成三贤清风逈萧森凛然龙象姿不受鼯防侵从兹香火社永为人天钦
　　谪居古藤病起禁鸡猪不食与儿子攻苦食淡久之颇觉安健吕居仁书来传道家胎息之术因作食粥诗示孟愽并寄徳应侍郎
　　晨起一瓯粥香粳粲如玉稀稠要得所进火宁过熟空肠得软暖和气自渗漉过午一瓯粥缾罍有余粟淡薄资姜塩腥秽谢鱼肉岭南气恶永日值三伏外强防中干那受外物触两餐莫过饱二粥可接续故人尺书至教我御瘴毒燕坐朝黄庭妙理端可瞩神车御气马昼夜更往复乆乆当自佳根深柯叶緑寄语陈太丘人生真易足醉饱厌腥羶忽认海南叔
　　送孟博二首
　　我昔在闾里燕居处中堂儿女满眼前嬉戯罗酒浆威命忽临门一物不得将回顾堂中人独汝在我傍舟行有蛟螭夜宿畏虎狼岂无平生交鄙逺多遁藏古藤底处所败驿无垣墙急雨挟风雷漏水夜没床竹屋闻号呼老兵冻欲僵郡僚谁复顾独见李与黄【李中之黄元功】时时餽一脔稍稍葺两廊生意春欲回倒景照屋梁散歩得幽径读书有明窻仆夫浣我衣邻娃缝汝裳晨庖鲈脍美宻室沉水香文字可消忧探索易老荘我唱汝輙和不知嵗月长葛洪隠岣嵝苍梧真帝乡汝归固不恶淹泊庸何伤作诗送汝行示汝鸿雁行
　　我少事逺逰出门如野鹤藩篱脱鸡羣乗风纵寥廓一往四十年平地起山岳世縁真梦幻电过不可捉南来防万里顾笑恍如昨昔如云释峤今若脱殻朅来容江上风物喜淳朴岂无乡土恋浮念起即觉汝归暂欢顔所念路悠邈朝行避烟瘴夜宿傍城郭賸夸鱼米贱勿説风土恶嚬送与笑迎但可付一噱
　　有嘉堂酒寄吴令
　　今晨有好懐薄日照窻牖幽人不可致谁共一杯酒邻翁有逺饷分寄中山友欢伯信可人麴生亦耐乆岂比从事君开缄化乌有独酌还径醉千篇莫停手应思水边人竹屋杂蜑叟
　　签判黄元功公廨枕江有小亭落成之初予偶假居之明洁深穏因得防息其上榜曰寓亭并留鄙句以见意
　　物生天壤间有形孰非寓心随万境转飞走各依附峤南山河异嵗月亦屡度新亭枕江臯杳渺可飞步风涛振几席云月随杖屦吾生真寄耳那复叹淹驻当年有离忧政以南北故举足皆道场意适随所遇往参少林禅归指曹溪路去住吾何心要以生死喻逺迹混渔樵忘机狎鸥鹭千载如知心相对犹旦暮
　　题李子从清风阁
　　吾宗河山杰气直甘贱贫一坐古藤州十见岭峤春深林寄倦翼涸辙横修鳞华阁俯大江东望山嶙峋一榻自俯仰鼻息撼四隣稚儿日戯侧丱妙参席珍人间正热恼道上多瘴尘清风飒然至自谓羲皇人愿师陶靖节不羡石季伦有酒但频酌从渠喜还嗔
　　新亭
　　新亭结云根暗谷通子午环山缭逺碧云木巧相补峭壁倚层霄痕迹无凿斧朝登晻霭中岚气随歩武须防大明升万象快观覩一日一坐间变态难悉数松隂转虚檐清梵出重庑闾阎万瓦合下视才一缕悠悠落日吞耿耿寒月吐邀朋文字饮四座挥玉麈雅诗发天悭妙语叩圃援琴奏哀弹得趣忘抑抚人生贵适意渉世随仰俯陋矣韩淮隂耻与哙等伍三年瞬息中聊作溪山主杯深且乐圣绠短强汲古至理在目击何用苦撑拄超然心境空逸韵渺天宇
　　九月二日自公馆迁居双泉风物幽胜作双泉诗二十韵
　　山腰秘灵源初出才一线方池湛空碧奔驰忽萦转皎皎涵青苹累累涌珠串夜深耿落月澄澈静如练呀然旧穴深神物或时现邦人傥知敬早嵗起雷电琼山濒巨海卤水充煎炼凛然居其间正味独不变我来卜幽居萧洒得奇观挹彼注两泉渑淄忘分辨陶公岂虚言掬饮逃祸难激齿冰雪寒晨起频咽入腹清而冽丹田赖浇灌甘寒胜钟乳精洁可羞荐静无蛙蜩喧不受泥滓淀恵泉入权门疲人走邮传贪泉亦强名闻者自鄙贱瓶罂日夜汲闾里悉周徧数椽如可老一壑吾欲擅时时俯清泠照见本来面
　　九月二日徙居双泉翌日徐自然使君李申之监郡携酒见过退成古调百三十言戯简二公一笑
　　南行逾万里公馆烦造请主人怜老病为卜林庐静郊居偶然遂俗虑尽可屏双泉信竒絶嵗乆浑泥泞稍觉藻荇繁渐已产蛙黾涤除頼众力倾頺费修整幽窦响佩环平地散林影潺潺来枕上客梦安得永邦人日夜汲携挈杂罂皿秋蔬灌百畦夏稻溉千顷端能滴冷泉那复逊冰井【苍梧冰井元次山遗迹存焉】使君屏歌吹政恐煞风景我亦惯穷独客至但煎茗
　　双泉诗【有序】
　　自然使君屡督双泉诗顾东坡絶唱在前何敢轻作今晨又辱佳章因次韵为谢
　　作诗媿才悭徒勤再三请一聆咸池奏顿觉哇滛静恶句如恶人浪出必遭屏君诗似澄江万里无滓泞我诗昩格律聒耳类鼃黾苏公经行地亭宇稍葺整方池湛寒碧曽照东坡影新诗与妙画千载未为永不闻宗庙器傍欲间瓦皿吾徒且加餐今古屈伸顷何如弃寸绳要出千尺井蓬莱隔弱水未易凌倒景时能访幽独论文具醪茗
　　九日登琼台再次前韵
　　异乡感节物聊赴使君请层台缥缈间野旷天宇静木落水涵空氛雾俱逺屏篱邉菊斓斑逺摘帯沙泞谁云皷吹雄谩欲等鼃黾短髪不胜簮乌帽倩谁整衰颓强追欢起舞羞顾影君忧白昼短我爱清夜永三釂意弥勤殽酒罄杯皿弃置身外事聊复乐俄顷世方汹波澜我心犹古井归来豪兴尽宴坐朝内景明朝汲新泉旧箧余赐茗
　　中秋谢彦恭恵酒
　　中秋有佳月名醖来海康海康太守贤怜我持空觞逺分十具至呼儿唤邻墙坐客尽饮流一举空罍缸酒酣对明月不借灯烛光移席俯清流照我两鬓霜海北与海南各在天一方我老归无期两地遥相望宴坐桄榔庵守此嵗月长愿子一咄嗟跨空结飞梁度此往来人鱼盐变耕桑篱边白衣来莫待菊蘂黄








　　钦定四库全书
　　荘简集巻二　　　　　　　宋　李光　撰五言古诗
</div>
    <div class="pagination">
<span class="current-page">1</span><a href="庄简集_page2.html">2</a><a href="庄简集_page3.html">3</a><a href="庄简集_page4.html">4</a><a href="庄简集_page5.html">5</a><a href="庄简集_page6.html">6</a><span>...</span><a href="庄简集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
