<!DOCTYPE html>
<html>
<head>
    <meta charset="UTF-8">
    <title>后苏龛合集 - 第 9 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后苏龛合集 - 第 9 页/共 58 页</h1>
    <div class="content">
　　客中杂忆史事□□（按「诗钞」原稿初收本题诗三十首，今八首已残，存者二十二首）

　　□□□□伯□□，□□□□□□□，□看大瓮周兴入，炽炭谁知有俊臣？

　　茅焦说客立奇功，太后甘泉复入宫。何幸郑庄逢颍叔，公然大道乐融融！

　　荆卿匕首渐离筑，刺客终怜术太疏！力士铁椎工狙击，那堪误中博浪车。

　　方士求仙药不灵，辟除恶鬼但微行。滈池未奉华阴璧，东郡何人刻坠星？

　　一出商山愧釆芝，养成羽翼野鸡儿。西山亦有薇堪釆，□□□□□□□。

　　伙颐陈涉竟为王；周市辞王不敢当。我忆陈婴贤母训，大名暴得果非祥。

　　烹狗藏弓发浩歌，英雄不及女儿多。牝鸡从古司晨惯，纵有真龙奈雉何！

　　洛阳才子少年狂，痛哭无端上庙堂。若使老成需绛灌，不应白首有冯、唐。

　　百胜犹难当一败，拔山盖世亦麤□。□□胯下圯桥□，□□都从忍□□。

　　团扇秋风一例嗟，后庭有女不同车。班姬早正中宫位，飞燕何由啄汉家？

　　楚服宫中事有无，归来台上望东湖。汉皇封禅夸符瑞，反使妻孥坐蛊巫？

　　光武中兴帝业收，苍头不义竟封侯。何如建德为群盗，反首诛奴服滑州。

　　出门调笑酒家胡，霍显何心宠子都？不分襄城营菟□，□□□□□监奴。

　　□□□□□何恨？狗□□□□朕呼。生死帝王无赖处，不如自了一凡夫。

　　黑衣宰相笑南朝，高屐长■〈衤求〉稽称貂。传到佛门好衣钵，人间还有少师姚。

　　尚之短小廷之丑，一乃真猴一似猴。若遇衣冠宋游道，便偕族弟作山游。

　　古弼尖头性鲠严，笔公肯避至尊嫌。北朝无奈多权贵，侧媚何人号郭尖？

　　骂坐无端对客瞋，嗔时岂必似车轮。谢家狂与杨家□，□□□□□□□。

　　□□□□□□□，□□□□□魏收。一笑当涂翩遂逝，惊他蛱蝶斗弥猴。

　　军中闻有肉飞仙，着翅人尤万古传。霹雳一声谁与斗？狂呼马矟辪孤延。

　　我吟何僴拍张赋，游宿场中志已灰。不解当年王敬则，三公翻自拍张来。

　　彭乐截肠原善战，卢曹得骨亦称雄。可怜一代高神武，种柳终旌黑獭功。

　　题王封翁行乐图

　　亭榭曲而深，琴书洁而整，中有美髯公，青衫坐花影。

　　帘底两仙娥，浓妆十分面，倚袖笑春风，柳外飞双燕。

　　风筝欲上天，群儿齐拍手。兰玉生阶庭，此乐君知否？

　　室是金谷园，人是王摩诘，一团古淡心，画师写不出。

　　墙东（按原稿二首，已残其一）

　　懒学墙东避世贤，邵窝安乐胜神仙。无情岂是英雄汉？有梦何妨淡定禅。读史一生关慧业；看花到老得真诠。秋风萧瑟秋云薄，如此风云亦可怜。

　　丁亥四月二十五日，偕游少仙司马、倪耘劬大令、古济生贰尹小饮「陈氏别馆」，耘劬即席见赠两绝，如韵还答

　　执手相怜醉白堂，倪迂清閟妙才章。名花到处传名句，长庆诗人此滥觞。

　　编年一集始光、丰（君有「退遂斋诗钞」，卷首道光甲辰，至咸丰戊午）。谁识张、黄沆瀣同（君为张南山、黄香石弟子）。海外飘萍今老矣，入门犹有气如虹！

　　「读我书屋吟草」题后

　　初学鸾吟便欲仙，灵芝山色写华笺。儿时有味青灯在，记否兰成射策年？（题志学吟）

　　元龙湖海旧家风，豪气呵成笔舌工。天授才人斑竹笔，奇花开遍鲤庭红。（题侍训吟）

　　万里追随膝下欢，铁关秋兴壮唫鞍；五丁峡口奔泉涌，到此方知眼界宽。（题汉右吟）

　　柏梁台古说终南，不觉云烟落纸酣。四十年前旧游地，一囊残草细于蚕。（题长安吟）

　　曾侍襜帷远宦来，广微华黍补循陔。而今展读都莪蓼，遥夜因风梦马嵬。（题步趋吟）

　　锦囊中物亦无聊，冷耸山肩去路遥。诗思忽然在驴背，想因行近灞陵桥。（题风雪吟）

　　瘦岛、寒郊病未苏，闭门权写卧游图。维摩雅有相怜意，参透吟禅号卜惧。（题药石吟）

　　荔香一曲梦蓬庐，欲学兴公赋遂初。我亦出山羞小草，嗤他远志答家书。（题当归吟）

　　琹到无弦旨更高，羲皇梦里足风骚。细将「归去来辞」读，一瓣心香五柳陶。（题还山吟）

　　有谁好句敌昌龄？侥幸风尘一眼青。玉案山前诸子弟，公然佳话续旗亭。（题诸罗吟）

　　破壁枯灯手八叉，夜深留句在人家。天涯何限飞鸿爪，几个僧笼有碧纱？（题泥爪吟）

　　苦从宦海拓吟胸，历尽风波几万重？直到穷来见工绝，笔锋今果健犹龙。（题余生吟）

　　落魄名场老系匏，旁人休讶鹊营巢。宦情不碍诗情处，偶藉扬云为降潮。（题折腰吟）

　　宝匣生寒剑气腾，欃枪一扫四山崩。沙场炼就惊天句，幕府深宵手自誊。（题戎马吟）

　　钓台南望碧云低，岛屿苍茫只杖携。例有诗仙无眷属，不须鹤子共梅妻。（题匹夫吟）

　　瘴雨蛮烟又挂帆，龙钟老泪湿青衫。竹林旧在榕阴曲，瀛峤双鱼忆阿咸。（题赤嵌吟）
</div>
    <div class="pagination">
<a href="后苏龛合集_page8.html">上一页</a><span>...</span><a href="后苏龛合集_page4.html">4</a><a href="后苏龛合集_page5.html">5</a><a href="后苏龛合集_page6.html">6</a><a href="后苏龛合集_page7.html">7</a><a href="后苏龛合集_page8.html">8</a><span class="current-page">9</span><a href="后苏龛合集_page10.html">10</a><a href="后苏龛合集_page11.html">11</a><a href="后苏龛合集_page12.html">12</a><a href="后苏龛合集_page13.html">13</a><a href="后苏龛合集_page14.html">14</a><span>...</span><a href="后苏龛合集_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
