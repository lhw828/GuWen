<!DOCTYPE html>
<html>
<head>
    <meta charset="UTF-8">
    <title>龟山集 - 第 2 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>龟山集 - 第 2 页/共 23 页</h1>
    <div class="content">

　　钦定四库全书
　　山集巻一　　　　　　　宋　杨时　撰上书
　　上渊圣皇帝
　　臣以凡庸之才叨被误恩擢寘谏垣仍侍经幄丝毫未有所补而迫以桑榆晩暮衰病日侵不足以任职引年之请屡渎天听伏防陛下眷怜未忍摈弃授以宫祠之禄使毕此余生天地之恩无以报称念将去国恐自此遂填沟壑无复再瞻清光犬马之情不能自已谨竭所闻以献伏望陛下清闲之燕俯赐覧观庶或补于万分臣不胜幸甚臣闻古之欲明明德于天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意欲诚其意者先致其知致知在格物物格而后知至知至而后意诚意诚而后心正心正而后身修身修而后家齐家齐而后国治国治而后天下平自一身之修推而至于天下无二道也本诸诚意而已臣窃观陛下育德东宫十有余年惟诗书是习玩好声色之奉不接于耳目虽名实未加于上下而恭俭之德天下已孚矣临御之初东冦未平北骑寻至城无楼橹士不素练守御之具阙如也城中之民安恃而无恐者惟陛下盛德耳未平之冦皆投戈负耒复为力耕之农岂一人一日之力所能胜哉诚意感通而人自服从其効可见也自古愿治之君惟在慎一相葢宰相人主之心膂也台谏耳目也百执事股肱也心膂之谋虑不深耳目之视听不明股肱之宣力不彊而能安其身者未之有也臣窃谓君臣相与之际尤当以诚意为主一有不诚则任贤不能勿贰去邪不能勿疑忠邪不分鲜克以济昔在仁祖时韩琦为谏官论四执政一日而尽去之有唐陈师合言人主不可假宰相以事权太宗曰是欲间吾君臣也遂逐之故贞观嘉祐之治几至三代此任贤去邪之效也若仁祖而不明则必以韩琦之言为已甚太宗而怀贰则必以师合之言为忠岂不殆哉近见台谏有言宰相者陛下两置而不问使言之无实而不罪则防邪譛愬者得以肆其奸言之有实而不行则鄙夫患失者得以安其位如是而求治臣知其难矣唐中宗时崔琬对仗弹宗楚客故事大臣被弹则俯伏趋出立朝堂待罪楚客更愤怒自陈忠鲠为琬所诬中宗不穷问命琬与楚客结为兄弟以和解之故中宗卒有和事之名和事非人主之美称也可不监之哉臣愿陛下明是非辨邪正有罪则去妄言必诛则小大之臣有所惩戒咸怀忠良矣如是而天下不治未之有也夫舜之命禹征苗也禹以益赞之言而班师二臣未尝禀命也而安行之舜亦诞敷文德而莫之问以后世言之二臣遂事之诛宜无所逃也非君臣相与以诚无间言乌有是哉人君之任臣当慎其始而已茍非其人虽一日居其位不可也疑而用之其弊有不可胜言者初德宗在藩邸亲见代宗为政之弊嬖溺奄宦为缙绅祸及其即位痛惩之省四方不急之贡罢梨园乐工及献珍禽竒兽怪草异木纵驯象四十有二于荆山之阳又出宫女数百人中外耸观谓太平可以立致淄青军士至投戈相顾曰明主出矣吾属犹反乎踈斥宦官亲任朝士张涉薛邕之徒俱以儒雅入侍已而二人继以赃败于是始疑在庭之臣无可倚信者而宦官因得借口故近习用而朝士踈矣葢其任臣其始不慎择故也夫南北司相为轻重此重则彼轻此轻则彼重理之必至也其后敛天下之财归之大盈以为私藏借商除陌税间架之令行而天下骚然矣其弊益甚于代宗之时奄人用事至持天下之柄授之卒有门生国老之称可胜痛哉葢其初出于一时之鋭无至诚不已之心以持之未有终不变者也此前世覆车之辙可以为监矣近闻百工技巧虽尽废罢犹私畜于宦臣之家觊幸异时投间而入不可不察也窃闻道路之言顿异前日虽细民无知亦朝廷有以召之也自正月以来屡降德音尽复祖宗之旧赋外征敛并行蠲除闾巷欢忻鼓舞日需膏泽今旣数月矣未有一事如祖宗之时者赋外征敛率由旧贯自崇宁迄于宣和寛恤之诏歳一举之宣之通衢而人不听挂之墙壁而人不覩以其文具而实不至故也陛下嗣守神器尤宜慎始诏令如此是亦文具而已后虽有德意人谁信之孟子曰得天下有道得其民斯得天下矣得其民有道得其心斯得民矣夫民者邦本也一失其心则邦本摇矣不可不虑也然边陲未宁勤王之师无虑数十万计萃于朔方日费不赀而邉郡残破十无一二防流积之而尾闾泄之臣知其不易供也朝廷未能一如诏防不取于民者亦事有不可得已耳而逺方百姓葢未之知也人君髙拱于一堂之上而四方万里之逺欲上之德户知之臣恐非智力所及也周官掸人掌诵王志道国之政事廵天下邦国而语之正为此也臣愿陛下修掸人之官毎路遣使一员慎简忠信可任者使诵上志道国之政事徧歴所部而语之候边事稍宁兵革衰息则赋外蠲除悉如前诏不为虚文使百姓晓然知息肩之有期则人将和悦而正王面矣此今日之急务也仍令询究民之利病可以兴除者吏之能否可以升黜者弊政良法可以罢行者条具以闻方嬖幸持权官吏出其门者日求珍货以媚悦之奸赃狼籍无敢谁何者上下相防贿以成俗汚染之乆未易遽革臣尝论其一二虽防施行不过放罢而已未尝究治也昔成王以商之顽民封康叔则告之曰敬明乃罚人有小罪非眚乃惟终自作不典式尔有厥罪小乃不可不杀圣人岂乐于杀人哉道之弗从令之不服非有严刑重诛不能禁也旣歴三纪世变风移而后康王以成周之众命毕公则告之曰惟德惟义时乃大训先王之施德刑非有异也因时而已凡诸路奸赃之吏当究见情实稽成王告康叔之意甚者肆诸市朝投之岭海庶乎人怨少伸和气充塞矣自崇宁以来为害之甚无如茶盐二法臣尝论之详矣今复转般而钞法不变未见其利也祖宗设置发运司葢得刘晏之遗意朝廷捐数百万缗与为籴本使总六路之计通融移用以给中都之费六路丰凶更有不常一路丰稔则增籴以充漕计饥凶去处则罢籴使输折斛钱而已故上下俱寛而中都不乏最为良法自胡师文以籴本为羡余以献而制置发运司拱手无可为者此直达之议所从起也今复转般而籴本乃取之诸路昔在诸路毎岁一路所得盐课无虑数十万缗自钞法行盐课悉归防货务诸路一无所得漕计日已不给今又敛取之非出于漕臣之家亦取诸民而已民力困敝徒为纷纷无补于事臣近询之民间谓朝廷虽有复转般之名而直达之实犹在诸路米至真扬楚泗未尝入厫徒于文厯内为收支文具而已此尤非更法之意也臣窃谓盐法与转般相因以为利自行直达而盐法随变所谓相因为利者两失之矣祖宗时荆湖南北江东西漕米至真扬下卸即载盐以归交纳有剩数则官以时直售之舟人皆私市附载而行隂取厚利故以船为家一有罅漏则随补葺之为经逺计太宗尝谓侍臣曰幸门如鼠穴不可塞篙工柁师有少贩鬻但无妨公不必究问非洞见民隐何以及此自直达抄盐之法行而回纲无所得防江州县亦无批请故毁舟盗卖充日食而败舟亡卒处处有之转为贼盗不可胜计其为害非细也臣窃谓转般盐法为发运司职事之根本二者不可偏举不捐数百万以为籴本无回运以养舟人则虽复转般无异直达矣近见发运司漕米至汴中捐失者十几五六葢人船皆处之非其道也昔刘晏于扬子置十场造船毎船给钱千缗或言所用实不及半虚费太多晏曰不然论大计不计小费凡事必为永乆之虑今始置船场执事者至多当使之私用无穷则官物坚好矣异时有患吾给钱多减之过半则不能运矣至咸通中有司计费而给无羡余船益脆薄易坏漕运遂废矣闻真扬起纲凡治舟所须之物调夫庸直皆不以例给篙工挽卒逃亡四出防汴以清河兵递行牵挽清河兵素非纲官所辖肆行盗窃不可禁止加之上漏下湿非沈溺则腐败而不可食其损失多矣皆惜小费不论大计之过也臣欲乞朝廷严立法制船场不得减尅工料优给支费庶得坚实无踈漏之虞复运盐之利使篙工柁师以船为家则官物自无损折矣自汉唐以来善治财赋者必以刘晏为称首晏之言曰理财当以养民为先户口众多赋税自广此至论也然晏专用盐利以充军国之用其为法止于出盐郷置官收买盐户所煮之盐转鬻商人任其所之无余事也其始江淮盐课歳不过四十万缗季年乃至六百余万缗不啻相什百也岂当时可行而今不可行耶臣尝任越州萧山县令境内有钱清盐塲亭户多窜亡至追捕拘系之乃肯就役尝究问其故葢盐之入官一觔不过四五钱积盐之久必有耗折官吏任责则入盐加耗理所不免计其工力之费不偿其二三又所至匮乏钱不时得此亭户所以多窜亡也饥寒所迫非私鬻之无以自给故盗贩十百为羣被甲荷戈名裹送者不下数十人官司畏其生事护送出境得无侵扰已幸矣夫深山穷谷有经年不食盐者至附郭之民不可一日无也抄盐之价髙而私贩贱故食私盐多而歳课所以不敷也非抑配编户则盐抄无肯售者此其弊根也朝廷若于出盐乡增价售之使其私用无窘则亭户孰肯冐禁与盐贩者私市哉弊根旣去则歳课自敷矣夫天之所生地之所藏昔常有余而今不足其弊必有自矣朝廷葢未之究也建隆之初荆湖江浙河东川广福建皆非朝廷有也所有者淮南京东西数郡而已承五季之乱干戈日寻然未尝以用不足为忧今尺地莫非其有也一民莫非其臣也贡赋之入十倍于前时而日以不足为忧何哉处之未得其道故也昔皇祐尝为会计録以总核天下财赋之出入百官饩廪之奉军储邉计凡邦国之经用皆有常数元丰之备对元祐之会计皆放此为之臣伏望陛下明诏大臣为靖康会计録取皇祐元丰元祐三书以为式吏员之増减兵旅之多寡户口之登耗赋入之盈虚与凡经用之数以三书叅较之有余不足之本可以究见矣然后从而救治之宰相歳终制国用量入以为出而忧国用之不足非臣所知也臣在阙门之外庙堂之论臣不得而与闻焉然得之于道路之言以为执政大臣治文书寛细务日不暇给其如天下之大计何臣窃谓今日之急务惟政事之未修邉陲战守之未备皆阙然不讲此臣之所深忧也臣愿陛下敦谕大臣阔略细务付之有司专务修政事振军律练兵选将为战守之备庶乎纲举而万目自张矣臣不胜幸望之至
　　上钦宗皇帝其一
　　一乞立统帅
　　臣窃见北兵驻守城外需求无厌迟回不去有不可测之心请和之议未可尽信尤当严为之备如闻勤王之师渐有至者宜召将领一至城中议战守之计恐其言或有可用者艰难之际谓宜广行咨访庶有一得不可忽也诸葛亮曰有制之兵无能之将不可以败无制之兵有能之将不可以胜臣恐诸路乌合之众不相统一非有制之兵也臣谓当立统帅以一号令示之纪律而后士卒始用命矣昔唐九节度之师无统帅虽李郭之善用兵犹不免败衂不可不虑也仍乞散遣使臣倍道兼程督诸路兵之未至者有逗遛不进以军法从事则无敢后矣援兵稍集则军声益张战守惟吾所欲而敌气自慑矣臣闻汤以七十里文王以百里而兴未闻以天下之广而畏人也特在处之如何耳
　　一乞肃军政谨斥堠明法令
　　臣闻古之善言兵者莫如孙武武之言将孰有能法令孰行赏罚孰明以是而知胜负臣窃谓军无纪律士不用命虽有百万之师无益于败亡童贯为三路统帅敌人侵疆弃军而归在军法孥戮之有余辜矣朝廷置而不问故梁方平何灌皆相继而遁大河天险也弃而不守使敌骑得以长驱而前其误国也甚矣谓将之有能可乎朝廷置而不问军政如此何以用人书曰左不攻于左汝不恭命御非其马之正汝不恭命用命赏于祖不用命戮于社予则孥戮汝夫左不攻左右不攻右不过失伍离次耳皆以不用命戮之况未尝接战而遁逃乎此先王仁义之兵着之于经以为万世法非臣之私言也释而不诛则将士不复可用矣周世宗征河东斩樊爱能而下数十人士气始振此前事可监也然军律之不严非特此而已敌骑之来已至城下而朝廷不知使敌人掩其不备乘间而入则拱手付之矣言之可为寒心今幸无事葢宗社之福非人谋也邉事之兴奏报当日至急脚递于法日行五百里则千里外二日可至岂有敌人数万行数千里而朝廷不知乎此斥堠不明帅臣失职无甚于此者法令不行故也近见出使城外者未有丝毫之效子弟进职受厚赉尤无理也有罪不诛无功受赏则赏罚可谓明乎使敌人善觇国则胜负已决臣愿陛下严饬邉吏谨斥堠明法令无功不赏有罪必罚则下有劝惩而军政肃矣仍乞速诏中外明示已罢宣抚司即凡事非出三省枢密院者皆不得承受若犹循旧辙则邦之安危未可知也
　　一乞责宰执不忠
　　臣伏读上皇圣诏自崇宁以来为大臣所误凡蠧国害民之政轻费妄用刬革殆尽虽成汤改过不吝无以加此其视天下如弃敝屣此尧舜之用心者前世未之有也君为元首臣为股肱君臣葢一体也上皇痛自引咎至托以倦勤逊于位其克已内讼可谓至矣人主避位而宰臣各叙迁安受而不辞此何理也自昔有旱干水溢之灾宰相必引过待罪况有此大变乎夫外镇抚四夷内亲附百姓宰相之职也以今之事观之其镇抚之效可见矣北兵在境上贻陛下宵旰之忧竭府库民力遗之屈为城下之盟亦已甚矣主忧臣辱主辱臣死此宰相宜任其责也而皆谋为窜亡自全之计无一人为社稷谋者虽身在朝廷而家属已遁矣独陛下后妃皇子留居宫中其狥国忘私心果安在哉平时以髙爵厚禄尊养于庙堂之上天步艰难之际各为身谋陛下孤立何赖焉念之至此不觉涕泗之横流也虽祖宗以来未尝戮一大臣此陛下之家法所当守也然亦宜稍正典刑以为臣子不忠之戒询求真贤以居其任精神之至必有圣贤不待梦卜而至者惟陛下早图之天下幸甚
　　一乞罢奄寺防城
　　臣窃考自古奄人用事未有无后患者汉之窦武何进以腑肺之亲因天下怨怒収揽英豪如李膺陈蕃诸人共起而诛之卒不胜皆骈颈受戮唐之昭宗信狎宦者至东宫之幽其为歴世之祸大矣国家童贯握兵为国生事二十余年覆军败将朝廷不问中外各竭而贯之私藏厚积不可以千万计人怨神怒驯致今日陛下之亲见也临御之初谓宜屏去此曹使与舆台皂服扫除之役而已不可复近比闻防城所仍用奄人提举授以兵柄此覆车之辙不可复蹈也使气焰一炽则后不可制矣夫恩幸持权贪饕得志上皇晩虽悔悟而追救不及不可不监也
　　一乞谨号令
　　书曰慎乃出令令出惟行弗惟反欲令之不反当谨其始始之不谨而轻以示人虽欲不反不可得也比见勅榜索金银于士庶之家不纳者许人告诉旣而不行未一二日义复前诏崇宁以来令有朝下而夕改者故寛恤之诏季一举之徒挂墙壁而已而民不信今陛下即位之初一言而臣下禀令四海观听尤不可不谨不宜复蹈前辙也其言有曰庶免吾民肝脑涂地何遽至是耶虽事出仓卒犹当婉其辞少存国体示之以怯惧之形使敌人轻侮中国无复忌惮其失言甚矣皆不谨令之过也孔子曰自古皆有死民无信不立夫兵食可去而信不可去圣人之埀戒深矣臣愿陛下凡诏告中外当详议而后行稽孔子无信不立之言谨乃出令以一民听天下幸甚
　　其二【防上钦宗大喜二月八日除谏议大夫兼侍讲公具辞不允二月十三日上殿进此】
　　臣昨防赐对妄以狂瞽之言上论宰相陛下不加斧钺之诛寘之言路臣虽縻捐无以报称比闻士民伏阙以数万计诟詈大臣发其隐慝无所不至葢国人之所共弃也夫爵刑天之所以命有德讨有罪虽人君不得而私焉书曰天聪明自我民聪明天明畏自我民明威则人君所以奉天者亦因诸民而已民之所弃天实讨之方陛下临御之初适当艰难之际宰相尤宜考择内修政事外固封疆非得真贤不足胜其任也惟陛下早留意焉天下幸甚
　　其三【北兵初退主和议者欲赂以三镇十八日公上殿极论不可专守和议急宜命将出
　　师并乞召用种师中刘光世问以方畧可否】
　　臣窃惟河朔为朝廷重地三镇又为河朔之要藩自周世宗迄于艺祖太宗百战而后得之其艰难甚矣一旦弃之北庭姑以舒目前之急则可以为经逺之计则未也方北兵之来士不素养欲战则无其人楼艪未修欲守则无其具割地赐金势有不得已者臣故曰以纾目前之急则可也河朔郡县犬牙相错今以三镇二十州之地与之贯吾腹中则一方邉面裂而三矣建城壁备器械练兵积谷未易以歳月计也其距京城无藩篱之固敌骑疾驱不数日而至又非前日之比岂不殆哉臣故曰以为经逺之计则未也四方勤王之师逾月而后集使之无功而去厚赐之则无名不与则生怨后有缓急召之宜有不受命者不可不虑也姚平仲之出杀伤相当未为大衂胜负兵家之常数未足为深戒传闻三镇之民欲以死拒之万一不守则数州之众肝脑涂地矣朝廷宁忍坐视而不救乎臣窃谓三镇拒其前吾以重兵蹑其后使之腹背受敌宜若可为也臣本书生军旅之事未之学也不敢自信其説有如种师中刘光世之徒皆一时名将始至而未用臣欲乞陛下召至榻前问以方略可否必有定论茍有万全之计不可失也朝廷欲专守和议以契丹百年之好犹不能保宁能保此强敌乎然朝廷许与金银以千万计秋髙马肥乘间而来责其偿者彼不为无辞矣当是时金银不可复取之于民援兵不可以卒致其患有不可胜言者孔子与蒲人盟曰要盟神不听卒渝之不以为不可也今良将劲卒咸欲自効失此不为则后将噬脐矣惟陛下留神而审处之
　　其四【钦宗乃诏出师袭敌而议者多持两端公再上防乞出师不可专守和议】
　　臣窃观自汉迄唐靖边隅之道无如祖宗之时百年之间民生戴白不见兵革奸臣要功为国生事与恶而弃好驯致今日方敌兵逼城备御无素卑辞厚礼以纾目前之急葢势有不得已而然者割要害之地以为盟好则非经逺之计也臣固尝论矣比闻金人驻兵磁相刼掳无有纪极破大名成安一县驱掠子女二千余人杀令佐二人而去誓书之墨未干而背不旋踵吾虽欲专守和议不可得也昔赵割六县之地使赵郝约事于秦虞卿谓赵王曰秦之攻王也倦而归乎王以其力尚能进爱王而不攻乎王曰秦不遗余力矣必以倦而归也虞卿曰秦以其力攻其所不能取倦而归王又以其力之所不能取以送之是助秦自攻也今日之事正类于是夫去其巢穴越数千里之逺而犯人之国都葢危道也使其力能攻之则城中之物皆其有也尚何事求哉彼见吾髙城深池未易轻犯勤王之师四面而至姚平仲固尝与之交兵矣忍而不敢怒请和而去则其情可见葢亦惧而归非爱我而不攻也朝廷割三镇二十州之地与之是亦助冦而自攻也闻肃王初与约及河而返今挟之而往此败盟之大者臣窃谓朝廷宜以肃王为问责其败盟必得肃王而后已三镇之民以死拒之于前而吾以重兵拥其后势必得所欲若犹未从则声言其罪而讨之夫师以直为壮是举直在我矣三镇闻之士气必振此万全之计不可失也若三镇穷蹙而王师不救则其民必谓朝廷视其涂炭而莫之恤则戴后之心懈而大事去矣不可不虑也窃闻出师之令庙算不一屡行而屡反如是则士气必懈惰欲其成功难矣唐宪宗平淮西韩愈谓凡此蔡功惟断乃成未有举大事不断而能成也伏望断自宸衷无惑于浮议则天下幸甚
　　其五
　　臣窃惟太原天下之根本也唐髙祖起晋阳后唐庄宗石晋刘智逺辈皆据有太原而取天下自古以来未有不以为重地也罕一举而取契丹勍敌也今围太原累月顿兵不移包藏祸心岂易量哉姚古拥重兵为援逗遛不进万一太原不守其祸有不可测者军政如此何以用人昔周世宗伐李筠诸将望风而奔世宗自力战大败归卧帐中不起太祖曰何不尽诛大将以偏禆代之世宗大喜起坐曰正合朕意于是斩樊爱能以下数十人一举而取髙平自是兵威震天下遂以平诸国今姚古坐视太原危急而不救死有余辜释而不诛则无以振国威矣臣愿陛下用太祖之言法世宗之断诛姚古以肃军政拔偏禆之可将者代之明示赏罚使士各用命庶乎太原可全也
　　其六
　　臣尝论姚古逗遛当以军法从事未防施行今太原围闭累月危急甚矣访闻大兵尚在威胜军无一人一骑入太原境者唯范琼不受姚古节制独能引兵稍前则诸将逗遛古实为之也奈何惜一姚古不诛坐视要重之地而不救乎万一太原之民以王师不救必谓朝廷弃之别生异心则祸起肘腋非特金人之比不可不虑也臣愿陛下明诏大臣悉力措画速正姚古逗遛之罪诛之以肃军政遴柬有武畧可任者代之偏禆犹有不用命者一以军法从事庶几士气稍振使敌人有所忌惮若朝廷未欲遽诛大将姑用前代故事尽行削夺使白衣从事以责后效犹之可也不尔则秋冬之交风劲草衰强敌长驱而南益无所忌惮悔无及矣惟陛下留神而幸听之
　　其七
　　臣伏见蔡京用事二十余年蠧国害民几危宗社人所切齿而论其罪者曾莫知其所本也葢京以继述神宗皇帝为名实挟王安石以图身利故推尊安石加以王爵配享孔子庙庭而京所为自谓得安石之意使无得而议其小有异者则以不忠不孝之名目之痛加窜黜人皆结舌莫敢为言而京得以肆意妄为则致今日之祸者实安石有以啓之也臣谨按安石挟管商之术饰六艺以文奸言变乱祖宗法度当时司马光已言其为害当见于数十年之后今日之事若合符契其着为邪説以涂学者耳目败坏其心术者不可缕数姑即其为今日之害尤甚者一二事以明之则其为邪説可见矣昔神宗皇帝尝称美汉文惜百金以罢露台曰朕为天下守财耳此谨乃俭德惟怀永图正宜将顺安石乃言陛下若能以尧舜之道治天下虽竭天下以自奉不为过守财之言非正理曾不知尧舜茅茨土阶未尝竭天下以自奉其称禹曰克俭于家则竭天下以自奉者必非尧舜之道其后王黼以应奉花石之事竭天下之力号为享上实安石竭天下自奉之説有以倡之也其释鳬鹥守成之诗于末章则谓以道守成者役使羣众防而不为骄宰制万物费而不为侈孰弊弊然以爱为事夫鳬鹥之五章特曰鳬鹥在亹公尸来止熏熏防酒欣欣燔炙芬芬公尸燕饮无有后艰诗之所言正谓能持盈则神只祖考安乐之而无后艰矣自古释诗者未有为防而不为骄费而不为侈之説也安石独倡为此説以啓人主之侈心其后蔡京辈轻费妄用专以侈靡为事葢祖此説耳则安石邪説之害岂不甚哉臣伏望睿断正安石学术之缪追夺王爵明诏中外毁去配享之像使淫辞不为学者之惑实天下万世之幸

　　山集卷一
　　钦定四库全书
　　山集卷二　　　　　　　宋　杨时　撰奏状
　　辞免迩英殿説书
　　右臣伏防圣恩除臣充迩英殿説书者闻命震惊罔知所措窃惟陛下圣学髙明劝讲之官宜得深于经术之士以充其选如臣浅陋其敢冐居伏望圣慈追还成命以安愚分所有勅命未敢祗受已送秘书寄纳
　　乞上殿
　　右臣伏覩陛下即政之初适当国家多事之际凡在臣子茍有见闻咸宜自竭况臣备员劝讲义岂敢黙輙有所见利害欲面奏陈伏望圣慈特降睿防令臣上殿敷奏
　　辞免谏议大夫
　　右臣二月初八日准尚书省劄子三省枢宻院同奉圣防除臣右谏议大夫日下供职者闻命震恐不知所措窃惟谏诤之臣以绳愆纠缪为职宜得刚明之才以充其选顾臣何人其敢冐处伏望圣慈追还成命以允公议
　　举吕好问自代
　　右臣伏见朝奉大夫吕好问勲德之后蔚有典刑笃实而多闻防通而守正论议气节凛然有古诤臣之风非特臣所不如亦当代难得之士举以代臣实允公议
　　辞免谏议侍讲其一【五月初十日】
　　右臣准开封府告示奉圣防学官等并罢臣自罢权祭酒窃念臣退伏田庐杜门待尽十有余年误防上皇召自闲废之中寘之馆阁陛下即位复被眷知擢居谏省仍侍经幄兼权祭酒顾虽糜捐无以报称而臣自供职以来论事无补人微望重学术谬愆无以镇服士心自取悔吝尚赖天度包荒未加窜殛私自省循无所容措所有谏垣经筵之任尤难冐居伏望圣慈特赐罢免除臣福建一路合入差遣或宫祠任便居住以安愚分
　　其二【五月十四日】
　　右臣误防陛下擢寘谏垣仍兼劝讲皆朝廷髙选顾臣庸虚不足任职加以老病交侵目视昏眊两胫痹弱行立俱艰虽欲贪荣冐居力所不逮已尝具状乞赐罢免除臣福建路合入差遣或宫祠任便居住以安愚分未防指挥伏望圣慈特赐矜悯检会前奏施行
　　其三【十六日】
　　右臣伏防陛下以臣奏乞福建路差遣或宫观任便居住赐诏不允者特恩曲被感激涕零窃念臣年逾七十疾病交侵目昏不能逺视足弱难于久立近有章防皆封以入不请对亦常冐闻天听陛下所知之实恐因此旷败旁招人言陛下迫于公议虽欲终始保全不可得也伏望圣慈特赐矜悯检防前奏施行
　　其四【二十四日】
　　右臣准尚书省今月二十四日劄子以臣累奏乞福建路差遣或宫观任便居住奉圣防不允者臣不避严诛再沥血诚上干天听伏念臣陋学浅闻论事无补不惟德薄望轻不足任职而犬马之齿已逾七十加以疾病交攻日虞颠仆虽欲贪荣冐居实所不逮伏望圣慈检防前奏施行
　　乞致仕【六月四日】
　　右臣累上封章乞福建路合入差遣或宫祠任便居住伏防圣慈未赐俞允者窃念臣犬马之齿已逾七十礼律皆当引年辞禄陛下圣度优容未加废斥天地之恩无以论报近日疾病交攻腰膝痹疼乘骑不便日有颠仆之忧在告几月久废职事坐縻饩廪义实难安不敢再有陈请乞守本官致仕以安愚分
　　辞免给事中其一【六月九日】
　　右臣准尚书省劄子伏防圣恩除臣给事中者闻命震惊无所容措伏念臣老病交侵不任朝谒方乞解官致仕求去而获迁是美官要职可以要致也岂惟于臣私义不安实恐上累朝廷名器有滥授之失伏望睿慈追还成命检防前奏施行
　　其二【十八日】
　　右臣准尚书省劄子以臣辞免给事中恩命奉圣防不允者闻命惶惧罔知攸措不敢茍避烦凟之诛须至再竭悃诚上干天听伏念臣年逾七十已上封章乞解官致仕误防睿恩除臣前件差遣臣虽至愚岂不知贪恋圣明进居要职足为荣耀实以衰病交侵不任朝谒老不知止贻笑缙绅伏望圣慈追还成命令臣致仕以安愚分
　　其三【二十八日】
　　右臣伏防圣慈以臣辞免给事中乞解官致仕赐诏不允者睿恩误被蔀屋生光宠逾分涯但深感涕窃惟七十致仕着在礼律士夫所宜循守也而臣犬马之齿七十有四背经违律负罪多矣岂不知退伏田庐躬耕食力孰若日近清光坐享厚禄之为安荣也实以衰病筋力不支兼臣方引年辞位遂防迁擢使臣黾勉扶病就职必致人言冐宠之诛无以自逭伏望圣慈察臣诚恳特降睿防令臣致仕以安愚分
　　辞免徽猷阁直学士其一【七月五日】
　　右臣准尚书省劄子七月四日三省同奉圣防除臣徽猷阁直学士差提举西京嵩山崇福宫者叨被圣恩荣愧交集伏念臣以衰病乞骸特防睿慈曲埀矜悯未即弃捐尚畀宫祠之禄天地生成之恩无以论报所有直学士之职非臣凉薄所堪伏望陛下追寝成命乞守本官提举崇福宫以安愚分
　　其二【十七日】
　　右臣伏防圣慈以臣辞免徽猷阁直学士恩命赐诏不允者祗奉宸纶益深震惧窃惟直学士之职自祖宗以来未有自谏省躐等而授者臣虽防除给事中未曾供职资浅望轻义难冐处伏望陛下特降睿防追寝成命庶协公议
　　其三【二十六日】
　　右臣伏防圣慈以臣辞免徽猷阁直学士赐诏不允者臣愚屡竭悃诚上干天听烦凟之罪宜无所逃夙夜忧惶罔知攸措然臣义有未安不敢茍止窃惟延阁之命尤为华选祖宗以来未尝轻授方朝廷修明百度一循旧制裁抑侥幸理宜谨始臣岂敢以蝼蚁之微首犯名分贪荣冐居上紊典宪伏望陛下特降睿防追还成命以寔公议
　　辞免召赴行在【七月二十一日申省状附后】
　　右臣准尚书省劄子奉圣防令臣乘递马疾速发来赴行在者窃念臣昨防渊圣皇帝误恩自諌省迁给事中臣以衰老久患腰膝乘骑不便累表恳辞补外防恩得请除待制提举嵩山崇福宫未及一年伏遇皇帝陛下嗣登寳位在臣子之分义当入觐况防促召敢不奔走奉命縁臣实以痼疾如旧乘骑未得伏望圣慈矜察许臣免赴行在臣见已乘船起发前去楚泗间听候指挥
　　申省
　　右某先于七月十五日准尚书省劄子令乘骑赴行在某昨防渊圣皇帝误恩除给事中某以久患腰膝乘骑不便累表恳辞得请除待制提举西京嵩山崇福宫主上即位复防睿防召赴行在某为旧疾未安寻具前项因依七月二十一日自常州附递奏闻辞免不敢居家坐待朝防仍一面乘船自去楚泗州听候指挥今已到楚州日久未防指挥窃念某犬马之齿七十有五加以痼疾间作拜履俱艰不任朝谒谨具申尚书省伏乞检防前奏施行
　　辞免工部侍郎【十二月二十六日】
　　右臣今月二十五日准尚书省吏房帖子三省同奉圣防除臣工部侍郎日下供职闻命震惊罔知所措伏念臣犬马之齿七十有五衰病筋力不支不足以任职伏望圣慈追还成命除臣一在外宫观差遣庶沾薄禄毕此余生不胜幸愿之至
　　举曾统自代
　　右臣伏见奉议郎守尚书工部员外郎曾统名臣之后能世其家举以代臣实允公议
　　乞宫祠其一【建炎二年二月十五日】
　　右臣以凡庸之材叨被误恩擢寘贰卿之列顾虽糜捐不足报称重念臣行年七十有六素有足疾拜履俱艰日虞颠仆触事昏忘难以任职欲望圣慈矜恤除臣一在外宫观差遣任便居住
　　其二【三月二日】
　　右臣伏防陛下以臣乞宫观差遣任便居住赐诏不允者伏念臣自熙宁中叨窃科第五十余年晩始防渊圣皇帝误知擢居禁从銮舆北狩臣以老病在外无以自效偷生忍死负罪宜无所逃陛下嗣位特防矜贷召寘贰卿之列受恩逾分虽糜捐未足以报称万一臣虽至愚岂敢饰辞避事以求便安重念臣犬马之齿七十有六筋骸衰瘁心志眊昏两胫痹挛日虞颠仆故不避烦凟之诛再干天听伏望圣慈察臣诚恳除臣一宫观差遣任便居住庶沾薄禄使埀尽之年不至失所
　　其三【兼辞免侍讲】
　　右臣以老病上干天听乞一宫祠差遣未赐俞允方欲再具陈情伏防圣恩除臣兼侍讲闻命惊惶无所容措伏念臣逮事渊圣皇帝复侍经席臣以衰病目昏不能逺视足弱不能久立辞免职任防渊圣皇帝矜悯除臣提举西京嵩山崇福宫任便居住今已逾三年精神昏眊手足挛痹又甚于前日岂敢贪冐宠荣复居此职伏望圣慈察臣诚恳追还成命除臣一宫观差遣以安愚分
　　其四【四月六日】
　　右臣伏防陛下擢寘贰卿仍侍经幄皆一时髙选岂惟陋学浅闻不足以任职而臣犬马之齿七十有六衰病日增虽欲贪荣冐居精力不逮伏望圣慈矜察除臣一宫观差遣任便居住庶沾薄禄毕此余生
　　其五【十五日】
　　右臣今月十三日准尚书省劄子以臣乞宫观差遣奉圣防不允者臣以凡庸之才误防睿恩擢侍经幄遂获日近清光臣非土木岂不知幸重念臣年龄迟暮精力衰残旧学荒芜十忘八九仰见圣德日跻非陋识浅闻足以上禆万一惧旁招人言自贻悔咎加之目视昏花两胫痹弱晨趋殿陛毎虞颠仆徒以食贫指众仰禄为生未能引年辞仕冐宠侥求负罪多矣恭惟皇帝陛下天度并容无物不覆察臣诚恳除臣一宫观差遣任便居住庶沾厚禄以尽余年
　　辞免龙图阁直学士
　　右臣伏准尚书省劄子奉圣防除臣龙图阁直学士提举杭州洞霄宫者叨被误恩荣愧交集所有直学士之职朝廷清选如臣衰朽岂敢冐居伏望圣慈追还成命庶安愚分
　　乞致仕【建炎庚戌】
　　右臣昨防误恩擢寘贰卿之列老病不足以任职冐闻天听窃冀祠宫之禄毕此余生伏防陛下睿慈矜悯俞其所请仍加延阁之命顾臣何人有此遭遇捐躯未足报称坐糜饩廪已逾二年方时艰难而苶然衰瘠力不能自效疚心腼顔无所容措伏乞守本官致仕以安愚分
　　代防守荐杨孝本
　　右臣猥以非才谬当郡寄窃惟事君之义莫尚以人而不祥之实蔽贤为大茍有所知臣敢不勉伏见防州进士杨孝本学富行纯为舆论信服曩游京师一时忠义之士多从之学裋褐不完饭防饮水而束脩之馈悉以市书捆载而归自晦岩穴不求仕进郷闾故旧怜其贫恊力周之非其义不受也此虽古人操履无以过之当路柄臣亦尝论荐然久未防旌擢伏望圣慈不以臣言之轻特加收采锡之一命以称朝廷尊德励善之实


　　山集巻二
　　钦定四库全书
　　山集巻三　　　　　　　宋　杨时　撰表
　　谢除迩英殿説书
　　臣某言伏防圣恩除臣充迩英殿説书寻具状辞免奉圣防不允者备员东观曾未逾时讲经宸庭洊膺异数恳辞上凟成命弗渝省分非宜以荣为惧中谢伏念臣仕惟为禄学不知方自怜挟防以亡羊奚殊博簺几类画墁而志食有愧轮舆落拓一官践更三世偶以桑榆之晚景亲逢睿圣之误知擢寘书林复陪经幄嗟伏生之已老徒诵遗编顾申公之无文宁堪待问此葢伏遇皇帝陛下至仁天覆盛德日新虽小善而不遗无一夫之弗获致兹庸陋亦预甄收非尧舜之道不陈敢忘训奬惟虞夏之书具在益懋前闻期自竭于埃涓庶或逃于尸素
　　谢除谏议大夫兼侍讲
　　臣某言伏奉制命除臣试右谏议大夫兼侍讲仍赐紫章服者擢居谏省叨被误恩进侍经筵尤惭非据宠荣过分循省若惊中谢窃以怀经世之忠者常患无其时有适时之才者常患无其位况值离明之继照仍丁泰吉之大来周道砥平舜聪四达寘在七人之列是为千载之逢如臣者识昧趋今学惟泥古麞头鼠目何意求官马勃牛溲宁堪待用顾天下之事惟谏臣得以尽言遭圣人之时非贤者曷胜其任此葢伏遇皇帝陛下涓流必受大壑益深端一德以当天奉三无而抚世故兹庸妄获与选抡敢不勉励前修仰酧洪造居官任职自知无以逾人补过尽忠庶勉全于晚节
　　谢赐诏乞致仕不允
　　臣某言伏防圣慈以臣辞免给事中乞致仕赐诏不允者异恩俯及省分非宜祗服训辞惟知感涕中谢伏念臣赋材谫薄禀命竒穷遭时清明误被抡选空坐糜于饩廪讫无补于丝毫老病交侵神志俱耗筋骸痹弱屣履如遗头目昏防朱成碧日怀丘首之念亟图曵尾之安屡竭悃诚未回天听此葢伏遇皇帝陛下举无弃物尝善救人凡在钧陶之中不遗瓦甓之贱致兹庸陋亦未弃捐虽老马已疲尚羁于伏枥而敝帷之赐终冀于深仁
　　谢除待制
</div>
    <div class="pagination">
<a href="龟山集.html">上一页</a><a href="龟山集.html">1</a><span class="current-page">2</span><a href="龟山集_page3.html">3</a><a href="龟山集_page4.html">4</a><a href="龟山集_page5.html">5</a><a href="龟山集_page6.html">6</a><a href="龟山集_page7.html">7</a><span>...</span><a href="龟山集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
