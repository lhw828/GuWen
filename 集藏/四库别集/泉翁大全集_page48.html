<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 48 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 48 页/共 256 页</h1>
    <div class="content">　　
　　逸轩记 
　　
　　逸轩者，上河公之别号也。上河公丰城人，侨居上河，故曰上河公。其姓王氏，其字习韬，其轩曰逸。或者疑焉，曰：「夫逸，德之疚也，故千圣之传，六经之训，惟逸豫是戒。上河公之谓之也，不亦异乎？」或曰：「上河公晦迹於商，好礼尚义，岂儒行而商逸者与？」或曰：「上河公无逸心，外无逸事，口无逸言，身无逸行，户庭之政，桑蓬之能，朝不废朝，暮不废夕，岂谓若是自逸豫灭德者与？」间以闻於甘泉子，甘泉子笑曰：「而未知王氏之文献也乎！罗太宰整庵则有孝友信让之称，乔白岩参赞则有拯急希义、周贫希仁之称，杨月湖宗伯则有佩服忠信之称，盛庶子则有发粟活人、遂生二子之称，严介溪冢宰则有睦姻隐恻之称，费钟石少宰则有乐施急难之称，汪闲齐司成则有既乐施与、亦善化居之称，都宪陈静斋则有扶羸植弱之称，顾东桥则有内修仁义、外礼贤德之称。然则上河公岂逸德者哉？」或曰：「愿闻逸之义。」曰：「子试言之，吾将与子商焉。」曰：「吾将谓上河公毋勤尔形，毋劳尔生，逸而神精，则何如？」曰：「可也。然而尔知人逸，而未知地逸矣。」「吾将谓上河公兀若山停，澹若渊澄，土木以逸尔形，则何如？」曰：「可也。然而尔知地逸而未知天逸矣。」曰：「人逸地逸，则吾既闻命矣。若夫天逸，则诚吾不知也，请闻焉。」曰：「夫天逸也者，法天之行，运而不息，动而无动，劳而不劳，四时以行，百物以生，执天之经，无为而成，与自然为体，动静两忘，劳逸合并，成天之能。子不能知天之逸，又焉知子之逸矣。」曰：「虽然，愿终子之教。」曰：「子知真劳真逸者乎？真劳真逸，得於天者也。是故君子之劳，非苟劳也，劳有物；君子之逸，非徒逸也，逸有物。是故能与劳皆劳而无所於劳，与逸皆逸而无所於逸。书曰：『作德心逸日休。』夫作也者，作也；休也者，休也。作其功而休其效也。」曰：「吾尝闻子自然之教矣，未闻夫有所作之也。」曰：「吾子未闻作之之义乎？抑未知作之为自然之功乎？夫逸也者，逸其德也。德也者，天之所以与我而得其自然者也。作则生，不作则死，是以有戒谨恐惧、勿忘勿助之教焉。故德心恒在，作之而已矣。能作斯能逸，能逸斯能休，故能与天同游，与地同流，惟日休休，不忮不求。」习韬闻之，冁然曰：「命矣。请记於轩以自勖，以袪夫人之惑。」 
　　
　　神交亭记 
　　
　　池阳高士有古源李子者，谢太学，隐居小丘山，十余年不出，志圣贤之道。闻甘泉子而慕焉，然而未尝识面，甘泉亦未尝识其面，而知之贤而敬之，曰神交矣。或曰：「面不不相识，何谓神交？甘泉子曰：「夫人皆识面，浅者也，而谓上下千万年识尧、舜、禹、汤、文、武、周、孔是何面目，而若相知之深焉，神交也。故孔子梦周公、高宗梦傅说、舜梦拜乎丞、黄帝梦游华胥、见尧羹墙，皆心也、神也。神也者，心之所为也，故心之神也。交，通也，通天而天，通地而地，通万物而万物，通尧、舜、禹、汤、文、武、周、孔，而尧、舜、禹、汤、文、武、周、孔。感而通之，一气也。气也者，通宇宙而一者也，是故一体也。一体故氤氲相通，痛痒相关，不交而交矣。嘉靖丙申八月，甘泉子过池阳，登九华之山，古源子出迓焉。或曰：「子十年不为彼乡士夫出矣，不为郡大夫出矣，而为甘泉子出，何耶？」曰：「吾为道出也若甘泉公者，所谓旷世遇而呈祥者也，吾为道出也，非为甘泉公也。」相见而欢，若平生交焉，而若鱼水不足也。执弟子礼而学焉，虔以相孚，神以相授，又若磁铁之默合，不待口之相语也，深矣。何则？神交至焉，倾盖次焉。故知神之所为者，可以尽心矣；知心之所为者，可以知性矣；知心神之所为者，可以语道矣；尽心知性而存养之，可与语学矣，尽之矣。古源子退而作神交亭，甘泉子为次第其语，作亭记。甘泉子喟然叹曰：「於乎！时隆子而知神交之道，则斯亭斯记可两忘矣。」 
　　
　　犬乳猫记 
　　
　　甘泉子世居增城之野甘泉都，甲午春，家有猫犬先后同时而生子者。犬之子四，长也；猫之子二，幼也。母猫常去，不乳其子，子来求乳，则穿其子而去之，不得食，则一子饥以死焉，其一独存。犬见是猫子之无乳悲鸣而咿嘤也，就而乳之。以左手枕其首，以右手抱之而乳焉，日月率以为常，爱之如己出焉。犬之子与猫之子群然而食、群然而卧，忘乎其孰为犬、孰为猫也。妇者、男者、愚者曰：「娭哉！犬也，不专其子而乳猫之子也。」智者曰：「仁慈哉！犬也，不私其子而猫之子乳也。」至於母猫与其子同气而分者，乃反若甚嫉妒焉，其子濒於饥且死而不动其心焉，忍哉！猫也。愚者知者乃莫知恶之，又何也？后四年，甘泉子以便归省墓，家人告其事如此。甘泉子曰：「嘻！异哉！计其时，是为南都礼部宅猫相乳之前一年也；是为乳猫处，予痊之，池为义猫冢之前二年也。猫相乳，犹为同类也，而犬猫异类也，犹有如此者，其诸异於义猫也远矣！不可不书之表之，为天下后世女子丈夫同类之为慈者劝，为妒者戒。」(缺页) 
　　
　　重修南京吏部尚书公宅记 
　　
　　其实矣，何居？」曰：「吾有试焉。昔余备卿南礼时，则过堂音巷太宰之虚宅焉，但见瓦栋落落，垣柱仅存，而悲之戚焉，动吾心焉，若毁吾室矣。再過屢過之，而益悲之戚戚焉，益動吾心焉，若痌?吾身而傷吾饑矣。告之於大司马舆浦王公，舆浦王公之心亦谓然；告於大司寇石塘闻公，石塘闻公之心亦谓然；告於大宗伯渭涯霍公、少宗伯泾野吕公，霍、吕二公之心亦谓然。夫二公之心不约而同然，如痛痒之相关者，何居？自非一体万物，性分宇宙，胡为其然哉？」甘泉子谋於右宰钟石费公：「昔吾在礼卿而戚焉，初迁天曹卿而益戚焉。即欲谋治之而病未能焉。夫欲治吾官者，必先治吾居，吾居之弗治，吾未见其能官也。闻之人曰：斯宅也，自昔之君子，东川刘公之肇置也，尝廓然其宏丽矣。自夫某君子旷斯宅而弗居，而居於他所也，而垣瓦以颓。自夫某君子居於他所，旷斯宅而不为之一修乃垣，一缉乃瓦也，而栋宅榱桷以坏。夫既能以渐而颓而坏也，则吾岂不能以渐而修完之乎？」惟时二人乃虑公用之羡余，选属官之贤者能者，而付之司务何君勖焉。勖以身治之如己之居，易其所有余以济其所不足，又不足，则以咨宗伯霍、吕公曰：「夫以公财治公宅，不拂公议也，恶乎不可？」二公乃慨然檄毁淫祠之公财助焉。咨司空石庵蒋公、南山胡公，委营缮所正副使赵勖、易时兴董其工，而司其出入之数焉。简大匠付之，量众材而趋之。垂成，而何君迁户曹副郎，举文选主事杨君一谟代之终焉。惟时斲者、墁者、筑者各殚尔心，各竭尔力，经始於丁酉七月，迄工於其年十有二月，凡五六月而落成。告霍、吕二公来观之，二公欣欣，咸举酒而交庆。甘泉子目钟石公曰：「斯二公之助，以庇吾部今后之人也，二公他日大庇天下，亦当如此矣。」霍、吕二公答曰：「今二公之惠，修此屋以公於后之人也，则他日辅大修天下之比屋，使可封焉，亦当如此矣。」於是四人大笑，相与饮酒尽酣，而相乐以有成也。由是诸卿观之，皆欣欣然而喜矣。诸司见之，皆喜而欣欣然矣。士者、农者、工者、商者、东西过之者皆乐，若沨沨然不知为之者，如美之在躬矣。盖至是而后一体性分、欣戚相关之义，始验其实，而非迓虚语矣。甘泉子将欲求去，然而犹欲修此宅焉，人或疑而问之。甘泉子曰：「尔以为尔之一体性分之在天地宇宙间，为有人己前后古今之别矣乎？古之人有使於他国，明日遂行，而犹修完其舍馆以去者，又有将掣军而去，然犹修饰其营垒而行者，然则岳武穆诸人皆非与？」曰：「其然矣。其信然矣。」斯宅也，凡地纵三百二十尺，衡一百八十五尺，凡为室之事四十，其为亭者三，为门者二。凡前为大门，曰安宅之门，门三间，右以处舆皂，左以处官吏。其次为二门，曰如见之门，中为甬道，左右为通路。又次为大堂七间，中曰中正之堂，东曰东堂，西曰西堂，堂各二间，后各夹为二室。其前左右厢房各三间，东曰东厅，亦为东塾；西曰西厅，亦曰醴芝轩，志芝出於酒缸中也。又次为内室五间，前有穿廊以入室，曰安宅之奥。其耳室二间，东为厨房，西为库房。前左右亦各有厢房各三间，西为书房，东为外厨。其室后为凉亭，曰时亭，辟其四楹，以开四门，时其日之出入、月之寒暑，而启闭焉。周植松竹梅花卉，以当三益，以为时辟之观，见天地万物之生意焉。西南有池，池上小堂曰瑞龟堂，志应也。盖堂成而得金龟於池，大几盈尺，有九小龟从之也。东南有沼，沼上有亭，曰得泉草亭，志浚沼而泉出也。皆以供游息之学，养其神以达於政事焉。於乎！凡我有来公卿，百世君子，其念兹肇创之难，修复之不易，其毋旷尔广居，尚宅尔安宅，时缉尔瓦，时完尔垣，时新尔栋梁榱柱之朽，时灌尔花卉俾勿坏，惟时亦克尔官。尔广居之旷，安宅之弗宅，尔垣瓦梁柱榱栋之弗修，舍其田而芸人之田，毋亦复为后人之悲、之戚、之嗟！於乎！其念之哉，其尚监於兹记。 
　　
　　泉翁大全卷之二十九 
　　
　　文集 
　　
　　门人新安洪垣校刊 
　　
　　记 
　　
　　重修应天府儒学记 
　　
　　应天府儒学贺教授，将率其僚训导澄也、衮也、德牧也，同谒於太宰甘泉子，则必先之以友德昌，申之以九鼎焉。贺之言曰：「若钧也之为教，宜奚先矣？」甘泉子曰：「古者三代明王之教成天下也，必先立学。学，教基也，教基不立，则教法不尊，教法不尊，则教道不行。是故三代明王必先立学，夏曰校，殷曰序，周曰庠，学则三代共之，皆教以人伦也。人伦教、五品逊、百姓亲而天下治矣。」「请问五伦之於学宫也，何教焉？今敝学之学宫之修也，督学侍御冯公倡其端，应天府尹孙公，府丞杨公申其事，巡抚都宪欧阳公可其议、须其材，简俾上元李簿奇章董其工。经始於丁酉六月，迄工於十有二月，凡修门堂室宅以暨廊庑斋祠馆圃者若乾事。惟公诏之，庶师弟子知所以教，所以学焉。」甘泉子曰：「学云学云，口耳云乎哉！文辞云乎哉！於是将有效之焉矣，将有觉之焉矣。将俾师生朝而益於是焉，暮而习於是焉。抑而思於是焉，必曰：『四公之所以宁宇我，教养於我者何也？承吾明天子之德之惠也。吾人将何自励以图报於他日与？』然而君臣之义於是焉著矣。为诸师者坐焉，居然有父之道；为诸生者立焉，肃乎有子之道。诸生将胥与言曰：『夫诸师之临我以教我也，罔极之恩，成我者与生我者等也。』然而父子之亲，於是焉著矣。师生将文会於是，辅仁於是也，有相承相发之益焉，有相丽泽之功焉，有相观而善之懿焉，然而朋友之信於是焉著矣。凡入学者必相以齿，长者在前，少者在后，天序以秩，天显以临焉，然而兄弟之道，长幼尊卑之序，於是焉著矣。尊也、长也，阳道也；卑也、幼也，阴道也。知长幼尊卑之义，则知阴阳倡随之道，然而夫妇之别，於是焉著矣。故学不修不立则仪物不彰，象教将毁，则无以见道，而天理或几乎灭矣。此四公之功於是为大，岂区区簿书之务小补乎哉？且吾职事未及遍观焉，请闻修何修矣。夫门则何如？」曰：「有棂星门，有戟门，有儒学门。饰旧维新，亦既闳然洞然矣。」曰：「尔师生之身亲日由是门也，宁不思尔之心固自有所以入圣之门者乎？夫堂则何如矣？」曰：「妥神有文庙之堂，讲习有明德之堂，演射有观德之堂，革旧维新，则既敞焉、廓焉矣。」曰：「尔师生之身亲日升是堂也，宁不思尔之心固自有所以升圣之堂者乎？夫室则何如矣？」曰：「堂后有尊经之阁，阁下有室，左右有师生之斋馆，馆中有宅，易旧维新，则既巍焉奂焉矣。」曰：「尔师生之身亲是宅是室也，宁不思尔之心固自有所以入圣之室，而自宅安宅者乎？」贺子曰：「先生既惠教我以心学矣。敢闻所以入圣之门，升之堂而入之室、宅之宅者，云何？」甘泉子曰：「岂易言哉！岂易言哉！昔者七十子日相与亲炙於圣人之教，其时高弟如子贡，犹叹得其门入者寡；夫子称由也升堂未入於室；虽善人不践迹，而室亦不能入焉。故谆谆示人以求仁而宅之矣乎！迹，路也，门也。夫中正者，圣人之门路也，学之者或失则过焉，或失则不及焉。是故得门者寡矣。门且不得，而况於升堂乎！而况於入室而安宅乎！则盍反其本矣！」曰：「钧也请问其本。」曰：「敬为本。敬者一也，孟子称必有事焉，而勿正心，勿忘勿助长。夫有事勿正，勿忘勿助之间者，一也。一者自立於无过不及之中，其圣人中正之门路矣。是故得门恒於斯，升堂恒於斯，入室恒於斯。夫得门恒於斯，则中正矣。升堂恒於斯，则高明矣。入室恒於斯，则精义矣。终始斯，斯五伦之道油然触类而生，斯之谓自修自学而自得也。夫自学自修者，乃自得之，自得之者，其机在我者也。盖四公之功力有不能与焉。夫反其本以自求多福，在我而矣。」贺子曰：「请先生记於石，与师生奉以周旋，永以为训，以图报备称我君师之德，以无忘四公之功焉。」戊戌正月初十日 
　　
　　槎黎氏新建祠堂记 
　　
　　甘泉子言之曰：王道之行，其易易乎！何居？礼，君子将营宫室，必先立祖庙。祖庙之设，所以尊尊也；尊尊也者，所以亲亲也；尊尊亲亲也者，所以笃恩义也；笃恩义也者，所以正伦理也。是故人人尊其尊，亲其亲，恩义以笃，伦理以正，家齐国治，而天下平矣。是故先王重之而君子务焉。易之萃曰：「王假有庙。」是故因人心之同然而萃聚之者，莫大乎庙矣。槎黎氏前未有祠堂，有祠堂嘉靖丁亥始也，玄孙玺会诸父昆弟为之也。玺，甘泉子子婿也，志古之道也，介其叔某也、某也来告甘泉子曰：「吾始祖曰英，宋学士也，咸淳间始自南雄迁来东莞之槎焉，四传而至先祖曰士进，号槎江府君，敦古崇俭，家业以昌，置祀田一百亩。然而行事於私室，未有祠堂也。有祠堂自嘉靖丁亥始也。祠堂凡三层，凡为屋九间，左右廊庑凡若乾间，其费则丁捐银肆钱，粮石捐银捌钱，义出者听之。专以奉二代而奠其主，岁冬至、立春行事焉。请公训言记於石，以垂示子孙於无极。」甘泉子叹曰：「嘻！不亦善乎！夫祭，所以报本反始、崇德善族也。冬至必祭，示人莫不有始也；立春必祭，示人莫不有先也。今夫动植飞潜之微，莫不有始焉，豺獭之细，莫不知报本焉，而况於人乎！故升其堂，入其室，履其位，行其礼，致爱若存，致悫若著，僾乎若有见乎容声，洋洋乎如在乎左右，是故尊尊之孝勃焉生乎其间矣。孙曾云仍对越乎下，班立则上下以世，左右以齿。纵而观之，自下而上，本於祖一人之身而敬形焉；衡而观之，自中而左右而外，如分一人之肢而爱形焉，是故亲亲之恩蔼焉而生乎其间矣。尊尊亲亲而道行乎其间矣。是故笃恩义，正伦理，莫大乎庙祀，庙祀立，则人知重本，知重本则知持身，知持身则知保家，以无辱己所自出焉。诗曰：『无忝尔祖，聿修厥德。』吾盖有望於黎氏矣。」戊戌四月初一日 
　　
　　猫再相乳记 
　　
　　丁酉腊之九日，甘泉子迁居太宰之馆。越明年戊戌二月二十五日，有所畜黑母猫生三子。逾月，其子能啖且走矣。有同畜黄母猫亦於三月二十八日生七子，不能乳，死者三焉。其四仅存，其鸣嘤嘤，其目冥冥，匍匐而不能行。黑母猫见之，则拊之舐之苦怜之者，递衔之，置於时亭之窝，同己子而乳之。己之子或走去他所，则独乳四黄子，舐之拊之怜之益至。四月十二日，匠者著画钉於时亭，黑母猫若嗔夫人之惊动之也，则又衔递其四黄子，引己三黑子，入於床后之夹室，欲其密而静，而护养之焉至矣。甘泉子喟然叹曰：「异哉！猫也，其亦犹夫有人之心者也。夫乳他猫之子如己子，而不忍见其就死焉，则亦若是其能仁矣。置之密室而护养之至焉，则亦若是其有智矣。仁且智，[曾谓人而]无人心者能之乎？嗟吾未四五年而三五间见焉。吾於乙未，见家猫相乳於宗伯之馆，於甲午，家犬乳猫於甘泉之庐。今又有此，目击而谛视之，告感焉，与夫旧腊十龟之锡於池沼，三芝之出於酒缸，皆可大异也。嘻！福耶？祸耶？其偶然耶？或以为福之兆，非也。位至尚书，吾受福过矣，又将何福？或以为德之征，亦非也。吾欲寡过而未能，何德之有？审如是，将物之蠢动而至灵者可欺，而天昭昭可幸致也耶？其必偶然而然者矣。遂纪其[实]而表之，无亦使其灵异浪而无传焉。十七年戊戌四月十四日，甘泉翁在锡龟亭。 
　　
　　山泉记 
　　
　　山泉，念祖德也，小司马大夫子吴子宗甫以之。吴子，贵溪之秀，内之乎用心，闇然而章，志尚乎中行，昵不以亲，学不以人。有才子四人，使春也学於甘泉子，甘泉子皆贤之，父子之难矣。尝贻之诗曰：「何以受山泉？山泉静且清。安得挽之去，尽洗世间盲。」山泉子曰：「先生以易道教我矣。然道南非敢尔也，号山泉，所以念祖德以不忘也。寒宗僻壤也，东有苏山，西有甘泉，吾祖以为号者，非若山则若泉，抚木石而与居，挹清流以自洁。南也兼二义而一之，曰山泉，念祖德不忘也。是故於斯山斯泉，爱之如爱祖考然。」然於一石曰：「某石，吾祖所登歌而灿烂也。」曰：「某石，吾祖所砺剑也。」於一木曰：「某木，吾祖手泽所树也。」曰：「某木，吾祖常游所荫坐也。」巍巍中峰之思，勃焉而兴矣。於泉之源曰：「某泉，吾祖所濯缨也。」曰：「某泉，吾祖所洗耳也。」於泉之流，曰：「某泉，吾祖所观澜也。」曰：「某泉，吾祖所濯足也。」曰：「某泉，吾祖所饮牛也。」混混本源之思，蔼然而生矣。诗不云乎：「无念尔祖，聿修厥德。」夫中峰本源之心生，则孝敬之诚笃；孝敬之诚笃，则修德之念切；修德之念切，则生人之道备。德之广矣，积矣，与木渐渐，与石岩岩。其通矣，溥矣，与源涓涓，与流渊渊。巍乎高山，不足以为峻；深乎寒泉，不足以为洁。是坐此道於山泉子也。遂为记其说而系之诗曰：「振衣高山兮濯清泉，言思君子兮乐盘桓。山木有根兮泉有源，仰遗则而弗谖兮，於泉之澳，於山之颠。山泉山泉兮，乐无□乎乐无□。」戊戌四月十四日 
　　
　　宜兴甘泉精舍记 
　　
　　嘉靖乙未冬，进士溧阳史恭甫际既免母徐夫人丧，游观宜兴山水之胜，因买山，得煤舍以为义仓，永济两县之饥。遂馆玉女潭，为行乐至张公洞，黄生云淡仲通曰：「此泉流於石底，古碑以为有甘泉出焉，而师太宰甘泉尝来濯缨於此，盖兆之矣。」督学北江闻人氏诠复言之，恭甫乃慨然治之，畜泉为池，盈池为流，流行为沟，筑屋於泉上，为甘泉子他日游居讲学之所也。前为门三间，内为堂者三间，后寝如堂之数。前后四翼廊以次成之，引沟环遶门前，遂为此洞增胜焉。及恭甫入铨曹为文选，往往寓书请甘泉子扁为书院，甘泉子不应者久之。溧阳丞周君懋光私扁之门曰「甘泉精舍」，堂曰「自然之堂」，寝曰「寻乐之室」。仲通诣金陵请教言，刻之崖石，以志燕峰之德於不忘，且以训於后之来游者。甘泉子曰：「吾何言哉！抑尝闻之，古之善言者，不下带而道存焉。今精舍在泉上，请以泉言，可乎？在易之蒙曰：『山下出泉。』静而清也。静言其功也，清言其性也。仲尼亟称於水曰：『水哉！水哉！源泉混混，不舍昼夜，盈科而后进，放於四海。』故混混不舍，言其本也。盈科放海，言其积而大也。其在川上曰：『逝者如斯夫，不舍昼夜。』言道体之浑全也。诸子诚欲学焉，吾请学於斯泉焉足矣。是故学其静以养之，学其清以淑之，学其混混不舍以本之，学其盈科放海以积之极之其大焉，学於逝川，以观之道体之全焉。尽之矣，夫复何言！故曰：『四时行焉，百物生焉，天何言哉。』是故感而通之，则凡运而为四时，发而为百物，峙而为山，流而为川，飞跃而为鸢鱼，皆吾之性充塞流行於无穷，莫非教也。易曰：『天行健，君之法之以自强不息。』夫学至不息焉。至矣，夫何容言！诸子志之。」 
　　
　　绩溪县尹东洲李君生祠记 
　　
　　甘泉子曰：「生祠非古也，其衰世之志矣乎！古之任官也尚德，后世之任官也尚力。故古之守令也，将以子民；后世之守令也，将以盗民。子民者多，故其感也众，民将曰：『夫皆我父母也，父母奚择焉？』故不知父母之为恩矣。盗民者多，故其感也独，民将曰：『夫皆我盗也，父母何去我焉？』夫然后知父母之恩之深矣，是故有民盗者在，民将曰：『时盗曷去诸！计之已几日几月几年矣。其久割我矣。』其去也，民将- 10 - 
　　
　　相率逐盗焉，且掷之石，且扫之迹，惴惴焉惟恐其复来尔也。有民父母者至，民将曰：『父母曷其来暮！计之仅几月几日几时矣，不久惠我矣。』其去也，民将相率攀父母焉，且脱之靴，且留之衣，且肖之像而继之养焉，阳阳怳若其尚在迩也。此生祠之所由起乎！」吾徒茂名有东洲李子邦直汝司者，生有淑质，有猷有才。昔从我游於金台，志於圣人民(抱)[胞]物与之学，始由东阳移尹於绩溪。绩溪岩邑也，汝司莅之，一月而政清，二月而吏治，三月而民安，踰年而民乐，乐而歌之曰：「畴盗我衣？李母蚕之！畴盗我食？李父之植。昔化顽斗，父母我教。」比其迁去，为尚书郎，以贰仆卿也。士民言曰：「夫衣我食我，以安戢我者，罔极之恩等也。其可忘！」相与追思之，追思之而不见，则相与瞻望之，瞻望之不及，则肖其像形，妥之屋楹，俨乎若有见乎其面貌，僾乎若有接乎其容声，俾我土我民之子子孙孙永永不忘也。邑许氏金、大学生时润者，皆尚义士也，以告於甘泉子，请记於祠之石焉。甘泉子曰：「嘻！世无汝司，汝司乃名，非时之幸。嗟哉汝司！政其有成，学其有征，非斯文之庆欤！」遂为记之，以告来裔云。戊戌六月二十三日 
　　
　　莲洞书馆赡田仓记 
　　
　　甘泉子丙申南归，既创莲洞书馆於峨眉山，修甘泉馆於古甘泉洞，又为朱明书馆於罗浮山，与大科书院在西樵之巅、烟霞之洞者为四馆，以为他日归休之地，将必递叙四时而往居之，乃周而复始，以毕吾年，以成吾志，以淑吾人。然而四馆者，独莲花在峨眉之巅，孤绝如在天上，视下诸山水如培塿然，如线缕然。学者往居，不可以裹粮，则见增益北郭外阮、唐、廖、蒋四村之间，有荒埔无主者，可垦为赡田。乃因诸生之请出力，命仲子柬之与诸生白县大夫文君念斋章曰：「昔者莲洞之创，多公之力矣。盍图斯以为裕赡来学，维持风化长久之计乎？」曰：「宜垦之。」则为翳陂为流，蓄流行圳，引圳入埔，治浦为塍，平而为田。先白县出税亩若乾顷，而凡先时民占而为园无税者辟之，卑隰而为湖者塞之，凡为田约十余顷，以其附郭也，岁收租谷可千余石，熟之可三千余石，凡乃工金一千五百有奇，盖陂闸屡起而屡圯，屡圯而屡更之，故其费也博，而吾一二十年俸入之囊罄於此矣。厥惟艰哉！乃筑赡仓於白石之墟，为廒者二层，层为屋者五间，有廊有厅。凡岁赡田之入必有贮之，而岁馆长二人与子若孙主之。乃出誓言曰：「凡馆之屋宇、木植、砖瓦之坏，而不以此葺之者，有如此誓！」又曰：「如屋宇不足以处诸生，而不以此增创之者，有如此誓！」又曰：「凡生徒不审其兼习二业，为古之德行道艺之学者，而冒(许)[诈]以来居斯屋、食斯谷者，有如此誓！其懒(堕)[惰]者，及不为- 12 - 
　　
　　举子业而以虚名为浮夸，无实得者，不馆不谷焉。其馆谷之者，必审克之人，月米四斗，为谷八斗。必岁之新谷已登而旧谷未尽者，乃许子若孙分其修理税役之余焉。若新米入者，无羡余者，而先时以冒分者，有如此誓。必以自犯不仁不孝之罪，不仁则得罪於天，不孝则得罪於父。得罪於天与父者，非子也，非人也。於乎！其尚念吾始为之艰，而敬守之以勿替哉！允若斯，乃若馆长，乃若子若孙，亦与有休光焉。」是用为记。戊戌十二月二十五日 
　　
　　罗浮朱明洞创造精舍记 
　　
　　记称朱明为天下第七洞天，非然也，道家者流为之也。夫天下之山岂可以其高卑大小品第之，而亦岂能一一较量为哉？故山不在高，水不在深，人不在大，必有所以自异者。不然则汤九尺，文王十尺，孔子十围，而遽以是求汤、文、孔子也，可乎？是故舜以历山显，伊尹以莘野显，孔子以尼山显。尼、莘、历山岂足以比高絜大於天下之山哉？罗浮海上山，其显於天下者，以葛洪仙翁、王野弥明之徒居之，然未有圣人之徒居之也。使有圣人之徒居之，如大舜、伊尹、孔子者，则朱明当为天下第一矣。岂云七焉而已[耳]，卑之哉？甘泉子弘治丙辰则同李世卿诸子，由博罗因曾子鲁、胡子学造冲虚观历□- 13 - 
　　
　　小石楼，以览黄龙诸胜。辛酉，则偕赵元默由增江塘口而入宿梅花村，以览诸胜。方予之乐之也。石翁先生曰：「毋心有所往，情随景迁，俗乐耳。」立木空中，足其颠，如履平地，四顾洒然，犹为奇绝。吁！此其游息之学矣乎！其圣学矣乎！濂溪先生诗云：「我积阴功五十年，人言行满合成僊。青霄未得参鸾鹤，先上罗浮七洞天。」其几圣已乎！若得濂溪、石翁者以居是山，即为古今第一等人，而是山为第一等山，而何云乎七已哉？丙申冬，甘泉子南归，复携诸子渡增江，历梅花村，以宿冲虚观。亟以书报曾、胡二氏、黄时卿氏来会焉，求古所谓朱明洞者而卜筑焉，以为退居之地。朱明在冲虚之后，后倚虾蟆、玉女诸峰，临以飞云之顶，右挹麻姑峰，诸秀掩映，流水□□，遶洞前以出。冲虚有大石刻曰「朱明洞」者当其前，盖古迹湮没已久，人所不到，极幽处也。於是亟令人伐木剪荆，定卜焉。栖霞道士李以贤曰：「吾等当力为之。」其侣丁以福、邓以仁者亦曰：「吾当协力为之。」於是内为寝者五间，前为堂者五间，又前为门者如寝堂之数，两廊翼之者八间，缭以周垣，引泉入於厨下。经始於丁酉之冬，迄工於戊戌之秋。张千兵世武久居之视工焉，以书来告成。栖霞来报且曰：「吾山门自是幸矣，有光矣。」甘泉子曰：「以贤等可不谓贤哉？吾徒志之，於是山也，惟徒其光，毋抵其辱焉。夫吾徒学夫子者也，必若瞻夫子之宫墙，得其门而入，升其堂，造其室，居其广居，宅其安宅，其斯以为光乎！慎哉！毋为山神羞。」己亥正月二十五日 
　　
　　娥眉莲花洞开创书馆记 
　　
　　甘泉子曰：「岂惟人哉？至於天地间山水之胜，自开辟以来，尚矣。或出乎道路之侧，近矣；在寻常步履之间，易见矣。有人不及见而知之，知之而未遇其人，以故不显。一旦遇其人而显者，诚若天或作之，地或藏之，神或彰之，人或符之，有不知其所以然者。是故君子观此，知地知天，知神知人，知隐知彰，而人道立矣。」甘泉子生於甘泉绥宁之区，里有娥眉山者，古志之矣。俗则曰南乡岭。甘泉子曰：「诗称『维岳降神，生甫及申。』如其可信，则吾辈若或此山之降也，可不一造其上乎？」丙申冬，予以蚁囓亡室袁夫人之椁，改葬於绥福汤山之□□，归宿於梁广明氏，期曰：「诘朝必登娥眉，寻幽胜卜筑焉。」广明叟曰：「无之。吾素谙焉，有?耳。姑与大人看他山焉。」朝则引登他山。人曰：「有虎在前。」曰：「何伤？虎将避焉。」声锣鼓以往，则三里见一虎卧虎迹，五里见一虎毛矢焉。及抵其处，非胜也。时则大风飘飘，万木皆摇矣，吾疾作而头目晕晕矣。曰：「神将拒我娥眉之行乎？」且就朝餐焉，则见头之晕晕者释矣，风之飘飘者息矣。曰：「天神其有意於予乎？往矣。」广明叟七十余矣，不倩子孙扶持执履，为予先导，由冯村之麓，穿密林，板牛径，出鸟道，自娥眉之西北登其巅，十余里，以至东南，则俯见豁然一洞，后如屏，左右如椅，中有一茎如梗，垂若芙蓉然。广明叟曰：「此非所谓莲花?乎？」泉水潺潺出乎两崦之间，合而南，东出乎石淙，以流无穷。俯下诸山伏地，如培塿者、如牛者、如马者、如奔马者、如象垂鼻者、如人者、如人拱侍者、如童子正抚案以讲者、如童子侧立以听者。远眺诸水，遶遶发惠潮而来者、从铁桥而下者，脉络大小，以分以合，如缕者、如线者、如蚓者、如蚓之屈曲者、如龙蛇之夭矫者。其前左则有罗浮蔽天、飞云映空、石楼拔地，如蜃气者。其前右则有黄旗猎猎、银瓶卓峙。其前磊磊则有三台之石、有穷窿之崖。下之仰观，如高碑千丈，斩削特立，大书所谓湛子洞者也。悬飞鸟之径，度栖鹘之岩，如行空中、如升天上，路出三台者也。天下之伟观无以尚之矣。於是具以告邑大夫文侯念斋焉，文侯与县博汤君仁从予复往观之，定厥宅，卜其上为正堂三间，左右为偏堂各三间，左右为翼廊，其前为讲堂五间，翼廊如之。又其前为门楼三间，又将诸生馆於东崦西崦者数十间，以俯流□□游息，正学以时焉。其材皆取用於淫祠，一不以少□於官、剥於民。文侯初檄典史黄珍，俾爰乌石巡检廖壮、山人刘泰治之。未完，则予还朝，而文侯亦入觐矣。比复任三年之余，而文侯与吾门人县丞江右刘君永、主簿徐州马君林各出俸赀助之，乃获完成焉。夫山水之胜若必有司之者。天作之矣，或地藏之而不以出现；地与出之矣，而或人忽之不以告人；告之矣，而或未遇深好者；遇深好者矣，而无多贤以协厥成焉，皆不可也。岂易也哉！若莲花洞者，人为告符，天为息风，地为呈瑞，贤为材成而辅相焉，则此山之与予皆不可谓不遇矣。宜记之，以告来者，俾共知夫天地人感应之理，而不可忽易，而不相与保之於永久也。己亥正月二十五日 
　　
　　甘泉洞修造书馆记 
　　
　　甘泉子生长於甘泉之都，是曰甘泉子。是故称甘泉子之号，由於甘泉之都；名甘泉之都，由於甘泉之洞，是知甘泉洞其古矣。甘泉子喟然曰：「今夫生长名於甘泉，而不究於甘泉洞之胜者，如人性於天而不知性知天，可谓人乎？」盖甘泉子生三十年，尝入其洞门而未究其奥也。嘉靖丙申之冬，满南京吏部尚书秩而归，言於人曰：「吾生长名於斯，则期必穷斯洞之奥矣。」外弟陈君柔赞焉，曰：「予翌日必至矣。」厥明，如约往焉，但见陈氏则母舅东明公沛也，外弟侄柔也、廷芳也、廷秀也、尚文也、尚策也、廷弼也、文宪也、学也，举人尧典也、庠生儒士天禄也、舜典也、禹谟也、性也、绍贤也、位也、情也。刘氏则义官鈂也，庠生锡也、储也、大任也、隐士钺也、镗也、侃也。徐氏则仲智也、仲良也、德华也、让也，庠生爵也。钟氏则也。袁氏则应凤也、应乾也。於是蔡东明氏亦闻风而来。后先云集，不期而会，咸若出於一人之心焉。相与酌酒数行，醺然陶然，升高而望远，泮涣而优游，坐倚乎五峰，登歌乎盘石，怳然若蹑匡庐、揖五老，而与下上旋辟焉，俯鉴澄潭，仰见天光，而知夫变态之无穷矣。问其左，则曰：「其东洲乎！其罗浮乎！」则令人思穷日出之处，攀扶桑，折若水，而与之徜徉乎无何矣。问其右，则曰：「其西洲乎！其扶胥之口、波罗之涯乎！」则令人思渡弱水、穷昧谷，以逍遥无垠矣。指其南，一溪曲屈，到於洞门，以接泉流之涓涓，而沛乎渺茫，则曰：「其所谓虎门外乎！其所谓南海乎！莫之或知其际矣。」则思以观潮汐之吐吞，挹千顷之汪汪，欲乘长风，破万里之浪，而求夫子乘桴浮海之趣，怅快乎当时居夷之怀，令人忻然喜，惕然悲，浩乎啸歌，俯仰乎宇宙之无穷者矣。戊戌冬，乡宾景春峨峨然其冠，来访予於金陵，坐锡龟之亭，憩新泉之馆焉。予问洞中之景何如矣，则曰：「愈益显而增胜倍蓰矣。两洲为之生色矣。」问当时游之侣何如矣，则曰：「人人皆乐游居於此矣。且为肄业，且为诗坛，以渐而盛，文风其播矣。」问其舍何如矣，则曰：「皆完矣，美矣，为堂者五矣，为楼如堂之数，门亦如楼之数矣，其廊翼称之矣，其松杉皆拱把茂而成林矣。」予闻而喜之，叹曰：「天地间废兴自有其时，若有神明主之者。」昔予始访古迹，得幽胜，买山与田，剪荆棘，披蒙茸，辇土兴工，而且北还矣。岂意今日之成之盛之高之美如是乎！斯役也，虽众与乐成之，而任卒事者，其东明公苍岩子、与吾甥侃矣。予畴昔之夜，将北度庾岭，梦一人持四柱石甚文，畀予曰：「夫甘泉洞高矣、美矣，其上一洞尤有高美过之者，神天裨予持此柱石归公，请公创起焉。」予觉而纪之以诗云云。既而曰：「其吉耶？凶耶？进耶？退耶？其神将告我索我以无穷耶？」因并记之以垂来裔焉。己亥正月二十五日 
　　
　　六安龙津精舍三程祠记 
　　
　　巽峰子林子文彬以秋官左迁贰守於六，六之诸生请学焉。庐州郡守项君乔闻之，檄九邑之诸生从学焉，乃□龙津精舍而馆谷焉。林子谋於州守姚君□，俾周□□章生宗尧来请记言。林子之言曰：「龙津，胜地也，在□为神霄玉清之宫，今为圣徒讲学之地，而今置有赡士宗贤之庄，乃宋玉清之宫之田也。化邪归正，固有数矣乎！乃华以谪官来，与六人前给事中潘君子正讲□此，於是宏其内而为堂者几间，阇其中而为台者高[若]乾尺，庳其后而为寝，夹宫为翼室，序东西而为庑，轶□台而为三程祠，骈崖临渊，翼然於龙津之上，盖程叔子之子端中死金难於此土，因端中以及伯子、叔子也。惟先生蚤得程氏之学，请教言以诏诸生焉。」又曰：「斯地也，旧为下龙王庙，为皋陶院，为欧阳南野子讲舍，变化不一而邪正异施矣。」甘泉子曰：「夫林子之教何教矣？」曰：「林子曰：『将敷先生体认天理之学也。』」曰：「三程者奠何位矣？」曰：「将以同堂而位焉。」甘泉子曰：「夫林子者，固以天理立教矣。天理之流行，非发於人伦乎？」曰：「然。」「夫天理者，道之谓也。昔有问道於明道者，则应之曰：『於君臣、父子、夫妇、长幼、朋友之间求之。』而叔子亦叹：『尝思天下君臣、父子、夫妇、长幼、朋友多不尽分者。』端中闻家庭父兄之教素矣。而以父子同位焉，是为人伦乎？神其安之乎？孰若[奠]端中於前堂，[奠]明道伊川於后堂。何居？奠端中於前堂，明祀主也，勤以死事於六也。奠明道、伊川於后堂□□本也，以[其]子推於其父也。夫然，则父[子]之道正矣；父子之道正，而兄弟长幼之道正矣；兄弟长幼之道正，而[先]生朋友讲习之道正矣；朋友讲习之道正，则入以御其妻子，出以事其父兄，将无所不用其正矣。夫人伦之道大矣，天以之清，地以之宁，万物以之化生，皆於斯位而始焉。教孰大於是？」既而林子书来云：「南野之记文，托言华也将大揭良知之教於中堂，必使学者必由是焉。华也非敢然也，华受夫子天理之教，服膺有年矣。华[也]非敢然也，惟夫子察焉。」甘泉子曰：「嘻！吾子[过]矣，吾子过矣。夫道体无穷，变化不测，夫子焉不学，而亦何尝师之有？故在皋陶为思永，在孟子为良知能，在程子为明觉自然，为体认天理。吾惟恐诸子之不讲明夫良知之学，而昧吾友阳明公之本意也。且良知之训非出於阳明也，乃程子之明觉之言启发之也。非出於程子也，乃出[於]孟子爱亲敬长之言，而申之以达之天下尔也。诸子□能深体尔致良知之教，而不外夫爱敬天然之实，即知所知者何事，所致者何[物]，虽不言天理，天理自莫有能[外]之者矣。虽欲不言天理，天理自莫有能外之者。虽无[天理]二字可也，虽无良知二字可也。皋陶之前未有[六][籍]，未尝有思永二字也；孟子之前自有六[籍，未]尝有[良]知二字也；程子之前未有六籍，未尝有天理二字也，而天然爱敬之理，斯道之体，在天地流行不息者，固自浩浩其天，渊渊其渊也。今以二者相怜而不相能，譬之物焉，天飞者谓潜者曰：『尔何不去尔潜，而从我飞？』渊潜者亦谓飞者曰：『尔何不舍尔飞，而从[我潜]？』是相怜相惑无已时也。而不知鸢飞於天，鱼跃[於渊，而上下]察者，将非二体，孰若相忘大化之中，以□□□□理自然之矩，而与之无穷也？是故吾惟恐诸子，□□□□夫良知之故，而真体之耳矣。」或曰：「敢问良知□□□灵明知觉欤！」曰：「是知也，非良也。在诸子自求夫爱□□然之心，而真体之而自得之耳矣。」因叙以为记，□□□而质诸三程。 
　　
　　偶书萧山行窝小记 
　　
　　王生仁其弟诚筑书堂於湘湖□□名曰「会道」，请余大书之。噫！吾昔与阳明公相期於□□□壬申，衔命过浙，访阳明洞，经萧山。令尹王子玮出迓，言湘湖之胜，龟山治之，返棹游焉，入得幽处，语玮为□行窝，他年居焉。夜则可以放舟访阳明於山阴，相与□□□大中至正之道。今诚所筑乃其地，此心豁然，冥□□□上下往□□□□□□□□□应之机□会而自□□□□□会其有极，归其有极。会此归矣，岂有二心二理乎哉？知此则知大道中正之矩矣。惜乎阳明下世，安得起而与之语此，必有不会而同然者。遂为之书，刻石於其堂中，以待来游者览以自得焉。己亥九月十三日 
　　
　　如皋县改建文庙儒学记 
　　
　　如皋旧儒学，成化庚子创於邑令向侯翀；新儒学，今嘉靖庚子创於邑令黎侯尧勋，凡周六十年而废兴，其甲子同，地异而二侯之心同也。侯舍故图新，考地卜宅，喟曰：「闻之人杰地灵，地灵者亦人杰，其感应同也。旧学地卑以隘，莫称高明广大之教，则如之何？」或曰：「若学东半里许，有名宦乡贤祠隙地，乃东岳庙废祉，其土燥，其址高四尺，中有古杏树二，大合抱，杏坛之兆，已默定矣。南数十步为龙游河，河有九十九湾，南出大江，北则纡徐萦回环，其前为运河，东入於海，地势坤，风气萃，乃为称之。以旧地易之，可得十金，合前巡鹾御史吴君所捐罚锾八百两可成之。」前为文庙，庙如制，左右为两庑，又前仪门，去庙若乾丈，又前为黉门，去仪门若乾丈。两门[之]间，有泮池，池之上有桥长若乾丈。文庙之后为明伦堂，左右为斋、为馆，又为号房、为射圃，□□□规模则碧□乎若增而深之矣，其屋之前巍巍□□□而高[大矣]。然而为庙为学同也，学以敷教，庙祀以报本，其同道也。倡之者子钦黎子。其始决之者，侍御疏山吴子悌载，十改为裁定者，总督巡抚左都御史周公约庵金，巡按御史静斋石君求，今巡鹾御史范溪焦君琏府，太守爱山刘君宗仁也，其心同也。於时院县协孚，政和教行，群工欢腾於肆，多士欢颂於室，其心又同也。经始於某年某月某日，落成於某年某月某日。黎侯拜司训詹仕显、何尽，及诸生何、张、二许生以来，曰：「勋也既奉甘泉先生之教之学，以治兆民，以教多士，以臻有今日矣。子等其为我之京问先生所以为报於庙，为教於学之道焉。」甘泉子曰：「报非他也，其报在诸君之心也。教非他也，其教在诸君之心也。诸君其思之，往古来今之通六十年之远也，下上卑尊之殊也，其士其民之亿万之众也，其翕然愿为斯举者何心？或其宇宙间感应之同然者也，其万物天地一体者也。昔者夫子生於鲁，辙环於列国，地不济河，南不及淮，虽有浮海居夷之想而不果，足迹未尝掩维扬之墟。今之祀报师法乎孔子者，尽河以北，江以南，极天所覆，极地所载，以莫不然，不期然而同然，岂特维扬已哉？孟子称舜、文东夷西夷之人，地之相去，世之相后，千有余里与岁，得志行乎中国，若合符节，先圣后圣其揆一也。揆也者，心也；言其心之同然也。经曰：『大人者，与天地合其德，与日月合其明，与四时合其序，与鬼神合其吉凶。』岂惟大人哉？虽谓之人人则然可也。语曰：『东海、西海、南海、北海有圣人出焉，同此心此理也。』岂惟圣人哉？虽谓之人人则然可也。於是有以悟天地万物同体之理，而得其所以同然之心，必自知圣人之所以为教在於斯，有天地罔极之恩焉，其能不报祀无穷乎？知学者之所以学在於斯，有宇宙一体之义焉，其能(物)[勿]自强不息乎？」詹子诸子曰：「可以为训矣！」诸以归复侯，以自抚巡守诸镵诸石，告诸来裔焉。庚子三月二十日 
　　
　　泉翁大全卷之三十 
　　
　　文集 
　　
　　门人江都沈珠等校刊 
　　
　　记 
　　
　　亲民堂记 
　　
　　「亲民堂者，广德州守夏侯视事之堂也。侯始至，众造於庭，告曰：「今堂庶楹倾欹，六房朽危，风雨莫能自庇，而况能以庇人民哉？敢以工请。」侯曰：「吾始莅兹土，民未受吾庇，而图以自庇，非吾所安也。且工之兴也乌乎资？」於是乡宦王君瑶等十人进曰：「盍役诸民乎？」侯曰：「劳民力自庇，吾不为也。财之用也乌乎出？」於是举人监生生员濮汉、濮渭、潘应魁等五十四人进曰：「盍财诸官乎？」侯曰：「伤官财以自庇，吾不为也。不伤财，不害民，义约而利博，其庶矣乎！」於是治民施志远等三十有八人跪而进曰：「自我侯莅兹，节财省役，禁顽止讼，劝农兴教，期月而政和，民以宁宇。侯惠我民甚厚。今侯听政无所猥，视事於进思堂，其惠息我甚厚。今民各得所矣，侯独听政无所，於我民之心安乎？乃翕然义举，各捐赀以市材料，以给工役，[一]举而庶务以集，惟父母其念之。」侯曰：「若是，其庶矣。」乃僦众工，匠氏以斲削，陶氏以梴埴，石氏以琢砻。经画定其度，稽核严其限，其制恢弘，倍於初焉。中堂高若乾尺，纵七楹，横四楹，扁曰亲民。左右房高若乾尺，各八楹。吏廨总四十八楹。起工於某年某月某日，迄工於某年某月某日，州治涣然一新。或曰：「当曷名乎亲民？」甘泉子曰：「夫亲民者，亲民也，亲於民也。经曰：『百姓不亲。』记曰：『在亲民。』是故天地民物一体者也，一体故亲，故能亲民，民斯亲之矣。一体之感应也。今夫拔一毛，而莫不知痛焉，刺一肤而莫不知痛焉者，何也？一体故也。有形之气之同，人可知也；无形之气之同，人不可得而知也。知无形之气之体之同，斯知痛痒相关矣，斯痌?乃身矣，斯视民如伤矣。夏侯从我於两京者，其必知之深矣乎！」「然则民何以亲？」曰：「施六政，斯亲之矣。故吏政修而可以亲民之秀者矣，户政修而可以亲民之生矣，礼政修而可以亲民之性，兵政修而可以亲民以无患矣，刑政修而可以亲民以无刑，民协於中矣，工政修而可以亲民以材用不竭，若於上下草木矣。是六政行而万民安，治之至也，古之极也。」「敢问亲民之心何加焉？」曰：「自侯不伤财之心而推之也，自侯不害民之心而推之也。古之人所以大过人者，无他，能举斯心加诸彼而已矣。」诸生某某遂请书，以归刻石於堂，俾侯之功德益以光显而垂诸不朽焉。侯名臣，字某，号弘斋，乡进士，江右贵溪人。庚子六月二十四日 
　　
　　燕翼堂记 
　　
　　燕翼堂者，江都火某氏某号，以贻孙谋之堂也。谋生於忧，忧生於爱。夫父母之於孙子，爱之至则忧之深，忧之深则谋之远。忧其饥则贻之食，忧其寒则贻之衣，忧其贫则贻之财，忧其愚则贻之教。此父母之心，人皆有之者也。然而绮纨之家，贵富之室，乘之以侈靡，以不能永终，近则数年，远或数十年，破碎其室家而沦溺其子孙者，往往而是。岂天之付予固有所乘除而不可常耶？抑祖考之所以谋其子孙者有或不臧耶？火氏之子太学生二人，其伯曰坤，其仲曰增，皆从甘泉子游而问焉：「谋曷谓臧？天曷能常？」甘泉子曰：「惟谋靡臧，臧於有德；惟天靡常，常於其人。曷谓德？曰慈、曰孝、曰友、曰恭、曰义、曰顺，六者皆人之所受於天者也，受於天而能不失焉，天斯常之矣。故为父谋莫善於慈，为子谋莫善於孝，为兄谋莫善於友，为弟谋莫善於恭，为夫谋莫善於义，为妇谋莫善於顺。是故慈行而后能父，孝行而后能子，友行而后能兄，恭行而后能弟，义行而后能夫，顺行而后能妇。六善行而后能有家。是故父父、子子、兄兄、弟弟、夫夫、妇妇，而家道正矣。天降百祥，乐且无殃，故能保天之良贵，享富有之大业，是以长守富贵也。燕翼翼孰大焉？」於是二子请记之於堂，以无忘先子之遗训。 
　　
　　静斋书院记 
</div>
    <div class="pagination">
<a href="泉翁大全集_page47.html">上一页</a><span>...</span><a href="泉翁大全集_page43.html">43</a><a href="泉翁大全集_page44.html">44</a><a href="泉翁大全集_page45.html">45</a><a href="泉翁大全集_page46.html">46</a><a href="泉翁大全集_page47.html">47</a><span class="current-page">48</span><a href="泉翁大全集_page49.html">49</a><a href="泉翁大全集_page50.html">50</a><a href="泉翁大全集_page51.html">51</a><a href="泉翁大全集_page52.html">52</a><a href="泉翁大全集_page53.html">53</a><span>...</span><a href="泉翁大全集_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
