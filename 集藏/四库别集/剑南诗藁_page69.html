<!DOCTYPE html>
<html>
<head>
    <meta charset="UTF-8">
    <title>剑南诗藁 - 第 69 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>剑南诗藁 - 第 69 页/共 193 页</h1>
    <div class="content">　　钦定四库全书
　　劔南诗稾巻二十七
　　宋　陆游　撰
　　僧庐
　　僧庐土木涂金碧四出徴求如羽檄富商豪吏多厚积宜其弃金如瓦砾贫民妻子半菽食一饥转作沟中瘠赋敛鞭笞县庭赤持以与僧亦不惜古者养民如养儿劝相农事忧其饥露台百金止不为尚媿七月周公诗流俗纷纷岂知此熟视创残谓当尔杰屋大像无时止安得疲民免饥死
　　春日
　　节节足足雀噪檐朱朱白白花窥帘坐旁设酒随时饮床上堆书信手拈寓世无求犹役役杜门不病亦厌厌春浓日永有佳处睡味着人如蜜甜
　　春游
　　镜湖春游甲吴越鸎花如海城南陌十里笙歌声不絶不待清明寒食节青丝玉瓶挈新酿细栁穿鱼初出浪花外金羁络雪驹桥边翠幙围螭舫怕雨愁隂人未知时时微雨却相宜养花天色君须记正在轻云嫩霭时
　　懐昔
　　昔遇髙皇帝华缨接俊游年光一弹指世事防浮沤故国但青嶂羇臣今白头平生笑李广痴絶望封侯
　　记梦
　　梦不出心境旷然成逺游花残杜城醉木落华山秋战血磨长劒尘痕洗故裘那知觉来处身卧五湖舟
　　春隂
　　老境三年病新春十日隂孤舟镜湖客万里玉关心出岫云多态呼风鸟独吟读书惟恐尽倾酒却愁深
　　睡起行至门外有赋
　　窗黒停书课屏深养病眸雨声工破睡酒力不禁愁兀兀披衣起昏昏曳杖游柴荆晩未闭隔水数归牛
　　早春
　　旧学樊迟稼新通汜胜书不成筹国论且复爱吾庐
　　又
　　具牛将犊行野雉挟雌鸣农事不可缓闲人亦劝耕
　　又
　　近陂牛湩白逺浦鸭头青一櫂悠然去东风吹酒醒
　　又
　　西村一抹烟栁弱小桃妍要识春风处先生拄杖前
　　醉吟
　　少日沉迷汗简青如今毁誉两冥冥书生弄笔如何信只合花前醉不醒
　　又
　　驱使难凴赤丁子传呼底用苍头儿世间如梦身如寄春去花空欲泥谁
　　又
　　牵经引礼人谁聴是古非今世共憎何似对花倾绿酒自歌一曲醉腾腾
　　赠刘改之秀才
　　君居古荆州醉胆天宇小尚不拜厐公况肯依刘表胸中九渊蛟龙蟠笔底六月冰雹寒有时大呌脱乌帻不怕酒杯如海寛放翁七十病欲死相逢尚能刮眼看李广不生楚汉间封侯万户宜其难
　　蓬门
　　莫笑蓬门雀可罗老农正要养天和穿林袅袅孙登啸叩角呜呜戚歌睡美到明三展转饭甘捧腹一摩挲牀头更聴糟牀注造物私吾亦已多
　　龙钟
　　龙钟一老寄荒村鼎食山栖久已分平日气吞云梦泽莫年縁在武夷君抢榆敢羡垂天翼倚市从嗤刺绣文幸有笔牀茶灶在孤舟更入剡溪云
　　送佛照光老赴径山
　　大觉住育王抝折拄杖强到底佛照住育王挑得鉢囊随诏起从来宗门话只要句不死说同说异庵外人若是吾宗寜有此日日风雨今日晴万里春光入帝城传宣江上走中使开堂座下罗公卿御香霭霭云共布法音浩浩潮收声报恩一句作麽道常遣山林见太平
　　春社有感
　　顦顇前朝白发郎祠庭赋禄玷恩光寸心未与年俱老万事惟凭酒暂忘穿仗两曾观揖逊扶犂独幸返耕桑耆年凋落还堪叹社饮推排冠一乡【三山百家之聚年莫余先者】
　　春社
　　桑眼初开麦正青勃姑声里雨冥冥今朝有喜君知否到处人家醉不醒
　　又
　　社肉如林社酒浓乡邻罗拜祝年丰太平气象吾能说尽在咚咚社鼔中
　　又
　　柴门西畔枕陂塘社雨新添一尺强台省诸公方衮衮故应分喜到耕桑
　　又
　　太平处处是优场社日儿童喜欲狂且看参军唤苍鹘京都新禁舞斋郎
　　村夜
　　寂寂山村夜悠然醉倚门月昏天有晕风软水无痕迹为遭谗逺身由不仕尊敢嗟车马絶同社自鸡豚
　　山园遣兴
　　输逋告籴走比邻恤患分灾累故人安得此身无一事林中数笋过残春
　　次韵陈机宜见赠
　　邂逅今年得若人翛然不染庾公尘思幽屈子歌山鬼语妙陈王赋洛神初接笑谈忘老惫熟观风度爱清真花时飞尽频行乐莫学衰翁睡过春
　　野意
　　隄长逾十里村小只三家山客弛樵担溪翁鸣钓车花深迷蝶梦雨急散蜂衙衰疾新年减青鞵上若耶
　　戒杀
　　物生天地间同此一太虚林林各自植但坐形骸拘日夜相残杀曾不置斯须皮毛备裘褐膏血资甘腴鸡鹜羊彘辈尚食稗与刍飞潜何与汝祸乃及禽鱼豺虎之害人亦为饥所驱汝顾不自省何暇议彼欤又于人类中各私六尺躯方其忿怒时流血视若无我欲反其源黙观受气初梃刄之所加惨若在我肤朝饭一鬴豆莫饭一杯蔬扪腹檐下陶然欢有余
　　余年四十六入峡忽复二十三年感懐赋长句
　　当年吊古巴东峡雪洒扁舟见早梅宋玉宅边新酒美巫山庙下莫猿哀樵柯烂尽棊方剧客甑炊成梦未回已把痴顽敌忧患不劳团扇念寒灰【刘梦得团扇歌曰当时初入君懐袖岂念寒炉有死灰】
　　山行
　　七十衰翁短鬓斑药瓢藤杖伴清闲平生恶路羊肠坂晩嵗羸躯饭颗山一寸塔余青霭外数声钟下翠微间徃来处处皆奇絶莫道先生兴尽还
　　雨中排闷
　　一春苦沉隂未省见桃李已逢暗寒食更值雨甲子重云失南山寸歩困泥滓箨龙已一饱差可喜杜敬叔寓僧舎开轩松下以虚濑名之来求诗
　　君不见洛阳八节滩未至一舍闻惊湍生绡六幅谁所画入眼能令三伏寒又不见桐庐七里濑溅雪跳珠舞澎湃羊裘老子去千年絶世孤风凛如在杜陵之孙今胜流飘然不必事逺游结茒古寺聴松吹坐擅洛水桐江秋放翁百念倶已矣独有好奇心未死约君少待秋月明抱琴来宿写滩声
　　赠径山铦书记
　　径山老将无勍敌百万魔军俱扫迹座下何人策隽功筹略纵横铦记室铦公声名满吴防惟有放翁最先识奕奕挥毫王粲诗翩翩插羽陈琳檄风雷东海起伏龙缫借圜丘荐苍璧径山入门第一义万口哗言真称职我谓铦公岂止此径山鉢袋渠能得一枝白拂倘付之防见青天飞霹雳
　　五月一日作
　　处处稻分秧家家麦上场敢悲身老大独幸嵗丰穰酪美朱樱熟菰青角黍香翛然一竹几饱受北窗凉春夏之交衰病相仍过芒种始健戏作
　　药裹关心百不知可怜笔砚锁蛛丝倒壶犹有莫春酒开巻遂无初夏诗户外逢人惊隔濶灯前顾影叹支离痴顽未伏常愁卧鼔缶长謡乐圣时
　　自嗟
　　青蔬半畆老生涯霜萧萧只自嗟勋业蹉跎空许国文词浅俗不名家残骸皆作麒麟楦旧友仍非处士牙收得平生钓竿手长安西日更须遮
　　枕上述梦【五月十二日鸡鸣时作】
　　江湖送老一渔舟清梦犹成塞上游生马驹驰铁蹏踠古铙歌奏锦衣褠玉关雪急传烽火青海云开见戍楼白首不侯非所恨咿嘤床箦死堪羞
　　雨中排闷
　　润入盆山绿叶稠倦摊书帙小窗幽浮云不巻时时雨薄酒无功日日愁积潦涨来妨蹑屐好山遮尽罢登楼青秧揺荡湖堤决一饱前知未易谋
　　小轩夏夜凉甚偶得长句呈杜叔髙秀才
　　遥夜帘栊已借秋阑干星斗挂檐头鹊翻清影移枝宿萤弄孤光拂簟流榻上琴书纷枕籍发根风露冷飕飗故人莫笑幽居陋此夕真从造物游
　　忆昔
　　忆昔西征日飞腾尚少年军书插鸟羽戍垒狼烟渭水秋风夜岐山晓雪天金鞿驰叱拨绣袂舞婵娟但恨功名晩寜知老病纒虎头空有相麟阁竟无縁壮士埋巴峡【独孤策】孤身卧海壖安西九千里孙武十三篇裘叹苏秦鞭忧祖逖先何时闻诏下遣将入幽燕
　　夏日晩兴
　　髙挂虚窗对绿池鸟啼声歇栁隂移含风珍簟闲眠处叠雪轻衫新浴时泉冷甘开碧玉手香素藕罥【一作雪】长丝夕阳四面渔歌起又赴隣翁把钓期
　　老翁
　　老翁垂七十不复叹头颅浩荡新渔艇凋零旧酒徒严徐元衮衮管葛亦区区独有欣然处登山未用扶
　　困甚戏书
　　官如枝头干不受雨露恩身如水上浮泛泛寜有根刈以苫屋缚柴以为门故人分禄米隣父饷鱼飱前门吏徴租后门质襦禈不敢谋嵗月且复支朝昏雨余幽花拆亦可侑清尊吾生信已乎终老此山村
　　嵗晩
　　日月忽其逝吾生犹防何不从屠狗醉即和饭牛歌斧钺稽天讨金缯约敌和无情恨荆棘嵗晩暗铜驼
　　戏咏山隂风物
　　万里秦吴税驾迟还乡已叹成丝城边緑树山隂道水际朱扉夏禹祠项里杨梅盐可彻【太白梁园吟玉盘杨梅为君设吴盐如花皎白雪不知杨梅酸者乃荐以盐佳品未尝用也】湘湖莼菜防偏宜【莼菜最宜盐防所谓未下盐防者言下盐防则非羊酪可敌盖威言莼羮之美尔】图经草草常堪恨好事他年采此诗
　　老健
　　才智不足狂有余此身老健更谁如齿牢尚可决干肉目了未妨观细书不怪模棱嗤了了但惊紾臂劝徐徐晓看垄初牵蔓一笑呼儿勿废鉏
　　六月晦日作
　　长夏忽云过徂年行且休川原方渴雨草木已惊秋露蔓晨犹风蝉莫更遒明窓对清镜世事判悠悠
　　喜雨
　　雷车隆隆南山阳电光煜煜北斗傍急雨横斜生土香草木苏醒起仆僵芭蕉抽心鳯尾长薜茘引蔓龙鳞苍葛防竹簟夜更凉超然真欲无羲皇常年七月蚊殷廊今夕肃肃疑飞霜水车罢踏戽斗藏家家买酒歌时康
　　门外纳凉
　　云障落日早得数刻凉寒泉洒门前浴罢倚胡床蝉声晩逾壮藕花凋更香啸咏忽已久野色来苍苍新月淡无辉大星森有芒水鸟亦归宿飞鸣掠横塘人生各有时何至终身忙抚髀三太息坠露湿衣裳
　　赠苏赵叟兄弟
</div>
    <div class="pagination">
<a href="剑南诗藁_page68.html">上一页</a><span>...</span><a href="剑南诗藁_page64.html">64</a><a href="剑南诗藁_page65.html">65</a><a href="剑南诗藁_page66.html">66</a><a href="剑南诗藁_page67.html">67</a><a href="剑南诗藁_page68.html">68</a><span class="current-page">69</span><a href="剑南诗藁_page70.html">70</a><a href="剑南诗藁_page71.html">71</a><a href="剑南诗藁_page72.html">72</a><a href="剑南诗藁_page73.html">73</a><a href="剑南诗藁_page74.html">74</a><span>...</span><a href="剑南诗藁_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
