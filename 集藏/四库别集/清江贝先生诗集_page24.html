<!DOCTYPE html>
<html>
<head>
    <meta charset="UTF-8">
    <title>清江贝先生诗集 - 第 24 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清江贝先生诗集 - 第 24 页/共 56 页</h1>
    <div class="content">　　○题空翠轩 

　　万竹如云盛琅玕起石边分枝巢翡翠觧箨化蜿蜒黑映潇湘雨青浮鄠杜天含滋团队露倒影漾清涟不柰蝉号夜深期凤至年小冠知隐者虚室候神仙月上南荣坐风清北牅眠壁鱼干缥帙海鹤操朱弦结友多裘仲封侯薄渭川忘形日相对秀色更媚媚 

　　○丁未除夕 

　　东风来日本北斗辟玄枵坐并华榱荫班违紫禁朝清觞陶令节明烛炳通宵曲付蛾眉唱香添鹊尾烧俗传傩逐厉事类慱成枭旧疾应全减新欢且共要压城云暗度侵慢雨斜飘红折丛梅萼青缄弱柳条明朝还献岁更颂玉盘椒 

　　○拟香奁八咏 

　　黛眉颦色 
　　香顂啼痕 
　　花尘春迹 
　　云窓秋梦 
　　绣床凝思 
　　金钱卜欢 
　　月奁匀面 
　　金盆沐发 
　　对雨 

　　黛眉颦色 

　　纔歌愁易敛。欲画思难任雨过峯犹湿归柳未深汉宫休竞学。秦镜莫重临。不是嫌施粉。翻疑病捧心曲如天上月纤似树头禽。尽日窥青锁。如何别到今。 

　　香顂啼痕 

　　何限相思泪。年年苦别离。当春羞春见。终日为君垂。落粉和双玉。残红界一丝。仙人辞汉日公主嫁胡时凤蜡流应少鲛销拭已滋空弹银甲尽。却恨锦书迟。 

　　花尘春迹 

　　罗袜凌波小。潜行辇路中。东风吹不散。南陌去谁同。艳想莲双拆。痕留月半弓定知争拾翠应怕践残红喜蝶无情扑。灵犀有意通。如何珠百琲。小妾妬翔风。 

　　云窓秋梦 

　　朦胧歌玉枕。蛩语夜何长。羽化为胡蝶。神游蹑凤皇。金屏残宿火。翠被怯新霜。不识天涯路。相逢马上郎。关山度辽水。云雨会巫阳。不奈铃搅。惊回月半床。 

　　绣床凝思 

　　丁香花百结宛转若为生蛱蝶描初半鸳鸯刺未成重将藕丝续独看柳花行入户羞双燕停针恠一莺那知天女巧翻为雪儿轻困懒春犹剧无人识此情 

　　金钱卜欢 

　　字忆开元日清光尚自全不知人逺近犹似汝方圆一别乌衣后三回白雁前芳心偷自祝吉语定真传玉兆符龟灼银河待鹊填可能如子母无术学神仙 

　　月奁匀面 

　　新妆自时世寳镜拂尘埃妬雪重施粉看花莫近台春风玉树并秋水白莲开瘦怯空光照娇怜颜色回初酣妃子酒更点寿阳梅有约西园会邻娃不用催 

　　金盆沐发 

　　发乱朝新沐兰汤试手慵年衰空自洁人远为谁容花委随飞凤水动浴蟠龙到地青丝滑掩月黑云浓向日晞初薄临风绾更松休疑华山女此地复相逢 

　　对雨 

　　朝云纔触石夜月又从星霹雳开三峡滂沱覆四溟宽夏称兕爵志喜续麟经即恐蛟龙怒那知蜥蜴灵润添禾黍色清挹芰荷馨战伐今应息讴歌且复听常希流麦凤诚聚读书萤倚丈前寸望平波绿满汀 

　　○辛亥岁烧灯日张彦皋携酒相过与杨鸣寉丁一鹤陈仲谋及诸门生十有二人共饮回以笙歌归院落灯火下楼台分韵赋诗余得归字 

　　节过传柑后余寒袭故衣雷从梅上尽春向柳边归且复从人饮何湏密妓园金吾犹不禁鹦鹉试频挥上客推文靖仙翁得令威交游知有道笑语共无机细雨朝还作高云夜不飞玉箫停凤曲银烛継蟾辉但觉新欢治应知旧事非莫辞同潦倒良会古来稀 

　　○壬子夏端居二湖与二三子读苦书而热如焚一坐四迁杜少陵发狂大呌非过言也回思云间时往来吕邵仁族其地有林薮之美池台之胜可以避暑而游士寓公咸会于此相与穷日夜为乐及兵变之后所至成墟海内忘形半为异物感衰荣之无定悼生死之相违遂成三十四韵粗述其事云 

　　地僻从吾放山深少客过昏昏蒸酷暑欝欝抱沉痾断酒愁为敌抛书睡作魔云生空望雨水涸不通河唱和闻蛙吹遨游记鹤坡辋川移绝境瀑布激悬波数子论新好诸翁乐太和百萹齐屈贾 【 杨钱崖】 五字逼阴何 【 郑本初】 共哂佯狂彻 【 鲁道原】 焉知好辩轲 【 马文璧】 氷壶清莫比 【 夏景渊】 钱砚老犹磨 【 吕德厚】 公子时同载 【 夏士文】 将军夜不诃 【 邵篔谷】 结交真有道 【 儿菊存】 与物总无他 【 儿耕间】 每喜方舟坐何烦信马驮秋风千户竹宿露半池荷席赌藏钩今亭邀窃药娥 【 有宾月亭】 颇黎行冻蚁玛瑙进寒鼍潦倒衣从湿歌倾弁或俄胡雏能觱栗汉女善颦婆对舞翻朱袖群讴敛翠蛾纷纷方大噱浩浩渐微酡壶中恒三马诗成愧一螺如何弃俎豆却复老干戈落雁长淮远蜚鸿大野多死生俱异或出处不同科泪泣荆人玉肠回织女校秪怜成肮脏及此叹蹉跎室已如悬磬门今信设罗凌霄萦小草平地引危柯水鸟浮沈戏林蝉断续歌分廿留白屋身免束青緺晚牧幽湖上春耕田磵阿丹砂寻旧井金剎过祗陀岂复因般乐应知废切磋茫然感平昔兴发强吟哦 

　　○丙辰立春日大雪二十韵在凤阳作 

　　正月淮南雪。空花五叶纤。随风成唾王。平地出形盐。重拆鸳鸯瓦。轻穿翡翠帘。色迷云外寉。光掩月中蟾。河水氷犹合。昆冈火复炎。方圆如有道。先后亦无嫌。岁旱今方剧。春寒更觉添。夜深声淋沥。天近气清严鲛女愁停杼鸡人误报签一时延胜赏万里入遐瞻路失羊肠曲山呈马耳尖。炊烟空近市。急溜断虚檐。林鹊饥争啄。川鱼畏却潜。往来听杖屦。歌舞起闾阎。研冻诗重赋。瓶存酒试拈节高贫士卧时信老农占独树危能立。枯黄润搃沾。宫妆梅粲粲。野秀夌蔪蔪。白首歌谁和。朱门味兼。谩思全帐客。痛饮正厌厌。 

　　○晓庵山水小幅 

　　高堂见林壑忽似过雷峰窈窕一门险峥嵘千嶂重人声何处荅虎迹有时逢怒瀑流清耳曾云起荡胸松枯寒落子草碧暖勾葺势出丹青假神疑造化锺沧洲非世外玄圃亦王封绝境湏吾赏他年策瘦筇 

　　○题画 

　　水通银汉远山对赤城高一曲琼台路春来尽碧桃玉局弹棋旨不平 

　　清江贝先生诗集卷之八 

　　●清江贝先生诗集卷之九 

　　七言绝句 

　　◆七言绝句 

　　别候春燕 
　　胜南洲红梅 
　　西湖竹枝 
　　赠小南枝 
　　城南绝句 
　　清明日 
　　枯棘双禽 
　　道中见梅 
　　东村漫兴 
　　苕溪陆文宝挟笔过雪间持卷求余言而一时缙绅之户不啻百萹有论笔法自赵松雪用落墨而始废者有为笔卦者近世肤学小子率意妄作类如此可叹也已因赋五绝 
　　立春后五日 
　　次韵邵篔谷暮春三首 
　　题红梅 
　　漫成 
　　赤城吕徽之慱闻强识宋亡遂晦不仕一日大雪中至巨家易谷立堂下久之堂东偏众客方咏雪有分韵得蝶字者艾思不就徽之不觉失笑咸诘之曰汝何笑曰吾欲用滕王蛱蝶事耳众客皆惊阴知其为徽之也延之坐不可欲赒以谷辞既去使人尾之至其居地极幽阻及雪霁候焉荆扉竹屋不蔽风雨见桶中坐一妇人盖其妻也问徽之所在曰出捕鱼矣得于溪上具言所以来之意曰诸子可少留乃换酒共饮返宿道傍大楼下主人恠舆马之盛因言其状主人亦不知有徽之也明日求之则已迁居矣徽之甞与陈刚中相过于道刚中下驴揖遂问乘驴故事各举一事至四十事而刚中止矣徽之曰吾尚记某事出某书凡三十端后不知所终因赋一绝云 
　　别徐楚芳 
</div>
    <div class="pagination">
<a href="清江贝先生诗集_page23.html">上一页</a><span>...</span><a href="清江贝先生诗集_page19.html">19</a><a href="清江贝先生诗集_page20.html">20</a><a href="清江贝先生诗集_page21.html">21</a><a href="清江贝先生诗集_page22.html">22</a><a href="清江贝先生诗集_page23.html">23</a><span class="current-page">24</span><a href="清江贝先生诗集_page25.html">25</a><a href="清江贝先生诗集_page26.html">26</a><a href="清江贝先生诗集_page27.html">27</a><a href="清江贝先生诗集_page28.html">28</a><a href="清江贝先生诗集_page29.html">29</a><span>...</span><a href="清江贝先生诗集_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
