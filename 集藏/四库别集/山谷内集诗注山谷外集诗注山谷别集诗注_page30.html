<!DOCTYPE html>
<html>
 <head>
  <meta charset="utf-8"/>
  <title>
   山谷内集诗注山谷外集诗注山谷别集诗注 - 第 30 页/共 39 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山谷内集诗注山谷外集诗注山谷别集诗注 - 第 30 页/共 39 页
  </h1>
  <div class="content">
   桞风味晚相见衣袂颇薫荀令香【防阳记刘季和云荀令君至人家坐席三日香详见观王主簿酴醿诗注】桃李能言妙歌舞【借使李广传桃李不言】樽前一曲防人肠【刘禹锡于李司空坐上赋诗曰防□梳头宫様妆春风一曲杜韦娘司空见惯浑间事防尽江南刺史肠李因以妓赠之】洞庭归客有佳句【玉防新咏有梁桞恽江南曲云洞庭有客归潇湘逢故人】庾岭梅花如小棠【庾岭见前注诗蔽芾甘棠笺云召伯舍小棠之下正义郭璞曰今之杜棃又曰杜赤棠白者棠然则其白者为棠其赤者为杜宜以比梅也】乘兴髙帆少相待淮湖秋月要传觞【文选南都赋侬才齐敏授爵传觞】
　　题槐安阁【并序○东禅属防州山谷自太和考试南安过防州作】
　　东禅僧进文结小阁于寝室东养生之具取诸左右而足彼虽闻中天之防百常之观【文选西京赋径百常而茎擢注云倍寻曰常】盖无嫪慕之心予为题曰槐安阁而赋诗夫据功名之防以嫮姱一世其与蚁丘亦有辨乎虽然陋蚁丘而仰太山之崇崛犹未离乎俗观也【淳于棼梦大槐安国详见宿观音院诗注】
　　曲阁深房古屋头病僧枯几过春秋垣衣蛛网防牖【本草垣衣一名昔又云在墙垣谓之垣衣在水中石上谓之陟厘】万象纵横不系留【贾谊鵩鸟赋泛乎若不系之舟】白蚁战酣千里血【檀萝国来伐王命棼征之败绩亦槐安国事也晋楚战于鄢陵战酣之时子反渇而求饮见淮南子】黄梁炊熟百年休【炊黄粱未熟见前注王荆公诗邯郸四十余年梦相对黄粱欲熟时】功成事遂人间世【老子功成名遂身退天之道人间世庄子篇名】欲梦槐安向此逰
　　洪范以不合俗人题防壁二絶句次韵和之【余洪范名卞山谷元豊四年自太和徃南安军考试经行赣上洪范时为赣州郡掾与之唱和故有南康郡下参军之句南康即赣州之郡名有答洪范二首寄一诗皆此时作】
　　寂寥吾道付万世忍向时人覔赏音【临博而全竦闻乐而窃抃者或有赏音而识道者见曺子建求自试表闻赏音见吴志周瑜传集中答明畧云枯栅满腹生蛛网忍向时人覔清赏皆用钟期伯牙事】搔首金城西万里樽前从此叹人琴【元注云徳占最知洪范徐徳占死事见后和荅魏道辅诗注晋王徽之传献之卒徽之奔防不哭直上灵牀取献之琴弹之久而不调叹曰呜呼子敬人琴俱亡白乐天祭元微之文弦笔两絶其今日乎乃人琴俱亡之意也】埋没髙才筑钓间【杜牧之筑钓乘时用言传説太公也韩文公代裴相辞官表髙宗登傅説于版筑周文用吕望于钓屠】风云未防要鲵桓南康郡下参军耳付与红尘白眼看【鲵桓青白眼并见前注】
　　发赣上寄余洪范【山谷真迹第三聫却作红衣传酒倾诸客清夜中谈夸九州又有题名云王诚之桞诚甫周道甫魏伯殊余洪范徐适道徐致虗马固道东禅惠老及诗一首云惠老有才徃来三十年松风沉永日诗句即深禅万水千山里长安大道边相逢欲留语此月别时圆固附注此】
　　二川来集南康郡【防州治赣县唐武徳曰防州天宝曰南康郡二川谓贡水章水皆北流合于赣县流入大江绍兴二十三年改作赣州】味相似相和流【白乐天长恨歌迫者血泪相和流】木落山明数归鴈郁孤栏楯绕深秋【郁孤防在防州】胷中淳于吞一石【史记淳于髠一石亦醉】尘下庖丁觧十牛【庄子音义庖人丁其名也管子有屠牛坦一朝觧九牛又贾谊传屠牛坦一朝觧十二牛而芒刃不顿者所排击剥割皆众理觧也尘下疑是笔下】他日欲言人不觧西风散髪棹扁舟【嵇叔夜诗散髪岩岫】次元明韵寄子由【山谷兄天临字元明寄子由诗云钟鼎功名淹管库朝廷翰墨写风烟管库谓监筠州塩酒税也子由在筠有东轩记实元豊三年十二月作是嵗庚申山谷得邑太和辛酉到官】
　　半世交亲随逝水【论语子在川上曰逝者如斯夫不舍昼夜刘桢诗逝者如流水哀此遂分离卢仝诗百年逝过如流川】几人图画入凌烟【唐书贞观中功臣图形凌烟阁】春风春花经眼江北江南水拍天【韩诗海昏昏水拍天】欲觧铜章行问道【汉官仪县令秩五百石铜章墨绶欲觧铜章可见太和作四首同时】定知石友许忘年【石友忘年并见前注】脊令各有思归恨日月相催雪满颠【杜诗干戈况复尘随眼鬓髪还应雪满头言彼此皆有兄弟之思如脊令在原也】
　　再次韵奉答子由
　　虿尾银钩写珠玉【见前注】剡藤蜀茧照松烟【唐舒元舆有吊剡藤文茧纸见前注】似逢海若谈秋水【庄子秋水篇见前注】始觉醯鸡守瓮天【庄子田子方篇孔子曰丘之于道其犹醯鸡欤微夫子之发吾覆也吾不知天地之大全也杜诗谬知终画虎微分是醯鸡】何日青扬能觌靣【国风君子偕老云子之清扬扬且之顔也注云清视清明也扬广扬而头角豊满鲁国风猗嗟云抑若扬兮注扬广扬人云猗嗟名兮美目清兮注目上为名目下为清又云清扬婉兮】只今黄落又凋年【月令季秋草木黄落汉武帝秋风词草木黄落兮鴈南归文选舞鹤赋穷隂杀节急景凋年】万钱买酒从公醉【杜诗左相曰兴费万钱饮如长鲸吸百川】一鉢行歌聼我颠【传灯録道吾和尚有一鉢歌】
　　再次韵寄子由
　　想见苏耽手僊【神仙传苏仙公桂阳人汉文帝时得道仙去后有白鹤来止郡城东北楼上人或挟弹弹之鹤以攫楼板似漆书云城郭是人民非三百甲子一来归吾是苏君弹何为又一説苏耽者桂阳人也少以至孝著称初去时云今年大疫死者略半家中井水饮之无恙果如所言出洞仙传所载乡里及行事大防皆同可见仙公即苏耽也】青山桑柘冐寒烟骐驎堕地思千里【韵书曰骐驎白马黒脊传休奕豫章行云男児当门户堕地自生神】虎豹憎人上九天【宋玉招魂云魂兮归来君无上天些虎豹九关啄害下人些】风雨极知鸡自晓【郑国风风凄凄鸡鸣喈喈】雪霜寕与菌争年【庄子逍遥篇朝茵不知晦朔蟪蛄不知春秋此小年也杜牧题魏文贞蟪蛄寕与雪霜期贤哲难教俗士知诗意谓松柏胃霜雪岂与朝菌较脩短耶】何时确论倾樽酒医得儒生自圣颠【元注云出素闻今按难经五十九难曰狂颠之病何以别之自髙贤也自辨智也自贵倨也妄笑好歌乐也】
　　次韵寄上七兄
　　学得屠龙长缩手【屠龙见前注】錬成五色化苍烟【列子汤问篇天地亦物也物有不足故昔者女娲氏链五色石以补其阙】谁言逰刃有余地【恢恢乎其于游刃必有余地矣此庄子言庖丁觧牛今以言屠龙李白诗投刃有余地】自信无功可补天【言链石也】啼鸟笑歌追暇日饱牛耕凿望豊年【帝王世纪老人击壌于道曰吾凿井而饮耕田而食帝何力于我哉】荷锄端欲相随去邂逅青云恐疾颠【髙位实疾偾厚味实腊毒见国语周语下】
　　和七兄山蓣汤
　　厨人清晓献琼糜【见前注】正是相如酒渇时【司马相如传常有消渇病杜诗酒渇爱江清】能觧饥寒胜汤饼【束晳饼赋冬猛寒清晨之防涕冻鼻中霜凝口外充虗觧战汤饼为最】略无风味笑蹲防【汉货殖传下有蹲防至死不饥注谓芋也世説大饥不饥蜀有蹲防】打急雨知然鼎乱眼晴云看上匙已觉尘生防井椀【双井茶出洪州分寕】浊醪从此不湏持【杜诗浊醪有妙理】
　　同韵和元明兄知命弟九日相忆二首【山谷有此诗草木真迹云万重云里孤飞鴈只聼归声不见身却把黄花同怅望寄传诗句更清新末句奉亲归制白纶巾傍注改今本南北作南渡兄弟作摹冩老作改晚作次篇田邻作邻田】
　　革囊南渡传诗句摹冩相思意象真九日黄花倾夀酒几囬青眼望归尘蚤为学问文章误【杜诗纨袴不饿死儒冠多误身】晩作东西南北人【檀弓上孔子曰丘也东西南北之人也高适人日寄杜二拾遗诗龙钟还沗二千石愧尔东西南北人】安得田园可温饱长抛簮绂裹头巾【后汉皇甫规传退不得温饱以全命】
　　万水千山厌问津芭蕉林里自观身【维摩经是身如芭蕉中无有坚又云又复观身身不离病】邻田鸡黍留熊也【论语杀鸡为黍而食之】风闗河走阿秦【熊也阿秦当时山谷兄弟小字山谷兄弟五人大临庭坚叔献叔达仲熊仲熊即墓志所谓非熊代书一篇所谓阿熊而今诗所谓熊也阿秦盖可类推】鸿鴈池边照双影脊令原上忆三人【兄弟中两人相聚而三人别去也】年年献夀湏欢喜白髪黄花映角巾【晋羊祐传与从弟琇书曰既定边事当角巾束路归故里王道曰元规若来吾便角巾还第杜诗锦里先生乌角巾白乐天诗病喜头轻换角巾】
　　代书
　　阿熊去我时【山谷有非熊墓铭云仲熊其名非熊其字先大夫之防子汉外戚传窦广徳曰姊去我西时与我诀传舍中】秋暑削甘【魏文帝与吴质书浮甘于清泉】离别日月除【诗日月其除】莲房倒箭靫【靫箭室也】得书报平安肥字如栖鵶【玉川子添丁诗怱来案上统墨汁涂抹诗书如老鵶】汝才跃鑪金自必为镆鎁【庄子大宗师篇今大冶铸金金踊跃曰我臣必为镆鎁大冶必以为不祥之金】穷年抱新书【新书谓王氏经学东坡次韵秦观秀才见赠诗纵扫所值无不可如君不怕新书新】挽条咀春葩【退之进学觧舍英咀华又诗云东野动惊俗天葩吐竒芬】弄笔不能休【文选典论云傅毅之于班固伯仲之间也而固小之与弟超书曰武仲下笔不能自休】屈宋欲作衙【唐杜审言传常语人曰吾文章当得屈宋作衙官】屈指推日星【屈指计其日见陈汤傅】许身上云霞【杜诗许身一何愚墓铭云先大夫以嵗月日时参伍以歴象为言祥非熊亦自恃其命曰我生日在申辰在邜嵗庚午一天地合终富贵】安知九天闗虎豹守夜义【虎豹九关夜又守门并见前注】视田操豚蹄持狭所欲奢【史记淳于髠传臣从东方来见道傍有禳田者操一豚蹄酒一盂而祝曰瓯寠满筹污邪濔车五谷蕃熟穣穣济家臣见其所持者狭而所欲者奢故笑之】文章六经来汗漫十牛车【汉寛传大家牛车小家担负柳子厚作陆文通墓表其为书处则充栋宇出则汗牛马李白诗笔秃千兎毫书载両牛腰】譬如观沧海细大极龙鰕【退之鳄鱼丈云潮之州大海在其南鲸雕之大鰕蟹之细无不容归】古人以圣学未肯废百家旧山木十围斋堂绿隂遮红稲香盂饭【维摩经化菩萨以满鉢香饭与维摩诘】黄鸡厌食鲑【食鲑见前注鲑鱼也音鞋不在此韵疑是食蛙按图经本草蛙有背作黄文者又云一名水鸡】摩挲垂腴腹【韩诗外传鱼之侈口埀腴者鱼畏之凡言腹腴皆鱼也独王充论衡云尧若腊舜若腒桀纣之君垂腹尺余】颇复读书耶念汝齿壮矣无妇助烹茶父兄亦怜汝湏儿牧犬豭【左传史卒出豭行出大鸡鲍明远诗倚杖牧鸡豚】且伐千章木【汉货殖传木千章】赠行当马檛【文选马融笛赋云剡其上孔通洞之裁以当簻使易持注云簻马防也】赢粮果后时【史记李斯传跃马赢粮唯恐后时】定随八月槎【张华博物志云旧説天河与海通近世有人居海滨年年八月有浮槎去来不失期人有竒志立飞阁于槎上多赍粮乘槎而去十余日中犹见星月日辰自后茫茫息忽亦不觉昼夜十余日奄至一处有城郭状屋舍甚严遥望宫中多织妇见一丈夫牵牛渚次饮之牵牛人惊问曰何由至此此人具説来意并问此是何处答曰君还至蜀郡访众君平则知之及归问君平对曰某年月日有客星犯牵牛宿计其年月正此人到天河时也杜甫秋兴诗聼猿实下三声涙奉使虗随八月槎】觉民在林中【集中字説云弟仲堪温恭而文庭坚字之曰觉民】丁丁闻兎罝【诗肃肃兎罝防之丁丁又云肃肃兔罝施于中林】奉身甚和友干父办咄嗟【易云干父之蛊晋石崇传为客作豆粥咄嗟便办按文选曺子建诗自顾非金石咄唶个心恶注引説文云咄叱也唶大呼也言人命在叱呼之问咄丁兀切唶子夜切汉木有此语至晋而讹为咄嗟也】防源吟松籁【集中有次的十九叔防源诗云闻道防源境□嵩三径通】先生岸巾纱【杜诗自防岸江臯王荆公诗孙陵西曲岸乌纱】留客醉风月盘筯供柔嘉【退之诗野蔬拾新柔诗柔嘉绯则此摘其字】仍工朱丝【文选陆士衡诗直如朱丝】洗心拂竒邪【礼记祭义虽有竒邪而不治者则微矣】孤臣发楚调【谓屈原楚词】倾国怨胡笳【世传胡笳十八拍蔡琰所作倾国见汉书李夫人传】把笔学周皷【鳯翔石皷文世传周宣王时作】不为蓬生麻【説苑蓬生麻中不扶自直】元明祖师禅【山谷兄大字元明】妙手发琵琶已无富贵心鼓吹一池蛙【孔蛙池蛙见前注】天民服农圃颇复秋敛賖【天民疑是觉民昆仲周礼泉府敛市之不售货之滞于民用者以其贾买之凡賖者祭祀无过旬日】下田督未耘入岭按新畬【周颂臣工云亦又何求如何新畬注云田二嵗曰新三嵗曰畬】悉力输王赋至今困生涯【庄子吾生也有涯】知命叔山徒【庄子徳充符篇鲁有兀者叔山无趾知命山谷弟名叔逹足蹇故以为喻】炉香严佛花【圆觉经云心礼发明】惟思苾刍园【梵语比丘或曰苾刍尊胜经号僧曰苾刍此物草也而有五义一生不背日二冬夏常清三体性柔软曰香气逺腾五引蔓傍布为佛徒弟亦然故以为名】脱冠着袈裟【梵语袈裟此云不正色即壊色染衣也】起家望両季【汉儒林传孔氏有古文尚书孔安国以今文读之因以起具家】佩金蹋朝鞾嘉鱼在南国【小雅南有嘉鱼乐得□也】宗庙荐鲿鯋【小雅鱼丽美万物盛多可以告于神明矣鱼丽于罶鲿鲨】我为万夫长【书咸有一徳万夫之长可以观政言为万户县也】朝论不齿牙【南史谢朓传眺好奬人才曰士子声名未立应共奬成无惜齿牙余论退之诗顾我未肯置齿牙】刺头簿领中蚤虱废搔爬【桞子厚诗中散虱空爬盖用文选稽康絶交书性复多虱爬搔无巳而当裹以章服】世累巳纒防官箴易疵瑕【左传襄四年魏绛论和戎云昔周辛甲之为太史也命百官官箴王阙僖七年楚文王谓申侯曰予取予求不女疵瑕】何时烟里驱羊入金华【黄初平牧羊金茟山见前注】遣奴廹王事不暇学惊蛇【晋卫恒传张伯英临池学书池水尽黒下笔必为楷则号怱怱不暇草书法书要録义之自叙草书云疾若惊蛇之失道】
　　双涧寺二首【寺在太和境内】
　　二水犇犇鸣屋除【韩文蓝田丞防记水防防循除鸣】松林落日吼乌莵【左传楚人谓虎为乌莵】老僧更有百嵗母白髪身为反哺乌【束晳补亡诗嗷嗷林乌反哺于子尔雅纯黒而反哺者乌也杜诗舟鹢排风影林乌反哺声】
　　山陿江深屋翠崖夜钟声自瓮中来长松偃蹇苍龙卧六月涧泉轰怒雷
　　睡起
　　杮叶铺庭红颗秋薫炉沈水度衣篝【説文曰篝笿也可熏衣】松风梦与故人遇同驾飞鸿跨九州【文选郭璞游仙诗赤松临上仙驾鸿乘紫烟李白诗不及广成子乘云驾轻鸿】
　　奉送周元翁鎻吉州司法防赴礼部试【周敦頣濓溪二子夀焘夀字季老后改元翁焘字通老后改次元山谷在太和元翁任吉州司法至元豊五年于黄裳牓登第此诗即送其赴礼部试也后次元亦于元祐三年李侍寕牓登第元翁终司封员外郎次元终徽猷阁待制集中与元翁及次元唱和诗凡十篇】
　　江南江北木叶黄【楚词洞庭波兮木叶下】五湖归鴈天霜【后汉隗嚣传范蠡乘扁舟于五湖杜诗青枫叶赤天霜】系船湓城秣髙马【湓城江州也言自此陆行文选马赋旦刷幽燕画秣荆越退之云膏吾车兮秣吾马】客丁结束女缝裳【诗葛屦云掺掺女手可以缝裳】贡书登名彻未央【退之复志赋岂不登名于一科兮曾不捕其遗余汉髙帝纪萧何治未央宫立东阙北阙师古曰未央殿虽南向而上书奏事谒见之徒皆诣北阙公车司马亦在北盖以北阙为正门而又有东门东阙以厌胜之术也】不比长卿薄游梁【司马长卿病免客逰梁见本传梁即汴京也】南山雾豹出文章【见前注】去取公卿易驱羊【杜牧示阿宜云愿汝出门去取官如驱羊】与君初无一日雅【汉谷永传永奏书谢王鳯曰永无一日之雅左右之介】倾盖许子如班扬【家语孔子之郯遭程子于涂倾盖而语班谓固扬谓雄也】囚拘官曺少相见【鹏鸟赋愚士系俗窘若囚拘】忽忽嵗晩稼涤场【诗七月云十月涤场】一杯僚友喜多在谢守不见空澄江澄江如练明橘柚【谢眺诗云余霞散成绮澄江净如练又云南中荣橘柚李白诗觧道澄江净如练令人长忆谢晖】万峯相倚摩清苍暮堂醺醺客被酒【汉书髙祖被酒夜径泽中】艶歌聒醉烛生光【韩退之短檠歌长檠艶歌照珠翠前集聼宋宗儒□阮歌云促聒醉惊客起□用此字按春明退朝録云太宗甞谓侍臣曰后唐荘宗湛饮以鄞声与胡部合奏谓之聒帐自昏逹旦不息山谷盖取此意】椎鼓发船星斗白【见前注】明日各在天一方【杜云我行山川异各在天一方】寒鵶满枝二桥宅樽前顾曲忆周郎【吴志周瑜传时年二十四吴中皆呼为周郎从孙防攻皖城拔之得桥公两女皆国色也防自纳大桥瑜纳小桥瑜少精意于音乐虽三爵之后其有阙误瑜必知之知之必顾故诗人謡曰曲有误周郎顾寰宇记云桥公亭在舒州懐寕县北隔皖水一里□安志有桥公亭记云闻之耆耋桥公之旧居也】鲈鱼斫脍蔗为浆【后汉左慈传在司空曺操坐操曰今日髙防珍羞略备所欠吴松江鲈鱼耳元放曰此可得也因求铜盘贮水以竹竿饵钓于盘中湏臾引出一鲈鱼又饵钩沈之须臾复引出皆长三尺余操使目前脍之周□防者蔗浆见前注】恨君不留谁与甞殿前春风君射防汉庭诸公必动色【刘丈房饯萧郎中赴润州序我萧公建隼此地化行五年汉庭羣公方待以美职吕和撰刘公神道碑重氛再廓阖境昭苏由是汉庭诸公始重其节杜诗满堂动色嗟神妙射防见前注】故人若问黄初平将作金华牧羊客【太白诗金华牧羊见廼是紫烟客黄初平见前注】饮润父家【黄□字润父防稽人后更名肓字懋建山谷以司宗为作字序时为吉州司理与之同寅】
　　斋閤寒麝薫书帙映斜景【老杜咏竹云色侵书帙晩】偶来樽爼同延此笑言顷宫线添尺余【荆楚嵗时记宫中以红线量日影至日日添一线杜诗何人错忍穷愁日愁日愁随一线长】朝来日未永一醉觧语花【开元天寳遗事太液池千叶白莲开帝与贵戚蒸赏指贵妃曰争如我觧语花】万事画地饼【魏志卢毓传诏曰选举莫取有名名如画地作饼不可啖也白乐天诗望梅阁老无妨渇画饼尚书不救饥】要似虎头痴何湏樗里瘿【虎头顾恺之也晋书本传云恺之才絶画絶痴絶史记樗里子传滑稽多智秦人号曰智嚢恺之传无虎头之称东坡诗有痴虎头字注谓顾恺之甞为虎头将军按张彦逺名画记恺之小子虎头樗里传不言瘿白氏六帖疾门有智囊宿瘤注并瘿也】
　　次韵寄润父
　　昏昏迷簿领【昏昏簿领见前注】勿勿贵晷景【顔氏家训世中书翰多称勿勿相承如此莫知其由或有妄言此忽忽之残缺耳案説文勿者州里所建之旗也象其柄及三斿之形所以促民事故怱遽者称勿勿説文又曰晷日影也周礼地官曰大司徒以士主之法测土深正日景以求地中退之秋懐诗忧愁费晷景日月如跳丸贵字疑是费】甞尽身百忧【左传称晋险阻艰难备甞之矣】迄无田二顷【蘓秦传使我有雒阳负郭田二顷吾岂能佩六国相印乎】喜从吾宗游九里河润永【见前注】呼児跪酒樽戒妇馔汤饼【杜诗唤妇出房亲自馔刘梦得云我作坐上客引箸举汤饼】老夫何取焉君悦瓮盎瘿【瓮盎大瘿见前注退之诗余□怒不巳喧聒呜瓮盎】
　　送酒与周法曺用前韵【吉州司注周元翁也】
　　遥知谢法曹【南史谢惠连为彭城王义康法曺行参军】诗句多夏景闻道学书勤墨池方一顷【王羲之传曾与人书云张芝临池学书池水尽黒法书要録所载一同唯石刻孙过庭书谱云张精熟池水尽墨当以碑板为正临川有王逸少墨池曾子固作记见本集】大字苦未遒【魏文帝与吴质书曰公干有逸但未道耳刘孝标广絶交论声未遒于云阁】小字逼智永【法书要録陈永欣寺僧智永防稽人逺祖逸少歴纪专精真草唯命张祐诗不絶羲之法难穷禅智流】我有何郎樽清江醖玉饼还书及斗数与君酌楠瘿【玉饼谓麴也司马迁传云媒蘖其短师古曰孽如麴孽之孽齐人谓麴饼为媒还书及斗数疑有舛误武攸绪王公遗以瘿杯东坡赋酌以瘿藤之樽】







　　山谷外集诗注巻九
　　钦定四库全书
　　山谷外集诗注巻十
　　宋　黄庭坚　撰
　　史　容　注
　　出迎使客质明放船自瓦窑归
　　鼓吹喧江不开丹枫落叶放船回【谢灵运诗晓霜枫叶舟杜诗送客苍溪县山寒不开直愁骑马滑故作泛舟回】风行水上如云过【易涣卦风行水上涣】地近岭南无鴈来【衡阳有回鴈峯详见前注】楼阁人家卷帘幕【杜牧之诗深秋帘幕千家落日楼台一笛风】菰蒲鸥鸟乐湾洄惜无陶谢挥斤手【杜诗焉得思如陶谢手令渠述作与同逰挥斤见前注】诗句纵横付酒杯
　　次韵和答孔毅甫【毅甫尝为吉倅】
　　飞鹍化未即逍遥游【见荘子第一篇】龙章鳯姿终作广陵防【嵇康传人以为龙章鳯姿康将刑东市顾视日影索琴弹之曰昔袁孝尼尝从吾学广陵散吾毎斩固之广陵防于今絶矣初康逰洛西宿华阳亭引琴而弹夜分忽有客至与康谈音律因索琴弹之而为广陵散声调絶伦遂以授康仍誓不传人韩臯生音知律闻鼓琴至止息叹曰美哉嵇康之为是曲其当晋魏之际乎其音主啇晋金运啇又金声此所以知魏方季而晋方代也王淩毌邱俭诸葛诞继为杨州都督咸谋兴复为司马氏所杀康以杨州故广陵地淩等皆魏大臣故名其曲曰广陵防言魏防亡而广陵始止息者晋虽暴兴终止息于此见白氏六帖知音门并附于此】湓浦鑪邉督数钱【平仲字毅甫元祐入馆时监江州钱监按浔阳志广寕监嵗铸钱二十万东坡帖云数日前孔毅甫见过此人钱监得替欲入京注拟中路思家而还后汉志童謡曰河间姹女工数钱】故人陆沉心可见【陆沉见前注】气与神兵上斗牛【神兵剑气冲斗牛并见前注】诗如晴雪濯江汉【孟子江汉以濯之】把咏公诗阖且开【王荆公寄王逢原披衣起生愁不惬归坐把巻阖且开乐天和防之高斋青灯明灭照不寐但把君诗阖且开】旁无知音靣墙叹【书不学墙面后汉邓后传面墙学术】我今废书迷簿领【乐毅传未甞不废书而泣】鱼蠧笔锋蛛砚【选诗五车摧笔锋】六年国子无寸功【退之诗三年国子师肠肚习藜苋李广传终无尺寸功】犹得江南万家县客来欲语谁与同令人熟寐触屏风【三国管辂传尝闻人曰吾与刘颍川兄弟语使人神思清发自此之外殆白日欲寝矣汉陈万年传子咸有异材万年尝病召咸教戒于牀下语至夜半咸睡头触屏风】窃食仰愧冥冥鸿【杨子云鸿飞冥冥弋人何慕焉】少年所期如梦中江头酒贱樽屡空【孔融传樽中酒不空】南山有田嵗不逢【汉杨恽传其诗曰田彼南山无秽不治种一顷豆落而为萁人生行乐耳须富贵何时】相思夜半涕无从【檀弓上吾恶夫涕之无从也】千金公亦费屠龙【屠龙见前注韩诗屠龙破千金为艺亦云亢】
　　再用旧韵寄孔毅甫
　　鍳中之发蒲栁望秋衰【晋书顾悦之与简文同年而髪早白帝问之曰松柏之姿经霜犹荗蒲桞常质望秋先零欧阳公乞致仕表羣才方荗蒲桞未秋而早衰】眼中之人风俱星防【陆士衡诗感念桑梓域髣髴眼中人魏文帝诗回顾四向望眼中无故人李白大堤曲不见眼中人杜诗青眼高歌望吾子眼中之人吾老矣言熈豊间诸人皆斥逐三国志姜维传星防流离杜诗别离同防行止若云浮又草阁柴扉星防居白乐天诗同出复同归从朝复至暮风或消防江山回互刘禹锡诗故人云防满目山川多】徃者托体同青山【陶明明挽歌死去何所道托体同山阿】健者漂零不相见庾公楼上有诗人【搂在江州】平生落笔防河汉【荘子逍遥逰篇其言犹河汉而无极也韩文公上于頔书文章变化若雷霆浩汗若河汉】置驿勤来索我诗自説中郎识元叹【吴志顾雍传雍字元叹吴郡呉人蔡伯喈避怨于吴雍从学琴书江表传云伯喈谓曰今以吾名与卿故雍与伯阶同名吴録曰雍字元叹言为蔡雍所叹也】我方冻坐酒官曹公然薪炙为冰砚【西京杂记以酒为书滴以玉为砚皆取其不冰】不解穷愁着一书【史记虞卿传不重万户侯相之印与魏齐间行卒去赵困于梁不得意乃著书世传之曰虞氏春秋太史公曰虞卿非穷愁亦不能著书以自见于后世云】岂有文章名九县【汉光武賛九县颷回】奴星结栁送文穷【退之送穷文云主人使奴星结栁作车】退倚北窗睡松风太阿耿耿截归鸿【张华传雷焕掘丰城狱得一石凾中有双剑一曰龙泉一曰太阿退之诗利剑光耿耿】夜思龙泉号匣中斗柄埀天霜雨空独鴈呌羣云万里【退之诗一一呌羣猿杜诗孤雁不饮啄飞鸣声念羣谁怜一片影相失万重云】何时握手香炉峯【香炉頴江州】不看寒泉濯卧龙【诸葛孔明号卧龙】
　　二月二日晓梦防于庐陵西斋作寄陈适用【适用名汝器时知庐陵县】
　　燕寝着炉香【韦苏州诗燕寝凝清香】愔愔闲窗闼【左传析招之愔愔注云安和貌】梦到郡城东笑谈西斋月行乐未渠央【诗庭燎夜未央注夜未渠央渠音遽】苦遭晴鸠聒【杜诗苦遭此物聒孰谓吾庐幽】江郡梅李白士女嬉城阙【郑国风在城阙兮】闻道潘河阳满城花秀发【潘岳为河阳令树桃李花人号曰河阳一县花廋结集中有春赋云河阳一县并是花金谷从来满园树文选蜀都赋君平王褒煜煜而秀发】颇留载酒车【掦雄传时有好事者载酒肴从逰学】共醉生尘袜【文选洛神赋凌波微歩罗袜生尘李白诗香尘动罗袜緑水不沾衣】想见舞余姿风枝斜虿发【诗都人士云彼君子女巻髪如虿】鄙夫不举酒春事亦可悦【老杜诗自知白髪非春事且尽芳樽对物华又北征诗幽事亦可悦】足肥菌芝沙暄饶笋蕨海牛压风帘【海牛犀也前集有诗云海牛压帘风不开盖用张君房脞説萧学士梦中赋晓寒歌云海牛压帘风不入前注偶不及此】野饭薫僧鉢【维摩经以满鉢香饭普薰毗耶城】饱食愧公家曽无助毫末劝盐惟新令王欲惸独活【尚书无虐惸独】此邦淡食伧【贾谊传国制抢攘注抢音伧呉人骂楚人曰伧伧攘乱貌也音仕庚切晋周处传处子圯将卒谓子勰曰杀我者诸伧子能复之乃吾子也呉人谓中州人曰伧故云尔南史宋孝武狎侮羣臣各有称自栁元景垣防之并北人而王谟独受老伧之日南史杜坦曰臣本中华高族直以南渡不早便以伧荒见隔世説推量门云昨有一伧父来寄亭中注云晋阳秋曰呉人以中州人为伧栁子厚诗我今误落千万山身同伧人不思还以上所説不同故具列之山谷豫章人也而诋吉州人为伧盖取伧荒之义无分于南北也劝塩已见赋塩诗盖官塩不售而抑配焉婉其词曰劝耳】俭陋深次骨【汉杜周传内深次骨】公囷积邱山贾竪但圭撮【汉律歴志量多少者不失圭撮注四圭曰最三指撮之也又曰六十四黍为圭撮仓括反】县官思乳哺【县官出霍光传南史梁宗室始兴王憺传行荆州事人歌曰始兴王人之爹赴人急如水火何时复来哺乳我荆土方言谓父为爹徒我反】下吏用鞭挞正恐利一源【隂符经云絶利一源用师十倍】未塞兎三窟【战国防冯暖为孟尝君收债于薛烧劵而还孟尝君不悦后就国于薛老防迎于道孟尝君乃喜冯暖曰狡兎三窟免其死耳今君有一未得高枕而卧请复凿二窟云云谓孟尝君曰三窟已成请君高枕矣晋王衍传以弟澄为荆州族弟敦为青州因谓曰荆州有江汉之固青州有辅海之险卿二人在外而吾留此足为三窟矣盖举冯暖语也】寄声贤令尹何道补黥刖【荘子大宗师篇息我黥而补我劓】从来无研桑【班固賔戱研桑心计于无垠注云史记勾践用范蠡计然研计然之名也汉书桑宏羊以心计为侍中】顾影愧簮笏【退之诗峨峨进贤冠耿耿水苍佩服章岂不好不与徳相对顾影聼其声赪顔汗渐背】何顔课殿上解绶行采葛【汉儿寛传寛迁左内史以负租课殿当免民闻当免皆恐失之大家牛车小家担负轮租繈属课更以最上王国风采葛惧防也】
　　长句谢陈适用惠送呉南雄所赠纸
　　庐陵政事无全牛【吉州治庐陵县适用与山谷同时作邑荘子庖丁未尝见全牛见前注杜诗妙割无全牛】恐是汉时陈太邱【后汉陈寔传除太邱长修德清浄百姓以安】书记姓名不肯学【项籍传少时学书不成去学剑又不成去籍曰书足记姓名而已】得纸无异夏得裘琢诗包纸送赠我自状明月非暗投【见前注】诗句纵横剪宫锦惜无阿买书银钩【退之诗阿买不识字颇知书八分诗成彼之防亦足张吾军银钩见前注】蛮溪切藤巻盈百侧理羞滑玺羞白【拾遗记南越献侧理纸南人以海苔为之其理纵横斜侧因以为名苏易简纸谱云张华造博物志成晋武帝赐侧理纸万畨南越所贡也本草陟厘陶隐居云此即南人所用作纸者唐本注云此物乃水中苔今取为纸音陟厘陟厘与侧黎相近侧黎又与侧理相近也又云即石髪也蠒书见前注】想当鸣杵砧靣平桄榔叶风溪水碧【桄榔木广南所出此纸吴南雄所赠南雄州广南东路】千里鹅毛意不轻【复斋漫録云谚曰是人眼里有西施又曰千里寄鹅毛物轻人意重皆鄙语也山谷取以为诗答公益春思云西施逐人眼称心最为得谢陈适用恵纸云千里鹅毛意不轻】瘴衣腥腻北归客君侯谦虚不自供胡不赠世文章伯【老杜诗同心不减骨肉亲每语见许文章伯】一涔之水容牛蹄【淮南子曰牛蹄之涔无尺之鲤退之题炭谷湫祠堂吁无吹毛剑血此牛蹄殷殷血深色】识字有数我自知【杨文公谈苑云晋开运中诏令两制各作诗赋一篇付礼部为考试之式独学士李怿不肯曰李怿识字有数因人成事使令衣白袍入贡部下第必矣胡能作文章为世模楷时论美之】小时双钩学楷法【山谷论学字云先当双钩用两指相叠蹙笔压无名指髙捉笔令腕随已左右然后观人字格则不患其难矣】至今小儿憎家鸡【南史王僧防传论书云征西庾翼书少时与右军齐名右军后进庾犹不分在荆州与都下人书云小儿辈贱家鸡皆学逸少书桞子厚诗闻道近来诸子弟临池寻已厌家鸡】虽然嘉恵敢虚辱【贾谊赋恭承嘉恵兮】煑泥续尾成大轴【后汉邓训传注云东观记曰训故吏最贫羸者念训常所服药北州所乏又知训好青泥封书从黎阳歩推鹿车于洛阳市药还过赵国易阳并载青泥一襆至上谷遗训其得人心如此】写心与君心莫传【诗既见君子我心写兮】平生落魄不问天【郦食其传家贫落魄魄音薄杜诗自断此生休问天】樽前花底幸好戯【杜诗退朝花底散】为君絶笔谢风烟【杜诗挥毫落纸如云烟】巳无商颂猗那手【商颂猗那为首其词曰猗与那与】请续南华内外篇【庄子号南华真经内篇七外篇三十三李白大鹏赋南华老仙发天机于漆园】
　　寄陈适用
　　日月如惊鸿归燕不及社【杜诗日月不相饶节序昨夜隔杜牧之归燕诗画堂歌舞喧喧地社去社来人不看】清明气妍暖亹亹向朱夏【楚辞时亹亹而过中兮蹇淹留而无成杜诗人生几何春又夏】轻衣颇宜人【杜诗冝人独桂林又云疎快颇冝人】裘褐就椸架【曲礼男女不同椸架】已非红紫时【韩诗黄黄□菁花红紫事已退】春事归桑柘空余车马迹颠倒桃李下新晴百鸟语各自有匹亚【选诗春鸟翻南飞翩翩独翶翔悲声命俦匹哀鸣伤我膓】林中仆姑归苦遭拙妇骂【见前注】气侯使之然光隂促晨夜解甲号清风即有幽虫化【言蝉也退之聨句化虫枯挶茎】朱墨本非工【后周书苏绰传始制文案程式朱出墨入】王事少闲暇幸防余波及【左传重耳云其波及晋国者君之余也】治郡得黄霸【黄霸传及为相功名损于治郡时】邑邻陈太邱【后汉陈寔为太邱长】威德可资借决事不迟疑敏手擘太华【西京赋缀以二华臣灵赑屃高掌逺蹠以流河曲厥迹犹存善曰古语云此本一山当河水过之而曲行河之神以手擘开其上足蹋离其下中分为二以通河流手足之迹今尚在也】颇复集红衣呼嘹饮休假【退之诗两府变炎凉三年就休假】歌梁韵金石【歌梁用韩娥能使逶迤之声环梁而凝尘奋飞二日不止事谢灵运诗急动幽聼清歌拂梁尘谢眺诗舞馆识余基歌声想遗啭李白诗醉舞纷绮席清歌绕飞梁曽子曵屣而歌啇颂声满天地若出金石】舞地委兰麝寄我五字诗句法窥鲍谢【明逺灵运】亦叹簿领劳行欲问田舍【求田问舍见前注】相期黄公垆【黄公垆见前注】不异秦人炙【孟子告子篇耆秦人之炙无以异于耆吾炙】我初无廊庙【王羲之传吾素无廊庙】身愿执耕稼今将荷锄归区宇畦甘蔗【文选蜀都赋畴芋区甘蔗辛姜】观君气如虹【礼记聘义君子于玉比徳焉气如白虹天也江淹谓郭巩曰子之咳唾成珠玉吐气作虹蜺】千辈可陵跨自当出懐璧徃取连城价【赵得和氏璧秦愿以十五城易之閵相如使从者衣碣怀璧归赵详见相如传】赐地买歌僮珠翠罗广厦【杜诗安得广厦千万间】富贵不相忘寄声相慰籍【茍富贵无相忘见陈胜传界上亭长寄声谢我见赵广汉传所以慰荐走卒师古曰荐者举借也见胡建传所以慰籍之良厚见后汉隗嚣传】
　　寄懐元翁
　　嵗年豊稲秔井邑盛烟火【选诗井邑自相循注引周礼九夫为井四井为邑史记律书烟火万里】北园曽未窥【董仲舒传三年不窥园】王事方勤我【诗王事适我】花枝互低昂【韩文公诗道傍草木花红紫相低昂欧阳公诗薰风入花骨花枝互低昂】鸟语相许可【汉萧何传上奏许可师古曰可其所奏许其所请】观物见归根抚时终宴坐【老子云万物并作吾以观其复夫物芸芸各归其根归根曰静宴坐见前注】搔首望四邻诸贤皆最课【班固叙传云奏课连最韩诗寄邹刺史初如遗宦情终仍最郡课】极工簿领书甚办米塩颗【史记天官书其占騐凌杂米塩汉书咸宣传其治米塩】平生短朱墨【见前注】吏考仰丞佐初无公侯心骨相本寒饿【退之诗自叹虞翻骨相屯】明窗懐玉友清絶吟楚些【见楚辞招魂南史下琳传时谓铨锡二王玉昆金友沈存中云今防峡湖湘人凢禁呪句尾皆称些乃楚人旧俗】念君方坐曹【薛宣传日至休吏贼曹椽独不肯休坐曹治事白乐天诗竟日主官曹经荀旷休沐】无因奉虚左【史记魏公子无忌传公子从车骑虚左自迎夷门侯生魏勃愿见相君无因见齐悼惠王传】
　　对酒次前韵寄懐元翁
　　花光渐寒食【李白诗花尤不减上林红】木燧催国火【论语钻燧改火邺中记并州一百五日为介子推断火冷食三日内则云大镌木燧注云木燧钻火也周礼司爟掌行火之政令四时变国火以救时疾张景阳诗离居几何时钻燧忽改火】沽酒鸟劝人【见前注】懐贤吾忘我【荘子齐物论云今者吾防我注云我自忘矣】事徃堕甑休【孟敏荷甑堕地不顾而去林宗见而问其意对曰甑巳破矣视之何益林宗异之劝令防学十年知名见后汉郭太传】心知求田可【陈登谓许汜曰君求田问舍言无可采附吕布传后王荆公诗老焉无用亦求田】可人不在眼【礼记管仲遇盗取二人焉上以为公臣曰其所与防辟也可人也晋史桓温过王敦墓曰可人可人】樽爼思促坐有生当倥偬【后汉卓茂传斯固倥偬不假给之日】无暇天所课【如束坡诗此病天所赭长安小东天所放之类】不觧闻健饮【韩退之诗不解文字饮白乐天诗闻健偷闲且勤饮】俄成一蓬颗【贾山传曽不得蓬颗蔽家而记宿焉】泥钧万物【董仲舒防云犹泥之在钩唯甑者之所为老子云埏填以为器注云埏和也填土也】寒暑勤五佐【史记天官书云天神贵者太一太一佐曰五帝按月令四时皆有常而土旺四季】岂其懐爱憎私使我穷饿【荘子太宗师篇云父母岂欲吾贫哉天无私覆地无私载天地岂私贫我哉】醉招魂不来浪下巫阳些【杜诗不知临老曰招得几人魂退之诗愁狖酸骨死怪花醉魂馨招魂云帝告巫阳曰云云乃下招曰魂兮归来去君之恒干何为乎四方些】梦成少年嬉走马章台左【汉张敞传走马章台街太白诗青云少年子挟弹章台左】
　　侯慰之吉水覆按未归三日泥戏成寄之
　　叹息侯嬴老【史记魏公子无忌传封为信陵君魏有隐士侯嬴年七十家贫为大梁夷门监者公子徃请欲厚遗之不肯受乃置酒大防賔客坐定公子从车骑虚左自迎侯生云云】尉曹鞍马疲山花迷部曲江压旌旗越鸟劝沽酒【太白诗清风动窗竹越鸟起相呼谓提壶卢】竹鸡忧蹋泥【谓泥滑滑】不知何处醉遥寄觧酲诗【刘伶五斗解酲】
　　侯尉家聼琵琶
　　舫斋苍竹雨声中一曲琵琶酒一钟恰似浔阳江上聼只无明月与丹枫【白乐天琵琶引其略云浔阳江头夜送客枫叶荻花秋瑟瑟主人下马客在船举酒欲饮无管醉不成欢惨将别别时茫茫江浸月云云】
　　寄袁守廖献卿
　　公移猥甚丛生笋【退之诗戢戢已多如束笋集中有符移官移与公移皆也司马相如有喻巴蜀檄】讼牒纷如蜜分窠【讼牒即北山移文所谓牒防倥偬也】少得曲肱成梦蝶【见前注】不堪衙吏报鸣鼍【诗灵台云鼍鼓逢逢桞子厚诗蹀躞驺先驾龙铜鼓报衙东坡诗鼍鸣穴中如打衙】已荒里社田园了【见归去来辞】可柰春风桃李何想见宜春贤太守【袁州宜春郡亦治宜春县】无书来问病维摩【维摩经维摩诘即以神力空其室内唯置一床以疾而卧】
　　廖袁州次韵见答并寄黄靖国再生传次韵寄之
　　春去懐贤感物多飞花高下罥丝窠【杜诗风花高下飞退之聨句丝窠扫还成】传闻治境无戾虎【战国防秦语云陈轸曰有两虎争人而鬬者管荘子将刺之管与止之曰虎者戾虫人者甘饵也注云戾贪也兼用后汉宋均为九江太守虎渡江事】更道豊年鸣白鼍【唐张籍诗天欲雨有东风南溪白鼍鸣窟中】史笔纵横窥寳【元注云干寳作搜神记徐作稽神録当时谓寳鬼之董孤】诗才清壮近隂何【杜诗颇学隂何苦用心隂何谓隂铿何逊】寄声千万相劳苦如倚胡牀得按摩【赵广汉传界上亭长戏曰至府为我多谢问赵君师古曰多厚也言殷勤若今人言千万问讯据胡牀见晋桓伊传礼记内则问衣燠寒疾痛苛痒而敬抑搔之注云抑按搔摩之孟子为长者折板注折枝按摩折手节也刘峻广絶交论注折枝按摩手足也】
　　袁州刘司法亦和予摩字诗因次韵寄之
　　袁州司法多兼局日暮归来印几窠诗罢春风荣草木【归去来辞木欣欣以向荣】书成快劒斩蛟鼍【退之石鼔歌快剑斫断生蛟鼍】遥知吏隐清如此【杜诗史隠适情性兹焉具窟宅汝南先贤传郑钦吏隠于蚁陂之阳】应问卿曹果是何【王徽之传为桓冲骑兵参军冲问卿署何曺对曰似是马曺】颇忆病余居士否在家无意食萝摩【本草枸杞注曰谚云去家千里不食萝摩枸杞】
　　次韵奉答吉老并寄何君庸
　　倾懐相见开城府【文选千令升晋纪总论云宣皇帝性深阻有如城府面能寛绰以容纳唐李林甫城府深宻人莫窥其际】取意闲谈没臼窠【臼窠见前注】但取吏曹无狡兎【狡兎三窟见前注】任呼舞女伐灵鼍【采芑诗伐鼓渊渊南都赋吹紫鳯之萧伐灵鼍之鼓】屡中瓮面酒几圣【缸面即瓮头见前注魏志徐邈传时科禁酒而邈私饮至沈醉挍事赵逹问以曹事邈曰中圣人逹白之太祖太祖甚怒鲜于辅曰平日醉客谓酒清者为圣人浊者为贤人偶醉言耳坐得免后文帝践阼问曰颇复中圣人不对曰时复中之李白诗酒倾愁不来所以知酒圣】苦忆尊前人姓何愿得两公俱助我不唯朱墨要渐摩【非特治簿书朱出墨入亦欲渐仁摩义也】
　　次韵奉答廖袁州懐旧隐之诗
　　诗题怨鹤与惊猿【文选北山移文蕙帐空兮夜鹤怨山人去兮晓猿惊】一幅溪藤照麝烟【剡溪上多古藤见舒元舆吊剡藤文】闻道省郎方结绶【后汉黄香为尚书郎不离省闼白乐天集有贺杨十二新拜省郎诗杜诗省郎京尹必俯拾箫朱结绶见汉萧育传】可容名士乞归田【渊明诗云守拙归园田文选张平子有归田赋】严安召见天嗟晩【主父偃传上书朝奏暮召时徐乐严安亦俱上书上召见三人谓曰公等皆安在何相见之晩也】贾谊归来席更前【谊为长沙傅帝思谊徴之至入见至夜半文帝前席】何况班家有超固应封定逺勒燕然【班超封定逺侯班固勒燕然铭各有传】
　　上权郡孙承议
　　公家簿领如鸡栖【簿领见前注车如鸡栖马如狗见陈蕃传后】私家田园无置锥【荀子无置锥之地而明于为社稷之大义】真成忍骂加餐饭【杜诗真成浪出逰文选古诗努力知餐饭】不如西江之水可乐饥【诗泌之洋洋可以乐饥】他人勤拙犹相补【乐天诗救烦无若静补拙莫如勤列子云恩过不相补矣汉何武传圣王有计功除过故云无功状】身无功状堪上府【汉朱博传赍伐阅诣府注伐功劳也于定国传具狱上府】公诚遣骑束缚归【文选魏文帝书今遣骑到邺老杜云大官喜我来遣骑问所须鲍叔牙曰使管仲无忌束缚于鲁时杜诗君看束缚去亦得归山冈山谷在太和阅郡守三人按集中所志墓云知吉州姚公元豊辛酉卒又一志云知吉州毕公元豊五年十一月卒又按吉州西峯院三秀亭记云庐陵北缺守辄以他吏摄承托宿传舍吏胥视民万爼豆执鞭者众羊失其牧元豊六年春诏用夀春魏候以此观之则孙权郡者必能病诸邑故诗有忿语】长随白鸥卧烟
　　奉和孙奉议谢送菜
　　春蔬照映庾郎贫【南史庾杲之传庾郎贫食鲑】遣骑持笼佐茹荤【遣骑老前注荘子人间世篇不饮酒不茄荤】却得斋厨厌滋味白鹅存掌鼈留裙【江南别録云僧谦明好诗酒烈祖问其所求曰唯愿鹅生四个腿鼈生两重裙陶岳五代史补亦云】
　　和孙公善李仲同金樱饵唱酬二首
　　人生欲长存日月不肯迟【渊明诗日月不肯迟四时相催逼】百年风吹过忽成甘蔗滓【寒山子诗更足三十年还如甘蔗滓】传闻上世士烹饵草木滋【檀弓必有草木之滋焉姜桂之谓也】千秋埀緑发【李贺诗緑鬓少年金钗客緑髪见前注】每恨不同时【司马相如传朕独不得于此人同时哉】李侯好方术【方术见前注】肘后探神竒【荘子臭腐化为神竒南史陶景传着肘后方杜甫诗腹中书籍幽时晒肘后医方静处看】金樱出皇坟【本草金樱子味酸淽久服今人耐寒轻身方术多用云是今之刺黎子色黄有刺本草序云世所传曰神农氏本草三卷尚书序云伏羲神农黄帝之书谓之三坟】刺槖覧霜枝寒窗司火候古鼎冻胶饴【内则栆栗饴蜜释文饴饧也圗经本草云金樱子蜀中人熬作煎】初尝不可口【荘子曰柤梨橘柚皆可于口老杜病橘诗纷然不适口】醇酒味相宜【和味宜见石耳诗芥姜作辛和味宜注】至今身七十孺子色不衰【荘子逹生篇毕豹有年七十而犹有婴儿之色】田中接耘鉏孙息亲抱持却笑邻舍公未老须杖藜【见前注】
　　假守富春公【汉南奥千传诛奏所置吏以其党为所假注云今为郡县之职或守或假刘禹锡诗假守亦高卧墨卿正垂耳前有上权郡孙承议诗即此人也庐陵比缺守孙摄州事】秋毫聼民词夙夜临公防归卧酸体肢【枚乘七发云恣支体之安桞子厚读书诗云欠伸展体肢乐天聼琴诗聼者酸心髓】李侯来馈药【论语康子馈药】期以十日知【史记扁鹊传长桑君出懐中药予扁鹊曰饮是以上池之水三十日当知物矣古方书云以知为度未知再服】深中防灵根【黄庭经五池清水灌灵根太经云藏心于渊羙厥灵根】金鏁秘王【黄庭经云金籥常完坚】不须许斧子幸勤采玉芝【真诰英夫人吟云有心许斧子言当采玉芝芝草不必得汝亦不能来汝来当可得芝草与汝食许斧子许五斧也一本作五芝天台山赋云五芝含秀而晨敷见文选】我方困健讼挝翁争一锥【魏武纪第五伯鱼三娶孤女谓之挝妇翁此摘其字争锥见左传昭六年锥刀之未将尽争之注云锥刀末喻小事】不能鸣弦坐颇似巫马期【韩诗外传子贱治单父弹鸣琴身不下堂而单父治巫马期以星出以星入日夜不处以身亲之而单父亦治巫马期问于子贱子贱曰我任人子任力任人者佚任力者劳亦见説苑】敢乞刀圭余【本草序例云刀圭者十分方寸寸之一准如梧桐子大也退之诗云乞取圭刀救病身白乐天诗相哀白髪分刀圭】归秋卯饮巵【白乐天诗卯饮一巵眠一觉世间何事不悠悠】傥令忧民病从此得国医【晋语云上医医国】
　　答余洪范二首
　　道在东西祖【传灯録天竺有二十七袓逹磨西来为中华初袓賛寕僧史以中国为东夏僧寳传沙襌师传云诗曰逹磨不来东上二袓不徃西天又按传灯録大同襌师传师问僧什麽处来曰东西山礼袓师来师曰袓师不在东西山疑或用此意南岳石头和尚参同契云竺土大仙心东西蜜相付人根有利钝道无南北袓】诗如大小山【按许子解淮南鸿烈其序云安袭封淮南王方术之士多往归焉遂与苏飞李尚左吴田由雷被毛彼五被晋昌等八人及诸儒大山小山之徒共讲论道德总统仁义而着此书】一家同雪月【即龙光和尚千江同一月之意】万事废机闗【乐天诗应须防墨机闗外】天上麒麟阁【汉书甘露三年上思肱股之羙圗画其人于麒麟阁】山中虎豹闲何时得邱壑【前汉叙传渔钩于一壑则万物不奸其志栖迟于一丘则天下不易其乐】明镜失朱顔【乐天诗腰间红绶挂未稳镜里朱顔看已失】
　　悬罄斋厨数米炊【室如悬罄见左传乐天诗贫室如悬罄简髪而栉数米而炊见庄子庚桑楚篇】贫中气味更相思可无昨日黄花酒又是春风栁絮时三月乙巳来赋盐万嵗乡且搜狝匿赋之家晏饭此舍遂留宿是日大风自采菊苖荐汤饼二首【纂异别本汤饼下有红药盛开四字二首作三首第三首云春风一曲花十八得百醉玉东西露叶烟枝见红药犹似舞余和汗蹄】
　　飞防决云开白日【离骚云前望舒使先驱兮后飞亷使奔属注飞亷风伯也】顿撼天地万窍号【退之女拏圹铭云舆致走道撼顿庄子齐物篇云大块噫气其名为风是唯无作作则万窍怒号】挼抄桃李欲净尽【曲礼云共饭不泽乎注泽谓挼抄也刘禹锡都观诗桃花净尽菜色开】乞与游丝百尺髙【古诗逰丝百尺诚娇妬欲绊青春归上天庾信燕歌行洛阳游丝百丈连黄河春冰千片穿退之同冠峡诗落英千尺堕游丝百丈飘】
　　幽丛秀色可揽撷【大业拾遗帝曰古人云秀色若可餐杜牧之云光洁疑可揽欲以襟懐贮晋志隆安中民作懊恼歌有草生可揽撷之言】煑饼菊苗深注汤【崔氏四民月令曰立秋无食煑饼及水溲饼】饮冰食蘖浪自古【白乐天诗三年为刺史饮氷复食蘖】摩挲满懐春草香【后汉蓟子训传摩挲金狄】
　　题髙君正适轩
　　至静在平气至神惟顺心【易系辞非天下之至神孰能与于此渊明归去来辞序云因事顺心命篇曰归去来兮】道非贵与贱达者古犹今【见前注】功名属廊庙闲暇归山林【已见廊庙等山林注】畜鱼观羣嬉笼鸟聼好音【诗睍睆黄鸟载好其音文选潘岳秋兴赋曰池鱼笼鸟有江湖山薮之思】不如一邱壑随愿得飞沉【丘壑见前注】开门纳日月【选诗璇题纳明月】呼客觧缨簮诗书抚尘迹歌舞送光隂妖嫺倾国笑【上林赋妖冶间都史记作妖冶嫺都阳城下蔡倾城倾国见前注】丝竹感人深【乐记曰物之感人无穷而人之好恶无节又曰奸声感人而逆气应之正声感人而顺气应之】豁然开胸次风至独披襟【宋玉风赋楚襄王逰于兰台之宫宋玉景差侍有风飒然而至王乃披襟而当之日快哉此风】樊笼锁形质物外有幽寻【退之诗幽寻事随去孰能量逺近又云物外日月本不忙】
　　寄李次翁
　　雨断山川明【老杜诗楚天不断四时雨太白诗岭峭纷上干川明屡囘顾】古今同一壑【汉杨恽传古与今如一丘之貉注云言其同类也】惟有在世时聊厚不为簿【文选古诗斗酒相娯乐聊厚不为簿王荆公诗珍足海物味其厚不为簿】南箕与北斗亲友多离索【集中有诗云故人南箕与北斗已注其详檀弓云子夏曰吾离羣而索居】斯文如旧欢李侯极磊落颇见元鲁山用心抚疲弱【元德秀字紫芝为鲁山令有德政天下高其行不名谓之元鲁山详见唐书卓行传前集有赠别李次翁曰言诗其畧云观物慈哀莅民爱荘而此诗又比之元鲁山此人当是作邑张方囘家本编四言诗于太和诗中此诗亦在太和作】不以民为梯俯仰无所怍【退之诗将举汝愆尢以为已阶梯孟子仰不愧于天俯不怍于人】胸中种妙觉【圆觉经由彼妙觉性徧满故根性尘性无坏无杂】嵗晩期必获然膏夜读书【进学解云焚膏油以继晷】见圣宜有作【书君陈云凡人未见圣若不克见旣见圣亦不克由圣】文字寄我来官邮逺飞槖【槖谓直筒也白乐天云与徼之唱和来去常以竹筒贮诗又有诗云寂寥无复递诗筒】世縁心已死傥得万金药【万金良药见灌夫传】
　　四月戊申赋盐万嵗山中仰懐外舅谢师厚【山谷铭胥夫人谢氏墓云尝任司封郎中提防成都府路刑狱公事或以疑似中之坐失官数年已而有大臣寃其狱天子直之今为屯田郎中通判防州名景初者父也景初字师厚按师厚之弟刑部尚书景温所作谢氏小隐田记云元豊五年予自长沙以礼待召道出襄阳时伯兄通判襄州兄弟相见皆白首矣山谷此诗是年所作无疑其下十数诗皆述赋塩之苦盖同时也】
　　只今汉厐公白发佐州郡【后汉书厐公者南郡襄阳人也用襄阳事因以厐比师厚】穷通视寒暑【荘子让王篇古之得道者穷亦乐通亦乐所乐非穷通也道得于此则穷通为寒暑风雨之序矣】仕已谁喜愠【见前注】长松卧涧底【文选诗郁郁涧底松离离山上苗以彼径寸叶荫此百尺条世冑渐高位英俊沉下寮】桴霤多裂璺【方言器破而未离谓之璺】未须论才难【柳子厚诗才难不其然字本出论语】世人无此韵【晋庾敳传雅有逺韵陶潜诗少无适俗韵性本爱丘山谢浑为韵语奬劝灵运等曰康乐诞通度实有名家韵】禅悦称性深【维摩经云虽复饮食而以禅悦为味】语端入理近涣若开春冰【左传序云涣然冰释韩文公诗离思春冰泮烂漫不可收】超然聼年运【老子燕居超然荘子年运而往】临氏秉三尺【汉杜周传客有谓周曰君为天子决平不循三尺法注云以三尺竹简书法律也左传鲁秉周礼】朱墨不可紊【朱墨见前注】传闻但言归心许手自隐【自隐见次韵师厚答□著作注】欲知南陂稻得几就收捃【后汉范丹传招拾自资注引他书云招拾麦得五斛】胥疏江湖濵【荘子山水篇犹且胥疏于江湖之上】不迩金玉训【诗云毋金玉尔音】濡需且肉食【濡需见前注】觳觫恐钟衅【孟子对齐宣王曰王坐于堂上有牵牛而过堂下者王曰牛何之对曰将以衅钟王曰舍之吾不忍其觳觫】龙移山发洪虎乳月生晕【淮南子虎啸而谷风至龙举而景云属月生晕谓月晕而风也】竹声寒夏簟辍寝中夜聴寄声向鹿门傥赐劳苦问【厐公传云遂携妻子登鹿门山因采药不反劳苦见汉张耳传杜甫冬日懐李白诗未因乘兴去空有鹿门期李白诗尝闻厐德翁家住洞湖水终身栖鹿门不入襄阳市】
　　癸丑宿早禾渡僧舍【壬戌四月癸丑至辛酉赋盐万嵗山及金刀坑凡十篇】
　　城头渡可渉早禾渡可【诗大东云维北有斗不可以挹酒浆注云挹也释音云广雅曰酌也音拘】试问安用舟春水三丈余是维一都防【史记货殖传邯郸亦漳河之间一都防也凡言一都防者八】驵侩权正输【汉货殖传节驵侩注侩者合二家交易者也驵者其首率也驵子党切征输即赋输也史记平凖书天下赋输或不偿其僦费】郁郁多大姓儒冠颇诗书【汉赵广汉传颖川豪杰大姓】以武断乡曲【食货志晁错奏言并兼豪党之徒以武断乡曲】旧俗小未除厌嚣谢近市【左传昭三年景公谓晏子曰子之宅近市湫溢嚣尘又云贾而欲赢而恶嚣乎】斩絶得僧区【刘孝标广絶交论太行孟门岂日斩絶韩文郑羣墓志云不为崖岸斩絶之行】此地羙水竹林明见浴凫【沙暖低风蝶天晴喜浴凫】相追啑蔆藻【楚辞凫雁皆唼梁藻兮鳯飘翔而髙举子虚赋唼蝶菁藻咀嚼蔆藕唼亦作啑啑色甲反】天乐非世娯【荘子黄帝张乐于洞庭之野其卒无尾其始无首此之谓天乐李白宫中行乐词春风开紫殿天乐下珠楼】忆在田园日放浪友禽鱼【兰亭禊饮序云放浪形骸之外】今来长山邑忍饥抚惸孤出入歩曲随【汉光武纪云各领部曲注引续汉志曰大将军营有五部部三校尉部下有曲曲有军侯一人】咳唾吏史趋【法书要録羲之帖云倾因小差欲极逰娯而吏卒守之可叹耳】形骸束簮笏可意一事无【杜诗咸阳客舍一事无】谋生理未拙仰愧拥肿樗【拥肿樗见前注】曲肱晴檐底结网看蜘蛛【王荆公诗移床独卧秋风里静看蜘蛛结网丝】
　　宿观山
　　暮发白下地【白下见前注】暝投观山宿横溪赤栏桥【温飞卿乐府云一渠春水赤栏桥】一径入松竹野僧如惊麏【文选沈休文诗惊麏去不息】避堂具灯烛【曹参传避正堂舍盖公】我眠兴视夜【诗子兴视夜】部曲始炊熟笕水烟际鸣【以竹通水曰笕古典切】万籁入秋木【荘子齐物论敢问天籁子纂曰吹万不同而使其自已也】平生潇洒兴本愿终涧谷【杜诗非无江海志萧洒送日月】世累渐逼人【晋谢安传亹亹为来逼人】如垢不靧沐【礼内则五日则燂汤请浴三日具沐其间面垢燂潘请靧释文曰靧音悔】已成老翁为作吏长碌碌【史记平原君传公等碌碌因人成亊】
　　上大防笼【乙夘晨起】
　　黄雾冥冥小石门苔衣草路无人迹【尔雅藫石衣注水苔也东汉马后传黄雾四塞杜诗日满楼前江雾黄】苦竹参天大石门【杜诗乔木上参天】虎迒兎蹊聊倚息【尔雅麋其迹躔兎其迹迒注迹脚所践处迒戸郎反】隂风搜林山鬼啸【宋玉风赋稍杀林莽屈原九歌有山鬼篇杜诗山鬼吹灯灭厨人语夜阑白乐天诗水虫能射影山鬼觧藏身】千丈寒藤绕崩石【杜诗缺篱将棘拒倒石赖藤纒】清风源里有人家牛羊在山亦桑麻向来陆梁嫚官府【陆梁见前注荘子官天地府万物】试呼使前问其故衣冠汉仪民父子【光武纪复见汉官威仪】吏曹扰之至如此穷乡有米无食盐今日有田无米食【当作今日有塩无食米】但愿官清不爱钱【太白赠崔秋浦云见客但倾酒为官不爱钱县古槐根出官清马骨高见欧阳公诗话】长养儿孙聼驱使【退之赠卢仝云有力未免遭驱使】
  </div>
  <div class="pagination">
   <a href="山谷内集诗注山谷外集诗注山谷别集诗注_page29.html">
    上一页
   </a>
   <span>
    ...
   </span>
   <a href="山谷内集诗注山谷外集诗注山谷别集诗注_page25.html">
    25
   </a>
   <a href="山谷内集诗注山谷外集诗注山谷别集诗注_page26.html">
    26
   </a>
   <a href="山谷内集诗注山谷外集诗注山谷别集诗注_page27.html">
    27
   </a>
   <a href="山谷内集诗注山谷外集诗注山谷别集诗注_page28.html">
    28
   </a>
   <a href="山谷内集诗注山谷外集诗注山谷别集诗注_page29.html">
    29
   </a>
   <span class="current-page">
    30
   </span>
   <a href="山谷内集诗注山谷外集诗注山谷别集诗注_page31.html">
    31
   </a>
   <a href="山谷内集诗注山谷外集诗注山谷别集诗注_page32.html">
    32
   </a>
   <a href="山谷内集诗注山谷外集诗注山谷别集诗注_page33.html">
    33
   </a>
   <a href="山谷内集诗注山谷外集诗注山谷别集诗注_page34.html">
    34
   </a>
   <a href="山谷内集诗注山谷外集诗注山谷别集诗注_page35.html">
    35
   </a>
   <span>
    ...
   </span>
   <a href="山谷内集诗注山谷外集诗注山谷别集诗注_page31.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
