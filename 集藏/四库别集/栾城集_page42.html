<!DOCTYPE html>
<html>
<head>
    <meta charset="UTF-8">
    <title>栾城集 - 第 42 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>栾城集 - 第 42 页/共 114 页</h1>
    <div class="content">
　　○燕山

　　燕山如长蛇，千里限夷汉。首衔西山麓，尾挂东海岸。中开哆箕毕，末路牵一线。却顾汝漠平，南来独飞雁。居民异风气，自古习耕战。上论召公，礼乐比姬旦。次称望诸君，术略亚狐管。子丹号无策，亦数游侠冠。割弃何人斯，腥臊久不浣。哀哉汉唐余，左衽今已半。玉帛非足云，子女罹蹈践。区区用戎索，久尔縻郡县。从来帝王师，要在侮亡乱，攻坚甚攻玉，乘瑕易冰泮。中原但常治，敌势要自变。会当挽天河，洗此生齿万。

　　○赵君偶以微恙乘驼车而行戏赠二绝句

　　邻国知公未可风，双驼借与两轮红。他年出塞三千骑，卧画辎车出也要公。高屋宽箱虎敝，相逢燕市不相亲。忽闻中有京华语，惊喜开帘笑杀人。

　　○会仙馆二绝句

　　北嶂南屏恰四周，西山微缺放溪流。胡人置酒留连客，颇识峰峦是胜游。岭上西行双石人，临溪照水久逡巡。低头似愧南来使，居处虽高已失身。

　　○出山

　　燕疆不过古北阙，连山渐少多平田。奚人自作草屋住，契丹骈车依水泉。橐驼羊马散川谷，草枯水尽时一迁。汉人何年被流徙，衣服渐变存语言。力耕分获世为客，赋役稀少聊偷安。汉奚单弱契丹横，目视汉使心凄然。石瑭窃位不传子，遗患燕蓟逾百年。仰头呼天问何罪。自恨远祖从禄山。〈此皆燕人语也。〉

　　○奚君〈宅在中京南。〉

　　奚君五亩宅，封户一成田。故垒开都邑，遗民杂汉编。不知臣仆贱，漫喜杀生权。燕俗嗟犹在，婚姻未许连。

　　○惠州〈传闻南朝逃叛者多在其间。〉

　　孤城千室闭重，苍莽平川绝四邻。汉使尘来空极目。沙场雪重欲无春。羞归应有李都尉，念旧可怜徐舍人。会逐单于渭桥下，欢呼齐拜属车尘。

　　○神水馆寄子瞻兄四绝〈十一月二十六日，是日大风。〉

　　少年病肺不禁寒，命出中朝敢避难。莫倚皂貂欺朔雪，更催灵火煮铅丹。〈马上作李若芝守一法，似有功。〉

　　夜两从来相对眠，兹行万里隔胡天。试依北斗看南斗，始觉吴山在目前。谁将家集过幽都，逢见胡人问大苏。莫把文章动蛮貊，恐妨谈笑卧江湖。虏廷一意向中原，言语绸缪礼亦虔。顾我何功惭陆贾，橐装聊复助归田。

　　○木叶山

　　奚田可耕凿，辽土直沙漠。蓬棘不复生，条干何由作。兹山亦沙阜，短短见丛薄。冰霜叶堕尽，鸟兽纷无托。干坤信广大，一气均美恶。胡为独穷陋，意似鄙夷落。民生亦复尔，垢污不知怍。君看齐鲁间，桑柘皆沃若。麦秋载万箱，蚕老簇千箔。余粱及狗彘，衣被遍城郭。天工本何心，地力不能博。遂令尧舜仁，独不施礼乐。

　　○虏帐

　　虏帐冬住沙陀中，索羊织苇称行宫。从官星散依冢阜，毡庐窟室欺霜风。舂粱煮雪安得饱，击兔射鹿夸强雄。朝廷经略穷海宇，岁遗缯絮消顽凶。我来致命适寒苦，积雪向日坚不融。联翩岁旦有来使，屈指已复过奚封。礼成即日卷庐帐，钓鱼射鹅沧海东。秋山既罢复来此，往返岁岁如旋蓬。弯弓射猎本天性，拱手朝会愁心胸。甘心五饵堕吾术，势类畜鸟游樊笼。祥符圣人会天意，至今燕赵常耕农。尔曹饮食自谓得，岂识图霸先和戎！

　　○十日南归马上口占呈同事

　　南辕初喜去龙庭，入塞犹须阅月行。汉马亦知归意速，朝已作故人迎。经冬舞雪长相避，屈指新春旋复生。想见雄州馈生菜，菜盘酪粥任纵横。

　　○伤足

　　少年谬闻道，直往寡所疑。不知避碍险，造次逢颠危。中岁鲍忧患，进退每自持。长存鄙夫计，未免达士嗤。前日使胡罢，昼夜心南驰。中涂冰塞川，漾无津涯。仆夫执辔前，我亦忘止之。马眩足不禁，拉然卧中坻。异域非所息，据鞍几不支。昔尝诵《楞严》，闻有乞食师。行乞遭毒刺，痛剧侵肝脾。念觉虽觉痛，无痛痛觉知。念极良有见，遂与凡夫辞。我今亦悟此，先佛岂见欺。但尔不即证，欲往常迟迟。咄哉后来心，当与初心期。

　　○春日寄内

　　春到燕山冰亦消，归骖迎日喜嫖姚。久行胡地生华发，初试东风脱敝貂。插髻小幡应正尔，点盘生菜为谁挑。附书勤扫东园雪，到日青梅未满条。

　　○渡桑干

　　北渡桑干冰欲结，心畏穹庐三尺雪。南渡桑干风始和，冰开易水应生波。穹庐雪落我未到，到时坚白如磐陀。会同出入凡十日，腥膻酸薄不可食。羊修乳粥差便人，风隧沙场不宜客。相携走马渡桑干，旌旆一返无由还。胡人送客不忍去，久安和好依中原。年年相送桑干上，欲话白沟一惆怅。

　　【送文太师致仕还洛三首】

　　国老无心岂为身，五年朝谒慰簪绅。元臣事业通三世，旧将威名服四邻。遍阅后生真有道，欲谈前事恐无人。比公惟有凌云桧，岁岁何妨雨露新。齐鲁元勋古太师，寂寥千载恐无之。昔归暂缩经邦手，复起还当问道时。入谒何曾须掖侍，到家依旧拥旌麾。孔公灵寿固应在，秋晚香山访佛祠。西都风物汉唐余，天作溪山养退居。盈尺好花扶几杖，拂天修竹倚庭除。白头伴侣谁犹健，率意壶食久已疏。〈公昔与司马公同居洛下，常与诸老为真率之会，酒肴果蔬，随有而具。〉我欲试求三亩宅，从公它日赋归欢。〈先人昔游洛中，有卜筑之意，不肖常欲成就先志，顾未暇耳。〉

　　【李公麟阳关图二绝】

　　百年摩诘阳关语。三叠嘉荣意外声。谁遣伯时开缟素，萧条边思坐中生。西山阳关万里行，弯弓走马自忘生。不堪未别一杯酒，长听佳人泣渭城。

　　【学士院端午贴子二十七首】

　　○皇帝阁六首

　　溽暑避华构，清风迎早期。枫槐高自舞，冰雪晚初消。南讹初应历，五日未生阴。灵药收农录，薰风拂舜琴。皇心本夷旷，一气自炎凉。不废荆吴旧，民风见未央。九门已散秦医药，百辟初颁凌室冰。饮食祈君千万寿，良辰更上辟兵缯。雨迟麦粒尤坚好，日丽蚕丝转细长。入夏民间初解愠，宫中时举万年觞。汴上初无招屈亭，沅湘近在国南。太官漫解供新，谏列犹应记独醒。

　　○太皇太后阁六首

　　决狱初迎雨，开仓旋嚷。青黄今接夏，饥疫免忧春。帘密风时度，宫深日倍长。罗随节赐，黍麦趁新尝。执热宁忘濯，清心自释烦。东朝闻好语，畏日解余暄。山磨玉尘除旧廪，捧箱采缕看新丝。一年丰乐今将半，两殿欢声外得知。舟楫喧呼招屈处，禽鱼鼓舞放生中。百官却拜枭羹赐，凶去方知舜有功。玉殿清虚过暑天，草庐烦促念民编。外家近许迁新宅，不遣司农费一钱。

　　○皇太后阁六首

　　寿康朝谒蚤，长信燕闲多。不有图书乐，其如昼漏何。玉宇宜朱夏，壶冰生晚凉。深心念行，清夜久焚香。蚕宫罢采撷，暴室献朱黄。翕呷霜纨动，阑班采缕长。六宫无事著嬉游，百药初成及早收。菖蜀还羞十二节，椿年自占八千秋。万寿仍萦长命缕，虚心不著赤灵符。民间风俗疑当共，天上清高定尔无。杨子江心泻镜龙，颇如细不摇风。宫中惊奉秋天月，长照人心助至公。

　　○皇太妃阁五首

　　晓起钟犹凝，朝回露欲干。逡巡下清跸，委曲问平安。压蔗出寒浆，敲冰簇画堂。人间正礻半暑，天上绝清凉。九夏清斋奉至尊，消除疠疫去无痕。太医争献天师艾，瑞雾长萦尧母门。纨扇新裁冰雪余，清风不隔罗疏。飞升漫写秦公子，荣谢应怜汉婕妤。渺渺金河入禁垣，渐台雨过碧波翻。共传太液龙舟稳，不似南方竞渡喧。

　　○夫人阁四首

　　修厦欺晴日，重帘度细风。群仙不烦促，长在广寒宫。寻芳空茂木，斗草得幽兰。歌舞纤健，嬉游玉佩珊。新煮青筠稻米香，旋抽独{尔虫}薄罗光。剩堆雕俎添崖蜜，争作轻衫荐寿觞。御沟绕殿细无声，飞洒彤墀晓气清。开到石榴花欲尽，阴阴高柳一蝉鸣。

　　【次韵门下刘侍郎直宿寄苏左丞】

　　雷雨连年起卧龙，穆然台阁有清风。一时画诺虽云旧，此日都俞本自公。松竹经霜俱不改，盐梅共鼎固非同。一篇和遍东西府，六律更成十二宫。

　　【次韵张耒学士病中二首】

　　一卧怜君三十朝，呼医仍苦禁城遥。灵根自遂新阳发，病从经野火烧。吻燥未须寻曲蘖，囊空谁与典蕉。何时匹马随街鼓，睡起频惊髀肉消。尘垢污人朝复朝，病中吟啸夜方遥。长空雁过疑相答，虚幌萤飞坐恐烧。稍觉新霜试松竹，未应寒雨败梧蕉。从来百链身如剑，火灭重磨未遽销。

　　【次韵张君病起二首】

　　壮年得疾势能支，不废霜螯左手持。渐喜一杯好留客，未应五斗似当时。口中舌在时闻句，雪里心安不问师。去卧淮阳从病守，功名他日许君期。老去生经废不行，镜中白发见空惊。解将冲气通枯指，易甚新阳发旧茎。一悟少年难久恃，不妨多病却长生。文章缪忝追前辈，服食从来亦强名。 
　

　

</div>
    <div class="pagination">
<a href="栾城集_page41.html">上一页</a><span>...</span><a href="栾城集_page37.html">37</a><a href="栾城集_page38.html">38</a><a href="栾城集_page39.html">39</a><a href="栾城集_page40.html">40</a><a href="栾城集_page41.html">41</a><span class="current-page">42</span><a href="栾城集_page43.html">43</a><a href="栾城集_page44.html">44</a><a href="栾城集_page45.html">45</a><a href="栾城集_page46.html">46</a><a href="栾城集_page47.html">47</a><span>...</span><a href="栾城集_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
