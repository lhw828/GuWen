<!DOCTYPE html>
<html>
<head>
    <meta charset="UTF-8">
    <title>白香山诗集 - 第 29 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>白香山诗集 - 第 29 页/共 63 页</h1>
    <div class="content">　　行简初授拾遗同早朝入閤因示十二韵
　　夜色尚苍苍槐隂夹路长听钟出长乐传鼓到新昌宿雨沙隄润秋风桦烛香马骄欺地輭人健得天凉待漏排阊阖停珂拥建章尔随黄阁老吾次紫微郎并入连称籍齐趋对折方鬭班花接萼绰立雁分行近职诚为美微才岂合当纶言难下笔谏纸易盈箱老去何侥幸时来不料量惟求致身地相誓答恩光
　　【立名按困学纪闻给事中属门下省开元曰黄门省故曰黄阁左拾遗亦东省之属故曰尔随黄阁老近世用为宰辅事则又出汉旧仪丞相听事门曰黄阁义也】
　　立秋日登乐游园
　　独行独语曲江头囘马迟迟上乐游萧飒凉风与衰鬓谁教计防一时秋
　　新秋早起有怀元少尹
　　秋来转觉此身衰晨起临阶盥潄时漆匣镜明头尽白铜缾水冷齿先知光阴纵惜留难住官职虽荣得已迟老去相逢无别计强开笑口展愁睂
　　夜筝
　　紫袖红弦明月中自弹自感闇低容凝指咽声停处别有深情一万重
　　妻初授邑号告身
　　农旧县授新封钿轴金泥诰一通我转官阶常自媿君加邑号有何功花牋印了排窠湿锦幖装来耀手红倚得身名便慵堕日髙犹睡緑窻中
　　送客南迁
　　我说南中事君应不愿听曾经身困苦不觉语丁宁烧处愁云梦波时忆洞庭春畬烟勃勃秋瘴露冥冥蚊蚋经冬活鱼龙欲雨腥水虫能射影山鬼解藏形穴掉巴蛇尾林飘鸩鸟翎飓风千里黑防【徐廉切山菜也】草四时青客似惊弦雁舟如委浪萍谁人劝言笑何计慰漂零慎勿琴离膝长须酒满缾大都从此去宜醉不宜醒
　　暮归
　　不觉百年半何曾一日闲朝随烛影出暮趂鼓声还瓮里非无酒墙头亦有山归来长困卧早晩得开顔
　　寄远
　　欲忘忘未得欲去去无由两腋不生翅二毛空满头坐看新落叶行上最髙楼暝色无边际茫茫尽眼愁
　　旧房
　　远壁秋声虫络丝入檐新影月低睂牀帷半故帘旌断仍是初寒欲夜时
　　钱侍郎使君以题庐山草堂诗见寄因酬之
　　殷勤江郡守怅望掖垣郎慙见新琼什思归旧草堂事随心未得名与道相妨若不休官去人间到老忙
　　寄山僧【时年五十】
　　眼看过半百早晚埽岩扉白首谁留【一作能】住青山自不归百千万劫障四十九年非防拟抽身去当风抖擞衣
　　慈恩寺有感【时杓直初逝居敬方病】
　　自问有何惆怅事寺门临入却迟李家哭泣元家病柿叶红时独自来
　　酬严十八郎中见示
　　口厌含香握厌兰紫微青举头看忽惊鬓后苍浪发未得心中本分官夜酌满容花色暖秋吟切骨玉声寒承明长短君应入莫忆家江七里滩
　　寄王秘书
　　霜菊花萎日风梧叶碎时怪来秋思苦縁咏秘书诗
　　中书寓直
　　缭绕宫墙围禁林【一作苑】半开阊阖晓沉沉天晴更觉南山近月出方知西掖深病对词头慙彩笔老看镜面媿华簪自嫌野物将何用土木形骸麋鹿心
　　自问
　　黑花满眼丝满头早衰因病病因愁宦途气味巳谙尽五十不休何日休
　　曲江独行招张十八
　　曲江新嵗后氷与水相和南岸犹残雪东风未有波偶游身独自相忆意如何莫待春深去花时鞍马多
　　新居早春二首
　　静巷无来客深居不出门铺沙葢苔面埽雪拥松根渐暖宜闲步初晴爱小园觅花都未有唯觉树枝緐地润东风暖闲行蹋草穿呼童遣移竹留客伴尝茶霤滴檐氷尽尘浮隟日斜新居未曾到邻里是谁家新昌新居书事四十韵因寄元郎中张博士
　　冒宠已三迁归朝始二年囊中贮余俸郭外买闲田狐兔同三径蒿莱共一壥新园聊刬秽旧屋且扶颠檐漏移倾瓦梁攲换蠧椽平治绕台路整顿近阶甎巷狭开容驾墙低垒过肩门闾堪驻葢堂室可铺筵丹鳯楼当后青龙寺在前市街尘不到官树影相连省吏嫌坊远豪家笑地偏敢劳宾客访或望子孙传不觅他人爱惟将自性便等闲栽树木随分占风烟逸致因心得幽期遇境牵松声疑涧底草色胜河边虚涧氷销地晴和日出天苔行滑如簟莎坐软于緜帘每当山巻帷多待月褰篱东花掩映窻北竹婵娟迹慕青门隐名慙紫禁仙假归思晩沐朝去恋春眠拙薄才无取疎慵职不专题墙书命笔酤酒率分钱柏杵舂灵药铜瓶潄暖泉鑪香穿葢散笼烛隔纱然陈室何曾埽陶琴不要弦屏除俗事尽养活道情全尚有妻孥累犹为组绶纒终须抛爵禄渐拟断腥羶大抵宗庄叟私心事竺干浮荣水划字真谛火生莲梵部经十二书字五千是非都付梦语黙不妨禅博士官犹冷中郎病巳痊多同僻处住久结静中縁缓步防卭杖徐吟展蜀笺老宜闲语话闷忆好诗篇蛮榼来方泻防茶到始煎无辞数相见鬓髪各苍然
　　喜敏中及第偶示所怀
　　自知羣从为儒少岂料词塲中第频桂折一枝先许我杨穿三叶尽惊人【予进士及第行简次之敏中又次之】转于文墨须留意贵向烟霄早致身莫学尔兄年五十蹉跎始得掌丝纶【立名按唐摭言王起长庆中再主文柄意欲以第一人处敏中恨其与贺拔惎为友惎有文而落魄因密令亲知述意俾敏中与惎絶而惎造门敏中悉以实告乃曰一第何门不致奈何轻负至交相与欢醉或语起起曰我比只得敏中今当更取惎矣遂以第一人处惎而敏中居二焉】
　　久不见韩侍郎戏题四韵以寄之
　　近来韩阁老疎我我心知户大嫌甜酒才髙笑小诗静吟乖月夜闲醉旷花时还有愁同处春风满鬓丝
　　寄白头陀
　　近见头陀伴云师老更慵性灵闲似鹤顔状古于松山里犹难觅人间岂易逢仍闻移住处太白最髙峰
　　和韩侍郎题杨舍人林池见寄
　　渠水暗流春冻解风吹日炙不成凝鳯池冷暖君谙在二月因何更有氷
　　勤政楼西老栁
　　半朽临风树多情立马人开元一株栁长庆二年春
　　偶题阁下防
　　静爱青苔院深宜白髪翁貌将松共瘦心与竹俱空暖有低檐日春多飏幕风平生闲境界尽在五言中余与故刑部李侍郎早结道友以药术为事与故京兆元尹晩为诗侣有林泉之期周嵗之间二君长逝李住曲江北元居升平西追感旧游因贻同志
　　从哭李来伤道气自亡元后减诗情金丹同学都无益水竹邻居竟不成月夜若为游曲水花时那忍到升平如年七十身犹在但恐伤心无处行
　　送冯舍人阁老往襄阳
　　紫微阁底送君囘第二防帘下不开莫恋汉南风景好岘山花尽早归来
　　莫走柳条词送别
　　南陌伤心别东风满把春莫欺杨栁弱劝酒胜于人
　　酬韩侍郎张博士雨后游曲江见寄
　　小园新种红樱树闲绕花行便当游何必更随鞍马队冲泥蹋雨曲江头
　　元家花
　　今日元家宅樱桃发几枝稀稠与顔色一似去年时失却东园主春风可得知
　　代人赠王员外
　　好在王员外平生记得不共賖黄叟酒同上莫愁楼静接殷勤语狂随烂熳游那知今日眼相见冷于秋
　　惜小园花
　　晓来红萼凋零尽但见空枝四五株前日狂风昨夜雨残芳更合得存无
　　萧相公宅遇自远禅师有感而赠
　　宦途堪笑不胜悲昨日荣华今日衰转似秋蓬无定处长于春梦几多时半头白髪慙萧相满面红尘问逺师应是世间縁未尽欲抛官去尚迟疑
　　草词毕遇芍药初开因咏小谢红药当阶翻诗以为一句未尽其状偶成十六韵
　　罢草紫泥诏起吟红药诗词头封送后花口坼开时坐对钩帘久行观步履迟两三丛烂熳十二叶参差背日房微敛当阶朶旋攲钗葶抽碧股粉蘂扑黄丝动荡情无限低斜力不支周廻看未足比谕语难为勾漏丹砂裹僬侥火焰旗彤云賸根蔕绛帻欠缨緌况有晴风度仍兼宿露垂疑香熏罨画似泪着燕脂有意留连我无言怨思谁应愁明月落如恨隔年期菡萏泥连萼玫瑰刺绕枝等量无胜者惟眼与心知
　　喜张十八博士除水部员外郎
　　老何殁后吟声絶虽有郎官不爱诗无复篇章传道路空留风月在曹司长嗟博士官犹屈亦恐骚人道渐衰今日闻君除水部喜于身得省郎时
　　与沈杨二舍人阁老同食敕赐樱桃翫物感恩因成十四韵
　　清晓趋丹禁红樱降紫宸驱禽养得熟和叶摘来新圆转盘倾玉鲜明笼透银内园题两字西掖赐三臣荧惑晶华赤醍醐气味真如珠未穿孔似火不烧人杏俗难为对桃顽讵可伦肉嫌卢橘厚皮笑茘枝皴琼液酸甜足金丸大小匀偷须防曼倩惜莫掷安仁手擘才离核匙抄半是津甘为舌上露暖作腹中春已惧长尸禄仍惊数食珍最慙恩未报饱喂不才身
　　送严大夫赴桂州
　　地压坤方重官兼宪府雄桂林无瘴气柏署有清风山水衙门外旌旗艛艓中大夫应絶席诗酒与谁同
　　春夜宿直
　　三月十四夜西垣东北廊碧梧叶重叠红药树低昻月砌漏幽影风帘飘闇香禁中无宿客谁伴紫微郎
　　夏州宿直
　　人少庭宇旷夜凉风露清槐花满院气松子落阶声寂寞【一作黙】挑灯坐沈吟蹋月行年衰自无趣不是厌承明七言十二句赠驾部吴郎中七兄【时早夏朝归闭斋独处偶题此什】
　　四月天气和且清緑槐阴合沙堤平独骑善马衔镫稳初着单衣支体轻退朝下直少徒侣归舍闭门无送迎风生竹夜窻间卧月照松时台上行春酒冷尝三数盏晓琴闲弄十余声幽怀静境何人别惟有南宫老驾兄
　　玉真张观主下小女冠阿容
　　绰约小天仙生来十六年姑山半峰雪瑶水一枝莲晩院花留立春窻月伴眠廻眸虽欲语阿母在傍边龙花寺主家小尼【郭代公爱姬薛氏防尝为尼小名仙人子】
　　头青睂眼细十四女沙弥夜静双林怕春深一食饥步慵行道困起晩诵经迟应似仙人子花宫未嫁时
　　访陈二
　　晓垂朱绶带晚着白纶巾出去为朝客归来是野人两餐聊过日一榻足容身此外皆闲事时时访老陈
　　晩亭逐凉
　　送客出门后移牀下砌初趂凉行绕竹引睡卧看书老更为官拙慵多向事疎松窻倚藤杖人道似僧居
　　曲江忆李十一
　　李君殁后共谁游栁岸荷亭两度秋独绕曲江行一匝依前还立水边愁
　　江亭翫春
　　江亭乘晓阅众芳春妍景丽草树光日消石桂緑岚气风坠木兰红露浆水蒲渐展书带叶山榴半含琴轸房何物春风吹不变愁人依旧鬓苍苍
　　闻夜砧
　　谁家思妇秋捣帛月苦风凄砧杵悲八月九月正长夜千声万声无了时应到天明头尽白一声添得一茎丝
　　板桥路
　　梁苑城西二十里一渠春水栁千条若为此地今重过十五年前旧板桥曾共玉顔桥上别不知消息到今朝
　　青门栁
　　青青一树伤心色曾入几人离恨中为近都门多送别长条折尽减春风
　　棃园弟子
　　白头垂涙话棃园五十年前雨露恩莫问华清今日事满山红叶鏁宫门
　　暮江吟
　　一道残阳铺水中半江瑟瑟半江红可怜九月初三夜露似真珠月似弓
　　思妇睂
</div>
    <div class="pagination">
<a href="白香山诗集_page28.html">上一页</a><span>...</span><a href="白香山诗集_page24.html">24</a><a href="白香山诗集_page25.html">25</a><a href="白香山诗集_page26.html">26</a><a href="白香山诗集_page27.html">27</a><a href="白香山诗集_page28.html">28</a><span class="current-page">29</span><a href="白香山诗集_page30.html">30</a><a href="白香山诗集_page31.html">31</a><a href="白香山诗集_page32.html">32</a><a href="白香山诗集_page33.html">33</a><a href="白香山诗集_page34.html">34</a><span>...</span><a href="白香山诗集_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
