<!DOCTYPE html>
<html>
<head>
    <meta charset="UTF-8">
    <title>东山存稿 - 第 9 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东山存稿 - 第 9 页/共 12 页</h1>
    <div class="content">
　　共学斋记

　　后王降德之道不明士君子能反诸身以为学者千百年来大畧三变以复于古而异端不与焉处污浊之世不忍自同于凡民而又患夫资之不足也于是乃有佩韦弦以矫偏运甓枕圆以警惰昼有所为夜必焚香质于神明念虑善恶之萌必察焉而各以其物识之以观其消长葢动心忍性不如是不足以有立于时则自知也亦明矣于是有君子者出主忠信以饬其躬以匹夫而立师道使在三之义赫然白于天下后有作者不敢忘焉其视专一善名一行则又逺矣于是又有君子者出以其得于天而成诸己者本经训以淑斯人使礼先乐后之教下学上达之旨复明于世益自秦汉以来学术多失于是始归于大中可谓罔极之恩矣自其教行高明特达之士翕然归之然其间善学者乃复因其性之所近端居黙识以极夫反已致曲之功而后传之无弊则君子之学夫岂易言也哉汸学于古人而未之能进窃惧夫气昏力薄不足以底于成乃题山居读书精舎之西室曰共学与同志者居而勉焉噫人固与庶物并生者也茍无以反之则情识利害之间将无以自别矧学不至于知至而意诚其气机之窃发者每起于芒忽而不自知而天理之存焉者寡矣彼愤悱坚制高迈卓絶以自拔于凡污者亦何可少乎易曰智崇礼卑智崇效天礼卑法地圣贤之言无二致也羣居终日而义有不出于此者何足道哉乃书之以为共学斋记

　　华川书舎记【因宋君论文而详叙其本】

　　婺州义乌县有泽曰华川王君子充书舎在其上同门友宋君景濓歴叙上世以来为文者之得失而卒归于圣人以为记辨博精诣殆不可加矣至正十一年冬汸与子充相见于钱塘子充又俾汸伸其说既不得终辞则以复曰圣人之文非一家之言也昔者成周盛时帝王制作大备其载诸方册以垂轨当世者谓之礼经若韩宣子适鲁所见其类矣诗采诸民间策书辞命职在史氏未尝使学者执笔习为之也吾夫子顺先王诗书六艺以设教而学文之训门人识之亦曰考观圣贤成法以尽其职分所当为者而已葢自一身以达天下弥纶益着而非外求由小学以底大成品节愈严而无二本成德达材之众率由于斯而徒以文学称者非圣人之意也是故夫子删诗定书赞易修春秋以为万世明法而必曰述而不作曰吾从周则岂以言出诸口者谓之文哉战国争疆道术分裂则一家之言兴而异端起矣自兹以来吏治不足继以武功而为国者始思息民以黄老经义未明流为笺疏而反身者唯知洗心于释梵由是马班崔蔡之伦以文名家凌厉纵横浩不可遏而先王经世之术微矣贾谊董仲舒掇拾于残阙而莫之行诸葛孔明范希文鞠躬尽力而未足以有明也舂陵河南大儒继作然后二帝三王所相传授者始焕然于时闗中张子因之崇执礼之教精思以致道修辞而断事以一乡而准天下考三代以示方来卓哉学者之楷模矣迨新安朱子继周程之绪大明经训以觉斯人而浙河以东若吕薛二郑氏取周公旧章离析错综如示诸掌学者始由斯得以窥见圣人制作之盛焉然当是时陆子静氏出于临川以其得于心者行乎家邦充然自足而诸君子之志荒矣薛郑会归于朱子而吕氏则无间焉陈君举薛之徒也乃自以书请益于陆氏此又论先哲于乡土者所宜慎思而明辨也况夫有志于斯文者乎子充早受业于同郡学士黄公黄公之见于文章者岳静渊澄不大声色固非欲以言语文字名世而子充明经洁行卓越不羣因乡先生精神念虑所存以端述作之本原极古人之能事必有征矣则虽俯仰一室而所以系吾徒之望者何可量哉浙东多文献故家他郡莫及昔余尝欲徃游而未能也异时考德会文之乐舎华川奚适乎

　　永贞庵记

　　道吴兴郡而西百里至安吉县之东北有昆山焉左蜒蜿以前横右蹲踞而外塞隆然其中如锜釡之覆者奉训大夫延福大监湖山张公之子世华子英葬其母陆氏夫人之墓也子英以至正九年己丑正月毕窀穸豫为屋数间于墓西规置守者以给祠事子孙岁时展省得以止而休焉取易坤用六之义名曰永贞之庵墓前地可十畆巨竹万竿即其南为亭四楹名曰云亭其东有泉靡凿靓深甘洁冬夏常流名曰长生之泉葢庵以明礼亭以着诚而泉以知本也葬者事亲之终不可不慎殷易首坤厥名归藏永贞以大终藏之道也水泉蝼蚁古人虑之而非以为利故曰庵以明礼墟墓之间生哀其发扬于上为昭明焄蒿凄怆者蔚然其如云沛然其将雨而未尝有所聚散徃来也况于孝子慈孙之致爱致悫者乎故曰亭以着诚礼原于天诚立于已自吾身而反之吾亲有存有亾其气同也自吾身而达之吾子吾孙有今有后其心一也君子之事亲行乎自然而发于不容已起乎一念而放之无终穷者岂有他哉观乎流泉之不息而可见矣故曰泉以知本君之意葢将使其子孙进于庵而知礼之不可诬拜于亭而信诚之不可掩退酌斯泉而悟夫一本者之未尝异也则张氏孝思之泽寜有既乎浙河以西俗敝乆矣而丧亲之变又君子所不忍言其能瘗于土者则美田庐以崇梵释治园圃以盛游观岁驾大舟引妇子举一觞以酹焉托体魄于千载之藏而求夫安且固者葢蔑如也若张君因安厝之严以致终身之慕即视瞻之敬以明礼义之原者其可少乎故为之记使其乡人子弟观之幸而有感焉则贤者之泽不特善其一家而已诗曰孝子不匮永锡尔类君其益广之哉

　　沧江书舎记

　　新安江合衢婺之水而东未至海二百里为桐庐县湍濑既尽潮汐欲平恬波慢流一碧千顷岸江之山完厚深固雄峙挺出又足以挟而有之故自昔遯世之士咸乐居焉邑故有阅礼坊宋儒方公悫即唐比部侍郎方公勋别业为居室注礼书之所后人因以旌之今徐君方舟作沧江书舎即此地也始方舟举进士不得志于有司乃退食郡吏之禄以为养然岁大比犹辍吏牍趋场屋至是乃尽弃举子业一意于为诗逺师汉魏近宗盛唐视他作以为格卑不足法也其在新安每从文学儒者相羊山水间吟讽终日殆不知有簿书期会之劳间惟属家人益植花竹果木环舎前后令诸子肄业其中以迟吾归老予是时亦与君游葢尝竒君为人而窃叹其不遇自后一再会君钱塘谈诗论文亹亹不倦因扣其中曰吾非乐为吏每意有不合輙欲舎去适朝论复省台欲拯禁榷之敝为庶民请命而赵郡真定公实来吾幸以末学见庸书生穷达不足论得大人君子为知已不与寻常刀笔吏俱汩没无闻斯足矣矧后数年吾山中花木俱长茂诸儿读书有成服劳奉养各供其职吾当反衡茅理残编闭闗却扫咏歌古人暇日泛扁舟烟浦间望三山于海门吊胥涛之忠愤觅双台于江浒挹严濑之清风岂为晚耶予闻其言而善之且喜其气之不衰而信其事之有成也遂为记之以俟云

　　唐尹生茔记

　　事有起乎千载之上而说犹未明非圣贤所传而终不可止者非葬地之法乎夫人之爱其身与子之爱其亲无间于死生人情所同也魂升矣魄降矣而终不敢谓升且降者为无知亦人心之所有也是故蝇蚋之嘬狐狸之食则上世之人而泚之水泉蝼蚁之害昔人无可奈何则周末之为志者尝忧之夫见于上世者歴代帝王既已定为棺椁衣衾之制殡葬茔兆之仪使人人得以尽其情而无缺于所不见其于周末而无可奈何者则汉魏间多识之士始竭思虑以为其所得为而葬法兴焉然其归在于利生者而用之有信有不信其信求之有得有不得也是以家自为书人自为法而不可尽通又以其有时而信也故其传终不可止然则其说之用与不用特在祸福疑信之间而凡上世以来人情所忧恻而不能己者初未尝论奈何疑其说者遂以死者为散灭不灵而悖其送终之道乎夫信而有得者必其家之积德厚而宰物者畀善地以为之符不信而无得者反是理亦无足怪者而浙右之俗以其说之不信也凡有丧皆措诸水火则是死者恒不爱其身而生者不知爱其亲也呜呼可为悲夫此吾于吴兴唐公子华生茔之作而深有感焉者也始公官休寜见其故家子孙与祖宗坟墓相为乆逺至数百年窃叹美之而又恶夫訹于祸患至岁乆不葬者其弃官而归也余尝即而访焉暇日相与泛舟游河山之阴西望沈村之原若厦屋千间重门列庑而穾奥之尊且严也若营万塞车环骑绕而中坚之完且固也予仰而叹曰美哉兹原殆所谓山川竒会处乎时犹未知为某氏物而公己心识之余既归之明年公乃以书来曰向云山川竒会处者客有以风水家言相之曰是谓吉土葢天目之原委也吾既以值得之异时将规以全吾归子盍为我记焉既又以书见招至三四不倦今季冬余至武林公以夫人蒋氏丧赴余徃吊如礼时公方为夫人营宅兆于所得地区穴之左葬有期矣或曰三吴葬不择地其来已乆昔公葬其先君已得佳兆今又豫为斯茔可谓爱亲以及其身者虽然贤者所尚俗必效焉吾恐葬书不可尽信吉地不可多得是死者虽幸脱于焚弃而终不免于暴露也则如之何余曰是不然夫所谓吉地者乃天道报施善人之一物尔非可以智力求也唐公自起家教授借秩亭长佐郡幕掾行宣政化皆存心忠厚无世俗短薄行其宰休寜悯田租不实革三十余年守令顾虑不行之敝政设施毅然不惧不惑有德于人甚厚夫人以鲜兄弟留养其亲近三十始嫁待众媵有恩抚庶孽如已子语言不出户外而四时祭享必敬必亲皆古所谓善人者而其先又多阴德则天畀佳城以安体魄而利子孙固宜彼或无公一日之积而惟欲以力求之则虽终身无得或得之而谬不足信亦何怪哉夫葬必以礼者先王所以因人情而厚伦纪也葬地之法不经而诡秘未能家喻户解而终不可泯絶亦人情物理有固然者今或不葬不以礼士葢有所不为惟善不加勉而徒恃不经之说可以胜造化而昌后人则余亦有所不信也故为公记之而具述余所感者以谂其乡人君子公名棣字子华晚号遁斋去官二年以奉议大夫平江路知吴江州致仕今年纔六十有五其地负壬揖丙董是役者夫人之弟祯字国祯云

　　起云轩记

　　汸尝泛舟严陵仰观乌龙马目崇髙极天新安金华二水合流其下云气之兴浑浑灏灏千变万化日新不穷而莫可名状也切意其间必有卓越之士高居自致极一世之荣观以乐幽闲而忘外慕者焉欲舎舟求之而未能也至正癸巳之秋戴君庭芳自其郡归为汸言于严陵得友曰马君周翰以起云名轩轩居而欲子为之记也余时闻其轩名已犂然有当于心已辞不获故问君出处之详戴曰马君素无宦情尝起家教授而非世俗之仕也其家居雍雍于于与物无竞图书以为苑囿礼义以为舟舆其所存固未易知也葢尝得蜀郡虞公赵郡苏公碑其先茔世家之逺可以槩见以吾子者二公之客也故求记其名轩之义子又奚辞汸非能为二公役者而戴君之言若是其可无一辞以复于马君哉嗟夫浊世之士乐富贵而患失之厌贫贱而不能去也则好恶忻戚交仇其中其起居若惊其阅寒暑如疟其观山川之流峙如在梦中则云物之舒巻亦野马尘埃而已矣而又何取于斯今马君之贤度越流俗如此已不愧于青门故家矣即轩居之名以求之其胸中必有得于观感之妙而非世人所能知者昔余所欲求而愿见者君殆其人耶易曰云上于天需君子以饮食宴乐其取象于云也尚矣唐之诗人有得于咏物适情者于言云尤善君其尚有取于斯耶抑尝燕坐静观物与性合有不能喻之于言者耶余不能为郢书燕说而雅善名邦山川之胜又乐闻君之为人也姑书此为记异时从戴君买舟率水之滨顺流东下求君于是轩中而请其说君如有以告我当续书之

　　素隠斋记

　　世尝言隠者士之不遇也余独以为不然苟志于隠矣遇不遇不足道也彼不遇而隠者岂其中之所乐哉孔子于干之初九曰龙德而隠者也然夫子尝欲居九夷矣尝欲浮于海矣而皆不果佛肸召欲徃公山弗扰召欲徃遇阳货曰吾将仕矣有干初九之义而不以何哉问津于长沮不对问于桀溺不对使子路反见荷莜文人曰隠者也至则行矣其长徃不来有如是者既而子路卒委身于孔悝而冉有子贡樊迟辈亦相与尽心于季孙之鲁其不隠不以遇也则彼三子者岂皆不遇而后隠哉古今时不同而士之出处亦有不可以槩论者世之乱也覊旅甿隶之流云蒸龙变莫不奋其一旦之死力以易终身之富贵章甫逢掖虽欲不退藏不可得也世之平也宗庙朝廷百官有司悉用文治瞋目语难之士欲进而自售得乎而世常言士必不遇而后隠则其所以为士者从可知矣孔子于大过曰君子以独立不惧遯世无闷彼不遇而隠者其能无闷也哉是故论士之隠者不必以遇不必以不遇顾其中所存何如耳星溪江君子文居深山之中以素隠名其斋其亦异乎不遇而后隠者乎子之结发读书不蕲乎声利隠自其素志中遭世乱起家从事军府而不贪天以为功不阙人以封已虽是非万变祸福相寻而超然其间与人同忧而不同其患其进也不易其常其退也不愆于素如是而隠寜有不遇之叹乎余尝论君色和而气温无城府于中不表襮其外视古幽人逸士无愧焉信乎能素其隠者故为道隠之时义以为名斋之记

　　黟令周侯政绩记

　　国家既平羣盗所复州邑大帅得承制具官时永嘉周侯君儒宰吾徽之黟县卓然以廉能著称汸葢耳熟焉而未知所以为政也今年六月以病求医于黟寓县北僧庐日与父老相接颇能言侯设施之详且曰侯有阴德于人请记其事余曰凡子云云皆侯之政尔何以为阴德且居是官则不茍于其事侯非有为而为者又何以文为父老曰不然郡邑不幸陷贼居人无更生之思矣赖朝廷厚恩复得列于编民当天兵逺临刑威莫测饥馑荐至征发繁兴陨身丧家者何可胜纪而黟人以侯故咸免于非辜其为阴德甚着记而传焉以示吾邑人子孙使无忘侯德不亦可乎余嘉其辞直且喜道侯善政乃比其事而书之曰至正十三年三月侯始至官即宣布朝廷恩德使民户晓凡纪纲禁令悉复旧规选吏募民守要害人民翕然还业无复疑虑矣数日有使者至劝民入粟实军储侯言盗贼兵火之余民甫安集不宜遽有科扰使者怒以语侵侯且谮之于其长侯即移文愿解职事明日使者果至祸叵测侯毅然上道曰得一言而死足矣既而主将察侯无罪第以不当辞职加诮让而已还县会府帖下録诸从事者家侯曰诏书已释罪録其家非德意吏言始官军至时给民印号以明归正邑民不至者数十家当籍侯曰此等或转徙他郡或避冦逺山未还或方从军效用何遽论为盗亲治文书上之皆得免又有命征郡邑大家城郡治侯力言小县痍伤后不堪重役徃返数四卒得请郡将捕叛卒之匿民间者大索境中比屋惶惑侯出令民无得輙动日与将居处亲其鞫问不得妄有称引民恃以安守疆卒言宣之太平县一廵检从百余人突入境中不可止民骇之侯请主簿将民丁护归邑中毋令扰民比至问所以来乃太平被盗时县失其印以盗始从黟来欲执黟民牛李二人去问印所在侯谓廵检曰公从二人者求县印当即其家索之不必以其人去乃与廵检至李氏居坐门外遣卒入索印无有再命索之无有又命索之廵检辞固遣卒入印终不可得至牛氏居亦如之廵检媿屈一旦引去从人有泄其情者曰太平人有恶于富人某某与其吏谋遣卒袭执牛李归拷令妄称县印在某某家乃致死牛李狱中则被引者祸不可解而家破矣知计不行故去尔黟地壤沃一熟而饱三岁乱后畊稼失时沟渠壅底北门堨之渠经邑中曰槐沟积秽填芜尤甚侯按图考问差次其役疏浚有方咸复其旧县第七都为浮梁祁门走郡官道郡盗反复以来里无居人田皆芜秽不治侯按视其地叹曰今兹艰食而田复不畊则失业者无还期矣乃下令逺近之民有能耕吾废田者比秋成十分其入耕者取其六田主収其四明日负耒耜至者数十人侯亲至田所勉励之无种者假之不十日境内荒田皆莳矣前此侯尝禁邑中廪糓毋得粜入他境人以为非至六七月米斗值十余千黟人有饿者始服其逺见第七都所耕荒田大稔民頼以活者千余家榷茶使者治休寜吏卒出入旁午求茶商短长以怵吏民其来乆矣守疆卒报有茶司吏止茶商境上责赇吏去而商与茶在侯使问商曰私茶以两计汝惮称量则毋入吾境俄有报廵茶卒十余辈先后至者商计穷引避谷中焚茶而去卒至县诟吏胥索食饮侯视其行槖曰此辈得毋侵掠吾民耶设有言者我必以法治之卒闻大惧求茶商不可得潜散去各以所掠还民家而遁自是私茶不复入境吏卒亦罕来矣县小吏沈甲与民李丙家争磨石私遣尉卒索之居十日丙男妇死李乙言妇有孕尉卒暴之致死事由沈甲侯曰与人争磨石不言官私使尉卒卒不禀尉而徃皆有罪即収繋之谓乙曰汝言妇由卒死惟验乃辨设验不实则汝罪亦不轻也吾视汝特怨沈与卒欲以人命破其家尔乙不服侯问妇有他亲属乎乙言有母兄在即并収乙呼问其母兄女死果有寃当验耶皆曰女病笃非有侵暴事不忍从验也乃从之释乙而论吏卒如法其听讼谨审多类此黟地陿号大家不过三四官吏逺来常恐失其意于是举一县事惟所欲为而细民告病矣郡邑甫定吏每持豪民陷贼事民得以财自解则所负挟无异平时侯知盗所从起无深恶于其民临政明辨而遣决刚毅大家者不敢尝以私服役公庭唯谨小大相安而邑无事矣公退杜门自奉甚约至不可堪有愠见者亦弗恤也凡皆黟人之言如此侯以发阴私不畏强御为怨家所倾然事本末吏牍具存虽巧诋莫能文致不过直以非罪之而已是故黟人尤惜之欲来者之不能忘而公论之遂不泯也是有假于余言焉汸闻迩岁廷议以盗贼滋蔓由守令非才有旨牧守得不次试用称职者满岁为真尝切叹曰起一世人才共成治安之业事无急于斯者圣天子忧民至深至切顾方伯连帅举措何如耳侯才识通练尤长治剧以诸生为府吏歴茶盐漕所至举法除弊卓卓有声为书论浙盐积滞究其槖害甚详大要以三岁一住煎为说尝恤为吏者无所师法述临民出政之方五十条以授初仕者从军策画多中以功擢用其素所树立欲自表见于当世故为令期月具有成绩乃卒与冗官俱罢又遭摧抑如此诚逺近所共叹也为之记不惟以慰邑人之思庶几在上者知艰难中为朝廷牧养小民有若侯之用心诚为难得而公卿大夫有意乎兴贤育材以报国家于无疆者亦将有感于斯焉

　　月潭八景记

　　由屯溪溯流西南入张公山二百里尽浙江之源水皆自高注下湍流峻急滩浅者可揭也当山水竒会处輙汇为蛟龙窟宅自浮游至龙深以潭名且十数而月潭最竒潭上两山相揖如牛饮于溪其鼻皆巨石夹溪对峙如门其南有山合诸小水来会离立参拱故潭形正圆其深不可测也每春夏溪流大涨束于石门涌而复坠则震荡回潏声振天地势摧山岳水之所入深若归壑虚汨之所出旋如车轮使人目眩心掉不可端视其水落波平则浅深一碧茔彻无瑕鸟飞鱼跃于溪光山色间皆悠然自适夹溪多白沙翠竹贩舟鱼艇徃来其间如畵图然而雪天尤为清絶此月潭之大都也朱君伯初父世居潭上心独有乐于是乃阁其南曰临清亭其北涯曰观澜造小舟置笔床茶灶其中曰钓雪其取于是潭者备矣其于游观之乐至吴潭之北曰平林竹树蒙宻有隠君子居之平林东五里有古丛林曰星洲寺每与客舣舟其下意适则澹然忘归南七里有颜公山相传昔有隠者于此仙去君暇则杖屦独游游輙数日而还葢君之所好乐者如此而廓然无累于其中又如此是故其神不劳其形不衰优游无为若将终其身而不厌也于是好事者即潭之景物曰月潭曰石门曰临清阁曰观澜亭曰钓雪舟曰平林小隠曰星洲寺曰颜公山为诗凡八咏以贶君而属汸记之汸葢未之暇也至正十七年夏五月始来游于潭上而切有感焉时郡邑洊经兵火水村山郭名乡甲第高台别墅凡昔之以纷华盛丽相夸诩者莫不化为丘墟瓦砾荒田野草则人与物之变灭相寻者多矣惟君与是八景者俱无恙也然则君之不以此易彼也宜哉吾闻之智士无思虑之变则不乐察士无凌谇之辨则不乐钱财不积则贪者忧权势不亢则夸者悲皆囿于物者也岂惟囿哉舟已败矣而乗风破浪者方新车已覆矣而夙驾疾驱者未已乃若有物使之然然则世之人终不以彼而易此宜也葢于是重有感焉遂为之记使后之人知月潭八景之显于时实自君始

　　橘隠堂记

　　朱君广仲父筑室于溪流之上环舎前后皆种嘉橘题其堂曰橘隠日与乡之老人徜徉其中以奕棋饮酒赋诗自娱葢有慕夫古者商山四皓东园甪里之伦也客有谓君曰昔秦为无道海内思乱故此四人者避而去焉高祖龙兴羣雄景附高此四人者之行而求之数岁不得卒为吕后太子以卑辞厚币致之于是四人者皆老矣观其对高祖之辞甚陋且堕张子房计中而不悟者虽一时徼安刘之名其道不足称也今君日以种树为乐视世之荣枯得失废兴成败漠然不入于胸中又何羡乎四老人者而比儗之耶君喟然叹曰若是乎子之论人所谓终无已者夫秦失其鹿刘季与一二刀笔吏羣椎埋屠狗【樊哙】吹箫【周勃】贩缯【灌婴】之徒相与犄而逐之不可以儒说也彼诚知儒者迂阔于事情设有以儒见者輙嫚骂解其冠溺焉叔孙通挟礼乐之说惴惴焉在鲰生竖儒间缩项吐舌不敢出一语急取故羣盗大猾荐之其不为陈渉之孔鲋项羽之韩生者几何是宜此四人者逺避而不为出也迨天下既一上乃欲以爱易太子在朝之臣举无能回上意者而张留侯陈户牗之术至是亦穷矣此四老人者一出而国本定汉祚遂安既乃飘然去之不知所终则非有所利而为之亦明矣而子犹有疑于其出处去就之间乎今吾幸不为世所知惟戒家人子孙异时有橘实大如四五石瓮盎者慎勿摘也吾得深根固蒂于是足矣客笑曰若是则子过此四人者逺矣遂书之以为堂记

　　松云轩记

　　星源郡邑东北有川曰龙潭龙潭之上为鸿村山水竒会处汪君仲鲁既葬其母夫人于此又筑室墓傍以居室外构隙宇宇间函丈宾友之接燕闲之处皆在其中扁曰松云轩或者疑之则曰君蚤以进士举世皆谓公誉可立致中遭乱亾避地无所提卒数十立保伍塞亭隧左支右吾风飡雨宿不倦乡人赖之虽擢居州牧犹谓不足为君报今一旦退居山泽与林翁野叟折旋斗室间非人之情沿龙潭而下两山壁立如丹艧之呈一溪曲折其间宜小舟卧游循鸿村而上千崖献竒万谷汇碧泉石之怪谲林木之靓深可以娱心神悦耳目者多矣乃独寓意于松云是皆有未易解者客或晓之曰士之所以出处进退者非富贵功名游观闲逸之谓也然或志不足以自强才不足以自固而出处进退之间未能超然无累于中则变故之来能不摧折溃败鲜矣尚何富贵功名游观闲逸之可言哉今君当覆邦万方舟流靡届之时能与乡里宗族同其忧患而夷险一致人无间言松之独贯四时不改柯易叶庶或似之其用舎以时去就不胶则云之无心出处亦靡间焉人见其偃然一轩中日观夫二物者蓊蔚葱蒨淡荡冲融倐徃忽来合散无迹而不知其心有独感神有冥契则虽无是轩与二物者可也又何必穷极穹显搜抉竒奥然后为得意哉夫辋川之景物胜絶一时而后凋之节可媿平泉之草木累于贻厥而无心之道罔闻是皆高人达士之通弊也又何疑于一轩之易足乎疑者不复能诘他日余过君鸿村庶得其说及与君相见是轩中俯仰终日竟不见所谓松云者而君淡然自得亦无异举进士时乃喟然太息以客为知言遂记其说于轩中而去

　　东山存稿巻三

　　●钦定四库全书

　　东山存稿巻四

　　（元）赵汸 撰

　　○文

　　方山楼记

　　吾州在万山间饮食起居无不与山接惟浙江之上游率水出焉郦道元水经注所谓率东者川平山开洲渚隠见烟云蔼杳有江湖之思两涯多穷林密竹垣屋靓深前直孔道舟车所辏行旅所趋日用百需不求而至居人皆有以自乐与他里不侔中更丧乱荡为丘墟而荒郊断岸衰草寒烟四顾寂然江山不可复识矣程静翁世居北涯之上乃絶大溪而南作重屋两山间以居屋前有山端重若屏顾而乐之因题曰方山楼楼距故居不数里右阻大溪左挟邃谷长松巨杉参错掩映四方宾客徃来之士风飡露宿之余登楼而赋者皆徘徊而不能去壬寅之春余还自郡城道过率东泛览溪山有感于今昔之异呼舟叩门访君登楼少憩亦喜其能择胜而自适也为之叹息不已君曰不然吾岂乐乎是哉夫人之嗜欲无穷而生业广陿有限以有限给无穷是以利害交乎外而好恶取舎战乎中虽有林泉之美耳目之娱其心焦然常若不可以终日我则不然筑室足以居妻孥供祭祀而已不必有余推此类也则名誉不必矜恩雠不必快子孙孙子不知何人之计不必豫为之忧是以吾心休休焉无徃不乐不待林泉之美耳目之娱而后为适也余曰善哉信如君言居室可益也不能必其身之安田畴可广也不能必其子孙之能守恩雠可快名誉可矜而不能无失意之时激昂青云得志富贵而已有议其后者矣昔人有藏舟于壑者以为莫能夺也然而夜半有力者负之而去今君之自处者如此虽有大力其如君何道经率东而有感于江山风景之不同者登君之楼而获闻斯言亦可以悠然而自释矣不亦善夫遂书之以为方山楼记

　　云麓书隠记

　　鄂州蒲圻县南有迭秀山山之壮丽吾邑主簿何君故居在焉始何君去其乡数载桑梓之念已切于中有为图迭秀云林之胜使时自览观以自释者因题曰云麓书隠以见其志云既归大邦遂佐兹邑每与人言之不忘且俾汸为之记汸闻而叹曰嗟乎君何以隠为哉吾精神敝于乐饵寒暑迁于床箦饮食起居动静百为一切易其常度葢濵于危亾者屡矣唯如是君子以隠疑之故虽病之至于斯极而有不察也呜呼岂犹有待而后信耶夫隠之能为不祥若是而君又何取焉吾观君以文学从政兢兢畏慎不敢少越绳尺而亦不为崖异以徼名屡董重役未尝以鞭朴示威而吏不能欺事无不集触风雨犯寒暑出入鼪鼯■〈犭员〉狖之区与从御同甘苦或不为上官所察未尝迁怒于民其居官任职超乎流俗有如此者乃欲一旦飘然与世相忘恐不可得又况一室萧然箪瓢屡空有愠见者弗暇恤也则虽欲千里西还为隠居计事亦恐未易遂意君徒有所激而为是言或姑以寓其意焉耳故不暇深叩君所以然者而论著之无何君复以书来言曰吾先世蜀资中人也宋末曾大父第进士官于广而蜀已残于兵乃留家于鄂自吾祖吾父以及于吾家于是者四世矣俄而迯难骇散吾宗奕世之祀不絶如线今子孙存者唯吾一人而已况先人敝庐乆为荆棘之墟丘墓所在又皆狐兎之薮不孝之罪尚忍言耶倘旦暮得代去且当号于当道君子以图归省结茅茨修坟墓力耕以供祭祀暇则求父书而伏读之庶几克遂其初志而旷官速谤亏体辱亲之罪亦可免矣此君之自叙云耳然则士之志于隠者非得已也而世之君子僴然若不察其情曷不以何君之事观之乎传曰学士大夫则知尊祖矣尊祖故敬宗敬宗故収族又曰其所厚者薄而其所薄者厚未之有也况君家自毅斋见山至龙冈先生三世鳌极有转移而科名相踵不絶诗书礼义之泽非他族比也雨露春秋之感精神翰墨所存委诸草莽而不图其可乎哉然则君之彷徨西顾而不忘乎云麓之下者夫岂有所激而然哉昔者蜀郡虞公家于江右者再世矣尝与人言蜀被兵时故家大族狼狈奔走流寓东南而蜀之君子官于中朝若郡县者皆不复能归若某姓某公子孙今在某郡仅有某人未尝不为之感叹焉时九江有黄楚望先生其先亦资中人为公所留念者葢公惓惓桑梓之义未尝以疎逺而有遗类如此况乎何君以孑然千里之身独承家世之逺乎余察君之意茍得伸其情事区区穷达得失利害之间若有不足计者然后知余所以量君者浅也虽然又尝闻之士之所以自立者才与志也昔者孔子之门有千乗之国可使治其赋者矣有百乗之家可使为之宰者矣圣人皆不使之处以枉其才至闻漆雕开之言则喜闻子路使子羔为费宰则怒夫二子者居一官效一职岂由求之比哉而志之所存者弗获信则有遗恨矣故圣人皆不使之仕以违其志后之有国家者措诸行事未必一一皆合于圣人至于简才贤以成治功奬恬退以励风俗亦未有偏废者也然则何君之志其有不遂者乎故为之记以俟

　　云山庵记

　　出邑西门渉两溪而南郊原衍迤冈垄回复烟云竹树间有屋数楹负岩石而面隈曲曰云山庵者寓上人宇内立锡之所也上人以疾病为道场以汤液作佛事救疗一切患苦无二无别不蓄古方书每因症为剂君一臣二佐后使先如钥透簧如矢破的众医所不疗者輙起之其以为可治未尝一失是以逺近数十里间请其药者十室而九以疾求视者踵相接于途日与人药多至不可计未尝记主名即有不能报他日复请应之无倦色诸以粟米金帛食饮瓜菓来馈谢者无多寡咸欢喜受之如获檀施上人以粟米饮食瓜菓饲徒属欵宾客以金帛益市善药辅其术以应人之求出其所资沛然不穷乃积其赢余作此庵供养观音大士置田若干畆择其徒之谨愿者付之使耕且食而职香火焉尝谓余曰浮图号出世法而不能不在人间故世尝以不耕而食病之吾观世人以阴阳方技食于人者众矣求其有功而不可以伪售虽食焉而无愧于吾教者惟医其庶乎此吾所以既不敢安居以食而欲必从事于斯也然既假是以救疾苦以报佛恩且自给焉而不精其术则去为竒衺者几何此吾所以遇有疾必尽吾心而不暇计其报施之有无也虽然吾道既行吾愿已得矣而焚修之地弛于妄庸见堕豪夺使奉吾教者疑且怠焉不可也请为我书之石庶后来有儆其可乎余曰可哉师抚之金溪人幼失父母十三出家十六为僧策元寺始学医其师曰僧允中在策元尝一新其寺游潜山建观音堂于市来者如归辛夘之变始至休寜丁酉秋乃克作庵于兹地其志愿所发观乎其言可见积乆充周至不可为限量报缘所及必将大有震耀于方来而况是庵乎然则庵之永乆亦且师一念中耳又岂他人能为废兴也哉乃为记其始末如此凡田土物色处所勒于碑阴

　　栎轩记

　　郑之恒侨居黟水之南乌聊之北题其隙宇曰栎轩其言曰栎不材木也无所可用是以能终其天年吾闻之庄生云居无何大夫士为诗文以释其名轩之义者甚众言人人殊郑之恒不怿以其间日之黎阳山中见支离无谓而问焉曰吾以栎名轩而人鲜能喻吾志者言之輙异何也支离无谓曰子无惑乎人言之异也世之所重者材也而子独以不材称材之所贵者用也而子独以无用全子无惑乎人言之异也虽然生之有寿夭岂材不材之谓哉深山之楩柟豫章阅千百年未有过而问者道旁之樗栎未拱把而伐于斧斤其所托者不同也夫栎之不材犹樗也栎以社而存犹樗之以神也然社有变置而举或废之则樗与栎岂能自全邪谓不材之木独能终其天年非庄氏意也彼庄子者悲夫世俗之士以材为累不若不材者之无用也故为是不得已之言又悲夫不材者亦有时而不得免也将自处于材不材之间然材不材之间似是而非犹未免乎累也则夫可以害生者岂惟材哉邦君之于国也圣哲之于名也皆累也彼且欲鲁侯洒心去欲而游于无人之野使仲尼辞交游去弟子而逃于大泽其忧患乎一世者岂有涯哉嗟夫乱世多害智愚贤不肖俱困而莫知除其忧此夫人所深悲而非为一己之私也子之以不材自处岂其意耶曰然则庄氏昔所谓者非耶支离无谓曰庄子固尝言之矣其所保者与众异也且子亦尝闻所谓物之初者乎游于物之初则不物于物不物于物者益之而不加益损之而不加损天地蘧庐也古今一息也死生旦夜也虎兕无所措其爪角兵无所容其刃无伤于物而物亦莫能伤也是岂材不材之论哉虽然为栎有道即子之居行子之志使董梧无所用其助而舎者争席则材与不材皆不足为子累矣又何恤乎人之言郑之恒矍然而起释然而悟曰善哉进于道矣虽然吾于栎有取焉请书是说于轩中以为记

　　颜公山重造全真庵记

　　颜公山全真庵事载宋郢州守郡人罗公颂所为碑石毁而文仅传二百年来庵新作者三无为记之者岁癸巳僧惟忠乃因眷家朱君请书其事于石余谓兹山在邑南五十里外而环邑中无逺近举首即见之其髙出众山之上固不待言惟旧志言山以颜公隠居得名而不言公为何如人迨僧慧圆则像设如圣僧大士矣山故有龙池二求雨者必先祷于公而后请水于池众奉水至其乡则雨随而注其灵应之迹今昔无二而碑不言庵所从始甿有为菑谷中者得古佛像髙数寸葢范金所为僧庋奉于颜公神室中自是求雨者必请得金像与水俱尤称灵异而碑不及其事又志言池阔五畆罗公谓今二池各不过寻丈疑后人湮之若是者皆无所征暇日当从君登山一览胜槩以释所疑然后为之记未晚也既而君屡以登山约余以衰病乆弗克行甲辰秋七月几望访君义门故居夜同宿颜溪僧舎旦日縁陇直上十五里得全真庵后直危峰峰中引而下为小阜其左蜿蜒前抱右断处直下为壑有堤塞其断高二丈余二池在堤内当庵前右庵所直峰名高湖峰为山絶顶后倚古郎山乃星源巨嶂其两端之陇并出而内拱者盘据复余里视境内诸大山行而不上分而不完者特异古所谓山川百源能云雨天子将大雩上帝必先命有司祈祀者非兹山之祷欤世变礼失凡名山有神灵者皆以佛老子之祠当之其像颜公如古圣僧而又重以金佛事无足疑者是山之能出云雨以济生人而靡间于治乱安危固自若也山髙而支巄下故防山以内蔽使无是堤则水潦下泻如建瓴而又安取池五畆哉或言髙湖峰疑以昔人堤水为池得名今遇霖雨弥月水皆入二池而涸山中人方以为异则谓后或湮之亦未有以证其必然既山之神灵有在则凡若此者姑置勿论可也乃为考其本末而为之记曰始开山奉颜公祠者僧如升其岁月不可知矣重作庵者慧圆则宋建炎庚戌之岁也名其庵曰全真且为书扁者金部髙邮吴公并今之请文于罗公则知惠州邑人朱公权也寳佑丁巳庵毁于火碑碣皆灼壊而金像与颜公俨然独存募众力创梵殿庑钟楼如式者僧道穹也庵无田以膳众僧徒应供者以出入为艰乃即颜溪土地神祠为别庵居之以便请召自是上方非祷祀不至而屋室有壊者矣大德丁酉有从僧浄贵之请舎田倡众食浄人以职焚修且刻之石者里人杭州路人匠提举朱君震贤首为浄人者程普应也至正丁卯悉撤其敝而新之者僧良辰浄人俞道坚俞道美也钟楼旧在庵前危峰上后又建于其左皆慿虚下瞰数百寻以不利于乆乃作于前峰蜿蜒中其岁复为丁酉而创重屋五间于殿后以为斋堂则前邑令吴君遵也葢庵之规制至是略备矣髙湖峰两腋泉会于山麓是为颜溪土壤沃而菑害鲜其族居于溪上者巴余汪三家世修祀事以答灵贶而惟忠巴氏子也上距如升传代二十有一今浄人吴普寿本洪都建昌卢氏子以勤谨称山高苦寒云雾所蒸衣服器用常湿润屋善敝势不及百年其人非朴实而坚苦者亦不能乆居也而惟忠之徒曰印宣者将以己资买田庵中而反于是山老焉乃并为书之朱君名复于提举为从子云

　　听雨轩记

　　韩君仲亷尝治一室书册几杖凡百日用之需具在兄弟二人同处其中自为师友以为人间之乐未有加于此者适秋夜大风雨作相视翛然有感于眉山三苏公京师驿舎之约题其室曰听雨轩其后稍出游江淮见武威余公而告之余公为篆书听雨轩三大字归而揭诸楣间造其室者莫不油然增手足之爱焉中更乱亡井邑为墟季子之不幸蚤世而余公书独存仲亷即其寓舎重辟一轩仍旧扁以寄其幽思且使汸记之汸以病废笔砚乆矣而仲亷每相见輙以为言念终不可无一辞以释其意者乃告之曰昔者二苏公之大科举也其君为仁祖其相为韩忠献公以二人荐者欧阳公而其进退者司马君实范景仁诸君子也葢自三代以下未有盛于斯时者二公者起西南数千里外明天子贤宰相将皆以宰辅储之区区小有得失何足深计而乃忧别离之不免慨功名之难期于韦苏州之诗遽有感焉何与夫苏州之示二季特其适然之辞尔而公以为终身之戚每遇离合感慨必形于言又何欤传曰未及而忧忧必及之彭城之漂泊黄筠雷儋之相寻固已兆于斯矣今君兄弟幼同学长俱有志于四方千里之涂未发轫也而又姑取昔人感慨之无已者以名其轩居虽曰天伦之乐存乎寂寥澹泊之中有非他人所能知者而亦岂可谓之适然也哉虽然未及为忧与忧而弗释君子皆弗与也故子由彭城所赋读者凄惨而长公亟思有以解之然长公既谓子由自少旷达天资近道矣而犹必以退休相从日长为辞则其未达者犹在也吾观仲亷冲然其如寄陶然其若忘于旷达而近道葢庶几焉况乎进退存亡处之有素方之二公其海崖之后乎轩名虽旧而其人所存则已进于道者矣故卜子夏之告司马氏者不复以云

　　知本堂记

　　宗法之废乆矣近代盛时虽号为世家大族者其子孙徃徃散越无以相维与凡民等而况于衰乱之世乎可叹也已传曰人道亲亲也亲亲故尊祖尊祖故敬宗敬宗故収族此宗法所由立也茍人道不明而尊祖之义阙则虽有世家大族而穷祸患害不能相収亦何足异哉故曰鸟兽则知有母而已庶人则知有父矣若夫学士大夫则知尊祖矣今兄弟虽或异母其与己同出于父则一也而世或以同产为加亲是知有母而不知有父也亲兄弟与族人之为兄弟者虽有戚疏其与己同出于祖则一也然亲兄弟则知爱之族人之为兄弟者则不知爱也是知有父而不知有祖也知识且不足以及其祖父于族人何有焉是故贵不与贱齿富不与贫叙争夺之端多于异姓忮忍之害憯于他人岂惟不能収也哉然则尊祖之义固不可论于凡民也呜呼其亦可哀也夫若夫有志之士因其所可为以为其所得为使亲亲之道复明而为尊祖敬宗兴行于一家以达乎一乡一国是固学士大夫之用心也同郡汪侯仲玉早岁尝有志于斯中遭多难虽军务填委未尝一日而忘乃即星源大畈田中创重屋为楹间者五其上通三间以为室奉始得姓之祖神主中居及初渡江者及始来居大畈者而昭穆序列左右者十有□世又为庙于屋南像其祖之有封爵在祀典者配以其子孙之有功德者四人重屋之下有堂有斋舎延师其中聚族人子弟而教之庙有庑有门时享月荐买田以给凡费者若干畆合而名曰知本堂以族人之属尊而年长者主祀事焉别为专祠于大畈西浯村先人故居曰永思堂祀高祖而下四世其田与祭则继高祖者主之焉葢知本者以明大宗之事而永思则小宗之遗意也夫宗法之不能复古自今世以来病之侯之意葢欲因四时之享以寓合族之义使其族人之登斯堂者思世家之逺如彼而有功德者之盛又如此则必不肯一日自同于凡民子弟之学于是者晨夕瞻敬知千百人之身本同出一人则亲亲之念蔼然自生必将力求所以无负于先王之教者矣呜呼若侯为此者岂非学士大夫之志也哉自祸乱以来所在大家殱夷不能相保何可胜数大畈之族以侯力独完又作斯堂以尊祖敬宗教示将来其所以遗夫族人子孙者可谓逺矣故为书之侯名同始得姓者鲁成公子讳汪父名尝食采颍川初渡江者汉龙骧将军讳文和始居大畈者讳中元有封爵而在祀典者唐越国公国朝封昭忠广仁武烈灵显王配食者团练使积官御史大夫讳濆神号端公中元其仲子也曰顺义军使检校司空讳武皆以靖冦捍患有功曰宋西京文学四友先生讳存有经学行义曰端明殿学士招讨制置使立信以忠节显皆其谱实云

　　休寜监邑坊公闵雨记

　　春秋鲁君有以闵雨得书者君子曰其有志乎民也闵雨则其有志乎民何闵雨而雨也闵雨而雨则不闵雨者为无志乎民罪也以无志乎民者为罪之在则闵雨者之有志乎民不可不书也若坊公彦翚之为休寜者其知春秋闵雨之义已乎曰若坊公可谓能闵雨者矣公之闵雨奈何公在官之明年雨不违时野无惰农苗以美矣俄雨环休寜之邑四郊同日大水漂禾稼荡民居室不可胜言也而邑之言则曰大涝之后无丰年既而果弥月不雨苖将槁矣公恻然忧之若锋刃之在己也亦既率僚吏行祷羣祀暨名山大川于社于门矣而不雨既又召佛者老者方技者各使以其法求焉而又不雨则旱甚矣于是民嗟以怨而公不怨也巫穷以怠而公不怠也昼曝于野霄露于庭不知其病也乃斋宿走祠所再拜稽首兴手瓣香跽而祷之曰以蒙从政于兹而岁不雨蒙不足托于士民之上矣今旱日甚殆不可生是天絶之也民无罪而天絶之吏有罪也请以絶民者移诸吏言讫泪缘睫又再拜稽首退而屏处却食期必得雨乃以厥明日雨于南郊又明日大霈于邑西雷电昼冥四合齐注于是槁者苏秀者实岁不凶矣若坊公可谓有志乎民矣然则他邑亦有闵雨者乎曰有则何以不见称于君子其闵雨非闵雨也事至而后为之者也他邑旱则民呌无辜于天而吏弗闻也乃蠭集于公堂噪而假粟焉吏为发廪以赈之而后定则其闵雨者非也事至而后为之者也夫民易动而难定也易使而难悦也是故善保者必慎其几焉若他邑之民上者亦殆矣古者三年耕必有一年之食则坊公独非事至而后为之者欤曰公为政期岁矣不得责三年于是也其为政奈何民之情伪无或隠也然不恃以为明狱之大小无不察也然不倚以立威吏民之欲求宠于公者茍假其一嚬一笑斯足逞矣而公不与谗谀诋诘之辞不至于耳苞苴请托之问不至于户豪举武断欺负之徒不行境中于是闵雨而雨焉则亦异乎他邑之在民上者矣君子曰若坊公之有志乎民者不可不书也是故笔其辞附诸春秋闵雨之义以俟夫通四方之志者取焉

　　九思堂记

　　九思堂者高昌仲礼公闲居之所也至正十一年冬公莅两浙盐政命前所治邑休寜诸生赵汸为文以记之汸闻诸君子一言而可以决天理人欲之几者曰思而已然或昧其当务则刚者健决而失中柔者纒绕而无断去夫不思而蹈于恶者不逺矣故吾夫子之教欲人即身心日用以慎夫所宜思其目虽九而思则一夫曰视曰听曰色曰貎曰言曰事六者皆人之所以交于物也曰疑曰忿曰得三者又交物之所不能无者人惟忽而不察与夫思之不以道也是以欲动情胜而蹈于一偏设有觉焉而天君内正以念其所当然则必明必聪而是非不壅于闻见必温必恭而惰慢不摄于身体必忠必敬而悔尤不见于言行以至于疑不滋惑忿不忘身取不伤亷而动无不当矣故思者所以遏人欲而存天理之防也详其目则接于外者有恒一其心则主于中者不二譬如明镜在室上下四旁靡不照而岂有一偏之失罔断之疑哉自古圣贤所示修身为政之要莫切于此公能取之以名其堂信乎知所先务者矣然汸观公之治休寜也不姑息以为寛而民懐其惠不任刑以为猛而民畏其威不避嫌以为刻而民信其亷既去而复相与立石颂焉字刓而重刻比沦于水又出而树之愈乆而愈不能忘为御史弹核无所顾虑言既不行退居于家者八年未尝以一辞通贵人亲戚在水监行视河患不避险艰及当兴重役则喟然叹曰大禹圣人亦行其所无事而已夫以公之见诸行事如此则存诸念虑者正矣其于夫子之言所谓非苟知之亦允蹈之者欤近世论大夫者咸观其取舎以为得失然公尝谓汸曰凡人材性长短皆得于天至于义利取舎则为之在我又何难耶葢非见善明而用心刚不足以与此岂崇猜集忌以察为明者可同日道哉公之祖哈喇托音监战公以万夫长与御史丞相同树勲绩考呼图克布哈公仕止镇江监郡有贤声而公以胄子入官其世家之泽逺矣因名堂之义以进其德而伟然自立于一时也宜哉

　　休寜县达噜噶齐巴侯武功记

　　国家既一南北极天所覆罔不顺承数十年来郡邑之间丰乐暇豫相安于无虞以为治葢升平之日乆矣乃昔盗起淮蔡羣偷相挺以逋天诛而蕲黄无頼之民始蠭出为之外应大江而南要郡紧县皆震动摧陷转相冦贼则亦渐靡之极也哉徽州治山谷间一旦闻警守弃其民将委要害居人仓卒亡匿市井为空盗乘虚纵入郡邑以焚荡屠洗胁民出藏货为兵民不胜愤相率奋起图之事不效举义者咸死焉而盗益恣睢长驱四出无顾虑矣时不闻官府之令巳三月王师自严之淳安乗胜独克日战歙南境中得陷贼农甿輙释不杀使归告父兄子弟无轻从盗官军至矣郡人藉以少安实江浙行省宣使巴侯之兵也又两月行省兵始复徽州侯从元帅沙布鼎公抚定休寜以达噜噶齐官治其民其后盗去而复来者一再行省兵亦再克定皆仍侯休寜先时军士遂所复新陷州县輙用入贼境法而交午之使一切以军兴草芥其民侯左支右吾寜以身任怨而不忍重伤遗民于疮痍之后故休寜之民德侯独深既取侯制胜之迹绘为图以观之又请记侯武功以文着其岁月以传邦人子孙于永乆焉侯名巴特玛实哩字某髙昌人世居河西为贵宦家早游京师以材勇闻至正十二年春盗始侵掠浙江郡县行省臣用荐者言以侯为其省宣使募兵严婺间得壮士数百人还报受命济师徽州时徽州已陷盗犯严之淳安行省平章伊噜公亲视师浙西宪臣来督战贼屡北师进侯以所募士为前锋贼乗髙下石伤侯善马侯与壮士隠身负崖聚足而度大呼出其后奋撃走之行登贼所据云头塔山壊其石寨焚庐舎二十余处视地形势还见省宪白之六月初二日也十五日进焚邑人为贼将者方请之所据道观得贼六人冶工二人弓矢刀鎗甚众十七日至第七都与贼众大战得贼十余人明日进徽州歙县之街口二十日焚邑人为贼将者余高居室执其家人子弟付吏二十六日至深渡斩首二级二十九日战于郡东三十里大佛杀贼甚众是日复还街口时贼将项奴儿自蕲黄来率众急攻杭州其骁将拒王师自南来者歙南请相地形便导官军置营以乡人助战侯以省臣命帅兵赴之邑人争负米取间道饷焉七月初六日追盗孙村斩首三十级明日复与贼战败之初六日贼据叶干山险阻以待侯仰射者皆坠死破其阵得贼三人十三日贼五千人阵于逢村既战射贼将二人堕马获之追至岑山渡而还十六日得贼将一人追至逢村擒杀甚众生降一百九十二人喻以恩德纵还其乡十九日与贼遇上村贼溃二十三日追至烟村贼以舟渡驰马射之坠水死者三千余人二十五日战歙浦岭下贼可万人陷阵夺其大红旗二午还余岸贼大至与千户布延呼鲁百户苏世杰俱力战杀贼甚众所射三十余人皆殪之贼纵围官军侯与二将疾射得脱时犯会府者皆自溃而还始陷徽州大掠金帛去者云南康人也至是复来羣盗十余万萃于徽州复分冦诸路俄而行省平章薨于师侯与诸将退保淳安盗复进据云头塔山淛西佥事与行省叅政亲勒兵侯仍以前锋破其塔山砦射杀贼二人八月二十八日也自是并日追贼以九月初三日复至深渡初八日以省臣命次兹村循进与大军犄角得贼二人十八日行省兵大破贼元帅沙布鼎射伪万户之据徽州者殪之二十四日以省臣命引兵归其大军明日战贼徽州城外先陷阵多斩获贼奔祁门其攻宣州者亦溃而还郡既复行省臣承制具官故侯有休寜之命十月初二日至休寜民皆还业侯櫜弓坐槊旦暮廵警重法以戢军士之暴民诛恶少导贼残大家者二十三日贼复以众至县西十里杨村侯先诸将跃马挥双长刀突阵出入排撃追奔二十余里擒获不可胜计扑耙者贼中利器以御刀槊一可当十贼畏侯善战每选精其技者以当侯是日有操扑耙大呼直趋者侯左刃按扑耙右刃劈其首贼徒属目皆失声遂大败之十一月十三日民有言项奴儿自广德陷常湖为大军所逼弃其众迯来已入休寜境中者侯与邑义士分道遮捕斩首三十余级生得项奴儿及其将二人妇女二马四骡一银牌一伪符牒五别帅以兵下祁门未定遽分兵还黟盗一夕奄至师溃还休寜黎明侯闻贼至即彀弓上马迎战时大雾四塞咫尺不辨人马盗由邑西绕南门取东门同时大呼齐入我军无营栅帅与吏士在邑之民皆遁焉侯单骑去盗数人追蹑且及侯回刃拟之盗不敢迫复徐去间道从省臣退保淳安始羣盗出祁门将散去会湖口剧盗以其众来助故祸愈烈分掠休歙二邑境中同日皆遍杀人满山谷既多得财稍引去其前冦者皆为官兵所败十二月二十四日从省臣进复徽州与三万户之兵军休寜至正十三年正月十七日贼复大至官军战小却明日战邑西蓝渡杀伤相当贼来愈众又明日遂薄邑治侯力战至暮溪桥壊舎马歩鬬跳出重围者再夺贼所得我军名马以还天又大雪官军不利师退侯亦行募兵严之遂安会行省平章公以大军平芜湖广德移军撃贼淳安走之命侯与格尔千户蒙古军及赵万户军俱进次兹村烟村之地是月三十日会大兵定徽州三月初五日至休寜仍以达噜噶齐治其民自始受命募兵至是周一岁矣先是郡邑不时定士多亡失三易主将故侯功状未着然意无纎芥不满识者多知而村落间儿童妇女皆知其名矣夫当盗贼方张之时以新募数百之众深入溪山据其胸腹而日与之战使郡人知官军有必至之期无敢轻于从贼他出之冦有所顾虑而奔溃以还又能抚循遗民俾休息伤残使疮痍易合则其所繋逺矣岂独是邑之人于侯能不忘哉矧侯方妙年以忠勇絶伦之姿益广爱人之术异时建大功名取髙爵显位为国家着得人之效将自兹始乎故为之记

　　商山书院学田记

　　新安自南迁后人物之多文学之盛称于天下当其时自井邑田野以至于逺山深谷民居之处莫不有学有师有书史之藏其学所本则一以郡先师子朱子为归凡六经传注诸子百氏之书非经朱子论定者父兄不以为教子弟不以为学也是以朱子之学虽行天下而讲之熟说之详守之固则惟新安之士为然故四方谓东南邹鲁其成德达才之出为当世用者代有人焉然考其学所由则在宣政间婺源有汪公绍者始作四友堂于其乡以居四方学者其子存遂以明经教授学者称为四友先生一时名士若金公安节胡公伸辈皆出其门此吾郡义塾之始见也其后则有尚书锡山陈公之茂初尉休寜命乡举秀民为学官弟子而躬教之故休寜之学特盛岁大比与贡者至千人葢有自来矣迨夫世降日下文治既微俗亦少衰焉荐经祸乱自井邑田野以至于逺山深谷民居之处莫不荡为丘墟学者逃难骇散未安其生又奚暇治诗书礼乐之事哉识者于此葢深忧之而郡别驾汪公义学之建田租之广所为惓惓者也公四友先生七世孙也其平居时尝欲推先世遗意创义塾以教乡人子弟多难未遑间虽从事军旅日不暇给而未尝少忘于中至正丙申岁既以义兵克定乡郡驻师休寜什伍其民使相守护郡邑葢少安焉重惟人亡礼失经残教弛莫甚于斯时作兴之机不可少缓也乃求溪山清邃之地得邑人吴氏遗趾于商山之南五里规创书院以为学者讲习之所其既廪之供则买于旁近得田二百余畆在黟者五十余畆命邑士黄权图其地形广狭识其物色处所岁入若干为籍以示乆逺而司其出纳其学舎造作土木工役之事始终巨细之相其成者皆属诸宗人周周亦四友之族也其庙学之制释奠之仪师弟子供亿之节教学之规一切皆使学者相时考礼以序为之公若无所豫焉公之所尤汲汲者在乎定厥居以収其人于散亡之余继之粟以续其食于族处之日使士得安身一志以从事于其所当为者而已于是周与黄权以告于邑人赵汸而请记其事汸闻而叹曰于乎斯文之兴丧天也世变极矣岂其遂泯絶于斯乎抑将有待于人乎夫有国家者化民成俗之方莫先于学而学之为道又非可以私意茍且而妄为之者矧新安之学本乎郡先师者父兄师友之授受犹或有传也其可一旦废而不讲乎此固大夫君子之所宜尽心而凡民俗吏以为迂逺而阔于事情者也今别驾公以刚明之姿承家世之逺虽兼职军民令行郡邑而凡所以为妻妾之奉子孙之遗者漠然不动其心既建知本堂以膳其宗族而兴学育才之志不懈益虔葢如此其观夫兴衰之变存亡之故而审夫得失之机也明矣天其或者尚存斯文遗绪于东南则商山之学者必有光于四友之堂而汪氏为世有功于新安之士矣是岂非公之志哉乃为之记使刻诸石以勉夫在学之士而凡学田之物色处所岁入之数咸勒于碑阴

　　东山存稿巻四
</div>
    <div class="pagination">
<a href="东山存稿_page8.html">上一页</a><span>...</span><a href="东山存稿_page4.html">4</a><a href="东山存稿_page5.html">5</a><a href="东山存稿_page6.html">6</a><a href="东山存稿_page7.html">7</a><a href="东山存稿_page8.html">8</a><span class="current-page">9</span><a href="东山存稿_page10.html">10</a><a href="东山存稿_page11.html">11</a><a href="东山存稿_page12.html">12</a><a href="东山存稿_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
