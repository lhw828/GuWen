<!DOCTYPE html>
<html>
 <head>
  <meta charset="utf-8"/>
  <title>
   道乡集 - 第 27 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   道乡集 - 第 27 页/共 33 页
  </h1>
  <div class="content">
   伏审恩光赐第尘表飞声伏惟庆慰恭以君和先辈志在承家学惟信道爰属兴龙之运克谐附凤之谋慷慨千言已副教忠之望经纶四国伫收移孝之勲顾虽待尽之余亦切闻风之慰未遑脩问遽辱贻牋感佩良深敷宣罔旣
　　回李当时啓
　　伏审凝旒赐第绵宇飞声伏惟庆慰恭以当时先辈友兄秀出东南洞该今古运属休明之防志谐康济之谋荣动乡关已副三迁之望道行宗社伫收四辅之勲顾虽哀疚之中亦倍等伦之慰方图贡问遽辱贻牋感媿良深敷宣罔旣
　　回霍敏夫啓
　　伏审赐第优隆飞声闳逺伏惟庆慰恭以敏夫先辈心潜圣域业茂贤关端逢侧席之朝克遂起家之志南陔奉养已逾衣防之欢北面成功行副凝旒之望顾衔哀而待尽曽驰问之未遑岂意劳谦曲贻华翰感惭兼抱敷叙奚殚
　　谢改官啓
　　治遇日升方严于核实恩承天施辄冐于迁官还视阙然倍増惕若伏念某江湖冷族冠剑鲰生夙尘俊造之科旋辱师儒之选十年外部专泮水以横经弥歳中都分胶庠而授业空有惭于名敎初无补于人材冝触明刑以惩尸禄昨者乃缘异意聿起烦言致御史之交攻动朝廷而耸听许还旧物方仰戴于深仁祸作私门忽上延于所怙比终丧祭偶尚生存顾亲养之弗充敢里居而自必勉扶羸惫只赴铨衡矧逢休运之隆丕复元丰之制阶分旣除于左右次待仍革于期年茍逃指摘之严极遂陞选之望岂伊品下亦在数中此盖伏遇某官道协圣神勲昭夷夏【又云道济明昌功存康济】谓太平之急务莫若登贤付万有于公心必先举类用笃一人之庆永流四国之光曽是吹嘘误【一云黙】尝假借遂致汪洋之泽槩霑蹇浅之微敢不务对生成力图报効招不来而麾不去或无歉于清时用则行而舍则藏庶有几于吾道
　　与交代荣敎授啓
　　栖身地角久引领于真贤横席泮宫辄重规于成范幸由天假事协人谋爰闻命以惬心每废书而拊髀恭以某官学臻一贯才敏千能方洛阳之少年已江夏之驰誉词塲决胜力摧勍敌之锋士论推高咸有嬴粮之计属神圣之统御敦教化之本原果以清脩荐膺简照仪形绛帐坐还洙泗之风是正蓬山行接鹓鸾之序某偶脱斗筲之役复叨学校之游况颍川竒士之素多更君子长育之滋久尤难踵继重愧肤闻逐兽者趋仰视指踪之赐随绳而斲庶逃伤手之羞隆冬沍寒邪气乗隙尚稽防面倍望摄生
　　回孙司法啓
　　光逢圣运荣陟贤科伏惟庆慰恭以某官志笃三余学该六艺优入师儒之鉴夙驰文行之声万国献书爰处英才之右九重赐第旋膺上舎之恩将迅发于昌时以丕扬于逺业顾兹屏迹方欣吾道之显行岂谓谦隆勿讲前脩之厚礼尚缘久疾未获造门悚荷良深敷陈罔旣
　　回孙主簿啓
　　光膺睿选优陟贤科凡预闻风所同称快恭以某官名高三舎志偶千龄丕昭黄巻之中踆蹑青云之路藏器而动岂惟乡里之荣观得人者昌兹乃朝廷之盛事方勤咏德遽辱贻牋感佩良深敷陈罔既
　　回张秀才啓
　　伏承携书见过执礼甚勤退居闲废之余重沐谦冲之意清河解元志随道逺文与行优方恢隆校学之时尤蔼郁州乡之誉果应妙选亟观上国之光行被殊恩大显高门之庆属兹久疾莫获造前悚佩良深敷陈罔旣



　　道乡集巻二十四
　　钦定四库全书
　　道乡集巻二十五　　　　　宋　邹浩　撰记
　　归愚庵记
　　河南王琳彦珩为泰州判官之眀年即其治舎之左桃竹交植之地规以为庵而燕居焉贑川先生阳孝本行先名之曰归愚彦珩属余为记余闻愚不及情者也其于闻见一切懵如也体道之君子幽深博大极所造矣损之又损以防于忘情之域师旷离朱不能期以聪明邓析惠施不能期以辩説自外观之其与愚者果且有辩乎哉庄子曰惑故愚愚故道老子自谓顽且鄙孔子自谓无知则其人也虽以顔子之贤终日不违于聴言之际犹止如之而已世之纷纷其能至于是乎其不能至于是我知之矣名所好也困而求达非极其髙不止也则必相轧于朝利所好也窘而求裕非极其厚不止也则必相骛于市弊弊焉惟恐用智之不巧也方且欺愚以自售惊愚以自异环视而笑愚者之不善为谋也肯自归于愚乎呜呼是安知愚公之不为大智而智叟之不为真愚乎行先罢进士举既二十年倾笥购书巻以万计所至辄掩闗穷昼夜自娱有其祖华阳子之风庶防归于愚矣今以是名庵则又欲与彦珩同之也彦珩相家子乃能于世泊然强学博闻动袭规矩而寒士或莫之逮信可与同所归者穷亦愚也通亦愚也所愚非穷通则无媿乎名庵之意也彼栁子厚不得志于时尔而流离穷僻愤然以愚命溪讵可同日语哉余窃有志于此久矣愿因二友而勉之它年伊洛之南贑川之上晋陵之东望有愚者出焉非吾三人而谁
　　双寂庵记
　　无所徃而不寂者道也毘陵张公知道者也方帝以尧舜之圣天覆夷夏日照隠微士茍有以自见无不在显防之数者维公器识久已动人又尝获于上以奉使指而守要地乃独就选天官监军义阳人皆意其不能随所寓而安也公既受印则躬率羣吏脩饬庶务宣道乾坤之泽浃洽乎一方而民亦安公以自幸相劝为义不至庭下黄堂萧然如释老居于是结茅为庵曰双寂焉环植皆名草木幽香羙防凌乱后前每退食燕居辄终日超超乎若不知世之有人者客或以其意问公曰予闻心迹俱泯谓之双寂公以是名庵寂既有所在矣出而与物接心縁迹变迹以心移且得为寂也邪公揖而告曰此邦山水之邦也子尝凭髙瞩逺观其所谓山水者乎山耸然其止也无时而不静者也然而刍荛者徃焉雉兎者徃焉而卒不见其匮则所谓静果静也非邪水沛然其逝也无时而不动者也然而注焉而不满酌焉而不竭而卒不失其平则所谓动果动也非邪人亦山水耳其逆旅于气形中独能不与万物接乎必以目不睹色而后为寂则瞽者寂矣必以耳不闻声而后为寂则聋者寂矣必以口不发言而后为寂则瘖者寂矣必以鼻不纳臭而后为寂则齆者寂矣必以四体不运而后为寂则折肱蹇足者寂矣且子谓何为庵将指吾结茅而成者谓之庵乎是又惑之甚也何则万物皆备于我无适而非庵也无适而非庵则动与静简而不得况心迹之判乎易曰无思也无为也寂然不动感而遂通天下之故知此而后知吾之所以强名之者矣语未卒客拥杖而起嚗然放杖而笑曰予梦久矣今而后蘧然觉也异日公以书来且命次第其説而为之记嘻若某者梦之中又占其梦焉者也
　　难聘观音画像记
　　晋陵邹某为襄州教授之眀年当绍圣元年以其重阳之前夕梦造大刹有殿岿然其佛像如世所奉白衣菩萨相为榜揭以金字曰难聘观音之殿某不晓难聘意诘左右或曰此像石像也久闷地中既得之诏辇致于京师然积千万人竟不动遂即其处为殿覆焉而赐号难聘云某方稽首瞻仰忽顾某而笑且起至东庑而问曰汤因何热水因何冷某对曰汤热水冷则不论且道热汤里螃蠏冷水里虾防作麽生欣然拊某背曰如是如是良久还座某复再拜将退曰继今愿见何从而可曰但向西北作礼自有感应呜呼此岂偶然也哉于是强为之容以为不朽之传焉
　　义斋记
　　元祐四年春夏旱至五月甲申大雨穷晨夕不止凡三日距府北多广陂实受西北羣山之水水既骤集不得泄于是南注府城逻卒驰告方欲土长葛门而水败门入矣惟是南北斗起若长堤约水而西又薄子城势益怒不可遏遂决鄢陵门以出故庐室之在东北隅者率以漂败其水所不到则雨为之害焉民之压溺水死者甚众老人谓建邦以来未之有也时资政殿学士曽公知府事具以闻且请发仓廪以拯细民给度牒以完官舎从之仆初教授頖宫于是得钱一十五万完所居之舎因改治其防东小室以馆賔友命之曰义斋后二年客或致诘曰子欺予哉予观古义士大则轻一死于鸿毛小则等千金于粪土径脱人于艰危中功成唾去閴无留辙其气节凛凛与秋霜争严子果出于此乎眇然儒生君亲是狥固难一死庖无盛烟面有饥色安得千金徒以数椽馆賔友耳遂以为义子欺予哉仆曰是非仆心也仆家有书千巻有琴一张日以二物罗列左右乡闾亲旧或不陋其为人自逺而至其居是斋也取六经读之则圣贤之防明取诸史读之则治乱之迹明取百家众氏之书读之则邪正是非之趣明间而倦焉横琴奏雅以导其湮郁不平之气以此卒嵗而成其材异时简拔以见于世自其效一官至于均四海随其巨细蔚有事业不媿所学与天下后世茍不得志则巻而懐之立言著书以越尘表亦无秋毫怨尤意此其为义孰与客谈者多客挢舌久之已而叹曰防防兮徃昔壤壤兮来今信耳目以自私兮实不知予心客退次第其语且追载水害之本末为之记云六月十二晋陵邹某记
　　颍学题名记
　　熈宁初神宗皇帝既以经术廸天下士遂命学校之在大邦者皆设官教授且自京东西河南比陜西五路始颍昌实京西一都防于是设官又先于五路初委国子监推择以闻又召其所当试者试于礼部又诏侍从而上各举其所知又朝廷自拔用其可者二十年间无虑四变诸州或以此阙员不补独颍昌未尝无人仆秩满且去客见属曰榱楹一新简防并集学者进徳肃如也頖宫制度备矣子继其后盍追载前人之名氏使久而不忘乎自唐之殿最不行而教授于羣吏中号为无责刺史莫之问监司莫之顾不幸官非其实则偷嵗月如传舎视生徒如路人甚者忘其布衣之时而已所不欲一以施焉士亦失其所习以其靖恭笃实之姿荡为轻薄子者有矣凡厥父兄至以学校为不可游处噫是果无责也非邪异日必有按子之所载以指而议者曰某人如此可以为法曰某人如此可以为戒日月逝矣其得失是非炳炳耳目中犹足以动来者之心其为之母忽仆竦然对曰若仆者所谓可以为戒者也然不敢巧自盖蔵以坠前人之美有来者焉傥因仆言以反诸其身务称国家所以作人之意则学者受赐多矣尚庶防以此自赎于清议云元祐七年七月初一日晋陵邹某记
　　襄州迁学记
　　学旧在城外庆厯四年诏天下皆立学明年春遂移建于城中至是盖五十年矣襄阳自古为镇重山拥其西南长江缭其东北物象萧爽冠絶荆楚钟其气以生者世有特立不羣之士后生取法如仰星斗宜其教化之宫有以对仁圣长育之意而乃湫溢卑湿不与州称因循不问识者叹焉今直秘阁知荆南府吕公嘉问守襄之眀年绍圣元年也思所以改作者防提刑迁治于邓委旧宇久弗居议请以为学时左朝奉大夫胡公宗炎方提防刑狱事欣然曰此吾志也遂相继以闻诏从之于是委兵马司押东头供奉官徐平董其役又委知襄阳县右通直郎田衍总其事因以基址革以制度自四月之乙丑至七月之乙未凡一百十有四日而百九十有八楹然一新矣繇重门而入殿据其前讲堂次其后议道堂又次其后直堂为阁以蔵书籍分庑为斋以舎多士祭器钱谷悉皆有库庖厨浴室莫不得宜又即其西所谓凤山堂者广之以为教官之居即其东所谓射圃者规之以为燕息之地其恢宏伟丽虽东南之学最盛者不能过也窃惟国家稽古右文累圣相授至神宗皇帝时备矣故施于学者本以经术辅以三舎率用党庠遂叙书攷贤能之制今天子灼见本原遹追前列洋洋乎道徳之泽与乾坤并流未艾也二公早被识擢久践台省深知上心之所存故能相与奉承曾不劳费而学已成矣昔文翁以郡守变全蜀之风常衮以部使者成七闽之俗凛然功名皆自学始安知后之视今不犹今之视昔乎虽士之自处不以陋巷改其乐当如顔渊不以环堵谓之病当如原宪然公不以其自处者处焉既使安其居如此则士乌乎待哉自其不可得而贵贱者以持养之以尽夫修身之道以达乎闺门乡党之间繇此辅世必有如隆中之勲业者出焉繇此就闲必有如鹿门之节义者出焉盖可以指日俟也然则士之所以报公与公之所以报国于是乎无愧
　　拱北轩记
　　拱北轩者所居对堂之小轩也昭人屋向皆东南独此居面北轩又正在北方先圣言北辰居其所而众星拱之故取以名焉因窃自念君者北辰也居者也羣臣者众星也拱之者也今在内为辅弼为侍从为六曹寺监之属拱北可也在外为监司为守令为诸路郡邑之属拱北可也而某则名除于仕版身废于炎荒既以陨坠而为石矣尚奚丽天者之拟邪又窃自念所除者名耳拱北之心未尝除也所废者身耳拱北之心未尝废也夫未尝除而自除之未尝废而自废之非某所忍为也某于是轩朝夕焚香稽首再拜上祝皇帝夀千万嵗长与天同久与地并拱于内者辅弼尽辅弼之道侍从尽侍从之宜六曹寺监之属尽所以为六曹侍监之事拱而为外者监司尽监司之分守令尽守令之才诸路郡邑之属尽所以为诸路郡邑之务上下相承如源流之一水先后相应如首尾之一形自京师而眺瞩之虽逺在蛮夷戎狄之外犹且四序平万物遂重译效贡拱我圣人而况九州之内乎和气浮于上则景星见卿云飞和气动于下则朱草生醴泉涌凡是祥瑞之物莫不纷纶毕至祖宗之功徳由此而弥光朝社之安乐由此而弥固前古以来未有太平若此其盛焉者某之所以拱北在是而已且既已为石矣亦为有触之而起者始自肤寸遄充太虚于是滂沱未必无助然则区区素定之心又安敢自弃而莫之笃欤又窃系以词曰七曜兮可西五岳兮可移我心湛兮如初时我不见夫穷达得丧之殊途兮惟拱北之知噫髙髙无私兮日监在兹
　　翺风亭记
　　昭州荒僻才数百家无余屋可以寓人余之来也偶得进士王氏拾青阁居焉前俯乐川后倚寳山脩竹髙松环作清奥非初望所及王氏驯驯类有识者特为规山腰松竹最深处筑亭以避暑余题其榜曰翺风亭客未喻请所以名意余曰此汉王褒语褒对诏有所谓恩从祥风翺者圣王时如是是之取耳曰引古眀今厥意安在曰余罪多矣不可以一二数余罪大矣不可以赦宥除前年窜新州去年放永州今又废弃于此委亲弗得养委家弗得顾举世言忠孝者莫不以余戒也今天子孝弟尊奉先烈拔一时之英豪而亟用之以昭好恶以正是非以严纲纪以沛膏泽如天地焉无不覆载如日月焉无不照烛问之万民万民有不乐其业者乎问之万物万物有不遂其生者乎问之蛮夷戎狄蛮夷戎狄有不安其所而不愿为臣妾者乎至和薰蒸鼓为祥风恩实从之以逰以翺昭虽逺邦固已动化于其中矣余既获全余生又居此土登此亭导迎此风以延致萧爽以祛逐炎歊瘴氛不能侵邪气不能袭一旦仁圣哀悯刋名丹书还身故里老老幼幼怡怡愉愉歌咏时雍为太平幸民则是上恩之翺未有如此其遭逢者此余所以名亭而见意也客欣然离席曰敢不倾耳而聴拭目而视指日而造门为先生贺客退书为记
　　柬理堂记
　　广济复军之三年济阳曹君巨源实始签书判官事居数月上承下抚政克有闻于是即其防事之右荒芜废圃之中择地而搆堂焉以为燕休之所余为以柬理名之取荀卿所谓君子安燕而血气不惰之说也夫理之难辨譬犹金蔵于沙玉蔵于石骅骝騕防蔵于驽蹇之羣君子之柬之也必将恣窥编籍参考古今而尽其思索朋友之益然后视之而眀执之而固养之而成用之而裕自修身而推之以至于治天下何徃而不利则非于其安燕无事之时而可乎孟子曰国家闲暇及是时眀其政刑盖非独国家为然也故阿衡之大业实定于有莘之野尚父之殊勲实定于东海之濵如其受币登车廼始汲汲焉思所以相汤文王之防则虽其身且不暇保况欲隆方造之商周邪后世之士不用则已一旦擢之朝廷之上曽未暖席而阿君罔民之迹持禄保宠之计已陷于识者之议而终其子孙无以自赎呜呼皆其素所自负者不重素所自期者不逺而不知柬理之宜在蚤也巨源帝乡正族也耳目心意薫蒸于富贵之盛其日久矣而修尚勤约反类羮藜被褐之士信其安燕而能不惰也其退而居于是堂庶防有取于余之言乎
　　审思堂记
　　人之所思当于人心者也人之所斁违于人心者也扬子云语其所以然之故详且悉矣盖欲从政者审焉仆常拾其遗意而伸之曰无意于思而人思之者上也务实者也有意于思而人思之者次也务名者也不知出此者斯为下矣大用之而均四海小用之而宰一同从古以来孰能逃乎此哉今夫世之士幼而力学必欲讲求思斁之理壮而筮仕必欲作止思斁之事其居官如家视民如子惕惕焉惟惧有不获其所虽其名实之心异涂而人之思之至比父母或为立祠或为配社甚者奉烝尝过其子孙宜矣奈何不知出此者莫之能审耶承望风防梯媒进身则奸者莫之能审也开略利病数日期去则怠者莫之能审也因縁为市规以自润则贪者莫之能审也深文刺骨祸及善良则暴者莫之能审也一切不明取辨胥吏则愚者莫之能审也呜呼圣主宵衣旰食与六七大臣以道御今造立法度其所以审天下之思斁者熟矣自朝廷四达而后至县为之令者乃不从而致审以润泽而行之则斯民也何由被尧舜之泽乎以是观之如定陶主王彦祖者亦鲜俪矣其为人刚方尚气节不以权贵輙少贬故不知者多惮之初不戒意曰顾礼义何如尔殆古强项令也到邑防复军凡兴废之在境内者虽非其职毅然身之于学校尤有力能副邦君至诚待士之意其他率与是称非其知所审而能若是乎越二年始即其防事之左基构为堂以便燕处仆固以审思命之并以其说告焉彦祖傥信仆言之不缪则人之思之何独蕞尔之邑云彦祖名绍大名元城人枢宻直学士讳沿之孙天章阁待制讳鼎之犹子将监主簿讳震之子诗不云乎惟其有之是以似之
　　兊斋记
　　颍州多士至今有古风余之寄食于此也三年矣所与接者殆数百人其文而不浮质而不俚绳绳防范之内惟惧忝厥前修则崔氏之季孟也余皆得而友之其季遐绍一日过予言曰比奉亲命即防之西而筑室焉纳简策于其间日侍诸兄与朋友居以对吾亲所以亭肓之意子其为我名之余敛衽而告曰内焉兄弟怡怡自诚而说者也外焉朋友讲习自明而说者也万物莫不有所说自是旁薄以为一则胷次之妙有不可得而形容者用以事亲说其亲者也说其亲孝也怡怡悌也讲习忠信也昔之君子病其难全一举而得之慎斯术也以徃其无媿乎名教矣它年显仕移所以事其亲者事其君移所以与兄弟朋友同焉者与民同之天地虽大将无徃而不说易不云乎兊说也盖西方之卦也尝试以兊名之可乎且掲之前楹旦暮出入常在目力中以耸动心术其与铭座右也孰愈遐绍欣然曰唯唯
　　頥斋记
　　颍川胥述之既以頥名其斋属其友晋陵邹某为之记某曰頥者养也自天地至于万物自圣贤至于百姓不养则不成惟其养正然后足以尽頥之义子之以为此名也将形容所得以信诸人乎抑待是以自警而勉其未至乎茍待是以自警而勉其未至则将曷从且子蓄书数千巻自黄帝以来凡表见于人间者无所不载必欲饱观厌取纳之灵台如经库书簏而后无慊邪述之曰世之记诵者之所务也非吾所谓也曰必欲操管进牍妙参洪造使古作者逡廵而避路邪曰世之文章者之所务也非吾所养也曰必欲晨香一炷夜灯一枝槃礴乎几席之上以缙绅为涂炭以流俗为宼讐非柴枯炭冷则莫之止邪曰世之矫激以为亢者之所务非吾所养也曰然则何如曰吾养气如养马养情如养虎养心如养鸡养徳如养木彼不鞭其后者皆吾覆辙之戒也曰是养而己子亦知所谓养养者乎养养者非隂非阳非柔非刚非仁非义明者拭目聪者倾耳辨者鼓舌皆不能髣髴其万一然不离吾视聴论说之中子知之乎述之瞿然顾左右述之内翰之孙都官之子静重防通以世其家盖知所养者也
　　二轩记
　　凤山堂盖襄阳宪宇之胜地也负郭皆名山独凤山揭其西南隅景物相禅出竒无穷至是既以宪宇为学遂即堂而广之以为教官之居由堂而南为东西庑又南而为防合二十间又于防之两旁各以其一间为轩东曰坦腹西曰炙背所以顺隂阳之宜也东殖兰桂西殖梅菊惟其时物也东西皆殖竹取其实贯四时而柯叶不改易也余顷备员辟雍防一年论者嚣然指其罪戾朝廷寛恩不以逺窜犹使分教事于此邦获与豪英周旋道义中且以余日览胜于江山之上揖古人而一笑固已幸矣今又防之于欹倾竹屋之下而庇以轮奂广厦之防构轩而时居以濯清风以傲田父以防心于无何有之乡岂不甚幸也哉客或语以治天下遗来世有不得而不忧者则曰吾方坦腹炙背而未暇
　　浩然斋记
　　余顷为颍昌教官时諌议大夫鲜于公诸子方奉公丧居阳翟阳翟者颍昌属邑也去府不百里公卿大夫托以居焉者于京西为最盛又其里中多豪杰之士知名于世鲜于氏弟兄晚逰其间人人称其言行世其家比其终丧其季绰大受始以事至府余获友焉尚恨不尽识其伯仲后数年其仲羣无党为邓法掾余适在邻邦遂因大受以致相与之意且曰构法斋宇集圣贤之遗言而师事焉以休养余日尝试以浩然名之而未得其说敢请噫余岂深知浩然之说者哉学不足以明道仕不足以趋时盖一介之遇而八品之贱况冐众毁以得罪而至此与无党凛凛义方中所至与豪杰者逰不以问焉而问于一介之愚非外智愚者邪一时公卿非其所为主则皆丈人行不以问焉而问于八品之贱非外贵贱者邪众毁纷集而不疑其罪非外毁誉者邪夫智愚贵贱毁誉相刃相靡而不相忘是乃世俗之所以不能浩然也而皆外之固已与古为徒矣充此而养焉则必能外万物能外万物则必能外形骸能外形骸则必能外死生夫既已外生死矣则今之斋居者谁乎予知无党必有时抵几而笑曰此真浩然也
　　祥光记
　　绍圣三年冬故知制诰晋陵钱公夫人文安郡君施氏卒自敛而葬数有休祥道人仲殊既已论载其事传于世后数月当四年二月六日又于画像唇颊间有横引若玉筯之去来又随裙势回折之纹虚除起伏若波面之揺轻风至七月五日又飞光屏帏烁烁下上或圎若月之防望或判若月之初皆至于今不灭或者闻之深以为怪噫奚足怪哉是乃理之固然但世未之察耳曷不观土木金石之类乎皆物之至无情无知者一取以为像而尊奉之如佛出世则发为辉光形为舎利倐忽变化无所不有此何道也余久与夫人之子世雄济明者逰盖天资纯孝人也方夫人孀居以礼法持闺门而济明周旋顺承唯恐丝毫不适夫人意以故仕虽未显而夫人豫然安之如舎人无恙时一旦夀终济明执丧哀瘠造次颠沛如见其容如闻其声如省定温凊常在左右使夫人而亡也斯已矣夫人而有不亡者存如仲殊之所论则防防之中端有不期然而然者矣经不云乎孝悌之至通于神明夫非通于神明而光相若是邪昔崔氏以孝闻君子知其门必昌大余于钱氏之门亦窃意其昌大以显必由此也夫世之士大夫指吾乡仕族而慕者知又有斯人焉亦必由此也夫
　　金粟轩记
　　金粟者居士维摩诘之别称也方居士病时文殊师利即其室而问焉而从之以徃者不可胜计又自众香与随杳而集者亦不可胜计宜其包并四海而弥满六虚无隙矣然居士室中初不加辟而坐立环布绰有余地盖有所造心之所不能思言之所不能议故虽山如湏弥可以芥子纳水如大海可以毛孔受而况空然之室有不足以容其众者乎易曰以言乎逺则不御以言乎迩则静而正以言乎天地之间则备矣此居士之室所以异乎人之室也与晋陵詹成老先生因圃而居以其亭为防事引后檐而伸之三分取一以为燕休之地不俛首不可入不促膝不可坐以余眺聴所及殆未有如此其小者先生文学行义望于东南自其少时世固以功烈期之矣今行防五十而栖迟里闾犹布衣也先生方以回照自名了无动揺可以智索但见其居是室也启户而出则逍遥乎杖履之间闭户而处则沉潜乎几席之上其目炯然其容泰然其与世漠然尝试诘其所以然则黙然而已矣此其胸中必有妙金粟而独契者余何足以知之姑以是强名其轩
　　计过斋记
　　善乎韩子之言过曰非谓发于行彰于言生于其心则为过矣是以羣目之所不睹羣耳之所不闻君子慎之仰天而不愧俯人而不怍君子乐之茍非君子则其过恶未有不形于言行之间者欲其有乐于心其可得乎虽然圣人未尝深疾而遽絶之者为广开自新之路以待夫能自讼自艾而改其旧者焉惟其怙终不悛圣人无如之何然后不得已而弃之于不齿之域记曰或安而行之或利而行之或勉强而行之及其成功一也呜呼圣人之心可以推此而知矣安而行之无过者也利与勉强则不能无过而能改之者也利而改之者牵于有所慕勉强而改之者胁于有所畏如其成功圣人不与安而行之者等焉则世之完人防名氏耶冠鸡佩豭之狂生安得为孔门之髙弟射虎斩蛟之恶少安得为晋室之名臣而孟子之受窃屦郭泰之慰犯法真为姑息尔鸣呼此非圣人之心也仆行年壮矣自惟其愚固不甘心于小人之归然天资不敏不能中固其主而物投隙以探之则性以情挠理以事夺见其居家莅官行已接人之际过恶岂少哉仆犹知之况父母之所戒师友之所责乡党亲旧之所指告而仆初不知者抑又倍焉真名教之罪人也私窃自喜者幸而知之又幸而父母戒之师友责之乡党亲旧指告之又幸而圣人恕以待人而开其自新之路又幸而无聋盲迷罔之疾血气未衰余日未索足以感刻自奋简册所传大君子之事业咸在鸡鸣而起奉以周旋夜则内省而计焉日以为常有不善者庶防扑其始燃拔其始生非特言行之间不使炽直且驯致不生于心以自赎于名教后之视之宜有曰晋陵邹某果不为小人之归如其志者于是即听事之右屏一斋名以计过而为之记继今凡仆所至燕私之居必复以此名之盖无徃而不计云时侍亲为广济军録事参军实元祐戊辰中秋未望之三日











　　道乡集巻二十五
　　钦定四库全书
　　道乡集巻二十六　　　　　宋　邹浩　撰记
　　承天寺大藏记
　　毘陵郡城中名刹相望而传法者凡六院惟承天据城之东南实隋司徒陈果仁之别圃果仁死非其所其妻用浮屠法荐助之遂舍以为寺唐长庆二年赐号正勤至真宗皇帝即位之初改赐今额越在一隅风埃不到眺听所接閴如岩栖四方禅者乐居焉顾经蔵未建众以为虑有年矣元祐某年某月道人徳岑既领住持事遂以告于人曰夫五千四十八巻虽不足以尽禅之说然其语非不多也而祖师心要犹以为教外别传审如委付示以全提则虽绕床一匝适半蔵尔况区区于五千四十八巻乎然初机者以此笃志罢参者以此证解逰戏自在者以此遮眼一言半偈皆是善因展轴抽函无非妙用以方便济羣生者亦何可废也信者翕然出力为新其厨堂新其浴室最后绍圣四年某月因水陆殿广之为蔵院集所谓五千四十八巻者为若干函以栖于其中然后院之形胜益闳伟动人而人益信岑之所存为可尚也岑嗣扬州建隆昭庆禅师盖临济之苖裔也方圆照禅师宗本传法中外时岑未尝须臾离左右一旦受请孰不曰此圎照之的子也及升座焚香不嗣圎照则嘈然非之而闻者亦耿耿不快宜其建立莫有应者而所成就反如此何哉余闻众之初非岑也甚者面斥无所不至岑不为沮徐告之曰吾心了然不敢自欺耳余尝恠世之禅者见圆照法席之盛自京师至于东南自王公至于士庶莫不归仰徃徃讳其得法之自望风承托世曽不察亦争向之寜废父母晨昏之奉而惟恐不当其意宁夺贫穷毫髪之入而唯恐不厚其施意彼欺世以自售且如此其偶而况不自欺其心者乎不自欺其心者诚也不期于诚而诚至焉者也由方寸以充之神明以生变化以形天地归吾掌握万物出吾埏镕何徃而不济而况介然于其间者乎此岑之所以贤于其徒而经蔵不劳而成者也昔住是院者多矣百余年间如蕴世珍了素仲文四人者尤以道徳为世所髙珍尝南徙其门又为大殿而塑绘其像素为法堂又为僧堂又为东西廊又为后架又为屏隈之所蕴则至今真相存焉郡人尊奉之有祷輙应以其俗韩氏号为韩长老所以获助其院甚厚今又得岑以成之如此又将易其路以正于南而跨池为梁以便徃还是可书也于是迹其院之本末而并载之使后之览者得以攷焉
　　永州法华寺经蔵记
　　零陵郡城中旧无禅刹元丰四年郡守李杰始以太平请于朝赐额为元丰太平禅寺元祐六年权守杨宗惠又以法华请焉诏因旧额以为禅寺明觉大师义霞实为法华初祖霞既受防陞座为潭州龙兴智传禅师焚香举扬一大事因縁于是彻旧宇而新之南为三门北为法堂又北为暖堂又北为方丈东为五百罗汉堂为香积厨为库院西为大圣菩萨殿为云防堂而释迦佛殿据中为尊禅居规抚亦云备矣顾念般若经六百巻寳积经一百二十巻华严经八十巻般湼槃经四十巻于大蔵中巻数特多号四大部寺所有者乃后唐清泰中宁逺军节度使马存之所施也分散多处惧不克久遂即西廊为殿三间中为机轮函经于其上为佛菩萨以周其四面为神龙以绕其四柱若形若色妙絶众巧歳时邦人来防稽首作礼蔵为旋转或三或五至于七人人欢踊各满志愿夫世习移人旧矣鸡鸣而起随所好而趋焉扰扰纷纷奚暇有所决择一旦覩相虔恭诸缘骤息虽未足以语教外别传然开巻而善心亦开蔵转而妄情亦转则经之不可思议一念皆圎矣纵未能造次颠沛常必于是其为利益亦何可胜言哉争讼由此衰和恊由此兴风俗由此厚岂不能助守长承流宣化如父如母之意乎岂不能助上主博恩广施如天如地之意乎初霞之圗为此蔵也囊无系蚁之丝厨絶聚蝇之糁形孤影独朝不谋夕而命工选材反急于衣食计人以为狂已而得郡人髙齐但暨蒋嵩等欣助为钱逾一百五十万自绍圣元年三月肇基至八月毕功为日才三甲子孟子曰至诚而不动者未之有也霞之谓与惟记之久未立也属某贬谪至此且于循省之隙取经阅焉以啓廸昏蒙以洗湔衅咎以仰称仁圣矜容使之自新之赐霞以故恳请记其本末遂为之记
　　清华阁记
　　余以清华名阁有见美者曰紫薇琐闼公之所翺翔也丹墀文陛公之所陟降也天光玉色公之所瞻承也深谋宻议公之所献纳也公年齿方强志气方盛固已自致其身而厯清华矣今居是邦能不眷眷于非常之议乎忠不忘君与悻悻以自絶者异矣有见讥者曰方仁圣在上之时彼乃废为平民方英贤并集之时彼乃窜投荒裔方凌烟纪功之时彼乃名挂党籍方人子荣亲之时彼乃久虚禄养彼求归未获从便未能固已不慎其身而失清华矣今居是邦尚奚恋恋于既残之梦乎迷不知耻与逐逐以狥物者类也有闻其说而折之者曰夫子之来居蓬门常闗苔径弗扫日惟焚香燕坐诵咏经典而已与一切圣贤异体而同心殊方而共处其容湛湛如水无波澜其目炯炯如镜无将迎其鼻间栩栩如天地隂阳交通而成和荣辱损益之分固已简之而不得矣然自我观之与其有荣于其外孰若无辱于其内与其有益于其伪孰若无损于其真墨韬束腰不便于环金之带乎蒲团叠足不穏于被狨之马乎夏屋未必如茅屋之可安鼎食未必如箪食之有味是则前日之清华人间之清华也人故得而取之今日之清华物外之清华也物无得而倾之其为清华谁愈哉二人又何知或者以其详来告予应之曰响中求声影中求形没世穷年未见其有得也议者又乌知余意余之寓兹阁也乐川清写于前仙岭髙拥于后越王佛子龙岳魏坛峯峦百千森耸而周围之日月之晦明云烟之舒巻朝朝相寻乎空旷寥廓之中而江山气象变化无穷此邦之人仕者効官居者营业虽深好其景而不暇逰樵者执柯渔者布网虽深造其景而不能赏惟余栖息其间越一年矣妙万物而常新贯四时而独见殆真宰以此寛余恐惧修省君亲之念而不余秘也昔之隠君子有以泉石为清华者余尝爱其言遂以名之耳议者又乌知余意且余一名阁而众窃窃焉议其后况有大于此者乎此余之所以来也老子曰知我者希则我贵矣信夫
　　华严阁记
　　桂州兴安唐叟元老居邑之近郊郊有僧居曰徳云院元老即院构阁以其平日诵持大方广佛华严经蔵焉而以华严名之夫经之所载备矣毘卢遮那应正等觉转大法轮普利羣生世主妙严等六品则菩提塲之所说也佛名号等六品又十等十一品又离世间一品则普光明殿之所说也升须弥山顶等六品则须弥山顶之所说也升夜摩天宫等四品则夜摩天宫之所说也升兠率天宫等三品则兠率天宫之所说也十地一品则他化自在天宫之所说也十一地一品则三禅天宫之所说也八法界一品则给孤独园之所说也凡十防惟普光明殿防至于三凡四十品惟十一地一品不传于世有说如来自证之法者第一防第二防合十二品是也有说羣生同证之法者第三防至第九防合二十七品是也有说证法之人如善财童子见南方善知识五十三人者入法界一品是也佛所自识惟阿僧祗随好光明功徳二品佛只说名惟十定一品余皆菩萨更相问答佛但放光表之耳未尝说也自法言之不可说不可说转犹未足以尽其秋毫之端万分之一举要言之不过十信十住十行十回向十地十一地六位而已贯之以六相该之以六门主之以十波罗宻如五行四时十二月还相为本如五声六律十二管还相为宫如五味六和十二食五色六章十二衣还相为质而经之大防庶防其可知乎若言之所不能论议之所不能致不期精粗焉则非即此而能证亦非舍此而能学神而明之存乎其人元老久参诸方见天下大禅晚以经行应诏现宰官身以己觉觉人以己利利物今又蔵经于此而院额实以徳云榜焉则文殊师利令善财所见善知识第一人之名也善财于徳云所得忆念一切诸佛境界智慧光明普见法门以表十住之初初发心住一刹那间六位顿入在此时矣其后所见诸善知识皆重说偈言者也兴安既当南方入界之首元老又即是院以待无穷之来者使其不必徧歴天宫而尽闻诸佛菩萨之所说不必逺逰南方而尽得善财童子之所证十方刹海普现一毛孔中六趋轮回悉入大悲光内在在处处皆是道塲世世生生常居法界则登斯阁也覩其名而问其故虽全无信心之人且为元老愿力所感自回心而生信矣况信受奉行如佛付嘱者乎经言有大经巻与三千大千世界其量正等而全住在一微尘中一切微尘悉亦如是时有见其事者即以方便破一一微尘出一一大经巻一切众生咸得饶益然则元老建阁于此非特以蔵吾经巻而已又以出大经巻于微尘中将不可以量数而刼论也其觉人利物尚奚所容声
　　止止堂记
　　释氏三乗之别犹吾儒上中下三品之不同将圣有言曰中人以上可以语上也中人以下不可以语上也可语而不语失人不可语而语失言智者不失人亦不失言而况圣人乎空谷无心于响响随声而自异止水无心于鉴鉴因形而自殊圣人无心于言言为人而自不一故性与天道子贡不得而闻不能如顔子之无不说一以贯之子贡以为多学不能如曾子之唯而已吾无隠乎尔而二三子以我为隠岂足恠哉微妙难思之法佛为发大乗者说为发最上乗者说非小乗下根之所及也非小乗下根之所及而槩为说焉是载鼷以车马乐鷃以钟鼓非徒无益而又害之矣昔舎利佛有请至于再三而佛言止止不须说亦至于再三特以声闻在防故也夫以言乎慈悲则莫若佛之大以言乎方便则莫若佛之功宜其一视而同仁曲成而不遗乃特于声闻如此亦犹吾夫子之为人耳然则佛说法时孰知其未尝说佛不说时孰知其深说之乎兴安唐叟元老游塲屋为名进士游诸方为善知识人学亦学人仕亦仕其衣冠纯儒其容貌类释其心则释儒之所莫能分也尝于其私第为燕处之堂而以佛止止之语名焉余尝问曰君果谁止邪君之戸外閴无只履君之庭下蔚有深草出则人不避路坐则人必争席君虽有喙三尺自不得不黙尚欲谁止邪将君之口必无妄言之失而欲自止之邪将君之心不无喜言之意而欲自止之邪君之所以止与佛之所以止果有辨无辨邪试以语我来元老曰止止
　　梅园记
　　岭南多梅土人薪视之非极好事不知赏翫余之寓昭平也所居王氏阁后半山间一株围数尺髙数丈广防四十歩余杜门不出不见它殖何如问之土人咸谓少与此比然此株正在王氏舎东穿其下作路附其身作篱丛篁榛棘又争长其左右余久为之动心顾王氏拘隂阳吉凶之说不敢改作顷遇花时但徘徊路侧徙倚篱邉与之交乐乎天而已欲延一客饮一杯竟无班草处一日坐阁上闻山间破竹声防杖徃观焉则王氏方且遵路増篱以趋嵗月之利欣然曰时哉时哉谕使辟路而回之彻篱而逺之视丛篁榛棘而芟夷之环数百歩规以为圃曾不顷刻而梅已颙颙昂昂防立乎云霄之上如伊尹释耒而受币如吕望投竿而登车如周公别白于流言而衮衣绣裳西归之日前瞻龙岳回瞩仙宫左顾魏坛右盼佛子其气象无终穷悉在梅精神之中矣夫天地昔之天地也山川昔之山川也而俯仰之间随梅以异梅果异耶果不异耶梅虽无言余知之矣昔之晦非梅失也时也今之显非梅得也时也人以时见梅而梅则自本自根自古以固存故虽夀阳之妆不以为滥傅说之羮不以为遭而况区区管窥之异又奚足一吷于其前姑与客饮酒
　　天与堂记
　　绍州四邑惟恭城士人最多合平乐立山龙平之数而校焉曽不足以当其半自御史周公以来以力学知名以决科入仕者每每不乏方朝廷兴崇庠校聘举贤能以绍隆先烈为宗社无疆之计而恭城之士独于此时中上舎者二人贡辟廱者二人南方之人防之齐君惟一乃试上舎而中焉者也余省愆于此三年齐君踵门不知其防听其论议观其志气参以鄊评而质诸师儒可谓善士矣知其必以行义贡于辟廱防于轩墀而飞声于青云之上余迁汉阳且行齐君乃见访而言曰惟一居山谷中相去四五里尝规其胜构屋读书命之名而训之言敢以请于左右余以其诚可嘉也使揭其前曰天与堂取老子所谓天道无亲常与善人之意也齐君善笃于身而誉驰于人固已为天所与矣更能务逺者大者使内无媿于寸心外无媿于名教不惟独善而已后进有志之士亦以此善之庶防一邦悉惟贤能上副明天子长育之赐则天之所与又岂可以浅智测乎余虽与齐君逺别犹能于耕牧之外咏歌太平之暇指日而俟倾耳而听将闻朝廷之上搢绅先生之间欣然笑曰孰谓南方无人
　　得志轩记
　　仙宫岭下有塘数十顷曰木梁塘塘外有峯数千仭曰龙岳峯面峯枕塘有屋数楹则一国之善士张云卿梦立之居也居有小轩余尝纵歩造焉是时碧岫归云青天飞鹭莲芳极目鲜风郁然余与梦立相视而笑不知谁为賔主也庄子曰乐全之谓得志古之所谓得志者非轩冕之谓也谓其无以益其乐而已矣顾轩未名乃以得志名之而告之曰莘野一犂伊尹之得志也磻溪一竿吕尚之得志也陋巷鼓琴顔渊之得志也緼袍歌颂曽参之得志也方其志之得也果有志乎果无志乎果有得可得乎果无得可得乎天自髙也地自厚也日月自明也寒暑自运也万物自不同形相禅也而吾之志果得矣其乐果全矣乐全之谓得志亦强名耳彼轩车大马中绀而表素欣然自以谓莫已若者乌知寄之去来不可得而擅之乎此子贡入环堵之室闻原宪之语所以逡廵有媿色也他日梦立坐轩上试即无穷之莲而谛观之若华若叶若巻若舒一一色香一一境界有妙法出焉而悉以与人转盼之间忽然而契则心且不防而防口且不黙而黙知余之言盖有未尝言者而未尝不言也知古之人所以得志而无得而名焉者自古而常今也由此而处可也由此而仕可也由此而轩冕亦可也既告之已又书以遗之以为在在之筌蹄云
　　焦山御书阁记
　　余前年过丹阳登连沧观以纵目而大江横贯于前金山焦山拔出江心岌嶪于左右如人分引两臂之状信乎其为东南之絶境今昔之胜逰览者各有得焉不可以言尽也焦山在东北隅非若金山当舟楫徃还之防人所易到以故其名未大显于世稽按圗谍此山盖以晋焦光尝居之得名今之寺乃光之故居改以为寺于今若干年本朝太宗皇帝深念沉沦波涛之人未脱苦趣尝遣近侍即山建道塲以济拔之御制防文着在寳刻与佛日辉光照耀幽防无有终极沙门某人既嗣住持事私自念曰某人之初受防也展巻读诵实令开堂演法上祝皇帝圣夀借使得一蕞尔陋处犹将汲汲兴起仰赞天长地久无疆之休用副臣子归美报上之勤诚何况此山髙视一方又太宗皇帝寳刻在焉虽龙天圣众恭敬卫防不可容声然栋宇规模茍有可新以隆庄严又安敢不勉于是前之人未作为者作为之旧制之当更易者更易之愿力潜通舆情翕应怠者勇奋恪者乐施慢者笃信毁者赞扬百物咸赴其求百工各罄其能自某年某月之某日至某年某月之某日凡若干时而寺之内外一一闳丽与山与州与尊奉君父之意悉皆宜称某人遂属其从弟饶州乐平县主簿詹君抃以其详来求记余虽未识其人观其所建立如此且乐平君鄊先生也乡先生为其兄言至于再三余曷可已于是以余之所目覩者并载焉俾刻石以垂无穷
　　衡岳寺大殿记
　　衡岳寺实梁海尊者道塲唐徳宗赐寺额本朝改律为禅元祐初主僧道辨念佛付嘱誓以兴起而大殿者马氏之所建也歴年兹多栋桡不支不足以严奉世尊人归向辨亟以为先务选于其徒得知和者丐力于乐施之人时耒阳李仲贺财雄一方病痁积年良苦一夕梦僧自南岳来求供曰吾梁海尊者如所求痁立愈李方觉而和及门竦然异之语以其故和适有药服之果愈于是殿之制作当鼎新者李毕以为己任始于嵗庚午成于嵗癸酉造其宇者疑兠率陀宫移在人境瞻其像者疑佛菩萨众出现世间慢者虔恭谤者赞叹十不善业靡然善矣辨没义臻奉能继踵住持广堂以说妙法髙阁以蔵御书长廊以环绕于外亦頼李而一新焉李之三子脩攸倚又咸率父志圗惟纎悉无吝色余初入湖湘闻耒阳士李脩弟兄勇先甲族出钱以完学舎分田以裕学粮致一邑之士惟徳行道艺之知而无他营固已贤其所为及经衡岳询览形胜又得其父子本末如此观夫为我之有拔一毛可以利天下而不为者其极至于无君此有识之所共嫉而前圣之所深辨也李氏乃能不爱其赀独成寺事俾僧若俗于以作礼祝天子亿万年与南山同夀岂不重可贤邪然则尊者所以兆于其梦信非偶然而已也故因奉能请记而并载之


　　道乡集巻二十六
　　钦定四库全书
　　道乡集巻二十七　　　　宋　邹浩　撰
　　序
　　邦典序
　　真淡翁隠者也少举进士有能赋声已而用其伯父质肃公之荐仕州县一日不合意莞然笑曰道其在是乎拂衣以归遂闲闗于汉水之上殆二十年元祐八年冬予以教官至襄阳求见翁翁弗予拒也而登其堂造其室亲炙其言行而知其心盖尝论辨至于经史百氏之书从横稽据如出乎其时而目睹其事如即乎其人而躬受其防未尝不覤然惊喟然叹以翁为邈不可际也其后集论语春秋者分为二巻合四十四篇且以六典治邦国之义名之曰邦典顾自三传以来相踵而私其见者多矣独于众言殽乱之中取周官而折衷焉以畅孔子不说之意如执规矩以騐方圎如引绳墨以分曲直虽三尺童子亦举知其可信不疑呜呼春秋日月也传注者食之不有人焉祛隂阳之慝而还其光明则伥伥于世者孰待而成功乎翁之有功于经可谓至矣览者以天黙而成之之心观其黙而成之之说则邦典之奥当自得之姑掇其大槩并翁之所以出处者发其端云翁唐氏名既字濳亨号真淡翁绍圣四年月日序
　　论语解义序
　　圣人体道者也其发越以抚世则所以益无疆者皆见之行事其韬晦以就闲则所以规不朽者惟载之空言载之空言固不如见之行事为深切着明也然而讳穷久矣而不免求通久矣而不得道固无滞而时命碍之则虽欲无言而言终不废岂其得已哉论语之作有由然矣所谓析理而使昧者之必达谓之论所以应问而使叩者之必受谓之语是书也后世豪杰之士随绳望表以自立言者犹能探赜索隠中伦合度凡学者虚心焉况本出于圣人者此传所以莫大于论语也且以六经之言孰不出于圣人乎然而其于易也因伏羲之卦文王之爻而系之以辞而已其于诗书也因众多之辞帝王之迹而删之以趋全而已其于春秋也因纪实之信史而修之以示褒贬而已其于礼乐也因固有之情文而正之以教中和而已要之虽皆出于圣人而非纯乎圣人之言者也纯乎圣人之言意其为论语乎夫以论语为纯乎圣人之言而二三子之言亦错杂其间如之何曰冶金为钟捖革为鼓声固蔵其中矣不考则不鸣也圣人曷尝先声以邀彼之我应哉亦随所考而已矣然则不有二三子之言何以见纯乎圣人之言也是故达其所谓五十而学易可以无大过之类则易之道得矣达其所谓诗可以兴观羣怨之类则诗之道得矣以至书也春秋也礼乐也茍悟其一言未有不氷解冻释以诣于道者从是观之其书虽简其所该则详其言虽近其所根则逺非自覃思而精之岂能抽其绪以莹晦焉顾浩蹇浅何足以与此姑荐所闻与有志于道者讲之而已矣
　　孟子解义序
  </div>
  <div class="pagination">
   <a href="道乡集_page26.html">
    上一页
   </a>
   <span>
    ...
   </span>
   <a href="道乡集_page22.html">
    22
   </a>
   <a href="道乡集_page23.html">
    23
   </a>
   <a href="道乡集_page24.html">
    24
   </a>
   <a href="道乡集_page25.html">
    25
   </a>
   <a href="道乡集_page26.html">
    26
   </a>
   <span class="current-page">
    27
   </span>
   <a href="道乡集_page28.html">
    28
   </a>
   <a href="道乡集_page29.html">
    29
   </a>
   <a href="道乡集_page30.html">
    30
   </a>
   <a href="道乡集_page31.html">
    31
   </a>
   <a href="道乡集_page32.html">
    32
   </a>
   <span>
    ...
   </span>
   <a href="道乡集_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
