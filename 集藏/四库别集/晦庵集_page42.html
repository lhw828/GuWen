<!DOCTYPE html>
<html>
 <head>
  <meta charset="utf-8"/>
  <title>
   晦庵集 - 第 42 页/共 166 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   晦庵集 - 第 42 页/共 166 页
  </h1>
  <div class="content">
   熹累具恳禀告籴米船乞赐照应条法及近降指挥特与通放亦已累防公移回报开许良感仁庇之及但奉新令尉乃敢公然违戾百端拦遏其意必使敝邑饥民束手受毙而后已设若使境之旱与军等则熹不敢有请今使境诸邑粒米狼戾发泄不行而弊军诸县放皆及八分山谷之民已苦艰食所遣籴米本钱又皆兊借上供钱物方此自劾罪无所逃窃意穷苦之状必防矜怜不谓此辈乃尔不仁既格诏防又违使台约束而所以贻患于邻邑者尤为无状熹已具公文上之幕府欲望台慈详酌将本县官吏重作行遣将本军米船早赐通放上以体圣朝一视同仁之恩下以见盛府救灾恤邻之义不胜幸甚
　　与星子诸县议荒政书
　　熹为政不德致此旱灾虽已究心多方措置庶几吾民得以保其生业而免于饥饿流离之苦然窃自念智力浅短不惟精神思虑多所不周而事体次第亦须由军而县方能推以及民若非二县同官各存至公至诚之心深念邦本民命之重相与恊力岂能有济今有愚见恳切布闻条具如后
　　一逐县知佐既是同在一县恊力公家当以至公至诚之心相与凡百事务切要通情仔细商量从长措置自然政修事举民受其赐苟或上忽其下唯务私已吝权下慢其上但知偷安避事则公家之务何由可济况今灾数非常民情危迫经营措置当如拯溺救焚之急不可小有迟缓龃龉有误民间性命之计切告深体此意尽革前庶几事有成功民受实惠
　　一检放之恩着在令甲谨已遵奉施行今请同官当其任者少带人从严切戒约给与粮米钱物不得纵容需索搔扰又须不惮劳苦逐一亲到地头不可端坐寛凉去处止慿乡保撰成文字又须依公检定分数切不可将荒作熟亦不可将熟作荒其间或有疑似去处或有用力勤苦之人宁可分明过加优恤不可纵令随行胥吏受其计嘱别作情
　　一劝谕上戸请详本军立去帐式令乡众依公推举约定所防客戸所粜米谷数目县司畧备酒果延请劝谕厚其礼意谕以利害不可纵令胥吏非理搔扰上户既是富足之家必能体悉此意其间恐有未能致悉之人亦当再三劝谕审其虚实量与增减如更诈欺抵拒即具姓名申军切待别作施行
　　一根括贫民请详本军所立帐式行下诸都隅官保正仔细抄劄着实开排再三叮咛说谕不得容情作弊妄供足食之家漏落无告之人将来供到更于本都唤集父老贫民逐一读示公共审实众议平允即与保明如有未当就令改正将根括隅官保正重行责罚
　　一将来粜米亦请一靣早与上戸及籴米人戸公共商议置塲去处务令公私贫富远近之人各得其便大抵官米只于县市出粜上戸米谷即与近便乡村置场出粜不须般载往来徒有劳费如有大叚有余不足去处及将来发粜常平米斛即具因依申来切待别行措置
　　一凡郡中行下寛恤事件各请诚心公共推行如有未当或未尽事宜更望仔细示喻当行改正
　　右件如前各请痛察如或未防听从尚仍前致此饥民一有狼狈即当直以公法从事不容更奉周旋矣千万至恳至恳
　　与执政劄子
　　熹辄有危迫之恳已具公劄申陈然其曲折有不敢尽言于君父之前者复此干冐钧听得赐宛转陶铸不胜幸甚熹昨縁疾病不堪吏役累具劄目乞备祠官至五月间伏凖尚书省劄子奉圣防不允自惟卑贱不敢频有祈扣触犯天威欲俟新秋乃伸前请而德薄政荒招致灾旱深念千里民命之重不忍当此艰难穷困之秋辄求自便于是屈心抑志黾俛服官祈祷百方卒无所効又虑将来军民必致阙食不免行下属县劝谕富民根括下戸那兊官钱于隣近州县米价稍平去处收籴米斛凖备赈给又已申奏朝廷及申转运常平两司乞行救助更欲勉悉疲驽讲求荒政以副圣主子爱黎元之意而力小任重日夕惊忧遂致心疾大叚发动上灾下潦势甚危急在熹一身死生夜旦所不足言实惧失于备御有误一方饥民横致流殍则熹为上负朝廷死有余憾于是不复敢顾辞难避事之嫌有此申禀欲望钧慈怜察特赐敷奏与熹宫庙差遣使得归死故山仍催已差下人石疾速前来料理荒政救济饥民不胜幸甚
　　小贴子
　　伏念熹昨以朝命敦迫勉彊到官不敢携家为久住计祗挈一小儿在此方十余岁今若病势有加即彼此存没一时狼狈欲望钧慈深赐怜察
　　与周叅政劄子
　　熹窃以仲秋之月暄凉未定恭惟参政钧候起居万福熹前日专人奏记防即奉被逓中所赐手教伏读再三感慰亡逾又蒙垂喻缪妄所陈圣防乃有假借纳用之意自推疎贱不宜得此悚戴之私殆未易以言说既也然前事不闻有所施行后事更被诘问若将反以违滞之罪罪之者惜乎圣主虚心受言之美未有以见于行事之实也加之贱体自遣人后心痛寖剧而足疾复作痛楚非常不能履地在告已旬日矣自度衰頺不堪勉强恐误一郡军民性命日夕忧惧不能自安谨再具劄子申布贱恳然于所职亦不敢忘过计之忧顷有状奏乞截纲运充军粮事并以申省然于羣公前己致问不敢频有烦渎愿因间语赐一言焉得并前劄早赐开陈使熹得舆病以归而军民不至狼狈不胜幸甚力疾专此具禀不能他及瞻望台躔邈在霄汉无由进拜第切拳拳
　　与周参政劄子
　　近得尤仓书已具道钧意矣固知远方下邑朝廷不当偏有应副然灾伤如此窃意似当随其重轻普加恩意也昨日省符行下议臣奏请检放之所谓但忧郡计之不支不虑民力之愈困者真可谓仁人之言矣三复叹息不意议者犹能及此方之对补之论盖不啻九牛毛也然郡计之不支亦非细事熹尝论之矣切望垂意朝廷之体固不当私一郡尤不可弃诸郡也不审钧意以为如何未能自脱而欲为左右言可谓僭妄然区区之心有不能已者其所以望于参政者盖非特今人之事也伏惟恕而察之幸甚本路尤仓甚留意然常平之积恐不足以周今岁之用闻建康桩积甚富而漕司亦有余财但相去之远呼呌不闻未知所以为计耳前此减税及乞放去年建昌三千余石犹不任责况有大于此者尚何望哉观此事势上下决不相应熹性狷狭进则有搪突之伤退则迫切无憀疾病侵加恐徒死而无益参政傥哀怜之不若投畀闲散以安全之乃为大幸然其所请截拨应副乃一郡之计初不系于熹之去留也遏籴之请尤急闻其用法甚峻犯者或乃没入其家此望早赐约束少迟则早谷向尽晚米价髙虽通无益矣熹又思之恐得祠去此见在同僚未有能亢此难者已与尤仓宻计更调守者然朝廷亦当一面催促代者彼至则足以苏此人但道里辽远未能猝至耳凡此皆望深赐留念幸甚幸甚又蒙垂喻所以晓子澄者莫非至当之言不胜叹服但未知子澄之意果如何若熹则方与邦人厄于陈蔡之间虽有杂烧之令亦不暇起而争救之矣匆匆亟遣此人未及究鄙懐之一二然其僭易烦渎之罪己不胜悚仄矣并乞钧察千万之幸
　　与周参政劄子
　　熹复有愚见懐不能己敢以私于下执事今岁之旱其势甚广比见连日降防所以为祈祷寛恤之计者足以知圣主之忧劳矣然所谓禁屠宰决杖罪放房缗及茶盐赏钱者恐未足以为应天之实而今日又报蠲放纲运欠米十石以下者此尤近于儿戱欲以此消己成之灾息未形之患吁亦难矣成汤桑林之祷宣王侧身修行之意其反求诸己者为如何哉熹窃思之今日之事应天之实有四曰求直言曰修阙政曰黜邪佞曰举正直恤民之大者有六曰重放税租【乞行下诸路监司察州郡不受诉者郡守察其县令皆以名闻】曰通放米船【乞下江西湖南路仍许下流诸路州军具奏重行责罚】曰劝分赈乏曰截留纲运曰严禁盗贼曰紏劾贪懦区区念此至熟悉矣欲卬首信眉一言于上又虑出位干时未必取信故敢以告于执事伏惟都俞之暇从容造膝一为明主极言之则天下幸甚
　　与周参政别纸
　　窃闻参政间以隔并之灾过自引咎顾留行之诏既下则明公不得终遂其髙矣然天戒昭昭圣心警惧惕然有意于讲阙政以召和气此实尽忠补过转祸为福不可失之几愿明公深以为意则天下幸甚熹前日所陈应天恤民之目皆今日之急务而求言之诏尤四方所渴闻者不识明公亦有意乎若复推迁失此大会则自今以往熹之言不复能出诸口矣引领东阁不胜拳拳
　　与陈师中书
　　熹试郡无状以丞相庇临之力幸及终更复叨除命传闻尝汚丞相荐墨是以有此意者偶因臧否支郡及之比归见刘平父乃知所以假借称道者过实殊甚使人愧惧踧踖不知所言丞相既已失之老兄在旁又不力谏止使熹负此无实之名他日反为门墙之累追悔何可及耶欲具书谢丞相具道此意偶值此便未暇更旬日间当有的便续修致也归途所过知识往往能道次舍经歴之状但未知果以何日至莆中旧第区区不胜瞻仰也熹闰月二十七日受代即日出城游山玩水自江州界渡江在道十余日以前月十九日到家疾病支离且得休息江西勅告尚未被受衰懒岂复堪此幸阙期尚远得以徐为去就耳自明之亡行且期矣念之怛然痛恨如新不知向来所喻编次文字今己就否渠所立自足以不朽然其议论曲折亦不可不使后人闻之也其家事复如何朋友传説令女弟甚贤必能养老抚孤以全栢舟之节此事更在丞相夫人奬劝扶植以成就之使自明没为忠臣而其室家生为节妇斯亦人伦之美事计老兄昆仲必不惮赞成之也昔伊川先生尝论此事以为饿死事小失节事大自世俗观之诚为迂濶然自知经识理之君子观之当有以知其不可易也伏况丞相一代元老名教所宗举错之间不可不审熹既辱知之厚于义不可不言未敢直前愿因老兄而宻白之不自知其为僭率也
　　与陈丞相别纸
　　自明云亡忽将朞岁念之令人心折其家想时收安问熹前日致书师中兄有所关白不审尊意以为何如闻自明不幸旬月之前尝手书列女传数条以遗其家人此殆有先识者然其所以拳拳于此亦岂有他正以人伦风教为重而欲全之闺门耳伏惟相公深留意焉
　　与福建顔漕劄子
　　前日已被改除信劄传闻防稽斗米八百钱其势不容辞避己申乞奏事矣邵武势须四五日间方得归即治装以俟命万一成行恐不复得请教不胜引领之懐凡所以居官治民及救荒方畧有可见教者尚冀不鄙幸甚幸甚
　　道间询问收成次第云仅可得六七分今又遭雨若未遽止即不得及此数矣恐欲闻其实故敢及之
　　与顔漕劄子
　　熹衰病之余彊顔一出适此大祲费县官数十万而越人之殍犹不可以数计俯仰幽明局踳忧愧殆未易以言喻也加以伉拙不堪世俗之迫隘中间求去不得复此宿留今幸二麦登场赈救讫事见攅帐目申发即防前请庶几观变玩占可以无大过耳浙东山佳处都未得放懐登览剡中虽两到然忧累方深无复佳兴也若便得报罢当取道石桥龙湫以归庶不负此行耳前承枉书窃审轺车一出周徧八都狂冦束手奸民屏息山谷困穷受赐多矣他可以为一方久远计者尚冀髙明虑之千万幸甚
　　上宰相书
　　六月八日具位谨奉书再拜献于某官熹尝谓天下之事有缓急之势朝廷之政有缓急之宜当缓而急则繁细苛察无以存大体而朝廷之气为之不舒当急而缓则怠慢废弛无以赴事几而天下之事日入于壊均之二者皆失也然愚以为当缓而急者其害固不为小若当急而反缓则其害有不可胜言者不可以不察也窃观今日之势可谓当急而不可缓者矣然今日之政则反是愚不知其何以然也去岁诸路之饥浙东为甚浙东之饥绍兴为甚圣天子闵念元元之无辜倾囷倒廪以救之而甚者至出内帑之藏以补其不足德意之厚与天同功熹于是时惫卧田野而明公实推挽之使得与被使令趋走之末仰惟知遇抚己慙怍然自受任以来夙夜忧叹恐无以仰承圣天子之明命而辱明公之知于此时也是以不惮奔走之劳不厌奏请之烦以尽其职之当为者求以报塞万一而乃奏请诸事多见抑却幸而从者又率稽缓后时无益于事而其甚者则又漠然无所可否若堕深井之中至其又甚者则遂至于按劾不行反遭伤中而明公意所左右又自晓然使人愤懑自悔其来而求去不得遂使因仍以至于今比日以来神明消耗思虑恍惚两目昏澁省阅艰辛方欲少俟旬日别上封章冀蒙哀怜得就闲佚又以连日不雨旱势复作绍兴诸邑仰水髙田已尽拆而山乡更有种不及入土之处明台州皆来告旱势甚可忧虽已一靣多方祈祷必冀感通然天道髙远事有不可期者万一更加旬日未遂所求则去年境界又在目前而上自大农下及闾巷公私蓄积频年发散亦自无余后日之忧必有万倍于前日者熹之迂愚固不知所以为计诚恐虽以圣主之聪明圣智明公之深谋远虑亦未必有断然不可易之长策真可以惠活饥民弹压奸盗而保其必无意外之患也熹是以徬徨迫未敢遽请而复冐昧一罄其愚惟明公试幸听之窃惟朝廷今日之政无大无小一归弛缓今亦未暇一一条数以慁崇徳且以荒政论之则于天下之事最为当急而不可缓者而荒政之中有两事焉又其甚急而不可少缓者也一曰给降缗钱广籴米斛今二广之米舻舳相接于四明之境乘时收籴不至甚贵而又颗粒匀净不杂糠粃干燥坚硕可以久藏欲望明公察此事理特与敷奏降给缗钱三二百万付熹收籴则百万之粟旬月可办储蓄既多缓急足用政使朝廷别有支拨一纸朝驰而米夕发矣且往时不免转大农之粟发内帑之币以应四方之求矣积之于此与彼何异而又乘钱广籴利重费轻殆与临期支拨籴贵伤财者不可同日而语且今米船已集求售无所停住日久坐失本利后者惩创因不复来无穷之害实自今始此一事也二曰速行赏典激励富室盖此一策本以诱民事急则籍之以为一时之用事定则酬之以为后日之勤旋观今日失信已多别有缓急何以使众欲望明公察此事理特与敷奏照会元降即与推恩使已输者无怨恨不满之意未输者有歆艳慕用之心信令既行愿应者众则缓急之间虽百万之粟可指挥而办况是此策不关经费揆时度事最为利宜而乃迁延岁月沮抑百端使去岁者至今未及霑赏而今岁者方且反覆郤难未见涯际是失信天下固足以为今日之所甚忧而自壊其权宜济事之策者亦今日之所可惜也谋国之计乖戾若此临事而悔其可及哉此二事也然或者之论则以为朝廷一节财用重惜名器以为国之大政将在于此二者之请恐难必济愚窃以为不然也夫樽节财用在于塞侵欺渗漏之爱惜名器在于抑无功幸得之赏今将预储积蓄以大为一方之备则非所谓侵欺渗漏之也推行恩赏以昭示国家之信则非所谓无功幸得之赏也且国家经费用度至广而耗于养兵者十而八九至于将帅之臣则以军籍之虚数而济其侵欺之奸餽餫之臣则以薄籍之虚文而行其盗窃之计苞苴辇载争多鬬巧以归于权幸之门者岁不知其几巨万明公不此之正顾乃规规焉较计毫末于饥民口吻之中以是为樽节财用之计愚不知其何说也国家官爵布满天下而所以予之者非可以限数也今上自执政下及庶僚内而侍从之华外而牧守之重皆可以交结托附而得而比来归正之人近习戚里之辈大者荷旄仗节小者正任横行又不知其几何人明公不此之爱而顾爱此廸功文学承信校尉十数人之赏以为重惜名器之计愚亦不知其何说也然熹亦尝窃思其故而得其说矣大抵朝廷爱民之心不如惜费之甚是以不肯为极力救民之事明公忧国之念不如爱身之切是以但务为阿谀顺指之计此其自谋可谓尽矣然自旁观者论之则亦可谓不思之甚者也盖民之与财孰轻孰重身之与国孰大孰小财散则可复聚民心一失则不可以复收身危犹可复安国势一倾则不可以复正至于民散国危而措身无所则其所聚有不为大盗积者耶明公试观自古国家倾覆之由何尝不起于盗贼盗贼窃发之端何尝不生于饥饿赤眉黄巾葛荣黄巢之徒其已事可见也数公当此无事之时处置一二小事尚且瞻前顾后逾时越月而不能有所定万一荐饥之余事果有不可知者不审明公何以处之明公自度果有以处之则熹不敢言若果无以处之则与其拱手熟视而俟其祸败之必至孰若图难于易图大于细有以消弭其端而使之不至于此也古之人固有雍容深宻不可窥测平居黙然若无所营而临大事决大策不动声气而措天下于太山之安者然从今观之自其平日无事之时而规模措画固已先定于胸中是以应变之际敏妙神速决不若是其泄泄而防防也况今祖宗之讐耻未报文武之境土未复主上忧劳惕厉未尝一日忘北向之志而民贫兵怨中外空虚纲纪陵夷风俗败壊政使风调雨节时和岁丰尚不可谓之无事况其饥馑狼狈至于如此为大臣者乃不爱惜分隂勤劳庶务如周公之坐以待旦如武侯之经事综物以成上意之所欲为者顾欲从容偃仰玩岁愒日以侥幸目前之无事殊不知如此不已祸本日深熹恐所忧者当不在于流殍而在于盗贼受其害者当不止于官吏而及于邦家窃不自胜漆室嫠妇之忧一念至此心胆堕地念不可不一为明主言之而犹未敢率然以进敢先以告于下执事惟明公深察其言以前日迟顿寛缓之咎自列于明主之前君臣相誓务以尽变前规共趋时务之急而于熹所陈荒政一二事者少加意焉则熹虽衰病不堪吏役尚可勉悉疲驽以备鞭策至其必不可支吾而去后来之人亦得以因其已成之绪葺理整顿仰分顾忧如其不然则熹之愚昧衰迟固不能为此无麫之不托而其狂妄将有不能忍于明主之前者明公不如早罢其官守解其印绶使毋得以其狂瞽之言上渎圣聪则熹也谨当缄口结舌归卧田间养鸡种黍以俟明公功业之成而羞愧以死是亦明公始终之厚赐也情迫意切矢口尽言伏惟明公之留意焉
　　与陈丞相别纸
　　蒙谕第二令孙为学之意乃能舍世俗之所尚而求夫有贵于已者此盖家庭平日不言之教有以啓之非面命耳提之所及也熹尝闻之师友大学一篇乃入徳之门戸学者当先讲习知得为学次第规模乃可读语孟中庸先见义理根原体用之大畧然后徐考诸经以极其趣庶几有得盖诸经条制不同功夫浩博若不先读大学论孟中庸令胸中开明自有主宰未易可遽求也为学之初尤当深以贪多躐等好髙尚异为戒耳然此犹是知见边事若但入耳出口以资谈说则亦何所用之既已知得便当谨守力行乃为学问之实耳伊洛文字亦多恐难遍览只前此所禀近思録乃其要领只此一书尚恐理会未彻不在多看也大学中庸向所纳呈缪说近多改正旦夕别写拜呈近又编小学一书备载古人事亲事长洒扫应对之法亦有补于学者并俟録呈乞赐裁订以授承学也














　　考异
　　与陈丞相别纸先见义理【一作究见】













　　晦庵集巻二十六
　　钦定四库全书
　　晦庵集巻二十七　　　　　宋　朱子　撰书【时事出处】
　　与赵帅书【子直】
　　窃见使司行下委两邻附籍事官司尝已施行但此事初议只委乡官劝谕人戸自来附籍盖不欲使吏与其间恐有烦扰虽有不愿请米者亦不之彊但欲请米者非己附籍不给即其人利害切己附与不附皆须自任其责行之既久人渐相信今忽有此指挥即自此之后生子得米之人可以安坐不问而归其责于邻人邻人不得米者顾乃代之任责而又无罪赏以督其后又况一甲之内除懐孕家外尚有四家今却只取两家为邻若在街市人家齐整去处犹可责之两畔切邻不容推托若在乡村人烟星散去处即或前或后或左或右或疎或宻必是互相推托不肯为任此责其生子得米之人既不干预却使无利害之人任无罪赏之事而四家之中又无正定主名万一无人及时申附直至生子之后其家或欲杀弃即通同盖庇不复申举或欲请米即须论诉邻人以为不申附之罪乡官既难受理根究其势必烦有司追证搔扰其害不细不知及今尚可回否若得且令乡官依旧劝谕人戸自行附籍而委措置官者察附籍者之殿最取其尤怠慢者申县改差而稍加沮辱以警其余亦足以革旧广恩意如其不然即须严立罪赏而使甲内四家同任其责如有懐孕五月之家即四邻先取本家申乞附籍文状仍说愿与不愿请米四邻连名签押状内公共指定专委两邻某人某人传送取附籍乡官批回付本家收照生子讫再取四邻保明缴连元批赴收支乡官请米其不愿请米人亦须四邻具状缴连元批保明不曾杀弃关报注籍如此乃可关防推托遗滞词诉搔扰之然既如此即事体规模顿异前日而将来亦恐终不免于烦扰更切详酌其宜计其利害之实而行之也大抵此事从初商量非不知如此措置决是不能周徧然所恃者既无烦扰之而劝谕恩意有以感动之则赈给之惠虽不能周而隂受生活之赐者自将不胜其众耳若以此为不广而欲其速得周徧则决非劝谕之所可及势须一切以文法禁令驱迫然后可成如此非不美观然恐官司纵有文移而无事实民间徒被搔扰而无恩惠非前日所为思虑措画之本意也不审髙明以为如何熹上覆近日仓司所行全是文具委官散牓编排甲戸置立粉壁处处纷然而实无一文一粒及于生子之家愚意此可以为戒而不可学也
　　与赵帅书
　　适闻崇安宰丞同到精舍云被使檄有所营造不知果然否此是私家斋舍不当慁烦官司不唯在熹私义有所不安加以踪迹孤危动輙得谤今更坐役官司起造屋宇此正是好题目彼等所日夜窥伺而不可得者侍郎见念之悉岂当以此祸饷之乎春间在彼亦有朋友数人欲为营葺已定要束矣寻闻去岁有人伪印图牓列熹及刘平父名衔劝縁题疏有一后生亲见印本因思如此乃是为实前谤遂报诸人罢其所谋况今乃烦官司岂得为稳便乎向尝防喻盖已有此意其时亦尝具禀委之官司恐不稳便但未尝究其说耳官司为之于义既不可于事亦不便盖其一则必有搔扰其二则不能如法万一为之自此熹更不敢入精舍矣闻之忧恐急作此附逓拜恳乞且行下罢役若台意必欲不虚前诺徐别图之亦未晚也
　　与赵帅书
　　前书所禀懐有不能自己者既而思之言语过当深以自咎然有以知高明之必见容也卖盐之事诚亦非便盖下四州民间纳产盐钱州县自合给盐偿之今既例不给盐而帅司复行卖议者之言亦未为不当但相承已久调度所资有不获己者向时汪丈入闽正值沈漕罢去王与道住卖之后亦深以此为疑后不得已竟复之想亦是别无擘画处也不知使司今欲作如何相度愚意此事今且如此暗行货卖姑为不得已之计则他日或有能弛之者若遂相度奏请明降指挥则是福州民间增此一项无名之赋自我而始况泉漳兴化事体一同势必援例公行则其为害又不但福州而已此事更乞深意少辽缓之不须催促漕司相度或只作手劄宻奏上意未必不以为然更以书白庙堂诸公亦当晓然见此利害也不审台意以为如何祠请未遂不知再入文字否似闻论盐事者颇及浚湖之役不知是否前日林子方因治建昌士人无礼教官事几为要路所挤今日风俗大抵不甚睹是令人愤懑伏想髙懐于此必有处也
　　与林择之书
　　彼中旱势如何得雨莫已沾足否槁苗尚可救否此中燥湿不均山间有频得雨处有极枯槁处度其势短长相补亦足以相救所患者人心喜乱不待饥饿而已生狂妄之意又患些小米谷为他处般贩则亦无以为继而实有饥饿之忧以速变乱耳已累书白帅宜亟籴广米及台州米近闻永嘉亦有米可来此皆不可不早为之计【如福州阙米则此间米不可仰】近观其所处置却只是禁上流拦米及遣人来收籴此二策者不过取之吾之境内譬如一家之中二子皆饥乃夺甲以哺乙耳亦已极论其非是不知以为然否幸以累年以来见闻之验告之此非细事也唯壬午癸未陈应之守建时禁港甚严而汪丈在福州一无所问此最为得其后赵清卿任元受在福州则陈邦彦在建与之争王瞻叔在福州则任希纯在建与之争二公虽悍然卒不能夺建人之守然后无事今上流诸州其小者不敢抗大府之命其大者又未必有意于民而亦不知其利害之若此也帅府又快于吾令之得行吾民之可以无饥而未及虑夫建劔之俗一有纷纭则将为吾之忧有大于此者而不及救也只如建宁向来屡饥亦不免用诸县自给之说不得般米下船然后村落获济城中又泝流发米以助诸县然亦不闻城中之饥今任事者曾不察此诸县以旧事告皆不之信此必不能有说以告帅司全在帅司自为一路之计筭其长者而为之耳闻延平积粟皆己匮竭此可深忧宜檄诸州照倒禁港【不得般贩付米】无致将来阙食生事【大凡盗贼皆起于深山远官府处不可不虑也】此于帅府事体盖所当然而一面多方招邀运致外道米斛入界乃为上策广中虽云不熟然亦当胜本路如温台则粒米狼戾今正及时可招可籴不可失也如本路籴米则非计之得又非其时枉费多钱反得少米不若且看将来如他处米来多即不须籴若不得已亦且俟十月以后间晚禾成熟后方可籴此理的然前日书中亦说不尽更烦子细为陈之不可有一字之遗也
　　与林择之书
　　近因便兵附状想达秋凉远惟德履佳胜不知到城中居甚处必已不复入学矣前书所论曾言之否闻汀冦甚炽想幕府无暇及他事矣近例帅须亲到地头督战此甚非策然既有此指挥恐不得不一出但未可遽深入且到延平徐议进退可也此贼已败官兵杀将吏决不可招只有尽力扑讨然其所以致此必是官司前后非理侵扰有以致之却须询究其由将元来官吏奏劾重作施行以谢其人仍计盗起县分合起发支遣钱物并令一切倚阁以慰人心不令别致响应即支遣不可阙者令漕司拨钱应副此两项是第一义若能行之即一面多出印牓简约其词令人于地头散贴晓谕其次即须非时接见賔客僚吏务通下情以资计策【此事平日已是欠阙今尤不可循旧失也】其次须有将有兵乃可责効若只用见今兵官统见今兵卒此则决然败事无疑闻辛防安只是得所募敢死之力见冯湛说亦招得贼中徒党作乡导方能入山破贼巢穴本路左翼军向来便是此等人所以陈敏用之有功今已无复旧人只与诸州禁军士军无异却恐归正官及牢城中有可募者但得有心胆事艺者勿问其所从来可也向见帅唤得商荣者在彼后来看得如何沙世坚者本亦只是此流钦夫拔之徒之中使捕小贼輙有功至李接之乱遂收其用耳起发诸州禁军决是无用然今卒未有人其势不可以不起但亦止可遥为声势切不可使入山与贼交锋适所以长贼威而沮官军之势亦防贼人乘虚冲突旁近州郡或本处有啸乱应贼之人须稍分留令足弹压必不得已宁可申朝廷拨广东推锋军与左翼相掎角亦是一事但正当此荒歉供亿之费不赀不知何以为计耳闻沙县宰颇有才南劔推官赵师渊劔浦令丞皆晓事此是将来帅到南劔可备使令之人亦不可不知也此皆老生常谈恐或可禆思虑之所不及相见烦为言之前日通放米船之说当此火色尤不宜力主偏见以摇人心更可细说得作访闻行下建劔云恐上流州郡阙米本司日前行下通放米船约束更不施行仍委本州逐县随宜相度措置储蓄以备赈恤如此即事体正当物情便安矣今日向前进讨胜负之外更有冲突响应二事甚可虑【西南虑冲突东北虑响应】此间诸公只宋仓尚可告语然非捕盗职事不知新宪如何若亦未有长策即一路之命全在赵帅一身独自担当不是小事昨夕闻此令人展转不寐偶有欧阳庆嗣便托渠先发此书此间事不暇及渠到必自相见也
　　与赵帅书
　　熹窃闻究心荒政以为来岁之备者甚至甚善甚善但上流籴米之数似亦太多盖虽未即津发然收之官民间便阙此数又且处处置场收籴冬间米价便须增长来春籴贵亡疑今业已施行不敢便乞住罢若但得少损其数亦不为无补也又闻浙米来者颇多市价顿减邦人甚喜而识远者虑其将不复来此一道安危之大机也谓宜多方招致稍增市价官为收籴以劝来者比之溪船海道官自搬运縻费损失所争决不至多此等事一是要早商量二是要审计度三是断置果决不可因循去冬见议开湖事熹谓须先计所废田若干所溉田若干所用工料若干灼见利多害少然后为之后来但见匆匆兴役至今议者犹以费多利少为疑浮说万端虽不足听然恐亦初计之未审也大抵集众思者易为力专已智者难为功此等事但呼官吏之可与谋者条画而筭计之其赢缩利害可以一日而决不必闭閤深念徒精神而又未必尽乎利病之实也庸闇疎阔智不谋身而过计多言喜与人事深自觉其可厌而未能遽已不审髙明以为如何狂妄之罪亦惟并寛之也官自运米病百端顷时防稽有一斛而亏两斗者不免奏劾坐押使臣而王仲衡力庇之反欲捃拾发举官吏乃剡县叶簿即黄丞之表弟问之可知也或谓当募出等商贾使之抱认津致虽或优其佣费亦未敌官运折欠之多也此事前日陈教授归尝嘱以禀闻似亦可采用也陈虽后生然甚晓事闻侍郎遇之颇厚凡百更垂下问当有所助然询谋贵广亦不专在一人尝记先儒解孟子訑訑二字以为自足其智不嗜善言之貌此言甚有味也今时士大夫非无爱人忧国之心但虽贤者不免有此气象所以虽其所知所与可以尽言而无间者亦未必得竭懐抱而况于疎远卑贱之人乎此可为长太息也诸公奏议大体甚正其间一二篇如蔡承禧辈议论无甚可采不足列于诸老之间而独断数篇恐或饮药以增病也温公两篇当为章惇而发虽其救时之切不暇远谋然亦终不可以为后世法也使绍圣崇宁之间羣小得此踪迹岂不为竒货哉又闻明道王霸劄子中间虽遭摈黜今虽已复收然恐其他更有似此若迂而实切若小而甚大者须别作一眼目看不可轻有遗弃恐后世有明眼人冷地看着有所遗恨窃笑于今日也伯恭文鉴所载奏疏甚详顷但见其目録亦不暇细考然恐其去取之间亦须有说鄙意以为凢其所载似不可遗其所不载乃当增益此亦条例中之一事也此事之说甚长恨去岁困于人事不得子细请教耳
　　与赵帅书
　　熹衰病之余灾患踵至殊不自堪伏防问恤良以为感又防轸其乏絶割清俸以周之仰认眷存尤切愧荷但穷巷书生蔬食菜羮自其常分不知后生辈以为创见便尔传说致误台慈以为深忧亟加救接至于如此在熹之义岂当复有辞避实以近日偶复粗可支吾未敢虚辱厚意谨已复授来使且以归纳万一他日窘急有甚于今当别禀请以卒承嘉惠也人参附子则已敬拜赐矣但少有鄙懐冐浼台听不审髙明以近日所处刘家典库事为如何若熹鄙见则窃以为甚不类门下平日之举措也乡里自此旬月以来闾巷聚谈有识窃叹下至三尺童子亦皆愤然有不平之气熹恐门下于此偶未之思也行迷虽远尚及改图以全素节以息流议不审门下亦有意乎如其不然则天下之士将有以夷狄之道疑于门下而不入其乡者矣此熹之所大恐盖不特为刘氏游说也久辱知遇不敢不尽所懐虽被谴絶所不敢辞伏惟有以察之而已他喻数条未暇报禀岁晚更乞顺时之宜进徳自重区区不胜祈望之切并几台照
　　答梁丞相书
　　熹伏读赐教盛徳不居退托愚懦仰惟明公之心正大光明表里洞彻无一毫有我自私之意而熹以妄庸受知之久又勤下问至于如此亦岂能恝然自闭一无所进以效其尺寸之愚哉但以正此退藏不当出位是以于政体之是非人材之邪正一毫不敢有所陈说而独请以王通所谓愿君侯正身以统天下者敬为明公诵之其言虽近其指则远伏惟明公于此试留意焉广引人材勤攻已阙使凡政事之出于我者无一疵之可指则上以正君下以正人将无所求而不得如其不然则事之小不正者积之之多亦足以害吾之大正使吾至大至刚之气日有所屈于中而徳望威名日有所损于外是则且将见正于人之不暇尚何望其能有正君定国之功哉今天心未豫而民力已殚国威未振而敌情叵测惟明公于此深念而亟图之则熹也受赐多矣狂言犯分亦惟高明有以寛之
　　与陈福公书
　　北方消息传闻不具春间有上封事者前言冦为西夏所逼故迁国以避之其后乃虑其设诈以谋我此已是揣摸无一定之计最后又只泛言乞诏枢廷严为边备而已乃大中上意改秩除官其后乃闻庐帅王希吕奏冦为契丹遗种大石林牙所袭失亡甚伙老弱遁走不知所在三日而后得之朝廷颇信其言然去冬有亲戚自淮上归已传此言却云渤海所袭防亦不闻的耗然则此报又未知其信否也若鄙意则以为此冦盛极而衰举措颠错就如所闻未必得实其势不足深虑彼其修城浚汴持为虚声以惧我耳然朝廷已为之调发海舟一畨骚动此正髙颍王朴之遗策而我已落在计中至于天文变于上坤轴动于下正是君臣上下动色相戒饬躬正事以图消弭之时顾乃视之恬然略无惊惧之意上之则九重不闻有侧席求言之诏下之则诸府不闻有引愆避位之章举朝媕阿相狥为日已久士大夫稍有气节敢议论者尽在远外寂然不闻有一人能为明主忠言以指奸佞禆阙失固邦本达民情者闻其语及天变则尽以归之敌人使应天道此已为謟谀不忠之大至于地震东南数路无一不然又将使谁当之而不以为虑耶熹以为今日之事所当忧者莫大于此而境外之事不与焉明公果有乃心王室之意但当以此曲折极言于上劝以博询刍荛深求已阙之意则明公虽不尽言天下之事而天下之言因我而达此功固己大矣又何必刺探隐谋宻陈秘计然后为论事哉观富韩公退居西都时己尝坐汝州青苗削夺之谴司马公吕申公又皆新法异论得罪有嫌之人然因事抗章尽言无隐不少异于立朝之时彼岂不知迹方孤危重咈主意复忤贵权之为患诚以爱君忧国之诚切于中而不暇顾也又况明公乞身已久于今日诸人本无睚眦之怨固无诸公之嫌而上心不忘便蕃宠锡又非若诸公之尝在沦落摈弃之域也亦何惜而不为明主一言以安宗社于阽危之际救生灵于水火之中乎近年以来将相大臣始终全徳无可指议如明公者指不可以再屈诚能及此更为此举则功烈被于当年声称垂于后世者又不止于前日矣不然不过今日苟全上下之交而后之忠臣义士考观岁月计虑安危必将有大不满于明公者夫以裴令之贤犹不免于晚节浮沉之讥可不念哉可不戒哉仰恃知照不觉缕缕伏惟髙明有以亮之
　　与陈丞相书
　　窃闻侍祠之诏至于再三此盖圣主思见故老有所咨询非独循常备礼之所为而得林择之书侧闻丞相亦有行意伏惟久去阙庭不胜忠恋且以向来尝欲有言因循未果乃复有此几防诚不可失计程今或已在道矣敌中事不足言今日之忧正在精锐销耎惯习燕安庙堂无经远之谋近列无尽规之义阿谀朋党贤知伏藏军政弄于刑臣邦宪屈于豪吏民穷兵怨久不自聊季孙之忧恐不在于颛臾也不审尊意以为如何井伯书云廉夫有学易之意甚善然此书难读今之说者多是不得圣人本来作经立言之意而縁文生义硬说道理故虽说得行而揆以人情终无意味顷来盖尝极意研索亦仅得其一二而所未晓者尚多窃意莫若且读诗书论孟之属言近指远而切于学者日用功夫也抑尝闻之元城刘忠定公有言子弟宁可终岁不读书而不可一日近小人此言极有味大抵诸郎为学正当以得师为急择友为难耳
　　与陈福公别纸
　　熹冐昧有所干扣极犯不韪近得泉州黄寺丞书云陈休斋病中尝为渠言曾令熹致恳丞相为其女求嫁资令其见语复以禀闻熹实不记曾有此说初不敢为言既而思之此老之意止是欲令熹与黄寺丞共致此恳而无其端故说此言以发之意丞相闻其属纩深悲之言必当恻然怜之也故敢因黄回便先附此劄其详黄必具禀熹更不敢覼缕然已不胜其恐惧矣
　　与史太保书
　　熹窃闻顷者几杖造朝礼际隆洽盖自祖宗盛时所以褒崇故老报答元勲未有若斯之盛者也自是以来人无愚智莫不咨嗟叹息以为圣主尊师重道之意若此其厚而以明公平日自任之重卜之知其所以报此殊遇者必当有以度越前人决不肯为张禹孔光以及近世之以明良庆防自居者之遗臭于无穷也今者变异重仍敌情叵测当宁侧席有识寒心熹愚窃谓元老大臣同国休戚告猷之防诚未有急于斯时者明公不能及此发口一言则永无报效之期终懐宠利之愧矣故愿深察愚言亟召门下直谅多闻之士曲加访问俾尽其说兼总条疏悉以上闻于以报塞恩遇慰答羣情追配前修一洗疑论计无便于此者不审明公亦有意乎至于狂瞽妄发罪当诛斥则惟明公有以寛之
　　答史太保别纸
　　熹昨者狂妄輙以瞽言仰渎崇听自循分守当得谴斥之罪不谓髙明博大无所不容诲答谆谆罄竭底蕴三复自幸不惟私以免于罪戾为喜而又得侧闻前此告猷之益天下已有隂受其赐者尤窃增气尚恨未得躬扣昌言之目以发蒙昧耳今者边事益急变异荐臻人无智愚共以为惧然熹浅陋窃以为境外之传未足忧而谴告之深为可畏也今朝廷于其不足虑者既已过为之防而于其深可畏者反未有处熹甚惑焉夫以灾异而求直言歴世相传具有故实明公身为天下大老诚有忧国之心亦不当俯及细务愿以此意为上一言使幽隐之情得以上通则天下之言皆明公之言而明目达聪感召和气皆明公之功矣感激容贷之恩懐不能已敢复言之俯伏俟罪
　　答詹帅书
　　熹自顷拜状之后涉秋以来百病交攻幸以余庇未至委顿以故所委文字久未能写及来使到伏奉赐书乃始下笔欲俟其还自三山而授之而屡写輙不入意比其还也犹三四易纸收拾补缀又五六日然后毕要是本不能书而又尝略识古人书法不敢信手胡写以孤见属之意勉彊为之终是不能成字今既无收杀只得封纳可用与否更在高明财之也补贴处不入行道须得善工识字体者儧那取正其墨水寖渍不见元笔路处并令照应修减乃佳碑额元只欲题贴职今详阶官封爵皆髙于职名今并书之然亦只用幅纸碑石必可容也但本文一二处未稳别纸具呈望更详酌恐可略修定庶可传久远耳侍郎丈入陪近班日有论思之益善类方以为喜今乃以区区一方盐防之故轻去朝廷识者不能不以为恨谦仲诗虽佳然急于枝叶而缓其根本亦未得为至论也州县卖盐不能无闽中今亦尚有病此之处然顷来推行钞法又夺州县之入以归朝廷縁此州县束手虽军兵衣粮亦有支不行处几致生事今者广西所行既经仁者之虑必无此患然盐利尽归商贾而州县只得净利钱已是不及向来官卖之数又失夹带耗剰之利将来必是不免须有费力去处此恐今日亦不得不为之过虑也昨来防稽见一书记李诚之广西数事而盐法为之首大抵古人立法非是苟为寛弛以刘晏造船之类正自有深意耳今谩録呈幸一过目又如半年不能千箩而五日乃十倍之此得无近于蔡尹之役法否王正之顷尝一见虽不甚欵然意其老成更练所虑必深恐尚可咨访以尽利病之实此固髙明所不惮也辱知之厚不敢黙黙僣易及此愧悚亡已钦夫旧政固有頼于修明然在明牧必自有以深慰四方之望者顷在浙东见州郡催科奉行版曹文书不依省限既先期取了民固己不堪命矣今见小报新坡有请州郡上供钱上下半年比校此其势愈急刻矣当路之人略无忠言竒策以开广徳意而所以椓丧邦本者日甚一日为之奈何学术之章固知有谓然所以反身之实亦实有愧于其言者但知皇恐自修而已此其为赐亦不可谓不厚也病中整顿得中庸孟子颇胜于前恨地远不得擕以请教闲中又无人抄写拜呈深以为恨耳益远声光伏几为斯道斯民千万自重区区至祷
　　答詹帅书
　　熹向蒙下喻欲见诸经鄙说初意浅陋不足荐闻但谓庶几因此可以求教故即写呈不敢自匿然亦自知其间必有乖缪以失圣贤本指误学者眼目处故尝布恳乞勿示人区区此意非但为一时谦逊之美而已也不谓诚意不积不能动人今辱垂喻乃闻已遂刋刻闻之惘然继以惊惧向若预知遣人抄録之意已出于此则其不敢承命固已久矣见事之晚虽悔莫追窃惟此事利害如前所陈所系已不细矣又况贱迹方以虚声横遭口语玷黜之祸上及前贤为熹之计政使深自晦匿尚恐未能免祸今侍郎丈乃以见爱之深卫道之切不暇以消息盈虚之理推之至为刻画其书流布远近若将以是与之较彊弱争胜负者熹恐其未能有补于世教而适以重不敏之罪且于门下亦或未免分朋树党之讥盖未论东京禁锢白马清流之祸而近世程伯禹洪庆善之事亦可鉴矣岂可遽谓今之君子不能为前日之一徳大臣耶况所说经固有嫌于时事而不能避忌者【如中庸九经之类】指为讪上而加以刑诛亦何不可乎去岁建昌学官偶为刻旧作感兴诗遂为诸生注释以为谤讟而纳之台諌此教官者几与林子方俱被论列此尤近事之明镜虽若无足畏避然亦何苦而直触此奸慝之锋耶欲布愚恳便乞寝罢其事又恐已兴工役用过官钱不可自已熹今有公状申使府欲望书押入案收索焚毁其已用过工费仍乞示下实数熹虽贫破产还纳所不辞也如其不然此辈决不但已一身目前利害初不足道正恐以是反为此道无穷之害耳切乞更入思虑不惮速改千万幸甚徳庆刋本重蒙序引之赐尤以悚仄此书比今本所争不多但切处多不满人意耳序中所用善学圣贤之语极有意味但今日纷纷本非为程氏发但承望风防视其人之所在而攻之耳若此人尚谈清虚则并攻老子幸修斋戒则兼诋释迦曾读三经字说则攻王氏曾读权书衡论则斥三蘓怒室色市彼亦何尝有定论而可与之较是非曲直哉但不察此而欲力与之争则必反以激成其势而益坚其说或遂真为道学之害亦不为难此尤不可不虑耳当时与王信伯辨者恐亦尚是近道理人故得以此言屈之若在今日彼岂有惮于此耶蒙喻钦夫说曾防处鄙意所疑近已于中庸或问鸢鱼章内说破盖明道先生乃借孟子勿忘勿助之语发明已意说不到处后人却作实语看了故不能不失其意耳经题之说尤见精宻不肯容易放过大抵此理何所不在今人初不理会只见事体小可便谓无害而以必整理者为过当非独此事为然也顷尝见杨子直说晁景迂尝言先儒经解之题例不敢以己之姓名加之经上如春秋左氏传尚书孔氏传周礼郑氏注皆经题在上姓氏在下此为得体鄙意旧亦尝谓如此故每题程先生易传必曰周易郑氏传后来以告伯恭伯恭亦深以为然为换却婺学易传籖子以此论之则今者所喻犹若有所未尽也如何如何近传得一文字诋盐策尤力不知己见之否此事虽累蒙诲谕然每询之往来无一人以为便而仕于广右者无一人不以州县窘乏为言近又细询只桂州诸邑之钞已是不免等第科卖凡此皆与尊喻不同不知果如何区区过计之忧尚欲髙明更加询究筭其利于民之多者而从之也其范守文字谨以元本封呈幸一过目或有所取则彼攻吾短者乃所以成吾之长固仁人之所不忍弃也僣易及此悚恐之深尚幸垂察
　　答詹帅书
　　伏蒙开喻印书利病敬悉雅意然愚意本为所着未成次第每经繙阅必有修改是于中心实未有自得处不可流传以误后学加以此道年来方为羣小反目窃味圣贤垂戒欲知进退存亡而不失其正之指只合杜门却扫隂与同志深究力行以俟道之将行不当如此用官钱刻私书故触其所不欲闻者使其有所指以为病而其祸且上流于此学使天下钳口结舌莫敢信乡是则欲道之行而反以抳之此稷下甘陵所以基坑焚党锢之祸也然今窃味台诲必以利害休戚置之度外为说则亦无可言者但两年以来节次改定又已不少其间极有大义所系不可不改者亦有一两文字若无利害而不改终觉有病者今不免就所示印本改定纳呈欲乞暇日一赐省览即见前日之缪本非可传之书削而焚之上也镌而藏之次也必不得已则改而正之其字多于旧处分作两行注字亦可此则最为下策虽未必便能不误学者亦且粗漏区区今日之心然后患之来可以立竢熹非自爱而忧之实惧其不知妄作未能有补于斯道斯民而反为之祸也伏惟执事试深思之若能断然用熹所陈之上策即案前此两次公状举而焚之如反手耳或恐前状未蒙书判付曹今再纳一本切望深察也钦夫文集久刻未成俗人嗜利难与语然亦一面督之得即纳去次孟子说渠已不幸无复增修刻亦无害恐未能使其无遗憾于九原耳伯恭大事记甚精宻古今盖未有此书若能续而成之岂非美事但读书本自不多加以衰老昬惫岂复能办此事世间英俊如林要必有能为之者但恐其所谓经世之意者未离乎功利术数之间则非笔削之本意耳浙中近年怪论百出骇人闻听壊人心术彊者唱弱者和滛衍四出而颇亦自附于伯恭侍郎丈在远未必闻之他日还朝当为深叹息也杨子直近为赵帅招致入蜀不知已发临川未尚未得书也此间官盐利病参半而临汀受为尤甚赵帅欲更之而诸司议多不恊至有违言子直亦遭指目兴事之难盖如此録示盐防条奏及别纸诲谕详悉尤见所以因时救加惠一方之本但不知州县果无阙乏否卖钞果无科扰否将来不至复为招籴折苗之计否近见一相识来此云在广东事但宪闻其论此事甚悉云家广右数十年平日亦尝深持钞盐之论今得家问乃知其有不易行者此必乡闾之公论闻渠已移广西漕必相见面议也此人亦甚有志节必不苟为同异幸更与详细反复殊胜远方传闻其人未必皆贤而言未必皆可信也熹于此事本无所预出位而言非若印书之利病犹有关于已也但乐慕道徳之深得之传闻之众其言亦或出于平生所谓忠信不妄者之口是以不能不深疑耳今既蒙喻恳切至到虽亦未有以见其灼然无可疑者且以长者之言必当可信而不敢不信耳然亦愿深计远虑屡省其成有所未便随事变通使不失吾前日变法之本意而已其迹固不必深狥而长守也不审台意以为如何只如诸州俸给后来增添之数旧来盐息不入省计故可供此今既罢去虽得朝廷及漕司拨钱恐亦只可助公家支俸钱而供给之属无所取办若不径行裁损明乞指挥过取一钱论如入已赃法则只此一项终为久远之害又不知他事如何恐亦合讨论究索预为之防也闽中八郡上四州不产盐故旧以客钞官般并行下四州产盐故旧来只令百姓随二税纳产盐钱而受盐于官以食近岁上州客钞废而下州官不给盐其官般者利病参半如前所云其纳钱而不受盐者或自买私盐而食之人亦不以为病也不知今广西濒海诸州产盐地分私盐一斤为钱几何钞盐一斤为钱几何若私价甚低官价甚髙则宜实有不便如范君所言者恐亦不宜不加思也向见浙东七郡四郡濒海而例食客盐县道急于办课力于搜捕细民冐法防刑不胜其众尝欲为讨论申请参用福建下四州法而未果至今恨之此亦恐可以补今法之不及也中庸大学旧本已领二书所改尤多幸于未刻不敢复以新本拜呈幸且罢议他日却附去请教也中庸序中推本尧舜传授来歴添入一叚甚详大学格物章中改定用功程度甚明删去辨论冗说极多旧本真是见得未真若论语孟子二书皆蒙明眼似此看破则鄙拙幸无今日之忧久矣髙教授能留意学校甚善渠尝从陆子静学有意为已必能开道其人也近日诸处教官亦有肯留意教导者然其所习不过科举之业伎俩愈精心术愈壊盖不如不教犹足以全其纯愚之为愈也太极西铭二解近亦尝有所更定今同附呈欲乞并赐详酌而去留之幸甚白鹿堂掲示以时世辈行言之不当在髙君之前亦乞改正仍以髙氏修学门庭为目幸甚教官跋语所谓欣然无吝色以下数语似熹自以此书已就而喜于流行者尤为非便区区此时若知幕府已有流传之意即不敢承命纳呈矣今若毁弃此序固无所施如其不然即乞易去此言及下文数句幸甚幸甚
　　与詹帅书
  </div>
  <div class="pagination">
   <a href="晦庵集_page41.html">
    上一页
   </a>
   <span>
    ...
   </span>
   <a href="晦庵集_page37.html">
    37
   </a>
   <a href="晦庵集_page38.html">
    38
   </a>
   <a href="晦庵集_page39.html">
    39
   </a>
   <a href="晦庵集_page40.html">
    40
   </a>
   <a href="晦庵集_page41.html">
    41
   </a>
   <span class="current-page">
    42
   </span>
   <a href="晦庵集_page43.html">
    43
   </a>
   <a href="晦庵集_page44.html">
    44
   </a>
   <a href="晦庵集_page45.html">
    45
   </a>
   <a href="晦庵集_page46.html">
    46
   </a>
   <a href="晦庵集_page47.html">
    47
   </a>
   <span>
    ...
   </span>
   <a href="晦庵集_page43.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
