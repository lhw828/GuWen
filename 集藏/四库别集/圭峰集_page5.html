<!DOCTYPE html>
<html>
 <head>
  <meta charset="utf-8"/>
  <title>
   圭峰集 - 第 5 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   圭峰集 - 第 5 页/共 17 页
  </h1>
  <div class="content">
   喜雪倡和诗集序
　　喜雪倡和诗一卷治十年十二月成诗凡百二十篇或曰其可传也锓之宜或曰潞之河天子令之颁也政之出也由是而逺之天下也诗之作也实于斯而曰喜是为天下喜之先也喜而以雪之瑞是为天下瑞之先也其锓之也信宜潞河之农亦曰吾尝闻商人之颂姚君矣曰良户曹也幸驻于斯吾判杨君吾父吾母也进士赵君吾邻也而王君吾长老也吾且见雨雪之瀌瀌也而讶其过逢之仆仆也而吾农奚闻知实不知其喜喜且为之诗若是也然吾艺是野吾亦喜其有获乎吾愿得是诗歌之以幸敎我子孙杨君时行来于斯不能拒也继而来者又不能拒也于是杨君患之或为杨君谋曰盍锓诸来斯授之其可也杨君曰吾始读姚君之诗若琚焉又若瑀焉又若珩璜焉之在县也而赵君左以冲牙副之而右则王君也而风之过也振之雪之乘风也亦击之不知琚瑀珩璜之撞冲牙耶抑冲牙之撞之也耶抑风雪之相乘而和琚瑀珩璜冲牙而杂击耶亦风与雪之相遭而幸有是声也而吾且欲以瓦砾焉旁掷之曰吾亦有助于声也其可也杨君遂辞而止而潞之好事谓其可传者已丐予序其端亦终不免于锓耳盖民之欲之杨君亦不能禁也虽然民亦有不待锓者其口有碑焉而善恶由之速于置邮莫能禁者多矣呜呼其亦可喜也夫其亦可畏也夫
　　庆汪君七十寿序
　　歙之老汪敦实九月二十五日七十寿予始不知之也武选黄君曰吾歙令人也越公之胄于是为最其始也萍梗之迹半天下而其采拾也无险无艰若没人之入于渊泉无所底止而其既获也若裒金之复于冶钟鼎之器由是成焉今老矣若碇之栖于岸而以子文昭嗣为之若舟也季子文暐继焉亦若舟也谨绋维之无不如志于是而食厥素封若实封然虽然不以厉人骄人而以利人吾孔慕焉然兹去歙三千里也敢割籍乎而归为之寿乎抑二子也其亦无徯吾之归而惟徯吾言之归噫吾言奚足取也吾幼见吾室之覆瓿者矣取视之乡先生之文半焉又见吾室之弃帙矣鼠余也或风雨之所也取视之以质吾长老焉则尽近世之名能文者也以其无为吾之重轻故弃之或曰以其非若古贤人之作也故弃之以吾室之弃之也知汪氏之将弃吾也奈何以其今日之取吾也而取其他日之弃吾乎予曰嘻世岂有尽弃者乎歙新安郡也不见篁墩之志乎固有可弃而未弃者也黄君曰篁墩恕然则予为试序之安知后不有恕如篁墩者耶则予文与敦实之名固将寿于天地间不独今日之为寿而已其可尚也黄君喜曰然黄君尝宰吾金谿有旧爱而喜为之役云
　　送邓君之任云南副使序
　　吾尝静居而念今之藩翰惟云南之参佐厯夷地治夷民为多其长不与焉盖其地古纯夷也长居防府城府之尊侍卫之严甲兵之多货贝之集帑藏之输入公牒之闗移宾客之宴防军师之犒飨搜选阅试之勤过逢迎候之频同中国然虽居夷地孰见其为夷也惟四出之驿则参政副使之乘也参议佥事之骖也分岐而往各有攸司焉究其职虽鬼窟可探而雪山可登也菰茭之田可质也人而鬼之狱可鞫也綉面之酋可唯诺于前而啖虺之蛮可舆可皁也孰为身热头痛之地可译而知也则其快心纵目顾不洒然飘然凌厉而旷达耶而胡为府居若是之凉凉也古所谓奇男子之事盖如此吾固心慕焉而吾友邓良臣今年秋得副使正其地也夫副使官于参议佥事之上而又得以其风纪肃百僚贞百度呼吸之际有风霆焉其权岂参政匹也况其下者哉吾尝与良臣为布衣交矣又同为进士矣又见其为御史矣厯试之可谓有志之士也夫以有欲为之志操得为之权适可为之地诚一时之遭宰物者知人之明也而亦岂非逺人之幸皇泽之旁被乎要非偶然而已也而或者犹随世附和嚬呻咨嗟以逺为戚正自庸人耳良臣将亦不谓其然或且嗤之故于其同官之请赠行也为良臣道之
　　送呉克温序
　　吾友呉克温今内相少师公之甥也少尝依公学及为翰林庶吉士公大学士也又以其官学如初为编修预史事侍讲帷入校东宫又以其职学焉是其于亲则舅与甥也于道则师与弟子也于分则长与属吏也夫天下之为甥舅多矣而未必为师与弟子也为长与属吏也为师弟子亦多矣而未必为甥与舅也为长与属吏也为长与属吏也亦然然则克温于公宜何如哉然克温真具奇气吾尝隂窃评其为人少同而多异屹乎万物之表无可得而夺也即有不可虽其封君味菜先生而不免于几微之诤而况于其舅乎即其志之迈往虽尧舜之君遇有阙遗而不免于漆器之谏而况于其官之长乎况于其师乎吾恒自负以是为权衡之的无爽锱铢而亦不敢公然道之及是公之去人皆曰克温为之故此其决也吾亦从而尤之曰胡为乎然哉是之为公谋而不知为天下谋也贤者固如是乎忽而觉焉道固当如是也而亦惟其气之克志之果者能之而顾可谓非贤乎或公之贤克温不止如吾而已敢私以为公贺而又将观克温从公之归也惟天子之念公知其懿亲也果遣以行是其在公家也以属吏侍其长也其在吾道也以弟子侍其师也其在身也以甥侍其舅也其在心也期以全君臣之义也而其至家也又得以子拜其父也兹行也其于世道岂曰小补之哉故吾朋友之义喜不自禁也咸推予以言其别
　　贺监察御史胡君考最序
　　御史之官其品正七其在侍从之列孰同乎编修也都给事中也其在部寺之属孰同乎大理评事也太常博士也其在外之庶官孰同乎推官也知县也是皆由进士起焉者也他不与焉然推官知县品则同矣而其陟固御史之陟之也其黜固御史之黜之也其在外势然也廷则比肩矣然评事局于狱博士拘于祠非通与于天下之事者也编修得纪天下之事矣而不得言天下之事都给事中得言天下之事矣而不得行天下之事得言之而又得行之御史而已呜呼御史可以品论其官也乎不可以品论则不宜以资拘不宜以资拘又奚以考绩为哉虽然黜陟者天子之权也而御史得行于外而在廷之臣善者又得言之天子陟之是亦御史陟之也恶者又得言之天子黜之是亦御史黜之也而顾于其身独无所与焉其亦何以责于人哉其势必归之与于庶官之考绩有殿最焉亦有黜陟焉而后外之黜耶陟耶不敢参以私焉必公也人亦曰公也在廷之黜耶陟耶不得参以私焉必公也人亦曰公也而天下治之端实自是始焉则御史考绩其岂庶官之考绩乎天下之政有大于此者乎呜呼今天下固日由之而不知也虽御史者亦汩没于其中而不自知也而御史考绩者之见于文字亦多矣亦无为之言也予也闇亦奚敢昌言哉胡君惟峻同年友也一尝私发焉君曰然及君以御史满三载台中之僚必欲予言其最君最在考功也人皆可得而知也然使人知御史考绩系于天下忽于君之考绩始白焉此予之厚君也亦予纪天下之事其职也
　　送通判孙君致仕荣归序
　　建昌府通判孙君徽之婺人也治庚申五月白于涖事者引年致政去归其乡予居山始不知之也南城县大夫郑君使以告予予跃然髙君之独出于人也夫人之仕也相处有僚属焉和矣然四海九州之人也孰与吾父兄宗族之亲趋走有吏胥兵焉顺矣然以势而相轧也孰与吾僮仆之便居息有广厦邃宇焉安矣然以代而传也孰与吾庐舎之世守登眺有池亭台榭焉适矣然过则非其有也孰与吾乡井山川之旧游是其仕也宜非其情也归也宜其情也然而世之人劝之留于仕也非必能有以使之留也而已徳之有若饮以醇醪之甘劝之归也非必能有以使之归也而已雠之有若啖以荼毒之苦何哉吾尝思而试之矣吾坐而饭粲茹鼎之习也吾骤而饭疏茹菜不能也吾出而髙盖安车之尊也吾骤而徒步踽行不能也吾怒而叱咤又怒而鞭棰人不吾拒也吾骤而齐民之敌体不能也吾妻妾之文衣贝饰吾惧其骤有井臼之劳不堪焉吾子弟之脆肤弱质吾惧其骤有耒耜之勤不堪焉则夫仕也其情也归也非其情也于乎世安求其有归者乎幸而有归者使出乎将相公卿侍从之臣则天下以为劝而恬退之风成矣其美孰大焉今而若君者则又出于偏方郁职之中无以风动当世美而弗扬予虽高之又以为叹也虽然吾郡与徽庶几其亦有劝乎郑君使还书以为孙君别
　　送亚参王君之福建任序
　　今制给事中谏官也其秩中士也与天子宰执分天下之责秩卑而责重故尝拔甲科之英于百二以充必出特降而非序铨署列于掖门之左右无所于属亦无所属使若天子之亲吏然示优异也又惧其内顾而挠也内庶府之佐外藩司之佐或虚焉间于是甄其年劳而登其良凡受节度之司虽尊秩不屑以授而其声称行实之孚及再迁也又追叙其初官而不牵于其曹盖寄天下之公于平日而天下之敌有不胜其隂伺而非他官比者所以护往劝来亦不得不如是其至噫是列圣所以虑天下也非私是官也然则居是官者虽迁而去也固是官也又可始终自取异乎哉今闽藩右参议王君实兵科给事中以简命往君嘉善人嘉善于淛为属邑淛于闽为比藩并南服也以比藩之人而参议比藩之政于其民盖情与习适事与俗宜非若秦越之悬隔然虽不入其境而已若入其境入其境虽不下堂陛而已得其半吾见政之无难成也闽之郡八其赋之大约仅当君乡郡之一耳而又留输折实之难易相悬君之先世世总其乡以转输于司农鲜有败事迄兹号为良氓君学于家以其精微蕴奥之余举于乡取髙第给事禁中成补拾之功至为明天子赫其有擢有事于兹虽邦计之大抑用其麤者足矣而况君世处其难而今自处其易乎推是以往虽极君今日之职不足以尽君也惟其周流八郡海山万里天晶日明登髙望逺岛屿诸夷隠隠于目睫之表而贡舶降幡可数可见披禁中舆地图似不似又君思禁中时也思禁中则思吾君矣又安知乙夜之览有及前之疏牍而心赏之赏其言而阅其名阅其名有不思其人乎噫君今可以登车矣
　　送王生侍亲之晋序
　　虹邑王生侍其父户部君往参晋藩之政金台王生其友也欲予序其别予邑子章孜师之因以请之予固未尝知生也知户部君耳虹邑百余年来登甲第者君之前陈司徒也司徒之前谁乎君今为户部分曹序进与司徒同司徒为方伯君今为参政又同晋地也司徒之后复为司徒者谁乎君之性行孔良为户部十五年邦计考为比曹最用能有今擢其进未可量也夫人有所得未有不遗其子孙者则其式谷之似有在矣而况器类之似有不期然而然者乎然则由今而后虹有登甲科必生也生其勉乎哉噫居今之世其不以甲科而致通显者亦难矣生其勉乎哉予縻于是固未有游晋日也梁惠王曰晋国天下莫强焉虽其当时之盛有不可考而山河之固自若也昔人亦有夸之者归而见语亦探禹穴之遗意予当为生快之
　　郡阁承颜诗册序
　　郡阁承颜诗一册东光敎谕刘君为河间守谢侯作也侯守河间六年家在金金陜于北土最为隔越守之有事惟入觐考最得以出郡取便道以便其私法亦无曰当然迂道有讥有遣而河间又密迩辇毂当有事三日骑达有余力无缘至金亦六年矣母太夫人居金然则六年不见也夫为人子未有顷刻不念其亲不必六年也况侯早擢髙科官秘阁为御史宦声卓然夐出人表拘于宦辙有六年不见之母安乎就如隔絶异域舟车不至人力不通犹思以计致之况金虽逺水道汉川陆出襄邓太夫人所以至郡即中人可以指日不必侯即卑官可以易为不必太守也至之日维春之仲侯时亦觐还饰邸埽阁委政其僚前妇后孙自旦及暮既不可以严君又不可以大宾悼故以悲对时以嬉瀛水陆防也珍味以适口纎缟以便体尽太守之力要无不致者矣况六年孝思之渴如侯者宁无过用其情乎夫过不过未论也侯于十八州县之民父母也十八州县之民侯子也太夫人十八州县之大父母也十八州县之民太夫人之孙也父迎其大父母而养之为之孙者有不説乎士以郊迎女以户窥老以少扶幼以壮携咸曰吾大父母至矣然亦非侯所得而强也无乃侯凡所施皆过用其厚而不独其亲也于此亦可以观政矣东光敎谕刘君敎东光在理下以侯之位君子也语曰君子之徳风侯之徳孝徳也经曰孝以治天下用侯之位达侯之徳东光足敎乎河间足敎乎于是为诗一章为倡和者凡诗几章册成因进士王世显来问名予名之曰郡阁承颜而又为之序名以颂侯郡人之敎固于是乎在
　　陶峰主人挽册序
　　陶峰主人江君为南部营缮郎中年六十一殁于官营缮于部为剧曹君发其奸弊疏为节目吏不得逞皆不悦君者而僚之或忌或怠乘之故自大司空而外有悦有不悦者焉及是殁皆来防哭哭以诗者其未为郎中也守信阳州州旧为县柅于兵卫新为州庶事草草而兵之噬民尚酣县之抗州仍旧也君至一厘正之皆不悦君者而临莅者之来又无所攸为故自其公且恕而外有悦有不悦者焉及闻君殁莫不骇然兴叹或叹以诗者其未为州也为进士乙未进士三百人其矫为虬龙降为渊泉嘘为飘风君皆欲丽泽焉皆不悦君者而况君臞儒楚语取讥钓笑时亦有之故自其孚先之外有悦有不悦者焉及闻君殁近以车来逺以赙至皆哭哭必以诗者其未为进士也为江西乡进士凡九十五人是为同举未为乡进士也为金谿县学生凡学于学者是为同学同举也同学也悦不悦不足言而诗之有无又系于时之死生位之升沈人之能不能也然而亦已多矣其子县学生珏惧其汗涣而不能聚也于是收于其乡既免丧徧走四方而得之至京师而始备而其劳矻矻又可言乎于虖若君者可谓肮脏不茍合者矣不然始于人也未必不合合于其始未必不弃于其终又焉求其死而哭哭而诗诗而若是之多也耶诗必有序珏以属予予合呉司谏之状徐宗伯之铭傅宗伯之表董奉常刘宫谕之诔总为一卷而序之且谓珏曰百世之下当有知子之先君者
　　送王必懋知宜都序
　　成化壬辰予同内弟王廷光学于抚次其学舎其旁舎则王君必懋与其弟必充肄其中知海州君必融其兄也时方家居诵其先侍御君之遗训约二弟非嵗时伏腊不得辄休沐潜归蔗饧茗荈蔬菹脯醢仆迭至焉亦饱及予二人予益喜其久相磨砺不厌也再明年甲午廷光必懋必充皆获荐北上独遗予予固喜三君之逸举也乙未廷光登进士出宰虹入为南台郎丙午予始至京得举顺天丁未亦忝进士入翰林为庶吉士必懋必充方俟选天曹天曹授必懋知梧之兴业必充判滇之广南廷光亦免丧适至违十数年而一旦四人者天涯相防合懽然如初人事之适然不至若是也予与廷光各为诗一章道其行壬子冬予释先君之丧还翰林明年夏必懋必充亦免太夫人之丧来谒选三人者别而复合又七年独廷光佥事淛江计未可骤至耳既而必懋改知宜都必充改判宁波曽无几何又为别端噫予四人者其生也相距百有余里初无形神影响之接戚属延施之阶而盍簪于邂逅之间兄弟师友合异为同计其当时所造予之灭裂瞠乎三君之后而三君者亦蚤扬镳上道翛然羽仪于彼云外予退然分甘陆沈而已而二十年来廷光仅佐外台二君尚淹州县之职造物者之无常人事之若沈若浮殆未可预期也如此然二君始任皆穷裔人为之颦顣不平而二君欲速化其冠服为母心悦故有不暇择而今兹宜都楚之剧县宁波淛之大郡也昔处其穷今处其通昔当其隘今当其大究其才而为之必闻必跻岂真终沈者耶必懋既行予与司谏呉君懋征追而送之酒壶既倾因与之话旧


　　圭峰集巻八
　　钦定四库全书
　　圭峰集卷九
　　明　罗玘　撰
　　序
　　送余克审之新昌驿序
　　吾邑四出皆山也山之尽为平畴畴之最中且隆为郡城邑附以治故鬻薪煮竹山氓可以不饥而田渔之利在平畴商贾之积在城邑人耻他艺能以走四方而士之养髙深藏者又不市故登仕之版视友邦差稀然名宦间出其声独彰天下皆知有南城也友邦或后焉岂惟显曹为簿尉为馆傅为闗徼为委乘皆能因职就事以效一官奋曰吾南城人也曰吾为某公某卿之邻且戚也故仕者不必多亦能为地増重以予之所见则然耳不知前此何如也今年春余克审以藩之从事上铨司夏六月得丞广之新昌驿其于县则新兴郡则肇庆也新兴陈公尝守吾郡有遗爱而肇庆又吾族在焉吾于陈公欲因以吊其墓而于吾族欲因以通其问也吾于克审能无情乎况四年春克审奉邦伯之命来祭先君之墓闻其昼之所经无呵邮徒暮之所次不黔馆突而又豆登俎彻有严有序吾固心赏之谓其为使可不辱其主者也五年秋予免丧道藩欣然来防间侍其长之宴予也曽无几微析哀之意见于言面予又益赏之谓其为从事可不辱其身者也夫仰事于崇髙志少夺易至于辱身而衔命于道途气少纵易至于辱主虽从事者累百于前而诡曰无是绐我也而予于克审迄不见其有是而窃疑焉岂克审之先大叔父贰宪公之训言在耳恐辱其先故不敢辱其身遂至于不辱其主欤将南城之风与友邦特异皆不乐仕进偶一为之者又顾籍爱防而必为地増重也夫人茍有増重之心必求人所难能者为之吊旧恩之墓过里人之庐又丞之职无有掣肘而不可为者或以为人皆能为不足为异而故不为也冬官李先生同予饯其行也因与之言
　　送黄训术归新城序
　　有县于闽闗之北曰新城水北东流入彭蠡之湖山皆北面势垂欲趋于湖者而县之吏若民亦附于旴之郡以属于省合诸县圜界于职方之图亦顺其水与山之势然若于闽无与者然民日食茶笋醢盐身被絺纻伐木为薪斧材为宫取砺取锻皆闽之产而疾疠祷鬼神旱涝禜雩磔魃囚龙又皆闽之巫也闽之地无旷野皆嵁岩崖壁上出云气而下湫潭昧昧中多蛟螭龙蛇之窟故魍魉魑魅倚依为怪毒其居民号为鬼区民亦不能不习为禳磔厌胜之术以与之抗久而人自为魔为蛊为魇人尽巫也奈之何哉新城与为接壤日用大半资焉其不渐为鬼区也亦幸矣况疾疠旱涝悬于防防出于仓卒不虞之顷而或牵于喙喙之众论汹汹之羣疑虽智者不免于召其巫盖有不得已也夫不得已而召之事定而遣之犹之可也若召而来而又屡召而屡来遣之而不以其道而至于忘所遣则呻吟尚以为儒而况不经妖诞之説将不沦胥于民吾不信也昔人过伊川见被发野祭者而有将为戎之忧于乎吾亦为新城惧矣然则宜何如曰在为县者为县者宜何如曰在所司司之者隂阳训术也黄子旸以宦家子来京师一举而中台司之考获是职而归也予故以是告之
　　甘棠聴政图诗序
　　淮安郡守徐侯在郡六年视淮民如子民亦戴侯如亲父母声闻四驰荐剡日至于朝民闻相惊流传一辞曰侯去侯去君子曰侯奚得尔众心如是古惟召伯民又愚不达亦冒传曰去去召伯云郡将陈操谓其众言召伯聴政甘棠去而人思伯移爱甘棠兹尔众不达冒侯为伯脱侯去无缘生思恐久泯泯虽伯亦将不知盍图诸亦名曰甘棠聴政窃比于周人庶几惠有所寄思有所生也皆曰诺图成当时名人皆诗歌之籍籍乎甘棠之咏宪副韦公淮人也与予议其事予曰日辟国百里诗所以美召伯也辟之云者开而廓之谓也一日纪其速百里纪其广也开而廓之速而能广当商季驷马横犇之余而欲安坐而制之得乎必其有翕有张有鬼有神简五辞于两造正五刑于五辞将日纷然于甘棠之下而其鼠雀之徒号呼痛苦之情曽不思拔其树戕其人空其地而后为快乎庸讵止于翦伐败拜而已哉既而渐渐然洗其旧汚薰为太和是之谓辟民见其树虽不欲存亦不欲拔睫外之一物而已及伯去为司空为太保而代之者未必伯也而后思伯之不可得见伯之所舎如见伯焉故昔欲拔而今不忍伤又歌咏之而其悔亦晩矣今侯亦有伯之心哉不然前日闻侯之去其不挤排之如欲拔去者几希而况相惊相传乎操虽贤何所利而图之侯位亦未崇人亦何所阿附而诗歌之也往时侯为御史好直言今世无有以獒贡者安知其不有疏而淮堧濒海之桑麻日益辟图诗之作又其未去时去必为大官夹辅是期老而告归载诸信史更千百年尚有谈者如甘棠之咏不独赖于是图乃可贵也韦公曰然命操书以为序
　　静庵沈先生荣寿诗序
　　监察御史慈谿沈君入院之数月能其官院之长誉之朝庶僚誉之百司庶府百司庶府日有求识君者甚欲相见君之尊甫何如人其以何敎乃尔而静庵先生尊重人方养髙味道慈湖之滨人或邮之若罔闻知益以敎来督君如他日君用是畏惕勇迈跃跃院且欲荐之防江西清戎行院告代乃以君请上遂赐之玺书陛辞就道道出淮徐济江入勾呉抵于越越君之土也能无信宿之懐况先生生乙巳明年甲寅相直为七十省拜预庆因忠为孝此其时耶夫有以成之之谓敎施诸用之谓能享其子贵之养之谓荣齿尊于人之谓寿数者常苦不相遭也而皆适其防之谓时先生之敎其敎诸人乎抑家也则敎之成邪君固其子也其弗成邪君亦其子也将若之何哉而遂别其为御史以能见誉于其僚与长而为明天子所属任而曰吾将享其荣可乎君为御史院列十有三道兵食盐铁刍马狱讼按纠之务纷如也更出而迭临之而又省觐有定期地里有嫌避即先生虽百龄君有所便私不可也而况今敢必于邻藩之行而因以省庆乎故曰数者适其防之谓时也古有求简而失如敎何生而无慧如能何或能可用矣而未必荣或荣可养矣而未必待皆乖于时者之为也故古之圣贤亦不能强于其间而沈氏父子之遭亦可谓盛矣予君之部人也当离觞之末而司谏周君合在坐皆赋荣寿诗授君归为先生祝予又推敎生能能生荣合寿而序之曰一时遭之盛也先生必笑曰然
　　送贾生归山东序
　　壬子暮春中吉有伟一生欵门愿逞其艺其入空袅袅疾风掠耳惊电燿目兵贵鋭先以矟随以劒也其飞尘走石怒猊突地文虬过涧兵贵坚继以刀夹盾也其轻车走坂铁骑渡冰兵有钝击利奇以殳也已乃屏五兵戢气挺身赤手浑脱游丝牵蜂飞礮下石颠倒辟易驶奔鸟厉盖兵外之用也奇之奇也以徒搏终焉毕则出整冠裳趋入长揖而告曰盈山东武定贾氏子也世校扈跸籍童习是艺壮游呉楚诸州遇敌角累百然皆逐北披靡虽然敢任匹夫之勇之豪也日既壮退然羞前之为恐终泯泯堕于无闻幸哀恻之赐砚池之余滴则兹之觌实没齿之宠光余既壮其艺又詧其辞因叹世之食于武事者恬恬嬉嬉美食安坐酣歌淫佚何所不至嵗月艺场之试殆儿戏耳一旦有警神飞股栗遁逃无地亦贾生之戮民也况生喜文辞自言为商文公诸孙所器出其囊徐察院之文在焉与之言用旌其志
　　贺监察御史邓君考绩序
　　仁和邓君良臣为御史既三年实治癸丑秋九月也三年于制为初考考必于其院院符吏部部考之亦制也院考良臣称部亦如之大约皆谓良臣以明敏之资发优长之识称所谓御史者虽然良臣独称为御史哉随所任之无不可也始予丙午冬见之崇文邸舎中退而忸怩者累日叹曰吾安得如良臣乎明年同丁未进士进士三百五十人见之若有不克见者焉予喜自慰曰不独予之不如也予窃禄翰林已酉良臣亦选试于院庚戌为真御史寻被完城之命予且归矣壬子冬予至京良臣已巡城西隅监内帑赫然有能名于时又出稽边储于湖南诸溪境上予入自崇文间出正阳门外自徳胜门出谒祀诸陵讶周城有新垩而周隍有新流本其自于人曰良臣前被命督为之间遇院中人必曰良臣杰魁人也及兹自湖归朝不以家随僦屋以居裘马闇如也而出入休休然予又喜自慰曰不独进士不如也况于予乎已而上其考考有今称今称称御史耳其未为御史固进士也必称于进士然后为御史其未为进士固乡进士也必称于乡进士然后为进士前乎御史无乎不称也后乎御史将必有大于此者其有不称乎予不信也其同官刘君公奇闻予言与诸同官皆谓予知良臣者来使为序况良臣方受命出按江西予私喜邦人将蒙其休泽也乐为道之以竢
　　寿王君六十序
　　治六年进士録行诸进士之父兄名氏因得以传自京师徧于天下今南大理评事慈溪王君父隠君名在録中慈之仕于朝者皆曰是吾邑之名能敎子者也大理试仪曹其事修其行洁慈之仕于朝者又皆曰是隠君之敎然也由是士大夫无不知大理亦无不知隠君者大理方为进士时制折遣进士之半归不在遣者以得先效一官为荣而大理独若有不豫色然慈之仕于朝者又皆曰隠君今年年六十是不得归为寿然也由是士大夫知大理者无不知隠君之年亦无不知大理之急于其亲也暨大理得南寺才迂十日之程则膝下矣时虽差后不犹愈于不归乎况其始来也一布衣耳为人父于其子之归自万里而无有害灾虽布衣亦乐也而况舆马仆从充斥于庭自颠至踵冠服鞶舄亦一愕然更革而拜于前其心何如邪夫人自非狂惑丧心未有不欲其子之为士为大夫为卿且公也何哉诚有所利之也子无以承其志虽日侍于其侧蚤夜刲牲以为养搔其痛痒以时兴居之父其有不呻且歗甚至怒骂而捽去者亦忍而已矣要非其情也况隠君躬为之不果而属以为大理者哉即大理旷十嵗而不归计当由士而为大夫隠君时则七十而为大夫父矣又旷十嵗而不归计当由大夫而为卿隠君时则八十而为卿之父矣其心顾不乐欤而一觞之拜啓若非所急者而大理乃尔噫其真急于其亲者邪方今求忠于孝爵罔及恶徳而髙岩大泽间有封君焉未必非善敎其子者也亦未必非耄耋而康彊者也大理试南宫予时校其文遂为知已院中庶吉士其同年也将因之以颂隠君而属笔于予予故道其实如此是嵗冬十二月之吉也
　　迎养南还图序
　　予友毛君世诚守髙邮治三年夏五月予过焉世诚犒予舟之人以壶飱而饭予以粝糜不以粲进律予以名敎甚厉然舟之外已有盖盖下有舆舆傍列夫焉指曰用此迎子入吾舎与吾翁语今夕吾翁竚门须子来也予不言解舟泛湖而去怃然思之世诚少予五嵗擢髙科为大夫守天下要防之名州能不为吏事所困以其扁舟迎养其父此天下奇男子也而予也营营奔走蹄踵半天下仅获斗升之粟曽不得炊一匕以入吾亲之口而至是衔恤以归尚诚人邪顾愧赧之不暇又忍能侍翁之侧而上下其议论乎已而又思之世诚始以舟迎翁以舟来县大夫得无有供张之饯乎得无有邻并长老亦送之而见者乎邻之长老无有子若孙驰逐于进取之场如世诚者乎然未有以舟自宦所而来迎者是未可必也迎斯往往斯大夫饯之矣不独于翁然也翁又奚以此自多惟其惊潮汐于钱塘诧靡丽于阊门睇金山窥铁瓮于长江浩渺之涯以望金陵淮南诸州沃野千里皆在步武之下而跂焉以瞰中原北仰宸极于黄旗紫盖之间而舟之所次或菰蒲浅水星月之宵而其发也或金波万顷初旭之旦风水虫鱼迭变于前而城郭山川一瞬息而异状其胷中宁无洒然于物外者邪邻之长老有未试尝者归皆可语之以写其舟行之大观而至州之乐必不以告人此则翁之老而壮也而世诚顾欲糜其友以为翁留予虽咈其意然其于亲也亦笃矣或者翁其曰若方有公事毋为吾乃尔予意县大夫饯未几而又迎也已既九月世诚自州以书来曰吾翁归矣有图焉属子以序予依违至是三嵗又入院矣始克绎其旧説以补之云
　　行曹便省诗序
　　予同年溧阳史君为户曹未几月予往访之其寓舎之扉阖阍人辞曰出郊视外廏之刍之给之他日又往辞曰外之廙圮往苫塈之或曰监漕舟之输也或曰发六军之饷也或曰内帑之铤镪出纳之或曰商贾之市折阅之期年道上之遇再焉立马语未竟盖振防矣予归三年其出勤勤意亦不异是予来君又有辽海之命逾年始归而淮南行曹当代自其长而下皆曰必君行乃可计其席盖未暖而辙迹所至北东西皆一周及是始得南驭有舟行之安有携孥之乐有风声气习之近于其乡有时节水土之物以贡于其亲况受代而可以归不必请也则是行也自人言之虽若劳君自君言之适以便君也庸非幸欤昔禹之治水也八年于外三过其门而不入其身心之焦劳手足之胼胝方且乘四载恐上丘陵之未髙下渊泉之未深以尽水之变当是时禹真忘其家不知其亲哉入门之小恭不敌天下之大患也又安知事机之防适于入门之顷万一挫败前功弃之则九州乃壑民其鱼矣而身亦与焉况于其亲乎况于其家乎禹之权此亦审矣而过门不入不得已也世之爱其亲者复有贤于禹者哉而今之天下无不得已如治水之事而一官之职无司空之重且专人之勤事者未必禹也而有门不入则欲附禹以为名可不可也君今戾止淮南距溧阳尚五百里重以长江之阻意已视为门户间寤寐惝怳如将见封君安人焉旦代而夕归矣不敢少附于禹而察其前之勤于事又若希之是其心有择焉者也行且有日朝之士皆为行曹便省诗君择于众谓予诗品最下也退而使为序
　　送李君知华亭县序
　　阳曲晋分冀土也潼闗秦分雍土也华亭呉分扬土也春秋之时晋邻于秦婚姻之国且唇齿也然而亦各私其才量而官之客卿盖亦无几焉秦晋局其人而仕也亦旧矣矧呉擅其雄于海隅邈乎风马牛之不及于晋也晋人且不仕于秦又焉从仕于呉哉言偃之宰武城呉人之仕于中国则有之矣彼亦就其师而学之因而仕焉耳中国之人固未闻仕于呉者也秦汉一再更天下非春秋之天下也呉非春秋之呉也循至于今其势之倒置亦相悬矣尽中国之赋不能当江南之半尽江南之赋不能当呉诸县之半古称秦雍为陆海言陆地物产之富如海然吴海邦也其真海邪故朝廷官人之法可以治晋者未可以治秦不使以治可以治秦者未可以治呉不使以治而县之长吏尤难宜得通经学古辩博之士为之我阳曲李君前以进士出知秦之潼闗潼闗大治而以忧去防华亭方虚其位而君适至遂承命以往且以旌其前功且以竢其后效有日进之象焉不待智者而后知也吾独以为世各有所遭不独于其人之贤不肖而已春秋之时管夷吾晏婴子产狐偃赵衰之徒亦一时之雄杰也而皆没齿局仕于其国其列国之山川道里未必周厯而徧观也其民俗土风未必交互而试尝也其才之所施岂仅足充一国之卿而顾不足齿于王朝邪由世之局之之过也今之仕者果尽贤于数子邪将亦比肩而已也如君之仕未五年既西而秦雍忽东而呉扬更数十年不知其超忽又凡几其进而赫尔具瞻固不必论也而周游壮观亦过于数子逺矣然更秦汉以来其当世防尔真若可慕者而皆与物湮没于无闻而数子者尚如有识其面然则人茍贤矣其身可局其善名固不可得而局也矧今非局人之世而君又有志于古而不局者乎君前治潼闗主以凉法而济以温和盖晋冀秦雍治体大约宜尔及是命县之有名位者以予之知君也欲以闻其政君笑曰凉之温之与时宜之于是皆知君之果不局于政也相与合而饯之而属予为序
　　贺监察御史白君考绩序
　　我国家罢谏诤之官以付之给事中付之御史御史又有仗前之纠有狱讼之鞫有几微之察有城隍之巡有帑庾之视有考试之监有学校之督有军旅之清有河防之理有盐铁茶马之按有行营机宜之赞最大且重者则方面之监临往得其人一方治矣天下凡几方而往者亦凡几人而天下之治系焉则不独局于谏诤间如给事中而已也有二毉于此其一专于攻熨者也其一攻熨汤饮兼者也症也瘕也痬也集二毉焉必专者之奏功也分其功于兼者亦可也不然天下之愿治尚多于症瘕痬也皆兼者之功也人见其不屑于症瘕痬也而曰是焉能攻且熨则狭矣不知专者嵗一收功焉兼者日一收功焉日之与嵗则有间矣御史之于谏诤也何以异于是吾友白君孟禽始为御史人皆曰孟禽西秦人博而文且鸷也其将以谏诤鸣乎既一年事至而徐徐以治操斧而剖竹者也二年事至而笑谈焉恢恢乎游刃于竹中者也三年事至略无睥睨之立解焉竹迎刃而破者也台中人曰是何奇也而尚虚始之望或问之孟禽笑曰吾为亲以有待也噫此殆非也盖孟禽其知兼毉之大体者日一收功焉者也彼欲快于目前者反以专毉望之而欲嵗一收功焉宜为孟禽所笑矣虽然古人有五年六年不言一言为万世重者其在孟禽欤孟禽考绩于今兹其寮例有序以贺郭君廷用来使予为之后之有重于万世则天下皆贺之又重于兹贺也不知秉笔者又谁焉予则非其人也
　　南团曽氏族谱序
　　宁都南团曽氏重修族谱曽氏之彦曰政贤倡其族而为之也曽于周为国君为圣人之徒为孝子于宋为名臣为文章钜工于皇明三魁天下虽庸众人皆知之也周秦汉南方氏族未有曽也莽之乱大去其族于南居之今睦陂其胥宇之始也由睦陂析而为新陂为龙潭又析而为望仙又析而为市山为后湖又析而为下村为临池为小源南团则自临池徙之者也故是谱也名曰南团谱为南团之曽作也然则南团初无谱乎有之洪武中国良之谱赝谱也或用之恐久而失真故修之也奚据乎元乡贡进士光贤之谱旧谱也近搜于败箧中得之与诸墓之碑合族之甲曰是乙又曰是丙又曰是不得舎此而取彼也于凡南团始祖而下葬有墓墓有田墓必摹其碑田必稽其所某嗣也某絶也某昭也某穆也必附见于其下便考阅也乡邻之大姓墓近域田接疆虽雠也不以嫌而沮虽戚也不以清而阿必合其谱而订之虑有怵于势昵于私饕于财舎其田而芸人之田者也下村也临池也小源也同县也其防谱也易市山南丰其府今为建昌也望仙乐安后湖金谿其府今为抚州也睦陂新陂龙潭永丰其府今为吉安也凡为府者四皆逺数百里其防谱也难然亦无不厯也始于治元年迄今有成于时实五年也既成合族之人谋曰吾欲寿是谱而奚若或曰盍锓之或曰金石可渝也或曰从古以来不朽惟文字皆赞曰诺曰其谁宜为或曰京师文之渊也遂来至又无所刺谒丐传后世的然无疑者乃得予予惭甚然实居相迩也世相婚也让至再且三而不得也传曰国于天地与有立焉曽旧鄫国也去其国名而氏焉今不知其几鄫也传之言信哉予其有幸焉以托于曽氏也已
　　寿呉巨夫七十序
　　司谏金谿呉君懋贞家有三老焉其一某其一巨夫于懋贞皆为伯父其一则懋贞之翁也懋贞在谏垣毎思乃翁则及二老焉今年自仲冬丙午至季冬辛酉旬有六日耳二老于年相次为七十懋贞归思浩然欲请以情拘于制欲假以事限于地与程防有闗西之命途以疾闻竢诏于卫以书属宗伯徐公言而以巨夫俾予为序持归以献噫道岷江而入于海者出灔滪束瞿唐以下夷陵厯百险而后见夫平波漫流山云开而水光风雨霁而景媚以为天下之险尽矣而弛焉弄其舟以嬉此犹未可以言海者也然而亦有至焉者幸也非道海之道也至于渺之以洞庭之弥漫而不迷簸之以扬子之奔腾而不颠而后望之茫茫洋洋不以朝则以夕至矣是岂孤航独楫之力哉必有为之先后者也今巨夫之舟其颿之影亦既割金山而下扬子矣况有前舟以导之乎吾当上太华之巅而望其于蓬壶之岛也予又尝讶人之于宦亦海也以其舟旁午而道之而不思有胶舟焉以自覆溺于惊风骇浪下饱鲛鳄鼋鼍之腹者不知其几矣不能至海而反害之海亦可畏也夫而懋贞方以盛年负大才譬之舟则万斛而新试于水者也乃能晦避于潜沱之隙以竢其定其能候风潮而知进退者邪他日有至于海者未必非此舟也故予既以况巨夫又以况懋贞使知呉氏之舟一进焉一退焉皆终于至海者也而并以颂呉氏之盛
　　送李都水之南部序
　　南京都水员外郎李君予为童时见之庠舎中盖君初得解归南丰道吾县吾县是嵗解荒老生皆走匿予虽稚然已心趣夐脱好出见之不意君真古貌乃尔后三十年予成进士官翰林归自京师君亦以南京礼部司务居先太守君之丧于家始又克见焉而君貌加瘠行且老矣三十年间其在大学五试艺于春官凡十有八年为司务者八年予毎闻其铮铮有声蹶而益奋间诵其歌诗皆雄健慷慨错以奇隽有盛唐风至其幕署清风盥手则匊其井吏不敢以巾授而饮浆啜茗率供自私室内外交斩斩然予意其丰硕壮武乃能如此将非复予见时李君也及又见亦如之反甚焉噫遥以貌定予已陋矣君既免丧北来已而予亦至君已畱司务工部制司务月朔当仗对班行私目曰么而癯者谁邪或曰李君也曰是吏不敢授巾者邪故班行于君独了了君亦有以取之也君虽向老益以清苦自持祗出入禁闼瞻清光官达不达略无加之意而愿毎与违且是行也然丈夫生而依依丘壑服布韦茹蔬饮水竟与田夫野老同归于泯泯者何限为大夫与元老大司空相可否承事足矣况乙夜之学方日孳孳或读晏婴传而悲其不生于今世而求其貌似者防有召君时也君第往哉
　　送陈君以照归滇南序
　　滇于广为逺于湘又逺于京师又最逺以无势位攀援之人行最逺之地又最难甥舅之情亲姊弟又亲而母于女又至亲以亲亲之情彼已交向虽在万里常如户庭悲喜吊庆不至甚相暌隔如日接膝而不知者其情真则其志鋭其志鋭则其力至又何逺且难之有滇人陈君以照吾友蒋诚之敬之其甥也敬之之母封太孺人其姊也今年奉其母之命来视其姊与诸甥也诚之令南海广府则自滇而道于广母之意先达于甥矣太孺人享敬之之封居湘又自广而道湘不惟姊见其母甥且见其姊矣敬之为翰林编修居京师又自湘而至于京师不惟甥见其姊甥之兄弟亦相见矣兹又致姊与甥之意以达于母且自京师反于滇由是孝友藂于一躬水陆之行凡二万里也惟从一羸仆馆饩骑乘一无投牒以资人若甚难君若甚易非予之所谓情真志鋭而力至者欤古者列国卿大夫家相婚无敢越境今天下一国也士易土而仕固有不得已而婚于他境其势然也诚之先府君令于滇之河西故太孺人得以滇女女于其室至兹屹为蒋氏寿母而享其子之荣君与其母于湘漠无闻知特以太孺人之女于府君也多其甥之贤且贵号于乡曰吾湘中之甥今显于朝矣孟子曰行止非人所能也况君今日之行行且再万里而可以为人事之适然者乎不知其天者已定于数十年之前所谓情真志鋭而力至者亦今日之理所有也君为人诚慤端恭殊不类介胄中人人创见之不问可知为展甥舅也于吾友辈丘君再成尤善予亦不在所摈也于其别银台陈君为敬之序之再成又欲申其所未及以广其见母之对俾母如见其姊与甥又知其素定于天也而无所追悔焉而属笔于予若夫江湍海潮南天之胜浊河太行大都之雄君自与滇人语之
　　养气俞先生挽卷序
　　有令于人曰而父邪而祖邪其生也吾辱之其死也吾毁之虽不必辱与毁也而已雠之矣改而曰其生也吾任之其死也吾诔之虽不必任与诔也而已徳之矣夫人之情一也亦岂好雠而恶徳哉诔之兴也有由矣酪浆醖于家而争市者悦其甘也乌头鬻于门而卒不售者恶其毒也人亦难乎立言者也抱鸱夷而号于门牢闗而拒之善主酤者不为也勺溲以绐之斯甚矣执牍而号于门牢闗而拒之善立言者不为也包藏以讥之斯甚矣孟子曰仲尼不为已甚诔之多防也有由矣东邻之寡母有司请于上而旌其门西邻之孀妇立其子而詈之天下之不詈其子者寡矣而欲子之不为诔也难矣是故百斛之粟农夫之富也百镒之金蓄贾之富也金石之文世家之富也居今之世而欲不贵于是也吾未见其能也养气俞先生信丰人既殁之三年人之诔先生者至成卷帙其孙溥计偕来也实挟以行予素善溥溥来丐予序予之序所以作者之意与时之好尚云尔盖有感也然溥通三传有气槩终当一鸣于时先生其附溥以有知此溥之事也予言其足恃也哉
　　送范先生致仕荣归诗序
　　翰林院检讨掌助教事丰城范先生引年致仕归其乡丰城于时朝士为独多谏垣涂卿元李充昭卿元之兄卿宜在台为御史充昭之从兄充节在台为司务熊文应为尚书刑部主事丁质纯亦以祠部主事起复至于先生皆有连也合而饯之为一筵人诗一章丰城南昌季本清官如卿元熊成章官如卿宜适按广东还阙下艾徳润为尚书武选郎中周公仪官如文应皆南昌也又合而饯之为一筵人诗一章南昌于江西为首郡其友邦也临江则翰林学士礼部侍郎傅公抚州则翰林学士礼部侍郎徐公工部侍郎谢公饶州则刑部侍郎戴公吉安则太仆卿彭公建昌则翰林学士少詹事张公人诗一章而予与直秘阁中书舍人洪肇和得谛观焉因拱而叹曰盛哉先生自景泰庚午歌鹿鸣而来也计其时卿元诸贤尚未生也傅公诸先达尚縻于乡也于今四十余年谔谔朝端而天子寄以耳目前日之未生者也屹然钧台而邦家赖有黄髪者在前日之縻于乡者也而兹防也又合而咸在且赋其归焉则先生于乡邦之荣枯代谢忽往而忽来者已如逆旅之阅行人过客日付之无情而己而实亦无如之何也其于功名富贵曽尚足以之横于胸中邪若夫诸诗掷之铿然有声者当长留天地间为不朽物先生明者也必跃然一笑曰吾其有赖于是归也哉诗例有序卿元肇和以命予予故云












　　圭峰集卷九
　　钦定四库全书
　　圭峰集卷十
　　明　罗玘　撰
　　序
　　庆南京守备掌左军都督府事魏国公六十寿序
　　正徳四年冬十月戊申实维前南京守备掌左军事魏国公六十之辰前事南京守备掌中军事成国公偕驸马都尉杨公晨至坐寺燕居之堂谓玘曰子宜序以颂公玘谢弗得至再又弗得乃进而言曰昔周之武王以有道伐无道拨乱而反之正寥寥千载我太祖髙皇帝出又以有道伐无道而俾乱复为治盖又一武王也武王佐命之臣十人而诗歌尚父独曰师而我太祖佐命之臣六王独中山武宁王为第一盖又一尚父也尚父封国于齐十传至于桓公王封国于魏五传至于公拟伦比类盖又一桓公也成公曰善哉子之匹公之世玘又曰凡人臣之盛者务致其君于无为之化而防盟征伐乃其不得已者耳桓公九合诸侯汲汲乎人臣之不得已者公当全盛之时垂绅正笏于根本之地而措南服于泰山之安盖公不屑为桓公而桓公欲为公而不可得者也成公曰善哉子之品公之遭然公世王孙也爵上公也而其本真不凿纯孝天至虽古独行之士或难之桓公能之乎玘曰否曰然则孰同乎玘曰均世臣也乃心罔不在王室而功在社稷是则同成公曰然玘曰孔子之作春秋也于世臣之主夏盟者屡书焉孔子奚取乎取其心在王室为周之社稷计也又必二百四十二年仅得五人焉而孟子称其独盛又仅桓公一人焉不其难乎独惜今之世无续孔氏之笔者继桓公者幸有公其人也而续与不续固未害其为同矣是以从而曰又一桓公也今也世有尝识桓公者乎无也何至语桓公人人如见焉桓公寿于天地间固如彼其久也公与桓公之始如彼其同也有不同其终乎公寿亦未易量也成公笑而起赞曰至矣哉颂人不当如是邪可书遂书之为序以献
　　寿贝母毛孺人七十序
　　正徳庚午元朔戊午之丁夘金陵寿母贝之毛七十寿予序之按其世也毛六合故大家以六礼渡江来女于贝及今耕钓翁始任戴冠时相之越二年而鹏生为之子又越二十六年鹏生山为之孙盖贝之瓜瓞系焉予前此未一至金陵而亦乌知之及丁夘予以六月至间从龙山冢宰饮于江滨之墅盖翁墅也始识翁翁见山于杖屦间遂识山明年饮于其室又见鹏识鹏焉又明年夏翁与予经营东厓少宰之终至不爱时制之具推以畀之而或里言外出那可能乎予于是觇贝有令妻之助鹏时见予予见其冠乡人也易之而聴其言也则非乡人也惊焉曰鹏不能卒熊胆之志而今也强冠乡人之冠忸怩耳予于是又觇贝有慈母之敎予摄太学也山班诸生朝暮见明日之朝暮又如之其在他门也髙堂一任暖姝焉不曰赤日之铄肌也则曰暑雨之胶发也而论堂之庭无娈婉之迹矣予于是又觇贝有大母之严虽然予心度之则然耳而人之言之皆曰翁之少也鋭于学意谓毛曰若丐吾吾其学学既贯穿泛滥纡余矣则又曰吾壮矣若丐吾吾其逺游遂济自江逾淮泝济折而航乎东海之洋极日之所出入往而复者数四而后快志焉则又曰吾老矣若丐吾吾其耕钓于大江之滨若遂衣服饮食予众嵗日月至焉而已矣至则相对如宾焉由人之言之易家人之彖曰女正位乎内男正位乎外贝氏有焉由予之度之家人九三之象曰妇子嘻嘻贝氏则无之继自今有其所有乎无其所无乎所谓贝之瓜瓞其将不在兹乎而鹏之请予序其亦将不在兹乎山乎其识予之颂祷如此乎
　　送刑部尚书何公赴召序
　　正徳辛未春正月丁丑军吏驰自阙下告于南京守备兵部尚书何公曰天子其召公以入明日戊寅吏部传所以命公者曰其以公为刑部尚书乘传以来公瞻望宸极谢既乃齐戒筮日走陵下辞行一时部院寺之长贰举欣欣然为朝廷得公贺意若赞公上道毋宿命者而畿甸之民吏戎卫之帅数十万之卒又愀然形诸色不乐与幕下文武之士色如之又甚焉意若欲尼公之行者同留务太子太傅成国公察知之西宁侯宋公又知之相与合谋于予曰赞公之行也者是乎则尼也者非也尼公之行也者是乎则赞也者非也何居盍定之将以告夫公以为公别予曰昔周公之居东也东人有无以我公归之叹无他欲久其惠也而已兹而畿甸戎卫之心不有东人之心欤诸葛武侯之治蜀也参署事至于十反不厌而终身依依焉无他欲久其托也而已兹而幕下士之心不有蜀参署之心欤是皆私公于一身然也若部院寺之长贰则愤夫嘉石肺石之近易位于大憝也而公昔尝平之达之也且今之视昔何如也而顾可缓公乎是盖公公于天下然也虽然幕下近也其为类尚寡也畿甸戎卫则逺也其为类也众矣幕下戎卫卑也其为选未必贤也部院寺则尊也其为选也贤矣而人亦于是乎尽矣公亦可以声音笑貌于其间哉公既然矣何道也抑闻之人也者参天地而为三才者也隂阳者天地之气也周官品官之职曰寅亮天地曰燮理隂阳不知所谓寅亮燮理者亦于人焉推乎无也抑不知当是之时人宜其职君则官之若虞廷则固有让者矣且今非虞周之世乎宜以赞公之行者为是二公以予言告公而别公公去
　　资轩诗序
　　资轩诗凡二十有六首翰林庶吉士咏传冠卿之号也如其人之数故不増冠卿意也吉士非达官冠卿奚取焉冠卿之尊甫体斋先生时祗命为吉士师余冠卿友也友有忠告之劝诗不以颂而以规逆先生心也余何以无诗余以穷龃龉几终弃岩壑洎以国子生得与畿士试时先生握文柄误在所録中往拜先生因得交冠卿而辱厚在人右是作也咸曰予宜序之夫喻之与旴邻境也然以湖而东西之道出大府不相值故耳相闻而目不相瞩轩之有无广狭华朴不可知也而资之云者易曰大哉乾元万物资始至哉坤元万物资生君子爱且尊其身名命于亲不敢辱也有字焉字表于友又必自志也有号焉冠卿名元而号必以是爱且尊其身者宜尔也呜呼君子匪其爱且尊其身之难也惟充其爱且尊之难也兑之象曰丽泽兑君子以朋友讲习説之者曰泽以蓄水为徳而二泽相丽焉其出也其钟也其势不能以两敌而其相资浸灌必不至于此涸而彼盈也君子体此之象附丽朋友而讲习之彼此相资而徳器成焉言资之于人也孟子曰自得之则资之深资之深则取之左右逢其原言已之有所资也不知冠卿姑文以乾坤之资乎实以兑之资乎抑躐于孟氏之资乎为兑之资则是轩也殖殖其庭哙哙其正轩日益辟友日益来资日益广将自得之自得之则资之深资之深而固左右逢其原矣万物之资其具在我然在善择焉择焉如二十六人者其丽泽也择焉如余也则先熇然其涸而几终弃矣冠卿其何望于余乎诗云他山之石可以攻玉非是诗也余何敢序资轩
　　太子太保吏部尚书许公七十寿图序
　　太子太保吏部许公当上改元五月之三日七十寿而被命入兵部为尚书亦维其时太史廷纶侍御廷美合羣子姓为图以庆廷纶予同官曰子其序之忆予初冠闻公为御史在墀下有周子谅之节时予居僻不能通知中朝事以为无复为公执鞭日也恨之暨来京师道河济青齐间凡吏于其土者去而人思之若父母然或神明之慌惚公姓者以为公时或如张苍之免故至此试问之果公也私念苍厯百世公其亦然继今可以为役矣后官于朝而公竟栖迟不齿朝籍思一见之而不可得予且得告归而西事大创议竟起公公翩然西驱猝有班超虎穴之入予闻出汗浃背而公乃若旋蚁封有霍去病狼居胥之捷惊曰是何神也予既反阙下公又翛然翔去口不言兵有韩世忠西湖之兴然而裴晋公天下安危之系又谁代公耶公亦不能卒私其身也予之愿至是始偿焉由是而观文潞公之大耋在廷北使之惊他日公有不得而辞者其理然也窃尝因是而有以觇天之为人国其成一人之难如此盖非始之以子谅之节无以耸天下之聴而非以苍之免如身何非中之以超之勇无以骇天下之观而非以去病之捷如人何非终之以世忠之退澹无以必天下之信而非以晋潞二公之重且寿焉如国何于以见天之成公盖非私公实所以为天下国家而予之序之亦非私于许氏将以为天下贺也顾其事体大故其説长其説长故逾年而后成之其迟迟如此云
　　送冢宰王公归余姚序
　　正徳丁夘冬留都冢宰王公得谢事奉母太夫人去归其乡时年始六十余也留都公卿大夫士相与祖公于都门外酒三行有起言公之归者曰仕者之究惟归之荣有以州县归有以部属归有以方岳归有以卿贰归莫不曰荣然孰与冢宰归之荣有以妻妾侍归有以子姓孙曽侍归莫不曰完然孰与侍其母归之完其年也有以四十五十归有以七十八十归然四五十伤于遽七十过于拘而八十又其衰也孰与六十为强且健夫当强健之年以冢宰之荣养既归之亲公亦乐哉斯归也欤众皆曰然公笑而不言予因起释公曰公之乐固也要以为尽公可乎公越人也少有重名勾呉以西湖湘以东使日月争迎聘致以公至卜宠辱焉及起而魁天下朝之大夫士与天下之人以何如人望公哉予辱游久窃尝窥之其无所盖覆渊然万顷之波而其径情直遂则骐骥之骋康壮也卒然犯之壁立万仞而不可即时而甚疾痛之切身以脱人之急其既也忘之至其身敎于庭要似与异世人语而气低髙云为主本此其志视天下忧乐为何如而于一进退之间公顾乐乎顾爱日之晷千金自北而南南而不家焉势不可也况当明天子以孝理天下清明无事之朝而留都之庶职有最而无殿可固縻公乎公故得自诿曰吾今往也汲汲而行徐徐而来也夫岂无其日也耶众又皆曰然击鼓传觞命书予言为公赠公又笑而不言盖其于二説必有择而处者也
　　赠监察御史聂君廷器考绩序
　　留都朝天宫有大仪于是乎习之冬十一月已酉日南至丙午予班监察御史吴君李君坐于西庑下以俟东白尚微胪句末兴二君投琼屑玉于予如平生欢既而推移权衡以定锱铢古今人髙下又若推而内予胸中者予于是而得其院之寮且半而聂君廷器则予踵之举顺天者然不知其资也几何矣因私问之吴君曰君困礼部十有四年而其试户部也视礼部四之一比终婺源之事而入院视户部又几倍之沈郁困抑人也今始考三载矣予曰物有之松栢之生其始也困于蓬蒿戹于牛羊及其终也阅千嵗而不改其郁久然也嵗寒后雕圣人岂欺我哉吴君曰然李君复曰天下诟之易集惟令为然而弊之牢若石者其屯师之田乎师之所在犒之则众盎之承溜而渗漏者之常涸也君在户部命两犒焉无涸漏者在院以屯事出庐扬之田固师之田也去婺之日久矣巍然穹碑有慕徳亭焉如君者岂易得哉予曰物有之牛刀非为割鸡与刲凡牲也时小试耳他日要不见有全牛焉李君曰然语未竟防礼作而起丁未又坐如初予欲竟君而问其世二君曰君籍平原有以功官指挥使于燕者其髙祖也始为燕人有以功入督府为都督佥事者其翁也遂为今之名将家予曰物有之易之象曰山上有木渐言积小以髙大也譬如为山未成一篑是在君而已矣二君愕然曰是为君箴他日二君过予曰悉矣先生前日之论聂君也院故例凡考必有书书聂君考无逾先生前之论君者请书之遂书为聂君廷器考绩序
　　送黄生归石城诗序
　　石城黄生治乙丑防予京师生起县贡当试内廷予院主其试凡士之毕试冀再试得校官者十九生独不然予奇生也生南士也例业南太学而以行告予简司成章公俾器生别不闻者二载矣正徳丁夘予来贰南寺生来如初明年毕事归省其亲太学友图其行且诗之虚其上而见予以请予徳生之不予老也又病生之不予惫以见释也虽然阅其诗不独太学友也有台中之英焉盖生甫卒业试事于台有重名台中之英其初亦太学生也不能不如太学生以友生然则言于生之行宜也生兹归拜其亲毕出其庭揖同业之士入与为礼且观是诗焉俾知生入太学友四方太学之生入台又友台中之英则士气聿兴恍而寤曰乡邑之士转而则太学之生也太学之生转而则台省之英也台省距台辅则近矣然后又恍而寤曰太学之生前日乡邑之士也台省之英前日太学之生也台辅之任前日台省之英也翕然皆有台辅之望将自是始予何得以病惫辞哉遂题其上
　　嵗寒图诗序
　　戊辰季冬朔日甲子大行魏子坐予清风之亭披图焉曰是谓嵗寒之图视之木也躯虬蜷而偃蹇枝蠖屈以盘挐叶奋猬刺肤甃龙鳞貌者设巧亦本其真旁睨瞬较实伤厥神而竟莫得其名也大行觉予良苦作而谓曰栢其仲也叔桧季杉橡樟楩柟椅桐梓杞未且朋籍而樗栎柞楢入之伍犹未也众木之宗其名曰松吾郡槎溪王姓耐翁吾私卜之松与之同嗣正壬子八十其逢吾縻于此饩牵壶觞孰为我致其惟非言而言邮而致之其代予言谓斯之图其庶几乎罗子曰子欲求翁于松乎予与子言松以悬定翁夫众木之有液也柏则臭矣而明难桕则明矣而臭难兼之者松也诗曰左之左之君子宜之右之右之君子有之于翁何如大行曰不闻琥珀之生乎松之液是也是为世珍与玉争衡而翁既韫匵而藏之矣兼之云乎哉罗子曰人有贵耳而贱目者请置其形而象其声其始微作也淅淅沥沥萧萧瑟瑟而已既其甚也呼号为狂奔放为虐若风雷之喷薄是之谓松涛或五里闻焉又或十里亦闻焉语曰在家必闻在邦必闻于翁何如大行曰嘻是未覩其丝之着于地也千嵗之苓伏焉医师饵之頽龄以制而邻之待翁以举火者其去饵犹迩也独未闻乎罗子曰穷冬沍寒众木凌削退然索然如战北之兵独松于是时也郁郁苍苍如以端委揖让乎明堂孔子曰嵗寒然后知其后雕也翁殆如斯而已矣大行曰先生之言信辩矣正予之所谓庶几者其在兹乎请书以为序而系以羣公之诗遣使邮归而献焉
　　望云祝寿图诗序
　　髙安胡斯靖既得以已官封其父为南京工科给事中母刘为孺人喜拜稽首授制词于归伻曰吾亲荷恩荣矣而今仲秋之十日封君于年为七十则又以不得归为寿为戚又忆明年仲冬朔不得归寿孺人如封君者于是步彤墀坐琐闼则局蹐踧踖退而休于邸又呻吟于邑丧厥常度妻噤不得以言子惊不敢以问者久之刘景瞻其友也觉往调之曰书曰肇牵车牛逺服贾用孝养厥父母厥父母庆自洗腆致用酒乐乎斯靖喜曰子亦常知予心若是乎吾欲从之而奚若曰服有君命在吾欲以请而奚若曰有制然则遂休乎曰恶有父母在而自为仕止者乎于是又大戚景瞻曰无伤也吾而使子无牵于制如身亲之而亲将见之可乎于是又喜跽请所以曰吾为图子端委拜啓为寿者状授嗣器归曰其以而代文名之曰望云借重于古之大贤欤曰善则善矣又何加焉曰吾为子倡诸南朝之彦出其琼琚玉佩之锵锵者鸣厥盛焉使人曰胡宗之雅颂欤曰善益善矣又何加焉曰诗不尽言图不尽意若纲在网提斯张之序则纲也予将焉往斯靖遂来而以图见观之意象梁公耳矣图穷而诗见诵之组绘梁公耳矣疑之忽而谛观之而沈吟斯徘徊斯觉若见公魁然长者也又觉若知公亲所在也又觉若英英白云忽往而忽来也盖嗣圣中公也若法曹时公也逐云而归养河阳焉老已矣周牝之鸣孰消息之既移之鼎孰纳之李氏之庙乎而世且无是公久矣况其亲乎今之图之重公也重公斯重其身矣重其身斯显其亲矣庶众之养末也亦为之而已矣斯靖悚然起拜曰镇虽不敏请事斯语矣予乃乐书之亦以劝也
  </div>
  <div class="pagination">
   <a href="圭峰集_page4.html">
    上一页
   </a>
   <a href="圭峰集.html">
    1
   </a>
   <a href="圭峰集_page2.html">
    2
   </a>
   <a href="圭峰集_page3.html">
    3
   </a>
   <a href="圭峰集_page4.html">
    4
   </a>
   <span class="current-page">
    5
   </span>
   <a href="圭峰集_page6.html">
    6
   </a>
   <a href="圭峰集_page7.html">
    7
   </a>
   <a href="圭峰集_page8.html">
    8
   </a>
   <a href="圭峰集_page9.html">
    9
   </a>
   <a href="圭峰集_page10.html">
    10
   </a>
   <span>
    ...
   </span>
   <a href="圭峰集_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
