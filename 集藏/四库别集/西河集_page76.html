<!DOCTYPE html>
<html>
<head>
    <meta charset="UTF-8">
    <title>西河集 - 第 76 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西河集 - 第 76 页/共 136 页</h1>
    <div class="content">　　题画为夀
　　仙山万仞接楼台溪口遥从草阁回因祝西池王母夀铜缾尽贮紫芝来
　　书王编修母朱太君旌节录后
　　京陵有子母为师丙夜犹防白玉脂传得一经长自叹只因中有柏舟诗
　　二
　　东堂禄养度居诸镇向蓬池鲙鲤鱼棹禊在门旌未已圣恩方锡紫泥书
　　过任丘清水湖作
　　枣林庄前清水湖满湖菱藕并菰芦马头错问任丘客谁卖松陵秋泛图
　　二
　　湖水涟涟清且深长堤十里跨湖心行看堤上招商女但唱幽州马客吟
　　三
　　碧栁千株傍水栽红桥万柱逐堤开袛应人在江南见那道车从赵北来
　　王进士新婚诗
　　瑇堂前双燕飞王郎初向曲江归携将旧赐三宫锦翦作新娘百子衣
　　二
　　试佩开元赐宴钱故邀夫婿看匀绵但知藕叶生江上不道莲花在镜边
　　徐昭华乞试命题画蝶喜赋二首
　　四十年来老自惊新收门下女康成不知书靣缣花好试看阶前帯草生
　　二
　　深堂桦烛照啣巵隔幔吟成畵蝶诗不是小鬟频乞试那知闺阁有陈思
　　秋杪重送秦太史假还山阴
　　共入东堂已七年碧山南望意悠然羡君两度还乡井不借青龙寺后船
　　二
　　秋花初发约同归何事君先秋雁飞一曲鉴湖能乞与明年相待浣春衣
　　和忆鹤诗
　　长因卖赋结秋蛇右臂支离类冻茄何似茧园仙骥好只将双爪画圆沙【时予病臂故云茧园叶氏园名】
　　陪诸公集宛平相公园林十二首【有序】
　　时当二皡候届三商开平津东阁之门招邺下南皮之客
　　圣主重元臣亲题光徳【时　上亲题席宠堂三字扁额手书以赐】词人依上宰侍宴芳林集贤里北车过裴相家园细桞营南席设岐公别业借片时之请沐许延景以赋诗潘生陪梓泽不废廻谿峻坂之词公干在西园每慙菡蓞芙蓉之句因成短什便纪良防
　　山庄请沐驻驒曲径通街出巷南才到射堂门启处门纱映出一山蓝
　　二
　　青溪百折洑流低不见桃花路已迷欲向岩前寻旧迹渔舟尚在洞门西
　　三
　　赤栏斜度暗杉闗树底吹笙鹤自还行过摘星嵓畔望红亭髙出碧云间
　　四
　　丘壑新题集庆余刚逢
　　宸翰赐来初不悬宫左逰岩榜为有元和石皷书【唐元和间赐李寛石皷书院扁额非韩愈石皷诗也】
　　五
　　潞公水曲一陂穿华子冈从百谷连丹灶晓移修竹里绳牀昼设石坛边
　　六
　　小雨初过景倍清山堂设馔午烟晴緑腰唱罢弹俱歇满耳惟闻流水声
　　七
　　行防斮桂煮雕胡渌酒清浆泻玊壶粉黍细抟梁父雪金虀杂剪碧纱蒲
　　八
　　草花续树晩犹生石栈连云断复行怪道午桥光景别一花一石手经营
　　九
　　平门近市亘修廊西北高楼傍粉墙桂槛下临光徳里桞丝低拂永丰坊
　　十
　　尺五城南逼斗魁丹霞丽日晃楼台
　　翠华若幸汾阴返定遣山庄图画来
　　十一
　　前林赤槿后乌椑流泉绕北陂记得篮舆曽养志潘生西宅赋诗时【相公先人文贞公曽頥养于此旧名怡园】
　　十二
　　石上洼樽就饮频座中绮里髪如银十年未得还商洛愿作留侯门下人
　　青未阁十景之二和徐昭华作
　　郭外春山
　　城边髙阁起嵯峨城外春山列翠多只为倚牕描不尽尚留一半在青螺
　　城头夕照
　　百尺珠帘卷落晖画栏初换晩妆衣如何城畔丹鸦色偏照楼头青鹊飞
　　阊门舟集别施使君闰章有感
　　当时惜别使君江清泪双流满玊缸今日金阊重话旧夜深红烛照船牕
　　二
　　阊门夜泛酒盈巵后防兵戈未可期何处流连心最苦虎丘山下泊船时
　　尹坪以琴谱并诗寄予依韵赋答时小妻曼殊将亡
　　十五年前汝水濵为弹清角每相亲一从君作蘓门客顿使身惭桞下人
　　二
　　正向朱弦哭素心感君遗我旧徽音如何远道将离曲杂作商陵别鹄吟
　　过姚江俞石眉宅
　　东行不逐海涛鱼为覔双钩一驻车记取龙泉山后路秋花犹覆子云居
　　题闽县溪麋老人偕隠巻子
　　谁谓蓝田好避秦鹿门犹有未栖身何如负甑仙山下夫妇同为采药人
　　二
　　黍臼闲从纴器排相携一上钓龙台十年虚逐东方隠我欲从君泛海来
　　题佟二公子记年图公子善书画并诗是图把笔伸纸踟蹰未下
　　郑防三絶有谁猜一幅藤笺帯笑开未蘸墨潭先问取是书是画是诗来
　　二
　　萧萧梧竹映清姿画里逢君最可思彷佛旧年湖舫醉孤山亭上画梅时
　　孟生南归
　　四月轻装出帝都秋来我亦乞官湖到家若遇茱茰节同向山隂访桞姑
　　二
　　天安门外上书迟顿折宫墙碧桞枝北阙敝庐休咏去箧中应载孟亭诗
　　碧山庵
　　标八尺挂长帏雨后斜翻松顶晖山半沙门持鉢下碧天片片落僧衣
　　病臂辞试读棠村先生新诗呈简
　　禁城花栁日芊眠左臂书空思暗然挟得棠村诗一巻不须更咏鹿门篇
　　二
　　肘上生杨欲覆身春衣换去只悬鹑诸生荐逹虽无分犹是司徒门下人
　　陈迦陵妓席予不得与因索题扇赋此时予以病臂赴部辞试用简棠村夫子诗人字
　　右手从来惯诎伸翻因赋洛坼如龟从今幸免娥媌妬何必低头见羙人
　　题徐髯画像【髯字祐植】
　　枓木长萝挂紫丝溪山深处坐题诗试看石上含毫处何似参军入幕时
　　二
　　挹水烹泉蘸涧芼掀髯抵石踞来高不知相对沧洲客颊上于今添防毫
　　丁澎采芝图
　　药园先生冠冠深林负杖斸芝还只因相见还相忆手把斯图看复看
　　二
　　独向深林采玉芝林端驻杖有何思须知属国南还日犹是颠毛未白时【药园从塞外归故云】
　　集侯官荘明府园居即事
　　数亩闲园迥絶尘丹花碧树荫通隣最怜薛老峰边石偏对防庄座上人【乌石山上有薛老峯正当园南面】
　　二
</div>
    <div class="pagination">
<a href="西河集_page75.html">上一页</a><span>...</span><a href="西河集_page71.html">71</a><a href="西河集_page72.html">72</a><a href="西河集_page73.html">73</a><a href="西河集_page74.html">74</a><a href="西河集_page75.html">75</a><span class="current-page">76</span><a href="西河集_page77.html">77</a><a href="西河集_page78.html">78</a><a href="西河集_page79.html">79</a><a href="西河集_page80.html">80</a><a href="西河集_page81.html">81</a><span>...</span><a href="西河集_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
