<!DOCTYPE html>
<html>
<head>
    <meta charset="UTF-8">
    <title>弇州续稿 - 第 170 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 170 页/共 228 页</h1>
    <div class="content">　　王进贤传尚书令衍之小女为愍怀太子妃洛阳乱刘曜掠得之渡孟津欲乱之进贤骂曰我皇太子妇司徒公女而羌夷小丑敢干我乎即投河死其婢田六出亦不屈投河死遇嵩高女真韩西华得度居华阳易迁宫真诰记之甚详按本传太子妃字惠风刘曜拔洛阳得之以赐其将乔属欲妻之惠风拔剑抗詈而死其死节同特死水死刃小异耳惠风以抗刘曜得死而父衍以劝石勒即位亦得死死等耳不有愧其女乎
　　
　　徐仙姑传仆射之才女年数百岁常如二十四五人独游江湖间寓止寺院有恶少数辈欲以刃制而辱之姑笑曰我女子也而能弃家云水不避蛟龙虎兕岂惧汝鼠辈乎即解衣卧遽彻烛焉众大喜欲趋之忽皆僵坐口不能言明日姑徐理策出山久之乃解姑往来江表颜色转少其行如飞所至神明畏敬亡敢以非意干者愚谓毋论姑得仙道即之才有女能如此真所谓淤泥中莲花也第不知少时何以过活花姑为女道士黄灵微也行止亦相类
　　
　　李腾空乃李林甫女人以为疑不知林甫亦谪仙也而况其女乎大抵宰官贵臣多夙生有来厯者要在籍失之耳
　　
　　书陈上阳金丹大要后
　　
　　陈上阳者名致虚元人也道家书几无所不读于文虽不能雅驯而亦闳肆辨博成一家语其论精气神援据法语警策动人金丹药物妙用亦自可采而至鼎器一章所谓偃月垆者必取之女子之身中则谬矣吾独怪其妄引儒释狎侮圣言以为其罪不减调达善星于悟真篇后已详言之迩来江陵宜黄尚遭毒手不知二大夫下泥牦阿鼻时亦与此老革相见否
　　
　　李素庵中和集
　　
　　余始得此书而读之觉其紧爽有味其于一切内外丹药吐纳伸经之术如黄庭参同悟真之类皆指以为傍门小道而究其大指多出禅门如四祖启法融南岳醒大寂语又杂以中庸饰之大要欲成一家言耳非必有所得也吾所闻如尹蓬头赤度子所见如阎蓬头刘大瓢辈逺者至数百岁迩者亦自强力饮噉兼人傍门小道行之久久亦自有益第不能出世耳此曹子眉山公所谓啖猪肉者也李先生所谓啖龙肉美者也
　　
　　书诸真玄奥集成指玄篇第六卷后
　　
　　此卷所论金液还丹最为详切其引喻亦甚当而不渉彼家话紫阳之诤臣紫贤上阳之司败也
　　
　　我昙阳师将化之夕以十六字授张厚德而志之曰絶笔也张子装为卷虚左以示世贞曰惟是先师之命所以诏不谷而览者称厪厪焉则子以为奚若世贞乃拜手曰道至矣尽矣蔑以加矣子有心而子自了之曰子而由人乎哉抑鼻祖之训曰常无欲以观其妙又云上德无为而无以为上仁为之而无以为无欲也无为也三圣之道道之管也虽然欲不可作麄观也为不可作外观也凡境接而中有爱皆欲也凡履境而中有动皆为也静而湛然廓然动而不失所以湛然廓然是故无欲无欲也欲亦无欲也无为无为也为亦无为也斯心了矣了心即佛矣了心即太上及吾夫子矣昙阳师之训诸子弟葢未有如张子者也何言厪厪哉
　　
　　弇州续稿卷一百五十九
　　

　　●钦定四库全书
　　
　　弇州续稿卷一百六十
　　
　　（明）王世贞 撰
　　
　　○文部
　　
　　△杂文跋
　　
　　题杨忠愍公三札
　　
　　先友杨应芳以一身持宗社大计维万古宏纲虽片纸只字皆从忠肝义胆流出以故人争拱璧视之覩此与少司冦吉阳何公三札可知己记应芳下狱时不肖以槖饘获侍谈笑从容谓留铨有三君子郑公晓吾所师杨公豫孙吾所友何公吾师友之间又谓吾即死以累足下不者三君子可不朽也明年君赴义已杨公用中丞卒官郑公用大司冦卒于里盖十二周而应芳之天大定赠秩易名专祠録后之典备而何公亦老且死矣不朽之托是三君子者不一酬也而余幸与少师华亭公终之人不可以无年信夫何公之子仁仲以三札索余题后不觉泪下沾楮
　　
　　题袁柳庄卷
　　
　　明兴以相术名世者独袁太常珙尚宝忠彻父子太常术尤神妙而稗史仅载其识文皇龙潜一事即姚少师广孝奉敕撰志铭亦不能致详仅有云事具九灵山人戴良传而已偶有鬻书者以一牛腰卷来则戴传与诸公之序跋皆俨然戴传极为典核而诸公中如苏平仲唐愚士王达善曽子启胡若思辈尤号文学知名士又有所谓僧道衍者即广孝也余故稍为次第之而命学生王应宾书志铭附于后庶几异日传方技者不至寥寥此亦其一助云尔
　　
　　又题袁柳庄卷
　　
　　双槐岁抄记廷玉自丁丑谒成祖于藩邸至己卯遣归为民人周继祖讦告按察佥事唐泰械至京释之惟命大医院使戴原礼取相书以进壬午六月成祖登极命千户张勇典膳徐福驿召之既至拜太常寺丞又云廷玉尝以事过靳见一妇乳女于榜廊哭甚哀问之云夫当戍赵州今在酒肆饮毕即行矣廷玉恻然与俱至肆所诘其夫曰我韩岭金世忠也居以卜度日今缺戍为族人赂卒长以我行廷玉为相曰此尚书骨也勿虑因代偿其酒价且贷米二斗赠之曰富贵毋相忘金至戍以卜行文皇召而试之金有才辨应对蠭起不穷遂得幸迨举兵俾署长史篆累迁兵部尚书兼詹事此皆可以补志传之佚其相金公事甚奇然永乐中诸贤题赞皆极称廷玉之验而了不及此事何也因附题于后以备考
　　
　　题李文正都氏节义卷
　　
　　李文正公宾之为太仆都先生玄敬序其先节妇唐氏及义士文信事而手书之都氏之后微而玄敬有女归于陆司训肖孙年九十一而终文正以词翰名天下搢绅大夫得其只字若拱璧而两家文献独司训之子昌孺在因举而归之为昌孺母者栢舟之操既不愧于唐而昌孺复博雅能古文辞又庶几成都先生宅相者其寘之青箱中昔人所谓文敏外孙多异书此亦一证也
　　
　　先司马翰墨后
　　
　　先大父司马公以厚德名天下覩此与余干令沈君书何必减令尹子文作令者亦不独余干人置一通坐隅贤于崔子玉政论多矣捧诵之余不胜先德之感敬题以归沈君之后人
　　
　　又
　　
　　右王父司马公与管方伯先生尺牍凡十六通其三通以命侍史余皆手笔也前辈为人谋必忠信书辞宛曲详缛如家人兄弟然此畧见之内五羊一札云广东二司十月间死者四人皆以忧迫故当是瑾竖窃国时事其忧生畏谗良甚矣然至所谓人食米一升何往不可度日却大是名语读之未尝不洒然也方伯公以老成善吏治有声弘正间与少叅虞先生三人称石交故因其裔孙承时之请而志之
　　
　　题周氏交游书札
　　
　　故周康僖公按山西所得朝贤尺牍二十五通其最显者贾少保鸣和郑司徒体元高司冦肃政周司徒子康孟少宰时元陈少司马邦瑞王中丞应韶魏太常子才及王父少司马公高时理粮饷郑抚其地故所往复独多前辈详于事情而简于称谓犹可征也叶文庄虽列晋衔而专治乃独石独石上谷地也衡州君既误属之而仲蔚又误称之何耶孙清非壬戌及第者当是一填守人耳并二宗室书非真迹似亦宜去之太仆不忘其先乃尔异日修通家故事者此卷足矣
　　
　　张幼于四跋
　　
　　幼于才有余而此铭能以不足持之非特阅世之言盖内观而有深得之言也昔人读政论昌言而欲人置座右误矣此铭乃堪置人座右耳
　　
　　又
　　
　　慧山泉实天下第一余所尝中泠康王谷俱不逮也吴僧圆显编集泉之诗文而邑人尤叔野续之尝属余序今得幼于赞又当为集中第一矣
　　
　　又
　　
　　幼于十箴皆精切而口舌耳腹四箴读之尤令人愯然即不佞奉以周旋可以无大咎矣
　　
　　又
　　
　　武王受丹书后无所不铭幼于殆得其遗意唯不能忘情于文间出巧语不能忘情于世间出感慨语耳虽然亦可观矣
　　
　　题竹醉翁集后
　　
　　顾翁以五月十三日生里中谓之竹醉日云以是日徙者毋弗荣者顾翁既老而乐其名自称竹醉翁所为诗文悉以竹醉弁之而申学士刘侍御其撰传若赞则或称醉竹云夫竹之为竹苍翠劲挺虬须龙鳞修干密节夫人而能知之若所谓醉吾不能悉其状意者藉地粕挹天酒柔篁新粉使人狎而易为把臂欤顾翁之所托于竹醉吾亦不能悉意者思其林若叔夜之傀俄其玉山欤吾虽不能悉竹之醉然时时游于竹仅识竹虽不能识顾翁（阙）于顾翁之诗而窃于其所谓峭蒨青葱者而识其似也异日顾翁进我于竹间吾将醉而更悉之
　　
　　徐长孺诗卷
　　
　　屠明府长卿于县斋清暇约沈山人嘉则为乐府五七言絶句各廿章而命不佞嗣响焉一时诸名士如徐长孺辈皆有属和之什雝雝乎盛矣记胜国末吴中饶介之以醉樵歌试诸名士独张孟简第一得黄金一挺高季迪次之得白金三斤余各有差屠明府斋库萧然当别无所觊觊齿牙一余羡耳长孺修辞甚蔚丽有才致当不负明府甲乙榜也其以为何如
　　
　　题徐氏族谱序记卷
　　
　　古者相里氏相马氏而独无相人氏然凡称相士者多以相得名者也今读马司业一龙俞宪使宪王宪佥问所撰徐氏族谱序记极称其家世为江左乔木而所推重则文甫与其子应福相术之高夫许负一妇女耳以其术封鸣雌亭侯传国一再而袁氏之为天纲为客师者显于唐为珙为忠彻者显于明位至九列遂号鼎贵族今除氏之族于江左久矣固不待相术显将无以相术益重耶抑三君子之言能益重其术与族耶客有李时养者名善之而乞余题其后
　　
　　题所书诗与曾生
　　
　　吾友曾舜征衡楚间名士也吾往岁以文拔舜征于楚棘中褎然首冠盖三战而三不胜一日来谒余问先生读何书何所结撰有以教我否余谓读书垂五车一句不得用著书余二百巻一字不足存舜征俯首大快以为会心至诀将别忽出高丽精茧乞书近诗余亦漫为应之既满卷始悟而笑曰乃令我作诳语人舌不至鼻乎哉虽然吾向者犹不能忘工拙今乃并忘之是以拙日甚也子以为足存或不足存是不在我虽然子而忘我拙必能忘子之工忘则纯纯则天惟无战战且必胜哉
　　
　　题所赠张平叔诗后
　　
　　百谷谓平叔壮游嵩中五岳西华峨眉俱以褰裳陟顶所阙者东岱南衡耳昨来面诘平叔则北岳乃曲阳舜祀之所而其在浑源者了未之识也恐西华自青柯坪而上非骨腾肉飞者未易度平叔蹒跚笨伯断乎不能过彼一歩也且东岱南衡几席间地何故坐失之平叔解嘲谓峨眉震丹第一山苟陟此足准三岳矣因乞余一言平叔姓字全冒张紫阳紫髯丰頥亦类有道者故篇中稍及之
　　
　　题旧赠汪仲淹诗文后
　　
　　甲戌冬余别仲淹燕邸手书此一文一诗当时怱忽从车尘中得之了不复记忆今八年矣而复从仲淹所读一过譬之酒谈寱语虽复不伦而往往见真性然仲淹不以余言为荐其攻古文辞益精而去时趍益逺所可恠者向虞太公谇而太公乃安之卒与伯子共养以天年终而余与余阿敬亦后先解绂而自匿于畏垒之里岂向者真醉谈寱语耶将无昔者迷而今者寤则仲淹胡为乎沾沾敝帚而强余拂拭之也其归而质之伯子
</div>
    <div class="pagination">
<a href="弇州续稿_page169.html">上一页</a><span>...</span><a href="弇州续稿_page165.html">165</a><a href="弇州续稿_page166.html">166</a><a href="弇州续稿_page167.html">167</a><a href="弇州续稿_page168.html">168</a><a href="弇州续稿_page169.html">169</a><span class="current-page">170</span><a href="弇州续稿_page171.html">171</a><a href="弇州续稿_page172.html">172</a><a href="弇州续稿_page173.html">173</a><a href="弇州续稿_page174.html">174</a><a href="弇州续稿_page175.html">175</a><span>...</span><a href="弇州续稿_page171.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
