<!DOCTYPE html>
<html>
<head>
    <meta charset="UTF-8">
    <title>李文节集 - 第 24 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李文节集 - 第 24 页/共 53 页</h1>
    <div class="content">　　臣惟载籍之重也自古则然韩宣子聘于曾见易象与曾春秋曰周礼尽在曾矣王孙圉对白珩之问而称左史倚相也曰能读三坟于典八索九丘繇斯以谈残简之存足以华国微言之诵足以威邻此之为藏即夏璜商彛垂弓和矢与较轻絜重犹未可同日语也盖书之传为世宝也尚矣自秦燔百家之言先王之道化为灰烬汉兴狃于马上之习犹然不事诗书其后挟书律除书乃稍稍复出嗣是天禄之所雠石渠之所讲弘文之所集秘书之所贮骎骎乎日盛矣然而佚遗放失犹多有之何者世未纯熙君乏明圣昌备之期固有所待也我　圣祖投戈讲艺息马论道暨于　列圣绍天阐绎加志于稽古右文之事用是书契以来即一帙一编学士所秘名山所藏莫不应运遘会无胫而至鳞集栉比于金匮石室之中洋洋乎煌煌乎日星同其璀璨江海同其停涵丛若邓林森若武库韩起骇其观左史诎其诵天禄石渠弘文秘书之积方斯眇矣盛哉所谓东壁西昆一代之珍藏人文之极觏也臣窃惟圣作明述立言著书非以侈空谈也则精神寄焉载籍极博旁搜远罗非以夸厚藏也则聪明资焉借令视犹枯竹付之掌故省览不涉探讨不加而或以循行数墨为勤寻章摘句为工斤斤焉与经生萟士竞富即穷宇宙之籍括古今之奇玉轴牙签充牣栋宇犹无益于殿最也惟明主超然远览独得古人之精神于载籍之中而游子载籍之外故不徧窥望而视巳明不殚倾耳而听巳聪学与圣哲并治与三五侔书云王人求多闻时惟建事于戏此则　祖宗所为剏文渊阁藏书之意臣谨记 

　　○拟癸未进士题名记 

　　万历十一年春礼部贡士某等若干人于廷　上诹以君德及当世之务亲拔某等三人　赐进士及第余　赐进士出身有差恩赉如制有司循故事请立石题名　上命臣某为之记臣谫陋何能道扬　明旨广厉多士顾惟　上所命题名敢以名之说为多士绎之夫名所从来远矣古先王用以观髦隽风缨笏作其刮磨而动其愧厉周礼曰为令闻嘉誉以别之故有旗常之书有钟鼎之勒用令天下士烝烝然望表而趋斯古之人才所繇盛巳我　国家于士之始进有题名则视古益弘远焉何则论勋而纪义专褒扬汇茹而书道存劝戒叙之于底绩之后者其制明而诱之于登庸之初者其权妙也盖名之于厉世磨钝也深矣乃谭者或以近名忧士不知所谓名者果以吊诡润非广饰厚要之为名耶则名不可有如以参行积伐腾茂蜚英盈塞乎天渊而舄奕乎不朽之为名耶则名甚重巳夫名也隆痹不以爵秩章晦不以年世或据尊处显垂竹帛之声亦或散辈下僚而有闻章彻或焜耀当时溢于民听亦或年世迁贸而愈乃着白要之起乎约成乎积非以空文见伪得也故曰名者实之宾也名之不存实将焉考是以圣主哲后所为鼓舞一世驱策万品者惟名俊民志士所蕲表见为兢兢者亦惟名今兹士之名上业以当日所敷奏先后之籍于司徒诏于太宰矣而又勤之乎贞珉树之乎辟雍夫非为多士计长久令世世览观勿绝也乎盖臣说尚书见周康王之命毕公也曰公其为成周建无疆之基亦有无穷之闻今　上固以无穷之问期士而士有不象　上之指端志壹虑殚诚陈力为国家建基无穷则贞珉勒之而自■〈垂夬〉之辟雍树之而自堕之臣知士必不尔为也臣谨记 

　　○詹事府题名记 

　　盖贾谊称天下之命悬于太子太子之善在于蚤谕教与选左右故詹事建官所从来远矣我　朝垂裕启廸稽古定制而隆重有加焉自詹事而下分寮列局官至备也当元储乃建齿冑讲业少阳之所从甲观之所接朝授经而夕引谊用以琢磨玉质护翼元良则审喻弼谐之责端矣即虎闱未出而储铉所须官不为辍置也则以其间侍讲幄直东观缉熙帝学经纬人文亦惟攸兼焉粤自设官以来唐称稍备迨宋益疏畧建储则置石则阙而坊寀之任辄令武弁朴樕颇列其中慎储之谓何盖未有如我朝隆重者游习弦诵之益于是焉资论思著作之良于是焉取而任是者往往于词垣之臣抡择秀望惟其学能稽古行能履道直能抗法博能周知者充之彼出入金马铜龙之间罔匪所谓正人端士孝弟博闻有道术者也是以出震则恭敬温文毓潜龙之质继离则齐圣神哲叶飞龙之占诚天授哉傥亦渐摩之万一乎夫名之不存实将焉核往之无纪来其何观是以题名故事他曹犹然不废也矧以　朝家崇重跨轶前代若彼而所为羽翊　明圣卓烁奕世若此则詹事府之题名又恶可以巳是用遡洪武二十五年迄今若干人书其名氏爵里于石而为之记使后来继今者有考焉 

　　○宝应新开运河成记 

　　淮扬之间数百里盖有邵伯高邮宝应三湖云其所受天长六合七十二河之水运道所繇而邵伯故安无患高邮自白康敏公开越河圈田为漕利者若干载后乃因其圯坏循老堤筑重堤而河之竟亦安流巳独宝应故泛光湖延袤三十五里弥漫衍溢不见涯涘而槐角楼处湖中如箕焉风之所激为洪涛巨浪簸荡湍悍震天撼日几与渤澥埒岁漕之至则舟工柁师惕息相戒望云物测景而后行风顺浪平扬帆过之舟驶如骛不崇朝而达于淮云起肤寸狂飙倏来飘摇冲击柁不及旋巧不暇施即败亡覆没无完艘者粟之所挽民之膏脂县官百吏六军之所待给漕卒商旅一艘数十之生一朝之不期胥溺俱沈输于蛟龙鼋鼍之宫而下为鱼鳖食也即如往岁壬午之变可覩巳　圣天子念漕计大民命重不爱劳费酒沈澹灾于是察羣言用大司空议责任抚臣弃圈田之迂谋视高邮之成事循老堤筑长堤为河引水注之挽舟其中盖河成而昔之簸荡湍悍震天撼日舟工柁师之所眩瞀辟易而相戒者今若沟渠川涂恬然而济昔之胥溺俱沈之处哀号而展转者一旦安若袵席但闻呼謼许而歌欵乃之声盖其便利大矣予惟县官倚漕而食宝应当淮扬之间咽喉之地有如湖患为梗漕艘不得前即清济浊河疏瀹底定彼漕艘者非效酰壶酱瓿可怀挟提挈而越之亦非效鸟集鸟飞兔兴马逝漓然而至者如犬病在咽喉何言脾胃故宝应之于漕亦急巳曩年年为患议者数数至于今而始河何哉经始之虑众不及睹更以唇勿?月制之甲可乙否莫执其咎则难役巨费繁所出不赀上之不得仰给于内帑下之不得复括于外库减省则不足以就功而赡给又于何取之则难重在数易在事者率蘧庐视之计日待迁莫适任患则难幸赖　天子神圣明见万里外毅然独断不惮一劳蹔费知人善任以有成功盖非臣之力　君之德矣昔尝怪西门豹魏之能臣漳水遗利史起兴叹及观豹所称为君治邺而君夺臣玺为左右治邺而君拜臣之言然后知文侯固不善用豹未必漳水在其旁而豹不知用也语曰君如枹臣如皷事如车技如马则惟今日之谓余故记之以备修河渠书者采焉河南起新镇三官庙北经槐角楼至宝应南门长三十五里新堤广若干尺役人徒若干费金钱若干缗经始于某年月以某年月竣有事于诸役者某某得并书 

　　○风霾奏 

　　臣闻天佑与王者故灾异数见以谴告之欲其改更若不畏惧有以塞除而轻忽简诬则凶罚加焉甚至可必诗曰敬之敬之天惟显思命不易哉又曰畏天之威于时保之皆谓不惧者凶惧则吉也自古圣帝明王靡不克谨天戒乐闻灾异故臣敢极陈其愚惟　陛下留神察焉臣闻风萌也养物成功黄帝风经曰调长祥和天之喜风也折扬奔厉天之怒风也怒则飞砂扬砾发屋拔树喜则不摇枝动草顺物布气风顺则岁美风暴则岁恶故曰风气者礼乐之使万物之首也物靡不以风成熟也古称太平之世五日一风十日一雨风不摇条雨不破块方今天下号为太平然臣见及春以来正条风明庶开甲破萌之候而风霾日作砂砾飞扬埃尘涨起众庶望雨寸云方合而厉飙乘之旋复解散农有妨稼之忧旅有滞行之叹诗讥终风且霾春秋书六鵧退飞圣人所戒乃今有焉臣谨按尚书大传曰王者德及皇天则祥风起援神契曰德至八方则祥风至礼斗威仪曰人君政讼平则祥风至臣睹　陛下秉至圣之纯德尊天敬地畏命重民布德施惠矜刑罚蠲逋负哀鳏寡振匮乏盛德上隆和泽下洽固巳及皇天至八方其政讼平其号令合人心而景风之祥未臻终风之异未息臣愚不得其故臣又按尚书洪范曰蒙恒风若礼记月令曰春行秋令则飘风暴雨忽至春秋繁露曰王者与臣无礼身不肃敬则木不曲直而多暴风淮南子曰人主诛暴则多飘风六韬曰人主好田猎毕弋则岁大风禾谷不实潜潭巴曰疾风拔木谗臣恣忠臣辱繇此言之灾异之发各象过失以类告人上天聪明苟无其事变不虗生陛下德盛治隆诸如前失万万无之然臣愚以为人君事天如子事父母父母不怡有所征见为子者惟有负罪引慝俯而思惟曰父母之不我爱于我何哉盖所以求其故甚深而所以自责甚备也宁过详毋过畧宁无焉而过求毋有焉而姑息臣愿陛下以事亲之道事天展转紬绎永惟厥咎臣闻野鸡雏鼎高宗不以贬王大风拔木成王不以损圣惟其加精致诚省躬正事卒延百年之福见反风之报故书曰至諴感神又曰天棐忱辞言诚则天神辅之也惟　陛下留意尚书之文修高宗成王谢过之寔勑躬自约总正万事致行无倦以应天塞异销祸兴福臣愚不胜大愿 

　　○雨雹对 

　　问者曰天雨雹是何祥也予对之曰予不知其为何祥然知其为异也盖自古之求其说非一也礼则以为仲夏而行冬令所致也谷梁则以为臣侵君之象也京房则以为赋敛重也焦贡则以为政令怠惰也五行传则以为人君妬贤嫉善在下谋上也五行志则以为常寒之罚也蔡邕则以为刑诛繁多之所主也唐五行志则以为人君信谗杀无罪也此其说非一也考之前代所书雨雹则鲁昭公之四年僖公之二十九年汉文帝之元年景帝之二年若元封若地节若永初若河平若延元若永元若晋永和太光大兴若唐干符若宋熙宁可考巳其它亡论即如文景恭俭宜无以致之熙宁中河州雨雹异甚而其明年河州平番戎授首说者以为豫告克胜之符此又何以称焉子故曰不知其为何祥也然而知其为异也今夫雨吾知其为濡露吾知其为润霜雪吾知其为肃至不为雨不为露不为霜雪而为雹则或春或夏或秋无常时其形则或如桃李如桮桊如斗如釜如盂升以至诡恠而不可名状是不可知者也是以知其为异也然则何必问其何祥哉毋亦恐惧焉修省焉巳矣父母之于子也顺则有恺愉悦怿如常也不顺而有愠有怨有咄咤有谯让有提挞人子当痛自引咎夔夔齐栗以承其亲则无不涣然释者成汤之旱而祷也曰政不节与民失职与宫室崇与女谒盛与苞苴行与谗夫昌与予以为此六事者诚时时引以自省将冬之愆阳夏之伏阴日月星辰之舛逆山川昆虫草木之妖异无不消弭而诸福之物可致之祥毕至也予所知者此巳若曰以某事致雹雹为某事当得某应此星史卜祝之守予何知焉 

　　○拟匡衡论治性正家疏 

　　臣闻帝王兴道致治本乎性宣德流化始乎家性不治者难以绥猷家不正者难以孚远书曰节性惟日其迈易曰正家而天下定夫使性有偏陂之累家无雍肃之风而欲以底太平兴雅颂犹郄行而求及前人也在昔成王能治性卷阿载之曰岂弟君子俾尔弥尔性纯嘏尔常矣文王能正家思齐美之曰刑于寡妻至于兄弟以御于家邦其后世主往往任性而不治盖治之则必违其所便而强之以其所甚难故不乐为耳至于深宫之中闺闼之内又见以为燕而可亵密而莫之窥弛礼去坊弗加慎毖夫是故政用颇辟民无所则效而治以仆灭也夫理乱之变兴替之机其要在是矣臣闻质朴之谓性性之所赋鲜能不偏有柔有刚有缓有急有翕有张有严有慈治刚莫如柔克治柔莫如刚克治缓莫如敏治急莫如纾翕者利用宣张者利用翕严则和怿之慈则断割之要以斟酌调剂陶镕变化归之大中而巳臣闻治国易治家难亲疏之辨也疏者易处亲者难裁其仪不忒正是四国此鸣鸠所为作也故明主独行于深宫起教于闺闼居处必饬嚬笑必爱所以肃轨也志在得贤不淫其色所以慎举也庶不匹嫡卑不踰尊所以明分也女史授环彤管纪过所以防佚也宫无盛饰服有污澣所以崇俭也夫是故嘻嘻之吝绝而床第之祸止也盖明主之治性也如玉人之治玉也琱琢之磨礲之务令疵瑕去而文采见也其正家也如匠石之治本也左引绳墨右操规矩削其邪而矫其□也此所以名实纯粹教化翔洽六合同风九州岛共贯者也臣愿　陛下镜易书之炯戒寻周后之遗迹蹈诗人之所美鉴世主之所失留神于治性正家臣愚幸甚天下幸甚 

　　○治安要务疏 

　　臣近覩　庙堂独观在宥之道嘉与宇内更始黜操切刬繁苛涣比周之羣升修正之士开直言之路蠲逋恤灾雪冠伸枉拊循元元而噢咻之和气翔洽羣生遂鬯盖谭者曰天下巳安巳治矣乃臣愚尝见贾谊当孝文时有三流涕六大息之谈魏征当文皇时有十思十渐之说姚崇以十事要说于开元司马光以三札五规条上于嘉佑彼皆当明主治朝而效计陈忠惓惓不巳者诚欲为国家图治安于无穷也今　主上明圣轶前代而臣芹曝之志不异教臣故臣亦以治安要务进臣之所谓治安要务者其大畧有五一曰敦节俭二曰尚安静三曰阜民生四曰重抚按五曰饬武备夫今天下赋敛非省也负挽络绎而归于县官者非寡也诸凡利孔可榷可征者非有所未尽也然而不足何也无乃供亿盛而衣不曳地之风未闻也营缮繁而将作之费不为止也玩好靡而采买之□不为计也近习肆而冐滥干没之弊不得而稽也其细者难徧以疏举此晏子所谓无当之管而操寸烟者也臣闻天下财赋三分之一以奉　乘舆六官而其二以为百吏诸军廪食与各边之饷虽九重玉食自难减损然诚于其间稍加樽节岁可省金钱数十万夫　京师一金田野之十金　朝廷数十万民间之数百万也用既有余数年以后臣窃以为关市山泽诸税稍苛碎者皆可弛以予民蠲租之诏赈贷之令可岁岁而下国足而民亦足臣故曰敦节俭也为国者又莫若安民无事且无庸有事于民也臣见往者政令多急天下之吏望风而趋之以惇厚为怯以捷给为贤以老成持重为无能以见事风生为治办故郡多钩距之习邑无鸣琴之理即如丈田一事有司承风旨畏镌谯持弓履亩驱齐民以饱胥吏胥吏与富室为奸利而克急之夫又以加赋为功尽取斥卤不食之地而赋之盖天下骚然劳费而不均有加焉至于今欲复其旧而以为难臣以是知天下事不可轻动如此类也诘自今一意与民休息第去其□□不得纷更则天下享清净宁一之福矣昔唐明□尝以建屋喻治道臣故曰尚安静也今天下民力尽矣田野闾阎十室九空一遇水旱弱者沟瘠强者行刼语曰富民易与为善窭民易与为非甚可虑也夫蠲免之惠细民不沾赈贷之恩所济几何赎锾积谷取具虗文而巳臣以为当责成循吏极意抚绥有扰于民者必革有便于民者必为如养奇者服饵摄调无所不至而后元气可复民有乐生之心乃有所爱惜顾忌而不忍自弃于盗贼臣故曰阜民生也夫抚按之臣　天子所使出而樿压羣吏者也抚按之举刺实操羣吏黜陟之权故羣吏之侦抚按过于媚人主抚按挥金则吏无苞苴者矣抚按素丝则吏无纨绮者矣抚按悃愊则吏无粉饰者矣抚按凝峻则吏无脂韦淟涊而善为容者矣夫一方之吏多至数百而抚按二人耳择二人以风数百人如摇木之本引网之纲甚约而易操也臣故曰重抚按也语曰天下虽安忘战则危方今边尘屡惊海波未靖甚至白昼恣其剽夺悍卒傲其主帅如此可谓安乎而胡以忘战也昔宋武备号为单弱然孝宗一行虞允文沙太之议及其大阅则器甲鲜明纪律严整十万之众一一少壮今京营诸郡国诸边之备废弛甚矣臣以为当选用能将汰去老弱令以十教百以百教千比其技尹分为上中下驷而优异其技力之上者厚廪而重犒之以厉其气而结其心至于器甲第给以估直使之自备而试其坚利与否如是而器不精士不锐未之有也臣故曰饬武备也此五事者窃以为治安要务无出乎此惟　陛下财察 

　　○议处宗藩疏 

　　臣伏覩　皇上惇亲亲之谊轸元元之念求所以两利之筴既令科臣亲履讲求其便会且集羣臣廷议而折衷之定一代之大典决历世之异同弘恤睦之荡恩纾供应之困亟以固盘石销衅萌德意甚盛臣敢无说而处于此臣睹科臣所疏有确然可行者有可行而未尽者臣非喜为鬻长伐异顾胸中有所知见不敢不尽其愚夫诸　藩初所制禄额有定即生齿蕃衍而均则无贫自足以供即诸　藩亦第求不失常禄而初不求益乎其外则通融之议是也　朝廷制禄以赡　宗室此寔载在　令申惟正之供即有不周有司当曲为措处而顾缓视常赋漫不经心　圣天子恤宗之谓何则征科之议是也诸　藩禄人不足者什三而羡者十七夫羡可以补不足而不为之核令有司得那移其间卒然窘匮其胡以恤之则余禄之议是也每　宗室奏　请需索多门所费不赀遂令窭贫之宗名婚愆期此非一更其辙　朝廷有后时之恩　宗室无蚤沾之望则省去烦苛而令抚臣以时具奏之议是也报生确则他日之封禄有据报孕明则报生之情弊易稽是报生报孕之议是也　宗室擅婚多以结勘稽延怨旷无聊遂至触禁乃并其世封而夺之犯者多而罚亦不能必则夫从仪宾例业既奏选即使抚臣勘详许之成婚之议是也庶宗虽疏逖然其初一脉尔以一脉之亲坐视其饥寒而不为数恤则恩薄且有意外之虞欲为制禄则于何取焉然则取绝府之业为分赡之资而并谕　诸王以睦婣大义令其各出所嬴以赈之之议是也　宗室聚处太繁既难为生又难钤束动则圜视而起有司莫敢谁何众则易讙分则易处其势固然则夫有如此类初封之时礼官为瘈另城之议是也今之王官类以阘茸不胜任者处之人自以为左迁无复顾望依阿淟涊一切奏报辄以贿成冐滥滋多端在于此则夫稍用才望从郡国吏三年大察称任者迁擢而否者罢斥之议是也臣所谓未尽者有七焉通融是矣顾　帝之与王名号相悬威权自别令出天子即少有未惬而人亦安心付之　藩王即通融得宜而众犹未服矧河间东平未易多得有如不体　朝廷均平公漙之意而以私盈缩其间终恐万目暌暌众口嗷嗷奏　请之扰安能无越关之禁安得施故臣以为必　圣天子为之主张据　玉牒之数仍旧禄之额各随　藩封　钦定名禄而后可以杜弊端一众志此其未尽着一也爵禄之班本自相凖爵然而禄亦然则人各安其分而无所觊爵然而禄不然则彼将曰　主上被我以何爵而秩我以何禄也且行行然有觖望之意矧爵渐限而渐降渐降而渐卑分既卑矣而令就四民之业必欣然而乐从不然身叨封爵而业同编氓体被冕裳而手操杂作宁独彼不愿为即为之而不足以资生抑于体统亦为甚亵臣窃以为封爵终不可不限此其未尽者二也许其仕进是矣而以为镇辅品秩既高改授不便欲止于奉尉一辈似亦太狭夫吾非强之仕也从其好耳彼其好不在原封而在仕进彼自有所利焉今有自部曹改台省者是六品改七品也而人无不乐改朝廷亦间行之在宗室独异乎哉臣以为无志者不强使为而有志者不论亲近疏远封之崇庳一听其应举试官无所限制不独于情为顺于费为省　国之羽翼将在乎兹此其未尽者三也夫业巳听从四民之业即与四民无异今四民岂尽驯良或就野而农或出境而商无所不可而独于宗室厚为猜疑严为防范毋乃过乎出城之禁不弛即善谋生者终不得一意经营收四民之利而其顽骜惰窳不肯就四民之业者又以城禁借口也孰与旷然一弛诸禁令与四民自便之为愈若以为任意出入虞生意外则令有司奉三尺制之彼亦将有所畏此其未尽者四也　宗室无名封者无所爱惜往往作奸犯科有司不知其为民为宗一谴诃之辄哗不可禁徒责之长史教授辈启　王戒饬终于虗应故事而巳臣以为竟当隶之有司降之　勑旨令得引绳墨行事夫奉　旨而用刑则非有司刑之而　朝廷刑之也刑设而不犯则非薄　宗室而乃所以全　宗室也何为吝有司之事权养远宗之蠹习至于罪见过积而后痛焉所失多矣此其未尽者五也学记曰相观而善谓之摩古者太学天子之元子众子以至公卿大夫元士之适于与凡民俊秀皆与焉夫以元子之尊俯而与公卿大夫士民之子相齿让岂不自贵重哉夫亦以作其观摩之意而损其高亢之心故曰其成也怿恭敬而温文则入学之效也今宗学中所与游处者不过其　宗之人尔溺于纨绮之习恶知有制节之风安于款启之资恶知有习诵之益如是而望其有博极羣书之刘向精晓雅乐之献王难矣臣以为第令肄于学官与乡之子弟并受一经而令督学宪臣试其优异者并得应举得廪食而于其所在增设廪额以待之均得以次而贡乎　天府渐摩既久怙侈奢丽之态不禁自消濯磨进取之心不诱而自劝即宗学可以无设此其未尽者六也仪宾欲其习学听之应举是矣而犹议不绝其禄者得无以旧制难废耶臣以为仪宾家温者多彼其意固圶联姻　王室为贵重不为禄谋也且彼直庶民子尔有如与庶民姻也者何禄之与有禄既不设人既无所觊而来自无所觖于后可以省费而于人情事体亦无所伤臣终以为革之便此其未尽者七也抑臣又有说焉方今事大而难处者莫过于　宗藩而其不可以不亟为之处也亦莫过于　宗藩臣覩自正嘉以来下之所以游谈聚议士之所以咨诹采纳以求急济之方善后之计者数十年于此矣而迄未有所定则毋乃议论多而决断寡也盈庭之言谁执其咎道旁之筑安覩其成窃诸诸　宗之生有在建议之后而壮而老而传而议犹然悬而未决也失今不决生齿之繁日不同而月异其势愈重议亦愈难书曰惟克果断罔有后艰此在　皇上奋然独断而行之尔臣闻之玉无全瑜事无全利必全瑜而后收玉玉终不得必全利而后举事事终不成瑜掩其瑕则收之利多于害则为之此通士之嘉谟而　哲后之卓识也不然甲可乙否漫无取裁临道踌躇坐失千里即使子房借箸贾谊太息亦秪为空谈而巳伏惟　陛下裁察 

　　○请修改历法疏 

　　臣惟帝王若天授民厘工熙绩则惟历法是重陶唐氏命羲和历象而其仲若叔分殷四时持筹而筭万不失一矣有虞氏承之厪厪七十载间犹然在玑衡而齐政今　陛下钦崇天道孕唐育虞此亦万世敬授齐政之会巳臣见此者日月交食保章氏所报既而验之刻漏分秒稍稍不相应若是则毋乃历象未明而玑衡之在犹有所阙也臣请修改历法臣见洪武中刻漏博士元统尝请修改矣嘉靖中钦天监华湘又请修改矣迄今二月余年而修改未闻何也意者以为非所急邪以为可沿毋动邪以为天行微眇未易推测邪以为无可使者邪臣谓顺时兴事历象是稽推验不时度数或爽积秒成分积分成度积度成日年远数多乖舛逾甚甚非所以合天前民明昭代尽制垂宪来禩也不得谓非所急也臣观历代迭兴历法屡改汉四百余年耳三改历唐三百余年耳七改历宋三百余年耳十八改历自汉迨元四十余历矣盖历之不得不改也因岁差晋虞喜谓五十年差一度则五十年当一改也何承天谓百年而差则百年当一改也隋刘焯谓七十五年而差则七十五年当一改也唐僧一行谓八十三年而差则八十三年当一改也元郭守敬谓六十六年有奇而差则六十六年当一改也自元辛巳至洪武元统上言时一百四十年至华湘时二百四十余年今又若干年计以授时历岁差之法差当三度有奇矣如之何可沿毋动也夫天行度数以日月为验诚昼夜于观象台详测日景黄道赤道中星等日计月书至来岁冬至以验二十四气七十二候日月交食日躔月离之类视元辛巳以来究所错谬则岁差可定历元可更时分刻刻分秒颇用回回历法参计之即细至半秒亦加酌量又何患微眇推测之难也夫明理达数代不乏人区区胜国犹有许衡王恂郭守敬辈兴起其间孰谓熙朝而须借材异代乎今保章五官之属裨海之内安知无究心天人精通理数如虞喜何承天之俦诚稍宽私习之条广延访之令得所谓其人者俾尽观秘书假以岁月必能有所更定又何患乎无可使者也臣读易之革曰君子以治历明时革之为言改也历不厌改故于革系治历焉臣愿　陛下绎革象之义宪唐虞之典考岁差之数剏一代之法咸正无缺传之万禩永永无极臣不胜大愿惟　圣明留意 

　　○三途并用议 

　　天下之材譬若马有上中下乘焉上乘不鞭筴而自千里也下乘虽鞭筴之不前也若夫中乘则在乎鞭筴之而巳夫材亦何以异于是今世谈用人者越拘挛之见则莫不曰三途并用然而未覩并用之效何也毋乃于鞭筴之道未之究也其当议者有五一曰议铨以公其用二曰议举以厉其气三曰议考以服其心四曰议任以要其当五曰议抚按以制其权今铨人大都进士则畀以巨者繁者中土者科贡则畀以小者简者遐陬者而愚□为夫岂无进士而不宜于巨且繁者乎夫岂无科贡而宜于巨且繁者乎矧遐陬之区多称难治如之何轻畀之也胡不均而用焉进士而不宜者即处以小者简者不为故抑科贡而宜者即处以巨者繁者不为故伸至于遐陬难治尤慎选以往要以明县官用人自不可测视其才之所堪而无所胶于常调则除日下一人而天下之才巳争奋矣故曰议铨以公其用也夫三途之格业巳然矣使进士而无别于科科而无别于贡则谁复应进士举者今欲混然不为之酌其势难行即行不可以久愚请诏廵行使者所推毂以十分为率进士十之五科十之三贡十之二今荐牍所列率右进士科寥寥而贡又甚矣是以士非进士往往以格自限而不思振拔诚令科贡得与进士分牍而列谁甘自弃者故曰议举以厉其气也今监司使者之考羣吏也进士稍稍能其官予上考矣即不能犹庇之科贡一不当寘下考矣即能犹抑之如是而何以使人心服而疆为良吏也毋亦令监司使者一秉公道惟视其政之何如而署其考不得操成心有所轩轾于其间夫然后取下考者亦曰上之人未尝薄我而我自弃也各自咎而无所觖于上故曰议考以服其心也秦之法任人而所任不善者以其罪罪之夫罪之以其罪诚太苛然所任不善而任之者无罚则亦何畏而重其任也我　国朝故有连坐举主之条其后吏部虞于责备遂废不行至倪文毅断然行之参究如制时论翕然夫使任而善者赏任而不善者罚有差则谁肯轻任人者夫惟不轻任人而三途之中贤者不患其不任矣故曰议任以要其当也究之则在乎抚按而巳抚按公则其视天下才皆公家之役也何分于三途抚按明则其别天下才若衡鉴之悬也何患于眩乱夫一方之吏至数十百人而抚按二人耳择一人以综核数十百人此之谓提纲挈要操术约而收功博计莫便焉故曰议抚按以制其权也嗟乎古之取士如管夷吾举二盗秦缪公用繇余彼盗贼下人夷狄异类往往登之朝廷坐之郡国而不以为非矧三途士哉即如　国朝黄福以贡士杨士奇以儒士胡俨以举人繇斯以谈士何常之有遇以众庸人彼将庸众人自为也遇以国士彼将国士自为也故愚以为三途并用之法诚行而酌于愚之所为五议者则亦庶乎足以网罗天下士矣 

　　○正文体议 

　　今天下之文竞趋于奇矣夫文安所事奇哉古圣贤所为文若典谟训诰风雅礼乐之辞明白如日月正大如山岳浑如大圭冲乎如大羹玄酒而其和平雅畅如奏英韶于清庙明堂之上金石相宣宫商相应清浊高下莫不中音也恶覩所为奇者哉彼为奇者其立意固薄简易卑平淡将跨蹍区宇韬轶前人以文雄于世而不知滋为病也抉隐宗玄杂取异端奇衺之说以恣其夸正学之谓何则理病务窈窅晦闇其词令人三四读不能通晓以是为深湛之思则意病售屈聱牙至不能以句若击腐木湿皷则声病决裂饾饤离而不属涩而不贯则气病而习尚颇僻不轨于正涂今大雅之风为斲则又为世道病也而皆起于奇之好夫文安所事奇为哉彼将曰吾恶夫卑卑者也吾恶夫弱而不弱者也吾恶夫浅而无味者也而不知所谓文体者自非卑弱而浅之谓也明白正大浑如冲如和平而雅畅之谓也矫卑而务高之矫弱而务激之矫浅而务深之坏文体均耳抑又甚焉何者趋而之彼者第孤陋款启之人趋而之此者多聪明博洽之士彼之坏易知而此之坏易眩也是以君子主张世道??秉握人文则惓惓于正文体正文体则莫若明示天下以所取舍使人望表而趋夫周鼎商彛之器贵于庭则淫巧之工辍矣黄钟大吕之音作于堂则侏优之乐废矣诚广厉学官风以　圣天子崇雅返淳德意令士必以通经学古为高一切禁绝所谓诸不在六艺之科孔子之术者而专责于督学使者久其任而考成焉岁登士悉取大雅易使奇诡者与其间而诸所录以献之文务粹然一出于正明操进退赏罚之权以振刷之则天下士未有不瞿然顾化竭蹙而从风者也昔昌黎氏以布衣起八代之衰欧阳子一持衡而变钩棘为平易化险怪为浑厚贞元嘉佑之文号称至道两公之功为多嗟乎天下有两公者则胡忧文体之不正也 

　　○辟邪说以崇圣学惩敝习以正士风议 

　　夫天下事最大者莫如学术风俗矣圣学不崇则无以绍明休绪统一道真而天下之学术日舛士风不正则无以维持名教广厉烝庶而又下之人心日漓斯二者非细故也顾圣学之坏也以邪说士风之坏也以敝习夫使邪说得行敝习未改而欲蕲圣学之崇士风之正未有可幸而几者愚以为圣学之为邪说坏也如鉴之以尘垢蔽其光也不刬刮濯磨之则不复士风之为敝习坏也如水之汨汨然赴下流而趋也不堤防障捍之则不止夫岂惟不复且愈蚀岂惟不止且愈溃斯主世道者所为蒿目而忧也顾其所为辟之惩之之权不在下而在上夫今天下邪说若缁黄辈至粗浅龌龊不过得委积掩其口而巳不足以惊愚动众不足忧也所忧者士大夫好奇喜异舍经传而内典之为披薄伦彛而释子之为友弃身心言行不治而相与治虗无浮游之说间闻飞升窈冥事则艳慕侈谈里粮而趋之足迹接乎宫观之中□辙结乎千里之外愚者见其如此靡然向风废本务离家室将使圣人大中至正之道蚀而不明愚窃以为宜为令风士大夫以切近着实之指令居官者以奉职守法为贤家食者以谨身饬行为高而诡僻虗诞者稍分别焉则士大夫亦何乐以其身为□所厌薄必易虗以实反邪为正而天下亦无不不务之事而家室之安者圣学庶乎可崇也夫今□下士习亦敝甚巳自青衿时巳俛首有司以希进取比通籍乃益广攀援之涂工巧媚之戒往往阔疏其职事而尽聚精神于苞苴竿牍间媕婀脂韦相师成风宪恐平居无直言敢谏之士临难仗节死义之臣何繇而得胡不广厉人士以廉媿之节令诸司杜绝纠察而着为令有如前者署其考曰污与不谨同罪而不以混于不谨之科使人明见畏避而有所不敢为各砥砺名节以自立于□世士风庶其有振乎大都以上化下犹以玺抑□也抑之以方则方抑之以圜则圜夫邪说之未辟敝习之未惩宁独在下哉佛老之官时节焚修之便时遣祈禳之事不能巳香缗之供不能斥则所以辟之者犹未也耿介者寡合而巽愞者间以承事当心木讷者陆沈而巧幸者间以径窦膴仕则所以惩之者犹未也夫桓公一恶紫而紫贱邹君一断长缨而国中无长缨者岂以学术风俗而不然乎今开之于此而禁之于彼是聚膻而却蚁建皷而辞击必不能也故邪说之辟任勿助之而巳敝习之惩在勿长之而巳此尤本原所在所当□意者谨议 

　　○保甲议 

　　保甲之法盖昉于周礼族师以时属民而较登其族之夫家众寡辨其老幼贵贱废疾可任者及六畜车辇五家为比十家为联五人为伍十人为联四闾为族八闾为联使之相保相爱刑罚庆赏相及用以联络萌庶防禁非邪教化所以渐濡风俗所以美善至于管夷吾民祖之作内政五家为轨十轨为里四里为连十连为乡乡长复事则君亲问其乡之为义子学质仁孝弟者有拳勇股肱之力筋骨秀出于众者骄躁淫暴不用令者不告则罪之当是时匹夫有善可得而举也四夫有不善可得而诛也罢士无伍罢女无家罢士逐境外罢女入舂谷是故民皆勉为善而无奇衺盖周之法夷吾用其什一而齐霸繇此观之制国有常利民为本从政有经令行为上故事有所止而功有所出若保甲之便盖亦甚明矣合离萃涣丝牵绳联虽在田野之间幽遐奥渫如在辇毂之下贫富可知壮老可见便一羣萃而处互相稽察互相劝诫虽有淫僻奸慝众谕则改众摘则畏形格势禁其道不得为恶蓬生麻中不扶自直便二既得其恶又得其善德行道艺孝弟力田之民不壅于上闻即宾兴之典可行而粟帛之令可举便三人与人相保家与家相爱少共居长共游有无相通死丧急难相恤和恊辑睦于是乎兴便四且事有所隐而政有所寓可以具卒乘习骑射建威销萌为万世安便五夫此五便者文武周公之所累世而图桓公仲父之所庙酌而计也故明君必行而察相必事也或曰商鞅令民为什五收司连坐秦以之保王安石立保甲令民自置弓箭习武艺宋以之弊安在其为善哉是不然法一也而行法异鞅行之而苛安石行之而扰非法不善其行非也夫法有利亦有害有得亦有失今不称周而惩秦不睹齐而鉴宋摘其害而蔽其利抉其失而掩其得惩羹吹虀惩噎废食岂通论哉愚故以为保甲之议断然可行者也虽然行之者亦数数矣而绩效鲜覩何也愚以为实未至也夫削木而书更逓而悬取具弥文视同尘饭则诚先不孚也籍之所列若此而实若彼匿壮为老饰富为窭掩游敖为耕读则是名实不相应也上秦越其下下聋瞽其上□敝弗闻疴痒弗知则是上下阂隔也击柝而召之鸣皷而聚之旦勖耕暮促织民辍饔飧以劳吏且不得暇甚乃设钩巨开告讦以见谓发奸摘伏则是滋为扰也如是虽原本周官铺张内政犹无益于殿最也诚得良有司劳来拊循毋烦其令第取高皇帝六谕与民申饰间举古孝弟力田之意广厉良善而察其奇衺要以力行教化成就全安之令铨司核实而分别焉于以劝元元厉烝庶何难哉故曰圣主不以名誉加于实效又曰治吏不治民于乎知此者可与议法矣 

　　○王文成陈白沙从祀议 

　　愚谓议从祀者不可以独持一恕心亦不可以独持一严心也独持一恕心则轻录而薄取即一节之士比比俎豆矣其失也滥独持一严心则吹毛而洗垢即千载之间寥寥亡声矣其失也刻斯二者非所以为劝也王文成陈白沙二先生之学盖所谓嚅哜道真涵泳圣或一代学士先生之褎然者也文成用世悟道于扬阅体验之余白沙□士得道于沈潜静笃之中故一则曰致良知一□□□慎恐惧曰勿忘勿助曰自然良知之说似□□□也自是孟轲氏无为不为无欲不欲之宗□也彼其历试险夷躬当盘错磨礲练习而后有以见夫宇宙之内千变万化皆出自吾心一点灵明不过致其良知而足也是以独标以为教也戒慎恐惧勿忘勿助自然之说似沿而非也自是吾人收心养性集义养气之节度也彼其用意检点极力收束疆勉刻厉而后有以见夫戒惧之功纔忘纔助俱不是吾心自然本体不过还之自然而足也是以历举以为教也盖二先生之学皆出于圣贤而非出于胷臆皆得之蹈履而□得之讲谈尝试稽之年谱参之舆评则其立身行巳其居官任事其治家处乡并无有得而訾议者或乃见其一二门人不厌众心也而并有惑志于文成见其阳春台中端默独坐也而以禅学疑白沙夫自尼圣巳不能保其往与其退而静之为禅将所谓未发之中者非耶愚以为二先生之学并不倍乎圣人而二先生之祀各有补于世教祀文成以劝夫缙绅者使人知用世之为学不必藏而后可以修□白沙以劝夫遗逸者使人知不用之亦为学不□□□后可以显盖以宋代区区而祀于黉宫者□□□人我　明二百余年人文之盛视宋何如□而厪厪一河东也进二先生而祀之其谁曰不可谨议 

　　○郊禋赋 

　　伊某年月日　皇帝有事于　郊禋礼也于是乃使秩宗考典太卜輙筴封人设壝肆师视列广场旷其砥平兮崇坛耸以山兀肃肃兮禁园阴阴兮仙室深殿日丽重宫雾出寥廓靓深玲珑新谧甸师乃具其萧茅兮外瓮溉其金镬郁人蠲其裸器兮玉府尚其玉食庆告备而告戒兮俟　万乘之□场二事庶尹正仪躅以趣□具惟　帝之俊良纷济济而繁会兮接鸾声之将将置位而建表兮森行列其有章精诚盈乎厥衷兮望　皇轩以卭卭若众星之拱北辰兮湛露之晞朝阳也于是九斿载建六驭斯驾太乙奉引庖牺为御雷公挟辀风伯先驱祝融掷火而焚香于台兮溪女捧盘而待盥于阼　天子乃禹驰汤骤尧步舜趋皮弁大裘玉佩琼琚出华盖揖太虗履白云而为席兮切流霞以为菹燎琼枝之芬芳兮荐若木之□华黄琮苍璧归之乎正色陶匏茧栗则之乎古□□□展　帝容辉　皇仪钦若袛肃维清缉熙□□□鬯俊髦奉粢神巫升降祝史正词方面曲□俨容而俯偻兮赤芾金舄荧煌以陆离簨簴仡而碣磍干戚宛而葳蕤张以云门侑以咸池孤竹雍其合奏空桑殷而谐之六变尽九成齐于斯时也　圣虑岑寂羣心齐栗芬苾既升明信斯彻阊阖开兮瞳眬羣神不兮髣髴风生兮有穆云起兮为霱含佳气兮青葱吐祥烟兮郁嵂锦霞熠炅兮坛壝甘液沾濡兮黼韠溟涬有若欣欣而观者莫不抃舞神庥讴吟景福古所未耳今所未目信惟仁人为能飨帝兮显灵贶之昭答直合契以应符兮岂窅冥而难必哉乃大夫庶士羣儒三老或进而称曰盖幽明感应理有常然天所眷在德神所鉴在虔礼以少为贵心以内为先自昔帝王之兴不一郊祀之仪时兴虞有肆类周有我将夏祭其闇殷祭其阳亦各秉夫精一匪繁缛之是张三五之世所以昌也今　圣上小心翼翼以事彼苍视于无形听于无声临之在上质之在旁即蟺蜎蠖濩兮俨游衍与出王斯巳基命宥密未祀而恭矣□夫吉蠲有事大糦是承揽舜文之思以殚其斋□□□夔之伦以荐其芬芳文随情至物与仪并□□□心闿怿而降福穰穰也古人有言曰黍稷□馨明德惟馨夫德者天地之精也昔者明王凝天地之精以事天地其或继之者鲜哉希矣惟我　圣上勋塞四表德越千刼答三灵之蕃祉展放唐之明文钦柴宗祈上仪也徧礼羣神咸秩也崇严　祖　考极孝也肹蠁丰融圣孚也锡羡神休景命也此一举也而众媺具焉典不亦巨乎业不亦伟乎敢作颂曰瞻彼灵坛有赫其崇我　后戾止有穆其容容之穆矣曷不肃雍我骍既硕我稷既丰于以奠之苍璧黄琮谁其相之髦士辟公以此齐□格彼玄穹油油祥云习习和风囿有白麟沼有黄龙天保定尔万福来同 

　　○拟恭献圣母万寿颂 

　　惟我　圣母慈圣皇太后笃生我　皇上聪明神圣超轶无前而明保拥翊之自　神睿御极以至于今万物由庚兆人允殖鞮译穷□琛维尽地万历之治超图溢牒未始闻记实惟我　圣母之所启佑丰功闳德殊尤懿烁格于　皇天受　九重之至孝合万国之备驩都　尊养之上仪享振□之极乐惟十月十九日为我　圣母万寿令节是日佳气浮而卿云翔祥飙应而旭日舒天无点翳地无纤尘严冬变为韶景寒风郁为灏气非夫帝心恺怿不至于此臣观自古惟帟之内畴弗淑而能昌曷有美而弗扬如玄鸟生民思齐维风可睹巳矧我　圣母于赫启　圣庶其吞卯之祥拥佑罔极羞其诞寘之事光大丕基冥其岐周之业闿泽流被狭其江汉之域然则神人允厘跨跞前古固其然矣夫冥祉集而不章则神心不悦纯嘏备而不赞则后禩无闻是掩天休而喑介福也以方古史臣不亦恧乎臣拜手稽首谨献颂曰天保我　明　圣母是生不显柔嘉维德之行启佑辟王遹骏有声皇哉唐哉二五登闳于铄万历奠枕于京　帝谓　圣母实尔功德敉我时夏莫匪尔力育我黔□莫匪尔极尔报维何有福于食尔福维何时万时□猗欤　圣母　上帝是耆有秩斯祜匪　帝尔私　天子攸毗四方攸维介尔遐福永锡　母仪　圣母万寿胡以颂之不云松柏久披而靡不云大椿八千而巳谓山盖高山亦有圯谓河盖永河亦有徙盈盈太阴二八阙矣我思惟地至静德方维以八柱亘彼四荒不震不腾安安是常元会运世与天俱长　圣母万寿应地无强 

　　○秋防无警颂 【 有小序】 

　　皇帝孕虞育夏□□陶周既十有二载大化神明风驰雷动英声之所暨威燀之所达几将日所出入处矣即东西北边自昔患寇而比年以来朝规制绥御之和武臣得战守之筴羯奴健酋奉约惟谨虽时及折胶而谋寝傅箭毋敢觇望风尘逆我军吏沙塞无犬吠之警朔易无匹马之踪戊巳之官都护之帅解甲弢弓高枕而卧烽燧不燔羽檄不飞屯戍之事益省输将之费益寡农狎于野穑人成功恬然称宁谧巳愚臣尝睹书纪逆命诗称整固汉侯骑至雍甘泉孝武劳师远攻倾国殚货历岁纪以攘□裁能摧破附落毋令骑驰蹂柔稼穑而巳今　皇□□黄石存苞桑　龙驾帝服鸣钟拊皷于明堂之上而阕徼罢严边鄙不耸棘门细柳不复备车骑楼船何得用氛销祲息奠枕于京书传所载未尝有焉夫缺威附之业不着掩敉宁之绩不陈使洪厖抑遏于今而庙胜湮郁于后史臣耻之是用拜手稽首而作颂曰于铄　圣皇受命漙将允武允文宣　祖宗之光厥猷彭彭厥灵煌煌自中方达于边疆昔彼边疆羯胡俶扰自我　皇受命厥□稽首栗栗懔懔戒其羣丑曰中国有圣人将女毋狃岂无原兽则不敢驰岂无茂草则不敢窥　天子有道守在四夷□彼楼兰至于龟兹悠悠大漠有旷斯野不见犬羊于塞之下将休于樊士嬉于舍释尔戈矛置尔弓马疆场既平禾稼既成如坻如京百室载盈桻不夕起桴不晨鸣今此边氓胥康以生民之胥康惟　帝之赐含脯而游鼓腹而戏祝　帝万年俾昌俾炽□臣作颂以续既醉 

　　○宵衣箴 

　　惟辟奉天为君实难一人而百责总一日而万几关何以胜之□道惟勤勤则有功是曰能君是以哲王求治昧爽待旦未明求衣心常恐晏彼岂好劳恶逸有天下而不恣睢夫亦谓无逸者乃逸之本有为者无为之基故朝无旷职国无秕政四方于是清夷一人为之有庆在昔康王晚朝关睢载箴宣后晏起姜氏脱簪彼女士耳犹不忘乎交戒矧我　明君可即安而自懈故翫日愒月命之曰害治之疢任欲适情命之曰伤化之?惟当惕乃志励乃精兢兢业业夜寐夙兴毋曰木央庭燎设矣鸾声锵锵毋曰未明东方白矣□中既盈毋曰永日亦足视事□□一日之计在□寅恐日之不给而功隳□□肆毋曰予圣剖决如□□思一人之聪明有限恐应之不及而业废于优游毋曰百工其代序为当思率作之权在乎上恐予之倦勤而庶职亦荒于嬉故曰安不可怀欲不可耽无□无荒罔游罔淫圣人不惜尺之璧而惜寸之□□强不息乃见天则精神神王政修事勑国安□华寿比箕翼史臣献箴以佐　衮职 

　　○无逸殿箴 

　　巍巍紫殿于此禁中维　皇游衍昊天与通天之立君岂曰尔□四海万几一日二日逸则必淫劳则能思治忽存以端系于斯是以君道无逸为贵一心无逸百祥攸萃精神日强事功日起可以延年可以致理在昔圣人受命享国安于泰山寿于箕翼令名鸿号声施至今何以致然无逸乃心忠哉姬旦左右成王却顾长虑懿训用章叙述列辟自商及周德有勤逸祚有短修遗编斯存万世不易南面蓍龟治安药石我　皇抚运累洽重熙匪曰未盛所虑平陂我　皇廸德刚健□中匪曰未至所虑初终功在一篑治慎无虞无逸作所实为良图勿谓既圣逸则灭德勿谓既治逸则回测勿谓定尔惟逸□离勿谓咸宾惟逸乃贰宴安可怀得无妨政躭乐可从得无伐性虽当游观毋忘儆饬念及小民心存稼穑操而兢业去而怠荒天休滋至　万寿无强 

　　○当官三事箴 

　　维皇建官析圭担爵亡内外崇庳厥责匪薄苟慢官而溺职斯尸旷之为怍惟清慎勤当官凖矱其清云何氷糵自律金粟弗睹马羊弗入矢尔察察戒尔沕沕其慎云何渊谷为惧毋易而言毋轻而厝凛凛周防□栗却顾其勤云何寸阴是竞昃食序业带星庀政职思其忧劳不言病惟兹三事韦弦不啻可以远咎可以存位阙一不可必陷吏议是以自古在昔先民之度留犊明廉悬鱼表素恭则数马密则温树或闻鸡而即起或养雀以勤暮彼皆守职奉公遵道得路予虽愧夫颙蒙愿亦趋而亦步 

　　○座右铭 【 有小序】 

　　夫铭者先民所以识警诫时观省也故自户牖刀剑盘盂几杖往往有勤彼虽生而徇齐犹然藉此以斧深至德琢磨令范矧余颛愚不类仰惭俯媿每用惕然爰取先民之义着铭座右庶几观省不离乎目警诫不忘乎心检身寡过亦或有助云尔铭曰　先民有言彼丈夫我丈夫谓圣贤不可为者非愚则诬尔当知万古纲常百代事业尽在尔六尺之躯为君子儒乎为小人儒乎为舜之徒乎为跖之徒乎尔其慎所趋毋为温饱而忽天下国家之计毋为名位而失不朽之图闲不可踰行不可污学不可芜德不可孤日月其徂岁不我需百年之久不过须臾一或缪乃途坏乃模第取纡紫而拖朱是以连城之璧易锱铢燕雀之小而弹以隋侯之珠世岂以尔为有无尔其非夫是用作铭书之座隅 

　　○谒文丞相祠辞 

　　余相观此下士兮纷逢世而得路何先生之姱质兮丁季宋以窘步当皇舆之败绩兮犬羊张其莫抗岌大命之将泛兮乃鞿羁以右相编虎须几不免兮伤浮海之踉跄昼伏宿莾而顑颔兮夕餐樵之余粻仍披草而求君兮梁一木以支厦夫岂不知戞戞之无益兮脊而不能舍也既呼江淮之雄骏兮又纠南士之锐师砺钩棘与长铩兮振钲皷与斾旗冀一成三户兮尚祝夏而兴楚将衔木而填海兮频挥戈以延晷何先生之忳固兮空为此纡轸也岂其有他故兮不忍宗周之陨也憯昊天之莫顾兮技巳单而力既用歼夫厥家兮又身被于维絷纵欲杀而不忍兮怀粪壤而要之荃不察夫中情兮更申申其骂之曰览女其犹未悔兮终然妖乎炯之野羗解缚而相兮尔何怀乎故社岂先生之忍闻兮顾依前修之遗则初既有夫成言兮讵中道而可食猥屈心而抑志兮徒贪生而处秽宁伏锧而就镬兮不忍为此态也身累累其见幽兮日翳翳以将夕忳郁邑其佗傺兮歌声犹出夫金石虽九死其不回兮焉能忍与此终古犬羊见其如此兮众兴心而嫉妬乃遂焉而逢殃兮直如饴而受之虽萎绝其亦何伤兮耿昭质其亦未亏繄先生之颠沛兮岂其心之所惩铸楚铁以为肝兮炼越石以为肠嗟人生之不百年兮何崦嵫之易逼盖有捐之而修兮有顾之而促雍门刎而死越兮莫敖瞑而入吴盖自古而有之兮匪先生独罹乎此辜既死贤于生兮又舍是将焉索彼忍诟而苟存兮宁不为之泚额睠先生之遗祠兮历春雨与秋霜云油油其长垂兮兰总总其犹芳余何为而大息兮感先生之义也跪敷袵以敶辞兮亦表予之志也 

　　○拟圣驾再祀山陵尽蠲昌平州今年田租守臣谢表 

　　万历十一年某月某日臣某恭遇　圣驾再祀山陵书蠲昌平州今年田租谨奉　表称谢者伏以　大孝飨亲载举秋尝之典　至仁闵下爰敷春煦之恩编户驩腾穷檐忭舞臣窃观前代间亦蠲租一见于元封而泰山之登何义再行于神爵而甘泉之幸无名既于礼为不经故虽蠲而非惠孰如今日独迈前踪钦惟　皇上事亲如天保民若子雨露濡而霜露降时动孝思五月谷而二月丝频勤慈念是以凉飙应节祀事再修精禋方展于园陵轸恤遂周乎黎庶谓昌平之地比属宸游勑今岁之租悉行蠲免以不惊之徒御曾何供亿之烦乃惟正之常供顿罢征输之令即周王之大赉何以加焉彼汉帝之赐租方斯蔑矣臣心劳抚字惭治效之未闻政拙催科患民逋之日积欣逢帝泽共效嵩呼伏愿体　列圣之心诞敷厥德推一州之爱益广其施含而游鼓而嬉四海歌太平之　天子昌而炽寿而富万年祚有道之曾孙臣无任云 

　　○拟恭进重修大明会典表 

　　臣某等恭奉　勑旨重修　大明会典今巳成书谨奉表　上进者臣诚惶诚恐稽首顿首上言伏以　圣王垂统于昭燕翼之诒　明主绍天载睹鸿谟之定礼缘义起典以时成窃惟历代之兴各备一王之法虽质文繁简随世推移而斟酌变通与治同道盖自唐虞而下其法简惟周之六官为详繇汉晋以来其法繁惟唐之六典为约至于我明之作法实监周唐以折衷　皇祖有诸司职掌之颁制作一新于草昧　孝宗有大明会典之辑经纶大备于重熙自是代更　四朝岁逾六纪条例既为之日益法守亦因而渐更正当神化之时适际綦隆之会我　皇上德迈三皇五帝统承二祖　九宗焕乎文章兼　圣明之述作丕哉承显觐文武之烈光谓会典一书先猷特重不以时而修治壬戌之旧籍裁嘉靖巳酉之新编臣等爰率羣工袛陈绵力抽书虎观纵观金匮石室之藏载笔石渠徧考庶府诸司之令仍其故事而益以近规提其大纲而分为众目百度之鸿纤毕备累朝之沿革具存譬齐政之有玑衡三辰四游疏而不漏犹治丝之有经纬千条万□□而有章此岂臣等□□微才敢与弥纶之事□□鸡小□能窥造化之全良皆取自　上裁一遵　宸断依经作传或可窃比于素臣以筵撞钟终恐未通其条贯惟愿多闻建事主善为师不愆不忘继序有光于假乐尔弥尔性卜年远过乎卷阿臣无任云云 

　　○读太仆寺志题后 

</div>
    <div class="pagination">
<a href="李文节集_page23.html">上一页</a><span>...</span><a href="李文节集_page19.html">19</a><a href="李文节集_page20.html">20</a><a href="李文节集_page21.html">21</a><a href="李文节集_page22.html">22</a><a href="李文节集_page23.html">23</a><span class="current-page">24</span><a href="李文节集_page25.html">25</a><a href="李文节集_page26.html">26</a><a href="李文节集_page27.html">27</a><a href="李文节集_page28.html">28</a><a href="李文节集_page29.html">29</a><span>...</span><a href="李文节集_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
