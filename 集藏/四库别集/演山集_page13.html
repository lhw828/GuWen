<!DOCTYPE html>
<html>
<head>
    <meta charset="UTF-8">
    <title>演山集 - 第 13 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>演山集 - 第 13 页/共 35 页</h1>
    <div class="content">







　　演山集巻六
　　钦定四库全书
　　演山集巻七　　　　　　　宋　黄裳　撰律诗
　　秋暑喜雨
　　不害为霖傉可收烦襟岂惮暑相投水帘槛外霏霏昼银汉云中防防秋别馆休论欹客枕钓潭尤忆看渔舟催成天色絶如璧白酒黄花欲上楼
　　试院中秋夜月
　　秋色中分夜金行旺气中迩遐人望别内外桂华同澄澈曾经雨娉婷欲御风三人欢已断犹锁武成宫
　　贡院上元
　　精舍喧哗外华灯想望中管弦何处客帘幕去年风好斁随尘起悲欢覆手空蟾光无内外自与此心同
　　还乡有感
　　别来身在利名边三十春风两少年问劳只闻新子弟悲欢还见旧山川客尘况味今无念雨露情懐夙有缘不向洞霄归未得此官犹是地行仙
　　和章枢宻西斋
　　公余谁解憇劳生不动天机性自灵道骨对山尤更好梦魂闻雨易为醒谩抛芽雪归仙鼎只把筌蹄看圣经还顾一源无去住双梧惟有翠盈庭
　　次陈子真见别
　　懒散先生恐是仙防时来上鉴湖船水云共赏更谁可气槩相投还自然忧乐未当随外物穷通何必问他年解顔一笑樽前话各向闲中见性天
　　行轩犹逺五云溪烟雨霜风去鲁迟净眼看山应是好北来须乞送行诗
　　观湖
　　吴国人従越国囘两舠旗鼓急相催悠悠二气已交感隠隠一声还到来银汉风波生沆瀣玉龙雷雨出蓬莱周天安用莲花漏自有潮轩与月台
　　杳冥中信自轮囘十二时行不可催才迫海门三级起忽临沙渚二龙开水头花雨凌空落日脚云旗动地来果是尾闾虚不得却还江上一徘徊
　　宻窥神化自隂阳云御雷车不可当吹倒玉山风信恶蛟龙囘首也须忙
　　十州基址难沦没二淛源流且遡洄秋信最宜吴地看雪峯飞向越溪来
　　次陈殿院逰洞霄
　　杖履相寻为爱山来朝山尽到林峦真源立己今犹古清气临人暑亦寒岩溜飞来春雨泻洞霄归去海鹏飜紫霄名位縁何事了取无中一粒丹
　　秋日苦雨
　　漫漫云无隙纷纷道有芽乆懐旸谷日空想暮天霞睡美夜声碎坐寒风脚斜秋光犹未尽相望有黄花
　　聴隠士琴
　　心手相忘到混成又非湘瑟与秦筝秋来独坐水边石古往谁知弦上声易度寸心闲有味难谐羣耳淡无情夕阳囘首山犹好更起松风一段清
　　送翟司业赴南康
　　乌台章防风霜劲辟水诗书日用闲万事自来如义命一麾谁去得湖山尝闻讼少公庭下但见闲多宴坐间眀月防时随太守香炉峯下看禅还
　　国子先生行最淳红顔犹足照青春神仙庐下分符逺父老乡中衣锦新【得旨焚黄】画舸欲飞初得雨烦襟如洗乍离尘従来官职清于水好为江山作主人【子乆歴官教授博士殿院司业】
　　醻友人见寄
　　才得新诗写我忧荆溪何日与君逰乆为江国三年客长忆仙公一洞秋共有幽懐堪把手谁无忙事且囘头忽乗清兴拏舟去准拟香牋作唱醻
　　寄题溪堂
　　华堂深在翠微间潋滟波光照客顔归隠输君尘外乐留题偷我日边闲心忘机后鸥相识日落山时鹤自还小艇得鱼无事了歌声移向荻花湾
　　送柴伯通归衢梁
　　晚入荷华一叶香羡君归兴满仙乡他年上国来须早今夜中秋别太忙虽厌风波同客路已怜松栢共秋霜东来传舍无多地勤寄新诗莫我忘
　　寄清退君章夫人
　　故人闲适地行仙林下邀谁共暮年把酒应思天际客登楼俄上水南船【清退楼在州之溪南】懒看小吏呈朝报静聴髙僧说世缘华发未输头上白更期携手剑溪边
　　春日喜晴
　　天意分明人意开便闻歌管上春台绿堤风暖投衫袖红槛花光落酒杯云结隂容俄散去蝶惊晴影旋飞来芳菲犹在无多日倚取韶光作醉媒
　　寄王之道
　　兰陵为别又多时花月妖中想见防乡国可怜犹间隔客途何故更分飞身边无事乐虽乐堂上有亲归未归欲寄新文将逺信尚须勤苦到精微
　　长乐宴遣贡士
　　贤能书扣九天门安用区区更问津周室笙歌声调古孔庭诗礼指归新吟窥清壁还为侣笑谢寒斋已作宾烝我时髦尤利市使君元是夺标人
　　逰开平书贻佛智长老
　　访我京华嵗已深化龙潭畔却相寻是空是色休排色非佛非心且洗心南望自生江上月西归谁了水中金洞霄人去宁无梦多在莲池与竹林
　　寄袁思与
　　京华为别各蹉犹幸相逢笑与歌风雅长言先进少逰従髙义故人多虽知尘境先忘累尤念宫未处和【我处其一而守其和是以千二百嵗而吾形未尝衰】行欲超然无一事便当求我向烟萝
　　与南京留守
　　裳昔年见公于霅上已辱奬借暌逺诲言今十余年矣邂逅舟过属下得见顔色喜不自禁辄书四韵奉呈少叙区区之万一
　　泽国旌麾十防秋一封曾去辱青眸吹嘘寸草风犹在倚傍长松梦未休借取谩劳闽士论召还聊寄宋王州宿源洞里南湖上似得双溪有乐不【南京有南湖亭湖有苕霅福唐有宿猿洞】
　　中和堂见双莲呈张内翰
　　两萼双房并一枝谁家姝子上西池鹊桥牛女共逰夜湘浦皇英相防时晓鉴鬬糚肩笑倚秋林同赏歩慵移行看阁老重归去花独来迎此可知
　　次大野双源水阁
　　长为双源梦旧逰西风吹动白苹秋得君昨日数聮景写我此懐无限愁但看清虚堪寄足岂须衰老始抽头小渔船上好相访烟雨中乗丁字流【龙津号丁字流】
　　送陈子真
　　木笏青衫便染尘乆思风骨始知真有无悟道何妨仕俯仰趋时只为贫静向画圗看五骥急来华省侍双亲茶园送客诗犹在空恨芳罇失故人【子真昔号懒散长巾寛袖有不复仕之意一日青衫木笏得于内庭认其风骨乆之】
　　拙翁甘与他台亷只此劳生想自占人我是非双累重古今荣辱一尘纎便逰泽国寻鲈市忽落仙帆傍酒帘案上簿书看得未养真当有智随恬
　　感旧书呈彭城太守
　　屈指朋従共怆神不知原上防囘春【昔偕舜俞郎中聨事太学同舍十有五人至今二十年惟裳与舜俞朱世英三人在尔余不逮五十与舜俞谈及此怆然久之故有是句】静缘老去忘余事乐自闲来得故人云日虽牵琳馆梦旌麾聊慰雪窻身老彭楼下人安在千古都归一笑嚬
　　观菊
　　盈盈金色带秋光淡淡仙妆只看黄尝共故人休独乐笑同今日更谁忙方嗟老取年华近尚喜花留日数长为掇繁英还为撚莫辜纎素在君傍
　　赠葛侍郎
　　三品显官知分退数株灵草对春栽已驰吏政青编上却御仙风紫府来琴写幽懐心火息酒陶和气面花开应怜仕路多华发不把松云为巳催
　　自警
　　一日少一日一年无一年顿门何处入秘旨有谁传忧乐波生水光隂箭去弦防时能得了坐卧莫忘禅
　　赠张山人
　　极数幽人百尺松嵗寒枝节引清风世途险易抛身外人事荣枯落掌中药有灵根秋转活面多和气老犹红行人借问生前事何事天津久未通
　　赠传神师
　　阙下逰多日溪边过防春数圗人欲活一笔自如神不写俗中态漫留云外身丹青如摸我道貌似山人
　　对菊闲饮
　　良辰惟有菊前杯十五蟾光已看囘白蚁酦醅凉后熟黄金菩蕾夜来开休悲往古事何在且乐去年时复来好是夕阳须管醉花丛中放玉山頽
　　题南华洞
　　数巻真经学两忘何须疑蝶更疑庄水云生计不知老诗酒光隂无限长何处猿声残客梦有时风信漏天香钟山不愧移文士信步寻幽到草堂
　　江下山居
　　不卜西湖卜此山江天方作洞天寒海门有信蓬莱近丹室无尘宇宙寛一箭昔人曾却浪五云何日便骖鸾小桥流水通幽境休向朋宾说内观【所居之山由凤凰山而至故云】
　　信步
　　闲适无他事优逰有此身禽鱼窥物性草木露天真静味祗独觉幽香还自陈行云难问信流水莫知因渔父偶相值笑谈犹及秦
　　寄梅承事
　　沧浪风绉鸭头波中有髙人养太和恠石换金清兴逺华堂收佛善缘多花街山院青春醉玉管云牋白雪歌未信闲名覊绊得试教衫色绿如何【一本作荷】
　　东山三题
　　定慧长老为二亭一轩一瞰湖上来请名予取释氏之说以命之莲之为物虽出于汚泥然其根实虚白上为花叶不可埋没不染不着人云来处虽犹汚泥然其根性本无一物发为徳行盖亦如是故北亭曰观莲夫水之有月犹人心之有性水清而静则月现人心清而静则性现故中亭曰现月由轩而下旁趋桃溪古人有见桃花而悟者故东轩曰悟桃叙既复为三赋以遗之
　　观莲亭
　　青泥藏化育红粉看芬芳照水有余态乗风无限香晚来花独盛暑后雨声凉不着故不染走盘珠自忙
　　现月亭
　　一月灭私照万水生余光成道果有性应物元无方对景妄想断凭髙清夜长超然养源士岂徒爱潇湘
　　悟桃轩
　　中无城市埃下有桃溪源灼灼发独见冥冥従混元俄忽遂出世喜跃聊开樽且共众人看迷悟休复论
　　简叔文【与叔文别且十余载一日偶揖于僧舍满髯皆白】
　　屈指当时宴笑同已更三十五春风十年忽忽成今古万事悠悠作色空别后每懐青眼客坐间俄揖白髯翁兰亭咫尺归欤好当悟浮生似转蓬


</div>
    <div class="pagination">
<a href="演山集_page12.html">上一页</a><span>...</span><a href="演山集_page8.html">8</a><a href="演山集_page9.html">9</a><a href="演山集_page10.html">10</a><a href="演山集_page11.html">11</a><a href="演山集_page12.html">12</a><span class="current-page">13</span><a href="演山集_page14.html">14</a><a href="演山集_page15.html">15</a><a href="演山集_page16.html">16</a><a href="演山集_page17.html">17</a><a href="演山集_page18.html">18</a><span>...</span><a href="演山集_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
