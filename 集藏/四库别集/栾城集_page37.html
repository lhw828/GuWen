<!DOCTYPE html>
<html>
<head>
    <meta charset="UTF-8">
    <title>栾城集 - 第 37 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>栾城集 - 第 37 页/共 114 页</h1>
    <div class="content">
　　脱遗章句事经纶，满腹龙蛇自屈伸。南驾威声传绝域，西征旧恨失奸臣。空留谏疏惊颓靡，终托诗词话苦辛。直气如云未应尽，一双嗣子亦骐ら。济南风物在西湖，湖上逢公初下车。谈笑樽前伏齐虏，旌旗门外听除书。一封未奏先焚草，三黜归来便种蔬。泪落西堂歌洒地，杉松空见岁寒余。

　　【司马温公挽词四首】

　　白发三朝旧，青山一布衾。封章留帝所，德泽在人心。未起讴吟切，来归顾托深。杨公不久住，天意定难忱。决策传贤际，危言变法初。纷纷看往事，一一验遗书。富贵终何有，清贫只自如。西州不忍过，行哭便回车。区区非为己，恳恳欲忘生。力尽心终在，身亡势亦成。遗民抛剑戟，故老半公卿。魏丙生前友，俱传汉相名。少年真狷浅，射策本粗疏。欲广忠言地，先收众弃余。流离见更化，邂逅捧除书。赵孟终知厥，他人恐骂予。

　　【送表弟程之元知楚州】

　　与君外兄弟，初如一池鱼。中年云雨散，各异涧谷居。客舍复相从，语极长欷。青衫奉朝谒，白发惊晨梳。百年不堪把，一樽欢有余。清言我未厌，昨夜闻除书。淮南早已久，疲民食田蔬。诏发上供米，仍疏古邗渠。要须贤使君，均此积岁储。径乘两桨去，不待五马车。别离难重陈，劳徕不可徐。政成得召节，岁晚当归欤。

　　【送王震给事知蔡州】

　　朝廷入忘返，冠盖如云屯。贤哉贵公子，独以民社言。西台出命书，落笔波涛翻。东台典封驳，坐惜日月奔。试剧得上蔡，高卧强东藩。早岁独多麦，时雨如倾盆。铃轩省鞭，幕府多壶樽。逡巡文字乐，斥去簿领烦。赐环行当至，坐席恐未温。三槐日成阴，富贵属曾孙。

　　【送王廷老朝散知虢州】

　　满腹贮精神，触手会众理。一废十五年，直坐才多尔。我昔游宋城，忆始识君子。簿书填丘山，宾客乱蜂蚁。出寻城下宅，屡屣床前履。清谈如锯木，落屑纷相委。解颐自有乐，置酒姑且止。逡巡破黄封，婉娩歌皓齿。风高熊正白，霜落蟹初紫。夜兰意未厌，河斜客忘起。归来笑僮仆，熟醉未曾尔。江湖一流荡，欢意日颓弛。西还经旧游，相逢值新喜。诏催西州牧，门有朱︶尼。都城挽不住，山贼近方侈。提刀索崖谷，援桴动闾里。居家百无与，王事非有已。何日却休官，复饮梁王市。

　　【送鲁有开中大知】

　　【州次子瞻韵】

　　仲连虽不仕，而非绮与园。逡巡笑谈间，屡解战斗繁。子敬识二孙，长揖鼓鼙喧。意气感周郎，振策起江村。二贤继英风，千载为高门。曾孙事仁祖，风义夙所敦。台阁余故事，父老称遗言。白发识公子，十载友元昆。婆娑久不试，俯仰色愈温。五马忽嘶鸣，朱轮夹征轩。旌旄隔河至，部曲几人存。铜虎不可留，刍狗行当燔。秋潦决河防，遗黎化惊魂。忧心念千里，何暇把一樽。西城叩门别，南风吹帽翻。嗟我限出竭，未敢逾短垣。新晴水尚壮，想见民惊奔。安得万丈堤，止此百里浑。姑尔救一境，谁当理其源。百闻贵一见，尺书为我论。 
　

　



　

　
●栾城集卷十五
◆诗八十五首
　　【送陈侗同年知陕府】

　　上书乞江淮，得请临关河。所得非所愿，亲友或相诃。丈夫志四方，所遇常逶迤。况当国西屏，形胜古来多。昆渠涌北郭，华岳垂东阿。羌虏昔未平，驿骑如飞梭。间谍时出没，关梁苦谁何。尔来一清净，西望多麦禾。魏绛方和戎，先零正投戈，秦人释重负，道路闻行歌。便当卧斋ト，次第除网罗。时时一啸咏，未用勤催科。诸孤寄吴越，食口如雁鹅。时分橐中金，何必手自摩。

　　【次韵李曼朝散得郡西归留别二首】

　　风波定后得西归，鸟鹊喧呼里巷知。未熟黄粱惊破梦，相看白发信乘危。豚肩尚有冬深味，蚕器应逢市合时。父老为公留腊酒，不须犹唱式微诗。怀印徒行尚故衣，邸中掾史见犹疑。千人上冢乡关动，五马行春雨泽随。醉里坠车初未觉，道中破甑复谁悲。西行漫遣亲朋喜，早赋陶翁归去诗。

　　【送程建用宣德西归】

　　昔与君同巷，参差对柴荆。艰难奉老母，弦歌教诸生。藜藿饱臧获，布褐均弟兄。贫贱理则穷，礼义日益明。我亲本知道，家有月旦评。逡巡户牖间，时闻叹息声。善恶不可诬，孝弟神所听。我见此家人，处约能和平。它年彼君子，岂复地上行。尔来三十年，遗语空自惊。松阡映天末，苦泪缘冠缨。子亲八十五，皤然老人星。安舆及禄养，平反慰中情。月俸虽不多，足备甘与轻。今年复考课，得秩真代耕。倚门老鹤望，策马飞鸿征。归来岁云莫，手奉屠苏觥。我诗不徒作，以遗乡党铭。〈君昔尝税居，与敝庐东西相望，武昌君见其家事，知非贫贱人也。此语未尝语人，俯仰三十年矣。因君西归，作诗言之，不觉流涕。〉

　　【次韵子瞻杜介供奉送鱼】

　　天街雪霁初通驷，禁冰开渐跃鱼。十尾烦君穿细柳，一杯劝我Ρ青蔬。寒樽独酌偶逢客，佳句相酬不用书。江海归来叨禁近，空令同巷往来疏。

　　【次韵子瞻招王蘧朝请晚饮】

　　矫矫公孙才不贫，白驹冲雪喜新春。忽过银阙迷归路，误认瑶台寻故人。访我不嫌泥正滑，留君深愧酒非醇。归时九陌铺寒月，清绝空教仆御颦。

　　【子瞻与李公麟宣德共画翠石古木老僧谓之憩寂图题其后】

　　东坡自作苍苍石，留趣松待伯时。只有两人嫌未足，更收前世杜陵诗。

　　【王君贶宣徽挽词三首】

　　妙年收贾傅，白首贵王阳。志气文章在，功名岁月长。遗孙依旧德，故吏满诸方。河朔三持节，斯民定不忘。谪堕神仙侣，飞翔鸾凤姿，旧逢黄石老，阴许赤松期。历历僧伽记，申申邓傅词。翻然归海峤，无复世人知。〈公少年过泗州，于僧伽塔中见一老僧，谓公归视祖墓，有白兔者，君当第一人及第，已而果然。既登科，见张邓公，为公言：“吾为射洪令，尉捕得一人，疑其行劫，吾觉其非是，释之，问其所从来，则山中隐者也。以药遗我曰：‘服紫药可以终天年而无病。’且约我贵极人臣。今子方且贵，慎毋笞辱道人。”公终身用其言。辙佐公于大名，亲见公言之。〉

　　从军在河上，仗钺喜公来。幕府方闲暇，歌钟得纵陪。它年老宾佐，过国泣楼台。犹有坟碑在，仍令故客开。〈今枢密安公厚卿，昔与辙同在幕府，公家方求厚卿作墓碑。〉

　　【送杜介归扬州】

　　扬州繁丽非前世，城郭萧条却古风。尚有花畦春雨后，不妨水调月明中。东都甲第非嫌汝，北牖羲皇自属翁。清洛放船经月事，急先夫绕芳丛。

　　【次韵子瞻与邓圣求承旨同直翰苑怀武昌西山旧游】

　　我游齐安十日回，东坡桃李初未栽。扁舟乱流入樊口，山雨未止淫黄梅。寒溪闻有古精舍，相与推挽登崔嵬。山深县令嘉客至，寺荒蔓草生经台。黄鹅白酒得野馈，藤床竹簟无纤埃。可怜迁客畏人见，共怪青山谁为堆。行惊晚照催出谷，中止乱石倾余。古今相望两令尹，〈谓元结与邓君也。〉文词洒落千山隈。野人岂复识遗趣，过客时为剜苍苔。五年留滞屐齿秃，一朝挥手船头开。玉堂却忆昔游处，笑问五柳应雕摧。满朝文士蚤贵达，凭凌霄汉乘风雷。入参秘殿出华省，何曾著足空山来。漂流邂逅览遗躅，耳中尚有江声哀。

　　【送杨孟容朝奉西归】

　　三十始去家，四十初南迁。五十复还朝，白发正纷然。故人从西来，鞍马何联翩。握手得一笑，喜我犹生全。别离多忧患，梦觉非因缘。惟余归耕计，粗有山下田。久糜太仓粟，空愧乡党贤。老兄当治行，令德齐高年。幸此民事清，未厌军垒偏。父老携壶浆，稚子迎道边。应有故相识，问我何当旋。君恩闵衰病，归驾行将鞭。

　　【次韵孔武仲学士见赠】

　　羡君眈读书，日夜论今古。虽复在家人，不见释手处。意求五车尽，未惜双目苦。蓬莱倚宵汉，简册充栋宇。学成擅仓，笔落走风雨。破笼闭野鹤，短草藏文虎。鬓须忽平白，儿女无复乳。知君不能荐，愧我终何补。偶来相就谈，日落久未去。归鞍得新诗，佳句烂如组。古风弃雕琢，遗味比乐府。且复调埙篪，泠然五音举。

　　【送家定国朝奉西归】

　　我怀同门友，势如晓天星。老去发垂素，隐居山更青。退翁联科第，俯仰三十龄。仕官守乡国，出入奉家庭。鹄鹭性本静，芷兰深自馨。新诗得高趣，众耳昏未听。笑我老忧患，奔走如流萍。冠裳强包裹，齿发坐凋零。晚春首归路，朱︶照长亭。县令迎使君，彩服导辎。长叹或垂涕，平反知有令。此乐我已亡，虽达终不宁。

　　【次韵刘贡父省上示同会二首】

　　流落江湖东复西，归来未洗足间泥。偶随鹏翼培风上，时得衙香满袖携。落笔逡巡看亻暴直，醉吟清绝许分题。相望鲁卫虽兄弟，终畏邻封大国齐。掖垣不复限东西，宾客来冲雾雨泥。白酒黄封开潋滟，朱樱青笼落提携。五花愧我连书判，三道高君免试题。谁遣松蒿同一谷，凌云他日恐难齐。

　　【次韵孔武仲三舍人省上】

　　君不见西都校书宗室叟，东鲁高谈鼓瑟手。偶然同我西掖垣，并立晓班分左右。龙文百斛世无价，〈属二公。〉瓦釜枵然但升斗。诸兄落落不可望，两季幸肯分余光。大孔奋飞自南乡，联翩群雁相追翔，渠家冠盖尤堂堂。

　　【送顾子敦奉使河朔】

　　去年送君使河东，今年送君使河北。连年东北少安居，慷慨怜君色自得。河流西决不入土，千里汗漫败原隰。壮夫奔亡老稚死，粟麦无苗安取食。君忧臣辱自古然，自说过门三不入。忠诚一发鬼神辅，心念既通谋计集。堤防旋立村落定，波浪欲收蛟蜃泣。二年归国未为久，故旧相看发犹黑。成功岂在延世下，好勇真令腐儒服。此时为国颂河平，当使君名长不没。

　　【席上再送】

　　人言虎头痴，勇作河朔游。黄河六七月，不辨马与牛。单车径北渡，横身障西流。虎头亦不痴，志在万户侯。徜徉历三边，归借坐上筹。腰垂黄金印，不受白发羞。此计虽落落，但问有志不。临岐且一醉，行役方未休。
</div>
    <div class="pagination">
<a href="栾城集_page36.html">上一页</a><span>...</span><a href="栾城集_page32.html">32</a><a href="栾城集_page33.html">33</a><a href="栾城集_page34.html">34</a><a href="栾城集_page35.html">35</a><a href="栾城集_page36.html">36</a><span class="current-page">37</span><a href="栾城集_page38.html">38</a><a href="栾城集_page39.html">39</a><a href="栾城集_page40.html">40</a><a href="栾城集_page41.html">41</a><a href="栾城集_page42.html">42</a><span>...</span><a href="栾城集_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
