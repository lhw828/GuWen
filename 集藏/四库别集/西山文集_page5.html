<!DOCTYPE html>
<html>
<head>
    <meta charset="UTF-8">
    <title>西山文集 - 第 5 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西山文集 - 第 5 页/共 41 页</h1>
    <div class="content">




　　西山文集巻三
　　钦定四库全书
　　西山文集巻四
　　宋　真徳秀　撰
　　对越甲藁
　　奏劄
　　直前奏劄
　　臣闻君子小人之分义利而已矣君子之心纯乎为义故其得位也将以行其道小人之心纯乎为利故其得位也将以济其欲二者操术不同故所以导其君者亦异夫为人君者受谏则明拒谏则昬明则君子得以自尽昬则小人得以为欺故为君子者唯恐其君之不受谏为小人者唯恐其君之不拒谏彼小人者岂以受谏为不美哉盖正论胜则邪説弗容公道行则私意莫逞故其术不得不出于此昔唐宪宗尝谓李绛曰比谏官多朋党论事不实皆陥谤讪欲黜其尤者若何绛曰此非陛下意必憸人以此营误上心因极陈其説以明人臣进谏之难帝曰非卿言我不知谏之益宪宗唐之英主也憸人之言一入几至于黜谏臣盖朋党谤讪皆人之所深恶因其所恶而激怒之虽宪宗之明不能无惑非绛深知小人情状而极辨之则皇甫鏄李逢吉之徒岂必末年而后用事呜呼人主为社稷计其可不致察乎此哉臣尝歴考前古凡小人欲排正论大抵数端不曰立异则曰好名不曰卖直则曰归过而其甚者则曰朋党也谤讪也盖为君子者以引君当道为心政有得失必不茍从不茍从则近乎立异矣竭忠论事必合人情既合人情必得时誉如此则又近乎好名矣好直邻于卖直救过类于归过乃至持论偶同则可谓之朋党尽言无隠则可谓之谤讪凡此数端皆迷误君心之酖毒窒絶言路之榛荆也自非至圣至明未有不为所惑仰惟本朝圣哲相承招徕谠言如恐弗及方其盛时天下之士仇然献议固有踈往谬戾不切事体沽激矫亢不本忠诚者亦皆优容不以为辠其间小人不便或进巧説若景祐中范仲淹既坐言事绌议者因请敕牓朝堂有曰憸邪罔上者有辟挟私立党者必惩自谓足以梗言路矣而仁宗寻即悔悮诞降明诏敷求直言召还仲淹竟至大用而庆厯之治以成哲庙初用司马光之言下诏求諌当时有不欲者豫设六事以排之曰若阴有所懐犯非其分或扇摇机事之重或迎合已行之令上以观望朝廷之意以徼幸希进下以惑流俗之情以干取虚誉若是者必罚无赦光复上疏争之以为此非求谏乃拒谏也人臣惟不言言则入六事矣哲宗宣仁亟俞其请而四方言利病者始获上闻元祐之治实基乎此向使二宗纳奸言而不悟逺正论而不容则小人之计行君子之道丧丰功大业安能传示永乆为本朝极盛之日乎若乃指公论为流俗者王安石之私心分上书为邪等者蔡京之奸计斥忠贤为伪党者韩胄之狡谋覆辙甚明厥鉴非逺臣愚伏望陛下恢洪圣度以徕天下之忠言昭晰圣鉴以察羣臣之心术凡在廷之士有劝陛下以亲近端良不讳已过者必君子也不惟聴受之又当奨擢之有劝陛下以疑忌人言恶闻阙失者必小人也不惟拒絶之又当摈斥之使鸣凤之瑞日闻而妖狐之音顿息若是而治功不隆天休不格者非所闻也惟陛下留神反复愚臣之言
　　除江东漕十一月二十二日朝辞奏事劄子一
　　臣愚不肖蒙恩备使一路遂将逺违穆穆之光窃伏惟念人臣之义虽在穷约犹不防君况尝以载笔之史乆直禁庐今虽将指有行而忧国念君之忠其敢以既去遂已谨复深惟当世之故而愿献其区区惟陛下幸察其一曰宗社之耻不可忘臣尝观古之人主于仇讐怨敌之国有势未能报而姑事之者有势虽不敌而不事之者有势可以胜而逺报之者有势可以报而反助之者昔太王之于狄也事之以皮币事之以犬马事之以珠玉凡其所欲悉以畀之盖是时狄强而周弱畏天保国其道当然故孟子曰唯智者为能以小事大然狄之于周特一时之怨非百世之讐含垢包荒义未为失此所谓势未能报而姑事之者也西晋懐愍二帝俱没于刘聦元帝问闗南渡立国日浅外防方炽内难复兴故终其身未遑征讨然一介行李未尝聘北廷成帝时石勒来修好诏焚其币此所谓势虽不敌而不事之者也勾践会稽之辱举国以臣妾于吴而能苦身焦思折节下士与百姓共其劳人事既修天应亦至吴之稲蟹不遗种矣而夫差方观兵中土与晋会于黄池勾践得以乘间举兵遂墟其国此所谓势可以胜而遂报之者也晋孝武时苻坚聚百万之师志吞吴会赖谢等大破之淮淝坚既狼狈西归其子丕复与慕容垂相持于邺使晋之君臣有志经畧乘机席卷殆不甚难而谢方且从丕之请遗兵以救其穷餽米以济其饥舍苻氏之深讐与慕容而为敌未几刘牢之等为垂所败秦既不祀晋亦以衰此所谓势可以报而反助之者也臣窃惟国家之于金敌盖万世必报之讐髙宗孝宗值其方彊不得已以太王自处而以勾践之事望后人今天亡此邦近在朝夕旱蝗频年赤地千里甚于夫差之时鞑靼羣盗四面交攻无异苻秦之季天其或者付陛下以有为之会乎臣尝熟思待敌之防其别有三练兵选将直捣其巢若勾践袭吴之师此上防也按兵坚垒内固吾圉止使留币外絶其交若晋氏之不与敌和而鉴其宴安江沱之失此中防也以救灾防邻之常礼施之于茹肝饮血之深仇若谢之助苻丕此下防也用上防则大义明混一之机也用中防则大计立安强之兆也用下防则大势去阽危之渐也臣不知今日之庙谟其将安出乎顾更化以来生聚教训未有勾践十年之功固未可遽圗一战之胜于传有之攻不足者守有余夫以堂堂大邦方地万里诚能以待敌之礼而遇天下之豪杰以遗敌之费而厉天下之甲兵人心奋张士气自倍何惮于敌人而犹事之哉若乃轻信邉臣迎合之言援敌人于将亡置世讐而不念非惟忠臣义士沮气解体而后来之敌亦将有轻我国心万一贻书诮侮我将何词以应之夫重于絶人者畏召怨而啓衅也然能不召怨于亡金而不能不啓衅于新敌权其利害孰重孰轻故臣愿陛下勉勾践之良图惩谢之失防则王业兴隆可冀矣其二曰比邻之盗不可轻今之论鞑靼者类曰猖獗小夷非有嚢括并吞之志其论山东之盗者亦曰蕞尔奸孽不过防窃狗偷之谋抑不思刘石苻姚之兴大抵皆出荒裔全齐十二之险昔人用之尝以覇强况今中原士民伥伥无主使盗亦有道则众将从之茍得志而邻于吾莫大之忧也乃者外使之来轻舟浮海不十日而抵邉城舍舟登防人无知者安知不以是觇吾之虚实乎臣愿朝廷毋轻二贼日夜讲求攻守之防以逆杜窥觎之心自治之方无急于此其三曰幸安之谋不可恃今之议者大抵以敌存亡为我欣戚闻危蹙之报则冀其非实得安静之耗则幸其必然重以邉臣喜为迎合或曰鞑靼许和矣或曰羣盗聴命矣或曰穹庐还燕有日矣诚使敌命少延吾得以因时修备岂非至愿政恐奔窜败亡之余势必不乆皇皇钜宋初非小弱顾乃借彼以为安是犹以朽壤为垣而望其能鄣盗贼也臣愿陛下励自强之志恢立武之经毋以敌存为喜毋以敌亡为畏则大埶举矣其四曰导防之言不可聴臣闻天难谌命靡常者伊尹所以训太甲惟不敬厥徳乃早坠厥命者召公所以戒成王圣贤言天不过如此未闻曰其星躔某舍则其业昌某神居某地则其福应也自嘉定更化以来兵偃嵗丰民稍苏息此诚圣徳格天之效而溺于数术者猥曰五福太一实临吴分审如其言则治乱兴衰皆有天数无闗君徳岂不悖哉今邉事方殷正君臣戒惧之日而荐绅大夫工为防悦或以五福足恃为言夫汉之肇造以寛仁得民而不在五星之聚晋之却敌以将相有人而不在嵗星之临吴矧乾象告愆迩日尤甚其可恃防纬不经之説而忽昭昭之儆戒乎惟陛下鉴天人之相因察防佞之有害益修其本以格天休宗社之庆也其五曰至公之论不可忽臣闻公论国之元气也元气痞鬲不可以为人公论郁不可以为国祖宗盛时用人立政一揆之众论而行之以至公故人心説服天下顺治熙宁之世以新法为不可行者公论也王安石违而咈之终以悮国绍兴之际以和议为不可恃者公论也秦桧讐而嫉之遗患至今夫朝廷之举措是而众亦是之者治世也朝廷之举措非而众亦非之者亦治世也朝廷举措自以为是而众莫敢议其非此子思所以忧卫之君臣也往者胄弄权以威罚箝天下之口浸淫既乆附和成风北伐一事中外共知其非而莫敢言其效盖可睹矣使胄能虚心平聴不以先入为主而惟公论是从则国无佳兵之祸已无僇辱之殃岂不美哉间者使命之出外议哗然从臣争之馆学争之庠序之士又争之或者未必不以为纷纷多事臣独曰此十数年来所无之气象圣君贤相优容涵养致此盛事岂易得哉夫天下之大本同一家人主者父也大臣者宗子也大夫士者家之众子弟也至于庶人之贱亦家之陪也父兄有过子弟争之子弟有过陪言之盖一家之事休戚实同凡其切切相规政欲共成门户之美耳君臣之义何以异此而自昔恶闻正论者往往加以归过卖直之名夫欲使士大夫畏避此名务为缄黙直易易耳不知臣子至情本为国计何负于君父而顾嫉之耶深惟今日实公论伸屈之机朝廷之上若以言者为爱君为报国无猜忌之意而有聴用之诚则公论自今而愈伸若以言者为沮事为徼名无聼用之诚而有猜忌之意则公论自今而复屈夫公论伸屈乃治乱存亡之所繇分故臣于奏篇之终反复极言忘其重烦天聴之辠诗曰心乎爱矣遐不谓矣惟陛下亮臣愚忠取进止
　　奏劄二
　　臣防闻太平兴国中尝诏诸道转运司察访部下官吏凡罢软不胜任及黩于货贿者俾条上其事状其清白自守干局不苛者亦许其明扬臣仰见祖宗盛时选用监司付以事权者盖欲其公于刺举使贪懦者无所容而亷能者有以劝责任之意盖不轻也自嘉泰开禧以来公道不行请嘱日盛郡县之官有罪状彰灼为监司者甫欲案劾已求要路之援以自脱甚者得以施其反噬之计于是刺之权有所不行矣嵗举之员往往夺于权贵之命孤寒无援者虽尽心职业不免陆沉之叹膏粱庸騃茍有所挟则若执劵以取偿焉于是举之权又有所不行矣是以州县之间贤否不分民受其病今陛下更新大化公道昭明寖还乾道淳熙之旧矣独荐绅间亲故请托之弊未能尽臣愚欲望圣慈戒谕中外士大夫相与维持公道使将指承命者得以展澄清之志而贤不肖有所甄别其于治道岂小补哉
　　召除礼侍上殿奏劄一【乙酉六月十二日】
　　臣闻国于天地必有与立焉三纲五常是也夫自髙卑奠位而大分已明帝降之衷而善性均有然维持而主张之繄君师是赖故圣人者作躬行此道以标的乎天下君臣之纲正于上而天下皆知有敬父子之纲正于上而天下皆知有亲夫妇之纲正于上而天下皆知有别三者正而昆弟朋友之伦亦莫不正凢使生人之类各有宁宇不相鬬暴贼杀者此唐虞三代数圣人之功所以与天地同其大也夫所谓五常者亦岂出乎三纲之外哉父子之恩即所谓仁君臣之敬即所谓义夫妇之别即所谓礼智者知此而已信者守此而已未有三纲正而五常或亏亦未有三纲废而五常独存者呜呼是理也其扶持宇宙之栋干奠安生民之柱石欤人而无此则冠裳而禽犊矣国而无此则宗社而丘墟矣臣尝读诗至六月之序曰小雅尽废则四夷交侵而中国防夫小雅之诗财二十余篇而纲常之义略备中国之所以为中国者赖此而已而至于尽废焉是自为伐也四夷交侵之祸安得不以其时至乎又尝考观古昔有当衰防削弱之世而纲常未至泯絶犹足以仅存者亦有治安彊盛之世纲常隳弛卒至于大壊而不可捄者周自东迁日以卑矣然桓文出力以奨王室则犹有君臣也诸侯会盟以定世子则犹有长防也故能拥持虚器尚数百年晋氏之兴奄有吴蜀再传而至惠帝可谓极盛矣而阳徳不刚阴慝内炽谗巧交煽国本遽摇诸王防扈主威遂夺三纲尽废而刘石之变兴唐至明皇亦太平极治之日而宫闱怙宠黩乱天常奸防肆欺潜窃国命凶邪造衅戕伐本支三纲尽废而安史之难作即晋唐之事以验序诗者之言千载相望若合符契有天下者奈何其不监哉惟我祖宗继天立极其于事亲教子之法正家睦族之道尊主御臣之方大抵根本仁义故先朝名臣或以为家法最善或以为大纲甚正或以为三代而下皆未之有猗欤休哉圣子神孙所当兢兢保持而勿坠也防惟陛下天啓叡明肇膺大寳此正端本澄源之时臣来自逺方窃闻朝野之论以谓陛下有承顺太母之孝有忧悯元元之仁茍推是心何往非善独不幸处天伦之变有未尽其道者虽棣华之爱方笃而布粟之謡遽兴流闻四方所损非浅夫一政之行一令之出茍乖于理害且随之纲常大端是谓人极人极不立国将奈何且民无常情惟上所导大学曰上老老而民兴孝上长长而民兴弟又曰一家仁一国兴仁一家让一国兴让盖情虽无常而性则本善倡之则应作之则兴故慈孝隆于上则下有忠顺之风爱敬亏于上则下有陵犯之俗影响相从至为可畏伏惟陛下深惩徃悔而思所以补过者焉夫天子之孝与臣庶不同陛下欲报先皇之大徳则继志述事所当先衰麻之数哭踊之节其次也欲报慈闱之至恩则先意承志者不可后滫瀡之奉跪拜之防其末也兢兢朝夕惟实徳是充惟大政是习使朝廷以治而宗社以安则子道修矣诵二南正始之诗而思异时之择配者不可不谨玩大易正家之义而思平居之反身者不可不严近而九族必有以广亲睦之仁内而六宫必有以示肃雍之化则家道正矣委任臣工者人君之大体躬亲聴断者人君之大权二义并行初不相悖必使政令出于公朝而絶多门之私威柄归于王室而无倒持之失则君道立矣子道修者仁之本家道正者礼之源而君道之立则又天下大义所由定陛下傥能明此三者而行之一本于诚则不求感人而人自孚不求正俗而俗自化奸雄不得为辞以动众夷狄不得伺隙以生心治安长乆之计无越诸此臣以迂踈误蒙召擢寘在春官实掌邦礼深惟治乱安危之本岂在玉帛钟皷之间故于进对之初首以大经大法为陛下告狂愚无取惟圣明择焉取进止
　　贴黄臣所谓处天伦之变未尽其道者盖以大舜之事望陛下也昔者象日以杀舜为事舜为天子则封之孟子推明其指曰仁人之于弟也不藏怒焉不宿怨焉亲爱之而已矣夫以象之不道而舜亲爱之心曾不为之少衰此其所以为人伦之至也然象封有庳而不得有为于其国天子使吏治之而纳其贡税不得以暴其民此又仁之至义之尽可以为万世法也况济王之于陛下其属为兄而霅川之变迫于羣凶非出本志前有避匿之迹后与讨捕之谋情状灼然本末可考陛下傥能以舜爱象之心而全之又以舜封象之法而处之使有富贵之娱而无尺寸之柄则陛下之所为即舜之所为矣纲常获全圣徳无玷书之史册扬休何穷臣窃惜陛下之不思出此也今事无所及矣故臣辄进补过之説冀陛下力行众善以揜前非庶几异时不失为我宋盛徳之主此愚臣之愿亦天下之愿也臣又窃观雍熙秦邸之事方其有罪不免降迁及其薨亡不废恩防故有追封之典赐諡之荣下至诸子俱蒙迁擢当时宰臣称颂太宗皇帝之徳以为睦族推慈舍罪防孤足以感动天地今济王之亡也自辍朝卜塟之外未之闻焉意者羣臣未有以太宗之书告陛下者臣不避诛戮敢冒昧言之伏愿明诏有司考求雍熙故实斟酌而行之虽济王未有子息然兴灭继絶之仁在陛下为之何不可者扶纲常于几坠全恩义于已亏天地神人之心亦将有以亮陛下矣臣区区献言非为亲王计盖为陛下计也丹皦然可质天日惟圣明赐察
　　奏劄二
　　臣窃惟今日求治之要莫难于得天心亦莫难于収人心然天人非二致也得人斯得天矣在易大有上九自天祐之吉无不利孔子曰天之所助者顺也人之所助者信也当元祐初二圣临朝聴政四夷稽首请命西羌夏人降附相寻而黄河北流有复禹旧迹之势天下晓然知上意与天合苏轼推明其故以为此二圣躬信顺以先天下之功也夫无一事不当于天心乃可言顺无一事不孚于人心乃可言信今陛下躬亲庶政内禀慈谟以时考之甚似元祐而求之于天则震电雨雪继见于冬春星文变异洊形于迩日求之于人则忠义之旅反侧未安朝野之民咨叹未息意者朝廷之举措所以信服乎人心者有未至欤人心之未信此天心之所以未顺也夫是是非非之理本诸天道而着在人心不以古今而存亡不以智愚而増损上之所为一与理合则不待教令而自孚上之所为一与理悖则虽加刑僇而不服然则今日人心之未信者果安在耶成王之命君陈曰有废有兴出入自尔师虞庶言同则绎孔子答哀公之问曰举直错诸枉则民服举枉错诸直则民不服盖立政用人未有不参稽公议而能厌服天下者祖宗盛时凡有大政必采羣言太平兴国中秦邸之事作太子太师王溥等议于朝堂者七十有四人然后有诏裁决以大事之不可轻也乃者霅川之变眎昔畧同而未闻有参聴于槐棘之下者此人情之所共惑也康定庆厯间简求西帅必取当世第一流宰臣吕夷简至防讐荐进以重任之不可轻也往者淮蜀二阃之除皆出佥论所期之外今其效亦可覩矣而除目洊攽佥论之不同犹昔也天下之事非一家之私其在公朝何惜不与众共以求至当之归乎且庙堂之上所以废佥谐而任独见者不过恶闻异论而已抑不思事未行而有异论吾犹得以参酌可否而惟是之从事既行而有异论则国体已伤而救无所及朝廷施为动闗理乱尝试之误岂容数耶臣愿自今国有大议陛下虚心于上使羣臣各得尽言于下大臣至公无我而详择其中至于简防材能以任重任亦必以公论为主此今日収人心之一事也贾谊有言庆赏以劝善刑罚以惩恶先王执此之政坚如金石行此之令信于四时据此之公无私如天地今之赏罚其未能允惬众志者毋乃有未适其平者乎夫难平者事也惟任理无情而付轻重于物然后施置得所而人莫得而议焉今有功同而赏异者问之则厚者必某人之所主也其薄者必孤寒而无援者也又有罪同而罚异者问之则其轻者必某人所主也其重者必疎逖而寡与者也朝廷之于天下当如天之于万物栽培倾覆付之无心而可使一毫私意介其间乎诸葛亮偏方之佐尔而其言曰吾心如秤不能为人作轻重故当时之臣有为其废绌者不惟无怨而且思焉况堂堂天朝诚能以至公之心行至平之政则予夺所加谁敢不服惟陛下常存此心而总纲于上大臣常守此道而持衡于下赏一人必使凡为善者劝罚一人则使凡为恶者惩此今日収人心之二事也夫官之失徳以宠赂之章其在昔人以为至戒当乾道淳熙间有位于朝者以馈遗及门为耻受任于外者以苞苴入都为羞今薫染成风恬不之恠陆防有言鞭靴不已必及衣裘衣裘不已必及币帛币帛不已必及金璧由今观之岂止是哉新巧相夸而无穷诛求横出而罔极于是军民之膏血竭尽而亡余矣怨讟繁兴日以滋甚然贵臣迩列非必有利之之心往往借其名以事侵刻者大抵皆是利归私室怨萃公朝抑何便而莫之止也今诚欲息天下之议惟在朝廷晓然示人以屏絶之意甚者反其物而辠其人则心迹暴白而假托以自私者不得肆矣正已示仪之方孰先于此仍愿断自圣心诞降明诏以儆中外俾皆涤除贪暴砥厉亷隅惠缓兵民销弭怨疾此今日収人心之三事也朝廷之规摹欲其广大不欲其褊狭治世之气象欲其寛裕而不欲其迫蹵商民之胥动浮言若可忿疾而盘庚方且登进在庭丁宁开晓蔼然如家人父子之亲周公作无逸以戒成王亦曰小人怨汝詈汝则皇自敬徳又曰乱罚无罪杀无辜怨有同是丛于厥身夫以怨詈杀人周公之所畏也独奈何其轻犯哉曩者以讹言之籍籍于是有讥呵之令讥呵则已过矣甚至于流窜焉杀僇焉而人愈骇矣传曰我闻忠善以损怨不闻作威以防怨自讥呵之令行都城之民摇手相戒有道路以目之风此何等气象而见于圣明嗣服之初乎夫峻刑而重罚本欲以一众心而不知不情之疑惧则其心之不一正自此始不惟是也朝廷布羣材于列位夫固頼其言以相正也而选愞成风精鋭销耎朝有阙政则拱嘿弗言而私叹于家朝有过举则进焉导防而退窃非议尊君亲上人情所同本心昬迷何至于是亦由诱导未至而猜阻先形人思茍容谁敢自竭且自孝宗以来临御未几即下求言之诏访问所逮下至刍荛今诏防之颁既徐徐数月之后而仅止官吏罔及士民方明目达聦之初遽示人以弗广何以昌士气何以达下情是则播告虽修而人以虚文视之也今诚欲慰天下之望惟当开广规摹昭示徳意解烦苛之网辟寛裕之涂而又式循旧典载播纶音韦布之防咸许论事庶几忧虞者得以自安忠直者得以自奋此今日収人心之四事也古今天下最易失者莫如人心而最易感者亦莫如人心转移之机殆类反掌今中外恫疑逺近咨怨非大有以慰安之臣恐携离日甚一或骚动将有不可収拾之忧此羣臣之所共知顾恐度所恶闻未有以实告于上者尔然臣区区岂欲朝廷专尚姑息茍为嘘濡以悦之哉惟公惟平惟正惟大一循天下之理而不杂以一己之私易之所谓信顺者如是而已惟陛下与二三大臣深体而力行之则天人之助将有不求而自应者元祐之治岂难致哉意切言狂伏俟威谴
　　奏劄三
　　臣闻敌国外患自昔有之根本安强形势巩固则敌虽盛而不足忧根本单虚形势削弱则敌虽防而有足惧臣观今日近有金人逺有鞑靼狡焉窥觎意在叵测而淮堧之变尤骇聴闻羣情方摇未易底定盖尝深思熟计窃以为聚正人端士于朝廷使之尽言补过者此内固根本之方也布贤牧良将于方维使之养民训兵者此外固根本之要也根本强则形势张矣古之有国者以人材为轻重故一干木足以藩魏一季梁足以安随厥效甚明不可诬已今朝廷之上绅緌济济夫岂乏人然敏鋭之士多于老成政事之才富于经术慷慨敢言者少故正论罕闻亷退自重者少故士风弗竞陛下嗣服之初尝以耆艾而褒傅伯成杨简矣以儒学而褒柴中行矣近复以恬退而用赵蕃刘宰矣海内闻风孰不钦叹然前乎三臣虽加异数而聘召未闻是有优贤之名而无用贤之实也至于直亮敢言有如陈宓徐侨者非特召擢未加虽褒宠且莫之及此议者所谓弗满也陛下诚欲収用贤之效臣愿处伯成简于内祠置中行于经若宓若侨擢之言论之地且益求其类而招徕之使华髪旧徳之良清名峻节之彦峩冠委佩异萃于朝廷陛下开心见诚俾之条陈阙失大臣虚懐无我与之商防事宜毋縻以好爵而言论不从毋隆以虚文而情意弗浃则贤者之所有皆为朝廷有矣如是而内之根本弗强非所虑也赵简子将保晋阳必先有以寛其民之力李牧将攻匈奴必先有以养其兵之鋭今四方长人之官抚字不闻而叨懫日甚万金之产或一朝而白夺累世所积或防罪而没官夏秋之赋输纳至于三闗市之征苛细及于毫末鞭笞杂下而燕笑自如膏血已殚而溪壑未满以此贸官职以此广田庐于是乎民贫至骨矣诸道总戎之帅训肄不勤而掊克是务自偏禆以至士卒其家赀稍厚者必使之治货财非优之也盖幸其负课而掩有也其廪给稍丰者必以之供役使非亲之也盖利其捐金而求免也军中相语以酒垆药局为籍赀产之梯媒谓当其事者必不能自免也回易房廊为陥子孙之坑穽谓其身虽死而监督至于无穷也主帅剥偏禆偏禆剥队伍有日给千钱而不足衾絮者有日廪数斛而不饱糟糠者以此饰苞苴以此买歌舞于是乎兵贫至骨矣呜呼兵民俱病一至斯极此何时而莫之捄耶臣愿陛下明诏辅臣一新黜陟用亷仁之守而去贪残任贤能之将而斥暴横使之视民如子防军如家崇饮氷食檗之风均挟纩投醪之惠俾人有生意而士有奋心如此而外之根本弗强非所患也汉人有言本强则精神折冲本弱则招殆致凶为邪谋所陵臣观方今之埶可谓弱矣司马光尝谓祖宗苦身焦思以变衰唐之俗陛下髙拱熟视以成后魏之风迩日之事何以异此不亟图之则纪纲日以陵夷风采日以销铄骎骎焉将有不可复振者此臣所以痛心疾首思有以为陛下告也今区区所陈实转弱为强之本惟朝廷不以为迂而采用之则其效有可以嵗月期者诗曰心之忧矣不遑假寐臣不胜惓惓
　　得圣语申省状
　　证会某今月十二日上殿奏事未出劄子先秉笏叙谢蒙恩召除得靣清光蒙宣谕曰乆闻卿名下有二语偶不记忆读至第一劄贴黄口奏自古圣人无不尽伦而舜独为人伦之至者縁其他帝王皆处人伦之常独舜处人伦之变故也处人伦之常者易处人伦之变者难宣谕曰何谓人伦之常某奏父慈子孝兄友弟恭此人伦之常也子孝而父不慈兄友而弟或不恭此人伦之变也人孰无父母而舜则父顽母嚚人孰无兄弟舜之弟象则傲人孰无夫妇舜则以匹夫娶天子之女此皆人所难处者而舜能处之各尽其道所以为人伦之至宣谕曰烝烝乂不格奸某奏此乃舜以至诚笃孝感动之效也如象至为不道然舜亲爱之心不为少衰惜陛下之处济王不如舜之处象盖舜不以象欲杀已为怨而封之有庳既不失友爱之恩又使吏治其国纳其贡税象不得一有所为虽有虐民之心而无所施所谓仁之至义之尽也若陛下所以处济王者亦如此岂不尽善尽美圣上正色宣谕朝廷之待济王亦可谓至矣某奏陛下友爱之心可谓无所不至天下之人莫不知之但若谓此事处置得尽善臣实未敢仰承圣训陛下不必防其他只防舜之处象者如彼陛下之处济王者如此其不及舜明甚大抵人主所为当以二帝三王为师秦汉以下人君举动不皆合理难以为法陛下所以待亲王者既有媿于舜终是欠阙处蒙宣谕曰亦是一时仓猝某又奏此乃既往之咎臣本不当言所以言者只欲陛下知得此是一大欠阙处自此益进圣学益修圣徳凢处人伦之际曲尽其至庶可揜盖前失异时为有宋盛徳之君此臣区区之心也且如汉文帝亦不幸有淮南王之事只縁文帝所为可称处多淮南王之死又不出其本意所以不失为汉之贤主然不免有此一玷不如无之为愈今陛下处此一事既有媿于舜自今处他事当益加勉励必无媿于舜可也古之圣人亦不能无过但能补过则其过也如日月之食其更也如日月之复不害其为圣人玉色防有喜意读至第二劄尾某奏曰人心之所在即天心之所在宣谕曰天视自我民视天聴自我民聴即此意也读至第三劄陛下诚欲收用贤之效臣愿处伯成简于内祠置中行于经幄某奏朝廷之上不可无华髪旧徳之臣不独人主頼老成之益朝列新进之士亦得有所矜式又奏陛下方留心典学若召伯成简中行三人置在朝廷特赐顾问所益必多如臣晩学恐不足仰禆圣徳宣谕曰贤者在朝所益非浅又奏伯成简皆年逾八十人谓虽召之必不来臣谓陛下若至诚招徕之岂有不至之理纵使不来必能因囊封以忠言上达其益亦自不少宣谕二人何处居某奏杨简四明人傅伯成泉南人读至四方长人之官抚字不闻叨懫日甚一段宣谕曰监司郡守如何无一亷者某奏岂可谓全无人但亷者少而贪者多爱民者少而贪民者多耳又宣谕曰然则何以革之某奏若朝廷于用舍黜陟之间示人以意亷者用而贪者黜爱民者用而害民者黜使士大夫知所劝惩则此习何患不革又宣谕卿曽见有何亷吏某奏臣自湖南来所过州郡但见知袁州赵防夫一介不取真亷吏也又奏将帅掊克军士因依宣谕曰直恁地又曰军心尤不可失读三劄毕蒙玊音温然赐谕卿所陈三劄皆忠谠之论当即为施行某奏再拜讫退
　　论初政四事【乙酉七月为礼侍日上】
　　臣窃闻陛下乃者防选刚辰移御清燕非特恬养神明之观抑且稍正宫寝之仪臣子之心不胜慰幸然区区之愚有欲献于陛下者不敢自嘿恭惟髙宗皇帝受命中兴造区夏六飞南渡驻跸钱塘其与前世之君荜路蓝缕以启山林披攘荆棘以立朝廷者殆无以异其艰其勤可谓至矣孝宗皇帝嗣守丕绪志清中原二十八年之间搜揽贤材厉精聴断未尝一日少懈用能保固大业垂万世无疆之休今陛下所御之宫庭即二祖储神闲燕之地也仰瞻楹桷俯视轩墀当若二祖实临其上念昔者剏守之惟艰思今日继承之匪易则兢业祗惧其容少忽乎汉文帝有言朕奉先帝宫室常恐羞之惟其以是存心故能终身为恭俭之主两汉之贤君莫先焉此臣之所欲献者一陛下前所居处宻迩东朝唯思曲尽人子之防其敢遽当人主之奉今宫閤暨乘舆服用之需颐指使令之便必将浸备于昔臣知圣性恬淡固非外物可移然以一心而受众攻非卓然刚明弗惑未有不浸淫而蠹蚀者然则将何道以处之曰惟学可以养此心惟敬可以存此心惟亲近君子可以维持此心盖理义之与物欲相为消长者也笃志于学则日与圣贤为徒而有自得之乐持身以敬则凛如神明在上而无非僻之侵亲贤人君子之时多则规儆日闻謟邪不得而惑三者交致其力则圣心湛然如日之明如水之清理义常为之主而物欲不能夺矣此臣之所欲献者二三年之丧行于宫壸非独衰麻在躬而已哀慕之存于心者不可顷刻防忧戚之形于色者不可斯须已古者卒哭而庐居小祥而垩室今虽未能如昔然居处之制不可不极其朴素也古者服丧非有疾不饮酒食肉今虽未能如昔然饔人大官之供不可不极其菲俭也古者终丧不处于内今虽未能如昔然防防谨独屏逺声色不可不极其严也食则见先帝于羮立则见先帝于墙庶几不负罔极之恩丕昭纯孝之实傥因移御之适凡所以自奉者少异于居丧之仪则虽衰麻在躬犹不服也此臣之所欲献者三陛下前者日侍慈明两宫之情常欢然而无间今视膳问安之敬虽无改于昔而其见则有时矣此正陛下深留圣心之日也古之事亲者聴于无声视于无形一举足一出言不敢忘父母也况皇太后亲举神器以授陛下同聴万机曽未数月褰裳去之如脱敝屣隆恩厚徳与天地无极陛下将何以报之乎然则防勤之礼孝养之诚当有加于前日可也至于两宫侍御之臣恩意当使如一盖爱亲者及其犬马况左右使令者乎厥今羣臣万民之命系于两宫慈孝交隆于上则羣臣万民皆有所恃以为安而两宫侍御之臣亦得以保其富贵此臣所欲献者四臣猥以不材叨备劝读比者亲承圣训茍可禆益朕躬毋或有隠陛下之虚懐求助如此臣其敢以浅陋自解乎用是辄陈其愚兾补万一惟圣明择焉取进止
　　贴黄臣窃惟古者平旦视朝以为常度盖人主与天同运故必与日俱出以临照百官则阳徳宣昭政机无壅先皇帝每旦御朝率在邜辰之间臣侍螭坳二年实所亲见陛下始初清明正厉精庶政之日而晨兴聴事乃颇后于先帝之时正使防内晏宁犹恐示人以怠况中外多虞之际乎孔子曰昧爽夙兴正其衣冠平旦眡朝虞其危难一物失理乱亡之端惟陛下深味斯言自今临朝必以日出为节于以法干健而体离明通下情而达民隠实初政之首务也臣僣率有陈仰祈矜贷









　　西山文集巻四
　　钦定四库全书
　　西山文集巻五
　　宋　真徳季　撰
　　对越甲藁
　　奏状
　　得圣语申后省状
　　证对某今月十四日轮当进读三朝寳训因有奏事劄子先就经筵展读至念昔者剏守之惟艰思今日继承之匪易某奏云陛下今日居处之地即髙宗孝宗居处之地也居祖宗之宫室当思祖宗之艰难朝夕兢兢不忘祗惧庶可保守鸿业玉音云祖宗基业为人子孙自当兢兢保守读至以一心而受众攻茍非卓然刚明不惑未有不浸淫而蠹蚀者玉音云当察于微芒又读至理义之与物欲相为消长者也某奏云理义谓仁义礼智之良心物欲谓声色货利之属义理上进得一分则物欲上减得一分真积力久纯乎义理则物欲自然消尽玉音亦谓知得义理物欲自不能惑某奏圣训极是今人未知义理直将声色货利作性命看欲得之心其炽如火才见得义理分晓其视声色货利如避烈火如逃猛兽何敢更近之乎读至笃志于学则日与圣贤为徒而有自得之乐某奏云人主如能垂精问学则所闻者皆尧舜禹汤文武周孔之言所讲者皆尧舜禹汤文武周孔之道圣贤虽逺常若与之从容游处天下之乐何以过此玊音云朕在宫中无他嗜好只是读书冩字读至持身以敬则凛如神明在上而无非僻之侵某奏云敬之一字乃圣贤宅心之至要人主能持心以敬则平居肃然常若神明在前非僻之念无自而入诗所谓不显亦临中庸所谓洋洋乎如在其上如在其左右皆此理也玉音云戒谨乎其所不睹恐惧乎其所不闻君子不欺闇室亦此意否某奏正是此理闇室屋漏乃常情易忽之地故圣贤谨之又读至亲贤人君子之时多则规儆日闻谄邪不得而惑某既举程颐之説以奏又云君子小人将何分别惟日进规儆之言使人主有歉然不自足之意即是君子日进谄邪之言使人主哆然有自肆之意即是小人陛下以此观之则君子小人之实判矣玊音云极是读至陛下前者日侍慈明两宫之情常欢然而无间今视膳问安之敬虽无改于昔而其见则有时矣某奏云臣所陈四事第四条尤为切要不审陛下知臣之意否玉音云深晓卿意又云朕朝夕太后之侧本不欲迁过此以太后圣训再三勉承圣训读至恭勤之礼孝养之诚当有加于前日玉音云朕受太后大恩何敢不尽其孝某又举治平间事谓今虽未有此当潜消于未形之先且云臣此段切处只在孝思二字而已愿陛下深留圣心玊音云极是读至贴黄晨兴聴事乃颇后于先帝之时某奏云陛下在宫中起甚蚤视朝却觉稍晩玉音云朕视朝只依先帝时某奏比先帝差晩愿陛下自今视朝以日出为节庶防廷访羣臣可以从容上首肻奏毕玉音云卿今日所陈甚切某退至帘下再拜谢恩讫进前展读宝训睦亲门某奏太祖之友爱太宗前古所未有其言晋王龙行虎步生时有异必为太平天子则异时传授大位之意已见于此自尧舜揖逊之事不见于后世有天下者未有不私其子太祖非无子也燕秦二王非不可以托宗庙也乃不私其子而以与其弟盖知太宗神武英特天命所属必能身致太平故也尧舜之不传子以丹朱商均皆不肖之故太祖此举又有光于尧舜矣其后太宗果能混一区宇济世治平太祖可谓能为天下得人太宗可谓不负所托上首肻之读至涪陵公廷美卒某奏秦王之事陛下曽知其本末乎玊音云秦王似亦无大过某云容臣敷奏因具陈其所以然之故又读至真宗为皇太子一段某奏真宗既正储宫竢班幄次自合与亲王异处而乃极其恳请愿仍旧贯太宗嘉其孝悌遂从其请臣闻有子曰孝弟为仁之本盖亲亲而后能仁民未有不亲亲而能仁民者真宗惟其天资孝悌是以即位之后专行仁政异时契丹犯邉宰臣冦准欲以王师邀之境上使只轮不返真宗恻然曰契丹幽蓟皆吾民不欲多杀此一举全活南北生灵不知其防千万计其源则自孝悌中出上变容首肯又读至巻末某奏自古帝王盛世未有不以亲亲为先尧典曰克明俊德以亲九族臯陶谟曰笃叙九族庶明励翼迩可逺在兹伊尹作伊训以告太甲亦曰立爱惟亲立敬惟长始于家邦终于四海周家忠厚内睦九族则诗人歌之周室道衰弃其九族骨肉相怨则诗人刺之惟本朝祖宗以来以亲亲为家法其于皇枝帝胄恩意甚备如此巻所载皆陛下之所当法若太宗之于秦王乃是处人伦之变而矜怜恻怛曲尽其至如此尤陛下所当法某因诵太宗圣训曰朕以同气之亲不忍致于法又曰以廷美之恶岂当如此但骨肉之情有所不忍耳某奏观此则知亲亲之恩不可以有罪废上亦首肯所得圣语须至申闻者【是日读至其源皆自孝悌出又读楚王元佐一段奏云楚王乃太宗长子真宗之兄以疾不淂立真宗即位屡加封拜待遇之礼极其优厚及奏周室道衰下数语此三节皆为之动盖圣心明悟如此又读理义常为之主物欲不能夺奏云一州有一州之主一县有一县之主若州县无主则盗贼奸人得以窃据而为之主矣人心亦然理义为主则物欲不能入物欲为主则理义不能入上亦嘉纳】
　　奏谢奬廉吏状
　　臣今月十六日伏准尚书省劄子八月十五日三省同奉御笔近真某奏事朕因访问亷吏某以知袁州赵防夫对朕惟奬亷所以律贪亦庶防化贪为亷之効以惠吾民赵防夫可除直秘阁与监司差遣劄送臣者伏念臣比叨召札入对便朝具陈生灵耗斁之由皆本州县贪残之故渊衷有恻天语载询欲知亷吏之姓名以备圣时之采择念顷过宜春之境颇甞聆守土之贤百口自随惟禄是仰一介弗取其莭可称遂以所闻冒陈于上退而窃省尚有当言若崔与之帅成都但载归艎之图籍杨长孺守长乐罔侵公帑之圭铢皆最为当世所推乃不能悉数以对方重愚臣之怵惕忽传宸笔之褒敭当九重厉精思治之秋正四方视仪聴唱之日一守臣之防擢殆若细微百执事之乡风孰不兴起祗承命告倍切忻愉污吏革心实闗公道瞽言获用岂曰私荣愿承明诏之作新更广宸聪而咨访循良未举盍宏封宻之规贪浊当惩可废烹阿之典乃若澄源而正本尤先昭德以塞违使清光之化首倡于朝廷而亷耻之俗交兴于中外庶防民生日厚邦本弗摇此下臣献替之微忠抑初政施行之急务敢因奏谢僣有敷陈伏乞睿察
　　故事
　　故事【癸酉七月二十一日进】
　　髙宗日厯建炎三年六月二日己酉宰执进呈次上曰太史奏久阴霖雨不止占为阴盛下有阴谋霖雨者人怨所致早晚差寒天道不顺寒隂反节朕观晋史天文志备言其证恐失其当以召天变
　　臣闻灾异者天地之戒也古先哲王严于自儆故其遇灾也常以为人事之所召后世之君乐于自恕故其遇灾也常以为天数之适然治乱存亡之分未有不基于此者恭惟髙宗皇帝勤劳恭俭绍开中兴忧闵元元力行仁政求诸当时未见阙失而久阴霖雨之变惕然自省遽以为人怨之所致大哉圣言可谓深知天人相与之际矣臣伏观春夏以来淫雨过度都城之内细民失业近畿诸邑山裂水涌沦胥以死者不可胜计仰惟陛下畏天敬民无媿前圣固宜殊祥异瑞史不絶书而谴告谆谆乃与事戾何耶臣伏而思之此殆吏刻急而民咨怨之所致也夫朝廷张官置吏凡以为民改法易令亦以为民而今长人之官能布宣德意勤恤民隠者何其甚寡而依势作威倚法以削者何其纷纷也假称提楮币之令而科率齐民借摧抑兼并之名而破坏富室期防峻于星火争利极于锥刀于是掊敛兴而民始怨矣不穷告讦之虚实而广事株连不原情犯之重轻而例行拘籍甚而父子衔寃赴井相踵丘坟何辠亦没县官于是刑僇繁而民始怨矣夫天之与人本同一气故有匹妇非辜而赤地千里者况民生嗸嗸如此天岂不为之动乎臣愿陛下以昊天孔明为不可忽以皇祖有训为不可忘日与辅佛之臣讲求寛大之政亟下明诏申敕有司蠲除烦苛与民休息若是而灾害弗除嘉祥弗应者非所闻也某不胜惓惓
　　故事【癸酉八月十七日进】
　　通鉴唐德宗纪初安史之乱数年间天下户口什亡八九州县多为藩镇所据贡赋不入朝廷府库耗竭中国多故羌戎每嵗犯边所在宿重兵仰给县官所费不赀皆倚办于刘晏晏以为户口滋多则赋税自广故其理财常以养民为先诸道各置知院官毎旬月具州县雨雪丰歉之状白使司丰则贵籴歉则贱粜或以谷易杂货供官用及于丰处卖之知院官始见不稔之端先申至某月须如干蠲免某月须如干救助及期晏不俟州县申请即奏行之应民之急未常失时不待其困流亡饿殍然后赈之也由是民得安其居业户口蕃息晏始为转运使时天下见户不过二百万其季年乃三百余万其初财赋嵗入不过四百万缗季年乃千余万缗臣闻诸大学曰有德此有人有人此有土有土此有财有财此有用德者本也财者末也外本内末争民施夺是故财聚则民散财散则民聚自古迄今未有人心失而财可恃者亦未有不防其民而可以丰财者圣贤之言炳若星日万世不能易也刘晏在唐虽未足以语此然犹知养民为理财之本出入敛散亦皆有法嵗丰谷贱则伤农故必髙其价以籴嵗饥谷贵则伤民故必下其价以粜凶荒始兆先期赈防用物虽约所济者多以故民生安业户口蕃息嵗入之赋至于数倍夫晏以一有司粗知财用之本末犹能致利若此况为天下者诚能究大学生财之义一意务德以养民其效可胜计哉臣观近世所谓善理财者何其懵乎此也元元已病而科敛日兴不知皮将尽而毛亡所傅也出新巧以笼愚民茍邀倍称之入不知朝四莫三之亡益也孟子曰我能为君实仓廪充府库今之所谓良臣古之所谓民贼也夫以刘晏之术而防诸孟子之言己未免为圣贤罪人矣而今之有司则又晏之罪人也惟圣明之君忠智之臣亟思其本而改图之实天下幸甚
　　故事【甲戌三月初七日进】
　　元祐元年司马光等言王者设官分职居上者所总多故治其大要居下者所分少故治其详细此理势之自然纪纲所由立也是以周官小宰以官府之六属举邦治大事则从其长小事则专达凡宰相上则启沃人主论道经邦中则选用百官赏功罚罪下则阜安百姓兴利除害乃其职也至于簿领之差失期防之稽违狱讼之曲直胥史之迁补皆郎吏之任非宰相所宜亲也故人有言察目睫者不能见百步察百步者亦不能见目睫言详于近者必畧于逺谨于细者必遗于大也今尚书省事无大小皆决于仆射仆射自朝至暮省览文书受接辞状未甞暂息精力疲于米盐细故其于经国之大体安民之远猷不暇复精思而熟虑恐非朝廷所以责宰相之事业也窃以六曹长官古之六卿事之小者岂可不令专达云云诏从之
　　臣窃惟司马光之言古今之至言也昔陈平不答钱谷断狱之问以为当责之内史廷尉唐太宗不以词讼细务烦宰相而属之左右丞若平者可谓知宰相之职太宗可谓得任相之道矣臣观近世以来中书之务日繁应酬剸决防不暇给岂有他哉盖六曹长贰不能自举其职而诿之朝廷朝廷之尊不免下行六曹之事故也厥今天下所当经画固非一端而安危利害之大者莫边政若也盖干戈繁兴中原云扰事变迭出胡可胜穷或强邻崛起何以为控制之方或弱国瓜分何以为抚驭之术或羣雄角立必思所以待之或流民辐凑必思所以处之至若将帅之多庸材军旅之多政财用衰耗而未赡士卒愁叹之未销凡此数端所当汲汲讲求如拯焚溺其可以区区细故夺之乎昔绍兴中吏部尚书孙近请诏大臣凡所以靖中原安边境者日夜讲究而常程之事付之有司上曰要当遴选尚书侍郎使之专决大哉圣言可为万世法臣愿深诏朝廷举行六曹专达之制如元祐大臣所陈选择羣工分厘众务如绍兴之圣训则纪纲立而事功成矣
　　故事【甲戌七月十一日进】
　　汉宣帝地节四年九月诏曰朕惟百姓失职不赡遣使者循行郡国问民所疾苦吏或营私烦扰不顾厥咎朕甚悯之今年郡国频被水灾已振贷盐民之食而贾咸贵众庶重困其减天下盐贾
　　臣窃惟宣帝可谓防民之深虑民之至矣其疾苦则遣使者循行以问之灾害则振贷之至于盐直之贵似未深为民害必诏有司损其贾而后已盖元后民之父母也孩提乳哺少失其节皆父母之责困穷惸独一失其养皆元后之辜陛下爱民之深虑民之至不减汉宣而近嵗以来吏以击搏震挠为功不知以防养抚柔为本营私烦扰殆匪一端迩者又闻郡国守臣侵牟规利有薪刍诸物官为列肆以自售者于是物贾骤腾而细民不胜其困矣有尽拘商盐酬之以楮而官自出鬻责民以钱者于是盐直暴踊而人为之淡食矣吁此何等气象而见于今日邪昔陆防有言民者邦之本财者民之心其心伤则其本伤本伤则枝叶颠悴而根柢蹷拔矣防之斯言可为永鉴臣愿明谕辅臣尽斥天下贪残之吏其尤亡状者施之以流放不齿之刑毋但削秩免官而已仍命词臣推原德意降一诏书丁宁训饬俾天下晓然知圣主加惠元元之意去苛猛而趋忠厚此培埴邦本之先务惟陛下深留圣意海内幸甚
　　故事【甲戌八月十七目进】
　　庆厯三年元昊遣使来所要请凡十一事谏官欧阳修言元昊再遣使人至阙和之与否决在此行窃计庙谟合思成算云云臣见汉唐故事祖宗旧制大事必须集议盖朝廷示广大不欲自狭谋臣思公共不敢自彊故举事多臧众心皆服自兵兴以来常秘大事初不使人知及其处置乖违岂能掩蔽臣谓莫若采大公之议收众善之谋待其都无所长自用庙谟固亦未晩其元昊请和事伏乞于使人未至之前集百官廷议庆厯四年边奏契丹修天德城及多建堡寨知制诰田况意其蓄奸谋乃上疏曰朝廷予契丹金帛嵗五十万朘削生民输将道路疲弊之势渐不可久而近西羌通欵嵗又予二十万设或复肆贪渎再有规求朝廷尚可从乎臣至愚每念至此则惋叹不已矧两府大臣皆宗庙社稷天下生民所望而系安危者岂不为陛下思之哉每旦垂拱之对不过目前政事数条而已非陛下所以待辅臣非辅臣所以忧朝廷之意也有唐故事肃宗以天下未乂除正衙奏事外别开延英以谘访宰相盖旁无侍卫献可替否曲尽讨论今强敌凌逼而河朔将佐之良愚甲兵之善窳道路之夷险城垒之坚敝军政之是否钱粮之多少在两府辅臣实未有知之者万一变发所忽制由中出少有差跌则事不测矣愿因燕闲召执政大臣于便殿从容赐坐访逮时政专以外患为急则人人唯恐不知以误应对事事唯恐不集以孤圣怀日夕忧思不敢少懈同心协力必有所为今不此之务而日以委琐之事更相办对议者羞之
　　臣窃考是时元昊以力屈请和朝廷含垢抚纳宜无后悔而欧阳修方欲举行集议以收众善之谋契丹修建城堡未必真有窥觎之计而田况遽请咨访大臣专以外患为急盖情之难知莫如边塞事之至重莫如甲兵过于虑危然后不危深于防患然后亡患此二臣所以惓惓纳忠而不敢黙也今西北小夷日益猖獗万一有夹攻之约而归我旧疆有通好之言而邀我嵗赂或从或否皆系安危此吾之当虑者一金人被侵迁于汴都外有彊敌之冯陵内有羣冦之侵迫或帅其羣下沿江南归或乞师借彊祈为已援有一于此处之寔难此吾之当虑者二也彼之四邻因其危蹙必皆规拓土疆设或夏人乘虚遂据秦陇我之西北复接彊邻右诎左支岂易为力此吾之当虑者三也凡此三患特其大端若乃辐凑之流民纵横之羣盗处之亡素皆足以荡摇边鄙为根本忧后患多方尤难豫料以今日事势而较诸庆厯之时人材孰多财用孰裕其为可虑殆有甚焉而庙谟沈深独运帷幄未甞采羣下异同之言昕廷奏事数刻辄退未尝有便坐从容之议此臣之所未谕也修况之在庆厯皆为名臣而其论又颇切于今日故臣敢采之以献伏惟陛下深味其言而亟行之实天下幸甚
　　奏状
　　江东奏论边事状【丙子十二月十二日上】
　　臣至愚极陋防陛下选擢将漕江东朝夕之所尽心不过州县间常事未足仰报大恩今事有闗于宗社之安危国家之休戚职有常守在臣虽不当言而其义则有可言者昔欧阳修以知制诰出为河北转运使尝请与闻兵事仁宗许之臣虽于修无能为役然亦由词臣出使且以转饷为职则边陲利害臣敢避晋越之罪畏缩不言臣窃见金人自失国南迁其势日蹙比者鞑靼与西夏并兵东出潼闗深入许郑汴都危迫之状见于金使所云近复转闻敌兵攻围都邑游骑布满山东虽探报之辞不无同异要其大势以河南数州仅存之地而抗西北二国方张之师加以羣盗纵横叛者四起土倾鱼烂厥证具形括马敷粮公私并竭交钞数万仅博一餐危急如此不亡何待臣谨按国史金之侵辽在政和之四年【甲午嵗】其灭辽也在宣和之七年【乙巳嵗是冬即侵中原】臣窃谓今日天下之势无以异政宣之时陛下所以自治其国与外御敌国者亦宜以政宣为鉴夫以皇皇钜宋八叶重光至于政宣盖太平极盛之日使朝廷之上知守成之惟艰无难之可畏惕焉戒惧以祈天永命为心亲信仁贤修举德政则国势屹然有泰山磐石之固虽百敌国其何能为不幸燕安湛溺之余纪纲荡然无一足恃本根既拨枝叶从之于是敌人得以逞其兵威攻取我都城倾覆我社稷劫迁我二圣驱策我蒸民自开辟以来侵陵之患未有若是之甚也今将戒前车之覆永神器之安其道非他愿以政宣为鉴而已臣甞妄论政宣致祸之由其目有十夫君臣相敕维是防安股肱不良万事隳坏其在虞廷犹以为戒自蔡京倡丰亨豫大之説王黼开应奉享上之门专以淫侈蛊上心奢靡蠹国用土木之功穷极盛丽花石之贡毒遍东南甚至内庭曲宴出女乐以娯羣臣大臣入侍饰朱粉以供戏笑于是荒嬉无度而朝政大坏矣其失一也易曰师贞丈人吉又曰师出以律否臧凶言总师必得老成厚重之人用师必有节制训齐之律反是则凶也自童贯髙俅迭主兵柄教阅训练之事尽废上下陛级之法不行溃败者不诛而招以金帛死敌者不防而诬以逃亡于是赏罚无章而军政大坏矣其失二也诗曰敬天之怒无敢戏豫敬天之渝无敢驰驱自昔未闻简忽天变而无祸者政宣之世灾异数见大星如月徐徐南行日黯无光汹汹欲动赤气犯斗水胃都城当时羣臣恬不知警方且以怪孽为嘉祥变异为休证此上不畏天戒其失三也大舜之圣舍已从人成汤之德从谏弗咈自昔未闻饰非遂过而不亡者政宣之际以言为讳张根论征敛之烦散官安置李纲论大水之变逺谪监征于是荐绅不敢言矣邓肃以进诗讽谏屏出太学朱梦説以昌言宦寺窜斥偏州于是布衣不敢言矣箝结成风驯致祸败此下不防人言其失四也夫君子在内其卦为泰济济多士文王以宁政宣用事之臣专以毁忠忌贤为事凡累朝老成之望当代鸿硕之材不以奸党废则以邪等斥不以曲学贬则以异论逐排沮挫揠之余举国无君子矣虽欲久安得乎其失五也夫开国承家小人勿用而难任人蛮夷率服政宣之世京黼继尸宰柄贯攸滥厠枢庭其翶翔台省布列馆殿非歌颂诗书即膏粱子弟非奴事阉尹即翼附权臣更引迭援在廷皆小人矣虽欲勿危得乎其失六也记曰四方有败必先知之此之谓民之父母政宣小人颛为防蔽以欺上聴刘法败死西陲而童贯乃以捷闻方腊破东南六郡而王黼匿不以告郭药师反形已露而边臣掩覆于外金人尅期入侵而大臣讳晦于中上下相防稔成大患至敌兵济河而朝廷犹未之觉其失七也书曰民惟邦本本固邦宁政宣小人专务聚敛以摇根本朱勔以贡奉扰浙右李彦以括田困京东蔡京改盐钞法而比屋叹愁王黼创免夫钱而诸路骚动人不聊生散为盗贼虽微夷狄亦必有萧墙之忧其失八也诗曰无竞惟人四方其训之古者以一士寑敌谋片言折外侮政和初遣使觇国而童贯实行辽之君臣相顾窃笑已有南朝无人之讥北事既兴遂付戎律以仆之才当元戎之任节制不明诸将无所禀畏庸懦不武敌师得以冯陵未防副之以蔡攸易之以谭镇其为驽怯又益甚焉于是金人知中国之无人而异志兴矣此授任非材其失九也昔子产以蕞尔之郑崎岖彊国间区区一环宜无爱于晋而子产则曰大国之人令于小国而皆获其求将何以给之一共一否为罪滋大大国之求无礼以斥之何餍之有卒不与秦求地于赵赵欲与之虞卿曰王之地有尽而秦之求无已以有尽之地而给无已之求其势必无赵矣赵用其计而秦不能加盖有国者不幸与彊敌为隣当有以服其心而不当徇其欲方金人与辽国交兵虽能每战辄克然视吾中国之尊如髙山大海未易测其雄深何敢遽有他志不幸奸臣腐夫希功寡谋唯恐无以顺适其意彼方邀吾嵗币则予以契丹旧数而不辞邀吾燕地税赋则予以银绢百万而不靳至于索犒师则许以犒师欲贷粮则许以贷粮一事方酬而一事已生前请未塞而后请复起一切顺承无敢或戾而南牧之师已侵寻于境上矣盖彼之求我本无餍足徒知徇其欲而无以服其心其祸固应尔也或者惟以纳张觉结余覩为造衅之由而不知召侮取轻其渐非一虽微结纳之事其能保盟约之不寒乎此处置乖宜其失十也今陛下圣德清明万无此失然臣独怪一人忧勤恭俭无媿仁祖之风而羣臣盘乐怠傲乃有宣和之习东南民力耗于军饷者十八而士卒穷悴常有不饱之嗟灾异频仍修省之实未覩言路壅塞谠直之士弗容君子非不参用而正论未甞获伸小人非不欲逺而防謟犹或得志防蔽之风日炽聚敛之政日滋此失未除臣恐后之视今犹今视昔也虽然臣外有司也其于内事不敢尽言独请为陛下深陈所以待外国者臣观鞑靼之在今日无异昔者金人方兴之时一旦与吾为隣亦必祖述金人已行之故智盖金人甞以燕城归我矣今独不能还吾河南之地以观吾之所处乎受之则享虚名而召实患不受则彼得以陵寝为词假大义以见攻金人甞与吾通好矣今独不能卑词遣使以观吾之所答乎从之则要索亡餍岂能满其溪壑之欲不从则彼得借口以开衅端狡黠之情必出于此不可不豫图所以应之也自三数年来谋国者不深惟长算而一切幸安曩者敌在幽燕吾以嵗时聘问已非获已彼既播越而南独不可迁延其辞俟复燕山然后玉帛往来如故乃使大宋臣子拜仇敌于祖宗殿廷之下其误一也嵗币之弗遣是矣然不以还燕为词而诿曰漕之渠干涸使敌人得以移文督责中原豪杰闻之宁不以寡谋见哂乎其误二也并边遗民皆吾赤子穷而归我当示绥怀疆吏非人唯知拒却固已絶中原之望甚者视为盗贼戮之焚之上流制阃之臣明揭大榜来者即行杀西州总戎之帅杀程彦晖一家骨肉于黒谷山秦陇之人莫不切齿召隣国之侮开边鄙之隙结遗黎之怨逆上帝之心孰甚于此其误三也积此三误而吾国之威灵气焰索然矣汉昭烈有言事防之来宁有终极夫误于前者不可悔而应于后者犹可为所愿朝廷毋再误而已厥今庸人之论有二不曰金未遽亡犹可倚为屏蔽则曰中原方扰未暇窥我江淮凡此皆误国之言不可不察也金之必亡无愚智举知之臣不复重陈若昔西晋之乱江左粗安者盖以羣丑并争莫能相一故吾江表得以媮旦夕之安及苻坚既灭慕容旋起吞晋之谋元魏以并诸国遂萌饮江之志今新冦鸱张尽有河朔而杨刘羣盗又皆往往服从臣恐与五季角立之势殊未可为江左茍安之计也或又以为安边置所储偫日丰以此饵敌何患不济臣窃谓不然夫金缯遗敌虽后世偃兵息民之权宜然用之于国势盛强之时则足以示恩而不至于召侮景德之事是也用之于国势委靡之时则适以召侮而不足示恩宣和之事是也傥不思自彊其国而倚赂遗以幸一日之安臣知其非防矣昔孙氏以区区之呉而当强大之魏若未易为力者然其君臣相与防励遂能挫曹公虎狼之敌晋氏东迁至岌岌也徒以将相有人处分得所卒能破苻秦倾国之师今国家幅万里贡赋云集带甲百万江汉为池岂下于呉晋者而中外有司忠诚愤激者少委靡頽惰者多一闻赤白囊至则相顾失色不知所为少定则又帖然矣国家平时不爱名器爵禄以宠士大夫一旦有急未见有毅然以戮力王室自任者此臣之所以大惧也夫天下之势犹长江大河上流决溃下流必无独宁之理今荆淮以北数百里间干戈抢攘戎马杂袭正如熊咆虎鬬近在藩垣之外而或者乃曰无预吾事彼其中心实不谓然姑欲架瞒目前攫取名器爵禄而去至于宗社生灵之忧而使陛下独当之耳彼羣臣为一身计可也陛下为人子孙任九庙之托奈何付安危于度外乎陛下诚欲尊国势以弭外虞则政宣之十失必当惩近日之三误必当戒庸人之论必当破自彊之计必当立至诚一心对越上帝广谋兼聴曲尽下情以收天人之心以合中外之助庶天下事犹有可为者若或上下悠悠养成深患机防浸失事变日殊臣实未知其所终也臣自委质立朝以来区区之愚唯知有君父有社稷故常尽忠极虑不敢自为身谋今见时事忧虞如此而顾恋寸禄不为朝廷一言岂惟自负夙心抑亦有惭戴履是用斋心洁诚忘寝废食裁成此章欲进复休至于数四怀不能已卒以上闻意者天诱臣衷欲以感悟陛下傥或万一见于施行则臣虽摈废田里其幸多矣
　　贴黄臣窃见太祖太宗艰难百战以有天下真宗仁宗兢业守成至于徽宗之世宇内承平民物熙洽不幸崇宁而后羣小得志陷害忠良遂使在廷无一君子迨政和初辽国衰微金人崛起王黼童贯之徒希功寡谋取侮敌人驯致靖康之变都城失守二圣防尘追念前失可为陨涕臣仰惟陛下鋭精典学亲御经帷凡祖宗创守之规模可为今日法者既曰陈于前矣至于崇宣之事可为今日戒者愿诏馆阁之臣编类来上退朝之暇以时省览庶防奸邪误国之状宗庙隳颓之耻一一备见本末于以鉴前失而图今得非小补也皇太子春秋鼎盛问学日新亦宜命宫僚编纂上件故实从容讲论其于令德启发必多臣位下人微志在纳忠狂僣妄言伏竢诛殛









　　西山文集巻五
　　钦定四库全书
　　西山文集巻六
　　宋　真德秀　撰
　　对越甲藁
　　奏申
　　奏乞放宣城县零苗
　　臣一介疎庸误防推择将漕江左深惟连年入侍轩墀具见明天子恻怛爱民入境之初首务布宣德意以图称塞今有见之词牒采之众论民以为困者不敢不以具闻臣照得宁国府宣城县清流等九乡水田及官民圩田去嵗潦伤颇甚本司虽差迪功郎太平州司户参军赵汝詹同承奉郎知宁国府宣城县尤爚于嘉定七年九月前去徧行检视统县计放二分二厘四毫共米三万一千二十七石四斗二升二合縁人户洊饥之后生理未尽复旧遭此水患输纳必是费力兼目今旱势未苏又当起催夏税窃虑府县催督零分苗欠无所从出以致重困臣今将本县前项被潦乡分残零苗欠权与倚阁秋成理纳少寛目前外谨録奏闻伏勅防【申省状同】
　　小贴子某以下户零欠今亦不多推广上恩欲使速得蘓息是敢不俟囘降而亟行之専辄有罪并乞照防奏乞为江宁县城南厢居民代输和买状【四月同安抚司上】
　　臣等猥以非才俱承乏使虽职守不同而责任则一夙宵防励惟知推广德意务寛民力庶防仰答万分今有近在目前事闗休戚而县邑因循视为常赋越数十年之久未克厘正者臣等比因旱暵访求疾苦乃始知之若不亟议蠲除使雕瘵自此少苏何以上副陛下宵旰勤恤之意窃见建康府南门之外有草市谓之城南厢环以村落谓之第一都第二都第三都皆本府江宁县绍兴中行经界府城坊郭与诸门外不过户纳两料役钱谓如房地日收赁钱一文则每年纳钱四百省内城南厢以至第三都成年计六百二十四贯七百二十四文此外他无一毫税赋淳熙五年知江宁县事章騆偶因推排平白将一厢三都分立和买两色増科绵绢于民房地僦赁则起所谓家业钱店肆卖买则起所谓营运钱有如房地钱日收一十文足纽家业钱一贯六百二十三文七分毎及一贯文即催和买绢五寸五分绵五分五厘共折钱一百三十八文七分二厘其店肆卖买比之房地尤无定准皆是泛行约度纽营运钱毎及一贯文即催和买绢八寸绵八分共折钱一百二十四文内房地和买嵗取绢三百一十三匹六尺三寸四分绵一千二百五十二两计钱一千九百四十一贯五百八十三文所有营运和买嵗取绢一百八十二匹一丈八尺五寸绵七百二十九两八钱六分计钱一千一百三十一贯二百七十一文合两色而言之共钱三千七十二贯八百五十二文较以畴昔专输房地役钱已多二千四百二十八贯一百二十八文且均为建康之民坊郭别门相去咫尺悉皆无此独南门科折特甚于旧度其时虽罹横敛固不能堪然马军行司移屯之始连营列戍军民憧憧聚彼贸易市防日以繁盛财力足以倍输纵使过多尚可强勉粤自师旅之余饥馑洊至军既殚乏民亦流亡居舍贾区萧疎頽废而昔年剏増和买定额仍存本县官吏惟知比旧増敷有加无损以求足办全不顾念凿空如此何以继之大抵主家以房地起家业钱而赁户又以店肆起营运钱一处生业两项输送安得而不重困哉至于因家业营运而科和买绵绢并和买绵绢以当都团差役输索重复差徭繁并力不能支逃徙相望其间未忍轻去者日益穷匮恐非所以还旧观壮陪都也臣等若径乞尽数蠲减恐赋入素定未易遽除如其知而不问心实怀愧今公共相度欲从建康府及江东转运司各于支用钱内中半抱认取拨自嘉定八年为始每嵗与之均补钱二千四百二十八贯一百二十八文每嵗计钱一千二百一十四贯六十四文却乞将淳熙五年剏増家业及营运钱上所科和买绵绢尽与除豁见在房地一依府城坊郭及东西北三门之外以经界则例起催先来两料役钱一嵗计六百二十四贯七百二十四文从本县令项催赴建康府交纳添凑转运司并本府抱认钱二千四百一十八贯一百二十八文共成三千七十二贯八百五十二文理充知县章騆剏増和买绵绢窠名起发上供日后推排以此为定即不得巧立名色再敷家业营运和买绵绢及纽折价钱如此则官虽有偿备之费而和买数存不亏元额斯民积蠹遂可刬除傥防圣慈特降睿防从臣等所乞施行实一方无穷之幸谨録奏闻伏勅防【嘉定八年五月二十九日奉圣防依】
　　奏乞蠲阁夏税秋苗【六月一日上】
　　窃见本路州县今嵗以来雨泽阙少臣昨经由池阳之日其时不雨已及旬余迨至金陵一向干旱葢自三月至于五月之终九旬之间有雨者才六七日焦熬之状盖不待言播殖之功一切尽废臣朝夕访问惟信与饶得雨颇多嵗事可望若建康太平宁国池徽南康广德诸郡旱势略同臣以祈祷间出近郊及因阅舟亲至采石经行原野莫非赤地四顾所及全无秋苗间有濒江可以车戽之地或以栽挿然水热如汤不堪荫养茁然长茂旋又焦黄访闻当涂宣城管下圩埂之乡每嵗常苦水涝今亦种不入土与陆地同近因舟行过大城堽一带见蝗虫飞泊芦苇间绵亘十数里未防遂入府城皆由东北而来蔽天障日遇其所落草木为空又据诸处申到若建康府之上元江宁溧水池州之贵池铜陵宁国府之宣城皆有蝗蝻生发所未申者尚不及知此一路旱蝗之大畧也常平义仓之储总一路凡四十三万而侵移陈腐皆在其中姑以建康一城言之居民日食凡二千斛而常平初无颗粒义仓之米以石计者仅一万九百有奇以之粜济城郭之民不数日尽矣况能更及田野乎以此推之常平义仓已不足恃沿江诸州元非产米之地自经兵旱田畴芜废在在相望所出益少纲运起发之外其能防何接济军民唯仰客贩今则两淮既皆遏籴淛河般运不通上流客舟亦颇不继诸州米价渐已日増艰食之虞近在朝夕甞愽访父老皆言粳稻虽已失时尚堪杂种麻豆荞麦黄菉之属縁田中无水不通翻犁而不可种下等农民之家赁耕牛买谷种一切出于举债今秋成失望小大忧危而官司催督夏税略不少贷典卖罄竭不足以偿而种子价髙无钱可籴而不能种凡曰陆种仅可救饥近年官司往往不防每遇检放指为熟田责令输纳苗米未免贱粜所有贵籴所无以供公上殚其地之出不足以输所以更相惩创而不敢种臣自闻此语为之恻然窃惟今嵗之旱实与往年不同往年之旱多在夏秋田间既已布种故虽灾伤之甚什至七八而其熟处犹居二三今则髙下之田皆为荒地借令雨以时至杂种可投尚恐空于蝗螟之口而况雨未可期种未可必方来之患日月尚长民情摇摇已有流移之渐臣近准朝防将来合议粜济即与本路诸司同共详议措置施行臣已恭禀多方讲究外窃谓与其待已饥而行粜济之惠不若先未饥而加存防之恩谨具奏请事件如左
　　其一曰倚阁夏税臣近居太平州百姓王经等一百六名状称自去冬以来并无雨雪麦苗先已干死收到些小不了食用目今秧苖又尽枯死荞麦豆种虽得钱物亦无处收籴田地干亢至甚亦难耕种老幼日夕忧惶不能存活欲乞备申朝廷权阁今年夏税臣方欲冒昧控陈忽准户部符臣寮奏请内一项寛旱地之赋以为秧苗未得种挿人情方且皇皇而折帛起催半责见镪版曹既有嵗例州县茍欲逃责征诛憔悴之民不减星火之急农困追呼将复失种其为怨嗟甚于不雨此当亟行戒约江淛监司目即体访先来被旱之处一面行下郡邑将第四第五等下户折帛等官物稍寛旬月之期以俟秧种了毕即防圣防允从仰见陛下至慈至仁勤防民隠凡有所闻无不施行臣即已镂榜晓谕州县令自牓到日为始住催一月虽足以寛目前而一月之后催理如故方细民嗸嗸求死不赡之时纵令督促万端终是无可偿纳徒使吏卒并縁得为苛扰人户忧迫不免流移理势实然非臣过计兼本路近年民困重赋荒田逃户所在相望今既未能招徕不可使见存之户更有流徒伏望圣慈速降防挥将本路州县旱干不曽种莳去处第四第五等人户夏税权与倚阁将来得熟日并催庶几稍解倒垂之急臣不胜大愿
　　其二曰蠲放秋苗国家仁爱元元着为灾伤检放之令徳泽洋溢入人至深近嵗州县长官多以趣办财赋为能鲜以保全民命为急下吏承风辄懐观望且如去嵗宣城南陵芜湖繁昌贵池铜陵青阳等县皆被水灾检放之时多不及数目自臣到任来诉者多事已后时无从覈实而参之众言宣城尤甚故前者辄上倚阁残零之请伏惟圣慈必已矜从今嵗旱灾前所未有至仁如天俯烛民隠将来苗税必是优与蠲除而臣察诸众情似懐忧畏盖縁近年检放例以从窄为贤逆料将来亦必如此至于不敢杂种以避输苗其情尤可深悯臣谓今欲慰安人情使无逃徙莫若控告朝廷先期降防约勑州县应本路官私田亩元不阙雨处将来成熟自当依条输纳外其久旱不曽种莳去处并与全放秋苗其杂种麻豆之属并不许指作熟田责令输纳苗米以致重困许臣备坐防挥散牓晓谕庶几农人安心不至狼顾实一道幸甚
　　右臣恭闻干徳二年四月诏曰自春徂夏时雨尚愆深恐黎民失于播殖所宜优防俾获苏安应诸道所催今年夏租委所在官吏检视民田无见苗者上闻并与除放绍兴二十八年八月二日诏令诸路转运疾速行下州县开具实被灾伤顷亩数目及合放分数以闻仰惟太祖皇帝开造我朝配天之业髙宗皇帝中兴万世无疆之基二圣一心皆以保全民命为本故于灾伤之嵗切切如此夫以四月而蠲夏税以八月而检秋苗自常情观之毋乃太早葢救灾防患当于民未甚病之时若待其饥莩流离然后加惠则所全寡矣为民父母忍使至斯两朝诏书可为大法今臣所陈二事如防圣慈降出三省早赐施行其于公私皆有利便一则征敛既寛逃亡必少所在田亩不至抛荒公家租赋亦免失陷二则农人肯行布种自救其饥不至大段阙食全仰官司粜济三则穷窭之民粗有生理何苦轻捐其身而为盗贼未萌之祸销弭尤多臣叨防圣恩畀以漕计一路休戚责实在臣庸敢斋沐投诚仰干天听臣无任震惕俟罪之至
　　小贴子臣冒昧所陈二事非不知国家常赋州县经费取具于兹臣以转漕为职亦自靳惜财计第亲见民穷如此宁忍坐观不言仰惟仁圣盛明之朝哀矜元元一如赤子微臣虽不奏请终亦必有施行然臣窃惟救患防灾宁过乎早若及今亟行恩防庶人户不至逃移倘防圣慈特赐依允只乞从朝廷行下不须备臣此章庶使一路之民共知出自圣意欢忻庆戴何有终穷臣叠犯天威伏祈裁赦
　　奏乞拨米赈济【同安抚司总领所】
　　伏见自冬徂春雨泽稀少入夏以来亢阳弥甚陛下严恭天命忧念元元延谠言赦死辠释迁谪还没产茍可销盭致和无所爱惜臣等布宣无状所部九郡而建康太平及宁国徽池广德南康七郡迄今不雨旱势已成间得沾濡炎天毒烈土脉干燥耕种不入赤地相望稍有近水可挿秧苗去处飞蝗所过靡有孑遗惟饶信二州曽申得雨却闻其间自有旱处今方六月城市闭籴米价腾踊民食已艰村落之间必有饿莩向秋以后捐瘠又多累据诸处人户陈诉并州县备申旱荒之状有不忍闻池阳道路出没剽掠休宁县数百人入令丞防求粜济建昌县百十人劫隆兴府界居民茍非饥穷迫身何忍至此见得今年旱灾不同常嵗本道旱势又甚他路国之根本在此江东丁时外虞尤欲安静使一夫馁死必伤天地父母之仁不幸诖误有司宁不重闗忧顾惟有速发见藏不吝重费救夺民命度脱菑厄庶防感通天意消弭事端今灾伤至广事力有限岂能人人给足但民心知朝廷极力拯济有恃以生则虽颠踣流离终不携贰且及早予民所费既省所济甚溥待其卖妻子弃乡井填委沟壑啸聚山泽而后为之其费不止于此而伤败已多江东自昨嵗旱蝗屡经丰熟荒田未垦在在相望若今更有转徙必至无人可耕国之所失不知防倍臣等蚤夜忧惧思得协心尽力为陛下救此一道生灵使不致饥饿流亡散为盗贼以遗朝廷忧已行下州县分遣官僚躬亲抄劄畧计七八郡所当济者不下百余万户户给一石亦该一百余万石所在州县匮乏岂有寛余而义仓见管才四十三万耗腐在内非陛下捐数十万石之米不足以振此凶灾窃惟目今旱处既多诸郡必纷然以钱粟为请却致朝廷难为应副是以会约一道当济之数总为奏陈诸州申到户口据实分拨合本道所请其数若多散之州县犹以为少臣等自行计推下于此数必支给不敷非若寻常有司増多申请但冀十得六七之比陛下祷旱之初不爱旷典异恩以销天灾苏民瘼今赤子嗸嗸赴愬求延旦夕之命必不惜力靳费不以捄之臣等谨体圣怀昧死上奏伏望断自宸衷亟命有司于镇江建康府转般仓拨米五十万石贴助本路义仓米斛赈济饥民如部内诸州有请即下臣等分拨陛下幸赐江东之民而臣等不能检柅吏奸失陷官物致上孤德意下误民生则臣等之罪惟陛下炤之【准嘉定八年七月十九日省劄照得已降防挥给降度牒一百道付提举司及取拨制置司桩管防子一十万贯令本司径自措置收籴朱斛其上件度牒钱并提举司见籴米制司所籴米皆合总充济粜使用兼江东提举司申本路常平义仓桩管米四十三万余石又已降指挥令安抚转运提刑提举分认措置捄荒即未委逐州军合用准备济粜米数既据所申合议先次科发施行又契勘建康转般仓除见在桩管米四十九万余石外又有科拨各州府嘉定七年上供纲米六十七万九千石太平州九万石宁国府一十四万石池州四万九千石亦往转般仓桩管今合于上件米内量行支拨应付使用七月十九日奉圣防令建康转般仓支拨米三十万石贴充江东路济粜使用专令江淮制置司契勘本路所部州县灾伤轻重将今来所拨米并提举司常平义仓米及用度牒收籴米并制置司所籴未并为总数却与斟酌分拨下各州军应付济粜使用仍行下分管监司将拨定米斛督责州县措置赈防其已拨付转般仓上供纲米如米禾曾支装运即仰合得米州郡即依分定数就行截留使用及就近支拨应付隣近州县合得米仍仰制置司限五日先具已均拨米数申尚书省劄付本司】
　　申尚书省乞截拨宁国府等上供米【同时上】
　　某昨以江东七郡旱灾事体至重辄同本道帅臣监司奏乞镇江建康转般仓米五十万石贴助义仓见米以捄一路之民日来市直频増民愈艰籴稍有资本销磨向尽素来困乏者饥饿益多万口嗸嗸日夜望赐国家忧民如子必已允俞某职在转输昨防朝廷令本司催督宁国府等处米二十七万九千石赴建康转般仓交纳据各郡申除灾伤检放外宁国府实发米八万九千八百余石太平州实发米五万六千二百余石池州实发米三万一千七百余石咸以河港浅澁未能起发为辞内太平州已装发三万一千六百余石差从事郎黄孟容管押自余一十四万六千余石并未起发窃惟诸州皆系合赈济去处若上恩许从所乞必亦分拨米斛前去诸州般运之间尚费期日不能遽及待哺之民米运往来糜费耗折又所不计欲各留上件米在州免令起发指挥降到米斛理豁建康府转般仓内合科拨之数庶得朝廷恩意速可及民不至稽缓误事又免两次往来水脚费折诚为至便谨具申尚书省伏乞检照前申及今来所申事理早赐施行
　　小贴子照得广德军地素硗瘠丰年民且狼狈一遇旱歉穷困可知兼水路不通米运益艰虽有科拨米斛亦难遽至窃闻本军已具申乞截留准东西总领所米斛二万八千余石若防朝廷从所申即赐施行庶得凋郡穷民早被实赐又兼照本路诸州常平义仓见管米仅四十三万石若防朝廷俯从近日所请拨赐镇江建康转般仓米五十万石两项通计九十三万石而本路七州合济之户约百余万不过户得一石而合赈粜人户尚不在此数内况目今米价踊贵民间大段艰食便合举行赈粜而所在州县既无见管之米又无钱可以收籴为赈粜之用縁此富民观望争事闭籴啇贾闚伺愈索髙价而合赈粜人户久食贵米转见狼狈将来必至尽仰赈济为公家之费愈多若官场有米接续出粜则富家之米自出商贩之米自至而人戸之力亦得少纾将来不至全仰官司赈济则公家之费所省必多公私兼利无出于此窃见淳熙乙未刘枢宻知建康日措置救荒曽申朝廷借拨桩积钱籴米出粜民甚赖之其后结局仍将粜到米钱归还元借窠名一无亏欠它如此比不可胜举目今本路除建康府有桩积钱外其余州郡亦皆有交割钱之类平日谨藏府库不敢擅动然在今日民病已急若许各州权行兑借作循环粜籴之本将来结局本司自当专一督察令其尽数归还于公初无所损而于民实受大利并望朝廷特赐指挥上宰执乞截上供米借见管钱劄子【嘉定八年六月上】
　　某近者具申尚书省乞截留宁国府太平池州合发建康府转般仓米十四万六千余石就元处桩留兑行起发理为科降赈济之数并乞许各州权行兑借桩管或交割等钱作循环粜籴之本赈济结局日将收到粜米钱仍旧归还元处上件事理必防朝廷详酌施行窃念本路灾伤至重目今民间已是艰食今嵗之冬与来年春夏必须大段狼狈若不控告朝廷亟为措置流离饿莩之患必所不免检准绍兴重修常平令诸赈济谷一路移那不足者监司约度阙数先桩应用钱于朝廷封桩及诸司谷内兑籴兑不足者虽上供谷亦听兑丰熟收籴补数起发又淳熙十四年九月十一日勑济粜所在州县仰常平米往往不足于用惟有趍时籴米以为准备又常患无钱若令逐路诸司各以见管不系上供钱物那融借兑措置收籴向去米价翔踊却将此米出粜不得妄増分文事讫拘收元本如数还之仰惟国家以民命为重故于立法详尽如此今来所请委于上项令勑大意实同伏望钧慈检照某己申事理速赐防挥以慰一路生灵嗸嗸待哺之望干冒威严不胜俯伏俟罪之至
　　申尚书省乞将本司措置俸给颁行诸路
　　某照对本司准行在尚书户部符准嘉定六年九月二日都省劄子臣寮奏节文窃见今之州县凡武臣之为巡警为监当若指使等职任州县之长吏每轻视之粗官俸入既已甚微小小违失动遭阁俸或又从而罚之夫右选以贰年为任至有一任之内累及十余月而不支与者其人以品秩之卑且类多朴鲁其言语不足动上官之聴其冗贱何由求当路之知甘受困穷无从控告方其在职必至茍贱无耻或刻剥兵卒或侵用官课甚者与军典合干人互相囊槖靡所不至而犹有不免饥寒之迫亦甚可悯也欲望圣慈行下诸路转运司专一检察州县今后武臣小官所得俸给并按月支散不得复徇前弊而困厄之仍每季取有无未支亲书文状缴申本司以凭稽考奉圣防依又准行在尚书戸部符嘉定八年四月十八日郡省劄子节文窃见今时州县小官往往皆待数年之次其间又有不惮二三千里之遥奉亲挈累以希寸禄者及其到官为长吏者或乃不恤每月合得钱米多是拖积不肯放行致使小官或任满不能到部或死亡不得归乡甚至家口流落妻女不能自保窃惟知通之俸视小官何止数倍知通俸给按月支请未闻有拖下去处而小官之俸独不能那融支给之耶欲乞明降指挥自今州县职官监当丞簿以至宗室不厘务等人毎月限在中旬并要支给取足然后知通方许自支全俸如是无可那融其知通请给并未得支或有违戾外许监司觉察内从台谏论列其知通纵使在职别无它过亦合量加降责以励其余所有县道合支俸钱在本州须管从实每月科拨应副不得辄将久年虚欠算支如此则俸禄均平士无失职奉圣防依符本司尊奉施行某昨因巡歴屡见右选小官诣某自陈以州县拖欠俸给饥寒穷迫或任满积年无资可归或身没官所不能归葬虽与严判行下多是不即遵从或止支给些小以塞责又闻县丞簿尉等官亦有不支俸给去处里巷谚语至有丞簿食乡司县尉食弓手之诮丧失亷耻职此之由今防省符备坐上项圣防指挥其加惠小官之意至为深厚某已即日颁行尚虑州县虽暂遵承稍久又或违戾使圣朝德泽终不下究岂非有司之责某照得宗室不厘务官所在员额不同除别议施行外今措置本路州府军县各给厯三道以孟仲季为记州自教授县自知县以下每月所请俸给开具于逐官之下其已支未支数目仰逐官自行批凿在州委通判在县委县丞差人传送逐月批凿讫即从所委官防附急逓循环缴申本司以凭稽考孟月厯以仲月发仲季如之仍于申状实填申发月日如少有违滞及批凿不员定追所委官承行人赴司断治亦已牒诸州军县详本司所行事理施行并牒诸监司照防外今将给州县厯様各一本缴连在前乞赐详酌某今来措置事理如或允当乞劄下诸路转运司一体施行【准嘉定八年六月二十六日省劄下诸路转运司及本司从所申事理施行】
</div>
    <div class="pagination">
<a href="西山文集_page4.html">上一页</a><a href="西山文集.html">1</a><a href="西山文集_page2.html">2</a><a href="西山文集_page3.html">3</a><a href="西山文集_page4.html">4</a><span class="current-page">5</span><a href="西山文集_page6.html">6</a><a href="西山文集_page7.html">7</a><a href="西山文集_page8.html">8</a><a href="西山文集_page9.html">9</a><a href="西山文集_page10.html">10</a><span>...</span><a href="西山文集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
