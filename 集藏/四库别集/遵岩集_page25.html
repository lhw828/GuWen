<!DOCTYPE html>
<html>
<head>
    <meta charset="UTF-8">
    <title>遵岩集 - 第 25 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>遵岩集 - 第 25 页/共 31 页</h1>
    <div class="content">




　　遵岩集巻十五
　　钦定四库全书
　　遵岩集巻十六
　　明　王慎中　撰
　　传
　　陈紫峰先生传
　　呜呼士敝于塲屋之业而固陋浮浅牿其心腑专一经以自业茫然皓首尚不能通其义以传于绳尺之文又乌知所谓圣人之学哉宿辈末生相寻以敝自虚斋蔡先生出乃始融释羣疑张王新意推明理性于字析句议之间以与前儒相统承夫所谓圣人之学者其骈拇于条画枝指于解训要以详夫塲屋之业而其意则进乎此矣虚斋之学方显士犹鲜能习其传而紫峰陈先生生稍后自以其意为前儒文公朱氏之学未尝闻虚斋之说也一日虚斋得其文于故长史李木斋公所嗟异久之李曰此吾徒也虚斋瞿然曰吾乃得此人为友足矣不敢为之师也于是先生乃介李公禀学于虚斋虚斋曰吾所谓发愤沈潜辛苦而仅得者以语人常不解不意子皆已自得之今且尽以付子矣于是讲为师弟子虚斋得先生而其学益尊盖虚斋有托于先生而先生无所待于虚斋也先生之书布于四方家而有之学者治经求通于朱氏微先生之书如瞽者失相从禽无虞伥伥然不知所如往士之专精自名所业以授生徒者往往焉书其卑者望先生之外藩而不见其门其髙者不能以有加也故其为书矜名立号何啻千百皆灭没蔽塞小行而不广暂诵而辄废惟先生之书焯乎昭布大行而久存虽与世相敝可也今书肆所板四书浅说易经通典是也呜呼可谓盛矣先生姓陈名琛字思献别号紫峰学生称为紫峰先生正德丁丑进士始授刑部主事乞为南京户部以便养转南京吏部考功请告家居就家起为贵州按察佥事调江西佥事皆督学政并辞不赴考功督学皆美官假令徊翔不去与牵挽而出又当有美于是者穹阶峻秩当世有用人之柄者急欲得先生畀之以自诡得贤之名先生乃勇退而坚卧无防微迟回顾望意世竟不得而荣之盖为母太安人之养也笃于天性而不见有可懐之爵禄由其大以推其细则先生之学着于书者非苟能为言而已也家居却扫一室俯仰其间察见消长于草木葩卉荣悴开落之际景象委蛇与物共得一枝一叶照映阑槛人所同视而先生茂对之趣独逺矣时放于山砠水涯渔樵相问或寅缘原隰农圃滞谈彼各自为话言先生观取感倡黙有所乐不问其解否也絶迹公门监司郡邑诸大夫冀睹其面为快注意倾下先生拆简相报或报以一咏而已亦不尽报也其有报不报惟意所到不视名势崇劣礼数隆污为度量也由先生之大推之既无可懐之爵禄又乌有可羡之势利可畏之毁誉而舒心绰形以游于世宜其浩然自适而一无所累也先生在仕不久事功无所表见为刑部好在生人不喜于得情为户部谨于利邈不以自污此皆砥行植节之士所能不足以论先生之大也昔由求言志千乗之国方六七十里之邦自课其用所以使民有勇而能足者可计嵗而见效何其确也若夫及春而制袷与六七童子五六成人为侣望沂而浴见雩而风此何为者然孔子喟然而深与者乃不在彼而在此其意可知也以先生之髙使与曾防并时而生同门而学则铿然舍瑟之对曾防必不异撰于先生而喟然之叹先生宜越由求而见赏矣始丁丑榜得士吾郡最有名给事史笋江公于光今佥事林次崖公希元中丞张净峰公岳与先生并以经学为海内巨公张公尤号为闳博而杰于文给事公淡于仕进与先生同趋好滞一官以卒佥事公喜事功龃龉于世迭起迭仆卒无所就中丞公方据融显事功为一时絶出然林公悔其颠踬张公亦以酬俗成务为多忧而恨道之难行未尝不髙先生之决而慕其清也某生最晩犹及侍言于给事公林公张公皆辱俯与为友忘其年辈之后也谬学乖驳与二公有所往反二公不以为是予犹谬自信且不揣而思有以易二公也独不及事先生而请其说然以二公推之知其不予是而予亦宜无以易先生也然而知先生之心而能言之者某则不敢让也先生之书其天趣极诣神机妙契在于言语文义之外而已至于言语文义之所存字谨其训句详其义颛名一门粥粥然如恐涉他足而误涂径固与治塲屋者设为如是耳其超然心防离去形迹而遗忘物累庶防所谓不枝叶于道而全其真者由是以推先生之大然则论先生者不徒有考于其书而读其书者尚当以有求先生也与如是则小子虽不及请于先生而传先生之学以明于人固其宜也
　　丘中丞传
　　呜呼功之难立名之难成岂独生才之难哉时变之隆污而趋背异其得失人情之好恶而忤合乖于爱憎因时者其事便而见为尚通矫之则足以尊已而鲜济于时忤众者其名髙而见为寡偶徇之则足以同物而不严于众夫其爱财之禀既专致用之宜各适亦足以事副其功业载其名而时变人情之难一如彼故有智力足以因时而固矫之以求济趋好足以同物而不忍徇焉以取严宜其收两得之功博兼获之名而犹不免于违时之咎憎众之谤此魁磊闳达之士所以常悼恨于功名之难也中丞丘集斋公名养浩字以义由易经起家为进士值今天子新即位尽更正德以来政士大夫兴慕风采争欲为材公于其时自视不独在同辈上直以古人为不足为也赐第未久即授牒知浙之余姚县余姚于浙东西为最剧公为之绩业奋起日升月长贤名四出无足而驰疆闻壤望或愧恚不及或传讲以相师励不知丘余姚为何如人大江以南部使者抚臣相语炙口至倡以激其部邑士大夫行过浙东西访为吏之美者于其土必闻余姚之名他令森立踊企非不见为贤皆掩于公声翔于朝遟以为法从考满召为试御史阅数月真拜方廷中清明侍从皆极一时之选公居其间如楚之在薪同台多自以为不如令下当议事倚待决公必得闻虽入台后而预政与宿旧台僚等大夫中丞咨访有加焉公卿多欲致公与相缔投雅公泛如也不适为好与雅者尤爱而惮之时方清明而当柄大臣进退危疑繋国是得失士心趋向已潜有移夺化兰为萧防在忽焉公独早觉不失足他徙羣公中有忧国捄世持衡于消长之际冀以负为胜倚助台中明于得失如公晓然不移者可一二数凛凛乎有寡助之叹公亦以母丧去职比起服入台枋臣改置国更其是公瞿然内忧端居深念未有所发而公未忧去时尝首论议礼大臣再论宦侍又论戚畹当事者忌其然不欲令久处台中公故有文名防南畿督学宪臣缺即奏以公往公亦乐得其事谨条教考艺文专意于作人兴学自是不复与台论矣及终父丧再入台台僚多变易宿旧少存者因黙自悲欲乞外而台资已髙于格不得外授上方搜讨古文建典礼于成周之上营立九庙务极曼硕以称严祀制玺书畀公董视其役久之资益髙迁拜南京大理寺丞盖公在台其去来逺近之迹淹十五年通其入仕之日殆二十余年人旦暮望以为公卿公尤雅意本朝以天下善类消长为计其口诵心存未尝一日不注于海内排摈放废之名流唯恐其老死而不叙收甚于己之失位而咋舌决齿于怙权妨贤之夫如不欲与共立每一纵言目光横射意气捷出傍聴激竦颇以此取嫉特以前后所领职皆有制书专事视学董役有以黾竭自效得不以极言充责意气虽过而怨怒未集知之者则信其果有志于世也为中丞巡抚西蜀则以权当其力欲变一时偷晏之风官司相蔽给以具文而虑不及职持三尺法为市苟娱大室要津交以自肥而瘠民公恶之若仇又能穷其微瞹穴窦关节探窒解剥无毫髪遁失汚吏猾豪营搆巧秘狙伏鬼倐见摘皆惊谓神山谷遐深砦碉昧阻寃苦疾痛举在目前户行家到未喻其悉其所长如是诸司既已逆为公折诎公尤思震动恐耸之警其视听而新其气以作起功庸然后与为寛硕以乐其成非专以察断为严而爱不济者也蜀人已害其不可动而公在西未久功名迅发精采先于诸路时江西抚臣张净峰公擢总制两广朝论以张公名臣难其继移公往代于是忌者始侧目思中公而害者以流语乗间潜行公亦抗章求退以避之盖公在蜀其意未究其治未终而徒见为多威以宋张乖厓田元均之贤治蜀寛猛不同未闻论者优田劣张然张易严以寛必在民信之后而比民之信非前后八年不可虽其自言亦曰只一信字五年方得成公为蜀未期日月浅其所能变动者精采气势之间耳然以武侯论治次第求之则法行在恩加之首而知荣乃限定之余公所施为正不为悖而独执未究之意以訾偏据不终之治以疵猛是使仲尼子产未终三年而且用以得杀也习苟且养交私上下相玩之时不爱出力一矫之疾雷破蛰享苏之快自是瑰伟絶特不愧道说又不当论其究不究也公濶达恢廓如无所择而简别精审细入曲折具有条理忧时愤事殆不可堪而器貌敦博无小丈夫悻悻之意为文不规规古法才驰气驾姿态俊发有以逾人晚善为诗歌藻泽腴赡声韵平妥篇出皆可咏也其最长在奏对移驳之文指画利病摘抉情伪元本法令缘饬以典训使躬受者詟服侧聆者省畏张公诫民集王公异断令不得见度公所移驳当不惭也天性笃至内行甚修事父孝谨有对则立有谏则跪不以既贵少有所懈事兄如父抚弟如子一门之内肃敬而和雍如也入室燕笑有则与夫人相敬不为嫚防无饬容侍御之人其不迩于色非情溺焉而矫为制者于族姻厚有用情之过至以防谤而人知其仁之所存也今仕者往往毁其土之恶以自明所难公在余姚深言其君子达理可与虑善其小人明法而易以去非比入朝县之士民至京师者必见公问起居安否何如曰吾贤父母也久而益笃其在土者饮食必尸祝公弥严于为县时后令至未有所为民辄相语曰得如丘公无按山海闗所荐士皆由伍中拔起为名将而论留马永一疏尤有烈士之风在蜀以荐何卿被言者所蔑然天下皆知公之言当也其在台大狱起故相永嘉张公来视台事巧者皆曲意媚之以求进用公与张公同年才名又张公所欲收尝语公得君与我阅稿狱事济矣公逊谢不能而已张公滋不恱公卒以忧去免已而附丽之者多至大官公还台视之漠如公尝以言事一谪推官旋防召复一下诏狱未防得释而意气不少挫呜呼可谓明于大义尚风节伟丈夫也始公受命赴蜀寓书于余有不俎豆张忠定之侧非夫之语观其词防感淬将在前修林见素彭幸庵胡静庵诸名卿颉颃之列单车入栈志意慷慨有叱驭过坂之心何其壮也今其风烈虽着而绪业不竟谈颂方显而谤怼过半又可悲夫公殁余哭之哀其子维桢出公箧中故书予检数十札皆京师贵人所与公札中亹亹皆美词余谓维桢曰此皆不足为尊公重独赵太史贞吉一札寂寞数语有云仆尝扬言于人人使蜀中得借留集斋三年百姓瘳矣斯言仆与公皆可无愧也此札所言宜使当世知言之君子共记之耳维桢谨藏而录之公葬太史孙季泉公状其事而半洲蔡司马公铭其藏余于公最雅故独论其意而传之而状铭所载皆不复出也
　　黄梅源翁传
　　梅源翁姓黄名以盛字大宗徽州休宁人也以季子方伯君福之贵赠为兵部职方司员外郎然人追敬翁者不以赠官故而犹以其所赠未足以偿其所积也方伯君以直道清节显于当世然人追诵公者不以其子之贤故而以为翁之隠德乃能有是子也休宁之俗善贾水航陆辇山负海涵转贸而行四方名都防衢浩穰钜丽下至絶陬遐聚险昧幽阻足殆遍焉要以射赢牟息美服食舆马仆妾营良田好宅或盛燕遨广结附以明得意相矜为贤翁生其乡故亦为贾然其意不为相矜以利独为二亲故行贾以为养也言信情忠游江湖间人莫不以为诚而任之其规时合变损盈益虚巧而不贼虽不矜于利而贾大进家用益富以有余赀足以娱其亲矣乃弃而归专意以养父存耕公母周氏存致其爱病致其忧丧致其哀皆出至性有好礼慕学之士所不能勉而到也事二叔甚敬每食必先之曰吾父之所爱也其妹之子孙家落矣翁资以赀使其长子雷挟之以贾家落乃起曰吾父母之所爱也乡人有乏辄贷之薄其息而缓其入终不能入者捐之焚其券以絶其后曰吾父之所教也教其子必以循礼好善于诸子中察其季子独贤而励之学曰吾祖先父母之所望也晚嵗卜居霞闗辟裹由之田数百亩以耕焉庙寝堂室搆之必合其度陇畦沟涂垦之必尽其力子弟僮仆用之必悉其情鸡犬羊豕食之必得其性树木蔬蓏艺之必遂其宜不奢不俭具适仪节用天因地智术刋除前亢后遗情事完安翁盖自是老矣裹田之最胜者曰梅坑泉出石中溢而为塘环塘古梅数本根礧砢而枝轮囷幽姿异馨与水相映其清弥澈公尤乐之行吟坐啸婆娑其下忘其时之迈也因以梅源自号亦以见志云翁之迹贾也而其意非贾也惟其意不在于贾而迹姑托焉故其行特不类于贾非独贾不类也有为士之贤者所不能至焉予惧世之知公者以为因其子之贵而尊因其子之贤而传且溷以贾之迹疑翁也故特为之传以行焉庶休宁之俗有所慕而勉哉
　　柯母传
　　教必始于闺门而妇人之言行不记于世则何以教焉疑古者于女有史当与士也偕重而兼行而妇人之忽不见记殆史之失与左氏于书尤为取多而志繁而所记妇人之言盖介之推叔向公甫文伯三母而止尔歜也之母着之为特简其二者犹因子推羊舌肹之事以得并着不专为妇人记也其寡且略如此所记者特其言耳岂其时教化尚存礼之在于内而可则者妇人习行之犹多惟其言之深切事情原本名理为有士也之德所以贵于妇人而可记也然则所谓女不言外而内言不出者固以女之好哲而攸遂而其所言必其不可以出而亦有所不得而言者耳至其切事本理而有益于教固其所可言而亦未始不可以出也以其言之独为可贵记者不得以多则知其能为言而失于传者为有憾也而彼左氏之博取犹失之寡如此则知其有可传者之闻于人而人不能传之以待史氏之取亦为有失也惟其众闻之而公传之则妇人之不泯于世为有可冀教之所起其必由此夫吾所为传者今宪副青阳柯迁之君之母罗孺人也孺人既殁而其言存于今由迁之之向道笃学克存其言其以道为可信而学之可为以发迁之之智而果其志由孺人也正德间余姚王阳明先生倡学东南其以御史中丞靖宸庶人之乱至池州孺人为其子曰是以道鸣东南者盍往从之如因斯人卒得有闻汝其不为今人矣富贵何物徒仡仡章句记诵间与庸众人同趋好也迁之君既见王先生尽得其言今以学鸣于时王先生之旧游髙第多以迁之君为畏也始王先生倡学士大夫之不知者聚为嫉其贤者亦以异见相攻盖今虽盛行而哗之者犹不为少孺人独于其始倡之时使其子往学焉而其言如此岂不贤而可传哉孺人于事舅姑孝相夫子敬而能敏接内外族婣之属亲疎等杀有节尤厚于恩驭僮婢有法而不虐皆有列女之行予特着其言之可贵者以附于左氏之义以为世教予观左氏所记三母介推之母独能与子偕隠不为援怨非有以发其子也歜与均为有赖于母之教而一取备官之叹一蹈尤物之祸卒不足以副其教而叔向之母反以料子之凶见名为智又其有不幸者孺人能教而迁之君义成之不独其贤过于左氏之所记而所享报其所贻有可贵者是亦不可以无传故为之传
　　易翁传
　　易翁无一命之爵百钟之藏以为人福威处地不广言之所加在于族党闾井之间耳而所以加诸其人者言而已美言之动人若受粟帛之赐其以为戒则耻甚于棰挞族党闾井之人少于翁者举以为父兄翁亦父兄其长者至其言之有益于人之劝沮虽为所父兄事者不敢以齿自老故少翁为不足听也出入作息貌笑饮食无异人者其所自为业举废居积取赢自给世所谓求财利之事也族党闾井感愧于翁言者其人私相问语云翁何所异使吾与若能为劝沮如是翁所自言则曰吾无他异惟于事心所可则为之其以为不可不敢为也于人所为心以为然则口云然其不为然不谩曰然吾果何以异人也且所为劝戒于人者以为与乡人之道当然耳固敢导其所为禁其所不为哉翁没既久人之及事翁者犹曰吾父兄云俗趋益降敬让敦朴之风微少者凌长卑者藐尊视势财腆瘠凉熖为隆杀而机数权力相长雄倾危者得志则荣乐失志则惭缩虽福以粟帛威以棰挞犹无益于劝沮有云闻善人之言而知劝沮如推舟于陆其说必不行矣则翁之风其可使遽泯泯不存于世顾以所处卑约行事忽焉而不记耶于是为作易翁传翁名某字某
　　邹宜人传
　　无锡华子潜君之母邹宜人卒来哭甚多无不哀尽者宜人以其夫奉政大夫公之富其子学士君之贵享年至于七十有七所治家事广体钜厯年且久恩爱所慈防礼际所遇接无失其宜故其卒得哭于人多且尽也奉政公富矣而子潜能以才学自显于时不以财掩其名子潜既显能以脩洁谨厚自立遇谗而蚤退不以巧容其身由宜人教之然也宜人于其家所躬执常在纫紃绩缉烹割调胹之物而廪庾库府精稻兼金文锦良器之居畜度籍出入贸徙无漏籍赋僮婢以职常以微言感讽不役以威鞭朴弛于闺庭其所任者职莫敢不自督智者効计力者用劳严于课责贷人每薄其息收利逾厚售物当直矣复少益之辄得欲售者来归槩度所予直卒不为损其寛而不急德禀良然而终以有获于予之为取之权固有合者又其才也易设家人之卦其辞告人以为家而系富家之吉家人之义归于正家而富家之道存乎辞则所以为富盖有正焉夫其用时因利以索天地之所出分事起功当物适节生庶品而洽百礼而妇人能之岂苟然哉家人之义初以为子间其法于下上以为父制其威于上而后四之为妻与母于内者得以治其间而富焉宜人于夫与子之间有以教且相之使学士君察与其兄典簿君宇得以闲其政奉政公得以制其义而偕享富家之吉其所成所助如此不独能以其家富而已是可传也
　　石淙贞夫小传
　　石淙子中年亡其妻不更娶或有问于石淙子曰而之不室其为思乎曰哀有数而情有极日逺日忘吾岂能无与人同哉且夫思其亡而不室以副之是躭而不士也使吾思之不忘虽有室犹思也已忘之矣虽不室犹无益于思也吾岂为是哉然则其恶败乎曰配匹之伦人道之大也制义而能别士之事也岂以有室而斁德哉吾少也有室苟能不败岂其彊且艾而恶之且人将于是观行道而考刑家焉若之何恶之然则其虑患乎曰世之以继内祸家者有矣而以福其家者亦不絶于世吾安得独疑人之女之不能为福而过料其身之不能与人之女共福也而先为虑以絶之非所闻也然则其养生乎曰吾养备而动时则六气不能病之矣且夫交接有节而和乐不淫祍席之上固所以安身而定命也必欲絶伦偶配合以养其生是异教之所云吾不谓然也或者不得问曰异哉夫夫也吾见世之不更室者少矣其或有不更室未有不居一于此者矣夫夫也皆不谓是也不亦异乎于是退而侦其实曰是必其人微而名家莫之与女也则石淙子之门独名于州州之巨室慕其德而愿以女侍巾帚者皆是也是必其家贫而力不足以具财也则其家故饶于赀粟之积于塲足以振四境之乏而无不给鳏夫旷女待其资赡以有家室者不知防何人也是必其子顽而持其父使不得娶也则其子长而且贤日夜以请于其父欲有母以共朝夕至不得请则属其族人父兄外姻子弟交游长老以为请而石淙子不变也是必憋懯侗蒙麋鹿性而山谷姿好去人伦而专娱穷处者也则石淙子方以恩礼敦叙一家以及其乡之人其祭祀时而婣睦厚宾际不倦而望守相亲非所谓好独而离羣者也或者涣然以悟曰夫夫也其抱贞而处载和而游行乎其心之所安不以物累贸其乐率乎其性之所可不以名迹滑其天故未尝不重思亡故行古之所未有而不以峻自矜为人之所难能而不以怪自异吾不知所以命之彊而名之曰贞

　　遵岩集巻十六
　　钦定四库全书
　　遵岩集巻十七
　　明　王慎中　撰
　　行状
　　巡抚河南都察院右副都御史傅淩川公行状
　　嘉靖十九年三月三日巡抚河南右副都御史傅公卒于官先是公故有疾欲去而以新受巡抚河南之命未敢言又不忍以疾故忘河南人之忧河南数嵗饥人死者半矣而当输漕粟三千万石公乃具疏言河南人流徙馁死之状请免输赋一夕疏成而疾遂笃竟以不起今上感公言切特贷河南粟三之一其二许民出银以代粟河南人幸所由生相与呼号涕泣赴公之丧曰我乃从公得活而公固死耶公子伟佶撰次事行以授公之友人河南防政王某哭而拜曰惟先公与先生为僚先生知其平生今在河南又知先公之所以死者义不得辞也按傅氏有家于辽东之盖州者莫知始所以徙本出汉北地义阳侯介子之后也其始为广陵人者则公之曾祖讳恭让也恭让生祥祥生景景娶唐氏以公贵赠礼科给事中唐氏为孺人唐氏故尝为赠给事公置孙氏以贰室事孙氏公所自出也公举正德六年进士召试授礼科给事中由进士为给事中非有学行器识为时所与者不得入选在职屡言时事皆详于大计而畧于细务得告君之体其最著者论边事一疏至为故兵部尚书王公琼所让曰吾不能言也其大指言今法边将临敌亡卒十人以上以坐其将将畏坐法率不敢见敌欲以求免亡卒敌无所畏得以暴苦边民宜制自今敌入境能率所部卒格敌者虽亡十人以上勿问有功者仍录其功其不敢见敌者即不亡一人犹坐之上允其言着为典以行于边八年冦入宣大二边将领亡卒甚多边臣以闻廷议遣给事中一员往覆视之以属公上可之曰是尝言边事者至镇考治甄别不随不苛竟得其实以报而副总兵刘淮者尝格敌有功亡卒亦称而公向所论业着于典得免坐遭母唐氏之丧解职十一年复除礼科给事中十四年迁工科右给事中未防出知太平府始至延见郡中士大夫父老攷问风俗以兴学教人为首务太平负山阻江多沃土士鲜向学公选诸子弟之秀者延师教之亲为考校文义前此士之不荐于乡者数矣自公为之科未尝乏也俗好赛神所费不訾公谕之曰何不以此充尔徭费之输而以其余养父母育妻子而为此糜烂也不改吾且刑尔俗以顿息郡中大旱公以身为民请命于神一祷而雨其治狱不事钩摘而常得人之情隣郡有巨狱不受其郡所治惟愿得公一言部使者辄移公治之莫不称平而解也嘉靖壬午大饥公在郡久毫髪无所私财粟溢于庾库又以恩信贷民之富者使出财粟以佐官给散有法饥者与之粟饥而未滨于死者与之财皆得食而去太平虽饥而人不死者由公力也郡既不饥而隣郡民不得食者咸流入太平境内或欲拒之公曰何非人也而忍视其死顾吾力有以及之乃以余粟为粥于野以赈之所活甚众在郡四年部使者抚臣相继以公贤荐于上章十数上也乃拜浙江按察司巡海副使缘海所设守御卫所将卒奸利繁钜不可究结本以错列大岛风涛之所鼔荡副使恶险不能至也公固辽东人习见海自乗巨舰擐弓矢出入风涛中无险不至擿伏抉隠惩怠劳勤为申立条法于是在在肃栗若家置一副使所捕得贼级甚多其脩置战舶收给月粮之法出公精思已着为令行于浙至今收之以母孙氏之丧解职壬辰起复受河南副使兼备信阳州兵事信阳固盗薮将卒奸利视浙直山海异势耳公所以为信阳绥拊击断与浙直异其能收附军民多得贼如在浙时苦未久陞山西按察使以去用法平恕不事操切而专持大体富民某某坐杀人当死狱成矣复以货免公收鞠之竟寘于法主簿某知县某皆好官以忤当道意为奸人所搆事下按察司或谓公是当道所欲入宜勿与之争公曰法如此恶以人意出入竟白之一嵗中迁四川布政司右布政使而以巡抚王都御史杖宗室子事连罪左授河南防议迁河南副使再迁江西防政盖公于河南久矣有德于民甚深赴江西也军民数千人拥舆抱膝不得行慰谕久之乃得行由江西迁福建右布政使寻拜河南左布政使至之日河南军民加额相告曰是固吾向所留不欲使去者今果为吾来耶未防巡抚河南都御史缺廷议以河南荐罹大灾必得寛大廉醇如公者以绥定之遂以畀公然公自为江西时以夏日触热救民之荒跋履山谷为暑所中感痰疾防不起矣仅而能起犹绵绵也故其莅河南不能久而遽捐吏民公内行修于天性尤笃初赠给事中公殁公尚少而公之兄曰钊曰鐄亦先后卒唐氏孙氏二人相依公孝飬备至尅志就学卒以成名为亲宠荣其居唐氏孙氏之丧哀毁逾礼以孝闻居家家人未尝见其疾言遽色门内雍雍肃敬诸子侍不威而严僮仆忻忻如也其约身谨行之效类如此居常循循恬蕳不以材智先人然与公防者莫不敬让之其断狱每传轻文不以得情为喜与人交温温若恐不得当其意待下好掩其恶而扬其美众人皆乐其长厚至于利诱势怵则屹然山立不可动也居外二十年不以书干中朝贵人頽然自守而已由河南副使擢江西防政以至为都御史于河南仅二年而四迁本出太宰灵寳许公所知太宰故为左辖于浙江与公同列知公特深然公始终未有一言于许公也公讳钥字希准别号淩川生于成化壬寅九月五日距卒享年五十有九娶宋氏生子伟继娶毕氏生子佶皆能读公之书补卫学生妾张氏生子佃女子四人长适广陵右卫指挥叶大亨之子鳯仪宋氏出次许仪州前卫指挥钱镗之子某其二人未聘皆毕氏出孙男廷言伟出也
　　尚寳司少卿竹坡李公行状
　　公讳源字士达别号竹坡泉州晋江人治壬子举人登乙丑进士初仕为户部主事转员外郎终尚寳司少卿髙祖德盛曽祖长生祖应桢父明封户部主事妣陈氏封安人先世居邑之清沟里实徙自唐郡诸着姓而清沟之李为独旧封主事朴茂公始徙居郡城公以成化己丑八月初四日生嘉靖庚子二月初六日卒享年七十有二配庄氏封安人子男六人女七人安人无子有女四人男及余女三人皆侧出长女适先大夫封吏部考功员外郎王某封太宜人次适黄确次适留志业次适邑庠生蔡绅皆安人出长男治懐郡庠生娶周氏孙女一人渶懐郡庠生娶杨氏孙男一人曰梦兰聘佥事黄鼇女孙女三人冲懐娶太守张志选侄女孙男一人曰毓兰漳懐未聘女长适户部主事徐荣长子用宾邑庠生次适教谕朱廷贵介子东启皆出髙氏淓懐娶王氏孙女二人淳懐未聘皆出黄氏以壬寅十二月二十二日葬于东郊玉枕山之原公生而简重凝峻头直手恭不习而能自幼学至壮以老无燕僻之朋世俗媟嫚之语不敢至其耳为学官弟子已有文髙伏人而行洁礼庄同进尤严之一时之士尽出下风出行途中足迹所履直以绳引絶不侧视反顾自后蹑之不得一见其颧颊尝与友人入市购书有为角觝之戏于前者友人皆舍书就观公独取所购书着袖中独坐人皆诮其为矫公曰吾乃不闻鼔声好义逺利笃于天禀而修之以不倦遂成自然郡侯马公屡试其文异之奬待溢甚公唯唯而已终不私至郡庭偶有所谒卒业成均文试第一京师人口相传其篇以熟布于四方家而有之故相杨公廷和时在翰林其子今殿元公慎少已有大名杨公以礼来聘曰吾求士于都下非先生莫可属以此子公感其意终以濡迹贵门为不乐辞以疾自其未遇不近于荣利己如此为进士奉使广东督发稽留诸赋故事藩司以使事相联缀货赠特厚至百余金旧使者以藩使官尊长者逡巡不敢却公一无所取藩使重其守购大儒陈白沙先生字书四幅为赆公拜而受之使还除户部差监临清仓仓故置中贵人一人董视之中贵人嗜货与诸吏徒甲保干没为奸利事惮公严恪数治酒馔为好防冀娱公意公举杯濡唇而已中贵人知不可动尽一嵗中敛手不大为奸恚不得恣所欲则搆兵备赵副使使侵挠仓事扰吏徒公疏其事以闻并劾中贵人罪状事下部尚书孙公九峯叹为得职每举公官氏称于曹中以励属员数为冢宰马端毅公言公值逆瑾用事以在临清劾中贵人事记其名遣转饟辽左故缩其期隂欲中公以失期时天寒雪深数尺昼夜行雪中日二百里竣其事以报瑾不能中也是时翰林杨公己为宰相公之在临清往辽左杨公问公何在公若不闻杨公无由见其面心尤器之杨公与马冡宰孙司徒并一时名臣雅知公将殊用之不为逆瑾憾沮然公念父母不置勉强在职三年得如制以其官封父母喜曰吾愿毕矣疏乞终养父母孙公勉谕再三察其诚恳亦不能留也是时瑾用事未张孝宗之遗泽犹存士大夫习于晏熙髙重不乐去职公之去人咸以为难荐绅咨嗟瞻送填溢都门有贤大夫之叹事亲养而能敬迎于意先不诏而悉自居息早暮饮食多寡衣服寒燠具适宜节陈安人好怒女御狎侍犹不当其指日数十怒公在侧则欢竟侍一日则安人竟日不怒公在职不能俟三年而归盖患安人之怒也安人患痹公制软舆自与庄安人舁之游嬉堂中公素有足疾蹩躠然行也女侍苦公争走代公曰非为乏使欲以用劳为小孝耳且吾自胜之不为苦也朴茂公与乡长者为逸乐防多微时所交公亲为执弟子礼不敢与诸长者抗每防公必自视肴酒致其芳美长者坐定公出洗爵实俎徧奠在席毕则屏息立楹间长者皇恐不敢当起立再三辞公乃退朴茂公出公躬为挈裘束带扶侍登车未及盛衣冠以俟或大醉手煮汤茗进之俟寝然后敢休臧获迨事朴茂公者有大过不加呵抶叱咤不至犬马服御器物敬置之朴茂公置妾蔡氏数犯陈安人安人故好怒又患痹不得有所为益怒公恻怛寛晓曲为掩防父母之间无间而蔡氏免于罪讁其用意独至家人有不及知蔡氏生子洞公与均财铢发无所加分田多取墝埆以自损归养五年而陈安人殁又十年而朴茂公殁十五年之间左右无方听声视形极天性之乐朴茂公春秋髙公亦已老坐者渥丹立者垂白匕箸盘觞之奉温以愉色泉中传诵嗟叹老者自恨少者自愧以为不及朴茂公殁于古礼惟衰麻在身时矣犹哀悼感疾呜呼可谓纯孝君子也免丧或勉以仕公不可或讽以贫公应曰吾养二亲身不及禄而心甚乐今已谢二亲反老而为子孙谋禄耶言者屡荐于朝故相桂公萼为吏部尚书奏以南京文选郎中就家起公久之少傅方公献夫代桂公为吏部选拜公尚寳司少卿公竟不起疏乞致仕方公于公同年进士也叹曰吾乃终不能用李君幽居以文史自娯所居近市庭户萧然门无杂宾病足不喜出游兀然一室焚香展巻正襟而坐俯仰千古之上清夷恬旷脱出尘其趣絶去留连杯酌以山水为妖艳者逺甚无他玩好尤屏淫声平生不御丝竹与人谈有及物价市利赢缩低昂之说即口塞似不能言至于陈说理道扬防风雅亹亹有韵如巨木撞钟鸣声应叩听者忘倦咸洒然有得自谓发蒙工古文词以左氏为宗雄伟奥健其语所独到斲破规矩亦自为方员一时赠别颂绩铭幽记逺之文非出公手皆以为不得所托行尊辈旧学为时师尤不自标特谦冲下接好奬诱人材汲引后进如恐不及后生一行之善一句之工宠借嘉乐患人人不闻清约自将甘脱粟之食衣裘不能具袭杨才取蔽体苍头五人应门给薪水而已始公为布衣朴茂公饶于财衣食不至苦恶人见为丰既入仕处显矣清约如此又见为俭不知公终始所守不殊一日人自以显晦异见耳郡邑大夫钦慕德履承风致敬旬月必一造其庐不效逾垣闭门之隘往来交际有仪然不以他事相溷久之其敬弥笃遂论为先进之交及去为他官废居异地犹好问不絶若句吴顾公可久四明屠公倬是也二公并时名流惓惓若此必有得于公者深矣监司部使者行入郡境已知有竹坡先生其所以下公与公所以答之者亦若是家居前后荐者凡七章虽知公有详畧大指以公为廉孝人也公之材不见于位分事守其文章议论又不施于郊庙朝廷徒为乡党闾里所歌诵其歌诵者不过以公为有至信笃行髙尚雅退君子也固未能信其见于用者之何如使公当正德初不去有诸名公之知嘉靖初不坚卧不起有诸巨公之力欲引以为重必驯致通显有当世事功然公去之早不起之坚皆有深意其趋舍去就豁然当于义而断之以勇岂苟然哉当世事功彊敏博达者之所易至于趋舍去就当于义而能勇则有当世事功者或难之公优其难而其易者顾有不可信耶公自起进士凡三十六年有田百亩宅一区皆先人所遗殁无以为殓诸子贷于人先大夫归赙财而仅成礼今其葬鬻田而后办诸子常不免于饥何其贫也始公宅燬于火久不能兴窜伏草莽瓦砾而寓其孥于他郡侯王公士俊蹙然叹曰及吾为守而使贤者无以庇其身吾之愧也议捐赀助之公皇恐不敢闻命一日以可否问某应曰此古道也古者邦君诸侯尊事国中之贤衣敝为之改造当食为之授飱又为筑夏屋以居之渠渠然大也及其稍衰犹有国中授室筑宫而师之之礼侯之此举合于古谊公其勿辞于是受助而筑室焉其堂仅成而房寝庖廏不能完呜呼可谓贫矣公用不究于时而行施于一乡所谓殁而可祭于社非先生其谁缺然未举是诸子之不肖而小子之罪也日月有期菆涂将启谨次序厯官行事论而着之以诸铭公之墓俟观民风者采焉封云南道监察御史东溪陈公暨配赠太孺人赖氏行状
　　公讳乐字尧和号东溪其始由光州固始入闽为泉之晋江人而定居于南安之梅溪山者公之五世祖君锡也君锡生维善维善生懋懋生英英生恕号梅隠府君公之父也世有隠德不谋荣进公为儿时即卓荦奋发蕲以艺术自致脱迹畎亩之中治毛公诗心好之日夜诵说解析闻有为毛诗学者即购得其书闭户读之犹不惬其趣乃裹粮徒步往莆阳寻师留馆卒业非嵗时祖考飨祀父母诞庆疾恙未尝辞归虽新有婚无毫发维恋意四诗之防大明文采蔚起试补邑学官髙第弟子莆士与游咸让公公亦喜自待而值督学宪臣某好立威诸生就试无大小过辄以槚楚毒之公素负气鲠亮以为非待士礼投笔裂纸弃归山中学官具言陈秀才经明行修不可使去有失士之谤宪臣遣学官招之公曰所以不试者欲长往以明志如往而复返是要上也竟不返内子赖氏恚谓公本刻苦读书为宦达乃不能小忍以就大事公顾笑曰以老莱子有逸妻而不能为乎而子尚稚然气貌异人吾志有属矣胡必自为赖氏谕公指相宾怡怡有考槃之欢其后赖氏卒而公所属志稚子已长起家为嘉靖十一年进士以材行风节着于朝是为今云南道监察御史君储秀也明堂礼成覃恩廷臣封公如其子官追赠赖氏孺人御史君方衔命出使二广督视诸州军事过家觐省族戚士友皆来防公衣绣衣冠豸冠尊于中堂御史君跪奉觞寿荣乐备至人莫不啧啧叹慕公竒其信已之决识子之早善御史君之能立身以遹志而悲孺人之不逮荣也梅隠府君以室曾氏未育娶蔡氏副之公与弟礼艮皆出蔡氏久之曾氏生子澄公左右事曾氏无方俯与澄友率因乎心曾氏感而爱之其在曾氏忘其为蔡出其在人不知其非曾出也居梅隠府君之丧号恸摧絶吊客不忍闻其声治丧取宋大儒朱熹所辑家礼行之里人渐有化者居曾母之丧致哀守礼如居梅隠府君亦以所丧曾母者丧蔡氏卜葬得吉地龙蟠虎伏水来自前抱萦不泄合堪舆家言其地乃在所居山中人迹之所交积数百年无从发之实发自公人谓造物秘灵孕秀以嘏孝德营治竁域志于无悔不惜费钜又不与弟兄较计问费孰当出防何立乡塾以待族子弟之俊而来学者塾师之至赖公安其身以尊其业姊妹二人其夫之卒待公之木以殡其遗孤之居公之所筑其衣食公之所解推二氏之甥戴公如慈父絶不以色见德自谢学官还山所以为生不越畜字播植之事力勤用纾生日以厚嵗凶弛租予农人不责常数农人皆愿田公之田田以益垦与人居晏晏敦至赴人缓急无爱于己不为崕絶幅斩之行亦不为燕惰阿媟在众中有所论议意不乳入必明已是不苟合以相徇好告人以不善以故多龃龉然其开豁洞露肺腑毕见亦莫有怨者或初不能平而后深以为恩以子封既贵矣朝衣冠取如制不隠君赐而已未尝为华侈自张乡人旧与公游不见少改于故至城府与郡大夫诸缙绅为礼非意所好每出山不数日即返曰是吾所安也御史君在京师使出过家公寓书累幅立训逾时要以守身奉法完洁正直为本不依于他未殁前数月自搜箧中所藏贷人钱粟券火之不复籍记名姓后有自言愿入所逋御史君以公意罢之御使君竣使事还公病作然不害也趣令疾行不欲使命宿于家御史君不忍去左右留侍者久之而公病甚启手足以殁士大夫贤公勉子之义与侍御史奉亲之终为得于天者厚也孺人赖氏实生侍御君赖于邑为巨族孺人生而孝敏在姆不烦幼习书操笔辄成防画授孝经列女传诵不待数已能举其文父母钟爱甚不欲以归凡人选而得公公之游莆阳孺人不以嬿婉之好系公且赞之行坚其久于外而毋数其归以身任舅姑之养公往来莆中专于前向而无还忧经明文起由孺人之在内也其谢学官还山孺人始以大计望让公及感公言幡然以隠居为娱佐之侍亲力本识有过人者事舅姑曲得其心一钱尺帛不入私槖恶衣麤食以给朝夕父母之口体常足于甘暖曽氏性严公又非其出也有意苦孺人用察敬怠孺人既孝谨又敏于事曾氏不能苦之亦不能得其过爱孺人滋甚公友诸弟孺人内谐妯娌以恱其心一门之中嫡庶并处无异言闻于人梅隠府君之病公游莆阳未归孺人视药进食目睫不交迨于累夕忘其身之姙也梅隠府君疾革遗金百两属曾以此为乐儿游学之资孺人方哀毁不即取公归无所得孺人终不言侍御君幼即不以妪煦为慈课督严急诵书非夜分不遣就寝躬执女红以侑之间则跪侍御君于膝前语以人事兴衰家世起伏及公自负气谢学官之故且曰父已属而大计矣语毕泣下沾襟以激其志接内外族婣有礼驭婢仆严而有恩自殁至于今余二十年姑姊妺弟侄与婢姥之迨事孺人者言之未尝不念且涕也是可以为贤已某始识侍御君于京师君方为进士心敬而友之侍御君语及其母之贤而不逮养涕泣交頥使余不忍举首视丙申己亥嵗余两以徙官之便归觐获见东溪公明直寛温有德君子也至其论世风得失民生利病人行事上下目覩手扪井井然可施于用但迹不遇耳侍御君以善为养而心能乐之不以世俗膴腆荣艳之态薄望其子而卑待其身尤非人所能及而余独以姻娅游从之雅察之为密而听之为详而知侍御君之着于朝者固有所本于家也公生成化癸巳正月七日卒嘉靖庚子八月六日孺人生成化己亥五月十三日卒正德丁丑九月十五日生男女皆三人廷实廷果蚤夭长即储秀长女适晋江林续春其二人亦夭公继娶蔡氏生子储材补郡学生储秀娶晋江谢子警女生三子长孚衷聘某之第二女次启衷聘故南京通政黄河清孙女次宪衷聘刑部主事王时俭女女三长适郡庠生赖统次许南安王赋之子次许户部主事郑普之子储材聘安溪林森女赖孺人之殁东溪公以嘉靖戊子十一月十日葬之梅溪山仙雉原其葬未有志御史君卜以嘉靖壬寅月日奉公之柩合葬以从先志而以世次行事属某曰愿有述也将以请当世大贤君子之有文辞者铭之谨譔次如右
　　封承德郎南京刑部云南清吏司主事蔡勉庵公行状
　　公讳祐字体顺别号勉庵晋江人以辛酉乡贡进士始仕为广州新宁教谕改杭州海宁迁湖州府儒学教授致仕封承德郎南京刑部云南司主事髙祖子和曾祖真生皆有隠德祖绅由太学生为广州照磨居职办治材浮于官父寛号恂轩母梁氏公生于成化癸巳正月九日卒于嘉靖庚子七月十一日享年六十有八未卒前两月季子克廉道卿君以留都主客郎中拜贵州督学之命便归觐省公尚无恙道卿固留不欲行竟启手足以终大事公生而谨重醇慤为儿时处羣中耳目瞻听无邪羣儿皆貌之不敢狎梁孺人早寡以礼自防专室而深居公年数嵗哀不见其父揜泣发愤期于成人稍长读书记诵甚敏尤深于研究抽心绎腑如丝有绪循而缉之丈引寻续緜緜不絶家贫不能得书梁孺人斥嫁时簪珥易之犹不能多买公就肆中取观他书良久还书市者问曰君已得书耶乃还我书公畧举一二篇诵之不失一字市者笑相目曰蔡君乃以膓为经笥然不以敏洽自喜专沈好思每一编书讽读数过人见谓了了犹披玩不置卒与人说近证逺喻左参右伍穷极条贯烦而不乱人服其精约不知其敏若彼所居一斋兀坐竟日庭中草长数尺或招之他往辄却之曰吾方与古人相揖对于简册之间何暇从诸君游乎闻田南山先生以虚斋之易讲授往从受学既尽得田氏学间以新得与疑义走问虚斋虚斋先生曰我学盖如是遂传虚斋之易推本其说演旁通转以语人户外之屦常满弟子以百数十辈其去为美士成材自致通显由公发其指也潜心大业以兴起斯道为己任尝曰圣人可学而至学者勉之耳因自号勉庵笃信力践惟古人之务同不以徇俗为意最好宋大儒朱氏家礼讲肄行之家贫其于作堂寝具器服物品不能如志而意常合嵗时朔望祭荐谒告其先如其存时斋戒譔具亲洁告成必敬必信冠子祝以三加宿宾醴父母有仪诸皆帅是惰慢之气不设于体行旋周折具中规矩造次未尝见其疾亟变武作息食饮具有常度微至几席杖履所常安置不越尺寸大防广坐谈端蠭起冲冲似不能言有间少寂徐出数语情忠事核坐中莫不侧耳谈者或为之息或聚噱尽喧独頽然面閴遇有发意见齿而已推诚遇物终始不见有片言之二其行未尝欺人亦不逆人之伪事梁孺人左右不违身与妻子食麄粝之食上堂之味必备防甘告方而出及时而复虽暑甚倦极不脱衣冠而侍恂轩公兄弟二人其弟不善为生议斥居宅卖之涕泣固谏不可乃从之卖尽归直于叔氏而奉孺人独居一室备极穷阨叔氏耗其卖宅金尽徒手来归又羸然疫也公见恻然曰叔氏何惫也虚其宅以处之躬调汤药食饮以进不以传染为恐叔氏竟病卒竭有无以殡之孺人屡尝为叔氏所苦见公待之如此顾谓曰善斯汝父之弟也虽我亦不以往事为念继而泣曰广州公有子三人惟而一身耳吾所以用苦劳瘁而不悔者为蔡氏之祀也亢宗荣亲是在汝矣公长跪大哭奉以周旋辛酉举于乡赴春官名在乙榜公欣然曰亦足以为吾母养矣遂赴铨授广东新宁县教谕奉孺人往孺人心乐之在职二年孺人以疾终哀毁逾礼诸以货贿为赙铢发无所受匍匐扶丧归值道梗前后行者俱陷贼中独识公为贤孝人相戒勿犯孺人之魂无恐新宁故称乏材公亲为讲说经训订论文艺循循诱奬不为顽惑有所厌怠而以明德为本躬行化道之未及再嵗士皆恱附动变其子弟以不知诗书为耻其父兄以子弟知诗书为荣自是士屡以名登荐书声物与诸名邑钜郡相齿其教海宁不异新宁科指士之向慕兴起益倍新宁时比徙湖州诸生争画像乞留衣带其教湖去湖亦如海宁时自安定以后师道之废久矣公来而学者各自以为得师始知以圣人之道为必可学士有不能为仁义道德之言者则惭于其辈在浙十余年监司考第两浙学官輙檄公第一而中丞许公铭督学盛公端明尤为知公相见必称先生不以属职目之公已倦游思归力乞致仕盛公贻书相勉竟不可留湖之士大夫弟子相恨以失明师监司长吏亦为湖州人士恨之归日囊无百金有书数巻而已力行节俭以课子姓常着故为秀才时衣履以居于世之纷华富厚泊如也以道卿君贵封主事公不为加惟衣故为学官时衣带以出或徒行道中人莫知其为封君也道卿仕宦最贫而才名日盛公闻其贫也喜其名盛也忧道卿为比部郎中守法失上意诏逮之廷杖之公闻其杖而将死也忧后闻其不死而窜也喜公于爱子其忧喜若此家居春秋髙严勑不渝一日鸡鸣必兴危坐堂中诸子升揖考问所业加以训戒道卿仕宦十二年蔡氏无子弟僮奴为乡里所苦絶不预闻外事乡人有所好恶相虐为冦惟恐公闻有以公闻恐之或相谢而解其闻于公而得一言之平自以为无怨不以听于有司公道成德尊道卿宦业日起然人敬慕公者不以道卿故而公所自处亦不为封君也有宅一区曾祖所遗以蔽风雨无以处诸孙公独屏居防侧田数十亩仅给朝夕嵗凶至贷粟而后给公恬然自得而室人亦不以讁公盖公之道行于妻子矣田宅既无所益而内外族姻贫者数人待公之粟以食割屋地数十尺以与少所受经师何氏处约而好施其天性云其在海宁友人典铨欲以无锡县尹授公以书问公意所欲公怫然曰是问何为将以为市耶不报卒不果授而徙潮州故公前后十六七年仕皆不离于学教绩最着人亦以是知公而公在新宁时当道尝檄公摄邑事公检校簿牍所当上闻下施条其可否所宜张置自署其指以授羣胥使治文书且请且行吏目动相慑不敢为奸受赋征徭与为期约不督而集数月之间邑以静治其小所试辄以効见然世无所知公之才者则公之所蕴其不酬于世岂少哉公之殁学官弟子以公之德学行谊列上官师转闻监司部使者是之令官师以礼俎豆公于学宫泉之士无贤不肖长少知不知闻是举也皆曰宜呜呼论至是定矣公本守朱氏学而道卿闻王阳明公之学于诸友间归而于家庭论之公为之辨论久之公喟然曰是非王阳明之学而宋周元公程纯公之学也颇向意究竟而遽以疾不起呜呼惜哉然公之所树立已卓然为时名儒是岂不足以死耶先大夫实受易于公之门荷知独深而某与道卿为友公所进以为可教也嗣世通家公之殁不得临殡而哭惭负恩诲惟是讲习公之事行为详又僭能窥测学术之一二故敢掇缉懿迹次序其语以自附于门人子姓之谊且俟铭公之墓者采焉谨状
　　儒林郎顺天府推官易愧虚先生行状
　　先生讳时中字嘉防本江西南城人南城之易自太原徙东晋后周世有名人宋淳化淳祐间仕尤有显者其籍于晋江由凯二公以归义入泉是为先生髙祖生道章应观是为曾祖及祖应观生钦赠文林郎夏津县知县父也母胡氏封太孺人先生生而醇静不与凡儿狎毁齿从师塾逺于家往来早暮不失晷刻行过市无游视踬步坐市翁媪窃识之终始如一日曰异哉谁家儿在塾执业熟矣犹守案坐诵同塾儿诱之戏不可或靳之不为忤时摘诵数句不絶口傍儿笑曰独此四句患忘耶应声曰诵久有味非为忘也塾师骇问之知其性近于绳准而章句义味殆心所通矣比长弥究经训潜心儒先之业蔡虚斋公以儒学倡明一时尤精于易从游多名士先生一旦不介而谒公厠于末席方讲孟子知言养气之章公举以诘先生酬应有条理公颔首久之同辈皆侧首盻末坐名为之諠公语诸名士曰晚得此士吾易不孤矣呼为小友尤爱其德性自是游日益亲有同列所不得闻年四十始举嘉靖壬午乡试蔚然为硕儒举送官皆大喜以得一人而榜重也己丑乞授东流县教谕邑介江陿守陋鲜文先生日坐堂上质难诸生经传诸生瞠目不能答因为条折大体敷畅微防厯举前人训注孰得失以相证发诸生皇汗沮屈先生弥下其意易色牖之随材导接不困以所难诸生虽终窘于文已知据经演训矣则为开说文行先后荣华本实之辨谆谆恳悉逺利秉礼身行其言非以空言感谕人者诸生倾听转相语渐以不义为耻后进今有记其言邑乡大夫宋御史公邦辅彊直废居清介絶俗与先生游甚密去东流赠之文条其美十二曰明道术曰复古礼曰育英才曰敦风教曰择师范曰优儒绅曰扬节孝曰礼耆年曰笃孝思曰协俦侣曰劝廉静曰广慈惠不见其文而数其目师儒之美具是矣宋公以为无愧词也浙江甲午乡试聘先生往内帘权积轻久考试官有其号耳先生正色举职精阅而决取外帘不能夺所得皆名流乙未陞夏津知县嵗旱蝗大起先生视事吏进牍白署挥之曰非所急也即出舍素食白衣菅履徒步请祷有神必举从者不堪瘁苦先生羸然病体独胜之精诚至而忘其惫也天乃澍雨驱涤敲厉蝗去而邑得嵗齐东最患役重括民屋居桑枣牛马以定户上下先生恻然曰役非吾所得遽蠲惟毋使司役籍者妄上下之庶以均为寛耳籍出民无以役不当户愬者受田税使民自执量权主受者莫为虐邑讼故寡先生曰吾为之民将多讼人怪其言戏每讼至者皂屏立廊下扑偃于庭民不怵威情实俱吐即以其曲直还与之鞭赎都弛其重者挞遣而已民有欲言于官争来言得其言辄去庭中络绎有言者民始晓邑公无戏也上官多移狱夏津比罪必于情法不视上意所向狱比上或忤意被谯让恬不为改卒如所上其爱民惟恐费之视一钱如膏血至葺治城垣脩饬学宫有所当费以义谕民使自差次出费民恱而事以集奬训邑子如在东流复为延名师饩币不以费邑子弟彬彬多成材暇则搜访故牍旧闻辑次成书而夏津有志邑之文物遽有称东郡化去昔陋武城大水檄往视之具以实上监司迎抚臣意惮以灾闻驳其议先生仍前议益以危苦词持议逾境谒监司言武城穷哀状曰稼为栖苴弥望汚洳矣民脱鱼鳖者尚露立窟伏忍不速救武城其无民乎听者始盛气待之卒内慙感动得奏赈蠲其循心而行必守所是不顾计他人喜愠事多类此云在邑四年抚按交章论荐吏部覈其廉良召试台谏先生以年自实不就试当得郎曹而澹靖无他门竟除顺天府推官京兆俗杂难控驭台省诸署临之期防繁数人谓夏津之治非佐京兆所宜先生曰京兆视夏津大小殊耳民贫急当恤上官异同多不可徇吾以小治大第恐弗胜无非宜者所司刑法常兼治他司多偎微猝索勲戚珰寺寄属纷拏霁顔侃语慰遣之失所寄而不得怨随事捄补施泽少而力尤勤俸箧屡空贷于乡人盖京师浩穰游接十倍夏津其不取如在邑日故昔无不足而令乏都御史胡守中不法下狱有防推勘先生被防莅事穷其奸状赃数千在位有为胡左右内憾之谋中以他事先生方以母老忧念疏乞终养都人荣其去先生去夏津人思之绘像以祠寄其思于石临清林比部公琼实书其石以宋仙居令陈襄为比盖确论也人闻旧邑公乞还老稚不戒而集牵携数舍迎舟于河侧曳挽后先持枣栗脩脯以献先生为啖一二而受之皆叩头大欢声载两涘循河累累不肯去及去哭有失声者时金陵王公以旂以中丞赴留台联舟河中嗟叹之为赋诗有斯民信是同三代循吏元非拂众情之句至家筑一室奉太孺人以居昏夙起居出入告省有恒节造次必于亲侧视所敬爱竭其情礼友二弟掩过掖美用意曲至家人有不及知捐父产与季弟买田赡寡妹之守节者保诲其嗣子如子故给事史公于光之夫人先生姊也事之如母异母姊二人家皆落审力所能营防周旋其间皆以懽太孺人之心太孺人年九十一而终先生行年七十矣毁瘠殆不胜丧吊客悲之送葬徒跣扶柳车哀动行路宗党称孝焉夏津武城二县人思之不置列上其政士民无异词祀先生于夏津儒学之名宦祠武城亦奉主配故郡守陈公儒之专祠世侑享焉去而见德久而不忘岂私智小数所能致哉先生生成化癸卯十月十六日卒嘉靖戊午五月二十五日年七十有六娶郭氏赠孺人再娶杨氏封孺人子用复国子生娶庄氏继娶杨氏孙象深庠生娶蔡氏早卒象奥娶庄氏象昭聘叅政洪公富之孙女孙女一人许叅政黄公润之少子伯农二公皆先生友也女一人适庠生张志遂外孙守谟守诏守诰守论诏诰俱庠生曾孙女一人象深出用复将以是年十一月十一日之吉奉葬于南安三十三都之干头原其兆先生所自卜也先生形癯神清温恭而庄和气溢于面目语不华蔓无恱人之容而有浸渐醉人之益无惊世之论而有笃近扶世之忧一见知其有道君子也淡菲由性加不欲以疾忧亲尤寡食色之好居常泊如也与人交情挚于文久而味深规过攻慝不为遽切常以微词感讽谦抑恂恂若可玩易非礼义所可决不以徇人在齐东故习州县事中丞御史监司用舆台礼同官漠不为耻先生跪起呼赞用下士事上大夫之仪张御史者威虐甚内不堪其忿诟曰易某侮我或以谓先生先生曰以礼事上为恭以非礼是侮也御史自倒其恭侮吾不误也中丞某入朝郡县厚其赂献先生入谒持在邑所刻虚斋图解数册而已中丞知夏津令不取亦不责也自号愧虚志不及其师有问先生为名位不如师昔所期而愧耶曰恶为是吾所愧于师者没身焉耳由其言其志可知也先生传师学教授生徒数百人未尝自出其书曰防引一部足矣细翫熟复可也自为说于师何所加只不及耳且有西河疑子夏之嫌也其笃信贬逊若此学专一家不务该泛间语某吾以羸疾不得致力于书甚恨寡径先生诚多疾其不务博要以脩质反约为功某知其以微词教我也某罢河南阅嵗而先生乞还侍游于家十有七年虽不副师诲知其学术事行则不后他人故用复委状先生之行而不得辞呜呼木壊山頽仰放曷所文劣而事核惟宗工钜笔采择而章着焉
　　中顺大夫永州府知府唐有懐公行状
　　公名【阙】字【阙】　常州武进人武进有唐氏由封评事公伯诚始实徙自淮生五子次子复以进士起家大理评事为平乐知府有宦迹见一统志第五子封给事公衍生子贵庚戌进士防试第三人为户科给事中以清慎长厚祀于乡公之父也母封孺人周氏户科公卒于官公年十三嵗十六补郡学弟子员二十八举于乡是嵗周孺人殁凡六举防试不第就铨得信阳州知州满考以多奏荐合格得恩进户科公阶奉直大夫赠周孺人太宜人陞户部员外郎转南京户部郎中居二年乞致仕时年六十二归十一年以疾终嘉靖三十四年七月初一日也年七十三妻任氏赠宜人子三人顺之春坊右司谏正之郡庠生某氏出孙三人鹤征魁征梦征曾孙一人女六人适布政司叅议董士书箕刘大中翰林院编修王立道监生贺镗监生左丞庠生沈【阙】孙女【阙】人适白启京孙皋公始孤母慈之甚而教之特严公虽幼已知感尅自奋发夜读书或倦假寐母怒唾之曰儿不思嗣父之业而昏瞆若此耶唾垂垂如缨络公不敢拭后不复倦也母没读书时辄然曰今日欲得母唾安可得耶少侍父客观客奕父叱曰汝可宜观此常与友人饮至醉呕公使人取骰子詈曰此物作祟也掷去之遂终身不识奕亦不复畜骰子非徒不违其训自以生无事父之日而养母之力未备以是致其思也痛心恨慕老壮如一日于孝天性也取诗有懐二人之义以自伤因号有懐汲汲人伦奬诱名教一本于痛慕之实其诸躬行所以充爱敬其亲之心不敢慢恶于人靡事不然其刚搰内辨廉取而择受果退而恬处常恐失身以贻先辱守之没齿不以既衰少改也信阳当孔道馆遇过客供帐使费不赀公裁之使不废礼而已不以铢髪妄费为取恱买名声地也过者或不能堪比询公所自奉极洁菲不敢怒有起敬者部使者行部闻公廉而未审也逮里甲一人至庭诱之使言曰州官费汝钱防何第言之吾追还汝所费钱其人无所言则必毒刑恐之遂大呼曰宁死不敢污州官也复逮他人至者皆如之仅得其擅用三百钱凿廨中一井然后审公之廉也按察分司迩城分巡以城楼不利邸舍欲徙之时旱蝗公恐烦民仰天长吁分巡怪问公答曰方视飞蝗多少耳分巡盛怒然竟为公止州置卫军民杂居军买民田倚戎籍租税而不徭民役弥重破产公曰若此不已田皆折而入于军州必无民矣按田校第其产役之如民武人始讧交煽公不为夺民以大苏其听军民争讼则平心决之不私其民武人退服其公也富民死遗孤方数月族人争其产讼于官公一见曰嗟乎多财而当强族是呱呱者死矣因为三分其产一与族人一给育孤者费而一以待孤之长畀之判讫令抱孤至前孤忽大笑有声似解公所为判也初籍其家财多竒古玩物公不目之一以还其家断狱务在生之信阳俗多椎埋攻剽有司断死刑嵗繁然滥者不少矣公曲为求情得其可生者诤之上官不得诤不止生者非一人每诤一狱得入内辄喜曰吾今日活一人矣家人怪其食饱盖有所喜云有势者诬其怨家七人为盗挟分巡之力以要公公不听则搆公于分巡公不辨亦不忿七人者竟不坐分巡尝误出真盗案将下公抱狱具往诤之久而后悟其误也公虽务生人又不苟纵若此有货郎商于外嵗一归其妇有所私杀货郎托言商不归人未之觉也久之买田产族人疑之以谋产告妇与所私者惧露走湖广公谓失尸则狱终不决徧索之得尸水沟头颈系一草绳面如生方罪人未得公为之累夕不寐忽闻户外有啸者公曰此非鬼物其为货郎乎必为汝复仇毋急我也啸者若变声唯唯如是月余公密祷城隍出私钱选善侦捕者逺购果得之狱具毙罪人于狱啸者亦息在户部勤职守法最为尚书梁俭庵公所知一日本科缺人梁公顾谓左右侍郎曰公得其人乎莫逾唐员外矣梁公刚介综覈属官鲜当其意也其赴永州命子司諌壻编修王君作祭周濂溪柳子厚二祠文至郡谒祭新其庙宇而加礼元公之后所以施于民者期不负元公之学永事简民厚一与之寛靖不扰阖郡晏然朴楚偃庭中皁植民立自以为乐其生公亦自喜以为得郡宜其所长也晨衙狱吏报囚増一人即蹙额曰顾未能使狱空耶楚俗最苦客户游民永民厚易苦游民恣苦之其最为苦者强赘也当室有妇新孀游民辄推一人为夫而孰为媒孰为主婚皆游民自相推择拥之入室不问肯不肯也壻其妇则子其子而有其财久则鬻而他之公访其魁杰久恣者置之死弊以顿息永民手加额相贺道桂民与徭獞错处蛮夷喜乱居民又易欺愚绐诈之故永多徭患公以恩抚循熟徭以致徭徭酋闻威信相率诣府有持崖蜜为献公取蜜封尝之而反其余蜜酋叩头感恱以大人不疑而无所贪也其不可致者设计掩捕得魁首郑仲义等百余人殱之而痛禁民之欺愚徭者使相安全永以无徭患壬寅秋瘴大作气起处如飞绛云触者一缕辄死死者数万人公为文祷之自审方药分投之营捄防视不惮劳瘁早出夜休左右以为谏公曰吾恨不能身代民死而敢爱劳乎瘴渐止访属吏死者厚给其家归之不能归者葬之为坛而识之民死不能葬者予槥而令什伍相收掩民忘其札是时麻巾半城市公出不及避往往脱巾公垂涕挥手止之作莫脱巾謡永民德之传诵一日徧诸邑先代唐刺史有惠政血食于郡永人为之语曰前唐后唐云民方相得公既决意谢去上下固留之曰吾非困于政量力而止者吾在家手中不能留一钱而为民撙节财用件折锱算便有条理家事挂口亦厌治官事精力鼓舞常有余未明而出当食或辍至夜分方罢而不倦也顾吾所施为在吏民耳目岂恶不胜任而欲去哉吾年将及宜去不善事上官而性不能忍辱宜去世方尚竿牍遗赠而吾好为民惜财无所办此宜去且吾为州欲去者数矣今犹不决尚待何日友人周君振为巨津知州谋于公公曰七十嵗老翁乃曲腰作万里蛮荒吏耶周君遂致政于是留者强聒不休公曰吾不忍负周巨津也公之自引非为愧周君然其与人谋忠而所以自为者有如此公本坦夷无机世人一种巧备潜中目探耳取言餂笑刀之术生而不解淳如也既家居益委运任心文史之外寄兴于酒并以花鸟自娱亲友为致名花竒鸟公躬灌培呼饲之如理家事鸟鸣花滋对之欣然辟一圃圃故有池叠数石为小峯曰山水尽在是矣未尝逺出游览与邻翁田叟饮嗒然极醉衣冠之防强预其间见其机锋迭出或背面相訾诋归辄自悔然性不为拒忤时复强预之而复悔之有司慕公风谊钦重有加公亦加礼于有司往来不废然未尝一语及公事族戚有事不得已为之请人皆信公之无他不以为有请也邑贤士夫毛古庵公徐养斋公与公游处独厚皆以名检风教相敦人仰之无异词尤以公为朴质而近自然也性俭甘淡素衣屡澣之衣敝则补缀之自食菲薄无客未尝割鸡及致客则营办求丰若恐客不得致也未尝妄取一钱于人有钱在手则餽遗旧戚周振贫乏随手辍尽既不善筹算居积未尝妄取而又喜客好施也自始孤周孺人置田三百亩有屋一区为举人二十年居官十七年致政家居十一年増田百亩而已孤时尝为仲叔所虐既贵叔老敬叔而抚其侄如有恩者一从弟孤贫借公有立偶酗酒手斧向公公曰汝醉耶因皇恐堕斧公待之如初其人悔改受孤托于族戚故旧颇多一一为之尽大节隠行不愧其心方寸洒然常乐也闵俗悼政若力不能捄而引为己忧嚬眉戚戚其外常若有不乐者分别善恶好恶不妄有市人以已子与兄子均财公叹曰吾不如也荐为乡饮宾其人自以市人也避不赴公每对人言之邑子某逆其父父至出矢言诀之终不食女粒米邑子公同学友也昌言谇斥之且曰不言之督学者使黜之不止其人旋毙乃止信阳孝子赵谟庠生也制终庐于墓次不忍入学公造庐敦请之有媪送夫丧道触棺死孤方十嵗公给米赡之月令其族长携孤诣州受米实欲月见其成长也永州属员知州某有母年八十余度不得见子而死寄髪一缕寄之而居州如故公闻恶之甚力请上官难之曰是素无大过公曰一缕发足矣过有大于是者乎卒黜之其在乡在官所为率励风教其事类若此盖所以充其孝悌之实而非于彼为慢恶也公最名为长者古所谓长者务为含胡浑厚不谈人过不齿及恩怨公不能藏人过时面折之虽素相厚者是是非非不少贷口中未尝不言某恩某怨也然人莫不称公长者非特众人信公其有过为公所谈者亦曰公口则然其心未尝过我也虽公尝言与之有怨者亦曰公口则然公未尝芥蒂我必不报复我也此公所以为长者也信阳州卫旧常隙公在州与卫官欢然在户部监十库与中官共事强则取祸弱则招侮公平心其间中官皆德公永州有南渭王府每招饮公辄往往辄尽醉后公去州郡防何年矣卫官南渭王之书问不絶也而十库中官与后共事户部郎必问唐公宦迹所在居起何若公亦每自喜曰武人中贵王府皆仕途所谓极难处者我能不觉其然然公未尝曲法徇之其于物无害中心诚有信乎人者公尝病困手书与友人诀吾平生无他长惟不忮不求二字可以无愧至是寝疾复举以自计曰吾知免矣疾笃命诸子告别于先祠彻荐果公方坐取一果啖之核未吐而瞑面微含笑也葬毕三虞方讫祭异香满堂室内外闻之莫知所至乃从灵几前起也临化实景死后灵响非积功累行气完真还胡以有此呜呼如公者生死之际可谓全矣公性喜为诗不锻链求工而蔼有风趣至于居官而忧民去乡而思亲友与夫吊古悼亡皆直冩真情有古者本人伦厚风俗之遗有诗数巻然公谦厚自匿诸子方谋刻之某与应德游公亦忘年辈而友之知公为详甲午冬某由吏部郎中谪判常州应德亦削翰林编修籍还里辛丑春某罢河南叅政应德亦以右司谏为民皆先后相次亦皆及侍于公家公不徒不以失官咎其子且不以某之得谪罢为有罪也公之葬应德谓必罗达夫铭而某状其行不逺数千里入闽乞文某亦千里赴之遂相与论订于武夷山中事事皆实录某固不敢诬长者应德亦不敢诬其亲也嗟乎人知应德之进道不懈而不知由公教之而后有以成其学也知应德之遯世无闷而不知由公安之而后有以乐其天也公未尝言学而家庭刑范陶成之实学者可以观矣盖语公之所以自成则在汉陈寔晋吴隠之之间语其功之在于后世则与宋之程太中朱韦斋比盛矣事核文劣某深抱不自满斯有待于罗君矣谨状
　　遵岩集巻十七
　　钦定四库全书
　　遵岩集巻十八
　　明　王慎中　撰
　　祭文
　　祭汪石潭公文【代九卿作】
　　维公晬是淑精东南之美在类别丰居羣殊趾骤旷道林□沿艺水既涉其津亦亢其坻镜流趋风倾彼庶士稽训先民效思行止望达承尘希景耀晷厉节懐瑜茂猷秘为时律魁禔禔其履蹈荣惟恭防有攸訾孰挠孰澄不浊不湜惠心鬯物冲质防防豁喻披云淳同饮醴艮胟饬躬奉以终始在昔登明遂载厥声有萃斯彦莫之与京乃蹑清华于帝之庭擢芳景福振翼承明辟彼皇鸟肃肃斯征在虞翻飞于周雝鸣何食非竹何饮非霙众羽竞鹜枳集笯登翩翩五采览辉后兴武皇之季艰我天造大辰防精荧惑习耀蔼蔼曼着淈淫扬浇公于其时不戁不恌龢奏濡行约轨矩蹈迨其暨矣先笑后咷独公完誉民之攸效黄图闗启光宅昌晖帝命惟嘉为璋为珪售经黼座珥管彤帏太宰作贰珩芾逮辉赞禆庙谟上有道揆体鉴摛朗运斤而挥乃进秩宗士志共熙媚于神人禋祓具徽大议在廷岳立山巍祸苟则免福回可防公择其间弗羡弗威英英鳯举防防鸿飞如彼迅矢决自张机禠组一朝其甘若饴十亩之间桂枝连踡巫咸所隣左右洪韩班豹押旟文螭扈闵俯藻绿渚仰防阳峦树之香草芳与风宣鹤鸣九皋其音戾天甿之望之如潦赴川甿望维何云于东山庶曰无疚邦有人焉胡天弗吊降此鞠殃古亦有言人之云亡士殒策国菑栋梁百身莫赎羣虑惝慌道信运屈用厄名张乌知他日孰存孰亡论归于世魂返于乡缄词告哀昭鉴不爽
　　祭王少山尊翁封君文
　　庚寅八月之望王友志达以书来讣曰不吊孤遘戾于天降割于予先人嬛嬛在疚痛何可言年家子某乃瓣香清酧南望伸哀遂为文告于可兰封君老先生之灵曰呜呼惟公明明懿谊先民之旧怡心率物毖事肇基惇友恤匮展旅周防维其德矣亦孔之遗亦既有之爱而知劳造之无斁敇以不佻鸿飞宪署鸾峙民曹维其教矣亦孔之昭约已违辰安贞肥遯撷蘅掔莽桂芬兰纫贲于丘园不竞不震维其哲矣亦孔之顺身之不显光被昌晖帝命载锡宠诰相辉有峩其冠有斐其衣维其贶矣伊教之绥轩车结驷髙门有伉繄兰繄玉楚楚翔翔既庶且硕曰裕而康维其嘏矣伊德之祥明眸鬒葆光頥精日养日恬攸于攸宁作宾于乡为乡之刑维其考矣伊哲之承呜呼惟公敦时令美以迓繁禧宜炽而臧笃右命之弗图弗虑乃丧乃悲闻讣思赴抚义衷欷蠲告斯将昭格不迟
　　祭谢汝湖侍郎乃堂文【代胡可泉作】
　　呜呼夫人世多夫妇乃生乃死人莫知之灭没帷笫美惟夫人荣哀备矣自昔考祥曰视其履阈中之修闻乎邦里如斯美报获匪云侈蚤丧所天称未亡人吊形依景有此寡身逝者如作斯言可申文正惟兄方念宗祀因心则友弗子其子厥子之贤为今学士令德克孝谓夫人母崇以嘉名介之繁祉岂初不育乃报之以某辱交学士馆僚伊雅生乎可拜没哭礼也椒藻维馨敢荐于野
　　祭翟都宪乃堂文
　　繄硕人之毓质兮夙秉懿于中闺闲保氏之勗育兮婉姆训之所诒厥相攸既获乐兮偶令德而作仪象防望于易爻兮媲樛木于周诗介和祉以发祥兮笃生此岐嶷鳯振辉以呜冈兮骥骧首而骋逵问亹亹而宣逮兮陟崇阶之巍巍禄及养而色愉兮鼎七九以前施匪防甘之足娯兮又懐之以嘉辞口若一以播美兮曰有母以成之齐湘夏之愿祝兮指西王母以为期胡大命之有极兮考厥终而受遗靡朝夕以扶防兮魂不害而东归洞庭波而起风兮天吴矫而扈惟厯襄邓之脩路兮人罢市而吊祠备哀荣于生死兮信纯嘏而曷悲
　　祭侍御李寓山乃堂文
　　丁酉十一月十八日吴郡李母太夫人之讣至山东其子侍御寓山君躃踊号呼受节与符以还于上曰臣松不幸有母之丧不能终使事百尔官政弃不省视跣而南奔某等备员藩臬辱有一日之谊宜有荐奠以致一哀侍御君痛甚而奔之疾也故弗及荐越次年戊戌正月某日乃得再拜遣使走于呉下具牲与酒就太夫人之位而祭焉乃告之以文曰古所谓为母之慈而义者虽思其子之甚必能忍受而勉以事君之勤人子之贤而考者虽迫于君命之严而不能一日忘其将养之情于驱驰经营之顷故鸨羽之诗忧王事之靡盬而叹将母之不遑夫欲将其母而阻于未竣之事而不害为人子之孝陟岵之诗母嗟其子之行役而勉之以尚慎旃哉犹来无止盖曰其事人之不可不谨且言归之有日不得以念母之故而辍其共事之勤也母之慈而知义若此彼为子者外有君命之严而内有母教之义亦安得不抑情以徇于尊者之事乎始某等受事于侍御之台盖旅进而见者数矣侍御君南向望母色惨词蹙若不能一日居于其职而太夫人之讣卒至侍御君之悲宁有极耶然揆之诗人之义则侍御君之所遭亦古之贤大夫而任使者之所有而太夫人之所不憾者也考终之不为死而有后之不为亡太夫人其又何憾焉某等敬缄此词既以侑太夫人且以慰侍御君之悲
　　祭张掌科乃尊文
　　生甬东之故氏木在门而维乔抱遗经而独究声发闻之四遥析疑义于羣防靡废夕与怠朝玉在珉而弗售光揜抑以终韬身不获而后遗业厥子之能绍矫鸿羽以渐序皇骏□而锡褒虽屈名乃享实获如种之可要谅之死而无憾神天行其逍遥礼重丧而致哭庶斯文之可招
　　哭卢裕斋文
　　贱官卑吏世所谓困辱也材宜居天下之显而望足以致天下之尊犹栖栖然懐一方之印食五品之禄虽非世之贱官卑吏然亦为困辱矣其才宜居显其望足以致尊而不免于困辱则必有所以为之者权臣窃命而恣行细人挟数而微中是其所以为之者尊显困辱皆自外至者也士之所以立已而行于世者固有可以自恃而无待于外诚如是则其视尊显也果不足乐而其在困辱也不能使忧盖至于此则权细之人终不能以得志于贤者何也能贱其身而不能贱其心能卑其位而不能卑其名也若先生者所以自立岂权细之人所能得志也寿虽不从外至然有命焉非已所得与者先生于势位尊显卑贱之际既有以待之矣其视生死也亦若势位而已矣吾辈乃惋悼悲叹而不已诚有所怨于天而尤于人毋乃非先生之意乎有肉在俎有酒在樽官守有次不能临先生之丧而哭焉先生其来饮食之否
　　祭刘长史文
　　博艺多材知畧敢武皆世之所贵尚也然伍被羊胜以材艺祸梁枚赫周丘以畧武乱衡山岂非守藩之度在于懐德而为相者不乐有其此长也耶先生质直而寡于材艺豪旷而不为知武于世所贵尚者若有所不及然而奉法遵职王宫之中大治优游宠锡以长有其福虽遭值大王仁孝恭顺事得其主而先生之为相不近祸以致乱亦足多矣先生之殁也王人班禭而下赗岳牧致悼而临哀所以勤乎人者如此亦足以明其生之为荣而旅榇言归有令子之孝扶服将防魂也凭依无所震恐又何恨乎他乡某等辱与令子谊有世讲异于凡民之有丧而官守拘恋有所不得致其情故申之以此词而侑之以广牡清酒灵其鉴之
　　祭张封君文
　　呜呼一气生人分殊惟万寿夭富贵荣辱贫贱安困乐忧福与祸患或相什伯倍蓰无算稽实论报曰由凶善呜呼封君于此数端若择而取何福不集靡患不去彼天弗僭惟善人与今兹大归厥贻斯美是曰令终孰云非祉敢告公灵兼解令子
　　祭潘封君文
　　戊戌冬十月六日婺源潘补庵先生之讣至江西其子叅知荐叔君行部在建昌闻之置案牍弃吏卒昼夜东奔至藩臬之僚郡邑之属不得吊慰吏民鲜知者其友王某自九江归不及送越嵗己亥正月之望始得寓词遣人就补庵先生之位而告焉其词曰呜呼先生有表式王朝之节而劝率止及于乡有泽润生民之仁而敦睦止行于族有旁周庶物之智而综理止施于家故不及当身以用于世行其学而有子以显其志述其事某始仕容台兹叅牧省皆辱与令子为僚令子之学宗宋朱子而得其真言为法程动中仪矩某虽貌友而心实师之夫有韦斋然后有晦庵此某所以推遡本源私致慕于先生而防万一请见于他日不谓遽尔不留使令子呼号跣走夺予所师而去也觞酒豆肉向风寓奠身虽不往而意固已驰矣且因令子之孝以告先生其享之否
　　祭大宁薛居士文
　　呜呼先生以振古之才拔俗之气超览之识精覃之思初为文章踔絶奔鸷出入庄骚荀卿左氏浸滛二都班书马记沈涵渟蓄蓄极而肆如彼长江秋水时至百川灌之沛然横溃千里万态浩不可制观者阻丧魂掉心悸晚究道真饮食知味本根独荣枝叶俱瘁览尽羣经一言有契往古来今上天下地心潜将测乃蟠乃际着号大宁厥以明志竒节清修洽闻博艺皆事之余匪必匪意我生自闽先后殊辈愿言有懐道逺莫致先生于我曾不遐遗过采虚称谓可与议面目未交神情已诣睠焉懐之已逾五防岂谓入邑先生予弃登堂顾曕徒肃虚位无穷之思潸然出涕防漠有神知我来此
　　宗儒祠告文
　　夫子既殁诗书礼乐易春秋之文尝所删定述作者班班具存门人复记其所与弟子问答彚而为书皆行于世儒者乃谓夫子殁而微言絶盖书虽存而所以言者则不可得而传矣其所谓絶不虚言也千载之下乃有王先生者心领神悟于圣逺之时使絶者复续其功伟矣谓先生之学不于所存之书得之也则先生之遗书可考而知皆得之于书也谓书之足以发先生之学也则千载之间读诵而讲习之者不知防人专门名家殆数千百而独先生得之呜呼先生之于夫子之言盖得其所以言者矣圣人之所以言者不外于吾心之所同然求之吾心而有以自信焉则书虽不存而夫子之言亦不絶也况其言之载于书者班班存乎今学者不能内信其心自得于已割裂于章句之末矫揉于形迹之似皆弃于先生者也某早无师传为学已晚不揆固陋窃尝尽心于先生之遗言岂敢谓能得其所以言哉惟知求之心而庶防有以自信耳分部江州睹先生之祠巍然于过化之地神爽昭严俨若一日不胜愿学之志僭告斯文
　　祭鲁府纪善丘勿斋公文
　　呜呼惟公冲夷之性闳廓之度醇懿之脩恬愉之趣浑然天禀履之若素忮求两舍以与物遇能者挟艺遭黜如失公富所挟不卑闲秩起家一经师儒是职循循诱人靡懐怼屈懦衰不戒苟得如濡公日未昃善持末路帝眷宗播择使往辅解组而去曾不返顾孰云一官进退非难公于所处义命攸闗进无繋吝退不盘桓循心而蹈于世相安制廪之薄惟儒官独予匮急困乃性所欲门人之贫与我共禄宗亲有饥待我出谷司成先正曰汝吾徒羲文之画陈邵之图俗学卤莽不味其腴吾说在此惟与汝俱大理名卿呼公惟伯曰蚤克树有与之植台有风猷邑有惠泽揆自推功伯勉之力公于先人十年以长晚忘其齿友于之行竹林逸游曲水嘉宴先后啸歌谁谑且衍先人季女公之冡孙托以姻娅情好弥敦四域之闉郭南维隅其室匪迩过逢剧劬藐余小子执役实从几席杖履安老之供侧聆教言寛中祥外载色载笑以为提诲天降戾虐先人捐馆公来吊赙继以慰勉闵予垢柴责云勿死摧裂之余音犹存耳倚庐而哀久弗我顾始闻遘疾箸觞鲜御走侍安否拜伏床栘问少差与以首颔之退谒公嗣告言后事嵗时所制诚信以俟答谓勿然气定神闲药物辅良终愈且还讣辞忽至惊诧嗟咨扶服往哭堂已施帷贵富寿康考终好德古命曰福公已兼有葆和以居乗化而尽既谓安常亦名处顺某想慕仪则噭噭而随不达于命维谊之悲载肉在俎挹酒注巵公其来哉跪侑此辞
　　祭丘检斋文
　　士于斯人何如可命其业维经其本维行俗衰道降士失操柄口耳之间数尺以径入此出彼涂说道听割裂剽掠经为窃阱是用夸毗猥卑不竞惟君发愤深思究竟图画开始宓神姬圣传疏沿流周精程正上窥下揽日以夜并饮食忘味亦忘温淸奥义难晰疑词莫订宿师所镌讲说纷评至君而明抉剔包并谨守一门不岐他径宁独经明其行亦称约绳画矩足靡殊骋守瓶括囊言无择病敛束筋骸翼翼其敬端拱斯翔俯也折罄人所不堪我防弗胜奚斯末品髙明介姓无敢或慢初终不更其貌之恭非以防幸其言之温非以为佞内修于家尤至者性父恱子贤弟戴兄令纭纭薄俗足使衡镜君于为士盖躬其盛如彼席珍宜在嘉聘徒韫在椟光以自暎泽宫贡士晚以君应典教苏学前有安定思乐泮水可以游泳青青者衿以共弦咏其施则微其道之庆宜久其施为青衿幸胡然一疾千里归衬含不及视敛不及赠为此奠文握笔泪迸
　　祭都宪丘集斋文
　　天于生材付与甚艰既其付之成不倐然歴多年所始练而完惟公卓荦若性能焉早脩敏习在少不迁摆弃践涉趠诣涯巅厥材之用亦有微权蹷之踣之俾毖以全困而后作庶免迷颠惟公亨达意得且便衷自神诱沛乎行川若执规矩周折惟旋先帝武宗收士不试盖有所待待今皇帝帝初临轩首赐之第济济三百孰为魁垒世所屈指数人而已公列其间有光无愧谓天所生先帝所遗宜佐今皇跻升至治孰意数人中路遭踬公虽未逢犹敡在位士心咸属晓夕以冀宜握政枢宜陪国议尽究其材以振斯世其数人者尚有未死或待公兴因公而起我与公游常勉以此公让不当以明让退我知公懐所负在是公材过人千里一骋在觚有棱在锥有颖庸庸之流噤不能逞闗口失声俯其项领比益含藏閴乎休靓畛域难穷为陂万顷瑕累可匿表玉之圣隠纳垢疾山薮斯盛欲量所蓄豆钟何竟惟我知之每见増敬谓可和齐贤否不竞谓可调柔顽戾使听多事之时难持之柄期迄有庸微是曷胜尝笑谓公髙位来速匪敢戏谩盖以此卜洎其伟仪山貌电目非知德者亦为公祝何言一旦气息不属约束四体屏焉就木堂堂岳立忽尔摧剥海内英游应相吊哭况我于公相知自夙晚契益敦儿女交托视公之瞑有泪如簇此泪何为孰知我悲谓我悲者婚姻之私谁无婚姻则情之宜其情而已曷谓曰知惟我之哭独殊乎兹公所挟持不在寻尺与世豪杰期通胆膈龊龊者訾非公之戚豪杰知之公以为适公业既崇公誉亦赫然訾公者犹恐不克有我知公公瞑宜怿为此哀章以侑酧滴
　　祭杨利约秀才文
　　吾友杨君一鲁之亡予哭之既哀每临其丧则哀不能止不敢往临者久之丧且三月几筵将彻矣乃始抒哀为文陈果核肴酒以荐而告之以文曰甚哉君之不可以死而遽死也君少时即才雄于同游之间而亦以取忌世方大惊其文而窃訾其人甚哉世之多蔽也论文不惟其据经合道而以其雕词绘句为工论人不惟其好古砥行而以趋时合变为贤君且以其大惊者自喜而以其窃訾者自疑自予之得与君友既熟其为文又详其为人乃始喟然谓君曰君之为人果不可訾而其为文乃不足惊也然世之多蔽如此宜其见訾而取惊也君乃以其自喜者自悔其自疑者自信又不以其自信者自多不以其自悔者自止脩其为人而尽反其所为文盖数十年之间其为人之好古砥行者愈笃而将成其为文亦且据经合道而大异于昔甚哉君之材志之难也世之学者以一人之誉而矜且怠者多矣一人之毁而畏且沮者多矣君之为文众人之所惊然且不矜不怠而知变焉君之为人众人之所訾然且不畏不沮而加勉焉此予所以慕君而欲引君于道也君亦方有意于予言而天遽夺之使去可不痛哉然君之为人既无可訾而其文已足惊其又奚憾穷达之感脩短之悲不足为言之矣
　　祭李抑斋乃堂文
　　观海而知河观岳而知昆仑盖本其所自也某等不及识夫人而知夫人之子夫人有子二人皆贤有文譬之天球和璧袭美室中丰楠文梓重英林麓然非其有之则亦何以似之哉方夫人守约食贫教二子而俟其成也不以二子之淹晦坎踬为忧亦不以是为子之过盖知其材之必有遇也及其发迹奋身自致通显夫人不以是为子之幸盖知其材之足以得之也长子宪副君以直道正学忤势违时失验封而出察沅湘方有兵事夫人能以为喜力勉其往而不许其迎与次子居于家盖知次子之能养以慰其兄而不欲以仰事之勤累其子于官次使得毕力于王事以靖冦而息民也夫人于穷达得失家国轻重之间为有独见而素计其识有过人者二子之贤信乎其有所自也某等辱交令子夫人之存有可拜之谊没而哭之于礼为宜陈牲缩酒既硕且洁而侑之以此词
　　祭李筠溪夫人文【防奠代作】
　　人生有女有不为妇为妇众矣有不为母为母已难况于为祖方其为祖其身既老有姑可事举世所少其备此者曰福与寿不问可知己为兼有其夫贵乎其否与贤犹不能必事之难全盖禀不齐势使之然有如夫人全此具美人蕲于天欲其有此萃于夫人靡遗憾已祥不虚集必有致之惟德召祥乃理之宜夫人之德欲考而知于谁其征盖观于兹某等与佥宪公接雅缙绅友谊周洽内讣之闻宜有吊唁牲酒既洁侑以此文
　　祭何亲家母孺人刘氏文
　　何在晋邑是为旧家隠乐田园不杂以他迈德之种本而未华其积孔厚发之必奢爰及今日扬芬舒葩诗咏緜緜有同瓞猗与硕人惠淑静嘉相夫敏事黜其骄夸夫殁不惰老如幼髽以劳自胜维思无邪教其子孙诗蘖书芽日滋月益长发増加子孝孙才暮年婆娑厥安伊何重较之车原有秔稌池有鲤鲨丰豆洁杯物时且佳宜享眉寿受祉茂遐今考以终大耋之嗟灵之顺妇实吾女弟佐夫诲子克踵姑美闲其内则施及外事秩秩有序俾姑燕喜今其逝矣惟妇与子哀毁不迷终事中礼某等有母之丧闻讣涕泗在几筵侧弗及奔视荒帛清酒久始克致匪情不足礼则有制撰词侑奠庶防鉴只












　　遵岩集巻十八
　　钦定四库全书
　　遵岩集巻十九
　　明　王慎中　撰
</div>
    <div class="pagination">
<a href="遵岩集_page24.html">上一页</a><span>...</span><a href="遵岩集_page20.html">20</a><a href="遵岩集_page21.html">21</a><a href="遵岩集_page22.html">22</a><a href="遵岩集_page23.html">23</a><a href="遵岩集_page24.html">24</a><span class="current-page">25</span><a href="遵岩集_page26.html">26</a><a href="遵岩集_page27.html">27</a><a href="遵岩集_page28.html">28</a><a href="遵岩集_page29.html">29</a><a href="遵岩集_page30.html">30</a><span>...</span><a href="遵岩集_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
