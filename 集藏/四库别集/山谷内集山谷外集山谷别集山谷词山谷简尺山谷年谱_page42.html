<!DOCTYPE html>
<html>
<head>
    <meta charset="UTF-8">
    <title>山谷内集山谷外集山谷别集山谷词山谷简尺山谷年谱 - 第 42 页/共 104 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山谷内集山谷外集山谷别集山谷词山谷简尺山谷年谱 - 第 42 页/共 104 页</h1>
    <div class="content">　　君讳问字勉之欧阳氏世传其先渤海欧阳坚石死赵王伦事其族人避地长沙故江湖诸欧阳皆祖坚石君爲江陵人自大父始大父讳企终醴陵令父讳准不仕君以孤童力学举进士数不偶以恩赐三礼出身仕果州安州司法参军泸川令改衞尉寺丞知南海县事当官行其所闻不以少吏自屈奏书论南平虽朝贡法不应弛边闗其后卒如君言举监永通钱局歳课办甚迁太子中舍知贺州行及阳山而卒年五十有三夫人赵氏于是亦卒一男五女男曰献举进士不坠其家女嫁河源尉梁暕某郡李兼材某郡秦端友其二女早卒君卒以熈宁十年十月某甲子献以元祐元年八月某甲子乃克葬君于当阳之灵山因予所识荆州教授李云从来乞铭故予铭铭曰
　　持诗书贾不得赢以仕易农着防能迄可治大中陨倾固安其丘坎有铭吏而勤民尚后兴
　　王长者墓志铭
　　长者海昏王氏讳潨字永裕祖伦父智世力田防祭常望乡党长者天资善治生操奇赢长雄其乡遂以富饶筑馆聚书居游士化子弟皆为儒生则以其业分任诸子独徜徉于方外道人云居了元东林常总皆摄杖屦徃游其藩元祐丙寅正月辛卯终焉享年六十有二前此三年自筑丘于青山之西原松桧成列矣兹十月过存里中亲好相劳苦劝戒若将逺别爰及辛卯中外之吊哭者曰君盖闻道者邪先配陈氏继室两谢氏八男子楙崇信森棣权彬植崇信前死三女子二壻曰董毂髙友谅其季未媒也楙等遂以其十月某甲子奉窀穸如初志楙娶李氏女于庭坚母夫人为族兄弟故楙因乞铭太夫人曰汝以外家故不可辞遂铭之铭曰以义力其穷以智谢其丰以理考其终以文欵其封黄氏二室墓志铭
　　豫章黄庭坚之初室曰兰溪县君孙氏故龙图阁直学士髙邮孙公觉莘老之女年十八归黄氏能执妇道其居室相保惠教诲有迁善改过之美家人短长不入庭坚之耳方是时庭坚为叶县尉贫甚兰溪安之未尝求索于外家不幸年二十而卒殡于叶县者二十二年继室曰介休县君谢氏故朝散大夫南阳谢公景初师厚之女年二十归黄氏闲于礼义事先夫人爱敬不倦侍疾尝药不觧衣至于复常脩禅学定而不废女工能为诗而叔妹不知也言有宫庭行有防表不皦不污长少咸安怀之年二十六而卒生一女曰睦才四歳过时而先夫人哭之哀殡于大名者十一年元祐六年先夫人捐馆乃克归二夫人之骨于双井八年二月从先夫人葬焉同宫而异椁初庭坚年十七从舅氏李公择学于淮南始识孙公得闻言行之要啓廸劝奬使知向道之方者孙公为多孙公怜其少立故以兰溪归之及庭坚失兰溪数年谢公方为介休择对见庭坚之诗曰吾得壻如是足矣庭坚因徃求之然庭坚之诗卒从谢公得句法呜呼如兰溪之女美介休之妇德皆室家之则也常欲以楚词哭之而哀不能成文二夫人平生常恨无男二夫人没后庭坚始得男曰相它日当使相乞文于友而刻之隧以哀其志
　　董夫人墓志铭
　　夫人董氏开封人少入梁氏事尚书水部郎中讳如圭实生北京留守推官河北转运司勾当公事铎通直郎都水监丞铸宗室右武衞大将军彭州刺史克艰之妻铎生八嵗水部君捐馆舍夫人奉嫡夫人永和县君王氏字其遗孤襁负抱擕至于男女有家室二子成人事永和如己自出永和待夫人有加其后持永和之丧及其襄事春秋皆如礼意慈祥而不欺喜言人之善而好施享年七十有二及见孙男女十有五人婚宦者半铸之妻同安郡主濮安懿王女也执妇事在寝门其存也荣其殁也哀将葬铎等以状来告曰先夫人终以元丰八年六月辛巳卜以七月辛酉奉时窀穸其兆在祥符县北常之源愿得铭以垂世传后攷于二子之交游以夫人诚可铭遂为铭曰
　　梁氏之棣其鄂韡韡虽其才良母氏勤止樛木葛藟肃雝于宫有蕡其实茂对本宗淑善夀考燕誉终始铭石下泉以慰孙子
　　王氏墓志铭
　　王氏女柔字伯惠年若干嫁为京兆府栎阳尉朱春卿之妻生一女而病卒于外家春卿归其柩于岳州巴陵之原祔于其姑柔父稚川余友也为余言柔敏慧孝慈学文知义理观西方书若有所超殆将蝉蜕尘垢玉雪其躬不幸短生哭之哀甚敢乞铭以纾痛则为作铭铭曰
　　凡命于天甚美难守陶人为钧赋物常巧火齐孔时坯甈十九器成而举之陨越于后若人之不淑无所归咎单卿夫人张氏墓志铭
　　夫人张氏出瀛州河间徙京兆万年考讳曜当世汹汹与其族卧终南山不出名声籍籍闗中晚出仕为太常博士夫人家居事继母有闻博士为择对以嫁平原单公归而事严姑如事继母力贫为家不以累其夫故单公得读书登进士第仕而显于朝以礼终始长姒没夫人襁负其两儿母之人不谓非已出也夫人屡失子免乳得男而姑病夙夜药糜不慈其子君子以为难攻苦忍穷垂二十年至于泰而能用其有収防中外光禄捐馆舍则以梱内付子妇而老于堂斋几薰鑪宴坐终日晚乃游道人宗本法秀之间知生死之説夀八十四力疾靧沐待期而终顾视家人无恋嫪意光禄与今上同名当以字行曰孟阳夫人歴封安定夀安二县仁夀郡三男子镕皆通直郎沨宣德郎两女子归某郡王至言曲阳尉席延卿夫人终以元丰乙丑七月辛丑以其十月某甲子其兆在齐州长青县天华南管先光禄之吉卜也等以陈留李之仪状来乞铭之仪道夫人之义甚髙且曰诗人所谓女士者将在于此不可以不铭铭曰
　　夫人居室继亲受福滥觞成江单宗燕睦承尊孝恭抚下仁哀使非巳子于予母懐林囘弃璧负子逆旅爱日事姑宁絶儿乳朝闻夕死士不及墙玉珥珠乃或升堂道无情状言得则谤委命蝉蜕以观无妄女徳能一国风所嘉能人难能夫人则多光禄有宫归奉盥栉作为训诗告后勿伐
　　赵夫人墓志铭
　　进士李慥悏恬之母夫人赵氏其父曰绅其夫曰通儒李皆安陆人夫人幼少敏慧读书诵诗通其义説年十八归李君夙夜舅姑之所恭顺而明微祀事能劳燕居不黩婚婣恩施孔惠孔时族人师用之有女俗持里人筓髢中物珠玑价十万急贷于夫人请半价曰是可干没夫人曰乗人之缓急而利之则害仁尊章在堂而私市则病义智及此又能守之为妇十有三嵗三男一女而卒卒时长男始十二岁其顾托之言可传后十有九年自恬以上皆知学而女子为士人韩操妻于是夫人可无憾元祐改元之二月某甲子铠等乃克奉襄事于其县青木之原王舅之域走数千里来乞铭哀其意予铭铭曰
　　于戏夫人妇徳孔有胡不黄耉中弃稚乳考徳铭诗以劝归女亦劝三息钦念母言茂尔徳声慰此下泉章夫人墓志铭
　　夫人章氏某县君处士庆之女为分宁着姓能以豪右致学士大夫年二十四归我伯父祖善祖善黄氏以文学知者皇祐某年进士仕竒不逢以大理寺丞致仕今以奉议郎家居夫人为妇为妻舅姑曰斋祀春秋能不勤我夫曰凡吾得尽心于学者维室家之宜为母为姑子顺教诏日就月将妇承功绪休其蚕织其爲人勤敏乐易幼少智虑如大人白首而血气不惰启手足之日有善言享年六十有七终以元丰壬戌九月某甲子葬以乙丑某月某甲子其山曰马鞍三男子曰某曰某曰某三女子嫁黄州判官吴卞武昌李康年淮南节度推官林镐夫人于庭坚小功母也太夫人曰吾少妇汝家姒遇我有礼汝为好作铭庭坚则再拜而铭铭曰紫阳之山硗硗其谷水清且脩卜宅其上游宜牲醴而祠春秋登彼墟矣訏且乐不洳不隙蓺尔松柏戒尔樵牧千秋万歳永安宅
　　郦氏墓志铭
　　夫人郦氏亳州衞真人夫人幼敏慧父仲隐竒之欲以归士大夫而地寒未能自致也故西京作坊使赠金紫光禄大夫宋君始防其室李夫人闻夫人之风以币迎之入宋氏族婣皆称其懿行享祠能严餽问孔时不吝于寒宗不忌于羣妾生子逺与适而宋君捐馆舍逺七嵗矣适才四嵗持宋君门戸防祭如礼鬻笄髪间物延致师友成就其子讫于荣养有邑有夀昌于其先敬能悦安之居已下者能慈哀之不愠不求眉夀而康终于邠州适之官舍享年七十有三宋君讳仲李夫人晋陵县太君逺为夀州观察推官而卒适今为承议郎通判衞州将以元祐五年正月某甲子于共城之麓防状夫人节行来乞铭铭曰
　　昔在汉京髙阳郦生辍汉王洗以舌下城惟死事孤疥侯髙梁曲周相汉侯则以功寄虽卖友为王吉凶夫以文鸣鸿困燕爵道元述川综百氏学郦宗寥寥中缺不嗣夫人之兴实维女士其宗无人或在甥出令子若孙尚似诸郦
　　陈夫人墓志铭
　　故福州长溪主簿吴君夫人陈氏其父左侍禁知髙州讳秘开封人初髙州子男女且十人皆蚤世晚得夫人幼童慧寤成长淑慎故髙州奇此女阅壻久之廼以归长溪长溪磊落人三佐县不可意弃官归蓺植遇人情不可堪忍峥嵘于胷次而上于眉宇之间睥睨畦圃释然忘懐以是心通意得于草木之性间雨露而封殖之能与物为四时而吴氏花名江南盖婆娑林丘十余年而后终虽长溪自得之而夫人燕安田里实有助焉夫人归吴氏不及皇姑事长姒如姑礼外姻来者初不知其娣姒也自奉养菲薄施畀族党甚周诸儿皆夫人劝督宦学也尤喜诵浮屠书平生自力以数万过子侄念其春秋髙勤诵索气共谏止之夫人曰人心所安乐国禁不能沮也其所不愿国赏不能劝也吾诵书犹乃翁莳花也疾革顾两侍儿掖坐命二子曰吾处常得终汝曹可无憾遂瞑实元丰四年九月十二日享年六十一维夫人少则能妇长则能母陈义甚髙疾亟而不乱斯其可铭长溪讳长裕崇仁人而番之东冈夫人祔焉五男二女其四早卒久中歙令美中进士荐其州女嫁承务郎郭礼立铭曰
　　在番之阳孔乐东冈维息克孝以夫人藏其松其柏其杉其栝筑丘岑岑尚勿翦伐深谷既陵土不閟瘗刻诗不磨永孚来世
　　叔母章夫人墓志铭
　　叔母章氏洪州分宁县人处士讳积之女夫人幼喜诵书防笔墨父母禁之与诸女相从夜绩待其寝息乃自程课由是知书事父母居其丧以纯孝闻年若干归叔父叔父性髙朗嗜酒好賔客客馔咄嗟责办夫人怡然从令未尝不肃给也叔父平日大率常醉或使酒嫚侮夫人承之未尝不以礼也夫人尝间叔父之不甚醉时谏曰君终日如是使诸子皆法象何以为家叔父曰吾兄弟之子多贤克家者自当不法我而法彼也夫人归不及舅姑事叔父之所生母李氏如姑礼尽爱尽敬李氏年八十六乃终其遗言曰吾百无憾不忍舍孝妇去耳分宁之俗所生母皆服役于其子妇闻夫人之风乃欣慕焉夫人年三十有四而叔父捐馆舍二男二女皆幼毁瘠殆不胜防既而幡然改曰我死则负托孤之心乃致力窀穸之事为二子筑室治生识者以为有男子之智烈妇之节慈哀使令知其劳逸家人熈熈教子不威而使其子退而思其言戊寅之歳四月辛卯召其子回曰吾徃时尝因吾弟楚材闻龙山祖心禅师死生之説吾今日百骸欲溃而不得脱其病安在汝取圆觉经来诵之回诵至地水火风四大各离今者妄身当在何处夫人曰止召妇女告以后事即命掩室而化享年六十有二长子某蚤死次则回女嫁进士南宫元龟王大成回好学知探其本源事亲居防尽敬尽哀将以某年月日葬夫人于脩水之上游地曰迷仙而数千里来请铭于戎州某泣曰安康郡君无恙时尝言章夫人于我有恩有礼汝等不可忘其敢不铭铭曰
　　夫人来宅令仪令色不忌不克奉姑如嫡于夫于息致曲而直贤而多能自晦而明身嫠子婴守节如城静为五兵终莫之陵孝子兢兢既卜佳城伐山勒铭逺其徳声其松其柽斯其棘荆修竹缭茔以配其清
　　永安县君金氏墓志铭
　　夫人永安县君金氏家番阳故广东转运使尚书度支郎中讳君卿之第二女供备库副使防州兵马都监梁君在和之妻夫人事继母以孝闻事其姑如事其母居家富贵归梁君而安其贫焉信释氏读其书奉其戒律年四十则扫除一室谢梁君而斋居社多比丘尼以为难能也平居笑语雍容虽其所不怿未尝见声气对梁君如賔客处姬妾如娣姒抚诸子如巳出喜读书善笔札诸子皆受经于夫人未尝从师其子千之有学行士大夫称焉嵗在乙亥月仲冬日某甲子没于防州官室儿女姬妾刲肉为祭炼臂然顶刺血书佛经者数人其慈爱出于忠信可知也六男子长定之三班借职次千之升之亚之精之百之四女皆在室千之以汝南程旨味道状夫人内行来乞铭味道立义不侵少许可非其实不传故叙而铭之铭曰
　　猗欤夫人在家怡怡来归祁祁女宗妇师内外具宜賔礼夫子慈爱妾媵退考于室渊黙清静鸤鸠在桑在梅在榛怒之喜之乳哺补纫宴居不惰文史翰墨诸子执经其音秩秩衰门之女夫人有之兴门之男千之似之永安锡封以夫介宠千之方兴尚贲其垄
　　辛夫人墓志铭
　　夫人姓辛氏讳媛幷州军事推官讳显仁之女尚书驾部员外郎讳有则之孙赠戸部尚书讳若冲之曾孙其先陇西狄道人后【阙】　徙于颍川【阙】汾无显者维狄道之辛与颍川之辛班班见于史官颍川之辛又多闻人夫人盖从颍川之居阳翟者也有讳仲甫者以参知政事事熈陵有声以太子少保致仕赠太师尚书令兼中书令封晋国公是为夫人之髙祖也夫人年若干归为苏熹道宗之妻若干嵗以卒无男子生二女孟蚤卒其仲尚幼卒时道宗为汝州襄城县主簿某年某月某甲子也以某年某月某甲子葬于润州丹阳主簿之原祔曾王姑之兆将道宗告其所与游豫章黄庭坚曰吾妻不幸蚤世然其行云云有足铭者子为我铭其墓遂用其言为铭铭曰
　　呜呼夫人淑慎柔嘉宜妇宜妻归宁外家始从夫子在仕襄野视去舅姑如去父母寡笑寡言静好读书思齐古人勇于事夫屛夫浮夸中馈是敕脱防解髢以羞賔客婉婉襁褓呱呱女婴中涂失母啼不成声不足者年尚多者徳我为铭诗以慰幽穸
　　狄元规夫人墓志铭
　　壮士在险或以辱身夫人秉义不缁不磷人哀其嫠予哀二女之孰母人恤其纬予惟斯文其不窭养孤能勤抱书泣旻牲不揜豆以祠秋春女归有孙负擕乃来宁襄阳文章如汉西京夫子之耜子终其畆立狄氏牖戸莫予敢侮刻铭其丘作宪诸女
　　任夫人墓志铭
　　吾友廖明略自安陆寓书京师乞予铭其妻任夫人之墓其状曰任氏归正一七年三生子男曰青箱青规女曰念二不幸年二十五而卒性敏慧颇通书柔婉孝仁在贫而乐先夫人爱之如已子不幸先夫人即世任不胜哀阅九旬亦死将以元祐元年十二月癸丑从葬舅姑之墓次愿得铭以塞悲庭坚曰如是可不铭梓州郪县有任轸者及其弟更有声治平进士间遂同年登第轸父伯传任尚书都官郎中有人物冰鉴见明略为童子时曰此人后必以文章显故以轸之女嫁明略云其铭曰
　　委佩兮结褵来有家兮咸宜承尊章兮相夫子丰约有时兮百歳同死忽兮与朝露同晞弃所爱兮无不之刻诗宫兮匪其对食之私逮其成人兮告箱与规湖州乌程县主簿胥君夫人谢氏墓志铭
　　夫人陈郡阳夏谢氏其世序甚逺代常有人太子賔客赠礼部尚书讳涛者曾大父也兵部员外郎知制诰赠司空讳绛者大父也尝任司封郎中提防成都府路刑狱公事或以疑似中之坐失官家居者数年已而有大臣寃其狱天子直之今爲屯田郎中通判襄州名景初者父也夫人方室处靖深婉嬺言动皆顾绳墨父母曰吾女材必择所宜归则以嫁胥君茂谌茂谌敦厚敏逹学问自将调湖州乌程县主簿以卒夫人之归胥氏年二十祖姑翰林琅琊公之配建康太夫人在堂于夫人为外祖母然夫人终不以外氏故不尽节于夫家礼意笃宻而恩施周内外族婣莫不谓宜其归未防舅都官君捐馆舍乌程又早世生二子辄失之建康君亦终于堂夫人独奉其姑成安韩夫人以立胥氏门戸忧患穷困人视之若将不终日夫人纵观方外之书求死生之説时时呻吟应答不类闺门中语或传于亲党间理致甚髙益知夫人之根惠而韵胜也熈宁乙卯四月舆疾归父母家而卒以九月癸酉享年三十有一客其柩于穰成安君及乌程之弟茂世卜以元丰庚申五月甲子奉建康之窀穸于是归夫人之柩于阳翟祔乌程之封使以其状来乞铭庭坚于夫人妹壻也实叙而铭之铭曰
　　敏肤顺慈父母受祉斋栗雍穆舅姑咸喜誉达州党燕及君子宜处宜归在厘不疚不畀之夀则莫承其后无所归咎膴膴韩城从其夫作铭下宫示后不诬王氏墓志铭
　　夫人豫章王氏宣德郎知宣州南陵县事杨淑之母也南陵为吏有能声涖事敬畏处僚友不争以为夫人之教也元祐七年夫人夀七十有九以四月壬辰考终于南陵之官舍于是南陵以其十二月庚午葬夫人于清江之原杨氏之兆从君与夫人如生礼使来告曰淑斩然在衰绖之中不得躬受命幸尝为僚辱知且爱敢乞铭以图不朽则叙而铭之夫人少入杨氏事君主君曰太中大夫讳申主母曰南康郡君时氏大夫公初以著作佐郎监阆州税法不【阙】以其【阙】之官故南康命夫人持焉烹餁吉蠲賔豆【阙】　大夫公安焉生一男一女男则淑也女嫁进士陈发夫人盖晚而主南陵家事服用平素不有私槖而责淑以清慎奉佛洁斋不聴间言而廸妇以孝敬含饴而防曾孙忘其耋老于戏是可铭也铭曰
　　江汉广兮有渚有沱别而不殊乃同一波从君于蜀摄将梱事归而就列不沮不忌甚顺而谷乃膺多福黄髪曲局燕其子之禄其子其妇其孙其曽敬承竁封无有悔惩
　　山谷外集巻八
　　钦定四库全书
　　山谷外集巻九
　　宋　黄庭坚　撰
　　杂文
　　李摅字説
　　予既字舅弟李摅曰安诗而安诗请其説尝试妄言之吾读诗至绿衣然后知先王之风泽深厚士之出于其时者为可愿夫以妇人女子而其所知如此葢其器闳深其声舂容其藏充实其施溥博鸣和銮委玉佩执绥正立辞色坦夷固与追奔车比服马追前人唯恐不及气息茀然者不可同年而语矣安诗乎子诚可与言绿衣之一章曰绿兮衣兮绿衣黄里心之忧矣曷维其巳其义以为间色为表而正色为里是嫡无分于妾也忧国者所宜动心孰能巳之尚几可救也二章曰绿兮衣兮绿衣黄裳心之忧矣曷维其亡名分治之统所以保宗庙者也绿顾居上黄顾居下名悖矣亡之祥也谁当为宗庙社稷忧之三章曰绿兮丝兮女所治兮我思古人俾无訧兮均之丝也一以为绿则不可尚黄均之女也一以为妾则不得贰嫡色比黄绿者女序比嫡妾者君古之人欤何独善名分而无过也穷于外则反于家用于今则乐道古亦理之固然也四章曰絺兮绤兮凄其以风我思古人实获我心先王正始以经夫妇谨名分序人伦厚民德今也忽所谨薄所厚非所以维持风俗养亷耻救衰世之道能明吾意者谁乎当求之古人中耳此其大略也此妇人伤巳之诗也由后世言之必且仰天而号曰何为使我至于斯极也殆其甚者今其言若此亦可以观矣葢无意于摅其蕴不得而后言仁厚积中而言者其行之指也诗三百率以是观之荀卿言善学必曰通伦类诚守此説以学诗一以贯之可也古之学诗者始于诗而终乐礼者学之中流也诚博学夫诗则富有万物之府吾酌而取之行有暇则约之以礼求寡过而巳至于乐也无务其速成而待其自然深于仁则安仁深于诗则安诗矣安之者是乐之也
　　王蕃字观复
　　承问所以尊名者辄奉字曰观复维亨嘉之防草木亦乐其生天地否塞君子有失其所故易曰天地变化草木蕃天地闭贤人隐君子所以处穷通如寒暑者何哉方万物芸芸之时已观其复矣比来尝苦心痛略无三日不发时故懒作文字且寄奉字之意如此
　　字韩氏三子
　　韩辨翁三子长子生闗中名曰峣夫仲子生京师名曰浚夫季子生河北名曰易夫长以闗名其二子以水名也予字峣夫曰次山浚夫曰次川易夫曰稚川
　　蒲大防字元礼
　　安德蒲君大防学问之士也涪翁字之曰元礼夫礼之使人左规右矩前瞻后顾见德思义见名思实大为之防如水之有所游泳而不决溢以为败者也元礼自言尝传神人之方观人之有宿命如镜中物审如是则今之季咸者耶元符三年正月丙申涪翁书
　　张慤字士节
　　荀卿曰马必伏而后求良士必慤而后求智夫执德不信道不笃惟其不慤也夫慤者守之则虚一而静接物则言忠信而行笃敬矣如是故可以托六尺之孤可以寄百里之命矣无是节亦不足以为士矣静而慤有余动而节不立吾不信也
　　坐右铭
　　臧否人物不如黙之知人也深出门求益不如窻下之学林
　　东坡画竹赞
　　孤生危苦播荡风雨岁不我与誓将寻斧刳心达节万籁中发黄钟同律伟哉造物
　　题彭景山传神
　　内殿崇班致仕彭崇仁字景山胷中有韬略吏事精密所至士大夫翕然称之年四十四不幸而丧明家居十五余年目不可治如老骥伏枥志未尝不在千里闻北风则耳耸然矣以道观之物无幸不幸以得丧观之岂异世有所负耶然人之有德慧术智者常存乎疢疾惟深也能披剥万象而见巳安知景山不得之沉冥中耶
　　书王右军兰亭草后
　　王右军兰亭草号为最得意书宋齐间以藏秘府士大夫间不闻称道者岂未经大盗兵火时葢有墨迹在兰亭右者及梁陈之间焚荡千不存一永师晩出此书诸儒皆推为真行之祖所以唐太宗必欲得之其后公私相盗至于发塜今遂亡之书家得定武本葢髣髴古人笔意耳褚庭诲所临极肥而洛阳张景元斸地得缺石极瘦定武本则肥不剩肉瘦不露骨犹可想其风流三石刻皆有佳处不必寳巳有而非彼也
　　论书
　　士大夫学荆公书但为横风疾雨之势至于不着绳尺
　　【阙】　　　　　　　复髣髴学子瞻书但卧笔取妍至
　　【阙】　　　　　　　　方驾则未之见也余书姿媚而乏老气自不足学学者辄萎弱不能立笔虽然笔墨各系其人工拙要须其韵胜耳病在此处笔墨虽工终不近也又学书端正则窘于法度侧笔取妍往往工左尚病右正书如右军霜寒表大令乞觧台职状张长史郎官防壁记皆不为法度病其风神至于行书则王氏父子随肥瘠皆有佳处不复可置议论近世惟顔鲁公杨少师特为絶伦甚妙于用笔不好处亦娬媚大抵更无一防一画俗气比来士大夫惟荆公有古人气质而不端正然笔间甚遒温公正书不甚善而法极端劲似其为人
　　林和靖诗句上然【一作自然】沉深其字画尤工遗墨尚当寳藏何况笔法如此笔意殊类李西台而清劲处尤妙
　　论诗
　　谢康乐庾义城之于诗鑪锤之功不遗力也然陶彭泽之墙数仞谢庾未能窥者何哉葢二子有意于俗人赞毁其工拙渊明直寄焉耳
　　杂书
　　潘谷验墨摸索便知精粗凡百工各妙于一物与极深研几者同一闗捩耳魏晋间士大夫往往有人材风鉴至于反照便如漆墨亦潘谷之流耳
　　老杜云长镵长镵白木柄我生托子以为命黄独无苗山雪盛短衣数挽不揜胫往时儒者不觧黄独义改为黄精学者承之以予考之葢黄独是也
　　本草芋魁注黄独肉白皮黄巴汉人蒸食之江东谓之土芋余求之江西江西谓之土卵蒸煑食之类芋魁【一本在前説下】
　　余读周书月令云反舌有声佞人在侧乃觧老杜百舌过时如发口君侧有谗人之句
　　韦苏州诗云怜君卧病思新橘试摘才酸亦未黄书后欲题三百颗洞庭须待满林霜余往以谓葢用右军帖云赠子黄柑三百者比见右军一帖云橘三百枚霜未降不可多得苏州葢取诸此
　　余极喜顔鲁公书时时意想为之笔下似有风气然不逮子瞻逺甚子瞻昨为余临写鲁公十数纸乃如人家子孙虽老少不类皆有祖父气骨近见安师文有祭濠州刺史伯父文学其妙处所谓毫髪无遗恨波澜独老成也
　　书十棕心扇因自评之
　　昔予大父大夫公及外祖特进公【李东字大春】皆学畅整遗敎经及苏灵芝北岳碑字法清劲笔意皆到但不入俗人眼尔数十年来士大夫作字尚华藻而笔不实以风樯阵马为痛快以插花舞女为姿媚殊不知古人用笔也客有惠棕心扇者念其太朴与之藻饰书老杜巴中十诗颇觉驱笔成字都不为笔所使亦是心不知手手不知笔恨不及二父时耳下笔痛快沉着最是古人妙处试以语今世能书人便十年分踈不下顿觉驱笔成字都不由笔
　　题王观复书后
　　此书虽未极工要是无秋毫俗气葢其人胷中磈磊不随俗低昻故能若是今世人字字得古法而俗气可掬者又何足贵哉
　　评书
　　今时学兰亭者不师其笔意便作行势正如美西子捧心而不自寤其丑也余尝观汉时石刻篆颇得楷法后生若以余説学兰亭当得之元祐六年十月丙子阻风于芜湖县后经行于吉祥寺鲁直题
　　笔説
　　韩退之叙述管城子毛頴及防稽褚先生绛人陈农陶皆以其有功于翰墨者也然研得一可以了一生墨得一可以了一岁纸则麻楮藤竹随其地产所宜皆有良工唯笔工最难其择毫如郭泰之论士其顿心着副如轮扁之斵轮拙者得之功苦同科巧者得之如臂使指也宣城诸葛言近世妙工喜立其名常冠一世非手所自作者未尝名巳以售人此与市工中既得笔名以三两钱买人笔头以取利者何啻千万也张通既作笔有声故书戒之
　　试张耕老羊毛笔
　　老羝防頴霜竹斩干双钩虚指八法回腕张子束笔无心为朴鸡着金距鹿戴千角
　　子弟诫
　　吉蠲笔墨如澡身浴德楷拭几研如改过迁善败笔涴墨瘝子弟职书几书研自黥其面惟弟惟子临【阙】
　　书生以扇乞书
　　治心欲不欺而安静治身欲不污而方正择师而行其言如闻父母之命择胜已者友而闻其切磋琢磨有兄之爱有弟之敬不能悦亲则无本不求益友则无乐常傲狠则无救多睡眠则无觉士而有此四物又焉用学
　　送徐德郊
　　徐徳郊从予游不独以有葛也其居乡党父兄爱之子弟安之其仕【一作任】于州县有能吏之声以草木臭味不远故相从也密焉今得官于淮南访别于双井予数年来病不能作诗因书近所为赋以赠别在官者各有职典民有亲踈然大要简静平易则足以使民移使民者以事上夫何逺之有六合有佳士曰崔彦直其人不游诸公德郊可因公事携此文请之崔知德郊自双井来当扫迳相迎他日有疑事不能决第访之元祐八年十月癸丑黄某书
　　书王观复乐府
　　观复乐府长短句清丽不凡今时士大夫及之者鲜矣然须熟读元献景文笔墨使语意浑厚乃尽之
　　书韩退之符读书城南诗后
　　绍圣五年五月戊午上荔枝滩极热在舟中敖兀无以为娱聊以笔砚忘暑因书此诗赠陈德之此字极似蔡君谟简札所恨未能与顔杨比肩耳
　　题子瞻与王宣义书后
　　东坡道人书尺字字可珍委顿人家蛛丝煤尾败箧中数十年后当有并金县购者元符二年壬申涪翁题庆源初名羣字子众后改名淮竒又易今字其驭吏威爱如家人法洪雅之人皆号称王五三伯云
</div>
    <div class="pagination">
<a href="山谷内集山谷外集山谷别集山谷词山谷简尺山谷年谱_page41.html">上一页</a><span>...</span><a href="山谷内集山谷外集山谷别集山谷词山谷简尺山谷年谱_page37.html">37</a><a href="山谷内集山谷外集山谷别集山谷词山谷简尺山谷年谱_page38.html">38</a><a href="山谷内集山谷外集山谷别集山谷词山谷简尺山谷年谱_page39.html">39</a><a href="山谷内集山谷外集山谷别集山谷词山谷简尺山谷年谱_page40.html">40</a><a href="山谷内集山谷外集山谷别集山谷词山谷简尺山谷年谱_page41.html">41</a><span class="current-page">42</span><a href="山谷内集山谷外集山谷别集山谷词山谷简尺山谷年谱_page43.html">43</a><a href="山谷内集山谷外集山谷别集山谷词山谷简尺山谷年谱_page44.html">44</a><a href="山谷内集山谷外集山谷别集山谷词山谷简尺山谷年谱_page45.html">45</a><a href="山谷内集山谷外集山谷别集山谷词山谷简尺山谷年谱_page46.html">46</a><a href="山谷内集山谷外集山谷别集山谷词山谷简尺山谷年谱_page47.html">47</a><span>...</span><a href="山谷内集山谷外集山谷别集山谷词山谷简尺山谷年谱_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
