<!DOCTYPE html>
<html>
<head>
    <meta charset="UTF-8">
    <title>白氏长庆集 - 第 53 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>白氏长庆集 - 第 53 页/共 81 页</h1>
    <div class="content">　　西楼独立
　　身着白衣头似雪时时醉立小楼中路人回顾应相怪十一年来见此翁
　　书事咏懐
　　官俸将生计虽贫岂敢嫌金多输陆贾酒足胜陶潜【陶潜诗云常苦酒不足】牀暖僧敷坐楼晴妓巻帘日遭斋破用【每月常持十斋】春赖闰加添【是年闰正月也】老向欢弥切狂于饮不防十年闲未足亦恐涉无厌
　　酬梦得比萱草见赠【来篇云唯君比萱草相见可忘忧】
　　杜康能散闷萱草解忘忧借问萱逢杜何如白见刘老衰胜少夭闲乐笑忙愁试问同年内何人得白刘
　　问皇甫十
　　苦乐心由我穷通命任他坐倾张翰酒行唱接舆歌荣盛傍看好优闲自适多知君能断事胜负两如何
　　早春独登天宫阁
　　天宫日暖阁门开独上迎春饮一杯无限游人遥怪我縁何最老最先来
　　送苏州李使君赴郡二絶句
　　忆抛印绶辞吴郡衰病当时巳有余今日贺君兼自喜八回看换旧铜鱼【予自罢苏州及兹换八刺史也】
　　二
　　舘娃宫深春日长【馆娃宫今灵岩寺也】乌鹊桥髙秋夜凉【乌鹊桥在苏州南门】风月不知人世变奉君直似奉吴王
　　长洲曲新词
　　茂苑绮罗佳丽地女湖桃李艳阳时心奴巳死胡容老后辈风流是阿谁













　　白氏长庆集巻三十四
　　钦定四库全书
　　白氏长庆集巻三十五
　　唐　白居易　撰
　　律诗【一百首】
　　病中诗十五首
　　开成已未嵗余蒲柳之年六十有八冬十月甲寅旦始得风痹之疾体癏【音闗】目左足不支盖老病相乗时而至耳余早栖心释梵浪迹老庄因疾观身果有所得何则外形骸而内忘忧恚先禅观而后顺毉治旬月以还厥疾少间杜门髙枕澹然安闲吟讽兴来亦不能遏因成十五首题为病中诗且贻所知兼用自广昔刘公榦病漳浦谢康乐卧临川咸有篇章抒咏其志今引而序之者虑不知我者或加诮焉
　　初病风
　　六十八衰翁乗衰百疾攻朽株难免蠧空穴易来风肘痹宜生柳头旋剧转蓬恬然不动处虚白在胷中
　　枕上作
　　风疾侵凌临老头血凝筋滞不调柔甘从此后支离卧赖是从前烂熳游回思往事纷如梦转觉余生杳若浮浩气自能充静室惊颷何必荡虚舟腹空先进松花酒膝冷重装桂布裘若问乐天忧病否乐天知命了无忧
　　答闲上人来问因何风疾
　　一床方丈向阳开劳动文殊问疾来欲界凡夫何足道四禅天始免风灾
　　病中五絶
　　世间生老病相随此事心中乆自知今日行年将七十犹须慙愧病来迟
　　方寸成灰鬓作丝假如强健亦何为家无忧累身无事正是安闲好病时
　　李君墓上松应拱元相池头竹尽枯多幸乐天今始病不知合要苦治无【李元皆予执友也杓直少予八嵗即世已九年微之少予七年梦已八年矣今予始病得非幸乎】
　　目昏思寝即安眠足软妨行便坐禅身作医王心是药不劳和扁到门前
　　交亲不要苦相忧亦拟时时强出游但有心情何用脚陆乘肩舆水乗舟
　　送嵩客
　　登山临水分无期泉石烟霞今属谁君到嵩阳吟此句与敎三十六峯知
　　罢灸
　　病身佛説将何喻变灭须防岂不闻莫遣净名知我笑休将火艾灸浮云【维摩经云是身如浮云须防变灭也】
　　卖骆马
　　五年花下醉骑行临卖回头嘶一声项籍顾骓犹解叹乐天别骆岂无情
　　别柳枝
　　两枝杨柳小楼中嫋娜多年伴醉翁明日放归归去后世间应不要春风
　　就暖偶酌戏诸诗酒旧侣
　　低屏软褥卧藤床舁向前轩就日阳一足任他为外物三杯自要沃中肠头风若见诗应愈齿折仍夸笑不妨细酌徐吟犹得在旧游未必便相忘
　　歳暮呈思黯相公皇甫朗之及梦得尚书
　　嵗暮皤然一老夫十分流辈九分无莫嫌身病人扶侍犹胜无身可遣扶
　　自解
　　房传往世为禅客【世传房太尉前生为禅僧与娄师德友善慕其为人故今生有娄之遗风也】王道前生应画师【王右丞相诗云宿世是词客前身应画师】我亦定中观宿命多生债负是歌诗不然何故狂吟咏病后多于未病时【已上病中十五首】
　　嵗暮病懐赠梦得【时与梦得同患足疾】
　　十年四海故交亲零落唯残两病身共遣数竒从是命同教步蹇有何因眼随老减嫌长夜体待阳舒望早春新乐堂前旧池上相过亦不要他人
　　雪后过集贤裴令公旧宅有感
　　梁王捐馆后枚叟过门时有泪人还泣无情雪不知台亭留尽在宾客散何之唯有萧条鴈时来下故池
　　酬梦得贫居咏懐见赠
　　嵗隂生计两蹉跎相顾悠悠醉且歌厨冷难留乌止屋【诗云瞻乌爰止于谁之屋言乌多止富家之屋也】门闲可与雀张罗病添庄舄吟声苦贫欠韩康药债多日望挥金贺新命【来篇云若有金挥胜二防】俸钱依旧又如何【时梦得罢宾客除秘监禄俸略同故云】
　　酬梦得见喜疾瘳
　　暖卧摩绵褥晨倾药酒螺昏昏布裘底病醉睡相和末疾徒云尔【传云风淫末疾末谓四肢】余年有几何须知差与否相去校无多
　　夜闻筝中弹潇湘送神曲感旧
　　缥缈巫山女归来七八年殷勤湘水曲留在十三苦调吟还出深情咽不传万重云水思今夜月明前
　　感苏州旧舫
　　画梁朽折红窻破独立池边尽日看守得苏州舫烂此身争合不衰残
　　感旧石上字
　　闲拨船行防旧池幽情往事复谁知太湖石上镌三字十五年前陈结之
　　见敏中初到邠宁秋日登城楼诗诗中颇多乡思因以寄和【从殿中侍御史出副邠宁】
　　想尔到边头萧条正值秋二年贫御史八月古邠州丝管闻虽乐风沙见亦愁望乡心若苦不用数登楼
　　斋戒
　　每日斋戒断荤腥渐觉尘劳染爱轻六贼定知无气色三尸应恨少恩情酒魔降伏终须尽诗债填还亦欲平从此始堪为弟子竺干师是古先生
　　戏礼经老僧
　　香火一罏灯一盏白头夜礼佛名经何年饮着声闻酒直到如今醉未醒
　　近见慕巢尚书诗中屡有叹老思退之意又于洛下新置郊居然宠寄方深归心太速因以长句戏而谕之
　　近见诗中叹白发遥知阃外忆东都烟霞偷眼窥来乆富贵粘身摆得无新置林园犹濩落未终婚嫁且踟蹰应须待到悬车嵗然后东归伴老夫
　　对镜偶吟赠张道士抱元
　　闲来对镜自思量年貌衰残分所当白发万茎何所怪丹砂一粒不曽甞眼昏乆被书料理肺渴多因酒损伤今日逢师虽已晚枕中治老有何方
　　病入新正
　　枕上惊新嵗花前念旧欢是身老所逼非意病相干风月情犹在杯觞兴渐防便休心未伏更试一春看
　　卧疾来早晚
　　卧疾来早晚悬悬将十旬婢能防本草犬不吠医人酒瓮全生醭【普卜切】歌筵半委尘风光还欲好争向枕前春
　　强起迎春戏寄思黯
　　杖策人扶废病身晴和强起一迎春他时蹇跛纵行得笑杀平原楼上人
　　梦得前所酬篇有錬尽美少年之句因思往事兼咏今懐重以长句答之
　　錬尽少年成白首忆初相识到今朝昔饶春桂长先折今伴寒松取后凋【昔登科第梦得多居先今同暮年洛下为老伴】生事纵贫犹可过风情虽老未全销声华宠命人皆得若个如君歴七朝【梦得贞元中及今凡仕七朝也】
　　病后寒食
　　故纱绛帐旧青氊药酒醺醺引醉眠抖擞弊袍春晚后摩挲病脚日阳前行无筋力寻山水坐少精神听管弦抛掷风光负寒食曽来未省似今年
　　老病相仍以诗自解
　　荣枯忧喜与彭殇都似人间戏一塲虫臂鼠肝犹不怪鸡肤鹤发复何伤昨因风发甘长往今遇阳和又小康还似逺行装束了迟回且住亦何妨
　　皇甫郎中亲家翁赴任绛州宴送出城赠别
　　慕贤入室交先定结援通家好复成新妇不嫌贫活计娇孙同慰老心情洛桥歌酒今朝散绛路风烟几日行欲识离羣相恋意为君扶病出都城
</div>
    <div class="pagination">
<a href="白氏长庆集_page52.html">上一页</a><span>...</span><a href="白氏长庆集_page48.html">48</a><a href="白氏长庆集_page49.html">49</a><a href="白氏长庆集_page50.html">50</a><a href="白氏长庆集_page51.html">51</a><a href="白氏长庆集_page52.html">52</a><span class="current-page">53</span><a href="白氏长庆集_page54.html">54</a><a href="白氏长庆集_page55.html">55</a><a href="白氏长庆集_page56.html">56</a><a href="白氏长庆集_page57.html">57</a><a href="白氏长庆集_page58.html">58</a><span>...</span><a href="白氏长庆集_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
