<!DOCTYPE html>
<html>
<head>
    <meta charset="UTF-8">
    <title>默堂集 - 第 8 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>默堂集 - 第 8 页/共 16 页</h1>
    <div class="content">　　乡人罗公脩撰未第时其父梦有授之诗云吾闾仙桂作丛荣紫陌先登歴几春昨夜月娥亲付与黄金榜上第三人是年罗公虽中第不如所梦次举叔祖谏议应焉名次既不差而所谓仙桂作丛者谓祖与兄常占甲科也后令尹王公尽换邑中坊额或欲与谏议书斋巷口置坊名为丛桂坊门已立而王公去不果名已而为火所燬今巷陌故存凡卜居于此者如曹公枢宻族兄大夫家兄少卿皆相继登科之人盖不独谏议一斋而已而某之陋舍幸厠其间乡邻欲再建坊门取此名掲之久矣诚若有待辄恃知遇先此上干尊听故于和诗末章及之幸恕狂率也
　　兴国灿老往漳州二偈送之
　　江梅又趁一阳回身在旃檀林下来行到漳南香未歇百花闻此一时开
　　浮云出岫本无心桔橰俯仰人所引一大藏教留后人防与不防渠自省
　　邓端友临要阁五首
　　昔年曾到十三楼一日西湖十顷秋寒碧轩中最宜暑只縁脩竹近清流【寒碧轩乃西湖上十三楼之一絶似此景故云】
　　十里烟波竹外溪隔溪青嶂绕牕扉诗人不见东坡老直节空余一尺围【东坡诗所谓牎前修竹一尺围也】
　　谁家多竹门可欵临要阁前沙岸傍谩道薫风能解愠正应苍玉自生凉
　　繁枝盖地欲成幄杰榦凌空不碍檐为语韩公莫除好此间风月岂须添【退之竹洞诗云若要添风月应除数百竿】
　　甘苦元从舌上知竹间风味与谁期万竿可斩从人説一榻乗凉要自嬉
　　端友和临要阁诗再次韵五首
　　茅斋西望水边楼亦复开轩对奕秋欲效子猷偏种竹竹前那得一溪流
　　乗兴谁当访剡溪竹间应复掩双扉也知剧暑攻人急正赖青双一解围
　　午牎青梦接羲皇茗盌无多置我傍此味若令儿辈觉人间容有竹风凉
　　宿霭初收一巻帘万山腾沓拥飞檐静防野色连苍竹便觉闲中气味添
　　不将朝服换斑衣正以亲年慰所期却恐英名喧众口未容莱子作儿嬉
　　送朝宗弟赴试南宫
　　霜余宾鴈日南征念子冲寒去我闽应向月娥占昨梦欲扳仙桂赴新春平生学海真无底晚节词锋更有神要路争先吾老矣可无髙论蹑平津
　　庆邓徳逹得子
　　海中仙果真难得天上麒麟必异才速客未为汤饼供荐觞须俟鲤鱼来
　　书心画诗
　　书法从中得难将笔下寻欲知神合处始悟画由心篆秦非古真行晋迄今竒踪存翰墨妙意本胸襟雄徤猊飜石骞腾鸟出林古人求笔正八法响随音
　　题兴国寺碧落轩
　　北山山下僧伽塔影落轩前草树间谁向月明防白牯静中相对两俱闲
　　休论暮四同朝四且説前三与后三造物戏人无足较老禅深处要重参
　　端友以桂浆两樽见惠赋诗六首
　　白衣挈榼踵吾门颇説双泉更有兄洗盏为君开醉色不知人世有王闳
　　秋水无声防玉觥镜奁初啓净无尘未将滋味夸殊胜已觉风神最恼人
　　浊者为贤圣是清古人无复论甘辛因观表里如氷玉始信荀杨未尽醇
　　防窃跳梁十二间数杯中夜得安眠千艘雷动人方扰一【阙】山颓我自仙
　　饷我两罇才斗许客来索饮不论升明朝此物岂易得纵有市酤宁独醒
　　投辖谁云有祖风啜醨难与贵人同竹林若许供鸡黍助我醇醪幸少丰
　　代陈应之作
　　淑徳初无玷髙情更出尘择邻思教子剪髪为延宾裁鉴推前识提携即伟人东牀他日选乌府号忠臣
　　谒璨老病未能起留二偈示之
　　赵州不出三门净名坚卧一榻我来堂下便回此间有问有荅
　　西堂偶尔头痛首座从来脚跛堂头更自黙黙客来一场防
　　和璨老示双井茶纸被简板三偈
　　双井江南妙品不减建溪月团但使睡魔不作何须归去蓬山
　　江静微波皱縠庭空落絮铺茵正是邻牀作梦直须欵欵反身
　　纵使前词洗尽不妨后信重通防取曹溪一滴语言文字皆空
　　次韵萧茂徳
　　未能仰首试鸣号且复尘埃奈此劳健笔凌云谁误许扁舟乘雪兴何髙余生敢叹须如防薄俗终防笑有刀留滞周南何足数人间如我九牛毛












　　黙堂集巻十
　　钦定四库全书
　　黙堂集巻十一　　　　　宋　陈渊　撰
　　贺张左丞迁中书
　　伏审被恩丹禁贰政紫微九天之成命星驰万国之欢声鼎沸窃以辅弼之任古今所难取之于陶渔者以上下之交孚求之于梦卜者以精神之感格岂如圣世擢自近司道之将行人惟求旧恭惟某官学优而识逺才大而气充天下服其无双中朝推为第一顷登丞辖宻赞政机忠义自结圣知纪纲为之日振久膺眷倚益茂勲猷将飞歩于台躔姑濯鳞于鳯沼某久违钧席窃守乡邦应龙翔而云雾从但觉层霄之逺大厦成而燕雀贺庶无零雨之忧庆邦家之有光均生灵而受赐其如喜跃实倍等伦
　　贺王右丞迁左丞【代人】
　　恭闻明命宠任宗工进司左辖之权益振中台之气士夫相庆海防交欢伏以某官学造渊防气充刚大青天白日谁不仰于清明璞玉浑金终莫名于器用荐居要路偏歴荣途富贵固已自知功名乃其余事正应眷注独赖经纶总领文昌坐致纪纲之肃运动枢极伫观霖雨之施某蚤缀从班久依钧庇葢将庆生灵之福岂独深知旧之情身滞南州正逺龙门之峻神驰东阁徒忻燕厦之成喜跃之私敷宣罔既
　　贺李内翰迁右丞【代人】
　　伏审光膺帝制入賛国钧凡在陶镕谁不鼔舞窃以文章之妙本于精神之防功业之隆发于道徳之绪惟书于简者油然而不竭故施于政者沛乎其有余正须得经天纬地之才乃能当提纲振领之任真儒登用学者共荣恭惟某官吾道大醇斯民先觉金口木舌教已达于士林锦心绣肠名独髙于词苑果从内相进贰中台缙绅敛袵以避车马之尘夷夏倾心以幸霖雨之泽葢将为天下之福岂独见朝廷之尊某蚤缀从班久依台席逖闻休命遐想英逰剖竹分忧正滞南州之守登龙称贺阻陪东阁之宾倾颂之私款诚难叙
　　贺张中书【代郑漕】
　　恭闻明制宠任宗工由中台丞辖之司陞紫防机宻之地舆情交庆万口同声伏以某官学际天人识该今古泰山北斗愚贤莫不共尊宝鼎元华夷之所倚重荐居要路徧厯荣途富贵固已自知功名乃其余事顷参国政式副民瞻将飞步于台躔姑濯鳞于鳯沼方上下交泰之日实生灵受福之初某自逺台阶屡更嵗籥侧聆播告但剧愉欢揽辔观风正拥南闽之节登门称庆莫陪东阁之宾瞻颂之诚敷宣罔既
　　又贺王左丞【代人】
　　伏闻明制宠用大儒峻跻左辖之隆増重中台之势士夫胥庆夷夏交欢恭惟某官吾道大醇斯民先觉泰山北斗人皆仰之白日青天谁不知者顷登丞弼茂着勲猷管辖文章坐肃万机之本运动枢极行调一化之元即正钧衡岂待旬月某久依台防逺驭使轺应龙翔而云雾从但庆亨嘉之防大厦成而燕雀贺庻无凌震之忧喜倍常情言莫能叙
　　乂贺李右丞【代人】
　　伏审光奉明纶入防大政邮音逺播舆颂交兴窃以古今所难得者辅弼之才圣贤所甚重者出处之节欲使尧舜汤武功大而名显亦在臯防伊吕言聴而计从自谓得时足以行道侧聆政柄允属儒宗名实已加于人勲业可立而待恭惟某官学优而识逺才大而气充以金口木舌而鸣其道于士林以锦心绣肠而振其声于词苑遂由内相进贰中台推经天纬地之文处振领提纲之任聊试钧陶之手益观柱石之才朝廷得人缙绅増气某逺违钧席久玷使星持节南州正逺龙门之峻寓书东阁但欣燕厦之成喜忭无涯款诚难叙
　　贺杨亷访转官【代黄兵部】
　　伏审光膺显命峻陟殊阶公论攸宜舆情胥庆恭惟某官异才超絶伟量宏深咳唾成珠久矣防天于咫尺威棱揺岳暂兹持节于东南徳厚不居功成必报果防异眷亟奉宠恩某窃庇余辉预闻盛美其为喜跃实倍等伦
　　贺俞提刑赐带【代人】
　　伏审显被异恩荣膺珍锡余光所逮同列増荣恭惟某官名自圣知才出众上贪鄙望风而窜伏奸凶絶迹以氷消智畧着闻旌崇惟称云章千字屡闻逾衮之褒宝带万钉更佩横金之宠某久依防润尚阻趋承庆盛事之流传抚懦衷而窃抃
　　贺张市舶再任【代人】
　　伏审防恩甚宠图旧惟专共知委注之隆交庆功名之防恭惟某官才猷夙着誉望益休乘轺蚤应于使星衣锦遂还于仁里舳舻辐辏日闻夷俗之归心宝货云屯坐见海商之富国以兹成效未易重权自怜挽粟之非才行即及而受代喜宸衷之笃信倍舆颂以増欢
　　贺张侍郎知福州【代人】
　　伏审出殿大藩归荣故里宸衷委注靡拘三互之文民意悦孚幸被二难之政缙绅为之耸动父老莫不欢呼恭惟某官学造渊防气充刚大忠贯金石而济之以勇谋合蓍而发之以诚权豪敛袵以避车马之尘中外倾心以徯霖雨之泽他年同气去私之徳未忘此日专城来暮之歌继作实伯仲一时之盛擅江山千里之雄虽卧閤之尚淹亦过家之可乐某叨持使节久驻乡邦深惭衣锦之非才方幸及之有代轻裘缓带傥陪咳唾之音挽粟飞刍犹赖提携之力其如喜跃曷易名言
　　贺耿提刑赐带【代知府】
　　伏审拜纶章难得之褒被镠带非常之锡宸防甚宠舆议交欢恭惟某官深宏博大而济之以明正直刚方而行之以恕家传儒学独髙投笔之风人畏威名共仰埋轮之节遂使山林无啸呼之警囹圄息愁叹之声泽被全闽功施邻壤九环束衽坐令衣绣之増辉万里封侯行防佩鱼之加赐某叨膺符竹宻庇仞墙适飞骑之逺征怅登门之尚阻其如喜跃曷易名言
　　又贺张市舶再任【代人】
　　伏审载奉明纶仍持旧节甚矣报功之速信哉图任之专凡在庇休谁不忻跃恭惟某官忠诚自许志业推优富贵固已前知功名乃其余事三年故国宁矜衣锦之荣万里逺夷不絶献琛之愿遂使百贾轻风波之险而悦于招致万宝如丘山之阜而易以征求积此显庸宜膺久任某叨承郡寄幸窃台辉曽尺牍之未修遽珍函之先及拜尘尚阻贺厦已稽喜与愧并言莫能叙
　　贺胡帅到洪州
　　伏审只奉宸恩光临帅府屈朝廷之元老而専岂弟牧民之任当阃外之重寄而有富贵还乡之荣凡在见闻谁不庆戴惟南昌之故郡实江右之雄藩旁连荆衡近控瓯粤讣安千里政常病于难成兼制九州患多萌于不虑矧今烽烟时警军旅方兴未纾北顾之忧始置南巡之议寛大之诏屡下逺迩之聴未孚兵数溃而益骄民既穷而多怨以姑息为抑强之术者不念蜂虿之有毒以暴征为足用之计者莫知根本之易摇将因循而弗图则缓急以何赖宜得万人之杰屹若长城坐令十国之连固如磐石恭惟某官恢闳博大简易端方通郤縠之诗书深明其变兼吉甫之文武何适不宜葢尝保城社于孤危莫援之余而能全身名于艰险备尝之后苏武之汉节犹在相如之赵璧终归再居喉舌之司仍受腹心之托虽神明所防独昭忠义之诚然夀考无疆实系生灵之福顾东南久尔无备而守牧未必皆贤方此屯邅尤资弹压必欲尽蠲逋负一洗烦苛息争讼于笑谈之中絶奸宄于罇俎之上江山佳处穷昔日之胜逰管籥声中召一时之和气副上所倚非公孰能但以经纶尚郁于岩瞻智畧独埀于睿想虽过家之乐足以自慰而居外之久岂其所宜谅衣锦之莫留忽赐环之已至甘棠小憩谁无召伯之思緑竹难忘行防武公之入渊迂疎末学坎防余生卑哉枳棘之栖甚矣泥涂之辱浚都飞斾共传五马之良滕阁挥毫未列三王之次登门尚阻贺厦无从但伸庆问之勤莫究瞻依之切
　　贺许左丞【少伊】
　　伏审光膺帝制入賛国钧位升左辖之隆气凛中台之峻朝廷増重海内交欢窃以古今所鲜有者辅弼之才君臣所难偶者圣贤之防幽明黙契熊罴前兆于蟠溪精爽潜交舟楫忽形于傅野岂如明世擢自近班道之将行天岂无意恭惟某官学臻圣域徳秀儒林文章一世之楷模业履三朝之标准泰山北斗贤愚莫不共尊宝鼎元华夷之所倚重正应眷注独赖经纶管辖文章坐肃万机之本运动枢极行调一化之元然而当国家多难之时任春秋贤者之责宜尽摅其素蕴庻亟慰于舆情似闻造膝之间屡啓沃心之论虽天地通气莫窥泽物之功而山川出云已有为霖之望渊登门有旧仰庇殊深悃愊之辞欲少伸于知遇归依之素实兼倍于等夷倾遡之诚敷陈莫究
　　谢辛帅【代用中提刑】
　　亲闱结恋方辞宠于省曹天度遂私俾按刑于乡部异恩曲被绵力难胜幸借润于余波庻少安于孤迹恭惟某官名倾四海勇冠三军赫然百战百胜之威伟矣万举万全之防早膺宸眷久直禁严暂分阃外之权一定海隅之扰蜂屯蚁聚初烦禆将之陈师电扫风除遽庆平民之复业飞声逺畅后患潜消遂寛南顾之忧益茂中兴之业某偶縁叨冒幸窃庇庥究观施设之有方巳觉妄庸之可勉行图防观躬奉教条粗伸感激之私莫罄瞻依之切
　　回南剑通判
　　伏审显膺帝制来佐侯邦窃聆视事之初尤慰依仁之愿恭惟某官材猷卓越术业精深未陞禁路之华姑副题舆之选渊负疴退处进谒未皇遽承飞翰之先临益愧登门之尚阻
　　回廖提防
　　典属籍以睦亲既叨优选侍经帷而讲道并荷殊私荣宠有加愧惧増剧此葢某官真诚笃厚雅量恢身虽退而道益伸年弥髙而志逾励情深忧国毎思被髪以缨冠志在得人惟务匿瑕而藏垢致兹晚暮屡被超除方图尺牍之修遽奉双鱼之遗其如铭佩曷罄敷宣
　　代邓彦通及第谢陈达野运使
　　草茅贱士瞻日月之余光糟粕腐儒奉丝纶之明诏此古人难以必遇在今日乃得尽言敢论末第之防但庆平生之幸窃以三代贤能之书废两汉选举之法疎道不同条人为异趣华藻名家之学激昻死党之风因循东晋之清虚熟烂李唐之词赋功名富贵尚多有之用舎行藏无足道者贾太傅因谗夫而伤古张廷尉贬髙论以徇君十事要功甚矣姚崇之谲三书自荐惜哉韩愈之卑贤者未免有疵众人夫复何望若夫顔子之乐陋巷孟氏之防诸侯其处也藏器待时其出也殉身以道亦曰得君而后用固非异俗以为髙方嘉防千载难逢适大圣万世一遇宜展山林之素蕴以膺廊庙之旁求志虽止于为贫进不妨于行义此所以盟心铁砚裹饭棘围虽鼔瑟不利于干主而焚舟必期于图霸如某者嵚厯落真可笑潦倒麤疎已不堪诗学毎惧面墙下笔固无腹稾流落丧家之狗浮沈水上之萍久待诏于公车屡随书于礼部周旋反复者四千里不啻险阻艰难者二十年有余呵故将于夜中谁非醉尉辱王孙于胯下尽是少年趋时自知不工立意诚亦有待乃者畏贻讥于画虎妄有意于连鼇复縁乡吏之荐名遂预春官之别考孤军当队逺鴈失群不图寒族之防忝在贵防之末虽遗羮无路空余寸草之心然捧檄承顔不负一经之教静量忝窃葢有夤縁此葢伏遇某官道大兼容仁深乐育一麾南国三载故乡衣锦飞荣复拥八城之寄登车思治坐令万物之春曽是品题致防收録念昔曳裾而称客于今敛板以趋庭虽礼数之相辽谅故情之犹在竹头木屑既叨暇日之收马勃牛溲愿备异时之用过此以徃未知所裁
　　代彦通谢陆徽猷举状
　　少年激懦妄意功名晚节知难敢论经济甘作求田问舎之计尚余爱民利物之心黾勉无堪因循多愧三年均地幸逃消骨之深忧百里牧民更觉吹毛之可畏神迷狱讼力困簿书自贻伤锦之讥有负割鸡之戱折腰而恋五斗本出为贫攘臂而受三钟方虞责实岂期金诺误赐衮襃初无左右之先容独信平生之可保此葢伏遇某官名髙当世徳冠群公他日谠言石投水而黙契至今幽党雪见晛以无留淮阳非汲直所居河内惟冦君之借暂据蕃宣之地益隆清浄之风毎思便亊以临民更欲得人而宣化致兹庸陋误辱眷怜岂惟寸进之阶葢是终身之托竹头木屑奚弃物之足收鸡壅豕零庻有时而可用刳肝难叙刻骨敢忘
　　代赵令贺吉州杨龙图
　　伏审光膺宸命荣镇侯藩凡属庇庥举皆欣抃惟螺川之剧郡实江右之奥区国家念千里之遥毎严选择朝廷屈万人之杰实赖蕃宣恭惟某官器识恢宏谋猷深逺亟赴功名之防少摅经济之才不鄙逺民肯临外服三刀作梦聊施抚字之劳五袴兴谣竚见循良之誉某备员属邑托迹下僚披雾有期未觉江湖之逺拜尘尚阻敢稽竿牍之脩祝颂实深敷宣罔既
　　荆南府谢解【崇宁乙酉】
　　燕国求贤姑从隗始汉坛论将骤以信登选虽自公得岂无媿窃以望隆南楚境接西州右襟唐邓之墟左据衡湘之防实四方防宦以为重地故一时同进莫匪名家父子彪固之相传兄弟机云之并出文摛锦绣义薄云天阳春白雪之歌故应寡和流水髙山之意况有知音自非卓尔之才曷称褎然之举如渊者性甚榆防材惟樗散尝闻长者之謦咳窃窥大道之渊源同物我之殊观防天人于一理回亡未闻好学妄意庻几轲死不得其传傥或在是年今及壮志尚未成守业益坚顾舎镘之焉敢干时甚拙嗟鼔瑟以何求忆昨误玷贤书偶随方贡旋见遗于兰省因自托于璧池展黄卷以自娱敢有虀盐之厌望白云而兴叹永懐菽水之欢遂息虑于功名仍退安于寂寞不问鸡虫之得失但知鹏鷃之逍遥然而南畆投闲虽一防而已足北堂致养乏三釡以奚堪遽离剑水之浔再指梁园之曲周旋徃反者驰驱动四千里险阻艰难者前后葢十余年道心荡于名利之防日力费于科举之末素匪万全万举之智殆贻三战三北之羞义所难安事非获己何蕃在学久未宁亲李汉求师因而授室虽在荆湖之逺实同洙泗之逰方探圣贤之用心岂知嵗月之将老鸢鱼作士分长谢于西雝芹藻育才偶暂留于鲁泮方外台较艺之日乃诸儒决胜之秋勉临矢石之间已甘气竭缪借吹嘘之力曲致灰然何期扬粃在前积薪居上祢衡一鹗既叨知已之荣刘氏二龙复与同门之庆可谓幸矣何以当之此葢伏遇某官吾道大醇此民先觉思皇王国之多士乐得天下之英才规矩准防足以器成后学抑扬去取自能风变斯文致兹妄庸首与抡采荆纳锡幸充前列之珍齐鸟奋飞愿鼔冲天之翼过此以徃未知所裁
</div>
    <div class="pagination">
<a href="默堂集_page7.html">上一页</a><span>...</span><a href="默堂集_page3.html">3</a><a href="默堂集_page4.html">4</a><a href="默堂集_page5.html">5</a><a href="默堂集_page6.html">6</a><a href="默堂集_page7.html">7</a><span class="current-page">8</span><a href="默堂集_page9.html">9</a><a href="默堂集_page10.html">10</a><a href="默堂集_page11.html">11</a><a href="默堂集_page12.html">12</a><a href="默堂集_page13.html">13</a><span>...</span><a href="默堂集_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
