<!DOCTYPE html>
<html>
<head>
    <meta charset="UTF-8">
    <title>栾城集 - 第 71 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>栾城集 - 第 71 页/共 114 页</h1>
    <div class="content">　　右臣近言张螨户部侍郎不允公议，具陈颉顷在广南用心阴险，措置乖剌三事，乞追还告命，未施行间，臣又访闻颉昔知荆南，所为贪虐，提举官张琬按发七事。内一事：颉下行买乌头，行人蒋三供纳乌头。颉凡三四次退换，蒋三揣颉意欲要附子，遂买附子作乌头供纳，颉方肯纳下。缘乌头、附子色额不同，价例亦别，此一事系赃罪。又一事：勒部下玉泉寺僧修治诸官园亭，费用常住人、牛、钱、物不少，以修唐僧斋已草堂为名，令颉乡僧居止其中，此一事系私罪。琬奏既上，前宰相王圭等，为与颉私有情分，遂移颉差遣，而以越职勘琬，特行冲替。颉当时若无上件赃私，忝为士人，理须诉雪。颉曾不敢以一字自明，受移而去，则其罪状显然无疑。臣博采众言，近日差除例皆不当，至于张颉，尤失人望。亏损朝政，深可叹惜。是以不避再烦圣听，伏乞将臣此奏与前来札子同下三省详议，罢颉前命。谨录奏闻，伏候敕旨。

　　【论户部乞收诸路帐状】

　　准尚书户部牒元元年七月二十五日敕节文：一、府界诸路州军钱谷文帐，旧申三司，昨拨归逐路转运提刑司点磨。岁终，刑部尚书点取勾讫帐勘覆。今上件诸州军钱谷文帐，欲收归户部点磨。一、府界诸路州军常平等钱谷文帐，旧申司农寺，昨拨归逐路提举司点磨，户部右曹岁取提举司勾讫帐赴部点磨。今上件诸州军钱谷文帐，欲收归户部点磨者。右臣窃闻熙宁以前，天下财赋文帐，皆以时上于三司。至熙宁五年，朝廷患其繁冗，始命曾布删定法式。布因上言：“三部胥吏所行职事非一，不得专意点磨文帐，近岁因循，不复省阅，乞于三司选吏二百人，颛置一司，委以驱磨。”是时朝廷因布之言，于三司取天下所上帐籍视之，至有到省三二十年不发其封者。盖州郡所发文帐，随帐皆有贿赂，各有常数。常数已足者，皆不发封。一有不足，即百端问难，要足而后已。朝廷以布言为信。帐司之兴，盖始于此。张设官吏，费用钱物。至元丰三年，首尾七八年间，帐司所管吏仅六百人，用钱三十九万贯，而所磨出失陷钱止一万余贯。朝廷知其无益，遂罢帐司，而使州郡应申省帐，皆申转运司。内钱帛、粮草、酒曲、商税、房园、夏秋税管额纳毕，盐帐、水脚、铸钱、物料、稻糯帐，本司别造计帐申省。其驿料、作院、欠负、修造、竹木、杂物、舟船、柴炭、修河物料、施利桥船物料、车驴草料等帐，勘勾讫架阁。盖谓钱帛等帐，三司总领国计，须知其多少虚实，故帐虽归转运司，而又令别造计帐申省。至于驿料等帐，非三司国计虚赢所系，故止令磨勘架阁。又诸路转运司与本部州军，地理不远，取索文字近而易得，兼本道文帐数目不多，易以详悉，自是外内简便，颇称允当。今户部所请收天下诸帐，臣未委为收钱帛等帐耶，为并收驿料等帐耶，若尽收诸帐，为依熙宁以前不置帐司，不添吏人耶，为依熙宁以来复置帐司，复添吏人耶。若依熙宁以前，则三二十年不发封之弊行当复见。若依熙宁以来，则用吏六百人，磨出失陷钱一万余贯，而费钱三十九万贯之弊亦将复见。臣乞朝廷下户部，令子细分析闻奏。然臣窃详司马光原奏，自改官制以来，旧日三司所掌事务，散在六曹及诸寺监，户部不得总天下财赋，帐籍不尽申户部，户部不能尽天下钱谷之数。欲乞令户部尚书兼领左右曹，其旧三司所管钱谷财用，事有散在五曹及诸寺监者，并乞收归户部。推其本意，盖欲使天下财用出纳卷舒之柄，一归户部，而户部周知其数而已。今户部既已专领财用，而元丰帐法，转运司常以计帐申省，不为不知其数也，虽更尽收诸帐，亦徒益纷纷，无补于事矣。臣谓帐法一切如旧，甚便。乞下三省公议，然后下户部施行。谨录奏闻，伏候敕旨。

　　【言张颉第三状〈十二日。〉】

　　右臣近四上章，言用人不当，并不蒙施行。伏惟二圣垂拱帷幄之中，以进退天下士付之宰相。若用非其人，知而不改，何以服天下之口。窃闻庙堂之议，止谓世方乏才，所用之人皆不得已。臣观朝廷取士之广，贤俊如林，患在不知，岂可遂无一人贤于张颉。况臣前所言颉四事，迹状明白，皆可复验。赃污私邪，欺君陵下，既非有德，临事乖剌，覆军杀将，不可谓才。而宰相不听公议，必行私意，其理安在。伏乞指挥将臣所言按实施行。若非虚妄，即乞罢颉差遣。若臣言不当，亦乞明加责降。今但隐忍，不一别白是非，恐朝廷纪纲，自此日坏。谨录奏闻，伏候敕旨。

　　【言责降官不当带观察团练状〈十四日。〉】

　　右臣伏以朝廷典章，百世所守，因事变法，为患常多。祖宗之世，使相节度不领京师官局，其奉朝请必改他官，或为东宫三师，或为诸卫将军。太平兴国中，以赵普之勋，自河阳还朝，止为太子少保，以向拱、张永德之旧，并为环卫。至今诸道钤辖总管，以防团老归者亦以诸卫处之，盖其遗法也。至明道中，钱惟演以章献皇后亲嫌，罢枢密使，始以保大节度为景灵宫使。治平中李端愿以长公主子，亦以武康节度为醴泉观使。恩幸一启，自是戚里以节察居京邑，不治事者肩相磨也。然犹未见以罪降黜，而以观察团练享厚禄居谪籍者。近日李宪以宣州观察使提举明道宫，王中正以嘉州团练使提举太极观。二人贪墨骄横，败军失律，罪恶山积，虽死有余责。圣恩宽贷，皆置之善地。而又首乱国宪，假以使名，臣恐后世推坏法之始，归咎今日。谓宜考修制度，追还误恩，以存旧典，且使罪人知有惩艾。谨录奏闻，伏候敕旨。

　　【言张颉第四状〈十八日。〉】

　　右臣近以除张颉户部侍郎不当，凡三次上言。一次蒙降付三省，进呈不行，两次皆留中不出。臣本言张颉事，皆罪状明白，非风闻臆度之言。访闻执政止谓：世方乏人，颉虽无德，以才见取。方今多士盈廷，非无一人可胜张颉。而颉前后败官丧师，所至狼狈，不唯无德，亦复非才。况二圣临御，专任执政，进退百官，一出其口。若差除不当，而谏臣之言公然不用，则今后谁肯复言。虽复有大于此者，臣恐陛下无由复知矣。臣所上章，初蒙降出施行，独三省沮抑不从，中外之议止于归罪执政。今不复降出，议者或谓见恶不去，非出圣意，必有左右近习阴为之助。臣虽知日月之明，万无此事，而疏远不亮，未免疑谤，所损不小。伏乞出臣前状，付外施行。谨录奏闻，伏候敕旨。

　　【论傅尧俞等奏状谓司马光为司马相公状二十一日。】

　　右臣今年二月曾上言，朝廷初行差役之法，其间衙前一役最为重难，民间所苦。宜以卖坊场钱及坊郭、官户、寺观、单丁、女户所出役钱，量行裁减，雇募衙前，以免民间重役之害。后来蒙朝廷差臣兄轼详定役法。轼议论与臣无异，致与本局商量不合，陈乞罢免。寻蒙朝廷依轼所乞，臣以兄弟之嫌，未敢再有论列。今窃闻监察御史陈次升奏，以役法大要未定，人情荧惑，乞敕详定役法所，疾速议定合差合雇色额及官户、寺观、单丁、女户等敷出役钱则例，先次施行，其州县事体不同，难以直行处分者，候诸处申到，相度裁定，蒙圣旨批送详定役法所。臣看详次升所言役人合差合雇色额及官户、寺观、单丁、女户合出役钱则例，实系役法要节，当今所宜先定。其详定役法所并不公心定夺，奏称准元元年二月七日敕应天下免役钱一切并罢，其诸色役人并依熙宁元年以前旧法定差。及七月三日朝旨司马相公申明指挥，招差役人大要已定，终不明言何役合差，何役合雇。至于官户、寺观、单丁、女户合出役钱，只言七月三日朝旨未得施行，亦不明言合如何立为则例。据此奏陈，但务求合取容，虽言事官所陈，更不讲论曲直。况司马光虽为宰相，而君前臣名，礼有定分。今详定役法所，乃于奏状中谓光为司马相公。苟申私敬，不顾上下之礼，曲意推奉，一至于此。而朝廷望其能别白是非，立为成法，亦已难矣。臣恐此风一扇，臣主之分，自此陵夷，不唯朝廷之害，亦非所以安光之道也。谨按详定役法官，皆侍从儒臣，不容不知朝廷仪式。伏乞取问奏状中不名宰相出何典法，及勒令早定役人合差合雇色额，及坊郭、官户、寺观、单丁、女户合出役钱则例，申奏行下，令民间早知定法，不至皇惑。谨录奏闻，伏候敕旨。

　　【言张颉第五状〈二十三日。〉】

　　臣近奏言“张颉阴险不才，除户部侍郎，大失人望”。不蒙施行。臣退伏思念，方今二圣励精求贤，黜去群小，无所吝惜。如臣所言，颉罪状一一有实可验，而每状辄蒙留中，深骇物论。推原其故，盖由执政过听用颉，致臣有论列，因谓颉虽无德，而才有可取，以此疑误圣听。不然陛下虚心纳谏，一言可采，未尝不从，何以至此。伏念臣平生与颉素不相识，但以公议不与，恐误国事，是以怀不能已，谨复采众论，得颉前后临事乖方，及朝廷曾以其褊躁猜忌罢颉差遣五事，条件如左：一、熙宁年中，蝓除江淮发运，奏乞复转般盐仓，朝廷下三司相度，以不便而罢。及颉到任二年，真、扬等州运河干涩，不通漕运，并不计置不浚。朝廷特令借上供钱米，先开淘大段浅涩去处。颉却奏称河道虽浅，然河各有油泥，可以并用兵士牵曳得行。如撩得油泥一尺以上，接续得两添注，更不消开淘。若至时雨泽未应，即开修未晚。后来纲运不通，颉别无措置。曾有团涡巡检侍禁范彦臣，以陈公塘见有积水，乞引入运河，颉亦未曾施行。遂致诸路各称阙盐，共计二百万余石，亏损年额不少。后来却系朝廷差官，嚷公塘水灌溉运河，通放盐纲。当时据知泰州苏状称，已出及重纲四分之一，不数日间必可决。颉为发运使，公然不开河道，积压盐货，意欲附会先乞复转般仓文字，更不顾国家大计，其挟情害公，类皆如此。若只是暗谬致误国事，则今者执政谓颉有才，臣深不晓其意。一、侯叔献昔开淮南运河，害虐兵夫，死者如积，新旧两河，相并而行，人知无益。颉为发运使，略无一言。复因过京师，知枢密使吴充与宰相王安石异议，遂与充私言之。颉不意充即奏其事，及朝廷公行理会召颉，至中书聚听问之，颉却称来时未曾开河，亦不曾与充言此，前后所言异同。朝廷遂差官取勘，颉犹抵讳不承。据颉情状，其实畏惮安石，叔献，不敢正言，但揣知充与安石不协，故以此言取悦于充而已，其反复卖弄，正是小人真态。若执政以此为才，又臣所未晓也。一、安化州夷人，从来三年一度进奉。旧例虽不遣其人入贡，而与之驿券等物，其数稍丰。及颉为桂州经略使日，转运司应副钱物差缓至四年乃足。而宜州及经略使司展其进奉年限，俾之四年乃得入贡，靳惜钱物，所得无几。而夷人因此作过，破军杀将，凡费百余万贯，竟以招安而定。蝓见夷人拒命，遣兵官费万领兵出讨，万至军前，申乞犒设。时方大暑，颉令于桂州造饼，般往宜州，比至皆臭不可食。军情因此怨怒，南方至今传以为笑。及费万兵败，为夷人所共脔食，妻男失所。都钤辖和斌申经略司，乞厚加周恤。颉指挥破经略司钱，买纸酒奠讫。奏闻，先帝知其暗谬不可用，遂以乖方取勘。臣详颉始为朝廷吝惜些小钱物，终致边患，首尾费百余万贯。至于千里送饼犒军，以纸赠优恤死事，如此等事，似非理财富国之手。而执致任以户部侍郎，冀有益于国，此又臣所未晓也。一、元丰三年七月三日，中书札子节文“臣僚上言：伏见近除张颉直龙图阁知熙州，按颉天资褊躁，动多猜忌，顷在广南，忿争互论，州县官吏，为之不安。乞速赐追寝新命，奉圣旨，张颉依旧令知沧州。”盖颉之险躁，著自先朝，非独今日，则臣之所言，似未为过也。一、元丰四年，内臣綦元亨差往广西，起发韶、惠州钱。颉以转运使权广州，送沉香七两，朱砂半斤、桂花竹纸等与元亨，兼违条以妓乐与元享燕会。见今案款具在。臣前言颉素以奇砂交结贵官，及外议疑颉有左右近习之助，致臣章不蒙降出，诚不为过也。右臣今所言五事及前状所言，共计九事，皆一一有实。盖颉从来莅官，所至不了，决无可用之理。臣访闻一二大臣特殊保荐颉可用无疑。伏乞陛下出臣前后封事，令保荐之人看详，以此等人委是可用与否。仍乞降付三省，依公施行。谨录奏闻，伏候敕旨。

　　【申三省论张颉状〈二十六日。〉】

　　右辙累曾上言，除张颉户部侍郎不当。窃闻第一状，曾蒙朝廷降付三省，进呈不行。辙寻博采众论，得颉历任处置乖方，伤财败事迹状非一，遂两具论奏，皆留中不出。伏惟皇帝陛下、太皇太后陛下，求坚惟恐不及，去奸惟恐不速，如颉之阴险暗谬，少见其比。二圣之明，不容闻而不去。窃料圣意必以重违大臣之议，是以迁延至此。至于执政诸公，上承二圣拱默仰成之托，百官进退开口而定，岂不欲进贤退奸，率由公议，以无负付嘱之重。颉之无状，惟患不闻，若果闻之，势无必用之理。辙所上第一状，已经台览，后来二状，谨缮写缴连申上。伏乞考其事实，裁酌施行，少慰公议。谨状。

　　【再论京西水柜状】

　　右臣三月中奏，乞令汴口以东州县各具水柜所占顷亩及每岁有无除放二税，仍具水柜可与不可废罢，如决不可废，即当如何给还民田，以免怨望。寻蒙朝旨令都水监差官相度到中牟、管城等县水柜，元旧浸压顷亩，及见今积水所占及退出数目，应退出地皆拨还本主；应水占地皆以官地封还。如无田可还，即给还元估价直。圣恩深厚，弃利与民，无所靳惜，所存甚远。然臣访闻水所占地至今无官地可以封还，而退出之田，亦以迫近水柜，为雨水浸淫占压，未得耕凿。知郑州岑象求近奏称：“自宋用臣兴置水柜以来，原未曾以此水灌注清、汴。清、汴水流自足，不废漕运。乞尽废水柜，以便失业之民。”臣愚以为，信如象求之言，则水柜诚可废罢。欲乞朝廷体念二县近在畿甸，民贫无告，特差无干碍水部官重行体量。若信如象求所请，特赐施行，不胜幸甚。谨录奏闻，伏候敕旨。

　　【乞复选人选限状】

　　右臣窃闻监察御史上官均上言，极论官冗之弊，已蒙朝旨降付给舍右左司看详施行。臣伏见祖宗旧法，凡荫补子弟，皆限二十五岁然后出官，及进士诸科释褐合守选人，并州县选人，除司理、司法、县尉外，得替日皆合守选，逢恩放选，乃得注官。所从来久远，仕者习以为常，虽经涉岁月，不以为怪。及先朝患天下官吏不习法令，欲诱之读法，乃令荫补子弟不复二十五岁出官。应系选人，皆不得守选，并许令试法，通者注官。自是天下官吏皆争诵律令，于事不为无益。然人既习法，则试无不中。故荫补者例减五年，而选人无复选限，遂令吏部员多阙少，差注不行。访闻见今已使元四年夏秋季阙，官冗之患，亦云极矣。臣愚以为，方人未习法，诱以免选，于理亦宜。及其既习，虽无免选，不患不习。且为吏而责之读法，本事之当然，不为过也。谓宜追复祖宗守选之旧，而选满之日，兼行先朝试法之科，此亦今日之便也。欲乞以臣所言，付给舍左右司一处看详立法。谨录奏闻，伏候敕旨。

　　【论诸路役法候齐足施行状】

　　右臣访闻诸路所定役法，限日已满。近日夔州等路文字相继申到，旋已逐一进呈施行。臣窃惟诸路役法，所系民间利害至深至广，虽逐路事体各别，条自必有不同，而朝廷变法从便措置，大意所谓海行条贯者，不得不同也。臣窃恐详定役法所急于行法，每遇逐路申到文字，不候类聚参酌见得诸路体面，即便逐旋旋行。因此致诸路役法，大体参差不齐，使天下之民不得均被圣泽。欲乞指挥本所，候诸路所申文字，稍稍齐集，见得诸处役法，不至大段相远，然后行下。谨录奏闻，伏候敕旨。 
　

　



　

　
●栾城集卷四十一
◆中书舍人论时事三首
　　【论梁惟简除遥郡刺史不当状】

　　准今月三日吏房送到词头一道，供备库使、内侍省内侍押班梁惟简，可遥郡刺史者。右臣窃见梁惟简，旬月之间，三度超擢，皆以自前法外侥幸特恩为比，仍言他人不得援例。初自御药，超带器械，及前省两资改所寄文思副使，权入后省。只此一转，已是内臣进用之权。中外惊怪，已有议论。次又以坤成节奏荐恩泽两重，特转两官。于法以特恩转官者，自文思副使当转皇城副使，又以特旨转供备库使。臣于此时，当撰告词，以其事未至太甚，未敢辄有论奏。曾未旬日，今又以罢本殿只候与转一官，若依旧法自供备库使，当转西京左藏库使耳，今乃更超文思、左藏、皇城使三资，直带遥郡刺史。臣若不早论救，必将大致纷纭。窃谓朝廷非常特恩，当以待人臣非常之功。今惟简之为人，臣所不知。但见其给事宫省，岁月稍深，不过勤谨自将，别无非常功效，而三度冒居此宠，皆非祖宗旧法。臣窃见太皇太后陛下自临御以来，肃清中禁，抑损外戚，私谒不行，滥恩尽去，谨守法度，古所未有。岂肯于近习之臣独开侥幸之路。必由条例委曲，圣意未暇一一尽详。而大臣不能守法，失于开陈，致此过当。不然，岂陛下能以法度绳治外家亲戚，而独不能以治内臣哉。若惟简别有出众功劳，即乞宣示其状，令有司核实，以伏中外之言。臣顷以不才，滥处言责，每因进封，辄蒙天奖，尝欲捐躯，以报知遇，不敢循默，上负恩德。所有告词，臣未敢撰。谨录奏闻，伏候敕旨。

　　【不撰叶康直知秦州告状】

　　今月初六日，吏房送到权陕西转运副使、朝奉大夫叶康直，可依前朝奉大夫、直龙图阁、权知秦州词头一道者。右臣与叶康直素不相识，亦不知其人贤愚，但见前月二十四日，有上件除命。是时权中书舍人曾肇当撰告词，肇即具奏，言：“昨者兵兴，康直调发刍粮，一路骚然。先帝以其措置无状，又随军入界亡失为多，尝命械系，意欲诛之。以此不敢撰词。”又谏议大夫鲜于亻先亦言：康直令儿男掘取窖藏，斗升货卖，及建言欲由泾原路入界，和雇车乘人夫，为知水兴军吕大防所奏有违诏敕。先帝以其处置乖方，欲深置于法。康直素奴事李宪，密加营救，遂得无事。今令带职充一路帅臣，未允公议。臣今既明知曾肇、鲜于亻先有上件文字，指陈康直罪恶，由此难以撰词，欲乞朝廷核实肇、亻先所言康直事状见得有无。若无此事，即乞正肇、亻先不实之罪。然后命臣撰词，臣敢不承命。谨录奏闻，伏候敕旨。

　　【申本省论处置川茶未当状】

　　朝廷若罢益、利路榷茶之法，只榷陕西沿边诸郡，不许客旅私贩，仍将沿边每岁合用益、利诸场茶色及斤重配在诸场，令及时立限和买。〈随每岁茶价高下，比民间价例微高，一如寻常和籴米粟之比可也。买茶之限，令茶场司立定，州县不得低估茶价。令人户不肯申官，以致出限，如有事故须至展限者，具事由申本司，量展五日，仍不得过再展。每茶户入场中卖，须即时拣选和买，不得辄有留滞。或更依客旅体例，秋冬先放茶价，令茶户结保请领，及时送纳，以上并不得辄行抑勒。〉官买数足，方许私下交易。除沿边所榷地分外，一任客人兴贩。如此擘画，比之顷年全榷益、利及陕西诸州，其利有五：益、利茶户，不被官场以贱价大秤抑勒收买。一也。昔茶未有榷，民间采茶，凡有四色，牙茶、早茶、晚茶、秋茶是也。采茶既广，茶利自倍。自榷茶以来，官中只要早茶，其余三色茶遂弃不采，民失茶利过半。今既通商，则四色茶俱复采。二也。官所运茶，止于边郡所须，比榷茶之日，所运减半，则茶递役兵及州郡雇脚，皆得轻减。三也。陕西茶商既行，岐、雍之间，民皆食贱茶。四也。益、利诸州百货通行，酒税课利理当自倍。五也。若比之今来有司所议，但榷名山、梁、洋三处，放行益、利诸场茶货，其利有四：名山、梁、洋三处，榷法如旧，而不榷之地犬牙相错。榷与不榷，茶户利害相辽。例皆王民，而咫尺之间，不宜顿有此异。一也。榷与不榷地分之远，小人易以起动茶户，借如名山之西南出茶之地，尚有雅州、庐山、荣经等处。若放令此茶北出，道过名山，彼此相杂，不可辨认。若放令此茶，由水路入嘉、眉，则名山之茶，亦当从此走失，宽则榷法自废，急则民遭诬罔，横被徒配。二也。官中所买，只用早茶，则牙茶、晚茶、秋茶亦为弃物。民失厚利，与顷岁无异。三也。沿边诸州蕃部所要茶色各别，今只将名山、梁、洋三色茶与之，彼既未谙茶性，必有不售。四也。若比之今来或人之说，兼榷陕西里外诸州，据合用茶数，于益、利诸场和买，官自般卖，和买之余，成都路客人贩茶，不得过剑门，利州路客人贩茶，不得过陕西。其害有三：尽夺茶利，商买不行，百货不通，酒税课利自减。一也。运茶既多，递铺役兵及州郡雇脚劳费与顷年无异。二也。岐、雍之民，仍食贵茶。三也。由此观之，朝廷若但和买边郡合用茶数，只于边郡立榷法，其余率皆通商。此法一行，则上件三说之弊自除，至于供给蕃部，收买战马之利，则与三说无异。以此较之，利害可见。谨录奏闻，伏候敕旨。

　　◆户部侍郎论时事八首

　　【因旱乞许群臣面对言事札子】

　　臣伏见二年以来，民气未和，天意未顺，灾荐至，非水即旱。淮南饥谨，人至相食，河北流移，道路不绝，京东困弊，盗贼群起。二圣遇灾忧惧，顷发仓廪以救其乏绝，独此三路所散，已仅三百万斛矣，异时赈恤未见此比。然而民力已困，国用日竭，而旱势未止，夏麦失望，秋稼未立。数月之后，公私无继，群盗峰起，势有必至。臣未知朝廷何以待此。臣窃见太皇太后陛下，清身奉法，与物无私，皇帝陛下，恭默靖慎，动由礼义。皇天后土，照知此心，而和气不应，深所未喻。陛下尝究其说否。臣闻天气下降，地气上腾，阴阳和畅，雨泽乃至。君广听以纳下，臣尽言以奉上，上下交泰，元气乃和。今二圣居帏箔之中，所与朝夕谋议者，上止执政大臣，下止谏官御史，不过数十人耳。其余侍从近臣，虽六官之长，皆不得进见，而况其远者乎。臣以谓群臣识虑深浅不同，其心好恶亦异，故须兼听广览，然后能尽物情而得事实。今陛下听既不广，则所行之事，不得不偏听狭事，偏则阴阳亢隔，和气不效，必然之理也。臣观祖宗故事，百官有司皆得以职事进封，从容访问，以尽其情。今二圣临御四方，履人主之位，而谦恭退托，疏远群臣，不行人主之事，遂使百官不敢以职事求见。臣谓宜因此时明降诏书，许百官面奏公事，上以尽群情之异同，下以阅人才之贤否。人心不壅，天道必从，则久旱之灾，庶几可息。臣蒙国厚恩，此闻诏书引咎自责，避正殿，损常膳，分命臣僚，并走群望，私心躇，不敢遑宁，辄推天意人事影响之应，庶几有补万一。惟陛下恕其愚僭，略赐采择。取进止。

　　【乞推恩故知陈州鲜于亻先子孙状】

　　右臣等伏见故朝议大夫、集贤殿修撰、知陈州鲜于亻先，学有原本，博通诸经，政事精详，和而有断。熙宁之初，为利州路转运判官，时朝廷方行免役，本路人贫地狭，亻先推行以理，取于民有度，能使一路独无甚扰。近者京东经吴居厚刻剥之余，人情不安，朝廷特起亻先于疾病之中，副以安集。亻先劳徕几岁，民亦以宁。旋蒙圣恩，知其可用，擢为右谏议大夫。亻先感激知遇，前后言事，多蒙听纳。不幸疾作，不敢废弛职事，力求外补。复蒙圣恩，宠以要职，俾守近藩，仍指挥一年后取旨。亻先到任未几，遂至物故。臣等窃闵亻先平生守道，历任诸监司，有补国事，晚节被遇，擢置侍从，适以病去，无丝毫之过。而身后独不得与侍从亡殁恩例，子孙见有白身。欲乞圣恩，特赐闵察，使得依谏议大夫恩例，以慰忠贤之心。谨录奏闻，伏候敕旨。

　　【乞外任札子】

　　臣窃闻右司谏贾易言文彦博、吕陶党助臣及臣兄轼。虽陛下察知臣兄弟孤忠，无比周之实，罢易言职。而臣自循省，盖由行不素著，未能取信于人，致令烦言上渎天听，惭惧陨越，若无所容。臣轼已具札子，乞除一郡。臣亦乞与兄同就外任，庶全臣子进退廉耻之分。况臣兄弟久以空疏，并尘近侍，忝冒之罪，臣犹自知，况于他人，何由厌伏。伏乞圣慈，察臣诚恳，非由矫饰，特赐开许，以安孤危。取进止。

　　【论西事状〈元二年八月。〉】

　　右臣伏见西夏顷自秉党之祸，人心离贰，梁氏与人多二族分据东西厢，兵马势力相敌，疑阻日深，入寇之谋，自此衰息。朝廷略加招纳，随即伏从，使介相寻，臣礼甚至。只自今年春末夏初以来，始有桀心，出兵数万掩袭泾原，杀虏弓箭手数千人，复归巢穴。朝廷方事安众，难于用武，接以君臣之礼，加以册命之恩，特遣使人厚赐金币。戎狄兽心，敢为侮慢，辄以地界为词，不复入谢。至于坤成贺使，亦遂不遣。中外臣子闻者无不愤怒，思食其肉。臣忝备侍从，主忧臣辱，义不辞劳。况臣擢自小官，列于禁近，议论几事，既其本职，感激思报，宜异常人。是以冒昧献言，不避罪戾，庶几圣意由此感悟，虽被谴逐，臣不恨也。臣窃惟当今之务，以为必先知致寇之端由，审行事之得失，然后料虏情之所在，定制敌之长算。诚使四者毕陈于前，羌戎畜，势亦无能为也。董毡本与西夏世为仇雠。元昊之乱，仁宗赖其牵制。梁氏之篡，神宗藉其征讨。世效忠力，非诸番之比。乃者董毡老病，其相阿里骨擅其国事，与其妻契丹公主杀其二妻心牟氏，其大将鬼章及温溪心等，皆心怀不服。阿里骨欺罔朝廷，自称董毡嗣子。朝廷不察情伪，不原逆顺，即以节钺付之。谋之不臧，患自此起。阿里骨既知失众，虐用威刑，众心日离。而鬼章自谓与阿里骨比肩一体，顾居其下，心常不悦。夏人乘此间隙，折节下之，先与阿里骨解仇结欢，令转说鬼章举兵入寇，复诱胁人多保忠，令于泾原窃发。党与既立，羽翼既成，是以敢肆狂言，以动朝听。向若阿里骨以董毡之死，来告立嗣，朝廷因其所请，遍问鬼章、温溪心等，以谁实当立。若众以阿里骨为可立，则既立之后，众必无词。若以为不可，则分董毡之旧秩，以三使额授此三人。阿里骨无侥幸之命，鬼章无怨望之意，则夏人无与为援，安能动摇。加以数年以来，朝廷本厌兵事。羌中测知此意，亦以自安。顷者，忽命熙河点集人马，大城西关，仍云来年当筑龛谷，声实既暴，虏心不宁。举兵自强，衅亦由此。此所谓致寇之端由也。先帝昔因梁氏篡逆之祸，举兵诛讨，侵攘地界，为怨至深。羌虏之性，重于复仇，计其思报之心，未尝一日忘也。徒以丧乱相继，兵力凋残，陛下临御之初，意切怀纳，是以连年入贡，以休息其民，虽有恭顺之言，盖亦非其本意矣。假令犯顺，固犹有词。今朝廷因其承袭之后，赐之册命，捐金钱二十余万缗以为之礼。彼既与我有君臣之分，然后可责以忠顺之节。朝廷此举，于义甚长，而羌虏无谋，遂肆桀傲。内则其国中士民自知其不直，必不为用。外则中国兵将皆有斗志，易以立功，曲直之几，于此始定。虽弃捐金币，以封殖寇仇，小人谓之失策，而分别曲直，以激励将士，智者谓之得计。此所谓行事之得失也。元昊本怀大志，长于用兵，亮祚天付凶狂，轻用其众。顷为边患，皆历岁年，然而国小力微，终以困毙。今梁氏专国，素与人多不协，内自多难，而欲外侮中原，料其奸谋，盖非元昊、亮祚之比矣。意谓二圣在位，恭默守成，仁泽之深，远近所悉，既无用武之意，可肆无厌之求。兰、会诸城，、延五寨，好请不获，势协必从，以为狂言一闻，求无不得。今朝廷既已渐为边备，益兵练将，则羌虏之心已乖本计，不过秋冬寒凉之后小小跳梁，以尝试朝廷而已。若朝廷执意不摇，守边无失，则款塞请盟，本无愧耻。若朝廷用心不一，惟务求和，则求请百端，渐不可忍。此所谓虏情之所在也。凡欲应敌，必先正名，夏人初起邪谋，必有二说：其一以为慢词既达，则地界可得，无穷之请，因以滋彰。其二以为虽不得地，实亦无损，猖狂力屈，稍复求和，中国厌兵，势无不许。方其不逊，则张皇事势，夸示诸戎。及其柔伏，则略为恭顺，使中国黾勉而听。今朝廷遣兵积粟，地界之请固已不从，然而号令未明，逆顺未著。臣恐夏人未知朝廷不惮用兵之意，无以折其奸心。又恐将来奸穷力屈，略修臣礼，便与讲和，要约不坚，必难持久。昔赵欲与秦为购，其谋臣虞卿以为从秦为购，不若从齐为购。于是东结齐人，而秦人自至。区区之赵，尚知出此，而况堂堂中国，畏避畜缩，偷于无事，不一分别曲直，而反听命于羌人哉！臣愿陛下明降诏书，榜沿边诸郡，其大意略曰：“夏国顷自亮祚丧亡，先帝举兵吊伐。既绝岁赐，复禁和市。羌中穷困，一绢之值，至十余千。又命沿边诸将吏，迭行攻讨。横山一带，皆弃不敢耕。穷守沙漠，衣食并竭，老少穷饿，不能自存。朕统御四海，均覆无外，闵此一方，穷而无告，遂敕诸道帅臣，禁止侵掠。自是近塞之田，始复耕垦。既通和市，复许入贡。使者一至，赐予不赀，贩易而归，获利无算。传闻羌中得此厚利，父子兄弟始有生理。朕犹念孤童幼弱，部族携贰，若非本朝赐之策命，假以宠灵，则何以威伏酋豪，保有疆士。是时朝士大夫咸谓夷狄反复，心未可知，使者将行，言犹未已。朕有存亡继绝之志，欲修祖宗爵命诸侯之典，以为宁人负我，断而不疑，故遣使出疆，授以礼命。金钱币帛，相属于道。边人父老，观者太息，以为仁义之厚，古所未有。而狼子野心，饱而背德，不遣谢使，不贺坤成。朕以君道拊之，而不以臣礼报朕。天地所疾，将相咸怒。朕惟狂谋逆节，止其一二奸臣。国人何辜，当被杀戮。是以弭兵安众，未议攻讨。然而逆顺之理，不可不明。其令沿边诸将，饬励兵马，广为储峙。敢有犯塞，即杀无赦。彼既背逆天理，不有人祸，必有鬼诛。姑修吾疆，以待其变。”臣料此命一出，羌人愧畏，虽未即款伏，而奸计沮屈，无以号令其下。诸路兵民，知彼曲我直，人思致死，勇气一发，边声自倍，此必然之势也。今朝廷日夕备边，常若寇至，而但曲加隐忍，不降此命，使虏众一旦犯境，终亦不免交锋。若听臣此言，要之亦不出兵，坐而待敌，初无有异，而使士气感忿以思战。虏情知难而自屈，求和之请，其至必速。此所谓制敌之长算也。臣窃闻朝廷近已添屯兵将，增广边储，议绝和市，使熙河帅臣招来阿里骨、鬼章、温溪心、人多保忠等。此兵法所谓上兵伐谋，不战而屈人者。陛下若能饶之以金钱，而宽其绳墨，使将帅得尽其心，间谋得尽其力，则事无不成，而虏渐可制矣。然有一事，似非臣所得言者，但以蒙国厚恩，不敢不尽。昔熙宁、元丰之间，所行政令，虽未必便民，然先帝操之以法，济之以威，是以令无不从，而事无不举。顷者，朝廷削去苛法，施行仁政，可谓善矣。然而刑政不明，多行姑息，中外观望，靡然有纵弛怠惰这风。平居无事，姑以偷安可耳。今虏方不顺，胜负之变，盖未可知。缓急之际，威令无素，何以使众。臣谓宜因事正法，以明示天下。臣前所言去岁大臣承用阿里骨欺罔之奏，授以节制，致令鬼章怀愤入寇，夏人乘衅违命，此则当时宰相、枢密使副苟简无谋之罪也。近者泾原贼骑至者数万，杀略数千，斥候不明，备御不及。熙河贼退，经今累月，而杀伤焚荡之奏，至今未上，此则将帅弛漫不畏朝廷之罪也。陛下恬不为怪，略无责问。政之不修，孰大于此。中外相视，以为疑怪。朝廷方将使人蹈白刃，赴汤火，臣有以知其不能矣。昔公孙弘为相，诸侯有逆谋，请归侯印以塞责。诸葛亮为相，任马谡不当，请自贬三等，以右将军领事。盖大臣体国，不惜身自降黜，为众行法。今陛下何不取去岁册命阿里骨与议大臣，不论去位在位皆夺一官。至于两路将帅，虽寄任不改，而法不可废，皆使随罪行罚。以此号令四方，庶几知所畏惮。政修于朝廷之上，而敌人恐惧于千里之外，势之所至，不足怪也。今陛下未能正群臣，而望西羌之畏威，不可得矣。臣闻范仲淹守庆州，因葛怀敏之败，请以任将非人，因两府逊谢，损其勋爵，而复其位，以激励诸将，感慰边兵。时虽不用，而范仲淹之言，至今惜之。臣虽不敏，究观往事，以为可施于今，不敢默已。屑狂僭，钺斧之诛，无所逃避，惟陛下裁察。取进止。

　　贴黄：或言阿里骨之请命，与乾顺之嗣立，事体无异。今臣言册命乾顺为得策，而封拜阿里骨为失计，似言之未当者。臣以谓不然，阿里骨之请命，可否在我，而乾顺之嗣立，朝廷且不得而知，况能制其可否乎。故臣以乾顺之命为是，而以阿里骨之命为非，不为妄论也。

　　【乞验实贾易谢上表所言札子】

　　臣伏见知怀州贾易到任谢表二道，皆自谓以忠直获罪，而指言群臣谗邪罔极，明党滔天，上下不交，忠良丧沮，至引《周易》“履霜坚冰”、“不早辨”之言以为戒。欲使朝廷原心定罪，便行诛戮，其间有云“苏辙持密命以告人，志在朋邪而害正”。臣非谏台，凡易所言不敢条析论奏。惟有言臣一节，理当辨明。易虽顷为谏官，今出守郡，于条不当复以风闻言事。其言臣以密命告人，伏乞朝廷取问实状。如言有实，臣甘俟朝典。取进止。

　　【论阴雪札子〈元三年春〉】

　　臣伏见自去冬至今，阴雪继作，罢民冻馁，因毙道路。圣心忧劳，何所不至。盖尝命有司，发内库之钱，出司农之粟，竭太府之炭，以济其急矣。犹以为未也，则释犴狱，罢夫役，凡可以惠民之事，无不为矣。而天意不顺，雨雪如故。臣窃惑之。臣尝观先儒论五行之说，以为听之不聪，是谓不谋，厥咎急，厥罚常寒。故周之末世，舒缓微弱，政在臣下，则天应之以燠暖；秦之末世，峻刑暴敛，海内重足而立，则天应之以寒栗。是以周亡无寒岁，秦灭无燠年。信如此言，则朝廷之政令岂失于急欤。窃惟二圣临御以来，革敝去烦，施惠责己，凡所措置，虽未尽得，而民获其所欲者多矣。苟以为急，虽三尺童子不信也。然则阴雪之应，其咎安在。臣闻商高宗雉ず于鼎，其臣祖己告之曰：“惟先格王，正厥事。”夫所谓正厥事者，无常事也，惟因其非而正之耳。故臣窃推之古事，以为天大雷电以风，而成王应之以逆周公。卫国大旱，而文公应之以伐邢。夫亲任三公，非所以止风，而兴师伐人，非所以致雨。彼既为之不疑，而天亦报之如响者，诚得其时，当其事耳。臣窃惟近者天地之变，常半岁苦旱，半岁苦阴，阴阳之气，一有过差，浸淫烂熳而不能反。今雨雪既甚，久而不止，则春夏之际，又将复旱。此其类似有以致之者。古之为政，德刑并用，宽猛相济，使天下怀其惠，而畏其岁，民气充寒，而天地从之，故阳不过，而阴不忒。自顷以来，朝廷之政，专以容悦为先务，上下观望，化而为一。监司之臣以不报有罪为贤，郡县之官以宽弛租赋、纵释酒税为优，至于省台寺监，亦未闻有正身治事，以办集闻者也。何者，朝廷方兼容是非，以不事事为安静，以不别白黑为宽大，是以至此极也。臣窃惟朝廷之意，其始盖欲以宽治民耳，而不知奸臣猾吏，乘其间以侵虐细民，其弊不可胜数。名虽近宽，而其实则虐也。陛下诚欲消复此变，宜训敕大臣，使之守法度，立纲纪，信赏必罚，使群下凛然知有所畏。苟朝廷无偏甚不举之政，则阴阳过差、浸淫烂熳、往而不反之气，宜可得而止也。不然，虽空府库、竭仓廪以赈贫穷，破囹圄、焚鞭扑以纵罪戾，臣恐天地之意，未易回也。臣待罪地官，以簿书米盐为职，出位而言，罪在不赦。陛下顷自疏外擢臣而用之，二年之间，致位于此，岂欲责臣龊龊以吏事自效而已哉。是以冒万死献言，惟陛下裁择。取进止。

　　【转对状】

　　准御史台牒。五月一日文德殿视朝，臣次当转封。臣待罪地官，以财赋为职，朝夕从事，于今半年。耳目所接，或干利病，敢缘虞人守官之义，庶几百工执艺以谏，谨条具本职三事，昧死上献：一、臣伏见本部一月出入见钱之数，率皆五十余万贯，罄竭所得，仅给经费而已，稍加他用，辄干求朝廷，方能办事。有司惴惴，常有阙事之惧。臣闻古之为国，皆食租衣税而足。降及近世，始有盐铁酒税之利。凡郊庙、朝廷、禄士、养兵、捍边、睦邻，百色取俱于此。盖天之所生，地之所产，足以养人。自三代、汉、唐至于祖宗之盛，未有舍此而外求者也。今四海万里，耕稼相属，而以不足为忧，臣实怪之。孟子有言：“无政事则财用不足。”臣愚无知，意者朝廷之政，岂有所未立故耶。臣观诸道监司，自近岁以来，观望上下，无复厉精之实，妄意朝廷以不亲细务为高，以不察奸吏为贤。于是巡历所至，或不入场务，不按有罪，郡县靡然承风。懦者颓弛，权归于吏，贪者纵恣，毒加于民，四方嗷嗷，几于无告。其他害理而伤化者，非臣之职，臣不敢议也。若夫雨税、征商、榷酤无故亏欠者，比比皆是，此臣之职也。欲乞陛下特降指挥，令本部左曹，具诸路去岁三事增亏之数，其非因水旱灾伤，特以宽弛不职而致亏欠者，择其最甚，黜免转运使副判官。罚一以劝百，上意所向，下之所趋也。如此施行，庶几财赋渐可治矣。一、臣闻汉以九卿治事，唐以六曹为政。汉非无尚书，而唐非无卿、寺也，盖事不在耳。先帝法唐之故，专任六曹，故虽兼置寺、监，而职业无几。量事设官，其间盖有仅存者矣。顷元之初，患尚书省官多事少，始议并省郎曹，所损才一二耳。而寺、监之官，如鸿胪、将作，旧不设卿、丞者，纷纷列置，更多于旧。中外之议，以此疑惑，以为朝廷为人设官，非为官择人，此言一出，为损非细，其于治体，非臣所当议也。而至于京师廪给之厚，出于本部，故臣愿明诏有司，减去寺、监不急之官，以宽不赀之费而已。一、臣闻财赋之源，出于四方，而委于中都。故善为国者，藏之于民，其次藏之州郡。州郡有余，则转运司常足，转运司既足，则户部不困。唐制：天下赋税，其一上供，其一送使，其一留州。比之于今，上供之数，可谓少矣。然每有缓急，王命一出，舟车相衔，大事以济。祖宗以来，法制虽异，而诸道蓄藏之计，犹极丰厚。是以敛散及时，纵舍由己，利柄所在，所为必成。自熙宁以来，言利之臣不知本末之术，欲求富国，而先困转运司，转运司既困，则上供不继，上供不继，而户部亦惫矣。两司皆困，故内帑别藏，虽积如丘山，而委为朽坏，无益于算。故臣愿陛下近岁朝廷无名封桩之物，归之转运司。盖禁军阙额与差出衣粮，清、汴水脚与外江纲船之类，一经擘划，例皆封桩。夫阙额禁军寻常以例物招置，而出军之费罢此给彼，初无封桩之理，至于清、汴水脚，虽损于旧，而洛口费用，实倍于前。外江纲船，虽不打造，而雇船运粮，其费特甚，重复刻剥，何以能堪。故臣谓诸如此比，当一切罢去。况祖宗故事，未尝有此，但有司固执近事，不肯除去。惟陛下断而与之，则转运司利柄稍复，而上供有期，户部亦有赖矣。右件如前，谨录奏闻，伏候敕旨。

　　【请户部复三司诸案札子】

　　臣以愚拙待罪户部右曹，俯仰几岁，讫无云补。窃尝以祖宗故事考之今日本部所行，体制既殊，利害相远，恐合随事措置，以塞弊原，谨昧死具三弊以闻。其一曰：分河渠案以为都水监；其二曰：分胄案以为军器监；其三曰：分修造案以为将作监。前件三监皆隶工部，则本部所专，其余无几，出纳损益，制在他司。顷者司马光秉政，知其为害，尝使本部收揽诸司利权。然当时所收，不得其要，至今三案之事，犹为诸司所擅，深可惜也。祖宗参酌古今之宜，建立三司，所领天下事几至大半，权任之重，非他司比。推原其意，非以私三司也。事权分，则财利散，虽欲求当，其道无由。盖国之有财，犹人之有饮食。饮食之道，当使口司出纳而腹制多寡，然后分布气血，以养百骸，耳目赖之以为明，手足赖之以为力。若不专任口腹，而使手足耳目得分治之，则虽欲求一饱，不可得矣，而况于安且寿乎。今户部之在朝廷，犹口腹也。而使他司分治其事，何以异此。自数十年以来，群臣不明祖宗之意，每因一事不举，辄以三司旧职分建他司。利权一分，用财无艺。他司以办事为效，则不恤财之有无。户部以给财为功，则不论事之当否。彼此各营一职，其势不复相知，虽使户部得才智之臣，终亦无益于算矣。能否同病，府库卒空，今不旧救，彼患必甚。昔嘉中，京师频岁大水，大臣始取河渠案置都水监。置监以来，比之旧案，所补何事。而大不便者，河北有外监侵夺转运司职事。转运司之领河事也，凡郡之诸埽，埽之吏兵储蓄，无事则分，有事则合。水之所向，诸埽趋之。吏兵得以并功，储蓄得以并用。故事作之日，无暴敛伤财之患。事定之后，徐补其阙，两无所妨。自有监丞，据法责成，缓急之际，诸埽所有，不相为用，而转运司始不胜其弊矣。近岁尝诏罢外监丞，识者韪之，既而复故，物论所惜。此工部都水监，为户部之害一也。先帝一新官制，并建六曹，随曹付事，故三司事多隶工曹，名虽近正，而实非利。昔胄案所掌，今内为军器监而止隶工部；外为都作院而止隶提刑司。欲有兴作，户部不得与议。访闻河北道顷岁为羊浑脱，动以千计。浑脱之用，必军行乏水过渡无船，然后须之，而其为物，稍经岁月，必须蠹败。朝廷无出兵之计，而有司营职不顾利害，至使公私应副亏财害物。若使专在转运司，必不至此。此工部都作院，为户部之害二也。昔修造案掌百工之事，事有缓急，物有利害，皆得专之。今工部以办职为事，则缓急利害，谁当议之。朝廷近以箔场竹箔积久损烂，创令出卖，上下皆以为当。指挥未几，复以诸处修造，岁有料例，遂令般运堆积，以分出卖之计。臣不知将作见工几何，一岁所用几何。取此积彼，未用之间，有无损败，而遂为此计，本部虽知不便，而以工部之事，不敢复言。此工部将作监为户部之害三也。凡事之类此者多矣，臣不能遍举也。故愿明诏有司，罢外水监丞，而举河北河事及诸路都作院，皆归之转运司。至于都水、军器、将作三监，皆兼隶户部，使定其事之可否，裁其费之多少。而工部任其功之良苦，程其作之迟速。苟可否多少在户部，则凡伤财害民，户部无所逃其责矣。苟良苦迟速在工部，则凡败事乏用，工部无所辞其谴矣。利出于一，而后天下贫富可责之户部，而工部工拙可得而考矣。事在本职，在臣不得不言。如果可采，伏乞付外施行。取进止。

</div>
    <div class="pagination">
<a href="栾城集_page70.html">上一页</a><span>...</span><a href="栾城集_page66.html">66</a><a href="栾城集_page67.html">67</a><a href="栾城集_page68.html">68</a><a href="栾城集_page69.html">69</a><a href="栾城集_page70.html">70</a><span class="current-page">71</span><a href="栾城集_page72.html">72</a><a href="栾城集_page73.html">73</a><a href="栾城集_page74.html">74</a><a href="栾城集_page75.html">75</a><a href="栾城集_page76.html">76</a><span>...</span><a href="栾城集_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
