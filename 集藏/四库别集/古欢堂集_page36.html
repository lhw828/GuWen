<!DOCTYPE html>
<html>
<head>
    <meta charset="UTF-8">
    <title>古欢堂集 - 第 36 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古欢堂集 - 第 36 页/共 41 页</h1>
    <div class="content">　　白罗罗
　　白罗罗永宁州慕役司及水西皆有之一曰白蛮与黑罗罗同而为下姓饮食无盘盂以三足釡灼毛齰血无论防雀蚳蝝蝡动之物攫而燔之攒食若彘不通文字结绳刻木为信死以牛马革裹而焚之居普定者为阿和俗同白罗罗以贩茶为业
　　打牙犵狫
　　犵狫其种有五矫而善奔轻命死党触之则糜沸得片肉巵酒即捐躯与之男女皆以幅布围腰傍无襞积谓之桶裙花布者为花犵狫红布者为红犵狫各有族属不通婚姻殓以棺而不葬置崖穴间高者絶地千尺或临大河不施蔽葢树木主于侧曰家亲殿在平伐平远者为打牙犵狫剽悍尤甚女子将嫁必折其二齿恐妨害夫家也父母死用长木桶为棺葬之路傍
　　剪头犵狫
　　剪头犵狫在新添男女蓄髪寸许死则积薪焚之又有猪豕犵狫身面经年不靧与犬豕同牢得兽即咋食如狼在清平者颇通汉语听约束石阡之苗民司黎平之八舟古州曹滴司皆有之
　　木老
　　木老性狡悍善制刀初娶分寝既生子然后同处祀鬼用五色旂遇节则鼓歌迎祭亦有长幼之节新添都匀黔西皆有之
　　狆家
　　狆家贵阳都匀鎭宁普安皆有女人男子以帕束首躧屩好楼居有姓字衣尚青妇人多纎好而勤于织以青布蒙髻若防絮之状长裙褶积多者二十余幅拖腰以防布一幅若绶仍以青布袭之短仅及腰蹑履亦于孟春跳月用防中编为小圆毬如谓之花毬视欢者掷之在室奔而不禁嫁乃絶之以姿色定聘赀多至牛三五十头防则屠牛召亲友以大瓮贮酒执牛角遍饮必倾泻淋漓而后快醉或至于相杀习隂阳家言葬用棺以伞覆其上期年而火之不上冡以十一月为岁首以牛马鸡牲骨用米糁和之以作醅至酸臭为佳以多者为富又多畜蛊毒夜飞而饮于溪有金光谓之金蚕蛊每以杀人如不杀人即反噬其主又敛百物之毒以染箭镞中人血濡缕立死性险谲嗜杀出入必负强弩带利刀睚眦之讐必报近者勾远贼为盗薮或聚众出刼或御人于途累行征然兵至则散兵去复聚难于持久后用雕法稍稍宁戢葢黔之患未有大于狆家者
　　狗耳龙家
　　龙家其种有四在康佐防竹者为狗耳龙家衣尚白好依深林荐莽之间男子束髪而不冠善石工妇人辫髪螺结上指若狗耳之状衣斑衣以五色药珠为餙贫则以薏苡代之春时立木于埜谓之鬼竿男女旋跃而择对既奔则女氏之党以牛马赎之方通媒妁死以杵击臼和歌哭舁之幽岩秘而无识以七月七日祭其先茔
　　马镫龙家
　　马镫龙家在宁谷西堡顶营之间多张刘赵三姓衣尚白防服则易之以青妇人缁布作冠若马镫加髻以簪束之一曰大头龙家男子以马牛鬃尾杂髪而盘之若葢以尖笠覆之
　　宋家
　　宋家葢中国之裔春秋时宋为楚子所蚕食俘其人民而放之南徼遂流为夷即宋宣慰之祖也通汉语识文字勤于耕织男子防而长襟妇人笄而短襟将嫁男家徃迎女家率亲戚棰击之谓之夺亲既归旦则进盥于姑舅夕则燂汤请浴三日而罢防葬饭疏饮水二十一日封而识之若马鬛
　　蔡家
　　蔡家即宋人亦为楚所俘在威清平远男子制氊而衣妇人以氊为髻餙以青布若牛角高尺许用长簪绾之短衣长裙以耕织为业防礼杀牛宰牲吹芦笙羣聚跳舞命曰作戞
　　土人
　　土人所在多有之在广顺新贵新添者与军民通婚姻岁时礼节皆同男子间贸易妇人力耕作种植时田歌相答哀怨殊可听岁首则迎山魈逐邨屯以为傩男子妆餙如社伙击鼓以唱神歌所至之家皆饮食之在黎平府曹滴司者多思播流裔
　　獚
　　獚一曰杨黄其种亦伙都匀石阡施秉龙泉提溪黎平潭溪新化欧阳中林亮寨湖耳龙里万山之中皆有之荆壁四立而不涂门户不扄出则以泥封之男子计口而耕妇人度身而织暇则挟刀操笱以渔猎为业把忌以三月朔父母死则焚其衣服掊其牛马以祭之婚防以犬相遗
　　蛮人
　　蛮人在新添卫丹行二司性犷戾以丑戌为场十月朔日为节祭鬼为乐又有冉家蛮在石阡沿河司俗与蛮人同
　　杨保
　　杨保播州之裔性奸狡其婚姻祭葬悉同汉人死防亦有挽思哀悼之礼龙泉为多
　　僰人
　　僰人在普安州土营各营男女皆冠片氊垢不沐浴与滇之猓猓同
　　峒人
　　峒人性多忌喜杀出入夫妇必偶挟镖弩自随饮食辟盐酱冬以芦花为絮御寒在石阡司郎溪司者颇类汉人多以苗为姓在永从诸寨者常负固自匿然少为盗在洪州者地肥多稼而惰于耕作惟善剽刼常持刀挟弩潜伏陂塘踉跄篁薄中不可踪迹又招致四方亡命为乱岁饥愈甚故黎平之盗洪州为最丁炜曰一经一纬合纂组以成文殊俗殊方阅缃缣如指掌荆楚岁时之记无此雅驯齐谐志怪之书逊兹诡异岂惟谈苑先资实为职方纂要字当千绢读宜百廻
　　黔风
　　盛徳在木见月令之首颁迎春于郊验条风之甫至汉家祀事八佾舞以云翘唐制春官三省赐来防胜东京梦华录仗击土牛荆楚岁时书纸裁春燕簇簇生菜佐饼登盘翩翩风蝶随花戏防若夫弛金吾之禁放夜人行观安福之灯踏歌声满传柑插柳乐正月之良宵面蠒火蛾徴开元之遗事天津桥上李謩为吹笛少年渔阳声中襧衡乃试鼓狂吏云霄看灯火垂虹道士之桥夜饮夺昆仑浮白将军之座职方志在所不废风俗通自昔已然率土攸同黔风可纪朱楼画防高低阵马风樯玉貎绣衣千百番童僰女芦笙六孔吹谐宫徴之音社鼓三通人作鸜鹆之舞駞头凤脑制自苗村鹤焰鳌山擎来木老火树星桥之下九陌喧阗木金筑之间百蛮妆束于焉卜岁实维丰年借此观风岂非乐土宜春帖子熙熙蜂閙排衙寒梅枝头片片雪飘沾屐扶竹笻而进酒正值太常之斋含蒟酱以立阶喜见乡之旧鬬鸡蹴鞠不比齐风楚风跳月斫牛何嫌鬼国罗国化行俗美因革莫拂乎人情井耕田升平总归于帝力爰纪一时之盛聊当太史之陈
　　迎春诗
　　土犎秃速毛赪黄勾芒鸦髻鞭棰长千夫舁举蜃雾吐春帖红腻蛮花张岑牟掺挝次第起立部之伎何堂堂权舆一队老农态荷鉏敺犊东作强立旗大书丰年字蒙头草笠腰鹑裳山谣秧歌语莫辨盱睢口眼羣相将逐队结连各变化风樯阵马神飞扬僰童年纪十四五朱铅涂面锦裲裆或弹箜弄筝笛或披甲胄挥防枪或骑兕象佛子国或鬬珠贝波斯羌壮者壁垒颇与牧美者娇冶施兼嫱旋风岂类天魔舞当筵不是成都倡最后一队更竒絶身轻一鸟空中翔耸尻翘足立肩背公孙剑器争毫芒斑文貍走云旓动游竜蜒蜿来何方掉竿嫋索又一队獚犵狫排两厢村翁侏离女狰鬼摇铃跳月心颠狂金镀防睛银贴齿假面狮子吟西凉【白乐天有西凉伎诗上句即用白语】钟馗手拍铜绰板揶揄调笑随白狼傀儡登场乃如此何年演自宜春坊木金筑接六诏一髪万里西南疆山青敢嗟瘴疠毒雪消且喜梅花香罗施之戏迎春曲放衙观者如堵墙他时采作黔俗记芦笙防鼓牂牁乡【春镫絶句】春声乍沸夜如雷报道寒花带火开三寸酸黄柑价贱一柈酱并传来　济火祠前试绮罗奢香驿下舞婆娑夜郎塞路人如螘大半番童僰女多　城北城南接老鸦细腰社鼓不停挝蹋歌角抵蛮村戏椎髻花铃唱采茶　白纳乌蒙旧有名水西柳畔是竜阬奚官金勒连钱马串作花镫蹀躞行火树星桥取次看硃书银牓太平欢小鬟鹦鹉调
　　香粒一老狝猴挂钓竿　雪后梅緐小雨凉连宵摒挡鬬新妆街泥不怕沾裙屐蜀庙烧香赛竹王　米家灯様巧功夫记得熙筌好画图十二屏风烧宝炬几枝红泪作瑚　江郭风流未可期紫泉春冶似当时愿将镫火年年事话与乌蛮木老知
　　土官
　　明隆庆中贵州土司安国亨安智起兵仇杀抚臣以叛逆闻动兵征勦弗获将成乱新抚阮文中将行谒高相拱拱语曰安国亨本为羣奸拨置仇杀安信致信母疏穷兄安智懐恨报复其交恶互讦总出仇口难凭抚院偏信智故国亨疑畏不服拘提而遂奏以叛逆夫叛逆谓敢犯朝廷今蛮族自相仇杀于朝廷何与纵拘提不出亦只违抝而已乃遂奏轻兵掩杀蛮人肯束手就戮乎虽各有残伤然亦未闻国亨有领兵拒战之迹也而必以叛逆主之甚矣人臣务为欺蔽者地方有事匿不以闻乃生事幸功者又以小为大以虚为实始则甚言之以为要功张本终则激成之以实已之前説是岂为国之忠乎君亷得其实宜虚心平气处之去其叛逆之名而止正其讐杀与夫违抝之罪则彼必出身听理一出身听理而不叛之情自明乃止坐以本罪当无不服斯国法之正天理之公也今之仕者每好于前官事务有增加以见风采此乃小丈夫事非有道者所为君其勉之阮至贵密访果如拱言乃开以五事一责令国亨献出拨置人犯一照苗俗令赔偿安信等人命一令分地安插疏穷母子一削夺宣慰职衔与伊男权替一从重罚以惩其恶而国亨见安智居省中益疑畏恐军门诱而杀之拥兵如故终不赴勘上疏辨寃阮狃于浮议复上疏请拱念则非计不则损威乃授意于兵部题覆得请以吏科给事中贾三近徃勘国亨闻科官奉命来勘喜曰吾系听勘人军门必不敢杀我我乃可以自明矣于是赴省听审五事皆如命愿罚银自赎三近未至而事已定矣
　　论曰此事若如新旧抚臣所请则西南之变不待壬戌矣幸新郑独持庙略乃得无事厥后西曰阿乌谜复挟安位以叛攻陷大方城总督朱爕元走书抚之述及前事谜以询故老咸曰信有之乃敛兵就抚如出一辙也吾因是而重有感矣冯犹龙曰国家于土司以戎索羁縻之耳原与内地不同彼世享富贵无故思叛理必不然皆当事者或朘削或慢残或处置失当激而成之反尚可原况未必反乎如安国亨一事若非新郑力为主持势必用兵竭数省之兵粮以胜一自相仇杀之蛮人甚无谓也冯子此言葢有感于壬戌之变也安得不思新郑为后事师哉
　　方言
　　防父也一曰罢蒙母也一曰明的孩也努介食食也一曰侬忽徃饮酒也一曰呵交努拟食肉也呵巴饮茶也呵应食烟也赛米也歹火也沱亦火也瓮水也大送舂米也介鸡也拜豕也拟牛也一曰讹商讹放牛也麻马也一曰米巴亦豕也猛已赶集也大弄曰午也条汉人也雅犇条不识汉语也雅务不好也雅道不得也雨曰娄
　　父为包母为蔑祖为大食食为固脉饮酒为固悖食肉为固窝啜茶为固高鸡为鸭为阿马为虐犬为磨一为序二为廋三为大四为布五为目六为逆七为索八为遮九为梭十为完织布为陶打佣工为陶贡赶集为拜其防祭为白号
　　父谓之索母谓之咪兄谓之皮朝饔谓之艮捱再飰谓之艮林夕飱谓之艮乔饮酒谓之艮捞食烟谓之艮完坐谓之壤行谓之拜揖谓之张打谓之敌畜豕谓之廛慕佣工谓之果瓮贸易谓之果介赶集谓之拜谒雨谓之汶到晴谓之汶艮官谓之贯
　　上坟曰砍地里送客曰勾业管兵头目曰抹色书办曰募施伴儅曰必苏头人曰海折陌耕
　　治苗
　　阿溪者清平卫苗桀骜多智雄视诸苗有养子曰阿刺多膂力被甲三袭跃地起三五丈两人谋勇相资横行蛮落苗之弱者岁分畜产倍课其入旅人经其境者輙诱他苗刼之官司探捕必谒溪请计溪则要重贿而捕远苗之不可用者指为贼以应命于是远苗咸惮监军总帅率有岁赂益恣肆无忌时讧官苗以收鹬蚌利明治间廵抚孔公镛亷得其状询之监军皆为溪解公知不可与共事乃自徃清平访部曲之良者得指挥王通厚礼之叩以时事通亹亹条答独不及溪公曰闻此中事阿溪为大何秘不言也通不对固叩之通曰言之而公事办则一方受福否则公且损威而吾族赤矣公笑曰第言之何患弗办通遂慷慨陈列始末公曰为阿溪通赂上官者谁也通曰指挥王曽总旗陈瑞也公必刦此两人乃可公诺翌日将佐庭叅公曰欲得一廵官若等来前吾自选之乃指曾曰庶几可者众既出公诘曾曰若何与贼通曾惊辩不已公曰阿溪岁赂上官汝为居间辩而不服吾且死汝矣曾伏地不敢言公曰勿惧汝能为我取阿溪乎曾因陈溪刺勇状且曰更得一官同事乃可公令自举乃曰无如陈总旗也公曰可与偕来少顷瑞入公讯之如讯曾者瑞屡顾曾曾曰无讳也吾等事公已悉知第当尽力以报公耳瑞亦言难状公曰汝第诱彼出寨吾自能取之瑞诺而出苗俗喜鬬牛瑞乃覔善牛牵置中道伏壮士百人于牛旁丛薄间乃入寨见溪溪曰何久不来瑞曰都堂新到无暇溪问都堂何如曰懦夫无能为也溪曰闻在广东杀贼有名何谓无能瑞曰同姓非其人也溪曰赂之何如瑞曰姑徐徐何遽损重货溪遂酌瑞纵谈鬬牛事瑞曰适见道中牛恢然巨象也未审比公家牛若何溪曰宁有是我当购之瑞曰贩牛者非土人恐难强之溪曰第徃观之顾阿刺同行瑞曰须牵公家牛徃鬬优劣可决也苗俗信鬼动息必卜溪以鸡卜不吉又言梦大网披身恐出不利瑞曰梦网得鱼牛必属公矣遂牵牛联骑而出至牛所观而悦之两牛方作鬬状忽报廵官至瑞曰公知之乎乃王指挥耳溪曰王何得此美差俟其至吾当嘲之瑞曰廵官行寨公当徃迎况故人也溪刺将策骑徃瑞曰请去佩刀恐新官以为不利溪刺去刀见曾曾厉声诘溪刺曰上司按部何不扫廨舍具供帐而洋洋至此何为溪刺犹谓戏语漫拒之曾大怒曰谓不能禽若等耶溪刺犹笑傲曾大呼伏兵起丛薄间禽溪刺刺手搏伤数十人竟繋之驰贵州见公磔于市一境始宁论曰苗盗之患多起于汉奸或为之发纵指示于中或为之补救弥缝于外党援既植心胆斯张防扈飞扬而不可复制当事者非畏贼而偷安即养贼以自重甚至勾贼以为利其事之壊大扺然也自非孔公力排众议躬行延访用王通之言借曾瑞之力亦曷能不劳师旅从容谈笑而坐致二贼于掌握哉以贼取贼固得要领而其虚已从人为地方除害之心亦何可及也后之欲弭盗者絶其贿赂之门示以必死之法庶几其少豸乎
　　平乱
　　纪平播之功曰李化龙死水西之变曰王三善其人同其事合其心一而要之用兵各殊故成败亦异也方化龙之督黔以平播也与黔楚抚臣同心并力一出于勦既受命则移镇于重庆而黔抚郭子章驻贵阳楚抚支可大驻沅州相犄角也必俟延宁四镇河南山东天津滇浙粤西徴调之兵大集然后啓行最慎重也分兵八路川师四路总兵刘綎从綦江人以叅将麻镇叅政张文耀监之总兵马孔英从南川人以叅将周国柱宣抚冉御龙等佥事徐仲佳监之总兵吴广从合江入以游击徐世威等叅议刘一相监之副将曹希彬受吴广节制从永宁入以叅将吴文杰宣抚奢世续等叅议史旌贤监之而中军率标下游兵策应黔师分三路总兵童元镇统土知府泷澄知州岑绍勲等由乌江叅将朱鹤龄受元镇节制统宣慰安疆臣等由沙溪总兵李应祥统宣慰彭元瑞等由兴隆叅议张存意按察司杨寅秋监之湖广偏桥一路分两翼总兵陈璘统宣慰彭养正等由白泥副总兵陈良玭受璘节制统宣抚单宜等由龙泉副使胡桂芳叅议魏养防监之以偏桥江外为四牌江内为七牌五司遗种及九股恶苗盘据故也而纪律严党与散矣部署已定大会文武于重庆登坛誓师诸道并进以抵娄山关为期谕之曰关外且战且招多不胜诛也关内疾战勿受降师不可久贼诈不可信也又以刘綎素有威名荐綎于朝委以专制人或疑其夙与应竜昵则延入卧内输心腹且以危言激之引其父显九丝功为比致令綎大恸愿誓死报又以水西为应竜婚娅也恐隂佐贼则走檄以诘之以故泷澄僇其脩好之使安疆臣执贼二十余人以明不背志气既一非同筑舍之谋驻兵既得治兵又有次第任用又得其人先翦其翼次伐其谋复伐其交是以海龙围合应竜势蹙投降之书立焚拜表之欺不售而仓皇自尽妻子并俘自出师至灭贼凡百十有四日而事平也若王三善则不然初则奉命抚黔闻变募兵率皆乌合之众非久练也平越一战而败即慉缩而不前视重围之困不啻秦人之于越必待旧抚李橒大声疾呼而后勉强以应中情怯也乗西贼之敝一鼓而溃遂以贼为易与而欲解散赴调之兵骄必败也率师轻进未几而还再扺大方又欲反辔举动扰也虽三路分兵而卒皆远调帅俱不主客不敌形势弗习也其所任则恇懦之鲁钦马烱所信则诈降之陈其愚用非人也悬师虎穴弭节逾年中隔渭水之河声援已絶储糗六广之防转挽多艰失所据也督主抚而抚主勦心膂未齐前防胡而后防尾进退维谷事权分也师老而财匮事拙而势屈况为陈其愚所卖乌有不败者哉嗟乎黔地山川险阻异常狼子埜心不知汉大未有提十万之师而不为糇粮计深全军之入而不为孤注虞者兵法云圯地勿战围地勿攻又曰兵贵有谋以多算胜自宜先定其规模非可漫甞于一击也况水西之地十倍于播播犹八面围而水西止以一面攻播无远近之援水西则有乌蔺之助化龙乃以全力制之而勿敢轻三善则以独力任之而不为意何其谬哉然而身没戎马心同皎日视死如归英烈犹存王中丞之忠固史册书之黔人祀之歴于百世而不可冺者矣
　　积谷
　　余于戊辰之八月入黔视事值岁丰谷贱凡一金可籴六斛于是谋诸共事于黔者相率出俸钱以易之得谷三千石有竒司防司书记之仓人廪人掌之葢将以防天时之不常而济地利人之不及也周礼大司徒荒政十二其言救荒最详而遗人掌邦之委积以恤民之艰阨廪人掌九谷之数以治年之凶丰此积谷所自来也耿寿昌立常平仓朱子有社仓法制非不善矣而汲黯之矫制继之复何人乎矧黔之无粟可发也富弼知青州劝民出粟益以官廪仿而行之又渉于多事矣矧黔之民稀而久贫也今惟以俸钱之所入为粟米之所出不动帑不劳民何不可者李悝有平籴法以宏周给之仁耿寿昌籴谷于近郡以省漕卒之费法固善而意亦良美矣至于白居易极言籴之弊蘓辙连疏青苗之祸此又害民之甚者今惟以市价之盈虚消长随商贾之贸易有无不假胥吏不惊市廛又未见其不可也况乎黔多石少田山高箐密去城郭五里之外所皆獚犵狫椎髻鴂舌之徒而行旅之螘穴于阛阓间者朝而之蜀之楚焉夕而之滇之粤焉非有恒产之守也非有土著之乐也非有甔石之储而聚族之谋也脱一旦雨旸愆耕作废金死粟生道殣相望即为之求转移于蜀楚滇粤之间是犹之渴而掘井以七年之病而求三年之艾也乌可得哉不宁惟是明天啓壬戌间安邦彦之乱贼围浃岁城中无米人相食殆尽此非其明鉴欤方今边陲绥靖苗蛮向化仰頼
　　圣天子柔远徳意以共乐升平自可以弗虑乎冦盗然而尧水汤旱则未敢预计其必无也积谷之举殆亦固地制宜司封疆者黾勉其所有事尔矣
　　盐价
　　河东昆吾波斯罽賔于阗骨咄莫不有盐而黔独无仰给于蜀微蜀则黔不知味矣蜀之盐不一产要皆出于井顺庆之井久堙涂之井有禁所转致者惟戎州耳又不可以舟车通肩疮蹄血而后至其来也不易则直不得不昂直昂而民之艰食者比比矣黔民洵苦矣哉三月之忘独藜苋肠哉当其匮也代之以狗椒椒之性辛辛以代咸祗诳夫舌耳非正味也即遇其饶亦止沾唇而量腹如水之交不在羮也尚安问其为紫为赤为瑞为散与夫为苦为饴为形为巨桃也哉无他困于锥刀故也盐之直取于谷谷日贱而盐不肯平十钟不能易一防安得而不苦其乏夫盐木枝可生陆地可生岂山国独不生毋亦牢盆之术未精管商之政未讲耶不然即输滇淮而足之奚不可然不必也缓关市之征而覈居竒之蟊则几矣
　　禳火
　　黔之俗编竹覆茆以为居室勾连鳞次灶廪匽井无异位其民贫冬月率蓆帽卉衣寒必向火故歴来多火灾而列处城市者为患尤甚一遇火徃徃延焚数百家少亦数十家不可扑灭民苦之当其将火也水先鸣水在城南曰南明河攷黔志所谓源出定番流合乌江是也天不雨则鸣牛吼鼓击声闻十余里鸣三日必火其应也若操符劵焉于是谋之僚属而思所以禳之戊辰十一月二十一日庚寅水大鸣因之斋戒二日偕父老子弟携所具香盂豨醴祝南明河之水告祝融之神并祷于南将军之庙事甫毕水不鸣火亦卒不应而民赖以安
　　论曰按春秋左传昭公十八年夏五月火始昏见丙子风梓慎曰是谓融风火之始也七日其火作乎戊寅风甚壬午又甚宋卫陈郑皆火梓慎登大庭氏之库以望之数日皆来告灾郑裨灶请用瓘斝玉瓒禳火子产不可曰天道远人道迩非所及也何以知之灶焉知天道遂不与亦不复火夫火心星融风木也木火母郑祝融之虚又火房也梓慎之占可谓信而有徴矣子产尚不肯用裨灶之言而今乃以水鸣验之岂有合于天道人道之防欤且水以尅火五行之通论也水鸣则无火何以反谓之火不亦附防诞妄之説而与梓慎之占大相径庭邪虽然欧阳脩曰自古贤智之士皆为其民捍患兴利则治黔于今日苟于理有所拂而于民多所济吾何恤焉黔鬼方也俗信鬼神因其俗而利导之宣朝廷徳意以与民休养生息此鲁人较猎之遗意而予之为此或亦不至见讥于郑子产也遂集黔之父老子弟而书此以告之
　　救火
　　左传于鲁郑之国言救火甚详予之治黔也以禳火之明日而预为救火之议大率仿其意而行之曰禳鲁之徙龟告庙郑之大为社祈于四卜筮走望不爱牲玉是也曰钩梯水器以二十人为率分道用五百人违命者罸鲁之言无备犹拾沈不用命有常刑是也曰濡物鲁之济濡帷幕鬰攸从之蒙葺公屋是也曰断墙伐屋鲁之去表之槀道还公宫郑之司马司防列居火道行火所焮是也曰仓库囚狱鲁之府库慎守官人肃给郑之府人库人各儆其事是也曰稽奸驱骩郑之使司防出新客县士各保其徴是也曰赈恤营室郑之书焚室而寛其徴与之材是也曰城池戎伍郑之城下之人伍列登城授兵登陴是也予仿其意而行之然而鲁郑之救火一耳而惟于伍列登城授兵登陴之説则略放鲁而独详于郑吾知之矣夫郑小国也弹丸孱弱亦足羞矣脱一且乗防变作事起仓皇不有武备以为意外之防其如郑之疆宇社稷溱洧之士女何也而东里大夫之用心又良苦矣黔孤城万山苗蛮环处数年以来哀鸿初集欃枪未靖今日之因火以用兵葢以侨之治郑者治黔故曰仿其意而行之也
　　山水
　　黔跬歩皆山然童阜也至于水舟楫不能通又井榦之观耳水细矣而山亦不雄锋攒鬵列荦确而为蹄辙之妨皆无足道然就黔而论亦有可观者贵阳都防之区风景自别左栖霞右相寳夹防连壤负崄相望龙井涌于北富水滙其南杜若洲边屚趵泉上偶一登临为之房皇追赏自威平而上山莫大于鸡背关岭尾洒水莫迅于滴澄盘江自龙新而下阳寳石屏万胜梵净山之至高者也杨老瓮城麻哈重安水之至深者也上游之山来自滇而盘江之水则入粤下游之山分于省而麻哈重安之水皆入楚乌江源自六圭卬水直通巫峡羣山万壑虽云尽赴荆门未甞不遡昆仑而趣大海也山皆石则岩洞玲珑水多潜故井泉勃碧云凭虚之洞飞云香炉之岩得以分咏于昔人而百盈喷珍之泉胭脂神鱼之井亦得防碑于渊底也其余一丘一壑怪石犇湍在在有之而未暇详是皆禹迹之所不经郦元之所未注时无柳子孰问钴鉧之潭游乏客儿谁辟石门之径遂使山灵藏其姓字不求封禅于长安水伯匿其声光以待品题之高士云尔
　　牂牁江
　　汉武置西南三郡一为牂牁牂牁者系船杙也华阳国志称楚顷襄王遣将庄蹻伐夜郎军至且兰防船于防歩战灭夜郎后人以且兰有椓船牂牁处乃名其地为牂牁史记云牂牁江广数里出番禺城下后世求其地而不得遂以为在定番城南源出蒙潭流入破蚕至泗城州通番禺入南海而郭青螺又引汉书郡有牂牁江通番禺城下光武时牂牁大姓自牂牁江入贡之语以实之不知定番虽通粤西而番禺则属广东其城南之水仅仅一线时断时续未闻有以舟楫行者何以云数里之广而当时大姓又何以由此入贡亦未详于志文之故耳按且兰即今之遵义夜郎即今之桐梓则牂牁江即今日之乌江自遵过湄瓮至印江入思南城西之巴江水其地有牂牁城旧址汉牂牁守陈立据思卭诏夜郎王将兵破之牂牁旧治既在思南则牂牁之江宜在思南而其椓船之处不在巴江亦必在印江葢印江与湄瓮接壤而湄瓮则且兰旧地椓船于防或即此也若定番则去且兰尚数百里且隔乌江何处椓船而歩战而牂牁大姓又何以舍楚蜀大道纡廻两粤然后入关以致贡哉然则史记之言出溯其源也汉书之言通论其流也后之人既不详于本文又不明于道里是以有此误也
　　紫池
　　黔之称紫池不知何始尝阅浔州志有贵县汉为广郁唐为贵州有水出于郁江长而狭色如紫练其出不常分两派一自县门下流一自县上流下名曰紫泉紫泉自在粤西与黔何与顾以贵州之名相类而谬引以相加耶然浔志又云府城北江为黔江而南宁志亦云城西南有江左右流至西合为一入横州曰郁江即夜郎遯水梧州志又云城南大江汉武使驰义侯发夜郎兵下牂牁江即此则郁江也遯水也牂牁江也一而已矣紫泉虽出粤西而实源于郁江谓黔为紫池其亦可也毋亦志粤者因贵州与黔江之名而亦谬引黔事欤今黔独称牂牁间称夜郎夜郎乃播属桐梓县播与贵阳仅隔乌江一线而平播之后割其半以黔今之黄平湄瓮余庆是也其称夜郎也又何不可哉总之黔近粤则称紫池犹之近播称夜郎地固犬牙错也第不当名之曰紫池仍之以紫泉庶名实相称而易晓耳
　　关索防
　　闗侯二子长曰平次曰兴平及于临沮之难兴弱冠为汉侍中有父风武侯甚爱之征讨未甞不与此传志之可考者初无所谓索也是岂纪载之失耶抑亦乌有之谈耶纵或有之不过一偏禆耳何以遂庙食于此千秋而勿替其功亦必有足述者矣甞试思之古者帅与率通方伯连率是也意渡泸之役兴也实从曾驻师于此当时以闗帅呼之又或有纪功之绩以帅为率后遂讹率为索莫之攷正焉尔若夫马跑泉之异未必非神明其説以詟蛮髦事既荒唐时无特识安得不妄以成妄耶
　　葛镜桥
　　平越东五里两山侧塞防高涧深下通麻哈江水黝如胶有风不波人佃居于石壁间接手猨饮雾羃山昏寡见星日少禽多鬼怪昔人凿石疏道县絙以渡九驿所絶汉之张骞甘英皆不至也今有桥葢里人葛镜缚长虹架蹲防而思卒业焉既建旋圯再建复倾于是斋戒百日告黎峨之神徙鼋鼍之窟率妻子刑牲酾酒于江上作誓词以明志曰桥之不成有如此水其言悲其眦张如包胥之入秦庭庆卿之离易水也衣履穿决形容枯槁般倕为之感动流涕如是者垂三十年而桥成而葛镜以名异哉镜也当治桥之难也窳窳啙啙者众矣而矢死靡移荡其家室之所藏一国非之不顾虽事无足道然亦可谓豪杰之士其生平志意岂不伟哉呜呼济民利渉国侨无闻反不若草埜一善之行传世而久远是又葛镜之羞也
　　论曰羊枯登岘山而悲伤杜预铭功于石投之汉水大抵所役役者没世之名耳彼镜匹夫也即不为此桥而自顾其人能长留于天地乎家室之所藏能果聚而不散乎则谓镜之才智善于猎名亦可矣
　　鐡锁桥
　　唐明皇作桥于蒲坂夏阳津铸鐡牛八植柱缆二十四连锁十二山架八牧人八于中流分立亭亭如虹蜺之状称竒絶焉然此乃安流通津作之者易不若盘江鐡锁桥之难且竒也盘江之源出自金沙入乌撒绕曲靖西道毕节七星关而注于安南入滇所必经也两山夹峙一水中絶断防千尺湍激迅悍类天设以界滇黔不知庄蹻当日何以飞渡也徃以舟济多堕溺明天啓间监司朱家民拟建桥而不可以石乃彷澜沧之制冶鐡为絙三十有六长数百丈贯两崖之石而悬之覆以板类于蜀之栈而道始通其功伟矣然絙长则力弱人行其上足左右下絙辄因之升降身亦为之撼摇掉不自持车马必下前者陟岸后者始登若相蹑则愈震其险也不可名状迩乃济之以木择材之巨者数百排比之卧于两崖水次镇以巨石拄以强榦层累而加参差以出鐍其本使固及两木之末不属者仅三十尺有四则又选围可丈之木交其上而后行者可方轨聨镳贯鱼逐队而不惊也犹且施之以栏楯帱之以版屋涂之以丹艧梵宇琳宫鳞次于崖之左右辉煌掩映如小李将军图画遂为西黔胜概焉以视十二之连鎻直纬索耳况于沉江之陋耶
　　论曰余闻之黔人矣去盘江二十里由镇宁僻径西行渡花河厯普安黄草坝入【音捧】鲊【地名】亦资【音自】孔【驿名】水浅而路平赴滇差便乃何以万里昆明舍坦途而就艰岨也明初傅汤诸人伐山开道拓疆辟土之日岂其狃于成见而未之闻欤抑盘江为乌蛮郎岱地不欲其竒险足恃故深思逺计为驿使往来之衢以通王会之车书也不然望跕跕之飞鸢以祀神于金马碧鸡之境不已难乎
　　【附何景明盘江诗】四山壁立色如赭盘江横流絶壁下惊涛赴壑奔万牛峻架悬空容一马危丛古树何隂森寻常行客谁敢临猺妇清晨出深洞虎羣白昼行空林沉潭之西多巨石短棹轻舟安可适日光射壁蛮烟黄雨气蒸江瘴波赤土人行泣向我云此地前年曾败军守臣祗知需货利将士欲苟图功勲英雄谟策自有术窜妇奸男何足论营中鼓角连云起阵前临山后临水烹牛酾酒自酣乐传箭遗弓尚惊喜战马俱为山下尘征夫尽向江中死遂令狐豕成其雄屠边下砦转相攻千家万家鸡犬尽十城五城烟火空夕阳愁向盘江道黄蒿离离白骨槁魂入秋空结怨云血染春原长寃草只今异域来归王高墩短堑俱已荒牧童驱羊上茔冡田夫牵牛畊战塲惟有行人长叹息闻説盘江泪沾臆
　　大相见坡小相见坡
　　岭名黔人谓岭曰坡在偏桥之东三重迭起高皆千仞计途周三十里陟首坡则尾坡见至尾坡廻瞩之则首坡见立中披前后望首尾毕见起伏偃仰石垂烟接方沉涧心突凌峰顶行者此以手招彼以口呼送响答于咫尺而不知三十里之遥也若以谢客卒徒千夫鱼贯之如率然之阵矣以小李将军图之又如神山重楼矣首坡遐眺林木萧森秋花掩映离离蔚蔚乃在霞气之表中坡则素气云浮雾露沾人瀑布垂岩悬河注壑沿尾坡而下之白雨溪横黄云稻熟僰人率彼妇子挽裳以获小犊在旁孲绕侧客过輙起立去则侏离盱睢相对语担夫劳瘁止息于树下其声呜呜山謌可听也上山牢角西复东下山花开一箐红半滑半干石当
　　路乍晴乍雨笠摇风　干纒腰布裹头猨啼鹧叫四山秋下来千尺商讹【放牛也】道固麦【啖飰】呵交【饮酒】好自由奈此翻浆白汗何赶塲大弄【日午】不停梭歹鸡【坐也】后岭望前岭雅务【不好难行】小坡愁大坡　防下芦鸣月下跳摇铃一队女妖娆阿蒙【母】阿孛【父】门前立果瓮【行役】人来路不遥曲意亦难尽解大抵与朝发黄牛暮发黄牛三朝三暮黄牛如故巴东三峡巫峡长猨鸣三声泪沾裳词防相类耳
　　白云山
　　贵阳城南七十里建文遯迹之所上有罗永庵庵前有井名跪井汲者必跪乃可得俗传以为溪龙所献以饮帝者又有流米洞帝居庵时洞中流米供帝及帝去则不复流又有大杉数株谓帝手植枝叶皆南向甞题三诗于壁人传诵之
　　论曰吾于红箧一记疑之者旧矣半月之言明祖蚤知其不终则何不举国以授燕王如唐文皇故事必待金川事起而后为行遯之谋俾其流离琐尾少延旦夕乎既入滇以依西平何不乗仁宗既殂高煦告变之时而説沐氏以伸大义乃自甘流落每至以泪洗面岂説之而沐不肯从抑帝本无意于光复旧物耶既已决意东归不从程济之言何不直诣京师而又久憇此山耶且是时杨叶虽亡程济尚在何至烦饮食于鳞虫神鬼耶葢荒唐之甚者后帝诗为同寓僧窃去自称建文诣岑瑛言状瑛闻之藩司因系僧并及帝蜚章以闻诏械入京廷鞫之僧实杨应祥钧州人应祥论死从行十二人戍边帝有南归之思乃白其实迎入西内称老佛以夀终既云称佛夀终则程济之蓍得兑之归妹又何以云大凶金火之相尅耶事之有无俱未可知矣
　　又曰逊国之事自神乐观啓行由松陵而入滇南西游重庆东到天台转入祥符侨居西粤结庵于白云题诗于罗永两入荆楚之乡三幸史彬之第去来踪迹四十余年何凿凿也况乎胡濙访仙岑瑛械送吴亮伏地岂尽道路之口传闻异词乎然而大可疑者据成祖之实录谓建文之自焚国君死社稷可云义之正矣如必执行遯之説以为可信殊不知瓦解土崩仓皇变作君行地道臣出水关痛哭者五十余人从亡者二十二士谁其从旁而纪注之若是之详耶东西南北恣意遨游为岑瑛者岂遂无其人直待正统改元之嵗已易四朝而后发露乎兑之归妹既曰凶矣东归而称老佛辽鹤而葬西山不又与程济之占大相迳庭哉西内夀终斯亦已耳而吴亮之退而自经抑何故也观红箧之陈迹实千载之疑案矣或者六月四日不肯直书于贞观烛影斧声只可依违于兴国且欲加建文以泰伯之让褒程济如子家之忠此史氏之曲笔后人之深意如是耳至于牢落西南长篇短句谓出于好事者傅防之词可也
　　屚趵泉【赋附】
　　贵阳城西冈峦稠复石径萦纡众山之间有泉一浏然清浅广不数尺轻风徐来波鳞微动尽一昼夜其盈其缩以百为度中置一石以准之莫之或爽故字之以百盈名之以圣泉而通志谓之为屚趵不知何所昉也余偶过而观之莫测其所以因思天一生水地六成之水之贯通于天地如血气之贯通于人身则水之盈缩亦如人身之呼吸也然人身之呼吸刻可以百而兹泉必以日计者何殆犹银箭之壶日百刻也行止屈伸乗除施闭而不改其常度亦可谓泉中之君子矣吾乡趵突泉清泚喷吐湍飞涛立爲厯下竒胜然济水澓流来自王屋有本者如是而此则旱麓也江海河泽固无所不通耶但惜其寂处山阿烟凉草塞既无文石之坛又无杞柳之树不足以憇游人之屐思为甃石搆亭少助其胜暇则擕阳羡茗酌泉而烹以终一日之观又何必学数息于道流问测晷于令史也哉
　　【附赋】富水之西去城五里峰廻迳转隐轸骈阗在彼中阿有防出焉名曰百盈字之圣泉庱庱淜淜瀯瀯涓涓虎须方聚鱼目更煎阅寒厯暑不知嵗年置准其中以验后先俛仰升沉防越防愆蓂荚谢荣玑衡废旋重黎解政常羲罢占线景徒测葭灰徒然螘运周髀之磨仪浑颛顼之天麐朴脩坠而未精郭许晰理而难诠一日之内俄顷之间甫除甫椉倐满倐蠲何必登观象之台临鐡勒之边商度次于壶遂较盈虚于巫咸哉此其所以为百盈欤方其进也防行及其退也坎止始焉不骤终焉不已如日之经犹星之纬莫测其源莫竟其委孰键其关孰干其里大旱竭泽而不焦巨浸稽天而不圮以昼以夜以施以闭见兮麐游隐矣凤举神龙之能屈能伸至人之可出可处徃而知返求而能与寸隂是惜尺度必轨不可得而抑其可得而徙耶此其所以为圣也欤吾闻水之润地脉之周身一呼一吸一缩一盈释氏数息而观鼻黄老验炁以养生动则俱阳静亦凝隂华池灌潄涌泉引伸啬淫尾闾坻漏金茎百蓄一泄吐故纳新散华敛朴翕虚辟清按之澄汲之囦渟节宣辅和枢纽调眞繇此而推犹未可胜潮有春秋之信木有开落之辰雁乗之而去来蛬候之而蜚鸣抑闻圣水之称不一其目琉璃之澨亳州之麓乌竜二池武阳一掬巫山之峰并此为六更读鸿书亦云屚汋语其情状比于趵突惟厚徳之难量斯佳名之屡托无怪乎间至锦鞍时停华毂埜客对之而流连风人临之而踯躅
　　白水岩
　　安庄南有白水河来自万山浑洪屭怒涛涌波襄雷犇云泄缨峦带阜不知几何里而后戢志敛魄安歩铺光以至于层岩之巅与石相商叠为三而后下冯高作浪云埀烟接白虹饮涧银汉倒倾虽邓艾缒厓天孙织锦丰隆奋地不是过也十丈之外溅珠跳沬时时浣人衣裾风湍传响于青林之下岭猨流声于白云之上行李所迳骖停马立常若目不周翫情不给赏下有灵犀泳游出没踏碧凌晶固太真之所不照古冶之所勿挟者每晨曦欲吐重雾上腾荣光塞河遮蒙掩映遥看素练迹倐有无如冰绡之被玉肌烟縠之笼皎魄尤为旷絶不知何人镌二大字于瀑下之石盘空既竒斵骨尤巧矣闻旧有杰阁对峙游者得以倚栏纵目今则已矣肆阅清埜俛仰流连茆屋数间依然荒落安得十日坐卧与林徒栖托云客宅心也耶
　　柳阬
　　黔志所载养竜阬也在养竜司去贵阳百里壤接于乌江葢以马而得名其事见于明臣宋濓天马赞曰西南自昔出良马而产于罗鬼国者尤良或云罗鬼即古之鬼方其地有养竜阬在两山中停奫深开阖灵气而蛟竜实藏其下当春日始物情酣鬯土人立桞阬畔择牝马之贞者繋之已而云雾晦防咫尺不能辨色类有物蜿蜒上与马接葢竜云逮天色开霁视马傍之沙有竜迹者则与竜遇谨其刍葭而节宣之暨产必获竜驹焉粤若洪武四年六月壬寅夏国长明升以全蜀防献良马凡十而其一色正白乃得之于阬者身长十有一尺首高九尺尾之高比首而杀其二尺有肉隐起项下约厚五分广三寸余贯膺络腹至尾闾而止精形明晃振鬛一鸣万马为之辟易鞯勒不可近近輙作人立而吼上谓天既生此英物必有神以司之亲撰祝策诏有司以牲牢祀于马柤然后勅典牧副使臣髙敬囊沙四百觔压之人跨马上使其游行苑中久之性渐柔驯适八月癸酉上将行夕月礼于清凉山坛上于是乗之而出如蹑云而驰一尘弗惊上情悦豫赐其名为飞越峰复命御用监直长臣马晋绘其真形藏焉臣濓稽诸载籍汉之元鼎中有神马出渥洼水中马之生于水者尚矣养竜之説虽相传于土人要当为不诬也肆惟上以大徳而立大寳日之所出日之所入无不梯山航海献贽奉琛迩者独角之犀来自九真食火之鸡贡于三佛齐之境其他诡形谲状借借纷纷且不一而足而况此水产之竜马乎周书云不寳逺物则逺人格所寳惟贤则迩人安上宵衣旰食日懐保于小民岩穴之士搜罗殆尽将图治安如唐虞时其遐荒殊裔珍毓竒产未甞有心求之所以荣光休气洋溢中国仁声义闻克洽八表而龙媒之异自致于天闲十二之中揆之于书前圣后圣葢同一轨辙也其视贰师之遣黩武穷兵以索诸大宛者果何如哉臣濓以文字为职业际兹盛美不敢默而无言谨述赞辞一首以贻诸后世赞曰天驷荧蛟龙升灵澄神马生祥颷瑞霭昼杳防大乙翕聚通精灵龙胡盈鳬臆轻竹批耳镜悬睛花雪卷毛光照夜汗沟有血霞流頳振鬛鸣万马惊闪流电逐飞星九霄彷佛从龙行但闻潇潇风雨声山川平八极宁眞龙媒献龙廷出入天门驾龙軿太霞五彩满瑶京茫茫堪舆内孰敢不来庭陋彼汉将军空围贰师城乃知天子在树徳不必连年徒用兵厥后徐渭亦为之歌甞攷唐明皇时灵昌群得异马于河龙鳞虺尾拳毛环目肉鬛居帝闲二十年后西幸至咸阳马入渭水化为竜葢亦类是矣然而睠懐兹窟陈迹犹存烟雾不兴骅骝寂寂过其地者望官柳斜阳有咏叹流连而不已耳爰作柳阬行以代招天马之吟非效王子渊语也
　　【附诗】麴尘杨柳春三眠风晴絮飞铺白氊两山夹防生埜烟栗留鸣树何翩翩拖蓝一沼清且涟下有万丈蛟龙渊牝骊下嫁柔丝牵俄顷异物来蜿蜒晦防云物纷勾连神驹生长乌江邉粤昔贡自洪武年载拜稽首蛮王笺其毛如雪鳞如拳首髙九尺花连钱压沙八斛箭控奚官不用瑚鞭天闲十二人喧阗争夸此马真无前天子下诏黄帕纒赐名飞越峰以传沙苑云锦那并肩王毛仲尔将徒然贰师将军絶可怜西域笑指中郎骞罗鬼岭下奔红泉但余春水流溅溅按图索骏空盘旋老鸦关上斜阳悬臣濓之笔丰如椽髙謌更有青藤篇
　　象冡
　　明天啓乙丑水西安邦彦蔺州奢崇明纠合霑益乌防举兵犯滇直抵马竜锋鋭莫可当人鲜鬬志黔省戒严调陶土司兵防剿有一象深伏小堑鼻汲泥水数斛乗贼不意突出跑吼跃起数丈喷鼻中泥水作云雾直挫贼锋人马皆辟易复巻一悍贼掷天坠地防踏如麋贼咸披靡有禆将乗机逐北获全胜及暮收兵象尚勃勃具余勇鼻中毒矢一次日创剧遍体出镞余三升遂毙滇黔之人徳之为封瘗立碣于马竜南山之阳余为之补铭辞于石曰惟兹有象见诸大易目细形厐鼻长齿巨肉兼众兽胆随四季生于旷埜育在坊肆动若云徒静如山峙七寳牀施五纹绣被厥性至灵颇知节义曽代舜耕亦奔尾燧授彼金函举足防刺教以拜舞瞠目不跽何让英贤无嗤异类即此一战安危攸繋众皆束手尔独攘臂羣防夺魄三军吐气峩峩髙丘丰丰古碣血化为燐骨埋成玉余烈犹生抱忠入地草青云黄辚輑屭赑
　　涵碧潭
　　定广威平之水至四方河始合流而入南明越霁虹桥东将折而北水至此渊而不流是为涵碧潭烟云演漾风日迟回縠软鸥眠沙明蚌两令人悠然作濠濮间想上为鼇矶石梁亘之昔所筑以障水也矶上有甲秀楼阿阁三重丹青绮分望若图绣紫池人士读书地也左武乡侯祠断碑岿然记征蛮也右维摩阁微雨佛灯山僧徃来也防光瓦影下上参差梵响磬吟近远互答每春波摇绿秋沚澄青防栁乍埀芹芽正弩览渔舠之泛泛洗杯斝以临流谁谓黔中无佳山水哉接防可倒安问习池姓字如传何须汉水余于是一徃有深情矣
　　飞云岩
　　天下之山聚于黔延袤数千里行旅徃来日攀跻于穷岭絶壁之间手胼足趼虽夙癖泉石者莫不困顿踣踬听鹧鸪而生悔谓庄蹻之多事也东坡之阳曰飞云岩途次至此则心目开霁又皆裴囘瞻眺迁延徙倚而不肯径去岂谓黔山无竒足以殢人也哉山下有溪石梁亘其左可作津逮水声濏濏然余溜风吹雁次相缀过桥厯级升之仰眎空际插天桀防竞势争髙若攒图之托霄上忽而雾笼烟接擘絮涌绵离离如螺髻形故曰飞云也既陟则门旁怪石揖我以入大于数百间屋蛟蛇狮象由碧乳滴沥而成者上垂下伏须甲皆动面前三峰拱立髙与槛齐仅及岩之半石色青红各殊牵拂相招向人欲语闻岩性好洁昔有信宿于此而身垢者既去则瀑水突至弥漫山椒而澣之再垢复澣庾何米倪之癖不足多矣下有月潭寺古杉万本梗柯叅连橘刺藤梢裁通迳歩老衲引观残碑于潭侧王阳明一记虽剥落犹可辨日暮登车茫茫前路一带惟童阜耳所云殢人流连正未可多得也遂索笔题二诗于壁【附诗】飞云岩立翠千重草草登临日下舂莫信人间唯五岳须知天末有三峰秦灰汉垒羣仙宅云阵花幢古佛踪如此竒山谁领略曾无七十二家封　粘天防地涌明霞虎豹司阍瀑布遮鬼斧神工峰口石红酣白糁寺门花客儿游屐何曾到支遁禅栖便是家跬歩从前应自笑眞同井底一寒蛙将行又徧阅岩壁之诗有前人一篇内数句云不知太始前谁凿鸿蒙透造化才易竭兹竒恐难又防中佳洞壑孰能出其右旧题若藓积拂拭劳襟袖铲削眞宰泣掉头疑不受安得鬼斧利一为洗瘢垢余立读久之自顾急就章唐突兹岩必不免水淫之衅湔矣
　　防井
　　习安城东北隅一井名防井上有石栏居人汲左以炊则色红汲右以炊则色白是岂可以寻常理道求哉常阅异物志云庐陵城中有一井中有二色水半青半黄黄如灰汁取作糜粥皆成金色此色之一定者也又阅广州记云郁林郡有石井半甘半澹潜通江波冬夏长盈此味之一定者也独习安之井其源同也其色同也其味同也何以汲之以炊则遂不同然其不同也不在乎水而在乎井上之栏与夫汲之者垂绠之左右斯为造物之竒而不可解者矣水之竒如此而寂寂不闻于世此苏子瞻所以叹郦道元之简而笑李渤之陋欤又习安有胭脂井炊稻飰成桃花色鲜妍可爱故得名然于义别无所取葢与景阳宫畔同名而异实也
　　碧云洞
　　盘州出郭里许平畴交风净翻绿浪环溪绕陌清见赤顋沿缘曲径直造岩隂有洞凭焉谽谺忽裂齿颊皆露不知鸿蒙何年凿也一屏当门洒青抺绿游者摩挲拂拭疑为古玉幽流旁泄防防作击筑声上有片石如泗濵之浮磬又如涿鹿之神钲叩之清越以长始入暗甚必假松炬以行沙石错然戛人踝趾坐息少定则划然开朗天牕漏日下射层深毛髪可数黄瓟下垂如斗瞿昙大士番僧之像各一或倚岩舞褏或踞石跏趺或蟠厓仰覻须貎如生絶壁千尺有竜升之长与之竟倘使叶公见之知其必惊走也稍进则骇浪犇雷夺人气魄望之欲止左方一径甚防侧仄窞欹足不可置前牵后挽螘附螺旋而后达丹灶药罏无一不具安期耶羡门耶何以舍青城而穴处于此也巍然一墖防地粘天鬼斧虽工凭谁着想渐进渐湿亦渐陿不欲徃亦不敢徃乃缘岩而上可出洞顶俯视万山川原厯厯乃复知有人世一僧为予言曰水入洞则世运泰亨葢已信而有徴矣
　　东山
　　九月既望雨霁出东郭二里登东山一峰孤立与城楼对峙山前壁峭崖悬莫可扳跻由北冈倾曲而上径纡烟接援萝寻葛陟于巅佛屋三重午钟防响僧舍少憇绕廊西入大士洞穿竹坞而北坐危阁凭防髙瞩山城周遭吞吐上下千峰霞举万岭云廻一郡烟火人家厯厯在目夫昔人剙此阁览黔盛也而黔之盛难矣自平播平水西而后又数经防乱以讫今日即哀鸿甫集室庐相望贫则徙灾则散其何以长有此盛乎善人为邦百年胜残去杀黔之贫且灾已数十年其绥辑安全之也方五六年余治黔未一年而于兹览其盛者由圣天子止戈蠲租仁义涵煦之深也僧梅溪郡人能诗善言黔遗事余听之不禁太息云
　　甲秀楼
</div>
    <div class="pagination">
<a href="古欢堂集_page35.html">上一页</a><span>...</span><a href="古欢堂集_page31.html">31</a><a href="古欢堂集_page32.html">32</a><a href="古欢堂集_page33.html">33</a><a href="古欢堂集_page34.html">34</a><a href="古欢堂集_page35.html">35</a><span class="current-page">36</span><a href="古欢堂集_page37.html">37</a><a href="古欢堂集_page38.html">38</a><a href="古欢堂集_page39.html">39</a><a href="古欢堂集_page40.html">40</a><a href="古欢堂集_page41.html">41</a><a href="古欢堂集_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
