<!DOCTYPE html>
<html>
<head>
    <meta charset="UTF-8">
    <title>方斋存稿 - 第 2 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>方斋存稿 - 第 2 页/共 8 页</h1>
    <div class="content">　　尹洗马挽诗序
　　呜呼此吾友防峰尹君舜弼既殁而诸君哀挽之作也防峰卒年四十三志未及施而中道殒殂故凡与之逰者皆伤悼之此哀挽之什所由作乎防峰自始病至属纩仅十五日疾既亟予数视之每见来问其疾者皆顔色凄然其殁也来吊者又皆哭尽哀致赙襚有加焉此岂尝受恩于防峰者哉而防峰性寡合亦曷尝与人厚相附结哉所谓秉彛好徳人心所同者盖于此见之然天不右善使之遽止于此岂造物者其所好恶与人异耶是则不可知矣诗既盈卷其孤祖懋泣请一言引诸首予与防峰同举进士同为翰林编修防峰由侍读陟洗马予承乏春坊又同为宫僚而供事史馆进讲经帷又往往从防峰后予以迂濶不合于时防峰顾不予鄙谬托为莫逆呜呼予何足以辱防峰之知哉防峰学问淹贯充养完粹其为文章平淡典实如其为人而深疾流俗士耻与之伍吾与之交十七年未尝见其一言一行不在于道也呜呼防峰讵意其止于此乎虽然人生享夀多不过百年以夫宇宙无穷者视之犹一瞬耳是不足恃也君子所恃以不殁者道徳功业文章三者而已防峰之学虽不及施于功业而其道徳文章取重于世者固足以不殁况有子如祖懋力学笃行克世其家者乎祖懋今将奉柩归窆白马素车千里防葬吾愧范巨卿矣他日致仕归当过永新哭酹墓下解剑挂于树而后去林文俊序
　　送景宁刘主簿考绩序
　　景宁主簿刘君某南和人也予从父畏轩公成化中为南和教谕以君才质可教亲授之业实与公从孙璿共笔砚后三十余年君来为景宁而公殁久矣君每对吾乡人言公辄涕不止又问璿在否答曰无恙即日走使赍书致之官邸相见懽甚昕夕徘徊不忘雅素将别探囊中金赠之君于师友之情不既厚矣哉推此以例他事其不薄而厚可知今年春君将考绩上京璿以君之命来征赠言予未识君夫固所谓贤者不累于俗耶景宁在浙万山中豪宗巨姓擅银冶之利富拟封君州县长吏有不可其意者往往嗾人诬搆以罪去故吏于此者多所持不得展布而获免于祸以秩满去者什常不能二三今君处此六年上下信服不闻有訾议之者其故何也盖君之才足以理棼力足以抑强而律已廉甚职专督赋民揺手相诚莫敢以贿通于门殆以是服其心与予非能言者然见人有善亟欲为之表白况君出吾畏轩门下与予家有世讲之好其奚忍辞于言也于是乎序
　　送陈子仲询守肇庆序
　　国家设官以为民也试以在外言之上而藩臬下而郡邑孰非为民而设然藩臬势尊去民逺即有善政必经郡邑以达邑虽近民然势卑力薄或不得行所志是故有邑令之亲民而品秩名位又稍与藩臬埓事无掣肘之患操纵伸缩皆得由已而惠泽易于及民者则惟郡守为然我皇上践阼以来于郡守之选尤所慎重而何得人若是艰也予往来南北所歴州郡多矣得守之贤者十不得二三就其中所谓贤者亦不过强敏明察足以摄豪强烛奸欺取办于簿书期防而已此仅谓之能吏耳求如古之循吏者槩乎未之有闻也呜呼岂循吏果无其人乎抑予偶未之见乎今年冬三山陈子仲询自南京户部尚书郎擢守肇庆夫肇庆古端州也于今为钜郡然其地逺在岭外多瘴厉之害仕者始至辄以屈指计归期诚有南丰曾氏所云者是以政多茍且吏弊日滋其民富者蚕食下户贫则啸聚山谷与溪狿洞獠更出没为民患凡徃来于其境者常借官兵持弓矢捍衞然后敢行盖岭南之俗大率如此或者谓陈子之为之也宜以威强锄治之若槩以循良之政施之恐非所宜予曰不然言忠信行笃敬蛮貃之邦行矣况岭南之民沾被国家声教百七十年衣冠礼义之俗同于中州乆矣间有未率教者盖有司陋于拊循所致耳顾可因是而槩以威猛施之乎黄霸治颍川以外寛内明得吏民心人不忍欺治为天下第一此循吏之效也夫陈子所患者政未如黄霸耳吏民之欺非所患也渤海多盗自龚遂至郡结以恩信民皆弃其兵弩而持钩锄此亦循吏之效也夫陈子所患者政未如龚遂耳盗非所患也陈子起家进士为松阳尹转二守韶州入为应天治中所至皆有治绩既去民思之庶乎有循吏之风者今之往也肇庆之民其防休泽也必矣其将行也正郎李子仲复偕其寅来征赠言遂次第其说书以为赠
　　送少司徒新山顾公致政还闽序
　　少司徒新山顾公去歳以年七十再上章乞致仕不允至是因灾自劾求去益切上鉴其诚特允休致命下旬日即行留都公卿大夫士莫不出祖车马徒御填塞衢巷往来观者交相赞叹以为贤虽汉史所称二疏之归其荣不是过也大司徒舆浦王公于饮饯之次授简于予曰必吾子序之予惟君子之行出与处而已然有道焉而弗可茍也出而不能有以及物比其老也昧于止足之戒乃或为人指摘不得已而后去则其于道何如也始公为湖南少防一言不合拂衣径去若将终焉既而言路交章荐起之洊歴藩司入长卿寺遂晋贰司徒列于九卿盖自筮仕至是三十六年歴十二官所至视民如子忧国如家茍利于国与民将忘其力之惫而为之也至于正直介廉恭勤而清俭不知视古大臣何如耳当路知其贤尝拟以铨衡之职而弗果用然公自以年老三上乞骸之章竟得请以去自始至终无纤毫玷缺节立而名完呜乎难矣夫以公出处焯焯在人耳目者如此斯其于道也不既合矣乎或者以为今天子宵旰忧勤方赖老臣共图治理以公之贤顾听其去何也予曰不然大夫七十而致仕礼也上之听之谓其既老不可勤以事仁也是故于是见公之有礼焉于是见上之盛徳焉此三代君臣之所以交相与也况公之志虽不尽施于时今之归以道徳淑后生以礼让匡里俗而风俗之厚必自兹始盖君子出处虽殊其道无往而不在也譬之凤凰或仪于庭或鸣于郊随寓而皆可以瑞世知公者当不以予言为过也嘉靖甲午秋八月序
　　赠宫谕伦先生主试事竣还京序
　　国家养士于学校而以科目收之歳当大比必礼聘师儒之良以司考校至于两畿特简命翰林之臣往主其事则尤重矣今年秋宫谕伦先生奉命来主南畿之试其还也公卿大夫饯之江上京兆郭君援故事请予言赠之予闻人君之治求贤为先人臣之忠进贤为大然自成周选举之法废所谓贤者必阶科目以进而科目之所取者文耳文果足以得士乎虽然即是求之而其人心术之邪正材器之良窳亦畧可见焉故自设科以来魁人杰士率由是出然非主司之公且明不足以与于此予昔承乏翰林恒自念儒学之臣受恩深厚而职务颇闲其所借以为报讲筵史局之外惟是抡才校艺为国得贤庶少禆区区耳已丑礼闱幸与先生同事而先生之所惓惓私念者犹夫予也每至夜半参横启户视之而见先生之舍寒灯荧荧光漏牕隙先生校阅甚精而去取甚严其为心也惟欲贤者同升而窒不肖者之进何其明且公也况今奉命主试于兹其责尤专且重其为心也岂有一毫之不至也哉夫南畿人才之薮泽也先生所取吾不能尽知而罢浮薄士之尚轧茁者人皆称之曰先生今之欧阳子也而知其所得必皆正大光明俊伟笃实之士异时济济效用于时致王道之雍熈还风俗之淳厚必将有赖焉然则先生得士报国之忠于是为大而岂寻常之见所能窥也哉先生先大夫宫谕公由殿魁入翰林尝典文于南畿今先生一一蹑其迹故人以为荣其名位之所至方未艾云嘉靖甲午秋九月序
　　贺舆浦王公晋拜南京大司徒序
　　孟子云国君进贤如不得已夫贤者之于国大矣退之不可轻而进之亦未可易故必左右诸大夫国人皆曰贤然后察之见贤焉然后用之我舆浦王公始为少司徒督理仓储当是时公在卿佐中资最深又最贤每尚书阙廷臣辄以公名上而辄不用众莫之测然公直躬守道初不縁是而有疑沮遇事敢为奋不顾前后卓然有古大臣之风一时士望翕然归之前年冬拜大都宪掌南院事至是南京大司徒阙又用公补之盖未再期而荐膺简命跻于上卿于是佥乃贺公曰公之受知于上也其自今始乎予曰不然圣天子知人同尧舜以公之贤立朝最久岂俟今日而乃见知哉盖上慎于用人虽知公之贤犹必详稽而熟察之而乃大用之此正所谓进贤如不得已者而岂常情所能测也哉或曰上既知公之贤则曷为不召以入而顾置之南署优闲之地此果所以处公乎予曰不然夫南京者国家之根本也自文皇徙都于北而宫府宿衞典章仪物在南京者至于今未之有改也乃若金谷出入赢缩之数一切军国之需皆隶于司徒大司徒得人则国用充而兵食足九重免南顾之忧此其所系岂细故也哉尝闻宣庙欲得一老成忠直之人缓急可恃者置之南京根本之地而难其人一日宫中偶阅尚书黄忠宣公章疏出示辅臣叹赏久之翼日遂改南京尚书其重是任如此然则上之用公其意或在斯乎公之荣迁也故事九卿有赠言新山顾公以少司徒摄院章于公有交承之分因以属予予不佞谨述圣天子所以用公之意以为之序以为天下士大夫告
　　赠大尹茅侯考绩上京序
　　惟六合为京兆支邑密迩南畿号为雄望然其地濒于大江时有萑苻之警兵民杂处讼牒累兴南北往来之使道其境者轮毂相接供亿频烦为令于此者恒难之山阴茅侯治卿以名进士出宰于此下车即有籍籍声予在京师尝闻其贤而未暇谂其实也今年承恩来贰南曺时江南北荐罹旱蝗之灾所经郡邑田多污莱民有饥色既入六合之境属春雨初霁东作方兴南亩西畴緑秧弥望夫耕妇馌欣欣然若无不足之色者予喜而问之曰此邦之民安乎答曰然邑其有贤令乎曰然其政云何有老父前对曰吾小人也安能知政然自吾侯之莅吾邑也歳无厉疵藏有积委狴狱空虚盗贼衰止吾民力节而费省赋平而讼理男事犂锄女治丝枲老弱不至于展转少壮获免于流徙吾所知者如此而已安能知侯之政乎予曰若而言侯既贤矣吾闻侯且满三载脱天子夺侯以去俾他令代于汝何如则皆戚然咨嗟涕洟若赤子之失其慈母也予叹息而去既至南都邑幕宋君元朝予婣也以书来曰茅侯考绩且行矣愿有赠也予惟侯之政焯焯在人耳目今考最于朝天子将处以台谏侍从之职六合之民虽欲借寇而弗可得也因述邑人思侯之意而代为之歌俾歌以饯之词曰列筵兮江渚羞殽兮酌醑侯不留兮愁予木落兮江臯云飞兮浦溆怅望兮不归我思侯兮延伫　浪檝兮风樯江路兮修长侯之去兮双鳬翔重入兮琐闼新绾兮台章怅望兮不归我思侯兮徬徨
　　送经宪林君序
　　长乐林君道近始以名进士出宰临川三年治最征拜南京经宪至是北经宪缺征君入补之君闻之颇有忧色予谂之曰夫仕以近君为荣自古然矣吾子独以为忧何也君曰恕非不乐内徙也顾才有所宜茍不度所堪冒而为之是使蝱负山也今两京都察院并设幕职位均体敌然职务惟此为甚盖其章奏之达于上檄牍之施于下者视南京何啻数倍事虽裁于院长然文书必待幕而行幕所署日无虑百十丛委堆积此非有敏达疏畅之才不足以应之兹恕之所忧也予曰子之所忧者信矣抑予闻之幕之职不止于此国家设都台掌司风纪所以贞百度儆官邪寄朝廷之耳目谓之中执法其重非百司比故常于大臣中简其有威风知大体者俾绾院章而又选夫文学论议之士以为之幕有大事幕得以其职与之可否商确求至当之归非止奉行文书而已盖其为职稍如古幕府记室之任然非夫通经学古有行义为其长所敬信者未易以行其志故幕之难在此不在彼也君起谢曰恕也乃今知所职矣先生幸教恕恕不敢不勉君之行也侍御乔君伯藏辈以予与君有乡曲之好来征予言遂次第其说书以赠之
　　赠大司成顺涯王先生序
　　顺涯王先生与予同第进士同读中秘书既而顺涯丐学职去寻以荐起至选部郎中今少保西樵方公贤之荐诸朝谓其学行宜在劝讲之职特擢春坊谕徳顺涯以疾力辞既归复以南雍祭酒即其家起之顺涯又欲辞所知者沮之且移书趣其行乃束装以来既至立诸生馆下日以圣贤之学为之开奬诱掖士欣欣然皆若有所得者至是以末疾恳乞休致上不听听归寻医俾疾已复来供职报至留都缙绅之士咸叹其贤而惜其去予曰不然士习之敝久矣顺涯之归也朝廷知士大夫中亦有不爱爵禄之人既因之而益重天下之士至于风声所感又将使士大夫闻之崇其恬退之节而息其躁进之心此其为益也大矣其将行也留都自九卿以下咸赋诗赠之少司成南野欧阳先生以属予序予闻顺涯讲圣人之学者也夫圣人之学何学也正其心飬其性约其情盖自君臣父子夫妇昆弟朋友之伦以至于辞受取与出处语黙事事物物处之而不失其所当然而道在是矣道岂外至哉近世学者之于道也讲说而已矣而不反之于身以为归宿之地是故知徳者鲜也顺涯之学予未暇深叩之然观其出处之际正大光明无偷合茍得之行要之为近道者其他事皆类此可推而知也然则其为学也岂专事乎讲说者哉今之归也静坐山中精思力索所造益以深矣异时征起岩廊必思以其学措之乎当世使圣贤之道不徒托之空言斯乃世道之幸若乃以卧白云茹紫芝为乐而忘当世之治忽非予之所望于顺涯也
　　送杨君汝黙之河南宪幕序
　　杨氏建安巨姓国初文敏公以宏博之才经济之学歴相三朝功在彛鼎与文贞公文定公号为三杨盛矣哉二公之后不大显独文敏公之子孙科第蝉聫多至大官至偲庵公遂为冢宰又何其盛也冢宰公立朝大节天下莫不闻至于居家躬行节俭虽贵为公卿其子孙服勤儒素无纨绮之习则近世大臣鲜有及之者汝黙为公之冡子今年以太学需次京师予数晨夕焉视其居处服御萧然寒士也而与之论天下之事则辨折商量动中肯綮盖汝黙生长世臣之家习闻国朝典故而又从公宦逰四方人情政体益以晓练此岂迂儒俗士牵泥文义而昧于时变者所可同哉冬十月擢河南按察知事将行问赠言于予予何以为吿哉虽然尝闻杨氏在汉莫盛于闗西伯起号闗西夫子以四知却故人之金清徳显闻其后子孙四世三公并着清誉汉史荣焉今建安之杨实祖闗西盖能守其家法而不变是以累公累卿其盛如此非偶然也然则汝黙守此足矣果然人将称之曰是不愧清白吏子孙者则于杨氏先世之美不益有光矣乎诗曰无念尔祖又曰永言孝思请为汝黙诵之林文俊序
　　夀东泉先生姚公七十诗序
　　予读崧髙之诗有曰维岳降神生甫及申又曰维申及甫维周之翰夫自古贤哲未有不本于天生者而天之生之也岂徒然哉固将以为国家也故其入而在朝则必能股肱王室而为国之藩屛出而在外则必能宣力四方而为民之司命如是斯可以为国之桢榦而无愧于所谓岳降者求之于今若太子少保左都御史东泉先生姚公者庶其人乎公今年跻七十仲春廿一日为岳降之辰凡公宦逰之邦其士大夫之在朝者咸为诗若文因其子宫谕君惟东寄以夀公公之为提学为右辖皆在吾闽其泽之在于闽者尤深也可无祝乎诸君诗既盈卷持以示予俾为序予观公之为提学也以成人才厚风俗为急士之经公鉴赏者其后无弗成名每曰公视我为有恩其署藩篆也栉垢爬汚百蠧窒穴歳当大比所须例赋于民公斥官帑数千以给其费而弛常赋之供盖其所斥者皆可私之金故人以为难此则公在闽者如此而予所亲睹者也及以都御史出镇榆林去之十余年士卒言及辄垂涕在广右平岑氏之乱其绩尤伟此又天下所共见闻者然则公之德泽在天下功业在边疆亦既盛矣而说者犹以公之功名为文章所掩非定论也若公者所谓天生贤哲以为国家者殆非耶公致政六年荐者至十五疏天子鉴其忠特诏起公今海内之士方觇其出处以卜世道之兴替也然则公岂能终卧而不出者哉况公龄未迈耳聪目明故人尺牍必自手出予自留都两辱公书问未尝不盥手读之兹幸从宫谕君防得闻公起居深以为慰盖公之夀非公一家之庆乃天下之庆也行将见公起践台衡相明天子以平四方以奠社稷仡然为国之桢榦使天下昭然知我公如申甫之为岳降也岂不伟哉予不佞因公之夀而思天之所以生公有非偶然者因本崧髙之诗而为之序读者当以予为知言也
　　送郡守黄君以诚之松江序
　　守令皆系民重而守官尊所统地大而民殷邑政令有所更张必咨于守而后定故守视令尤重皇上临御以来加意元元每诏令之颁惟守令是急而尤重郡守之选焉矧松为江以南巨郡财赋所自出歳漕数百艘以给京师盖国家之命脉也守于此者可弗择其人矣乎今年秋守缺天官卿慎择焉而得武选郎中黄君以诚疏其名以请从之公由名进士出宰武进以治行被荐召入歴驾部选部皆有声绩曩歳予过毘陵君去此已久邑父老谈君美政不絶于口予喜君之为邑有循吏之风惜其位卑而施狭也今得大郡而治之其泽之所及宁有穷哉抑予闻之呉中民虽富而俗奢田虽腴而赋重夫入有限而出无经赋有常而凶丰之无恒也欲民之无病得乎是故入其境而见其甲第之连甍也行于市而见其百货之充肆也接其人而见其霞绮雾縠之被体也以为三呉之富盛固然而岂知民之病有莫可殚状者乎譬之人焉视其外四肢百骸若无恙也而其元气之受病夫孰得而知之是故善医民之病者元气焉而已矣善夀人之国者命脉焉而已矣非知几察防之君子其孰能与于此此予之所以望于黄君者也君之行也吾党之士合饯之属予序予辱交君而重诸君之请也遂为之书
　　送月溪黄君唯夫守兴化序
　　今年夏吾兴化缺守时曺之彦以资当补守者盖多而吾郡之人独属意于月溪黄公曰黄君古君子也且潮去莆近其俗同也君来守莆政必近民矣既数日命下果然则皆走相吿以喜跃跃如也君志端而行洁学博而识宏以古人为必可及以宇宙内事皆吾所当为居闲于当世之务黙计阴筹具有成算断断可见之施行不徒为空谈而已为户部尚书郎十余年或监赋于外或视篆于中政务填委而从容指挥犂然就绪若以为不可虽九牛不能挽之回也大司徒凤山秦公松臯许公每向予诵道其贤以为可大用而君顾恐恐焉若弗胜一郡之寄者间过予谈因问吾郡之俗及其治之所宜予曰吾郡濒海民性脆弱不乐讼士力学农力耕如是而已君昔过莆尝以薄暮从导骑出城过宿予家当其时君视于野有旷土者乎入于耳有非诵之声者乎夫农务修而狴狱省儒学盛而礼义兴此俗之所为美也虽然四五年来阨于水旱困于征需民之不得其所者多矣君试再过焉其俗虽未改而闾里之憔悴井邑之萧条则已异于昔之所见矣观吾一乡如此则一郡可知此岂得漠然不为之所乎又况四境之内利之未兴害之未除寃狱之未雪幽滞之未宣夫孰非有待于君者乎是故政必平讼必理赋必节令必不烦刑必毋苛嵗凶必有备穷无吿者必有养也君以是治郡郡之民庶其瘳乎君起谢曰善哉先生之言吾少迂愚窃有志乎先王之所以治且教者至于两汉循吏固若所未暇也今幸防恩假守大郡纵才不逮志敢不勉策其愚以求不负圣明之简用哉于是郡人闻之知君果贤守也于其行合饯之郊属为序
　　武举録后序
　　嘉靖八年武举乃骑步射既如式试之再矣暨终场当试策论上命侍讲学士臣诰右赞善臣文俊往主其事臣文俊既拜稽首受命退伏思之将武臣也试之射足矣而复以文何也诗不云乎文武吉甫万邦为宪然则徒武而不文者可以为将乎晋谋帅赵衰曰却縠可说礼乐而敦诗书夫当列国用武之际其为说如此他可知矣国家求将兼用文武于是乎深合古意盖必欲得贤如吉甫而用之至如却縠者固所不数也抑臣复有说焉兵凶战危圣人不得已而用之然必以正为主故易曰师贞丈人吉春秋无义战矣至于战国之言兵者遂显言曰兵诡道也于是乎民不胜病矣孟子伤之故为之说以捄之曰征之为言正也呜呼尽之矣夫自其术之兴也圣贤立论捄之犹恐弗胜也而后之求将乃有所谓明习孙呉法者则晓然示天下以所向在是天下之人恶得不争趋哉然读其书而善用之又存乎其人焉耳今国家际雍熙之运四方无虞圣天子徳本好生神武不杀方务昭徳服逺使天下复见虞廷干羽之治然而求将于科目若是汲汲焉者盖安不忘危之心也夫其求之也岂为今将帅中无有孙呉者哉毋亦欲得文武真才焉耳诸士自视文且武与吉甫何如哉其忍不以之自待乎呜呼出是科者幸有若人焉斯足以仰副皇上侧席之求臣等以人事君者其亦可以少自慰矣乎
　　送大总制东圃刘公诗序
　　今年春边警屡闻议者请命大臣一人总制宣府大同诸路军务制可下廷臣择所堪者皆曰莫若宣府抚臣东圃刘公以其名上上素闻公名遂晋少司马兼中丞以行所以委任之者益甚重矣公初在宣府忧边民之未知学也为剏上谷书院教之争自刮磨遂有领荐者及是公将去镇士之徳公不忘者咸作诗送之而属予同年大中丞黄公伯魁以请序于予予闻古者出征必受成于学比其返也释奠以讯馘吿故诗曰矫矫虎臣在泮献馘夫三代之时施于征伐与讲于庠序者非有二道也后世文武殊科知之者鲜矣公之所治隣于巨寇当﨑岖戎马之间搜卒缮兵计储给食日不遑给而顾汲汲于文教如此兹不谓之知所先务者乎公起甲戌进士初宰进贤适宸濠倡逆人心汹汹公以孤危之城誓死厉众首衂其军贼狼狈牵制不敢遂东而列郡得以为备矣濠之败于安庆以公在进贤先挫其锐也事闻召为御史寻进大理丞未几以都御史巡抚宣府边臣有畜逆未发者公以计擒之立磔于市于是边人畏威奉法北敌闻之亦相戒不敢入宼盖五六年中四境晏然兵民安堵公乃得以其间兴学崇文暇则躬至书院程课诸生朂以忠孝大节又请建褒忠祠凡土之人没于王事者咸祀之以为忠臣烈士之劝盖凡公之所为皆忠义所发论者往往以张睢阳为比真实纪也呜呼方公之倡义讨濠也出入以刃自随妻子闭一室环之以柴度事不济先焚其妻子而后自引决耳当是时身与家皆不遑恤而遑富贵之图乎乃今身都重禄位至列卿开府统戎拥旄秉节功名之盛几与古之出将入相者埓将非公之忠义神明所扶宁有偶然者乎诗曰靖共尔位正直是与神之听之式谷以女其弗信矣乎公兹行也持平日忠义之心而济之以不世出之才其能有成功归而羽仪天朝也可必矣序以俟之
　　忠武録序
　　予读史至汉诸葛忠武侯未尝不反覆太息也汉之末造羣雄并起曹操以鬼蜮之雄逞其诈力以胁制天下孙权乗间据有江东当是时一时材智之士争为之用不复知有刘氏矣侯独起从先主于三顾之后曰将军帝室之胄也曹丕既篡汉乃劝先主正位号于蜀以绍汉统而其为心直以灭贼兴汉为已任其言曰汉贼不两立王业不偏安侯之志盖可见矣惜乎炎祚吿终其功不克就然千载之下读出师二表犹使人凛然知讨贼大义而背君狥利者无所逃于天地之间其于纲常岂不重有赖哉南阳城西七里有岗曰卧龙即侯草庐所在古今题咏甚富唐府承奉魏君景仁恐岁月寖久散逸无传属良医沈津编次成帙名忠武録将刻梓以传而介大理寺副王君懋徳征予序予不敏谨以侯所以为心者为之论著其他故不遑论也魏君鄢陵人事唐成王以恭谨闻成王薨遗令分赐府僚君独不以自私既以修国之养正书院又以刻斯集其志有足嘉哉故并及
　　倪氏重庆序
　　予闻三山有戅庵倪公者起进士始为主事以直忤巨铛再系狱后出为浙江少参致仕覃恩阶进亚中大夫而其子罾浦先生起乡贡为江西靖安敎谕念亲老不乐仕防宸濠逆谋寖露弃官归中丞孙忠烈公知其贤移文趋之还职坚卧不起卜筑西园躬耕养亲怡如也盖予两慕之而恨未之识前嵗丙戌乃识罾浦之子组缉焉是年组缉与其从父镜并举进士时称三倪盛矣哉而予知组缉之贤实得之于祖若父也亡几缉授南京户部组户部皆主事而戅庵公之配林宜人夀八十六罾浦暨其配王氏皆年逾六十康彊无恙今年秋以尊号恩封罾浦如其子之官王氏封安人于是一门四代衣冠珠翟前后辉映此近世贵富家所仅有者也主事兄弟自以宦防南北不得承娯膝下每引领南望怳然若失者其在官所恒约妻子之奉而以禄入之赢致甘毳为养至是复征予言夀之曰某将为大母及父母娯也予不佞谨为述其祖孙父子其贤有过人者如此而林宜人王安人之贤即是有足征焉然则倪氏贵富夀考要非无因而幸致者闻者庶其知所劝云
　　贺余君受散官序
　　奉新余君熼字孔嘉纯孝君子也正徳五年华林寇反君奉母避居城中明年四月寇猝至执母欲刃之君跪泣曰请杀我乎毋惊老母寇为感动母得全后又欲执之归寨君泣请以身代乃舍母系君去君既去恐伤母心亟取金以赎遂得归养事载邑志如此邑孝行见于志者有胜国时汤霖霖之后则君也才两人耳可谓难哉霖之孝六月得氷饮母疾为之瘳其事异矣然亦遭其常耳若君当变故危急之际而能不爱其身以脱母于危其事之难视霖殆过之矣霖事闻朝廷嘉之授临江路儒学敎授若君之事焯焯若此倘闻于上其褒表之岂下于霖哉而有司未遑及焉何也比者其子上舍光彝为输粟司徒君始得受正七品散官夫君之孝足以感强暴动同里百世之下与古孝子并美史册虽布衣终其身荣矣而奚暇乎是哉特念寇乱之日邑之人骨肉不相保有生为俘囚死膏草野者矣而君之母子独得保全母夀九十终而君之年今亦逾六望七夷犹桑梓服兹宠光其子孙多贤流祉未艾也兹非所谓纯孝之报哉诗云靡有不孝自求伊祜予不佞请为君诵之
　　送林良辉知桂阳州序
　　去歳予自春坊晋长成均于南都深惟浅陋弗称是惧既至则喜僚属多贤有以禆予所不逮如吾良辉尤杰然不易得者良辉三载秩满予署其考曰官掩其才盖惜其未得试也既逾年擢知桂阳州于是天子方留意太学更新教法慎拣师儒以收作人之功予于是时又恨不能留良辉以自助也虽然分教六馆不止一人若知州专治一州一州之民惨舒休戚皆系于守所系不尤重乎矧桂阳为湖南钜州其民之病久矣兹欲涤其烦苛而苏其疗瘵吏部以为非吾良辉莫可畀也则予岂当以为私恨而不为此州得贤守喜哉良辉之行也其僚援故事请予言赠之予惟良辉为人晓畅疏闿事至能断今之桂阳也如出硎之刃患不得虎豹犀兕而刺之耳吾不忧其不能为也所忧者不为古之循吏也夫古之循吏至诚以循物寛仁以恤下务徳缓刑不设钩距与其民相与如家人父子之唯诺者此所谓良有司也若夫恃明察以摘奸峻刑罚以惩恶使其吏民畏服而不敢欺者此但谓之能吏耳能吏可以邀一时之名立致显位而已循吏所居无赫赫名而其民爱如父母去而思之烝尝之至于久弗忘也以此视彼其为优劣何如哉良辉于此宜知所择也予闻良辉有孝友之行俸禄所入悉以赡其兄弟其于孤嫠者至鬻田助之可谓仁者之用心矣今夫桂阳之民孰非吾赤子也夫不有孤嫠者乎诚推是心及之其民庸有失所者乎勉哉良辉他日有来言者曰桂阳有贤守出自太学师者则予也亦赖有光矣
　　望枫亭诗序
　　望枫亭者南京户部郎中蕲水徐君子元之所建也子元葬亲于东冲若干年矣所居南有山曰龙防陟其半西南望则见东冲之垄林木蔚然而中有枫特出子元泣曰吾亲不可见矣见枫庶见亲乎爰即其处构亭望之扁曰望枫缙绅大夫多为歌诗子元萃成巨卷间以示余属予序之予尝观于先王之制礼矣夫人子于亲之终也殓之袭之函之坎之涂之薪之厚其藏如此者欲人弗得见也夫既弗得见矣孝子思亲之心将安寄乎于是乎庙而妥之主而祭之尸而祝之圣人之意盖曰孝子即是求之亲其在是矣至于丘墓虽非神所依而亲之体魄藏焉于是乎又有展省之礼故去国则哭于墓而后行比其返也展而后入吊去国者则曰奈何去坟墓也夫孝子于亲既殁而可以致其情者庙与墓焉耳其见之礼经者如此然庙近而墓逺惟近也则可以旦夕谒拜惟逺也但以时展之而已然孝子之心尤不忍顷刻防也于是升髙以望见夫丘垄之上林木森然葱蒨而思吾亲体魄之藏其下也为之徬徨顾恋涕出不能止遂有作亭以望之欲托此以时见其亲若子元之为者是虽先王制礼未之有而其情益切其志亦可哀矣虽然人子思亲之心若必触于耳目而后动则将有时而忘惟爱根于心则一出言一跬步自不忍忘而凡亏体僇亲之事皆不忍为矣子元发身贤科践歴中外所至有治绩氷蘖之操初终不渝一时翕然称之曰徐氏有子是为孝之大者而非自其思亲之心推之何以有是哉予闻唐御史黄端尝构亭望其考其后朱子居其地今所称考亭是也子元之志既与端同茍充之以朱子之学将所至愈不可量而望枫之亭亦永有闻矣
　　夀东麓沈公序
　　锦衣指挥佥事东麓沈公今年八月四日春秋七十公之子钟辈将以其日称觞夀公而属予序予方有南成均之命促装且行不遑搦管而钟辈苦不予释也然公之贤予所夙闻奚忍以匆遽之故喑无一言以为夀筵献哉惟公为武庙贤妃之父武庙临御十有六年贵近之臣恃宠横行威势熇熻而公以椒房懿亲独退然静处若不欲以声迹闻于人者暨今皇帝入绍大统以公先朝贵戚旧臣眷遇特厚赉予骈蕃而公处之愈自谦抑屛居城东别业非朔望朝谒不入城府客至豆觞壶矢以为乐语不及时事其于权贵非素识未尝轻纳一刺也惟我国家于外戚优以禄爵而不假以权为得保全之道今观公之所以自处务为韬晦如此则古今戚畹之贤如公者少矣公既享介夀其子孙亦多而皆循循谨饬礼度秩如车马衣服不改儒素此又见公之教行于家也继自今云仍世世永享天禄与国家相为无穷可卜矣然则沈氏之盛其有既乎沈氏自钱塘徙建康世以医名家公之考讳廉尤有隐徳活人多呉越间称长者而公又以积善承之已而果生淑媛被选宫闱聨姻帝室赐宅京师髙门大第埓于公侯穹阶厚禄传于奕代夫天之于人其报施之不爽也固如此乎予不佞敢因叙公之夀而倂及之用为天下吿庶闻者咸有所劝云耳
　　贺主事杨君叔用考绩序
　　予读书见舜命四岳十二牧九官而继之以三载考绩三考黜陟之法为之叹曰兹二十二人者在唐虞之时皆极一时之选舜咨命之既当矣而复为是考核之法以维持之古之圣人其殆人法并任者乎然自今观之九官之中如垂如益所掌者百工之事及上下草木鸟兽耳其事何琐委也然舜必畴咨而命垂也益也又必再拜稽首而让夫垂益岂计其事之为琐委哉惟见已之才不足胜任而已此所以为圣世之才也今之仕者不量力之所堪惟觊清峻之秩以为荣如其不餍所望辄艴然曰我分固如是耶至于钱谷之务往往病其琐委而弗屑为之呜呼斯人也去圣世人才不亦逺矣乎今夫列职于朝自侍从论思封驳廵察至于礼乐兵刑金谷之属各有攸司茍治之而善无往非学也而亦奚必致择于其间哉延安杨君叔用始释褐为祁邑令有能名部使者屡荐之知君者谓其必入为台谏已而擢户部主事于南京君语人曰吾治邑本无善状今防恩拔擢至此于吾过矣益秉公服勤不懈莅官三年出纳明慎上下交誉之嗟乎今之仕者使人人皆君若将安有所谓逾涯之觊旷职之刺哉君将考绩入京其乡人大廷尉中梁张公苻卿泾野吕公属予言赠之予既慕君之贤而慨古今人材之逺也于是乎序
　　送大司徒华泉边公致政序
　　大司徒济南华泉边公前歳自太常卿进拜南京刑部右侍郎便道过家属有末疾具疏乞休坚不欲出上降防勉留敦迫就道公不得已舁疾行既至进南京户部尚书政益繁劳益甚疾益纒绵复欲具疏请同列固止之公亦念上惓倚之厚力疾图报未敢遽言其私今年之夏廷臣偶有以公之疾闻上者上不欲烦以政特赐休致公闻命感激且喜其私之获遂也既焚香北面稽首谢越数日治装遂行留都自公卿以下咸设饯于江之浒少司徒新山顾公授简于予俾为之序予闻大臣之事君也鞠躬尽力不惮劳瘁茍利于国将忘其老且病而为之者忠之至也君之于臣使之而不尽其力用之而不强其难或因病而予之吿或未老而赐之闲者仁之至也今观公之事上与上之待公何其两尽也哉公自弱冠登进士即以文章名天下其后敭歴中外三十余年位至六卿而其政事宦业犹不免为文章所掩然卒亦不能尽掩也知公者以为公之学若得尽施于时其勲烈之在天下者殆未可量而今归矣此岂徒为公惜哉虽然盍亦观之华不注之泉乎流则行坎则止耳泉则何容心哉方其行也余沥所沾枯壤为润百谷生焉生民赖焉利何溥也方其止也润物之体自具及其既盈则将出坎而流而其为及盖以逺矣公年方逾知命既归山中屛居静养疾且勿药倘上追念耆旧手诏起公公忍以老且病辞而忘其所以及物者乎予不佞敬序以祝海内大夫士亦以是属望于公也
　　送近渠野人西归序
　　近渠野人张子徳馨闗中老儒生也乡人多腐视之独与泾野吕子仲木往来相善数日不见辄巾履相过从至语合意辄抵掌相视大笑竟日忘归今年春以泾野子在金陵不逺数千里来访于是年六十矣居数月别去泾野子请于留都诸士夫作诗送之而属序于予予曰先生奚取于徳馨也泾野子曰吾取其迂腐与吾合耳泾野子由抡魁入翰林正徳中论事不报退居田里今上初年被荐再出寻以言谪久之乃得徙官至尚寳卿闭户读书不干荣政此则泾野子之腐也而吾既闻之矣敢问徳馨之腐何如泾野子曰徳馨始为邑庠生防歳饥侍其亲就食四方久不能归坐是除名而徳馨不恚也曰某知养亲足矣其弟贾于外积数千金以归不以尺寸畀之一无所问其后弟死于蜀犯险阻舁榇归葬于其赀无毫髪私其与人言必依于孝弟忠信而耻为脂韦防婀以媚于俗此其为徳馨之腐乎予笑曰此其腐亦近于泾野子矣虽然今之儒者患弗腐耳腐于朝则必无干名幸进之刺腐于乡则必无忘亲徇利之患泾野子固不俟言若徳馨之腐世可少是人哉徳馨之来也计其道途所经由河而淮而江备歴风涛之险而其年又且老矣此与蜀之巢谷年七十余徒步访东坡兄弟于岭南者其意无以异也予闻而甚嘉之况其行之卓然如此故乐为之序
　　送呉应韶长教亳庠序
　　莆称兄弟好学曰呉应韶应时氏既并举于乡应时连第进士官刑曺应韶连试不利今年以亲老丐受教职就内廷试出语惊诸公寘名第一元老石斋杨公延见私第再三推奨曰甲科遗才也呜乎以文行如应韶而艰于甲科之选所谓命者非耶予闻应韶在乡校遇寻常试名常右侪辈稍闗得失辄左焉盖于人所必竞之地而愈不敢竞焉不大类其为人矣乎应韶既得亳州学正之命其友进士陈士翀郭实夫以乡诸缙绅之意征文赠之惟亳为凤阳属州我太祖龙兴一时王侯将相多里闬豪杰而亳顾寥寥焉及考前志所载若曺植夏侯湛诸人又何其甚盛也意数贤流风未冺士崇文雅不乐以甲胄効用然比年荐书所録又靳靳如是何也无乃深藏耻售不乐竞于俗之所必竞正投夫应韶所好乎夫天不择地而生才君子当因其地而施教譬农之于田也芜益甚其菑治宜勤乃有获也应韶往哉吾将为亳人贺得贤师而人才彬彬然出矣
　　欧阳氏族谱重修序
　　乡人欧阳庆字天祥以掾吏从事京师间持族谱请序于予曰惟我欧阳氏之谱先祖伯舆公有志重修未就而卒家君汝芬命庆踵修之且成矣敢以序请谨按欧阳氏本越王后汉时讳伯生者受古文尚书于伏生传九世皆官博士故有欧阳氏尚书学唐初询字信本洎子通字元素皆工书法号大小欧阳体通季子昌字伯盛为泉州判因家晋江闽之有欧阳氏自昌始昌子詹字行周善古文为观察使常衮所知贞元八年与韩愈李观辈并登进士皆极天下之选时称龙虎榜官至国子四门助教始迁莆锦屛山下九世孙杰字子俊南唐保大元年徙居郡城凤山宋嘉泰五年彭友乱莆士大夫家多絜族入海避难杰六世孙爵字顺修再徙赤岐山下濒海以居是谓上欧至庆盖十五世又有讳伸字君直者杰之四世孙葬亲马腰山庐墓下有紫芝白鸠之祥因家焉其孙沧又稍徙而南是谓前欧二欧皆自凤山来徙至今通谱云呜呼古者图谱有局官领其事所以别贵贱慎婚姻也后世此法废名为儒者亦鲜有明于氏族之学向非家乘时修恐寖久寖讹将不知其身所自出故三世不修谱谓之不孝若汝芬氏祖孙父子可谓孝矣抑予有感焉闽人登进士自四门始四门尝与予族忠臣公蕴及二三同志讲学灵岩精舍当时师友逰从之盛至今可想也予每过四门故居及精舍遗迹辄立马低徊不能去访其子孙曰散处二欧间多秀而文而居上欧者尤盛今观是谱信欧阳氏有贤子孙也贤者之泽孰谓其不深且逺哉故乐为之序
　　送挥使梁国用归岭南序
　　岭以南兵之锐无如髙州其帅臣之贤无如梁国用国用名玺自幼善骑射勇畧过人弱冠袭父职以副千户守御髙州筑城浚濠治器械练士卒寇闻之相戒不敢入境兵备胡公永年奇之调征海南贼有功钦赏防币二匹广西逋寇韦通天等刦掠郡县君承委提兵往征所向克捷贺县平以功陞正千户俄栁州平再陞指挥佥事仍守御髙州居无何江西巨寇王浩八等据猺源洞华林寨相煽为乱江右大震至廑九重南顾之忧总制陈公汝砺前在两广熟君名召征之君既至与太守李公立卿等合谋攻之连破其寨部下俘斩凡二百七十人以功陞署神电卫指挥同知佥书军政兼管备倭君在江西凡十有七月久劳戎务几致羸疾比归须发有白者今年甫五十以老请致政当道惜其才难之请益力至于再三乃许焉君率其子希孔来京袭职且奏给二代三品诰命将捧归为母黄淑人乐君之父寳以战没未霑卹恩人惜之至是得膺赠典盖善人之报云君将归介吾友茂名尹俞君静来征赠言君静为余道其事如此予惟承平日久人不知兵武臣子孙生长膏粱不幸有事往往不足赖而君乃谙晓韬畧亲履戎行累立战功荐陟穹阶貤荣先代可谓忠孝也已至于年未及耄辄求休致视去荣利若敝蓰然是又明止足之戒审进退之宜虽儒者奚以过之予故乐道其事使欲知君者有考焉
　　送少司马山斋郑公致政序
　　今年夏少司马山斋郑公上章纳禄既得请自执政而下咸惜其去言路将合疏留之公之车且国门之外矣始公以江西左方伯为宁庶人所搆得罪以去忠直之声闻于天下宁庶人败先帝采廷言复公四川左方伯今上嗣位进右副都御史廵抚江西寻召为大理卿逾年进兵部侍郎公位遇既隆益感激思报每有大事或抗疏于朝或昌言于廷侃侃无所顾忌其摄部篆也冦入于甘肃兵叛于大同羽书旁午公昼夜区画不辞劳瘁卒平大患而势家子弟攘功以邀官赏者一切格不行由是诸用事者稍稍不恱防宁夏帅臣为公所劾者持土物求解于当路事觉公自以本兵大臣入疏自白因力求去公既去上命穷治其事乃知在廷之臣莫有纳其贿者而公则尤以严惮见至不敢迩其门于是闻者益叹公不可及御史徐君世瞻请因公之归加恩典以劝廉疏虽不报时议韪之夫大臣之义在于难进易退公以布衣致位卿佐未及引年而去其去也皭然不汚如此于公荣矣然在廷诸君子咸以为不当去者我皇上启运中兴方图任旧人共成维新之治而近者起用遗老如我族丈见素诸公则已相次归卧矣今如公者若之何又可去哉公之行也诸乡衮谓宜有赠相与属笔于文俊夫公是非于天下后世者史职也是以不辞而僭序之使欲知公之出处者有考焉



　　方斋存稿卷三
　　钦定四库全书
　　方斋存稿卷四
　　明　林文俊　撰
　　序
　　云屺遐瞻图序
　　行人司正柯君奇征过予请曰维熊自壬午使呉假便过家夀吾母蒋太孺人今四年矣兹七月十二日惟六十四度之辰我仲弟贡士维罴季弟主事维骐及诸弟幸在膝下得奉觞为夀独维熊羇官万里南向颂祝而已闲请待诏文先生为作云屺遐瞻图以寄吾思惟执事序之凡吾母之行有足称者盖其事舅赠评事筚亭公姑洪孺人能敬事我先君西坡公于贫贱能俭以勤先君由大理领郡既贵矣而吾母勤俭不改于素时斥其赢以仁三族维熊兄弟赖先人遗训叨登科第吾母每戒之曰惟孝惟忠所以报也毋迩于慝以速官谤维熊等敬识之不忘此其为行之大者如此顾惟不肖莫知所以为显扬者愿执事教之予叹曰贤哉太孺人斯固司正兄弟之所以贤乎太孺人诸子皆已贵显虽有离忧其志乐也而司正君犹不能己于情予请广图之意以为吿可乎夫陟屺之诗泛言大夫之行役者耳若狄梁公瞻云则并州法曺时也公后歴刺数州皆有惠政及为宰相匡复唐祚其忠尤着故君子谓公能移孝也司正兄弟诚孝矣自是移之于国使功业着于朝廷惠泽加于生民则天下后世称慕而钦服之者必推本其父母之贤愈久愈不泯则所以夀其亲者宁有穷哉诗曰其徳不爽夀考不忘太孺人之谓也礼曰思贻父母令名是在司正兄弟
　　贺挥使丘君两膺巡台犒奬序
　　国家寄兵政于戎衞而统之以武臣武臣之中有材鄙勇怯廉墨不同而甄别之权则寄之巡按御史故事廵按至指挥使而下具櫜鞬负良兵郊迎既入台则以戎服见抑首阶下不敢望见颜色况望其礼貌乎若夫两年之中再膺犒奬若永宁衞指挥佥事丘君天与者盖百十之一二也非其贤过人何以有此哉君幼颖异通经史兼善书法年十六袭父职明年选充浯屿衞总既至摄把总事岁中代归不私其赢余一钱人称其廉蘓世昊寇同安蟠据窟穴五十余年有司莫敢问君承委提兵亲履其境贼闻官军猝至遁去君帅精骑追及之转鬬数十里生致其渠报至宪副李君啧啧叹异命乗胜进海寇又平之数年以来盗戢民安君之力也巡按松江周君廉知其贤檄掌卫事犒以厚币君叹曰吾受国厚恩无以自效靖寇安民吾职也敢辱大惠益自感奋阅卒伍治城濠缮器械于凡常例之供一切罢去周君既去代者蘓州沈君遇君尤善委掌衞事如故犒之加厚焉今当圣天子更化之初以君之贤茍有知者疏荐于朝或入防帅府或出殿方隅必能荡涤妖氛宁谧疆宇策勲树名与古之名将相为先后是其可贺已知事路瑱请于指挥使共征言为贺呜呼名髙而同进者不忌君之贤益有征焉故为之序
　　竹岩后序
　　今歳春予北上过三山拜侍御程君时言于行台君延入起居毕敕从者治具留饷未举觯袖出一卷见示曰先方伯府君别号竹岩今没且四十年追想畴昔百事已非顾惟竹岩独存耳某与伯兄防政时昭宦逰南北欲登兹岩以抚吾先子手植之竹不可得矣每思至此辄呜咽不自胜敢私布之执事幸为我识之予谢不敏既受卷读之终篇见西涯泉山二大老唐太史守之黄兵曺伯固所为序记甚备容予赘耶然侍御君之命则有不可以终虚辱者公起景泰甲戌进士天顺初拜户部主事进员外郎中迁广西政以忧去服阕改河南寻进左右布政使歴官几五十年宦辙所至皆有遗爱而清风髙节更夷险终始不为少变居贞而守固外直而中虚盖竹之助为多而其刚方峭厉峻絶超拔人之望之真若太山岩岩壁立万仞可望而不可攀也防政君在江西焯有声望侍御君持节按闽风裁峻整不忝古直指使者其于公也得非所谓苍梧翠竹称其家儿者乎异时伯仲并位台铉勲名赫赫流汗竹之光地望岩岩增羽仪之美启之者其必由公矣程氏后人果能世承休徳于先公岩竹益加培植则益蕃以茂孙枝竞挺将来未可量也
　　赠太常少卿黄君序
　　国家两京并设卿寺而太常职司礼乐号为清卿在南京者职务尤为清简故少卿缺多以翰林近臣往践其任不然则取之谏院之良其不由是二者盖罕得至焉南海黄君子任在谏院十四年至是始得简任兹职前少卿何公粹夫也武庙时为翰林修撰讲尚书切直坐补外今上召还遂至大用盖嘉其亮直耳今以君继之岂不以继何公者非君不可耶君为都给事在户科实钱谷出纳所闗一时豪贵怙势有所干请者君痛裁以法往往先事防驳不行虽或已行犹必执奏再三期必寝乃已用是左右皆不恱吏部每进君之秩忌者辄从中阻之如是者盖数数而君不为动念鲠直言事久之上察其忠故有是拜命下之日公论鬯达善类欢沸以为黄君以直谏晋用在位之臣有所恃赖自是益勇于任职而利害祸福不复为之顾虑则所以作士气而幸世道者端在于此非直为君贺也君既以直受简知继今以往穷阶峻级何患不至然臣之于君受恩愈深则其为报宜愈厚范文正公在位必计其所为事与食相称古君子之用心盖如此耳君之行也郑君九万合其寅来征赠言于是乎序
　　送兴化府叶君赴郡序
　　吾兴化为郡僻在海隅民性脆弱耻争讼间有征敛不烦程督旬日可办而俗重礼让鄙末作每深夜行陌巷间读书之声所在满耳士大夫居乡以声迹不至公府为髙盖其俗如此是故为政于是者无庸乎苛以为威而矫以为异也惟其宜民焉耳矣郡多贤守逺未暇论最近丰城杨侯也侯政尚简易不为苛急民有不平得造膝前开口陈诸所断决不必悉在于法而推情酌理人人以为得所愿虽受棰者亦无怨也下车值岁旱有谓侯宜行钱法减谷价以便民者侯曰如此则富民闭廪而海贾亦不至矣不听未几米商辐集谷价为减民果赖之其政宜民率类此惜其不久于位也侯既去郡士大夫在都下者私相语曰孰可以代者乎有言刑部郎中叶君国光之贤者皆曰可矣后数日命下果然君沉毅闿疏达于政体其为刑部也广东司于诸司尤号繁剧而从容裁决一一当于情法平居议论典实平妥视夫苛以为威而矫以为异者每若鄙之以为不足为此其政盖必宜民者乎君之行也郡士夫合饯于郊属予序之予闻欧阳子曰医无问贫富惟饮药而病愈者良医也吏无问才否惟政行而民便者良吏也盖予于君亦云
　　送朱有度宰枣阳序
　　莆水南先辈有两朱先生者长曰迟轩公由郎中为马湖知府次曰赣庵公由御史为浙江佥事皆起进士迟轩公寛厚坦夷不露圭角人无贤不肖皆乐亲之一时号为长者而赣庵公风棱峻整人不敢干以私茍志不同虽在同官未尝曲词色为茍合司寇见素公盖两敬之尝以比之二程夫子者二公之学既不及大用其殁也又皆无厚赀以遗子孙识者占其后必有兴也迟轩公有子二人虽不登仕籍而诗书礼义不失世守赣庵公之子洪字有度自幼頴异知学正徳庚午领乡荐今夏以年格受枣阳县尹可谓能继其志矣然议者犹以贤如有度不得登甲科践其父伯之位以为私恨也予曰不然士始释褐得受百里为之宰操纵予夺惟其所出责亦重矣有度岂当薄之耶荆襄在昔为戎马之地承平以来其民始获苏息然水旱寇贼之相仍民之困也久矣矧四方流徙来侨者恒居其半习气不齐争讼易兴为政于是者寛与严盖不得而偏废也以寛乎迟轩公足师也程伯子春风和气以之以严乎赣庵公足师也程叔子秋霜烈日以之夫恩施则民爱焉威施则民畏焉畏且爱矣于枣阳乎何有今天子立贤无方百里之令治有善状例得防拔擢至监司郡守者累累有之勉哉有度何患不能践伯父之任也
　　送方信甫任四川蕳州同知序
　　蕳州旧为蕳县其地擅盐井之饶先时盐徒羣聚相煽为蜀中患者逾年既剪平朝廷从守臣议乃升县为州而州之正佐必选有才望者为之所以为民计者周且悉也吾乡方君信甫经衞九年秩满陞是州同知佥谓信甫负其才矣而久居戎幕当闲散之地无以表见今其得展骥足矣而信甫意愀然顾乃若有私忧过计焉者予告之曰子不闻蜀之水有所谓岷江与三峡者乎奔腾澎湃一防千里见之者往往错遌震掉不敢狎视然舟楫既具得良篙师焉操之以往则济之如沼沚然不闻蜀之路有所谓九折坂者乎昔人比之羊肠鸟道者也然御者谨啣辔戒驰骋则履之如坦途然何也所以济险者得其道也今夫人心之险甚于谿谷固也茍御之有道恩信以固结之礼义以化服之虽氊裘椎髻殊方异俗罔不向化况蕳州密迩中原其沾濡国家徳泽既久且深庸有不可化导者乎子勉哉吾将见子之治蕳州若轻车试故路而善操舟者忘岷江三峡之为险也
　　赠大司成泾野吕先生序
　　今年秋国子缺祭酒天子以太学贤才所萃必得道徳耆儒往为之师乃以命泾野吕先生仲木焉先生时亚南京奉常望重资深久在散地及是报至公论畅达善类增气先生卜日且行留都公卿大夫士饯之江上谓予宜序予惟人才治之所先也用之在宰相而教之在师儒其重惟均譬之邓林之木必也培植长养既成材矣然后有良工师焉执斧斤而临之曰某可栋某可榱量材而用之而明堂大厦于是乎成焉夫才有不由预养而可用者乎是以三代圣王必以建学造士为急而重司徒大乐正之选焉今之祭酒大乐正之遗也先生未第时已以道学鸣闗中既取抡魁入翰林至是将三十年名愈髙而不自矜衒官虽滞而益韬晦公暇则闭门读书养亲而已予与之交久窃见其操履端严充养完粹一言一行无往非学然后知今之世有道徳之儒若先生是已呜乎自圣贤之学不明士之为学先词华而后心性详于讲说而畧于躬行故听其言虽近似及考其措于身而见于日用者未必悉在彛伦也盖士习之久矣今先生往焉以道徳为之师表太学之士日渐月摩皆将为惇本务实之学浮靡之习为之一变而人才之盛必自兹始然则世道风俗其将有复古之渐乎况先生昔在翰林侍讲幄每当进讲授经据礼多所匡正一时称为真讲官而自以论事斥外名不通朝籍者十余年矣今入为祭酒例得兼领讲职当圣学缉熙之日得正人端士在左右备顾问任献纳则辅成君徳以端治本又将深有赖矣岂但辟雍作人而已哉是故先生兹行职任甚艰士大夫之属望在焉当不思所以副之者耶追念昔时予自南雝被命召入先生辱赠以言尝以龟山先生之为祭酒者为予愿焉予曰愧不足以当之今先生实履斯任然则向之望于我者今日尚当自践之此予之所深望也夫相交责以善者友道也先生行哉
　　贺侍御李君考防序
　　御史古官也周之时掌赞书授法令而已秦汉以来始为纠察之任我国家稽古建官尤重是任而寄之耳目凡时政之有缺失百官之有凶邪皆得抗章论列不为越职而行部所至一方之事罢行弛置皆得自由所属僚吏五品以上得举劾其贤否而进退之其下者听自黜罚焉其职之重如此甚矣其难居也是故非才猷之敏赡则莫宜非学识之醇正则莫宜非操履之端严则莫宜永兴李君仲谦以名进士简为御史于南京职任亡几偕同官上疏指斥当路大臣忤防逮下诏狱既释还职防彗出东井复疏时政六事首劝上修徳以回天变其言鲠直不避忌讳有讽其为自全计者君曰谏吾职也罪谴之来吾敢避乎赖上察其忠防嘉纳焉亡何奉命视仓于凤阳诸处至数月条上四事又防采纳而巡歴所至雪寃起滞剔蠧锄奸民困为苏军食不乏威行惠流逺近慰恱岁满复命于朝又疏便宜二事请命所司招流氓垦废田而免皇陵衞军之京操者其言皆有禆于邦本报如议行之此皆君履歴之大焯焯在人耳目其细者未暇悉数也乃今三载考绩部院署其考率有好词或以文学操履或以性行才识盖各以其所知者称之非溢美也于是其同乡诸君仕南都者相与征言为贺予于是有感焉自古忠谠之臣固亦多矣然或生叔季之世遭讳言之朝往往有言而不得尽其甚也有罹斥逐者矣若君遭际熙朝得开口论天下事无所顾忌中间虽被逮系竟获保全以至今日遂得奏绩天朝以俟显陟此非圣天子听言纳谏优奬忠直则君何以有此耶君子于此方为世道庆而遑为君贺哉惟君勿以是为足益思纳忠尽职以荅明时可也审如是髙爵厚禄其来也不得辞矣此予所望于君也君为楚望族一门取科第为显官者衣缨林立其才操亦多足称云
　　贺顾君仲光守汝宁序
　　皇上以民之休戚系守宰自嗣统以来每一涣汗之申必惓惓儆饬盖再且三矣兹当羣后来朝特勅吏部汰其不职而简贤者往代之于是南京台省之彦出补郡守者十余人而刑部郎中呉江顾君仲光得守汝宁夫士自布衣起家至郡守有禄二千石出入得备五马乘朱轮金章紫绶何其荣也于是其僚陈子士仁合同官若干人征言赠之予谢不敏陈子则进而言曰惟兹请也在先生有不可辞者三先生尝隶太史职文翰一不宜辞顾君与先生之弟宪副同登进士有通家之雅二不宜辞先生先世实汝宁之固始人夫朱子产于闽而言称新安不忘本也然则先生于汝宁独得无情哉三不宜辞予曰子之言然既不获让则乃为之言曰夫顾君亦闻孔子之论政乎冉有问于孔子曰既庶矣又何加焉曰富之既富矣又何加焉曰教之夫富与教政之大者也舜命九官首稷养民次契教民若命臯陶不过以刑弼教耳非治之所先也今天下为郡以百数专城而居剖符而治者相望也其间以贤称者亦多矣及考其实果能使田里无愁叹之声乎道路果无流离转徙者乎风俗果淳厚而颁白不负戴乎此无他盖其为政无教养之实而或以刑罚先之呜乎是不亦戾于古矣乎顾君初尹将乐有惠政及征为刑曺屡平反寃狱其所论谳轻者非故为纵而重者非故为苛也主于弼教而已若君者殆所谓识治体者乎今出为郡守其职在宣布天子之徳惠以抚绥其人又与司法异矣是将畧缓刑罚之施而求圣人之所以教养民者推而行之此邦之民庶其防休泽矣乎盖圣明所以选任良牧之意正在于此予交君浅而闻其贤久故于其行也特用是为吿他日以治行优异增秩赐金或遂征入为九卿如汉时故事此皆君所必有不足为异而予不欲以是先焉者惧凟也
　　送佥宪刘君寔夫序
　　往年予在春坊与寔夫往来相好也寔夫有儒者之行吾敬之爱之与之逰逾年实夫以谏斥去去岁予叨贰南礼实夫起为祠部郎中后得相与周旋凡稽古礼文之事助益予为多而以闲暇过予话旧论文又甚乐也乃今逾年寔夫擢广西佥事又当别去呜呼予于实夫之行当如何其为情哉寔夫既拜广西之命或问于予曰刘子是行其心得无不怡耶予答之曰子未知寔夫乎方寔夫之为都谏也倘俛仰从俗大官可立致矣然寔夫耻为缄黙视天下事有不可于意者如有物喉中不吐不止前后论谏皆剀切鲠直不避忌讳及斥为江西幕僚铢索莫甚人为不堪而寔夫方与诸生讲道白鹿充然自足畧无纤芥觖望之意其心若曰即使我老于此官何不可也及转判常郡则又汲汲焉问民所苦而抚摩之其心若曰即使我终一郡倅又何不可也寔夫之行可称者甚多若其恬淡不嗜荣进则士大夫尤称之今防恩擢至监司且通显矣顾岂有不怡于心者哉或曰刘子之自处则然矣然自他人视之贤如刘子坎坷幽滞亦既久矣乃今仅循常资得一宪佥岭外去是不能不为之惜耳予曰不然夫徂徕之松长养于深山大谷几百年矣然后伐之以斧斤而登之明堂则可以胜梁栋之任夫峄阳之桐排风霜而饱烟雪不知其几年然后縆之以丝绳而奏之清庙则可以格天地神祗夫材之美者非迟之嵗年则不能大就势固然也今实夫殆类是乎况佥事虽秩五品郡刺史以下咸受节制其职在绳贪墨雪寃滞布徳宣威厘正百度盖风纪之司不以轻畀非人必矣实夫往哉诚若濂溪先生提刑岭外实歴瘴疠之乡以洗寃泽物为己任则亦足以行其志矣升沉迟速要之不足为实夫道也其行也其同寅咸来征言予不能辞遂次其语以为赠
　　送邹断事序
　　正徳己巳予以举子客金陵大司寇松陵呉公馆予于张氏之第遣季子昆从予受经时无锡邹世善从学沈先生亦假馆于张氏与予交相好世善才敏志笃见予所作经义文字必手録口诵不辍予甚爱之每晩凉必携世善出太平门徜徉湖堤为乐倦则憩林下呼酒对酌酒酣兴发取古人诗歌之声振林木世善追念此时以为乐乎否也其秋予解帐还莆遂与世善别不相通问盖久矣今年春世善以太学生谒选来京复得相见道旧懽甚于是别去十九年世善红顔白面如金陵时而予且老矣尘中乌兔乃尔驶耶世善既选江西断事将行来征赠言予闻断事都司属也凡都司一切讼谍必下断事裁决然承平既久戎务甚稀予尝见为断事闽中者每旦视事不过一二刻至食时吏卒皆散去公庭无人断事君独从二三儒生以文酒为娯其闲且适如此今以世善任此似未足以究其用然世有禄厚位尊而材不胜任往往取负乘之诮招覆餗之虞若此者则又愿为世善而不可得也予深幸之于其行无以相益姑酌之酒而与之别
　　内黄县志序
　　内黄为大名属邑自建国以来疆域废置山川物产官师人材附见于他书者多矣而邑之志独阙如也予尝考求其故汉唐以前逺未暇论宋时大名隣于契丹常栖重兵于此当时守臣方以治兵御敌觊旦夕之安为急务其于志固宜未遑也暨于金元之际此地分南北者三百年国朝混一以来始得靖烽烟之警以复中国文明之盛列圣相承仁渐义摩百五十余年四方文治盖极盛矣而是邑之志顾未有任之者则为政于是者不得辞其责也嘉靖某歳永昌张侯来知邑事始至稽邑故实乃喟然曰邑无志犹国无史蔑从稽矣兹岂不在予既三年政成化浃百坠俱修乃就邑中致政县尹周君万金谋焉周君力学嗜古尝稽之图志咨之耆宿私为书一帙藏之巾笥人莫得见至是出以示侯侯喜曰君积劳于是有年矣今之任是事非君孰可者遂以属之而犹虑有遗漏舛讹也复请邑庠司训孙良辅偕庠士某等相与搜罗雠校凡七阅月始克成编而数千百年阙典至是乃备岂亦有数存其间耶呜呼文献之兴废系乎人与时而二者难于相值也若兹志之修固张侯之贤知所当务有如不幸而丁宋季金元之运虽贤有司亦奚暇于此乎天下有道君子得好礼可谓幸也已刻具成防张侯考绩来京属为序因为书于卷端于以见是志之成非偶然者如此侯名古字某起家乡进士云
　　观风纪咏卷序
　　此卷侍御东厓虞君按闽且满闽中士大夫为是以赠之者也君之发榕城也其日予适舣舟芋江距城十余里闻城中人无少长皆出送缙绅先生多赠以歌诗予至建宁见君于行台得请而观之盖歌行诗赋古今体不同至于言君之为政有惠于闽而闽人不忍忘君者则无弗同也闽俗重廉节耻干请方君之未去闽也士大夫耻为颂美之语及其受代而去乃为是卷赠之而称颂赞叹之词若是乎其盛也此足以见其论之公而可信矣君始以名进士出宰嘉鱼万安皆有惠爱其去也二邑之民固留之君为更留数月既去民思之为刻遗爱録以传及被简为御史奉命按闽闽浙切畛俗本相同君又两为令熟知郡县事故有所因革切中民之利病令出而人皆以为便虽持法甚峻刬弊锄奸刚毅不挠然性度廓然无私喜无暴怒诸所断决必推情酌理而裁之以法盖其为心主于洗寃泽物而非徒以搏击为能笞朴为威以取赫赫名者是以行部所至威行惠流士民感恱及其去也为之低徊恋慕不能己于情如此岂声音笑貌所能致哉予闽人也固亦惜君之去者然天下事视一方尤重今君还朝日执简立墀下论列天下事如上之衮职有阙下而吏治多疵外而西北强敌跳梁内而中原数千里连嵗蝗熯此皆事之可忧者其他未可缕数也君于此独能黙然已乎君忠诚欵愿洞达而畅疏有弗言言之而必听也有弗行行之而必效也吾知虞君是行将使天下咸被其泽而岂闽人所得专也哉予与君交浅而知深因观诸君子之作辄敢僭书于卷端
　　戴氏荣夀序
　　嘉靖丁亥予始识戴子贞卿于京师时贞卿以进士初除义乌令上疏愿改校官不报别去半年义乌以治闻而当路者竟用前疏奏改为武昌郡文学既三年擢南京驾部主事会予来贰南曺因复得与贞卿相见间因问讯而知其父会川君及母李氏皆年跻六十前歳以覃恩父封为驾部主事母封安人矣何其夀且荣也戴氏家华亭密迩南京然防川夫妇皆安其闾里不乐出门贞卿数以书迎之不至日日惟引领东望而已今年贞卿当考绩京师因假便过家为夀吾想春阳载熙夀筵既启君与安人命服坐上贞卿防衣象笏偕其弟昆以次奉觞起为夀此其为乐虽三公之贵不愿易也贞卿之将东也其同寅张子子成林子道纯来吿予曰某于贞卿僚也夫同寮有兄弟之谊焉于其亲之夀也可无祝乎某也不佞愿假词于下执事予惟戴氏荣且夀人所共知不假予言至其所以致是者则本防川君与安人之贤而予不可无言也予闻防川君天性孝友其亲年逾八袠旦夕必君侍侧心乃宁遗产宁取其硗且薄者其与人交忠信不欺即有负之者亦不校乡里以是多之而安人慈孝恭俭其徳亦与君俪焉君尝累践塲屋不利而教子益勤曰不可以吾厄于儒而令子孙徙业也既而贞卿果用父学取科第入仕君与安人皆以强健之年食其子禄荣膺貤典乡人歆艶之夫为善者岂终无其报乎譬之农夫是穮是蓘厥亦有年夫不务善而觊非分之福犹惰农而望有秋也弗可得矣贞卿年少克自奋树以显扬其亲可谓孝矣抑未宜已也诗不云乎孝子不匮吾愿贞卿继此益致力于忠孝之大端而以古君子自期则名位所至将未可涯国家锡类推恩及其父母者必不一再而止君与安人幸未老其尚克光承之哉
　　送张彦卿任成都别驾序
　　陇西张彦卿为国子学録且四年今以年劳擢判成都府将行诣予辞且谘政焉予曰予弗能知政凡子在此与诸生相讲说者非圣贤修己治人之道乎然言也而匪行也今往任治民之责矣书曰匪知之艰行之惟艰子其慎哉夫政与学非二也古之君子平居师友相与讲论而为学者无非圣贤之道及其施之于政亦必以此而弗敢背焉是故其子民必仁其莅官必慎其律己必廉虽造次纎芥未尝不在于所学也故曰学与政一也后之学者其为学也固亦谈说圣贤之道矣及施之政则以为古人方册之言迂濶不可用更效世俗吏取办簿书文具以为能其甚也饰虚伪以邀名峻刑罚以示威左拾右攫惟恐利不盈槖盖其所为皆平日执笔丑诋以为不足污牙齿者乃或躬自蹈之呜乎此其视素学为何如哉彦卿明敏闿疏遇事能断而久淹儒官无以自见譬之太阿在匣未得虎豹兕犀而刺之盖蓄锐久矣今之成都也吾弗患其不能为也而患其所行者或非其所学也彦卿往哉其尚以圣贤之道与诸生日相讲说者推而行之以善其政慎毋厌儒之腐效吏之俗使夫政事学术裂而为二如予前所云云则成都之民庶其防君子之泽矣乎彦卿起谢曰先生之言将进杰于道杰不佞敢不率承于是彦卿行矣其僚友为征赠言因述所与彦卿语者书以赠之
　　贺曾母柯氏受封序
　　太孺人柯氏今礼科给事中晋江曾君思达之母也初给事君为顺徳知县治为岭南最使者交章荐之三年考绩吏部以闻天子嘉之锡之勅命追赠厥考景瑞公如其官母封太孺人寻擢思达于谏垣在侍近之地给事君既趋朝谢乃出封勅及冠帔驰使者奉太孺人于家乡人荣焉凡逰于给事君者皆征言为贺予于给事君同年交契防密而有以知太孺人之所以为贤者方公即世时兄弟先亡二孤尚穉门力单甚太孺人忍死厉志育孤稍知学择严师教之夜则燃灯治丝枲亲课其业稍拂其教辄朴之不以姑息为爱给事君卒用母教取进士通籍青琐黄门而曾氏之宗遂以硕大者太孺人之力也太孺人孀居五十年备尝劳瘁乃今夀且荣如此虽盈虚消息物理之恒而忠臣烈妇造物者或黙相之使之享其令名而受兹介福未可知也是故太孺人之事有足以励为妇者焉有足以励为臣者焉非一家一乡之荣也给事君自召入屡疏时事上嘉纳之吾见名位方跻而貤荣其亲必不止此予闻闽先辈有忠惠蔡公者宋庆歴间在四谏数论事不阿仁宗嘉之曰有子如此其母之贤可知勅特赐冠帔以宠之后忠惠位既尊母夫人年九十余尚康强无恙当其时凡闽人举觞其亲者必以夫人为祝予不佞敢以忠惠望给事君而蔡母夫人之福夀则敬以为太孺人祝林文俊序
　　送张君席珍赴常州推官序
　　莆数百年乔木故家推横塘张氏予母族也其族之贤者吾尝与逰焉若席珍君者其尤也君在乡校治毛诗有名或云横塘科第久郁而未章君虽才如数何予曰不然数极则返滞久则通今之治举子者有如张君而反见失于有司者乎未几领正徳癸酉乡荐丁丑第进士循例谒吿归省者二年既还朝其同年甲第名氏与君相次者皆已补令去以例君亦宜令也予曰不类君霜威铁面须如防张是当居中为天子执法吏若补外亦不失司法至是拜常州府推官盖郡之司法也闻者咸神予之言始君以进士试政仪曺也以其余功旁通律例颇得其肯綮及是命下知君者咸喜其优于其职也予曰不然所贵乎儒者谓其以经术饰治也若以律例而已则一狱吏事耳五经皆切于行事而眷秋者孔子之刑书也其操纵予夺至公而无私至严而亦恕此诚家法之源委先儒谓五经之有春秋犹法律之有断例也君为司法将无是求耶勉旃君也他日治绩流闻天子嘉之征入为中台执法之臣予之言尚屡验云
</div>
    <div class="pagination">
<a href="方斋存稿.html">上一页</a><a href="方斋存稿.html">1</a><span class="current-page">2</span><a href="方斋存稿_page3.html">3</a><a href="方斋存稿_page4.html">4</a><a href="方斋存稿_page5.html">5</a><a href="方斋存稿_page6.html">6</a><a href="方斋存稿_page7.html">7</a><a href="方斋存稿_page8.html">8</a><a href="方斋存稿_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
