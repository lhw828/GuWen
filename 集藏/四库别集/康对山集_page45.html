<!DOCTYPE html>
<html>
<head>
    <meta charset="UTF-8">
    <title>康对山集 - 第 45 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>康对山集 - 第 45 页/共 47 页</h1>
    <div class="content">
【卷之十七】
 墓志一 

【墓志一】
 故资善大夫都察院右都御史邹公墓志铭 
 明故承德郎户部贵州司主事阎君墓志铭 
 明故承德郎刑部主事张公墓志铭 
 明故亚中大夫四川布政司左参议石君墓志铭 
 明故赠文林郎江西道监察御史李公太孺人彭氏合葬墓志铭 
 明故登仕郎宋寿王教授张君墓志铭 
 承德郎刑部主事东希孟墓志铭 
 二兄墓志铭 
 明故迪功郎伊阳县丞康可久墓志铭 
 明故奉政大夫山西按察司佥事畅君墓志铭 
 明故沾□县儒学教谕赵公墓志铭 
 明文林郎知四川大竹县事种公墓志铭 
 明奉直大夫南京吏部清吏司署郎中双流县学教谕胡公墓碑 



对山集卷之十七　　墓志 

故资善大夫都察院右都御史邹公墓志铭 

公讳昊□宗大其先邹衍之后也盖有仕宋者随高宗南渡居句容来苏乡曾祖保保洪武二十三年觧马长受军丁于宁夏不能归遂从马姓娶钮氏生公祖豫豫娶周氏生公父俊俊先娶刘氏生二子升昊矣刘氏卒后鳏居不娶有相士谓曰君之相晚当生贵子于是乡人力劝俊娶乃继娶杨氏生公公幼与群儿戏端坐高躆指示方畧观胜负以为乐长者异之十六丧父家道浸衰公佣书供母见千户者优礼待秀才奋然曰秀才亦人尔我奚弗若彼哉于是从周生折节读书顾家贫夜无灯油乃就庙中灯读之周生言于廵抚贾公嘉其志给灯油??帋笔后选为卫学生陈公福庆奇之以女妻公弘治乙卯果中乡试高等己未进士拜行人钧阳公时在兵部与之语器之因子访边事或奏行之三年授江西道监察御史廵按山西扬清激浊风裁凛然升山东按察司佥事寻谪真定推官值鞑官盗掠行旅人莫敢撄公曰彼恃骑射尔吾民亦能骑射顾吾无以教彼乌敢当吾众于是悬金示赏不数月逻卒皆称善射诸鞑官多被捕获乃不敢为盗俄传谪公开州判官百姓诣 阙上书留公先生帝允之乃免开州之命未几复迁四川按察司佥事时蜀盗蓝鄢方剧合四省兵马剿之无効公之至笑曰将不知兵柰何可胜于是择精兵千人教之分为四队队各立长统之贼来逼城公夜出精骑百人举炮击营贼内溃我兵奋击斩首四千余级盖用兵以来所绝无者军中皆喜公曰战虽少胜贼心未寒胡足为喜遂乘胜遄发遇贼大营贼列阵于左伏兵于右公以正兵攻左亲率精兵千骑捣伏伏兵惊溃自相蹂践戕击死者不可胜计乃举火焚栅明日追贼百余里斩其首贼方四降者万人余党咸遁公下令曰此后擅杀人者抵命于是驱掠从贼者人人皆望生全矣总制洪锺廵抚林俊会举升川东道兵备副使及得麦子山之捷贼避居川北有兵备副使张思齐与廵抚高谋廖麻子欲就招安求临江市住札必徙临江市民彼方肯降公曰临江市蜀襟喉之地上达重叙下连湖襄其地饶腴其民富庶徙民飬寇咎将谁归公立赏饬兵独务行剿贼因不敢掠川东而伏汉州平埧未几又集众至二十万竟反前约官军战皆败绩于是贼谋先破中江移兵成都高公惧亟调公往公率精兵五千骑日夜追贼贼闻公至遂觧中江之危而成都无事矣寻朝廷改命彭公泽总制公与彭公合兵击贼大破贼营斩其贼首廖麻子余党复立喻老人遁入东乡山中会科道交章劾高公荐公以代遂 廵抚四川公与彭公议曰东乡山大不便骑射某请率步兵三万人深入九员埧札营四面分布守隘贼不能出亦不得掳寇穷而后招降彼必自缚其魁至矣公至九眞贼果缚喻老人等四十余人赴军门给票以授降者今自归乡里蜀盗遂平彭公曰使早用马公蜀平久矣比凯旋有骆松祥与遂宁渠县之寇未息各称万人皆观望喻老人为进止至内江遣火牌入贼营谕利害除松祥等十数人外余皆听抚松祥既擒与遂宁渠县诸贼相继捕获伏诛奏上升公右副都御史廵抚如故仍赏松祥子庆儿三保为奴乙亥冬虏亦不剌由西海至松潘张剌蜀民震恐公与总兵官张杰谋招大信小信土番令为乡导大军夜抵虏营虏惊溃遁去获马三十余匹及衣物日十事捷上加公俸一级茂州番攻城谓城故乏水公指泉穴得泉扬以示番番人觧去岁丙子高拱筠连棘?火人普法恶皷惑诸夷僭号据险肆行攻刼公率兵捣其巢穴降者万计惟青山寨不下公曰青山寨高而无泉我绝其水口不数日贼当困渴以死何复庸战遣指挥何定据水口贼志果窘公曰贼今夜当遁可掣南方一面待之于是遣人论寨夷曰今棘?火人子杀尔寨首级换水吃数日不下无噍类矣寨夷相向大哭中夜果下寨走生擒万余人渠首悉获捷上升公右都御史荫子梦鹤锦衣卫百户时方以副都考蒲公与其配及父祖巳受三品诰命而荫子梦阳入监公曰功成身退天之道也累疏乞休不允岁己卯太监刘允奉勑取活佛案下三司措置银百十万两廵按御史唯唯而已公但厚与允往来累月畧不及银两事允差人来议银两公曰此中绝有利害太监厚我我不忍置太监于水火之中而不捄也人还告允尣　异日见公曰公有爱允之言愿有以教允也公屏去左右与允口此行果公所愿乎曰未也至彼果保其中途无虞乎曰未也今日百万银两果公自得不以分近幸乎曰未也公今费百万求佛不成 朝廷究极所费能立举百万还官乎况此行活佛必不可致后患必不可免何以为他人掊克疮痍之民张大虚声以贾实祸切为公不取也允流涕称谢明日案下改百万为十万□司惊喜不知事自何出公卒不言所以语允者于人后巡按论允安静先帝赐勑奖励允愈益愿为好□地方不扰公之力也后以微事下诏狱今上即位特后其官公恳□致仕既得 谕旨遂定居长安因自号□束溪居士明年癸未省墓宁夏以宅与两兄又买□□益之凡送终之具咸与处之戊子以复姓上请得允休休田里不求闻达公卿论荐累岁不乏 朝廷将用公而公不起失时嘉靖甲午四月十四庚寅也由生成化乙酉十一月二日丙午享年七十夫人陈氏生男三人梦鹤梦龙梦阳梦龙亦国子生女子三人长嫁指挥盛□次嫁生员保召季嫁指挥何坤孙女子一人梦鹤□也陈夫人先公卒公英年鳏居矢不再娶讣闻特 赐葬祭生荣死哀若公可谓难矣今年丙申十二月十五日丙申梦龙等将葬公长安第五桥风凉原新茔合陈夫人之兆以状请铭于予予于公有厚交义不可辞偶忆公处陈翁事甞以为人所难能陈翁卒时子听十一岁妹三岁也抚而教之至于成有家室骨肉之际尽其心以俟天公独有焉铭曰　逖矣维邹苗裔肇衍仕于东京厥家巳显徽钦既北高扆南覸乃居句容苟以无涊曾祖至夏留滞莫返冐姓三世我邹方蹇施于封君积善实远笃生东溪隽经饫典膴仕 昌朝何往弗善观风三晋贪叨咸剪既进乃蹶我履弥阐复佥蜀泉殪羊噬犬赫赫厥声才猷毕展节钺所临执若席卷内艰不生外侮悉殄 天子悦怿庙堂称鲜分席台端安危是腼中心鉴盈聿怀畦献困溪十年何兴弗遣五桥之阡与俪同驱勚在太常名留琰琬丈夫有怀维公克践我铭不阿公兆若岘子孙勉哉世万奚忝 

明故承德郎户部贵州司主事阎君墓志铭【马刻未收】 

君讳倬字允章号山泉子太子太傅兵部尚书恒斋公之季子也世为陇州人曾祖秀未仕祖璇宣德乙卯举人历仕南充岳阳昌邑广昌济源教谕具以太傅贵赠通议大夫都察院右副都御史配王氏赠淑人生二子长仲实以进士起家累官吏部考功员外有盛德巨名所为诗成化弘治间海内争诵之予为诸生时尝辱其与进盖欧阳文忠之流焉次仲宇即太傅公雅量宏度虽在显颀而厥施罔究 武庙临御之初固巳非有所尼之渐矣先配夫人仲氏生三子儒佑傅继配夫人袁氏生二子俸及君君幼颖异不凡袁夫人梦凤鸣楼屋上觉而生君暨就外传日记千言不忘年十三即能诗与文伯兄知州君侃于寺中见其诗谓太傅公曰吾家能诗者此人也太傅公喜乃遣从溪田马先生受胡氏春秋提学秦君文深器许之令补州学生己卯乡试提学大复何子景明试竣西归语予曰关中士吾得二人陇州阎倬延安董珊子幸识之后关中称名士者必二子也是科二子果中高等予由是切慕二君之才君第后则不弃予过则必访缱绻数日始归予以其文采肖考功温雅肖太傅士大夫或以予为知人后君登嘉靖己丑进士除知闻喜县岂弟之政氷鉴之操吏民感畏不至不忍欺暇则课士劝学科贡不匮君之教也一时抚按旌贤举最不可胜数乙未转户部主事民扳辕不忍去乃立碑颂德以东汉陈太丘内黄张问行武功李朝网与君题为四君子可以知其政矣在户部分理通州仓出纳详慎丙申总理三河大坝草场摧督伸缩悉有条理岁余所起至十余万却廪饩慎狱讼三河人爱戴歌诵至不容口闲则日课一诗皆清新尔雅得诗人之意大复之许讵弗信哉值上郊社礼成推恩臣下赠太傅公光禄大夫柱国太子太傅兵部尚书袁夫人一品太夫人丁西督饷固原事竣帰省太夫人遘疾具疏飬病允之明年乙亥三月辛未竟不起矣于戏痛哉君世之懿宝也关中文献予方望君将实悬表以振厥衰乃若此天且胡以生君又且胡以弗寿于君岂天亦无柰于数而鬼神妬而夺之邪抑如李贺冀修文于天天受而閟之邪于戏痛哉君生弘治甲寅五月五日壬寅享年纔四十有六尔配刘氏布政使显之女也封安人生男子二人錧州学生娶子弟贡士淳女次錞未聘女子四人长嫁云南参议郭田子生员中土次嫁户部郎中邵伯□子举人日?永次聘引礼舍人张珊子某次出育于房氏妹孙男女各一人俱幼君有遗诗二卷予将序而刻之君可以不死矣是年冬十一月九日壬寅錧等将葬君于太傅公墓侧介其女弟夫日?永出君侄銂所具状请予铭其墓石予知君者且乂重以姻契义不可辞铭曰　窿窿惟阎关陇所瞻凤起子绍何用弗忺睨彼科甲其易若探王谢是并韦杜岂参繄君之才中寿而钤大用弗究视后则兼祔葬考侧永叶我占遗德不泯遗诗可耽征懿考实世万斯函 

明故承德郎刑部主事张公墓志铭 

公讳通字大亨家世长安杜陵人也上世谱失无征祖张大公生张二公张二公生公兄弟四人而公长焉公生而秉德寡言笑不逐群戏十五能通大学大义张二公盖异之令就学洎家道少衰乃令就贾二公曰有子如此弗能令振且达岂非命邪岂非命邪贾不数年其足迹已徧天下而诸关中言贾者皆出公下矣然公性惮厚利而仅取足曰苟可以给日用则生道所关如是而已夫何以厚为哉此其意虑岂庸人所能识哉成化乙巳关中大饥人相食他公诸弟方在襁褓而二公又不觧作业公曰家无余积而丁此大难亲且老矣吾何以坐承其变于是转雓襄汉手足皆疲而家具温饱二公谓公曰备谷防旱飬子防饥今于汝验之矣遂泣数行下公亦数行下洎诸弟长成教令有立娶令有家二公又泣语公曰此诸儿我生之汝成之诸儿不忘汝吾将瞑目无悔矣故今关中称孝友者独先公焉盖其诚意恻怛出于天性如此云公娶高氏生男子二长治道甲戌进士初为长垣知县有骏声迁刑部主事娶田氏继娶陈氏次治化娶安氏一女子未聘夭孙男子二人其苗裔渐以盛矣公生天顺戊寅七月戊子卒嘉靖癸未五月己酉春秋六十有六明年甲申某月日将葬公于曲江新阡治道衰绖奉状来请予为铭予有居在长安书院坊盖与刑部居甚迩从长老闻公行实与状无少异公心虽孝友而天性刚毅正直与人交一本公道无所私曲人有过能面道之构者觧失者复得容接者人人自以为喜此殆有古先长者之意焉刑部君曰正德丙子先人以先祖命视子长垣居无何一日方据案食忽弃筯太息曰吾心弗宁如此必吾亲有弗安者即命驾遄归适先母病居十一日而先祖母卒四月而先祖亦卒身在数千里外而喘息呼吸与亲无间非心之笃孝何以感应神速若此于戏难矣哉尝谓刑部君曰吾家世业农亩至汝方以进士取官吾宗显矣汝何以自为哉又曰世自先曾以上皆无可考汝尚励之此其微义大旨与司马父子相告语者何异今刑部君操德砥行名实昭迥抗节超迈非公之所教耶当时举重其文采子犹以为未故心敬好之弗专言焉于是为之铭曰　维大亨父蓄光不发留待厥子显名方夏实承乃求以肇后始若彼巨汇先邃而微故至无纪高官膴仕世所共尊义或弗与故君子疾没世而名弗称千秋万岁高岸为谷况此浮荣若大亨父下有厥子其道岂穷曲江之阡峩峩屹屹子孙瞻哉可以永终 

明故亚中大夫四川布政司左参议石君墓志铭 

君讳礻?系字君锡别号莲峯上世南阳人也七世祖昭胜国时为荆襄总帅佩金虎符因论计不合弃官来啇洛而居华郡华郡临渭二川其后族属蕃衍更临渭为石乡云昭生远远生闰闰生着明精于武技不乐仕进有子曰岩君曾祖也生三子某璞秀璞以义勇起家官昭勇将军骑都尉锦衣卫指挥佥事秀为乡之善人受高年爵生四子其季曰辉是为封君明法律有力绝人以椽为磁涧逓运大使娶秦氏生君与其弟爵君幼颖悟英迈不群长补郡学生有文名弘治戊午举乡试明年巳未登进士第为南京刑科给事中倬有建论升山西按察佥事缉奸剔蠹风采凛然抚按交荐之会有封君之忧已复除山西佥事去淹滞之狱慎囹圄之政处马邑定襄饥馑之害平宁武之围山西人深赖之复有秦孺人之忧巳郎改除四川时棘?火人蛮作乱都御史马宗大以委君君亲冐矢石讨平之又为立州建官以杜后衅坐是升四川布政司左参议君曰仕宦何时止乎会当涂者有言即幡然以归归七年为嘉靖甲申六月十一日以骤感痰蹶而卒据其生成化丙戌三月二十二日春秋五十有九予与君同试于乡同宦于朝虽南北不同交特厚君心志怛夷不拘小节与人言尽布心意居乡井恂恂谦退若弗知其为达官贵人者此其过人远矣君在谏垣时会灾异条陈八事曰明体统戒逸欲崇敬畏亲贤臣远佞人抑外戚厉官守减力役复有诏求直言君又陈十事曰亲经筵以弘圣学察贤否以明黜陟公赏罚以服人心储刍粮以实军资择将帅以固疆场罢营造以苏民困开言路以决壅蔽久廵抚以便经畧慎守令以字黎元敦节义以厉风俗皆依事据理克中时宜予窃有取焉后君在四川每经武功必握手话旧数日而别据君之能以为必跻显颀乃止于是私甚恠之洎予频年游华覩君跃马大驰饮食起居若少年人恒自以为难能顾亦复止于是于戏伤哉君娶黄氏封孺人内政严肃克弼君行生子一宗玉国子生女三长嫁兵部郎中东君子太学生元次嫁县丞郭君子州学生岳季嫁潼关千户汪君子渥侧室詹氏生二子宗正 宗直宗王生男子曰坚君为生孙也聘左副都御史屈公次子国子生登之女明年三月某日将葬君西溪先茔之次宗正持屈公所撰行状请铭于予予于是为之铭曰西溪之东有坟窿窿其龙克从其风有容是惟君之閟宫泰华里子孙雍雍万年靡穷 

明故赠文林郎江西道监察御史李公太孺人彭氏合葬墓志铭【此铭马刻未收】 

公讳文厚字尚贤武功世族也曾祖永祖聦皆乡之长者聦娶某氏生公一人公幼有志于大人之学值家贫不果长而谨厚与物无忤配彭氏长者端之第三女也生二男子长曰凤次曰朝纲朝纲资性颖敏公曰兴吾宗者其朝纲乎命习蔡氏尚书正德丙子中陕西乡试高等明年试礼部不第以乙榜拜阳曲教谕或劝之曰父命也阳曲二年为正德己卯正月公卒于家由生景泰甲戌享年六十有六公卒六年凤亦卒朝纲免丧拜章丘教谕未几升闻喜知县被选为江西道监察御史此嘉靖庚寅事也值上上两宫徽号礼成推恩臣下赠公为文林郎江西道监察御史封彭氏为太孺人又三年朝纲知青州府乃奉太孺人于青州越二年丁酉十一月某日太孺人卒于青州由生景泰甲戌享年八十又四明年正月朝纲奉太孺人之柩还武功明年己亥四月十有一日葬太孺人于东原先茔合公之窆以予有姻契属予铭其墓石予惟公淳德休风克承先世是以笃生令子备法从守明郡使士大夫传芬播羙以及无穷而太孺人事舅如勤纺绩又有以承公之志植善萃祥享厥荣飬生荣死哀诸福备矣尚何憾哉太孺人生二女子一适孟文达一适杨仕化五孙男子九式生员九畴业农九山九川九叙俱就外傅五孙女子巳嫁及聘者四人未聘者一人牛大福与予甥生员习方杨河杨长史子文光婿也其名隆庆与贞定者为二曾孙男幼在室者为二曾孙女予女孙马常则聘其长者苗裔繁矣铭曰猗与武功族惟李氏往代孔扬入明中巳涵蕴既久必开厥羙封君昌休其后光只既光且繁奚福不几东原之阡伉俪偕止丰碑若林其自今始我铭在石告厥孙子 

明故登仕郎　宋寿王教授张君墓志铭 

君讳儒珍字待聘别号东田居士上世固始人也元固始人被迁入关中七世祖盛兄弟五六人与□来而盛占籍武功兴城里盛生汝周文献文献生好礼好礼生敬为君曾祖配马氏文简公姊也生海配侯氏生让配程氏生三子长翱次士廉季郎君君生而孝友慈祥谨恪幼即嗜学十八充县学成化甲辰关中饥人相食乃与其兄奉其父母就食汉中洋县凡衣食之奉百方匍匐亲志用安不知其为流离也一日自傍邑归独行山中几百里许杳无人烟而饥惫巳甚怱云霾四合咫尺不辨君坐石上自分必死矣顷云开见岩下有王?蔓数瓜累然取噉之饥惫若夫此孝感也居洋一年母卒君哀毁骨立洋之士人称说其孝若不容口明年兄某奉其父归又一年则闻父病剧君不办衣粮不辞主人乃宵夜行至家不知足之重胝也居数日而父卒哭泣之哀远近嗟叹弘治己酉独行至洋具小棺负母骨归合葬于父每所至设香案虽箪食豆羔?火必祭而后食则跪告曰今日将适某处其孝有如此者傅记所称殆何加焉君读书有大志累举不利正德戊寅以岁贡拜河间县学训导又八年升南皮县学教谕所抂以忠信教人虽豪生侠士亦服其教无敢易者彬彬之士怀若父母传曰恭俭岂可以声音笑貌为哉如君者非其人耶嘉靖癸巳升　永寿王教授王以为长者殊礼敬之明年九月二十七日庚寅卒于官　王重悲悼以为失吾良傅君生天顺壬午五月三日丁酉享年七十有三娶予叔姊生六男子铸钥铉镐镈炼皆县学生而铉镐先君卒镈炼戊子同科举人孙男子七人孙女子七人其胤繁矣今年乙未三月二十二日壬午铸等将葬君于凤冈之麓新兆请予铭君之墓于戏君与予同笔砚者十有余年言必及义戏不抵谑至于俱老且死未尝有芥滞弗合者亡友凤麓符生尝曰友道废坏巳久若东田子独何人邪君孝友之心出于天授违亲巳久思念不忘诸甥言君在□见佳果羙食未尝不以享不逮亲为言予独谅焉关中之饥饿殍盈野君曰吾族宁无殍乎乃以俸金寄极贫者会极贫者绝粒已数日矣得寄即能延及麦成故其族独无殍者君之孝友所及也君有才贤之子对客畧无一言南皮张东之宪使清修之士也每以君不誉子为士大夫之奇操予深题之铭曰东田隆隆何福不豊□监厥孝锡此令终维德覃厚履则斯宏既?贤子开广厥宗益以多孙我张用崇振振翼翼允逖休风凤冈之丽厥土维融我言卜之作子幽宫后人克□兹封弥穷猗千万年光我秦雍 

承德郎刑部主事东希孟墓志铭 

君讳野字希孟上世巩昌人也高祖良元季守啇州兵乱居华州子孙世为华州人良生骥骥生升升生思忠有性行举进士累官中议大夫赞治尹四川按察司副使夫人薛氏生男子五人周鲁汉郊野皆命治蔡沈书傅辟进士鲁汉先举于乡君尚少也乃卒出遂连举进士明年弘治癸亥除知陈留县陈留道冲役繁民贫弊不能堪也君至一一更??立约束恭巳俭费使为民先又信赏集事疏导教化使清讼狱亡豗喧私鬪也其故为盗掠者以无掊敛能安生也往往变更为良人凡所以伸缩者道路传之皆长者然性善恶恶人及豪逆不法故往往见犯者怭务尽法亡所舒缓焉河南抚按及布按重臣皆器重之凡所编籍及讼狱之事其最难者故亡不以委君君至果一一有度理一时尹县者莫能或之先也正德丁卯吏部举县軄以君年少佚资也但以刑部主事在刑部人皆曰不媿其先人盖其先人按察公故为刑部郎中有平闻于今不穷也冬十月提狱禁至十一月朔归归郎中寒又十四日乃不起今年纔二十又六于乎惜也巳矣昔希孟言自兵燹来百十年北方弟子皆无书籍故陈留置书籍数十百种其有闲暇率弟子至躬自课亡日政靡不能矣使假之以年而益自宏肆向里虽古伐曷媿也于乎乃不然也卒之三日给事叚君世高书状来请为铭后二十日兄鲁汉以试至则又请矣夫希孟性行纯羙其数修短如此然视刻削近名者宜何以终焉鸣呼痛哉巳矣希孟娶王氏已封为孺人子一命曰颐寿甫一岁卒后二日又生女顺寿神彩莹澈宜有子矣铭曰年非修也而巳终也官非卑也而巳通也德非疚也而巳穷也嗟嗟何也嗣有其子亡可茕也 

二兄墓志铭 【此铭马刻未收】 

君讳淮字德疏仲父藁城府君子也母曰甄氏故侍郎甄公之孙兄生而颖异先平阳府君教之学喜之乃后以仲父卒业太学因治家人业遂竟废学性倜傥好客饮酒及石罔醉醉后慷慨高歌不计家之有无坦然惟意所行而巳有司请兄受高年爵辞之嘉靖癸巳冬往兖州访叔弟德清与居三月曲尽其情爱曰兄老矣吾弟居官廉慎明允如此吾可归报汝五兄矣明年闰二月十一日戊申归至新安病作不起三月三日己巳柩远兄生成化戊子十月十七日癸卯享年六十有七初娶冯氏故中城兵马副指挥义之女生一女子嫁前生员魏校继冯氏嫂妹也生一男子二女子男相县学生娶马氏生男女各一继薛氏生男子一命曰承祀兄之孙也二女子一嫁生员杨自东一嫁马希龙今年乙未十一月二十七日甲申将葬唐山先茔与前嫂合葬桐请铭其墓石铭曰坦易勿校盛德所蹈年高亨长何福不效葬依祖考并汝德耀千岁自今安此宅兆 

明故迪功郎伊阳县丞康可久墓志铭 

可久讳永嘉族兄国子生文敷子也文敷兄有大志濒几于仕死遗子二人可久少郎有才誉先平阳府君甚奇之以为光吾宗者此儿也时予少可久十岁每有戒谕则必称可久云洎予稍长则始知平阳府君所称予甚不轻也予谓可久必第进士成闻人顾竟不第正德庚午岁贡入国子祭酒鲁振之殊惜其才又十三年壬午上吏部拜伊阳县丞五夫考绩当受上赏乃力求致仕廵抚何道亨恳留不获竟致仕归时嘉靖丙戌秋也是年予归田里十有九年可久虽族子义若友生予凡有所言唯得可久始语之可久性孤特耻与下流游居官居家清谨之操时辈无可同日语者故予每以可久为韦弦乃巳丑二月十八日甲申疾作卒矣由生成化乙酉二月十五日壬辰享年六十有五娶乔氏里人乔铨之女有妇德克家教子乡党宗族以为难能由少至老未尝出一疾言此可以知吾可久之有家相也嘉靖十二年癸巳九月二十日己未亦卒由生天顺壬午四月十七日壬午享年七十有二生男子四人辂轮輖辊輖有颖质不幸早死辂治家人业轮辊俱生员孙子十人孙女子七人先是可久已葬西原新茔今年己未十二月十四日庚寅辂等奉其母合葬于可久因来请铭其墓铭曰学行昭只行藏异只天摧哲人元数戾止并俪趋化孙子茂止西原孔嘉终亦安只 

明故奉政大夫山西按察司佥事畅君墓志铭 【此铭马刻未收】 

君讳华字子实其先临汾人也曾祖和甫啇游于秦子孙世为陇西人祖茂永乐甲午举人拜阳谷令今祀于乡贤祠父禄以国子生拜孟津簿卓有政声攺簿祥符后又以君贵赠承德郎刑部主事母蒙氏封太安人君资性伟异六岁即知学有奇志祥符君曰予有官不能行志有禄不逮飬亲生子若是胡以卑官役役于人哉遂致事归而君为生员极为邃庵先生所重从学者日至其门果领弘治甲子乡举阅年祥符君卒君哀毁过礼终制始遂举正德丁丑进士拜无锡知县兴滞补弊庶务毕举抚按交荐其能嘉靖癸未擢刑部广东司主事论刑明允戊子奉 命决狱畿内平反实多寻升刑部福建司员外郎己丑复奉命审录平反一如畿内有疏论条例繁难未报丁内艰归服除庚寅升山西按察司佥事值岢岚寇发官莫能制抚按以君往君往不旬日渠魁悉殄胁从尽释抚按以功上赏縀二疋银十两抚按又以河东道累值凶荒请勑专以公分廵河东道弭盗安民时论伟焉有昌白莲教者君取其人至以祸福礼义论之其人感泣即散去复猗氏有为此教者诛戮不可胜言人乃知封君曲突徙薪之恩愽矣佥事三年抚按荐牒交上而升迁且迩君曰年将六十西山日薄盍归乎来于是累疏乞休 勑下吏部吏部以为畅华廉能素着累次告休情非得巳 上始允之甲午夏归道过武功予与南里杨用之舍弟德充相率置酒饮君君归未几八月二十七日辛酉君不起矣由生成化丙申六月六日丁丑春秋五十又九先配赠安人王氏伴读河南王某女早逝继配封安人齐氏千户忠之女先君七年卒生子男六情怀治家人业心性国子生齐出也志意方进于学侧室王氏出也女二长适监生柳瑜次适生员杨光宇孙男三桐梧情子柟心子孙女四长适王宗武次许种皆巩昌卫指挥袭子余尚幼情等将以是年月日葬君巩哥山新茔以举人史录状乞铭于予按状君居官莅政临事善裁经年疑狱数言而决在无锡在刑部若买僮诬主及借粮胁盗数事观之是矣以状详载故不复岂非天资卓绝者哉铭曰桓桓畅君有文且才巍科膴仕厥名如雷方将大施乃思草莱既幵俞旨归息陇隈三月而陨先事克猜明哲之举式兴我哀巩山岩岩陇水洇洇新阡孔嘉惟配是偕子孙振振厥世何媿考德昭潜尚慎旃哉 

明故沾□县儒学教谕赵公墓志铭 

公讳玉字汝石其始祖曰公用子孙第称曰南京公云盖自元之盛日赵氏在南属近者徙西北时公用尚幼而孤至其寡姑与俱徙平凉遂占籍为平凉今然不知为赵氏何属也杭在宋为南京其曰南京公可占其苗裔矣公用娶张氏生佳儿佳儿洪武三年置府城东门坡下宅与弟共居佳儿生得名得名生荣荣生子祥福祯祥子常安弱冠当婚迯去为道士居秦徽山中猎者每见两虎倚其庐升木讯焉曰山居与野兽相狎无他也福以国子生为平谷县丞取杨氏生公幼即庄敬嗜学外舅考功员外郎灵台史公书奇之于是以其长女议婚云成化甲辰关中饥甚公时从外舅游学京师亟以妆奁归平谷云易粟救荒外舅语诸缙绅咸嘉叹焉公以伟才积学凡六试场屋辄不第正德丁卯平谷公卒公既终丧恨不能成父之志应贡上京师途得金褓甚巨息树下以待其主至与之主以什一谢公公驰去不顾廷试后拜元城训导□恶教谕伐号房户牗及文庙树以货督求诸生公唯日坐斋课诸生经书恶教谕愈益嫉公公不为意也迁沾化教谕凡诸生所馈赠皆辞不受嘉靖巳丑致仕归环堵敝庐蔬食饮水其意翛然乐也丁酉二月二十四日癸酉公不起矣生天顺癸未九月二十三日巳卯春秋七十有五公初娶史氏生子时元有孙三人守约守敬守业及孙女一早殁继娶范氏未举子而卒继又娶许氏生子时春及女子一人为生员张云龙妻侧室王氏生子时泰及一女子尚幼初时春以己巳岁生公语诸亲友曰此儿有异湏吾得学官禄力教之以成吾父之志故有元城之行后至沾化时春愈益开悟公日以谈笑饮酒为乐壬午时春年十四渔石唐公虞佐石冈蔡公成之为予道其才羙若不容口然但举乡试第三人予私愤焉丙戌会试乃举第一改庶吉士读中秘书出馆授刑部主事庚寅上封事罢主事归光大之业方正之气海内推焉公可谓有子矣夫比公疾幸遗命时春朝终夕殓勿停柩勿告讣勿厚葬必以予志其墓石兹将以月日葬公南山文原时春以状来请铭从公志也公之盛德雅操备在家集不可枚奉有子如刑部终无弗传者矣　铭曰世有哲人必昌厥后其昌伊何匪禄匪富令闻不忘厥履允厚厥履允厚万祀所崇若彼茂草奚其为容于惟先生逖哉巨宗遡流循源有倬其洪公需我铭愧无阐衷佳城巍巍令子所封孝子不替斯公令终 

明文林郎知四川大竹县事种公墓志铭 

公姓种名山字宗岳别号素庵宋处士放之后放隐终南侄世衡由清涧徙知环州遗子孙在关内遂为咸宁兴庆人传至茂生敏不仕为乡善人配高氏继许氏生公公生气质聦敏安静不为浮躁长为学弟子蔚然以文鸣成化戊子中乡试高第会试累不第丁未春乃就吏部授四川大竹县知县大竹僻在蜀西南隅民不知法强者率意侮慢有能吏至亦不敢禁公曰吾不以猛民将何蘓时有游迪者人号游□不余力首除之民帖以安地又多盗县又无城郭公曰民无城何以保乃创为之甚坚大郑思钊娶盗于山谋不轨力收之尽得其党盗自是无学校有敝坏者辄振饬修举有详上吏公文以罗利者诸郡县应之公独辨为伪巡抚都御史邢公表深器重之乃与巡按御史欧阳公旦陈公瑶会议旌举于 朝后益自励于政声日益新人日益畏弘治丁巳以目疾恳乞致仕归归七年而为癸亥之冬十月一日病石起距生正统癸亥七月三日合是春秋六十有一岁配荔氏关辅名家女生子一长云霄七品散官取彭氏云汉府学生聘李氏女三长适诸生田滋次适周思俭又次适吾表弟阎瀚孙男子一赋霄出也乃即乙丑十一月十五日葬龙首之冈新兆霄因瀚以状来乞铭余不可辞且状出吾友朱公在玑事当有征乃铭曰德惟不渝声无尔袪维我克常名以不荒我铭在兹惟公其无强【此铭马刻未收】 

明奉直大夫南京吏部清吏司署郎中双流县学教谕胡公墓碑 

公讳士济字泽民秦安人也曾大父钧自漳县徙居秦安豊财厚德人咸让之生子海幼有大志未售乃躬耕于南埛之野休休然若将终身盖古沮溺者流云子琏善文辞累举不第仕为南皮知县平以近民严以惩傲盗不涉境蝗不害稼民用乂安九载吏部方以为良欲登用之顾恳疏乞归有 诏嘉其去就特许之道过南皮士民攀送者相望于道若失慈母虽传记所称且何以加焉生男子七人长士源次士清次士温次士洁次公次士淇什邡县知县次县学生士淳公生而颖异幼有大志独为南皮公所钟爱及游县学与其弟俱以朱氏诗称名关陇闻岐山张君精朱氏诗偕往学焉得其传以归大为提学副使浮梁戴公所称然累举不利遂贡于太学方将友天下之士以衣?十其业值其配李宜人以病衣?十京师不得已仕成都县学训导至成都教其诸生立方起惰士用不兴贫者捐廪恤之赖以成立者甚多有高文质者蜀邸人与藩臣某交后某得罪蜀王逮及文质公诣王言文质无罪王即释文质一时抚按藩臬皆礼重之乃又令署资阳县教一如成都軄满成都人士攀送者诸缙绅于玄都诸官寮于云台诸士人于昭觉诸子弟于新都观者群相叹息谓所稀覩至今犹羙谈焉升塩亭县教谕寻以内艰复除双流仍以教成都者教其诸生彬彬乎与他县异两受台檄摄其县事民殊以为便巳且人人自励惟恐弗驯无面见公所谓有耻且格非与正德戊辰子缵宗以进士高等 诏刻其策 命为翰林院检讨明年己巳公双流軄满致仕归秦安戊寅以缵宗封公为奉直大夫南京验封清吏司郎中先配李继赵皆宜人今上即位诏百官父母既受封赠者其服色同子时缵宗知安庆府故又加四品服焉其生可谓荣矣嘉靖壬辰四月寿八十又四衣?十于家缵宗以山西布政使奔丧归已而徒跣来武功请为公碑以树之墓道海尝于姻友张用昭氏得闻公之懿德若归满铭之金于子与悯盗骡者之欲悔其过而未逮数事宜其子孙振振翼翼亢宗逖德有如吾缵宗君往岁海尝获待公之杖履望其容接其论逾于所闻多矣备极荣飬安享高年谓乐只君子福履绥之正公之谓也李宜人国子监生玘之女有淑德宜于公衣?十时年三十有二盖成化丁未也公生男子四人长即缵宗次正宗次可宗次在宗缵宗初以检讨谪嘉定判官升潼川州知州乃有南京吏部之 命寻知苏州历浙江山西山东布政司参政乃升今軄文章政事蔚然名世正宗以下皆学待举思齐厥兄女子三人长归通判孙述先次归义官董茔季归高第孙男子七人初??专被秘袟礿祜皆读书力学孙女子一人尚幼未聘其胤昌矣海与缵宗友善义不可辞 铭曰 惟胡仲父其德克崇食不似德其后乃豊粤惟伯子靡受弗庸郁郁翼翼为时文宗光承 帝赍尚弼丕功南埛之兆厥坟窿窿配以伉俪终古是同刻铭表墓用逖休风 



【卷之十八】
 墓志二 

【墓志二】
 □□大夫陕西苑马寺卿赵君墓志铭 
 诰封太恭人王母刘氏墓志铭 
 明故封文林郎云南道监察御史儒学训导杨公墓志铭 
 故文林郎知吴桥县王君墓志铭 
 亡妻安人尚氏墓志铭 
 文林郎汤阴县知县侯君墓志铭 
 郭处士墓志铭 
 登仕佐郎鸿胪寺序班阎公孺人赵氏合葬墓志铭 
 刘母恭人高氏墓志铭 
 将仕郎河南南阳府学教授封翰林院检讨征仕郎王先生墓志铭 



对山集卷之十八　　墓志 

□□大夫陕西苑马寺卿赵君墓志铭 

嘉靖七年十月二十一日庚寅苑马寺卿赵君卒于平凉官署又二十六日乙卯于苏以状来请铭其墓石君讳佑字汝承家世长垣人也与予同举壬戌进士负气抱奇颖锐不隔同年之士予切以君为难能乃日以望君显名于当时顾遽有是事独非数哉夫天生羙才如汝承宜必厚其培植使究其所长位将颀矣长将渐矣乃倏焉云亡天于汝承胡为而生又胡为而夺哉世之所谓英雄豪隽之士有明毅之材者乏浑厚之气彼自以为可无往而不善予寔隘焉于是则辄叹汝承天资之羙为不可及而汝承又益之以学力昨予在鄠杜访王子敬夫方共羡说汝承不置乃遽有是事于戏痛哉于戏痛哉按状君父封吏部主事讳明配安人李氏以成化己亥十月十九日庚子生君即孝友天成比就小学洒扫应对长老以为难率谓封君曰此儿言貌非常后必有大成立者无可以凡儿视也弱冠为县学生毁誉不形造诣克敏甫出就试遂有名于场屋辛酉果中顺天乡试高等明年连捷进士年纔二十有四也未几推择为吏部验封主事又两改考功文选巳乃升文选署员外郎出为平凉通判寻升同知未久升西安知府在西安岂弟之政嘉乐之德浃于民心御史师存智曰当今循良之吏孰有可拟赵西安者虽予且以为名言乃不知其有要于君也寻复有他言 庙堂知君特厚但且调登州顾隐显益明遂升山西按察司副使寻改提学予过觧梁士子诵服其教无异言喜君之复优于是如所望当能究其所长也今年春君升陕西苑马卿予往华山第半程龃龉乃不得与君会方以为懊犹有既在关内容有可通者乃不知君之竟如是也于戏痛哉君历官二十七年以廉持身以公亮职以仁爱民以诚御吏以勤直事以恕待物居上不骄在下不謟谚所谓不任情以利巳不毒心以害人君实备矣廵按御史端君闻讣惊怛谓君世之懿宝大羙不终倏尔倾谢命官护丧念恤恳至西安之民大小稽首北面垂涕非君盛德孚于上下何以有此此于君之宿志虽未悉究而所遇靡恫亦可以不愧有事固焕然君子之道也于戏盛哉君配王氏封安人生男子西人庄苏万莘庄县学生先不幸死苏勤学励志足干君蛊万莘虽幼俱英物也女子一人嫁县学生殷渠明年巳丑某月日附葬城东先生茔礼也铭曰　天佑善人禆尔多福以莫不厚年仅五十位终三品胡为而仆温恭其心显明其履宜大厥授乃不克谐稽德视祥或抂尔后尔后窿窿尔宗秩秩既繁且秀逖德亢宗继志广孝天监孔佑长垣之东佳城之南永安尔柩丰碑峩峩龙章烨烨世万其懋 

</div>
    <div class="pagination">
<a href="康对山集_page44.html">上一页</a><span>...</span><a href="康对山集_page40.html">40</a><a href="康对山集_page41.html">41</a><a href="康对山集_page42.html">42</a><a href="康对山集_page43.html">43</a><a href="康对山集_page44.html">44</a><span class="current-page">45</span><a href="康对山集_page46.html">46</a><a href="康对山集_page47.html">47</a><a href="康对山集_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
