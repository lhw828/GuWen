<!DOCTYPE html>
<html>
<head>
    <meta charset="UTF-8">
    <title>本堂集 - 第 46 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本堂集 - 第 46 页/共 53 页</h1>
    <div class="content">　　答贝鹤隠道士景观
　　某比于竹溪深处交顔接辞至今襟袖间犹有风露气诗巻下教诵之敬叹弟老矣多病不能出一好语賛美然又不敢孤雅谕片纸求印可其以为然否何当造虚白室揖清溪月眠翠柏风共世外数日乐之怅然闻便拏楮占复挂一漏万切几融然
　　贺崇福寺主僧清泽住仗锡寺号南州
　　某兹谂发大用堂登太白席激南洲水涨湖海之波澜开北山云还天日之世界龙象交舞钟鱼一新某方外人也亦为之喜昨廑垂访本图随锡入山以谢先辱以观盛事有尼其行徒深愧愧防晤自有因縁攀跻或在他日饕栗泥采芳芷分半榻清吟于万尘之表固所愿也
　　与雪寳寺主僧炳同
　　某昨辱回字有感爱于纎悉师生日与佛夏冬相望直是竒特吾与师相知门异心同但愧无以为夀一诗翼瓣香以上幸付一噱山上浮云石邉流水知吾二人相忘于尘埃之外外此则未必知也
　　答净慈寺主僧法椿【龄叟】惠素淘
　　某辱素书布答乏纸不称比师出山山无顔师还山山色还于我辈有何与但闻钟鼓声震江湖间正欲贺坐未遂飞书走饷推柴闗我知此意岂愧我不妨世外真味餍老顽切几不惜一笑某顿首复
　　与伯似司门弟若论深防
　　某白比辱示以黄亲家所答一一哥尽是真情但此老纯朴未知时变吾人与之为姻只是令岳与之一语更无拟议况今正是袁曹刼昏之时合为鸿光归隠之计而欲事珠翠备服用效骄奢之族锲薄之风以耀人目不惟吾辈所当问尤非今之日所当言世人眼孔浅利心炽苦淡则犹可安眠善睡稍为众所指则是祸之门危之道虽身命不可保也况闻亲家为门户事多生计日以削如更勉强辛苦以华其嫁遣于亲家既大有不便于吾人亦将大不安矣孰愈于荆钗疏裳古道相成自有余欢也又况长儿深亦颇好古知礼不肯从俗何忍于娶妻面上讨便宜废正伦此幸有可教者且如亲家说彼中艰闗事体如此可畏吾里前此犹可苟活两年来亦已甚于亲家之云云者纵有财用何人与办事不是虚为此言今惟断之曰简之一字乃礼之本他又奚闗轻重亲家所谓执柯只须贤夫妇斯言极当若他人徒见多事又如何更逺逺应信即非敢谓朱季四丈乃是宻议更徐决之仍须吾人或因送令岳事或特入城约黄亲家与吾弟面说一畨庶防从简毕礼之议不更疑贰此等説话都是彼此相体便做骨肉亲防一毫鬲上语不可着也吾弟其善为我转此意于黄亲家至祝至祝某白
　　与侄洙
　　某廿四哥自城归知侍汝母旅寓城中且闻汝病浮气正廑视疗今想已勿药矣时节非古道路多碍不及遣问惟有耿耿又闻汝父取道山路入括苍意其便道到家相聚而后行待之数日杳然岂仍繇舟津耶外翁与舅氏事只在今冬尝再三遣人叩之何节干等处既不得实中间闻有外翁处眷到城因而探问亦如之想是为时事如此不欲逺处人来防亦是省事一端也吾人与外翁一家情义非他人比意必欲执绋以送而所闻不的衰老畏寒又难于轻动熟谋诸心不如俟后或待春和径自到山北墓下今且以挽章先之未不问也如待外家诸舅表望以此意道及吾人亦自有书去亦有薄赙礼称其家不欲不诚也向有书与汝父説黄山长亲家处委折不知曽达之否此事非汝母与父主维则必有扞格者矣吾人此心皦然如日岂亲家犹以口圣贤而心市行者视之耶他日成婚后自可知己世界已至此更要效流俗便勉强多费欲何为者但婚嫁不得不了方来又付之造物耳若吾人得与黄亲家面说一畨彼此家事大畧相似当共抚掌一笑方知夤縁非偶然之故或防见须望尽言及之老伯母附意致汝母更不他具伯信致宗鲁吾侄
　　回侄洙为史氏请防
　　乆不知汝信但长孺来则询及其畧悉抱疾甚纒绵今幸已平复大为吾家学行正脉之喜不然则志堂之旧鞠为烟砾忍回首邪汝爹爹处道院足矣若曰多欠世变至此谁不茍焉茍焉者犹可安朝夕过此则是危道况吾侄获依史馆而主于阃内贤而材诗礼之风八行有光导之者之责汝其庶乎所谓姻事闻之虽契我心然不无自视之慊当今满天下皆时世妆山林之气荆布之素不惟家贫不能办而老抝之见设使可办亦所不乐为以世禄之家过山东望族百倍惟翕翕扵热者丛而趋不知贤主人何为卓卓其识骨寻此盟于寂莫之底是可敬已而不可当也尚须吾侄面议或决于道谊之好以清风相扇则纎悉先定可也其详长孺又自能言并防知及伯信致宗鲁吾侄
　　又
　　是月四日长孺于便中寄到吾侄书甚悉宗族之谊薫然如春风薄俗而有如此大为之喜所谓阿妹姻议一节老我之意専以待澹如水交然后分付近亦有如王修斋之孙赵光叔之子见来相求而老伯母犹以情虽通而地相逺为辞熟知善乡先生之后固斋之子有贤祖母如此絶识扫尽世味雅欲寻盟于緑牕寂莫之间诵吾侄书来之语使我感动况老我未尝妄与人交而景正独相得屡尝话及潘夫人嫁时事梦想古道恨寥寥莫续今而吾侄以纯实慥慥之言行馆于其家能成其贤祖母之心子弟皆玉粹而矩正为之好逑孰能间之哉细味清风真足以一洗四眀富贵之宿尘而涨小范家欲绮罗而焚至庭之之骇浪况有如吾侄者只字片言如金石乎其又奚辞区区之忱犹恐其宗族之贵仆奴之常以惯见者视酸寒阳是隂非浸润所入机甚危也更望与其祖母说透他日伯鸾徳耀自以为可则吾侄于我家之责尽我亦无不满之心岂不卓卓乎快哉老见近乎覼缕然亦不容不然也或以吾言相入则是月廿一日之纳采不敢自外却望委长孺先数日一报或启或劄不宜临时以办姻好虽曰夤縁要亦尽于人事此外有悃见于所与长孺书中等防照悉伯信致宗鲁吾侄
　　闻伯求弟死与侄洙
　　春初到今虽得风传书馆消息但欠一専遣谓诸儿有入城暇可聚首审其详也耄境担多事日复日如梦中夏五之三日忽长孺来首问吾侄动静乃知有衰斩之痛凄其生事年至七十亦今之死得其所者矣然汝于此大事良不易办须毁不至病以求无愧于礼则可惟是母殡在室而父继之至此则不容更托故以迟其古者礼称其家虽敛手足形而窆礼所许可为吾侄计当痛絶世俗之费但于家后之山卜其稍穏便包藏去处合砖灰石工费外一毫不徇浮议只在一月之内能了是足为孝我本自来而近百病捷出以息计活势有不可行诸儿又通皆在外未回回则或有来者而未可准且贫不能助惟遡风一恸而已或恐有以异教诱其轻举汝必自能底柱当不待我谆谆我年事至此近兄弟之存者仅尉兄弟逺兄弟如山堂诸弟今又无防岂不可重哀也哉兹长孺便寄尺纸数字去余须别遣也老伯书致三侄
　　后批云切不可为隂阳乱说所夺有方道不利等说若曰求利其亡者则万万无此理若曰欲利其后则因父以求利是大不孝况必无此理我见山泉伯不知道理日夜以隂阳为惑试防蟠奥之域今日其后何如吾侄孝道当自有所主也















　　本堂集巻八十一
　　钦定四库全书
　　本堂集巻八十二
　　宋　陈着　撰
　　婚启
　　答长女【滋】许竺氏启
　　及婚姻之时况当今日悦亲戚之话犹记初春欲牵聫于世盟以缱绻于母党伏承某人家儿甚称信竹心之有传而某女姆师虽严曽蕙性之无取惟相知而有素遂不问于其他六礼之常固尚徃来一书以蔽亦从敬简庶于近吉得以速成夫妇贵和幸钗裙之无讶壻翁交饬尚氷玉之相煇
　　答次女【洸】许黄氏启
　　嫁女必胜吾家请事斯语居今而行古道实获我心契盟既积于夙逢姻谱遂绵于新缔伏承某人方十五六已培吴下英博之声而某女虽二八初惟傃秦中寂寞之分且彼此各自生子而邂逅乃为同庚况氊貉无邉两门之诗礼犹在使玉葭不倚众人之议论谓何无言可辞拜命之辱式相好矣甚于草木之味同姑少迟之当以枣脩之贽见不腆回篚防载副藤
　　深纳币黄氏启
　　娶妻如之何重于着代醮子命之迎贵乎及时亦惟因亲而亲所以可速则速伏承令女听从婉娩况姆教之素闲而某长男某答问从容尚师言之自律虽我心之实获谓吾耦以则非然平日相知不待今日方饕风交扇独引清风言顿仆绥式开甥馆由力行于古道冝曲体于真情使入其门墙将受孔氏之私淑迨归于家室庶防宗氏之善承敬修菲仪具载藤副
　　瀹纳币竺氏启
　　问竹君之谱我爱清风画杏村之图今犹昔日盖因亲戚之情话遂缔婚姻之世盟伏承令女姆训有闲寜事红楼之习而某男某父书自读粗培緑幕之功以类而求我心则获然纳采之后彼月籥其如流而束刍以期忽星隅之在望兹仲冬之应候当初月之生明墨既从骊骈斯迎舅姑既老喜防二妇之同归娣姒如春尤系一家之相好
　　答黄氏请婚次女【洸】启
　　儒门嫁女本来徃之无拘甥馆为宾恐凄凉之非便况匆匆其为约虽草草以难承然葭玉倚荣幸相通于心腹谓荆钗成礼当不索于形骸言甚钉金谁能转石勉拜筮从之吉敬延车迎之亲诗书味长应不羡食鱼之美瑟琴好合庶防谐鸣鳯之昌
　　洵纳采黄氏启
　　男生有室合求夙好之门世变如轮又在早为之所兹从容于情话因缱绻于姻盟形迹则无肺肝如见伏承令女字筓垂及善自淑于兰闺而某男某礼冠既行粗不荒于艺圃其为伉俪是有夤縁况于娣与姒之间易成敌耦此以侄从姑之后必无间言不占而孚适副所望山林妥隠雅能同味于一家菽水承欢乐得知心之介妇菲甚聘币列于副藤
　　季女清许胡氏答启
　　婚者合好慨古道之难逢娶而论财頋时流之方竞兹宠存于月谱且笃款于年盟君而问名我则拜辱况令侄孙袖手窦偁之丹桂芳闻已腾而某女汗顔张氏之红丝素心自分兰金以同而相问葭玉虽异而不知立氷者无费辞如水而有余味诗书契义扇两地之清风姻娅夤縁绵百年于今日其惟欣忭罔既敷宣
　　代制防潘某为子请期出赘启
　　月下多縁喜修盟之有日星隅在望贵成礼之及时爰揆吉于命欲请期而奠雁仰效季诺俛效秦风曰承我宗敢觊美容之隠褥相成以道尚观桃实之成家不腆菲仪防登藤副
　　代人请婚启
　　娶妻如何具存礼节事亲为大盍审时权况同里之素孚于繁文而敢畧伏承令女兰仪婉娩本端脉于天孙某男桂籍芳馨尚搴华于雪柏若而伉俪久矣夤縁卜亲迎之三周前小至之二日义者冝也既无欲速之嫌母其遂乎当遂相成之愿币交惟敬藤副以将
　　代族父衡之之子观请期启
　　夫妇所以着代如鳯和鸣男女欲其及时冝近吉有出于初意之外遂迟之十年之余岂偶然哉斯今可也令女静闲闺则自矜翠袖之倚寒某男浪袭世科谁料青衫之坐冷惟芝兰臭味与之俱化虽薪楚绸缪久而益亲至于六礼之严亦以多事而略后闰望之三日将婚合于双星月桂近娥虚辱浪仙之赠句山林择妇庶谐徳耀之齐眉醮承宗事因迎之子之归曰从舅言此在而翁之训
　　代竺之实为孙纳采许氏
　　门清石井依然瓢水之风地接金庭邈矣薇山之裔既敬恭于桑梓且缱绻于松萝伏承令女生于説易之家而某孙男某忝在学诗之列尚式过趋耦虽大而难齐鸣乃和于既卜婚姻以简为礼庸订初盟亲戚之话皆情庶谐永好菲甚交币载请副藤
　　代族侄津答屠氏请期
　　亲谱相因式契寒门之卜妻嫁缨既许敢稽名阅之好逑况夤縁于里言以印信于前定伏承令侄孙某家传折桂之手止或尼之而某女妇有采苹之仪未之学也肺肝如见形迹未忘宠来纳币之文遂及御轮之夕己巳应期辛夘为良兹实践于夙盟非固违于先进筮从吉日庶谐婚义之承宗扇以素风何幸春秋之知我不腆回篚防载副藤
　　代同甫兄为子【溥】请期王氏
　　和鸣协卜虽无陈敬仲之贤交饮尽欢已知王徽士之意遂定盟于尺素曽何用于镜台古道相孚时妆顿洗伏承令侄女嫁筓既许信季女之有斋而某侄孙戏防方娱及双亲之垂老倡而随之为急醮以迎之敢迟时已异而事亦殊幸无责备礼本六而今则一何碍权冝嗣岁孟春四月乙丑爰趋骊骈之驾式符荚之从琴瑟成声岂徒谐于夫妇缨加敬要善事于舅姑
　　代童亲答请期
　　女子有家幸遂因亲之好主人于庙致严迎妇之仪况筮日之汝从敬先期而我告是庸结帨以候御轮夫倡而随勿讶荆钗之矫俗母命之日当知綦组之事姑草草回奁防防副椟
　　代单祥卿【天麟】请期王氏
　　天合百年之好既定夙盟星当二月之期是为婚候爰以吉式燕其归令女闺则温柔纯是大家之女诫而某门风凄冷愧非太真之壻身能无非耦之嫌乃辱因亲之聴如此特逹安可绸缪后灯夕之三宵肃将雁币过花朝之七日趋驾骊骈适我愿兮防言近只进佩纷帨当如事父母之时退鼓瑟琴是又和兄弟之本自今而后未占已孚
　　代赵景文府教答董氏聘女
　　源出清河溢我研溪之秀辉分爱日晦于寳麓之隂夙为两姓之婚姻本是一家之甥舅何妨新好不替旧盟伏承令侄诗书有得于见闻三余是力某女祭祀初亲于教训四徳则难适男当壮有室之年女合筓而嫁之礼不先不后有因有縁须胜吾家所仰望终身之托此正佳壻应不辞半子之勤不腆回仪登载副剡
　　代族侄孙焕为子应龙纳采刘氏
　　尺素以盟幸缔亲亲之好寸丹如炳乐从简简之冝居今之时行古之道伏承令女教由姆习手姑袖于裁云而某曽侄孙某干为父勤心未忘于映雪是月店之翁巧于作合庶氷门之妇副我好逑敬饬笺辞薄将币意生而为之有室岂愿束薪当其可之谓时小迟醮觯其诸欣忭罔既敷宣
　　代族孙楠兴纳采屠氏
　　男求择耦要寻葭旧之盟女子有归难泥筓年之及兹获继于世好所深信哉里言伏承令女防已能勤曽不违于姆训而某侄孙某长虽自爱恐未免于郷人讵谓夤縁有成伉俪相示真情而行简敢将薄礼以问名内助得贤固欲副承宗之事偏兹垂老当早为佐馂之图欣忭维多敷宣罔既
　　代为董氏答聘亡侄演女
　　女许嫁姻孰若因亲之旧男交聘币莫严纳采之初相通以情一简亦礼伏承令侄纯儒同裔帷中之诵良勤而某侄孙女某美壻随縁丝邉之语奚有盖先见之定甚如月老以里言所主属之氷人谓于外实以何求惟知内助之为急勉承嘉命就白真忱室家皆愿于早谐非敢后也母子方为之相倚姑少迟之菲甚回奁条诸副楮
　　代黄甥正孙罗氏聘季妹
　　十里一长亭幸有枌榆之契两家各生子可无葭玉之盟或者友琴假诸媒斧伏承令侄箕裘旧业不为流俗所移而某侄女织组功勤粗守清门之素尚从古道欲缔新盟况鸡犬相闻本自通于肝胆而鳯凰协卜谁能间于夤縁宠来问名之仪敬下对使之拜永为好也适我愿兮荆钗布裙亦曰称吾家而嫁女衿缨綦屦惟知相其夫之事亲菲甚回奁芥于副幅
　　代竺少博【滈】为子颖请期吴氏
　　一舍而近久矣同风两家之姻昉于今日庸申严于椟敬庶致重于嘉盟伏承令女姆训素闲雅是竹修之女而某男某父书粗读忝为栎寿之甥鳯卜既谐雁仪敢后月乙丑而在望日癸夘以惟良当迎以车而俟乎着男子有室正欲尽事亲之心介妇入门要知不敌耦之礼由中所望此外何求
　　代族侄孙【文焆】答唐氏请期
　　山聨樾防是为明越之相邻村入杏花安问郑齐之非耦昨既严于纳采兹又侈于申盟伏承令侄孙某藕谷吟香应熟爱莲之説而某女林下风韵颇吟倚竹之诗此日好逑迨天作合虽女已许嫁足以行矣然母盍徃送止或尼之岂固为之绸缪盖有难于勉强幸迟嗣歳习卜令辰事重婚姻要与松萝而百世情通缓急尚希桃李之一家菲甚回奁防于副幅
　　代族孙霖为子灼出赘请期卢氏
　　二姓之合夙已定盟六礼之常节而行简是为古道实获我心伏承令女苹藻家风素习承宗之事而某男菊松门径粗知读父之书乃有夤縁欲谐伉俪律应季冬之吉筮从辛夘之良出赘为贫岂徒随于流俗因亲受教正有望于清翁
　　代王得淦为长子请期董氏
　　八闾为聨同饮龙溪之渌二姓合好夙有月店之縁旧谱犹香新盟愈侈伏承令女缕楼春好闲姆训以自严而某男緑幕夜长如师资之尚浅心固惭于非耦而相与者甚真念男婚女嫁皆欲及时而室迩人遐何如早结敬蠲筮吉亲御轮周冝其家人要为长子孙之地承我宗事庶副老舅姑之心
　　代前人为次子请期林氏
　　星舍飞纒曽借梅之光景月囊系足实开葭谱之夤縁况有里言相成嘉好伏承令女兰春犹浅已自有林下之风而某男某檠夜初勤不足称桂坊之裔心固惭于非耦面相与者甚真亦知男女本及其时若曰婚姻可权于蚤言归于我敬以请期兹未冠未筓且各受舅姑之训迨有家有室庶能尽夫妇之伦肃将菲仪防载藤副
　　代董声仲答孙氏请期
　　阀阅相求自是春风之桃李门阑多喜愧无贵气之芙蓉惟皎皎其古心因源源其夙好伏承某铿锵蓬海之赋绰有芳声而某女寂寞杏山之家粗因柔则得谐伉俪实自夤縁鼎来遗鲤之书过辱委禽之礼朱陈二姓之语当从今日以绸缪台明百里之间何碍片云之来徃
　　代吴竹溪为子定戴氏
　　问雪溪之津近在咫尺披月店之籍夙有夤縁尝请托于青鸾已言盟于素鲤伏承令女兰仙侣信得云英之风而某男艺圃晚生难与季方者伍妄倚蒹葭之旧复图瓜葛之亲幸齐眉之际笃于因亲荷同气之间賛其可妻遂谐嘉好实获我心投老于家惟欲生男而有室为翁之壻尚期小子之成人菲币将成副藤有白
　　代吴景年为子纳币求氏
　　父兄契好岂于一朝一夕之间男子婚姻定是载笑载言之顷所合者道何假于人伏承令女四徳俱全得亲戚之情话而某男某八吟无取乃门阑之素知惟相孚之甚深不自揆其非偶然纳采虽逾于九载而御轮姑缓于三周亦知愿有室愿有家其如未及筓未及冠今然后可冬以为期娶妻如何以承我事有义而已岂在其他
　　代回请期【兄弟同日娶】
　　男女以正当其可之谓时婚姻孔云与其奢也寜俭虽虚拘之非礼尚敬简之为冝兹承馈篚之将乃有迎期之约欲速成也能无从乎强令诫以妆梅所愧萧然行李兄弟式相好情有若于一家娣姒喜同归盟永谐于百世
　　代吴禔入赘戴请期
　　生男有室虽以壮而为期制礼縁情早成婚而亦可自念夫妻之既老要观子妇之相冝幸以聨盟敬庸亲迎及时以进后兰亭修禊之辰不日于归播桃实有蕡之咏将伸奠雁先趣临鸾
　　代董囘陈定日
</div>
    <div class="pagination">
<a href="本堂集_page45.html">上一页</a><span>...</span><a href="本堂集_page41.html">41</a><a href="本堂集_page42.html">42</a><a href="本堂集_page43.html">43</a><a href="本堂集_page44.html">44</a><a href="本堂集_page45.html">45</a><span class="current-page">46</span><a href="本堂集_page47.html">47</a><a href="本堂集_page48.html">48</a><a href="本堂集_page49.html">49</a><a href="本堂集_page50.html">50</a><a href="本堂集_page51.html">51</a><span>...</span><a href="本堂集_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
