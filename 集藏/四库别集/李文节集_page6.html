<!DOCTYPE html>
<html>
<head>
    <meta charset="UTF-8">
    <title>李文节集 - 第 6 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李文节集 - 第 6 页/共 53 页</h1>
    <div class="content">　　○类奏灾异疏 

　　题为类奏灾异事祠祭清吏司案呈节奉本部送司各处所报灾异例该年终类奏通查案呈到部臣等看得今年灾异委属频仍咎不虗生总繇人致赖　皇上□□□省顷者　圣政一新湛恩四暨人心皷舞天意可知惟愿　皇上乘此火然泉达之机益加扩充推广之力用人惟巳视民如伤举秕政而尽蠲期衮职之无阙仍勑中外臣工精白一心勿为身家之计夙夜匪懈共图明作之功省其燕会应酬以专精于公事去其躭延赔累以体悉乎人情弊蠹必清怨劳不避斯为元首明哉股肱良哉庶事康哉即有灾异亦如雉雊桑鷇不能为灾而况灾将自弭乎万祈　圣明留意施行天下幸甚臣等不胜云云万历三十三年十二月二十一日题  

　　○请罢采蟾酥疏 

　　题为仰体　圣心爱物之仁乞罢不急以全物命事臣部提督太医院因见每年端阳太医院官同圣济殿内臣往南海子采取蟾酥残伤物命甚多而此药主攻毒之方合用原少且坊肆间可随时取办不须采而有者查得万历七年该臣部题该司礼监太监冯保等覆奉　圣旨这供用药材等项该院倚借取用冐破侵欺弊亦不专在内且都不查究今后着照酌定岁额修合进用永远遵守每年终礼部□取用及进用过各数目详具揭帖进览其催取工食及通同铺商等项宿弊高价买补等项宿弊悉行查革有违犯的重治不饶内飞龙夺命等丹药应否用蟾酥还遵照古方修合毋得任意增添滥伤物命其余依拟礼部知道钦此臣等庄诵　明旨滥伤物命一言仰见　圣德好生虽微而昆虫曲加爱惜今丝纶具在每岁终进□　御览揭帖必援而叙之于题疏之前而历年端节犹有采取蟾酥一行恣意捕捉未免滥伤无乃失　圣主好生之意乎伏望　皇上俯察荛言勑下臣部行太医院停免采取如遇要用市买以充则物命所全巳多而　皇仁之所被弥广矣臣等不胜云云万历三十三年十二月二十三日题 

　　○覆郑世子辞国疏 

　　题为七乞　天恩俯怜衰病申要例正伦序封郡爵继亲藩以定万世公论事仪制清吏司案呈奉本部送内府抄出郑世子载堉奏前事等因奉圣旨礼部知道钦此钦遵抄出到部送司案呈到部看得名利人之所重辞让人之所难今即一阶半级缁铢尺寸之间方且恋恋不能割动色而争之多方以□之至有越分踰制昧心饰词而必欲得□□矣况临厚利乘便势而能非道不处惟义是狥汲汲然必求其心之安而后巳者此其人品为何如哉今郑世子载堉恳辞亲王疏至七上绎其词旨实以为见濍诬枉其生也既蒙　孝宗之矜释其没也又蒙　世庙之册印见濍之爵既复则见濍之子孙宜袭而载堉以见濍弟见??贡之曾孙佑檡之孙厚烷之子即接厚烷佑檡而袭其封不以还见濍之子孙而据其上于序未顺于义未安此载堉所以久逊不袭必欲改正而归之载玺也顾废置者业巳多年承袭者又经三世在载玺亦既相安无竞在世堉可厶居之不疑而累辞固逊老而弥坚不私其身不顾其子直欲与泰伯夷齐季札子臧之流后先媲节此殆　祖宗积德累仁之所孕毓　皇上孝友亲睦之所感动宗藩之中有贤如此安可不成其志遂其高哉查得载堉曾祖见??贡成化十年封东垣王至正德四年见濍诬废见??贡薨见??贡子佑檡始以侄进封郑王佑檡于厚烷袭封郑王而东垣郡爵以佑檡庶一子厚炯承封厚炯子载墽载墽子翊铠逓袭此其源委□□□□□□虽经复爵而未尝封则载玺今日之□□为□□进封以后子孙除一子承袭亲王外其余应照例授镇国将军不得觊冐郡爵而东垣一郡系见??贡原封在载堉为本等之爵若亲王改还载玺则东垣当改还载堉父子既受世子世孙之封无降封郡爵之义合无令载堉仍以世子载堉子翊锡仍以世孙翊铠仍以东垣王各终身俟翊锡身后其子应袭东垣王以接见??贡之统翊铠身后其子应另封以接厚炯之统但翊铠翊锡身终之前后不可预定有如翊铠之终在翊锡之后则翊锡之子不可无封又不可重封东垣此时似应另起郡名以封翊铠之子而以东垣归之翊锡之子庶无参差方为归一若载堉奏欲将载玺先袭盟津王代管府事听继王爵则臣以为不如截然一举而改正之既省转折之多亦成巳结之局但载玺即巳袭王本本原原不宜屈世子世孙以常礼况载堉年高德劭博物洽闻葛屦布袍萧然尘外载玺当以夷齐敬事之巳耳至于见濍见??贡长幼之序据奏及所取五宗结状臣等覆查玉牒册委为明白似应免其行勘第令管理为载玺具奏□封亲王则伦序既正明例允合而载淯得及□□在之年遂其求仁得仁之愿是亦　昭代天潢一胜事千秋万禩一美谭可以丹青治化照耀简编垂之不朽者也查得世子世孙例不支禄若载堉父子合无给与郡王之禄以示优贤之义破格之恩仍赐勑褒嘉树坊表宅以彰其美俾天下宗藩以及缙绅士庶有所观感而兴于仁让且以愧忮求躁竞隐忍贪昧之徒其所裨于世道人心良非浅鲜统惟　圣裁万历三十二年十二月二十五日题奉圣旨是 

　　○覆孔御史正士习疏 

　　题为士习日靡整饬宜新恳祈　圣明亟勑该部申明规制以振士气以裨治道事仪制清吏司案呈奉本部送礼科抄出福建道监察御史孔贞一题前事奉　圣旨礼部知道钦此钦遵抄出到部送司案呈到部看得士子一叨乡荐则身离乎黉序既考校黜斥之所弗加而足未蹑乎仕途又殿最激扬之所未及中间好修之士固不乏人而不自爱者亦往往有之如台臣孔贞一所云武断乡曲是□右之豪也嘱托行私是墦间之乞也违法取利包揽钱粮是市侩之事也把持官府侵害小民是虺蛇之毒也捏造歌谣兴减词讼是穷奇之奸也至于羣居赌博穷昼夜混良贱倾荡家产传染乡闾此其无行义之尤至者也盖台臣之述备矣而臣又每见贫士窭儒甫幸一举非绮纨不衣非舆马不出或赴春闱而驰传辄乘双舟每骋浪迹以抽丰不远千里骄盈奢侈猥琐卑污若而人者一得志于南宫俨然称制科俛而就官亦将民社寄焉而素行如此欲其恪守官方比迹循吏不亦难乎台臣所陈深裨风化合无照议容臣部移咨都察院两京行提学御史各省行廵按御史转行藩臬二司守廵二道将所属府州县举人查访其饬躬励行卓然不凡者奏荐揭荐其无行不检确然有据者监司开送廵按不许起文会试廵按密揭臣部并吏部某武断某赌博列名开注如其过犹浅能改图者姑与自新以观其后如其行止既亏前愆难盖不必怜惜也而臣又谓禁之以言未若惕之以事必重惩其巳着方可警其将来臣见万历二十九年浙江廵按御史马从聘参嘉兴举人马来远□世芳凌辱桐乡知县谢谏近日浙江廵抚尹应元参湖州乡官知县王德坤凌辱本府同知尚从试皆以干谒不遂横逆相加令人不堪至于弃印解官而去夫郡县有司乃朝廷所使执法治人者而一知县乡官一举人得而凌轹之则自此而生员而编氓亦皆以为可侮而无所忌惮既不知有守令将不知有朝廷此其关系岂为眇小而犹得及于宽政托之乎怜才坐令纪纲陵夷风俗頺败将不知其所终矣臣愚谓王德坤马来远锺世芳并宜黜革然后可以端士习肃人心整顿纪纲挽回风俗而天下乃不至于乱统乞圣明留意勑下臣部通行其德坤应否革职乞勑吏部议覆臣等不胜云万历三十三年七月初十日题十三日奉圣旨这本说的是士子一登乡书德业所基前途颇远猥自菲薄屑越名教何以望其将来除巳经处的姑不究外此后但有决裂行检自底不类的廵按查有实据开送礼部不许起文会试其果卓然不凡的许奏荐揭荐通行着实举行以端士习 

　　○节省驿递疏 

　　奏为赍　诏官多驿传宜省事比者恭遇　皇上诞育元孙诏告各王府及天下省直臣部该题□官二十员臣窃念驿传烦难毋论内使络绎即每岁册封及各衙门出差官员毂击肩摩不可胜计陆行有　钦差等牌面有槊钗隔路等执事有鼓吹有蓝旗此皆弥文虗器而所役巳多人矣而行李又多舆马又多其水行辄乘两舟用夫百数不问官之品秩即纳粟异途亦皆冐滥而折干之弊多起于打前跕之家人及护送之承差若以近日所闻犹有为人夹带者此不类衣冠所为尤臣之所疑而不敢信也士大夫读书观史自古所称惟是行李萧然一琴一鹤图书衣裳而巳况今到处灾伤民生困敝而不加体悉民何以堪又何以□夫城狐社鼠之辈也臣窃望此番出差官员一矫前习务从节省舟无过一只夫无过数十不携家者无过二十其牌面槊钗皷吹蓝旗前跕护送一切皆省袛用皂快五六名双锣前驱等威自明行辟自便即夜行索火亦无不应者往回如此后来丹封典试以及各差皆如此一则明士大夫清白简淡之节力挽頺风一则体驿递州县供应之难爱养民力且所赍捧者御书诏书所□告者地方北庶而能所过不扰其于　君命为不辱于吉□使事不为有光乎即狐鼠辈望之亦当敛戢矣缘今差官系臣题遣故敢僣言之伏乞　皇上勑下兵部都察院通行各差官并各地方抚按驿传道等官遵奉施行永为定规仍乞勑各衙门差可巳者巳之可并者并之其于民瘼不无小补臣愚不胜云云奉圣旨近来驿传烦苦委宜申饬这本有关政体民瘼着通行遵守该部院知道 

　　○请元旦朝贺疏 

　　题为节届履端忻逢庆泽恭请　皇上临朝受贺以承天贶以畅羣情事臣等伏惟万历三十四年正旦令节是惟　圣母甲子周而复始之期兼值元孙诞育克岐克嶷之候我　皇上百顺咸聚万福骈臻而且大沛甘霖新张化瑟天下熙熙如登春台驩呼之声载途尧舜之颂盈耳举朝大小臣工解颜动色顿释■〈木巳〉忧即当除夕一时景象人心和畅悦怿大兴累岁不侔咸谓臣等礼官今请尤须加勤非可仅仅于午门循行旧礼而矣伏望皇上正旦之辰特御文华殿令臣等文武百官恭觌天颜面致嵩祝一举累年久旷之仪大慰羣工久傒之愿片时临御似不为劳臣等举朝不胜云云万历三十三年十二月廿三日题 

　　○本章请罪疏 

　　奏为束躬待罪伏俟严谴事臣以菲材谬署礼篆本月二十五日为　徽号颁诏题遣官一本宜开日期臣一时但沿万历二十九年旧牍至于日期有失开写事体疏漏电瞩难逃乃其稿实臣经看非独司官之罪且大庆大典而谬误若所臣尤何以自解也如蒙重谴霜雪所及莫非雨露臣□□恩多矣臣不胜云万历三十四年正月三十日奏二月初三日奉圣旨巳有旨了李廷机日讲署部忠慎恭勤着安心供职 

　　○覆礼科议京考疏 

　　题为秋试将期功令宜豫敬循职掌参酌规条恳乞　圣明严行申饬以重大典事本年本月十七日内府抄出礼科都给事中邵庶等题前事等因奉　圣旨宾兴重典功令宜遵该部查议来说钦此钦遵抄出到部送司案呈到部臣等谨遵　旨查议得乡试考官两京用词臣其来巳久乃十三省用京考重内帘以复　祖制则自万历十三年历七科二十余年计其得人之效与乙酉以前相等其规条累经建白臣部题覆亦云备矣要之则如科臣疏首所谓主司得人则臧否明而人才盛此语尽之其分考官须用进士不足则取之邻省推官及本省府佐知县而不使日暮途穷与吏议玷缺之人得参其间此按臣责也若京考翰林原有四省旧额科臣则以见在员数之多寡酌量差数并各衙门相兼委用而慎选择以求得人稍早题以便候命此臣部责也其有窥计远差必行参纠则该科巳任之矣至于取卷不拘本房之额惟论文章试录但用士子之文不必自撰文体之正以传注为宗以五百字为限冐籍之禁当严之提学不当责之考官以上规条科臣所议皆凿凿可行者也而此外尚有末议可以助京考者臣因得而并陈之臣谓宾兴重典主考重任必自重而人亦重之必无可议而人之议亦无得而加焉夫驿递宜省即一船三四十夫足用也家不可因便而携原有禁也京皂猾书狡仆能作奸能扰驿递能需索门生不可带也途中即有名山胜地不可游即有故人不可接皆议端也科场有事宜有成规不必故与地主忤也内帘供役例有书办承差十五六人无用而难防不必纳也场以内人不得预吾事场以外吾不得预人事养重可也地方交际一切谢之似未为不可也中式门生之醵金而设筵具币犒我从人即一切止之亦似未为不可也若夫卷多日少一阅或有未尽一人或有未周落卷之覆定不可少但当尽数目覆庶遗□可□盖拔自主考尚有盛气而争者若止令各房互阅是为怨府为祸机智巧成风羣然一揖以套语数句了事耳而主考必欲经繇各房万一有言可为置辩之地不知到得辩时有证何益故凡言互阅皆是虗文必自阅而后可也臣之愚惟欲京考诸臣办一片忠心为国求贤得人报国勿以区区桃李俗念先置胸中则举动自当鉴别自精模范自端讥谤自消大典自光而行自久尤望　皇上天言特加训饬勑下臣部通行遵守其所关人才世道岂其微哉臣不胜云云万历三十四年二月十九日题二十三日奉圣旨乡试用京考乃祖宗旧制务要精加抡选使主司得人自无后议其余依拟申饬着实举行 

　　○闻言乞休疏 

　　奏为闻言揣分乞赐放归以全臣节事臣适接邸报见兵科给事中袁懋谦一本为庆典告成圣学方懋恳请　御经筵以勤顾问并简礼臣以襄巨典事疏内称臣清望臣不敢当其论臣数语无问有无当否要之大臣之义自不宜辩即前日御史王基洪一疏不指姓名词意含蓄又正直吉典方殷臣部无人虽当见几亦未宜急遽之会□□□典告竣矣懋谦之疏则直斥臣名矣臣才非□受自知其明且逾六望七之年尪羸疾病之躯真不足厕典礼之清华备经帏之任使懋谦所云有臣如此与无臣同者此言尽之伏乞　皇上悯臣衰老亟赐放归俾臣不玷班行苟延视息臣之感戴宁有涯涘臣不胜云云奉圣旨李廷机日讲署部才望素孚着即出供职不准辞吏部知道 

　　○乞休二疏 

　　奏为　主恩罔极臣义难留恳乞放归亟用人署篆以襄典礼事臣顷因人言具疏乞休杜门待罪本月二十四日接吏部咨奉　圣旨李廷机日讲署部才望素孚着即出供职不准辞吏部知道钦此钦遵臣就官房设香案望阙叩头谢恩讫臣伏念猥以菲才蒙　皇上拔握寘之讲帏委之礼篆臣疏庸愚昧过误常多辄荷海涵时形天奖即今言者诋臣为负乘为溺职而　皇上尚有才望之褒臣捧诵温纶感激流涕臣心存报主志在致身岂不欲濡忍就列推是廉耻士人之大节士人有廉耻而后天下有风俗臣身为大僚职居礼署既蒙疵议犹玷班行则臣无耻甚矣揆度礼义万□□留今吉礼举行臣不能奔走周旋义不敢以负瑕含垢之身辱隆盛希旷之典伏乞　皇上即放臣归亟用端方博大之人代臣署事庶部事不废典礼有光而臣节亦得全矣臣不胜云云万历三十四年二月二十六日 

　　○谢赐皇明典礼书并乞休疏 

　　题为恭谢赐书事臣等于本月初三日接得内阁传帖传出　圣谕览卿等奏朕知道了御览过皇明典礼书一本卿等存贮阁中又一本降与礼部用备议礼稽考成法谕卿等知钦此钦遵臣等谨焚香叩头领讫伏惟　皇上聪明睿知天纵之资加以博闻多见日新之学经曲旁通伦制兼尽即皇明典礼一书固非人间所有乃其观览精详采择特降瑶编令备稽考　圣心所以开发蒙瞶而贻将来者如此其周也臣等谨什袭珍藏奉为指南传之永久惟是臣某识见闇浅本不足仰佐圣明复被人言义难就列再疏乞休未蒙俞允伏乞　皇上亟放臣归□点用尚书侍郎以让典礼俾臣得免负乘之诮□□恭谢并申前恳臣不胜云云万历三十四年三月初四日题 

　　○乞休三疏 

　　奏为隆恩不能仰酬部务万难腼摄恳乞圣慈早放事念臣少而孤寒一贫至骨人言草茅臣并草茅而无之自受　皇上养育以来臣兄弟妻子饱食暖衣及臣之族无冻馁怨旷者每念臣微如彼而今受　皇上之恩高厚浩荡如此臣矢心励志亦欲少效涓埃臣妄自谓臣所为皆可对上言皆可与上知然而气质本偏涵养不足署部三载实积愆尤人之有言臣固自取臣是以揣分量力其疏乞休犹荷温留再疏未下臣矢思　皇上天恩岂有他物可以为报惟有为　皇上任事尽职而巳古人有言人臣安其位而后行其志臣自被论之日即不敢撰讲章亦不复进部臣身在巍阙心在丘圜袛为部更无人紧急文书犹有署押而精神巳散意念俱灰如被讪将去之妇人而犹忧梁笱供旨蓄不亦腼颜也哉况乡试京考定差即在四月此尤万分紧急者伏乞　皇上早放臣归亟点用尚书侍郎来署□事俾臣遂首丘之愿□部□丛脞之虞臣不胜云云 

　　○乞休四疏 

　　奏为乡试伊迩部务甚殷恳乞　早放不肖之臣　亟点用礼官以免妨悞事臣自被论具疏乞休谬荷　圣恩温留及再疏三疏候　旨未下臣葵藿之诚固切廉耻之念不轻尝谓禽鸟至微色斯举矣臣无避色之智巳受矰缴之加犹然不去真不如鸟用是白简夕闻图书朝朿自不进部巳将匝月每日间于官舍有所署押止是大不得巳不容缓之本章文移少可从容一槩停阁惟念乡试即在目前京考拟差臣部职掌臣今望轻蠛蠓心同鹿豕安能以瑕颣之人昏瞀之鉴咨询议拟了此一番大事不惟不能亦断不敢臣念及此益难迟留伏乞　圣慈早放臣归　亟将吏部所推尚书侍郎　点用代臣庶宾兴之盛典有光而部务之丛脞可免臣不胜云云万历三十四年三月十六日奏 

　　○乞休五疏 

　　奏为衰病不能就列恳乞　圣慈早放以全余生事臣自二月杜门迄今四月累疏乞休禾蒙允臣心摇摇如悬旌□臣犬马之年六十有□□其壮时即患内伤遗精下血口疮胁痛诸症两年来加以鼻渊脑漏积久不痊比苦焦烦前症并发耳鸣目暗怔忡健忘饮食作酸医药罔效盖弱禀衰年之疾非参苓所能扶且夕所能愈休语云陈力就列不能者止臣遭逢知遇感激　恩私岂不愿勉竭驽骀报荅　明主而自度其力则不能矣向犹以义当引退今病复难支用敢控渎　宸严丐兹残喘伏惟　皇上怜而放之俾臣得归田里犹可生全即填沟壑遂首丘臣亦当效衔结之报臣不胜云云万历三十四年四月初二日奏初七日奏　圣旨李廷机署管部事今当典礼之时岂可杜门不出着即到部供职毋得再辞吏部知道 

　　○乞休六疏 

　　奏为情迫病危万难勉强恳乞　圣慈即放以不悞典礼事臣累疏乞休顷以疾病再渎接得吏部咨奉　圣旨李廷机署管部事今当典礼之时岂可杜门不出着即到部供职毋得再辞吏部知道钦此臣之庸琐既为人厌薄荷蒙　圣主不弃犹以典礼督臣供职臣感激恩私袛畏严纶即□□呻吟而神魂巳飞越□南官之署矣惟是臣儒臣也久处　皇上卯翼之下一惊弹射两月邅回启处失常宿疾顿发本月初四日重感风寒手足如氷胸膈如焚呕逆眩晕至今不能粒食臣每见人服药往往为医所误臣今惟以生死听之造物而巳盖臣平居尝言士大夫壮而行老而休乘流则逝遇坎则止今臣年老矣而被论而有疾正当坎止之时若再淹留将为异物臣才非孔明时非汉室不必死而后巳可也臣久不到部部务停阁巳多今典礼及藩府册封岁贡廷试各省乡试急在目前而臣病若斯何能支撑必至躭悞臣不胜忧惧急迫乃敢沥血陈情骤应天听自知罪当万死惟祈　皇上怜臣放臣亟用人弋臣庶典礼不悞而臣犬马余生亦得全活臣不胜云云奉圣旨即今典礼繁重又当选差京考之期李廷机署部精详岂可坚求一去着遵屡旨即出供职毋得渎陈吏部知道 

　　○乞休七疏 

　　奏为婴病日深感恩增惕恳乞即准休致以全身名事臣屡乞休未蒙矜允本月二十二日接吏部咨奉　圣旨即今典礼繁重又当选差京考之期李廷机署部精详岂可坚求一去着遵屡旨即出供职毋得渎陈吏部知道钦此臣当即扶病望阙叩头谢恩讫夫以臣之猥琐不堪而　皇上许以精详督之供职此所谓人不知而天知之者也臣非木石宁忍忘恩衡命以去为高哉惟是臣之情有大不得巳者臣杜门三月伏枕一月有余矣犬马贱疾种种巳具前疏不敢重陈大抵膏盲沈痼药石难施即册封之典职当周旋恩赏之顉礼当谒谢而臣病巳不能出矣况目前京考部中政务而使臣以昏瞶呻吟了之床箦之上岂有不迷乱差错者不惟悞事亦必悞身然此犹就臣之病言也臣初仕时见三品京官引去者再疏而允即为体面至三疏鲜不允放上无溢命下无渎辞章疏希则无省览之劳去就决亦无濡滞之诮岂非上与下交为重乎今臣疏七上　皇上三留臣矣辞巳渎矣恩巳亵矣夫天下人才惟在成就苟能成就之虽贪位者亦幸完其名苟不成就之即勇退者不能伸其节风化所关　圣主所当留意而臣读圣贤书立身行巳自有法度前有典刑后有简册不待生而存不随化而亡其轻重又岂特□尺之躯而巳也伏乞　皇上察臣迫切不得巳之情即准休致臣荷　皇上始终成就名节不隳于末路躯命得遂乎首丘即生负栽培亦当死图衔结臣不胜云云奉圣旨讲官未备方劳远征见在左右者安可谆谆言去况当大比部事殷繁不准辞吏部知道 

　　○参东垣王长子疏 

　　题为藩封世系甚明改正纶音巳播乞斥妄奏以定天潢事本月初六日内府抄出东垣王□□□落一本为明大法劾大奸乞勑行查以申□□□奉　圣旨礼部看了来说钦此先是万历二十三年十月内同府抄出郑世子载堉一本为七乞夫恩俯怜衰病申要例正伦序封郡爵继亲藩以定万世公论事奉　圣旨礼部知道钦此臣等详阅载堉前后七疏言其曾伯祖原封盟津王见濍系简王第三子曾祖原封东垣王见??贡系简王第四子濍为兄??贡为弟简王一子二子殇绝濍该听继王爵因成化年间为妾母谗谮简王奏发高墙及　孝庙知其冤释放回府予之勑既殁而　世庙又悯其冤追封赐谥为恭懿王予之册印见濍既经复爵子孙理合袭封是以载堉父子虽受世子世孙之封而不能无违例越次之嫌愿逊亲王还归载玺自万历十九年以来十五年间七疏持久未决重违其求仁得仁之心今年踰七袠若再迟延必至遗憾臣等见其陈谊甚高情词甚切及考其世系甚真保结甚明取其勑书与追封所赐木雕金镀之册印尤确然可据臣等谓其事既迥异于争而其情又非涉于矫此泰伯夷齐之等伦昭代天潢之美盛不胜叹羡遂为题覆中□□□臣与司官参互商确至于累日数易稿而□□□如以载堉相爵本东垣王也则议俟世子□孙身终之后应袭东垣原爵又以常??洚父翊铠见为东垣王也则议俟常??洚承袭之日更为另起郡名又以世子世孙不得降封郡爵也则议俟终其身又以载堉父子既辞府事恐不能自赡也则议给与郡王之禄又以载堉高义卓越等伦也则议赐勑褒嘉建坊表宅以彰其美即于去年十二月疏上奉　圣旨是钦此于是行户部给禄米行布政司建坊勘合随于十二月内发矣翰林院撰勑书钦遣祠祭司员外潘士达赉往旌奖今年二月内行矣三月载堉以管理为载玺请封郑王并其嫡妻某氏封为郑王妃　明旨与一时请封诸藩同日下矣乃常??洚之疏胡为乎来哉臣就其疏折之其妄有五彼称见濍三世罪废庶人是徒执见濍未复爵之先而言者独不知见濍既追封赐谥则俨然王矣宁复称庶人乎其妄一也载堉自万历十九年上疏寂无言者乃经十五年七疏奉　旨后忽有此举其妄二也翊铠非常??洚父乎父出保结而其子以为非出父意其妄三也不言□□□之日而言于父方没之后其妄四也郑藩诸王诸宗皆以为然而常??洚一人独以为不然挟私逞臆不顾公论其妄五也其尤妄者以世子载堉之清修苦行河南人知之朝绅知之抚按其地者知之天莫不知之当世名贤尚有欲为立传者如常??洚之疏则诬夷为唔指熏为莸何无良心之甚乎大都有小人拨置草疏授之如人听讼师代写词状乃其中何语并不知耳然载堉所辞王爵原何与于常??洚而常??洚所以有此举者亦非无故彼见东垣议还于载堉一支□彼另起郡名如新造之邦他日请封不无厚费又东垣所有府第庄田随东垣以去则常??洚徒拥虗器袭虗名耳此诚人情之所必计而未知此中自有处法臣等以为载玺无王而有王失国而得国即拨府中赀财分予常??洚其丰约与东垣府第产业相当在载玺此时必无所吝则常??洚之利未尝不与郡俱存□□□面审载堉家人据称其主俭而易足如公子荆之居室颇能自立即东垣所有愿尽让常??洚绝不计较如此则常??洚之郡名另起而东垣之受享依然倘载玺又稍稍附益之不益加殷阜乎此两者在同姓可通融在常??洚可讲论在载玺载堉可议处在臣部可议覆而上则有　圣主以时庸展亲之德意调剂而平章之亦有何难而常??洚何乐乎有此一举挠成议违成侕坏天潢之盛事毁贤宗之令名臣以为无伤于人无益于巳而徒自□□□□□其德良可惜也臣等奉　旨看得事情如此伏乞皇上严纶特勑常??洚仍勑下臣部行该布政司转行长史司启世子载堉会同载玺通融议处停妥即为奏请定夺其另起郡名俟常??洚服阕如议施行庶义让者益慰其□而妄言者亦关其口□□人情庶乎曲当矣奉圣旨载堉恳辞王爵让国高风千古再见朕嘉尚不巳业有旨赐勑建坊用彰天潢之美乃常??洚突有此奏挟私逞臆好生不畏公论念系宗亲姑不究着遵前旨行其常??洚府第庄田等项待另起郡名之日载玺会同载堉通融议处务令得所尔部即为奏请定夺 

　　○覆张养蒙恤典疏 

　　看得山西廵抚李景元题原任户部右侍郎巳故张养蒙恤典一节为照本官宅心正直赋性刚方掖坦夙着风棱扬历雅多令绩至于东征之馈运尤资程督之勤劳即白黑太明要归义气而廉隅自饬终是端人固不以论列而有损者也合照例与祭一坛造坟安葬万历三十四年五月廿八日题六月初四日奉圣旨准照例与祭一坛造坟安葬 

　　○覆郭惟贤　恤典疏 

　　看得原任都察院左副都御史起升户部左侍郎郭惟贤修洁端方忠厚正直以陈言而落职讵谓赐环之可冀良是奇□寻遇事而抗章遑知□□之未温自甘再斥雅□人伦之鉴扬清激浊□□大计而众服其公出建全楚之牙节用爱人绝半点尘而人誉其守澹泊不渝于韦布名德克全乎初终惜其遽亡宜从优恤 

　　○催补本部右侍郎疏 

　　题为部务殷烦恳乞　圣明用人共济以重邦礼事臣以庸劣署部于今三年猥蒙　圣主恩深臣义当竭犬马之力即矻矻从事岂敢辞劳即硁硁执持岂敢避怨惟是臣切有求于　皇上而　皇上可以应臣之求而无难者臣为　皇上陈之臣惟凡举物者独举不如共举之轻也凡虑事者独虑不如共虑之审也诚聚三人于此有所商量拟议此未及而彼及之彼未觉而此觉之其事必周其过必寡即不得三人而两人焉譬如推车一推一挽辕犹不至偾也今臣部务不为不多矣而署部惟臣一人兼以既衰之候恍忽善忘多病之躯劳瘁辄发精神既甚短少帮衬又苦无人是以办理不前过误亦多间有采薪之忧则一署皆虗百务俱废矣臣思之思之但得一人同事弱者得扶瞽者得相犹可强□□撑不然必至颠挤陨□终不能以善息也盖前□臣尝疏求业蒙　皇上照纳而未见施行晨祷夕祈翘首跂足之日久矣臣今不避尘渎再申前恳伏乞　皇上将吏部前后所推右侍郎叶向高方从哲杨道宾黄汝良萧云举等内点用一员与臣共理部事庶寅恭有赖丛脞无虞此实　圣主为邦礼计不独矜臣犬马之疲劳而巳臣不胜云云万历三十四年六月初六日题 

　　○催分封府第疏 

　　题为分封大典藩府经营宜预事仪制清吏司案呈本年二月十一日　皇上以　皇孙诞生加上圣母慈圣宣文明肃贞寿端献恭熹皇太后徽号即于本月宣臣等至文华门接出　圣谕朕第三子福王出府成婚有年宜遵　祖训分封预建藩府合行事宜礼工二部会同议拟来看钦此臣等伏覩　皇上止孝止慈尽伦尽制一日之间尊亲之典方行分封之纶遂涣　大圣人作为不可思议无容赞决举朝臣工之所心悦诚服者也臣等随会议得堪建藩府地方河南之河南府许州山东之东昌府湖广之荆州府衡州府五处恭□□圣明裁定今既数月矣未知　穆□何方经如何日臣等查得潞府事体万历十二年五月初四日钦奉　圣谕分封维时部臣拟议上请随奉　钦定河南卫辉府即于本年七月降勑差官预建十三年二月兴工至十六年二月报完盖大典礼大兴作非从容岁月不能办也今臣等所拟五处道里风气似属相应然必　圣意先定一方奉有明旨而后差内监并工部司官同钦天监官往彼处地方会同抚按司道府等官躧看画图奏请定夺中间相其阴阳审其方隅或有所展拓开设必慎必精而府基始定基既定矣而后估计工料泒处钱粮估泒定矣而后买办本植烧造砖瓦料俱备矣而后兴工且年宅尤要相宜如南北之宅不宜子午之年载在历书皆应趋避工既兴矣迟之岁月而后讫工土木完矣黝垩丹漆又迟之岁月而后告成事焉告成有日而后之国之事乃可议期乃可择也似此计之岂能速成岂容不预况过此　诸王渐长又将分封一府甫成诸府偕作工役劳扰民力亦有所不堪诚念及此又安可不及时举行为将来众建地也此举原出　圣衷□臣叨礼官敢不将顺其□伏祈　皇上将前所拟地方即赐裁定勑下臣部工部次第施行臣等不胜云云万历三十四年六月初九日题七月二十一日奉圣旨府第着于河南河南府盖造 

　　○催补讲官并补右侍郎疏 

　　奏为直讲署部独力难胜恳乞　圣明用人共济事臣质本驽骀才最迟钝自万历三十一年承乏署部从来印官鲜兼讲读不期三十二年春　皇上命臣与臣周应宾同补日讲维时所讲止通鉴一书二臣分直及至去年应宾守制回籍臣以署部独讲至去年十二月　皇上命加讲春秋增补讲官三员臣仰惟　圣学日新讲员渐备臣可俟诸臣之至为辞讲之图越冬徂春　纶音未涣臣寻以人言乞休不进讲章者余三月臣蒙　皇上屡留感恩就列臣以为但署部事可矣而阁臣谓不宜以臣一人之故孤　圣主典学时敏之心皇上亦误谓臣之谫庸尚可聊代一时之匮遂于本月初六日再进讲章春秋通鉴一日两条今若干日矣尚书右侍郎久缺不补臣既以一身而独署一部之事讲员推□不下臣又以一身而□摄数人之劳左支右吾日无暇晷前疴未全脱体目疾又复见侵盖不惟才不能真力不赡也臣前疏请点用右侍郎时犹未讲亦谓此事无庸臣催今日久力穷万不得巳况疾病风波人所时有忽然而阴阳为□弹射再及岂不上妨　圣功下妨部务国家官制所以部堂必设三官讲幄常用数人岂徒事博置广延哉诚有不可得而省减者耳伏乞　圣明将前推日讲官并礼部右侍郎亟赐补用以熙　圣学襄邦礼然后使臣或专办事或专直讲以一职自效臣不敢辞臣不胜云云万历三十四年六月二十四日奏 

　　○灾异疏 

　　题为灾异迭来可畏修省不贵虗文宜励实心行实事以图消弭事祠祭清吏司案呈臣等伏见数年以来灾异之多不可胜纪臣等今亦不必详数即今年当春而京师旱春末而畿辅蝗二麦无收米价腾涌民生穷困天之示谴亦巳不轻乃本月十九日夜东郊雷击老槐雨下氷雹当初秋之时遽有此凝阴之气闻□东而南通州潞河莫不有雹则其所及颇广而□伤禾稼亦多矣故事每迩灾异则当修省臣部疏请　皇上必湳德音然上下之间竟鲜躬行之实每相戒以毋事虗文矣而未见其不为虗文也青衣角带数日矣而青衣角带之外未必能有所忧勤惕厉也自古言应天以实不以文盖天之聪明断非矫诈所可欺虗文所能动惟实心实事足以格之即以前数年地震之变几遍天下臣尝推测以为采矿伤残地脉所致自　皇上一罢矿而地以安宁即报震者少繇此观之则天文地理人事感应之际亦可知矣今臣等切谓今此修省不宜袛修故事仍托空言臣等伏望　皇上推罢矿之心自常赋外悉捐以予民可节者节可散者散当行者行当用者用当听者听当发者发又望　天言训诫中外大小臣僚务饬躬励行守法奉公夙夜精勒靖共尔位即于本衙门内悉心讲究何者当振刷何者当节省何者当裁革何者当约束自非大事得施行者施行可也原是旧规合申饬者申饬可也章疏可希议论可省要之不离实心实事而巳故臣先年疏内尝言凡便国便民必为□国病民必去夫使无□□一事不在便国便民则何时不修省又何必灾异而后修省也上下交修如此其实而天心犹不格灾变犹不弭则大禹所谓惟德动天子思所谓致中和天地位万物育者尽为虗语矣臣不胜云云万历三十四年某月某日题 

　　○参宗室冐滥疏 

　　题为查参违例请名乞赐究处并通行申饬以清冐滥以正宗潢事仪制清吏司案呈奉本部送内府抄出秦王谊漶奏据永寿等王谊???等启称镇国将军敬鐏等庶一子等五十一位各请名等因奉　圣旨礼部知道钦此臣等随查得秦王奏内敬鐏等庶一子等五十一位俱私婚滥妾所生及远年未经请名与未经报生者臣等俱巳立案出示晓谕讫为照王府名封奏到臣部查核法至详慎名则查玉册奏报如母封系远年则查红本及吏部稿勘合号数簿近年则查名封录及勘合号数簿一一查同而后题覆请名否则或另名或立案而不名矣封则复查玉册奏报母封及赐名日期远者查勘合子名等簿近者查名封录一一查同而后题封否则□□案而不封矣此何可以冐请亦岂可以幸得□□臣部能严于法之中而不能严于法之外间有长史教授五宗人等保勘不的造册不明朦胧作弊即臣部无凭摘发而事情终至败露以故臣等于去年五月内通行各布政司转行各王府令其自行检举设法清查盖重虞其冐滥而核巳然以防未然也今秦府之奏何为者哉婚封不载勘合妾媵不开奏选是明知其为私婚为滥妾也请名不注年岁报生全无影响是明知其为远年为无奏报也且敬銮一人耳请封疏内既有庶一子名谊□矣□又开庶一子以请名何其颠倒紊乱以至是乎连篇累牍尽属违□谩欺朝廷以图侥幸是何法纪也即秦王不反致详而各府郡王何得有此轻举长史教授又何敢以此启王也若从姑息人将效尤相应参究今乞勑下臣部将长史高荐廖惟俊教授杨可教重加罚治以为辅导失职者之戒仍乞　天语申饬容臣等通行各省抚按转行布政司行各　王府知会今后有仍前妄奏者轻则罚治重则革任决无姑息其有前项冐滥名封臣部无凭摘发者各地方官严行访查听□□首及许本宗长史等官检举免罪该布政司于□终类申报部要见清查检举过若干位明白开注以凭类题改正分别究处如地方官漫不经心长史等官怙终不举部科访出据实参奏庶冐滥之弊可革而天潢之泒可清矣然臣部于宗室名封一事比年以来振刷不遗余力查理不淹时刻宗室似觉称便而闻今所苦者顾在彼中盖诸藩工多贤亦能体悉但不胜其左右刁难勒掯以及长史教授常例之索宗室甚苦之而不敢言臣部即知之而不能禁并乞上天言饬勑下臣部行各□按如有宗室赴□□即行查实参奏从重议处则□清其冐滥又苏其困苦此乃　圣主仁之至义之尽古棠棣行□□风也天潢幸甚臣愚幸甚万历三十四年七月十三日题 

　　○辞吏部拟加恩疏 

　　奏为愚臣考满无状铨部叙拟非宜事臣平居常念　圣主之恩如天如地而臣所以报　圣王者曾无万分之一叨官叨俸不任兢惭顷以三品□年臣念令甲有考满之规既谓之考则有称职不称职平常三等听□义也臣赴吏部给繇□□以本月初九日引奏十二日遂蒙　圣恩令臣□职十三日复蒙　圣恩赐臣宝钞羊酒臣窃目考□历俸虽有六年而居无一善状以宜罢职之臣而复职以宜受罚之臣而受赐在臣为冐滥在　圣主亦为私恩矣不意今日又闻吏部有加官之请其疏昨日巳上臣闻之惊骇不觉汗浃夫大臣迁陟必经会推必出　钦点方且辞避而莫敢当傥考满可升将廷推为赘况六年与九年不同如臣者论劳则无劳可录论望则其望最轻不知□□何见而为此请盖前引奏之□□闻其疏内有应升一语巳出臣意外矣而该部绝不相闻似爱臣而未知臣亦未知所以善用其爱也古人有云知臣莫如主臣辄敢为　皇上言之伏祈　皇上俯鉴愚情臣更有何觊惟是俾臣得安分守义上之圣主不厌其贪求次之造物不忌其多取则臣幸滋大臣感滋深矣臣不胜云云 

</div>
    <div class="pagination">
<a href="李文节集_page5.html">上一页</a><a href="李文节集.html">1</a><a href="李文节集_page2.html">2</a><a href="李文节集_page3.html">3</a><a href="李文节集_page4.html">4</a><a href="李文节集_page5.html">5</a><span class="current-page">6</span><a href="李文节集_page7.html">7</a><a href="李文节集_page8.html">8</a><a href="李文节集_page9.html">9</a><a href="李文节集_page10.html">10</a><a href="李文节集_page11.html">11</a><span>...</span><a href="李文节集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
