<!DOCTYPE html>
<html>
<head>
    <meta charset="UTF-8">
    <title>南轩集 - 第 25 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南轩集 - 第 25 页/共 29 页</h1>
    <div class="content">　　刑成不变君子尽心明动丽止象着羲经所存曷先其恕之云自尽于己以察其情意有所先则弗敢成见虽云独亦靡敢轻幽隐之枉是达是申毫厘之疑是析是明俾尔寡弱无有或困于尔强慝靡訹靡遁及得其情又以勿喜古人于此恕有余地我铭于斋意实在兹嗟嗟来者尚克念之
　　蒙斋铭
　　番阳余端蒙请予铭蒙斋至于再三予未有以言也它日因有感于果行育徳之义乃为之辞曰
　　乾坤既画八卦是生八卦相乗万象以明下坎上艮其卦曰蒙其蒙伊何源泉在中泉之始萌其行未达虽则未达而理孰遏君子体之于以果行黾勉躬行动畏天命泉之始萌其势则止止乃日澄源源遏已君子体之于以育徳笃敬不渝静保天则惟养于中大本攸立惟敏于外达道攸饬内外交修相须以成乆而有常则能日新我铭蒙斋敢越斯义惟言之难实以自厉凡百君子有观于斯毋忽乎近尚其懋之
　　虚舟斋铭
　　詹体仁辟斋于便坐属予名以其虚且长也则题之曰虚舟他日体仁谓予曰漆园之説道而离吾无取焉耳在易之中孚利渉大川乗木舟虚将于是焉体之予叹其善思也则又为之铭
　　心本虚理则实应事物无辙迹来不迎去不留彼万变我日休行斯通险可济孚豚鱼贯天地曷臻兹在克己去其窒斯虚矣
　　主一斋铭
　　成都范文叔以主一名斋予嘉其志为铭以勉之人之心一何危纷百虑走千岐惟君子克自特正衣冠摄威仪澹以整俨若思主于一复何之事物来当其几应以专匪可移理在我宁彼随积之乆昭厥微静不偏动靡违嗟勉哉自迩卑惟勿替日在兹
　　南劒州尤溪县学传心阁铭
　　乾道九年知南劒州尤溪县事石既新其县之学复建阁于学之东北买书五千巻藏之其上而命工人绘濓溪周先生河南二程先生之像寘于其中使学者得共朝夕瞻仰焉新安朱熹为之名曰传心之阁而又以书请铭于广汉张某某窃惟念自孟子没圣学失传歴世乆逺其间儒者非不知尊孔孟而诵六经至考其所得则不越于诂训文义之间而已于圣人之心所以本诸天地而措诸天下与来世者盖鲜克渉其藩而况睹其大全者哉惟三先生生乎千载之后乃能攷诸遗经而得其不传之妙以相授受然后六经之言羣圣之心全体大用晦而复明如日之中万物皆覩呜呼盛矣某愚不敏夙向往焉敢以建阁之意命名之说洗心拜手叙而铭之铭曰
　　惟民之生厥有彛性情动物迁以隳厥命惟圣有作合乎天心脩道立教以觉来今孰谓道逺始卒具陈俾尔由学而圣可成邹鲁云邈章句有师一经皓首语道则迷惟子周子崛起千载熟探其源以识其大立象尽意阐幽明微圣学有传不曰在兹惟二程子实嗣其徽既自得之又光大之有浑其全则无不总有析其精则无不中曰体曰用着察不遗曰隠曰微莫间其几于皇圣心如日有融于赫心传来者所宗有屹斯阁尤溪之濵翼翼三子绘事孔明俨然其秋温然其春掲名传心诏尔后人咨尔后人来拜于前起敬起慕永思其传于味其言于考其为体于尔躬以防其归尔之体矣循其至而尔之至矣道岂异而传心之名千古不渝咨尔后人无替厥初
　　顾斋铭
　　广汉张某名华阳宇文绍节之斋曰顾且为之铭人之立身言行为大惟言易出惟行易怠伊昔子聿思其艰严其枢机立是防闲于其有言则顾厥为毫厘之浮则为自欺克谨于出内而不外确乎其言惟实是对于其操行则顾厥言须防弗践则为己愆履薄临深战兢自持确乎其行惟实是依表里交正动静迭资若唱而和若影而随伊昔君子胡不慥慥勉哉勿渝是敬是保
　　读书楼铭
　　醴陵丁明发请于某曰家有小楼为羣从讲习之所敬求其名某以读书名之而因铭以告
　　洪惟元圣研几极深出言为经以达天心天心煌煌圣谟洋洋有赫其传惠我无疆嗟哉学子生乎千载孰谓圣逺遗经犹在孰不读书而昧厥防章句是凿文采是事矧其所懐惟以禄利茫乎四驰其曷予暨嗟哉学者当知读书匪有所为惟求厥初厥初惟何尔所固然因书而发尔知则全维诵维歌维究维复维以泳防勿肆勿梏维平乃心以防其理切于乃躬以察以体积功既深有其明逈然意表大体斯呈圣岂予欺实发予机俾予自知以永于为若火始燃若泉始达推之自兹进孰予遏若登泰山益高益崇维理无形维经无穷嗟哉学子盍敬念兹以是读书则或庶几
　　葵轩石铭
　　张子铭葵轩之石于以出入观省焉
　　正尔衣冠毋惰尔容谨尔视听毋越尔躬尔之话言式循尔尔之起居式蹈尔庸敬尔所动毋窒其通贞尔所存毋失其宗外之云肃攸保于中中之克固外斯率从天命可畏戒惧难终勒铭于石用儆尔慵
　　笔囊铭
　　司马文正公贮笔黄囊又红管笔一枝今藏太史范氏文正亲题其上实治平中赐物淳熈六年敬铭
　　厚陵之赐文正之泽传之方来见者改色笔端吐辞谷粟万世岂惟改色公心是继在昔魏公世保其笏谨哉斯藏惟德其物
　　周奭砚璞铭
　　靡饰于外含章在中以时发舒翰墨之功君子观象于以蓄德韬其光芒惟贞靡忒
　　箴
　　主一箴
　　伊川先生曰主一之谓敬又曰无适之谓一嗟乎求仁之方孰要乎此因为箴书于坐右且以谂同志
　　人禀天性其生也直克顺厥彛则靡有忒事物之感纷纶朝夕动而无节生道或息惟学有要持敬勿失验厥操舍乃知出入曷为其敬妙在主一曷为其一惟以无适居无越思事靡它及涵泳于中匪忘匪亟斯须造次是保是积既乆而精乃防于极勉哉勿倦圣贤可则
　　四益箴
　　先君晚嵗尝大书四言以诏枃弟曰无益之言勿听无益之事勿为无益之文勿观无益之友勿亲枃受而藏之惟谨先君既没之九年则以请于某曰伏自惟念大惧无以承先君之意既以四益名堂愿兄追述其义将列之坐右朝夕儆戒以庶几乎万一某奉书而泣退而为箴以告之
　　若古有训听徳惟聪闻过以改闻善以从匪是之闻则为无益謟言溺心奸言败德嗟哉勿忘敬共朝夕卓尔有定听斯不惑朝夕之间何莫非事事所当事是为君子惟欲之动则乱于为营营何益扰扰孰知止之有道当收放心曷喻其工履薄临深异説害道我则弗迩浮文妨实我则弗贵而况末俗骫论俚辞当絶于前勿乱于思潜心圣贤愽攷载籍闻见之多于以蓄德大伦惟五友居其一我观昔人敬戒无斁以狎而比以顺而同徳惟日防友亦曷终必端尔心忠信是亲神之听之终和且平
　　賛
　　汉丞相诸葛忠武侯画像賛
　　惟忠武侯识其大者仗义履正卓然不舎方卧南阳若将终身三顾而起时哉屈伸难平者事不昧者几大纲既得万目乃随我奉天讨不震不竦维其一心而以时动噫侯此心万世不冺遗像有严瞻者起敬
　　濓溪先生
　　于惟先生絶学是继穷原大极示我来世
　　明道先生
　　于惟先生防其纯全天理之掲圣学渊源
　　伊川先生
　　于惟先生极其精微俾尔立徳循循有归
　　于湖画像賛
　　是于湖君英迈伟特遇事若然如箭破的谈笑翰墨如风无迹惟其胷中无有畛域故所发施横达四出虽然此固众人之所识也今方袖手于湖之上尽心以事其亲而益究其所未及则其所至又孰知其纪极者耶己丑夏广汉张某书于湘中馆
　　书伊川先生易传复卦义賛
　　天地之心其体则微于动之端斯以见之其端伊何维以生生羣物是资而以日亨其在于人纯是恻隠动匪以斯则非天命曰义礼智位虽不同揆厥所基脉络该通曷其保之日干夕惕斯须不存生道或息义则无害敬立义集是为复亨出入无疾
　　观虎丘劒池有言
　　湛乎渊停其静养也卓乎壁立其自守也歴四时而无亏其有常也上汲而不穷其用不胶也其有似于君子之德乎吾是以徘徊而不能去也












　　南轩集巻三十六
　　钦定四库全书
　　南轩集巻三十七　　　　　宋　张栻　撰墓志铭
　　少傅刘公墓志铭
　　公姓刘氏讳子羽字彦脩世为京兆人八世祖避五季之乱徙家建州曽祖太素赠朝议大夫祖民先任承事郎赠太子太保再世以儒学教授乡里考韐任资政殿学士赠太师諡忠显公以门防入仕宣和未忠显帅淛东盗发睦州陷诸郡直抵越越兵不满千而盗且数千公以主管机宜文字佐忠显募民守卒全其城入为太府簿迁卫尉丞忠显帅眞定复辟公以从女眞兵至围城数匝父子相与死守部分方略多公之谋敌不能防而去名闻河朔间除直秘阁忠显率兵入援京师与敌战力屈死城下方是时为国死难者盖鲜独忠显之节甚白公痛家国讐耻之大义不与敌共戴天免防以秘阁脩撰知池州改集英殿脩撰知秦州未行召赴行在所除御营使司参赞军事时太上皇帝即位三年苗传刘正彦甫伏诛有平冦将军范琼拥兵入觐琼在靖康变故中附讐逆乱知枢密院事忠献张公与公谋诛之张公召琼诣都堂公叱缚之致于理懐敕榜出抚其众曰所诛止琼尔辈皆御前军也众顿刃应诸悉麾它军顷刻而定忠献益竒公及领川陜宣抚处置使遂辟公参议军事公雅意欲图敌念关陜要地而张公一见相知非偶然者遂不辞而从宣抚司至关据秦州号令五路防闻敌窥江淮议为牵制合五路兵进至富平与敌遇我众不能支敌乗胜以前宣抚司退保蜀口官属震恐有建议当保防州者公曰议者可斩也宣抚司岂可过兴州一步系关陜之望安全蜀之心收散亡固壁垒以为后图则可与张公意合公单马直抵秦亭分遣腹心访诸将所在时敌骑四出道阻不通将士无所归忽闻公在近宣抚司留蜀口乃各引所部来防军复振公命骁将吴玠栅和尚原守大散关敌不敢逼绍兴元年夏始聚兵来攻玠败之秋复来又大败之俘获以数万计宣抚司徙治阆中公留关外防军上知其劳除徽猷阁待制明年玠以秦鳯经略使戌河池王彦以金房鎭抚使戌金州二鎭皆饥而兴元帅过为守备闭闗塞褒斜二鎭病之张公亟召玠彦议事皆愿得公鎭兴元乃承制拜公利州路经略使兼知兴元府公至之日尽弛其禁通商输粟二鎭乃安公谓彼用骑兵利冲突在我当先栅要地以劲弓弩待之蔑不济者且以是约二将独彦颇易公之説是岁十二月敌由商于犯金州正月至上津彦出不意逆战不能却遂焚金州退保石泉公遣将驰告玠玠曰事廹矣当亟徼于险诸将不能办我当自行不然是负刘待制即越境驰一日夜凡三百里中道少止公移书曰敌旦夕至饶风岭下不亟守此是无蜀也公不前某当往玠即复驰至饶风敌急攻数日死伤如积更募死士犯祖溪关以入出玠后玠还汉中公与玠谋守定军山玠惮之遂西公退守三泉从兵不及三百与士卒同粗粝至取草木芽蘖食之遗玠书曰某誓死于此与公诀矣玠得书泣其爱将杨政大呼军门曰节使不可负刘待制不然政辈亦舎节使去玠乃从麾下自仙人闗由间道与公防于三泉敌防骑甚迫玠夜视公方酣寝旁无警何者玠曰此何等时而简易乃尔公慨然曰吾死命也夫何言玠泣下复徃守仙人关公独留为壁垒于潭毒山上下六日而成又数日而敌至中夜斥堠将遣人报曰敌至矣诸将皆失色入白事公曰始与公等云何今冦至欲避耶下令蓐食迟明上马先止战地据山角坐胡床诸将奔至皆泣曰此某等驻军处而公先之耶岂可使敌矢伤公即争代公处顷之复有来报曰敌退矣乃还方敌入梁洋蜀大震宣抚司官属争咎公有为浮言相恐动请徙治潼川军士闻者皆怒公力为书为张公言某在此敌决不能越无为轻动摇张公用公言乃定敌遣十五辈赍书与旗来招公及玠公斩其十四人令一人还曰为我言于尔主来战即来我有死何招也先是梁洋官私之积公悉已徙置敌无所得粮日匮前后苦攻死伤十五六渉春已深疠疫且作遂遁去为我师掩击及堕溪谷死者不可胜计敌之去四月也其余众不能自拔者悉降凡十数栅敌之防失盖莫甚于此役方是时敌中大帅撒离喝兀术辈垂涎于蜀日夜聚谋所选士卒千取百百取十其战被重铠登山攻险毎一人前辄二人拥其后前者死后者复被其甲以进又死则又代之如初其为必取计盖如此惟公与张公恊心戮力毅然以身当兵冲将士视公感激争奋卒全蜀境公还兴元分遣官吏安集劳来凡溃卒之乗时怙乱山谷间者悉捕斩以徇自是兵势日振方更恢逺略然张公己困于防公亦寻被罪矣是歳除寳文阁直学士四年责授散官安置白州始吴玠为偏将公竒之言于张公张公与语大恱使尽防诸将卒得玠力至是玠上疏纳节赎公罪士大夫多玠之义而服公之知人明年还故官奉祠时张公相矣召公赴在所又还集英殿脩撰知鄂州权都督府参议军事宣谕陜蜀朝议欲合诸道兵大举公自蜀还歴诸邉尽得虚实谓且当益缮治广营田以俟时朝廷欲遂用公顾亲年浸高力请归养以徽猷阁待制知泉州泉素难治畨商杂居公下车肃然无敢犯有事渉权幸者立论奏厘正之亡何张公去位言事者观望论公复责散官安置漳州以郊祀恩得归防江上择守起公为防江安抚使知鎭江府敌兵至公建请清野尽徙淮东之人于京口塡拊得宜人情不摇谓枢密使张俊曰异时此辈入境飘忽如风雨今更迟回是必有它意已而果欲邀和及遣使来揭旗于舟大书江南抚谕公见之怒夜以他旗易之翌日接伴使索之甚急公曰有死耳旗不可得及其归遣还之境外张俊以公料敌及治状闻有防复待制和议成公谓宜及无事时讲脩淮汉守备厉器械治舟楫其言甚悉宰相秦桧忌之讽言者论罢复以祠禄归十四年十月二日遇疾没于正寝享年五十积官右朝议大夫以子贵赠太师娶熊氏赠福国夫人再娶卓氏赠庆国夫人子珙克世其家后复以忠义识略被今上眷遇尝为同知枢密院事识者不以刘氏三世宦达为衣冠之盛而以忠义相传不替愈大为家国之光淳熈四年珙为建康留守病且革自力作书与其友张某以铭公墓为属某盖公所从忠献张公之嗣子也奉书而泣且无所从辞于是取公弟子翚旧所状行实掇其大节次第之如此惟公慷慨自许毎有捐身殉国之愿当事之难众人惶挠失措公色愈厉气愈劲遇事立断凛不可犯尤长于兵料敌决机殆无遗筭得将士心皆愿为尽死其为政发奸摘伏若神所治不畏强御而天性孝友恂恂接人乐易开口见肺肝轻财重义缓急扣门无爱于力振人乏絶倾赀倒廪无吝色姻亲乡防昏防悉任其责辟家塾延名士以教乡之秀子弟吏部郎朱松疾病以家事托公筑室买田居之舎旁教其子熹与己子均卒以道义成立平生再贬徙处之怡然不以介意而其许国之诚则至于没而不懈也呜呼伟哉公以是嵗某月某日于崇安县五夫之原某之为铭盖后公没三十有五年也公孙二人学雅承务郎学裘尚防孙女二人长适将仕郎吕钦防未行铭曰寒沍凛洌乔松挺节人危反侧志士秉烈允毅刘公孤忠嶪嶪国耻家讐刻骨泣血誓不同天心焉如铁缚袴从戎思奋其伐敌方鸱张闯蜀门闑纷纷鄙夫缩避一辙惟公矢谋克赞于决身当兵冲横遏力折众骇失色我怒贯发骁将突兵怙以奋发北师力穷麕走竭蹷迄全蜀疆如器无缺伊人是恃岂险难越不宁蜀全闗辅可挈投机于征以冀日月巧言害成健手孰掣空令父老谈説啧啧和戎议兴公膺如噎守臣举职妖旗莫揭归卧于家忠愤曷泄呜呼中年竟陨此杰嵗逾再纪精爽森列嗣德有光公志益晰我为铭诗追勒其碣
　　吏部侍郎李公墓铭
　　淳熈三年九月庚戌秘阁脩撰知防州兼防路安抚使临川李公以疾没于州治之正寝五年其孤巩以同郡曽李貍所状公行义来请某铭平时盖钦公之为人且在广右与公相望仅再嵗接公行事为详既不克终辞乃叙而铭之公讳浩字德逺一字直夫家本建昌人其徙临川方再世曽祖之遇祖玩皆不仕考彦以公赠朝奉大夫公自防入乡校崭然异常儿未冠有文名中绍兴壬戌进士第是嵗秦熺挟宰相子以魁多士同年多往见之或拉公行毅然卒不往调饶州司户参军以归连丁内外艰中间为襄阳府观察推官仅逾年及免先大夫防调全州州学教授改监行在杂买场门实二十七年之冬时秦桧盖死矣明年主管刑工部架阁文字改敕令所删定官论者争言秦桧时事无巨细一切更改公白宰相执政蚩尤五兵李斯篆茍便于世亦不当以人废方桧在时公义不为之屈及其身没事变所论乃如此则公存心平实盖已可见矣又明年改秩除太常寺主簿寻兼光禄丞轮对首陈无逸之戒且论宿卫大将恩宠太过婴儿过饱恐非其福太上皇帝感其言宿将旋就第自桧扼塞言路士风寖衰及太上总揽万机激厉忠谠而余习犹未殄朝士多务缄黙至是百官转对公与王十朋冯方查籥胡宪始相继有所开陈闻者兴起太学之士至为五贤诗以述其事然公自是亦不安于朝请祠以归主管台州崇道观今上即位之嵗以太常丞召至阙首论圣学以为人主务学则其余嗜好无间而入矣时忠献张公督师江淮而宰相有异议者从中多所沮抑公引张仲孝友之诗及仁宗用韩琦范仲淹诏章得象等故事祈戒谕朝廷同寅共济俄兼权吏部郎官御史尹穑附宰相汤思退以公故尝为思退所知欲扳引共挤忠献于是荐公及对乃明示不同之意思退穑皆不乐逾歳始正除吏部员外郎兼皇子恭王府直讲其后宰相召同为郎者四人欲有所进用最属意于公公不发一语明日同舎皆迁公如故其在王府多所禆益且因事以及时政书之于册几上或见之王亦爱重公它日公补外累年以归王闻之欣然谓僚属曰李直讲来矣盖公之诚意有以感动也为郎逾年防淛河水灾诏郎官管职以上条时政阙失公叹曰上忧劳求言此岂可失也即日奏书指论近密且并及宰执奉行台谏迎合百执事顾忌畏缩之罪反复数千言近世论事倾倒剀切未有其比闻者皆缩颈上优容曽不以为忤而执事者忌之甚白外补得知台州州有拣中禁军五百人朝廷置训练之官其人贪残失众心不逞者乗间谋作乱露刃立堂下公曰若等欲为乱乎请先杀我众色骇曰不敢乃徐推其为首者四人黥徒之迄无事公仓卒应变坐折奸萌闻者益叹儒者诚有用于世也天子以为能除直秘阁并海有宿冦乆不得公募其徒自缚以赎罪即得其渠魁未几召还复为故所居官初公在台有豪民郑宪以赀给事于权贵人之门为一郡害防奸利事发械系死于狱尽籍其家徙其妻子至是权贵人者教其家讼寃且诬公以买妾事言者用是挤公它日宰执将进呈文书同知枢密院兼权参知政事刘珙越次奏李某为郡疾恶太过获罪豪民为其所诬臣考视其本末甚白上顾曰守臣不畏强御岂易得耶珙曰士气不振乆矣若更沮李某是终不复可振矣上问章安在珙袖出之遂留中不下而大理观望权贵人犹欲还其所没赀并以为台州议刑太重上亲批其后曰台州所断委得允当郑宪家赀永不给还流徙如故公乃安明年迁司农少卿时朝廷和籴米凡八万石而董事者有所凭恃贱籴湿恶以欺没官钱户部不敢诘公视事即奏请下有司治大理附防听户部以支为盘公力争曰是非徒惠奸且亏军食上是其议防大理奏结它狱上忽顾辅臣曰棘寺官当得刚正如李某者为之已而卿缺又曰无易李某遂除大理卿兼同详定一句敕令故事寺狱空上表贺公独不奏先是公在司农时尝因面对陈经理两淮之防至是为接伴使还奏曰臣亲见两淮可耕之田尽为废地心实痛之条画营田便利甚悉且并谓近日措置邉事甚为张皇一时诞谩之徒言敌势衰弱踊跃自奋甚者为剽攘以桃境外此何益徒有害愿戒将吏严禁防无速近功无规小利日与大臣脩明治具固结人心持重安静以待敌衅公之意以谓主上英明有大有为之志执事者所当奉承讲究为务实经乆之计以卒成圣志廷臣中诞谩者但为欲速之说而其茍且者又欲一切不为适足以害逺谋玩歳月故再三条陈营田便利以为是恢复根本之防在今日所当汲汲而为之也上毎改容嘉纳宰相方议遣泛使公与辩其不可至以官职訹公公怒以语触之且力求外以直寳文阁知静江府主管广南西路安抚司公事命下之日尚书郎有入对论择帅事者上欣然顾之曰如广西朕已得人矣李某也又谕大臣曰李某营田议甚可行而大臣莫有应者公至鎭勤于民事郡旧有灵渠通漕运且溉田甚广近嵗颇堙塞公命疏治之民頼其利立石以纪邕管所覊縻安平州其酋恃险防横聚兵谋为邉患公遣单使开心见诚谕以祸福引赦使自新即日叩头谢过焚撒水栅受约束前帅建议于宜州境南丹州置买马场朝廷用其议下经略司公力争其不可遂止众谓南丹买马之议若行其为广西生事取衅有不可胜言者非公言之力朝廷亦未悉其利害如此也朝廷又令市象于交趾公复力争及公去经略司竟往市交趾遂因此驱以入贡所过为扰人始服公之明治广二年召还入对论俗不美者八其言曰陛下所求者规谏而臣下专务迎合陛下所贵者执守而臣下专务顺从所惜者名器而侥幸之路未塞所重者亷耻而趋附之门尚开儒术可行而未免有险诐之徒下情当尽而未免有壅蔽之患期以气节而偷懦者得以茍容责以实効而诞谩者得以自售上嘉纳之且询所谓诞谩之人公以实对翌日谓宰相曰李某直谅遂擢权尚书吏部侍郎时政府有怙宠窃据者又有附之同升者从臣中又有为之役者公之造朝已甚侧目且巧为语以钩致公皆厉色辞以拒之于是相与谋使言者论以公谓寘之近列必变乱白黒未及正谢而罢是嵗冬提举太平兴国宫明年夏防州路以缺帅闻上顾念公乃除秘阁脩撰以宠其行部有思州亦羁縻也其守田氏与其犹子为贰者不恊且起兵相攻亲草檄遣官谕之二人感悟防血家庙尽释前憾邉以妥安盖与广西安平州一律公之为谋大抵欲以诚意销患于未然也在鎭逾年以疾请祠改提举隆兴府玉隆万夀宫命未至而公没矣享年六十有一积官至朝奉大夫监司奏公尽瘁其职以死特赠集英殿脩撰公之在抚州金溪县归德乡灵谷山之原娶饶氏封宜人后公八月而卒子男四人巩脩职郎潭州司理参军肃迪功郎潭州益阳县主簿蔚将仕郎遵未仕女六人长适奉议郎知袁州萍乡县事王谦次适降授迪功郎前湖南安抚司准备差遣曽撙次适乡贡进士姚彬余未嫁孙四人孙女三人有文集奏议王府讲议藏于家公少时力学为文章及壮嵗更留意义理其仕于朝慨然以时事为已任见政有缺失用人有憸佞忠愤感激所言多切至生平不事表暴未尝勉强色词故不知者多以为傲或以譛公上曰斯人无它在朕前亦如此非为傲者也小人惮之谋所以害公者无所不至独頼上终始照见保全之其为郡奉法循理律已甚严自岭右归装无南物视其奉养自为布衣至侍从未尝有异风望整整人不敢干以私然以是故恱公者少不恱者众及闻其死则识与不识皆叹息曰奈何失一正人盖以天资质实不徇于外而涵养浑厚不以利害动心故遇事有力奋发忠言无所回挠所谓古之遗直者若公非耶铭曰
　　士或不竞枉尺直寸以同为和以怯为巽垂绅立朝噤莫肯言就有欲言亦弗究宣谓予有待实则患失曽是诡随乃曰弗激此风流行非国之福不有君子孰振孰笃我观李公披腹敷陈反复无隠心乎爱君众骇缩颈君则容之媢恚实防聚而攻之是保是用惟天子明匪天子明臣言曷伸嗟哉若人古之遗直我作铭诗以诏罔极












　　南轩集巻三十七
　　钦定四库全书
　　南轩集巻三十八　　　　　宋　张栻　撰墓铭
　　工部尚书廖公墓志
　　绍兴九年诏以延平廖公为御史中丞方是时宰相秦桧当国谋为植党固位之计欲假台谏之力斥逐异已者公先亦为相所荐及居言路偘然守正无所承望毎因奏事论君子小人朋党之辨反覆切至相遣人风之则答曰有言责者不得其言则去枉道狥人非吾志也防有故从官尝委质叛臣之廷以与相有姻故归自北境除资政殿学士提举醴泉观使奉朝请公显奏其恶愈触相怒又尝从容建白愿起旧相之有人望者处之近藩重鎭相闻之曰是欲寘某何地耶公以言不行上章乞归老改工部尚书其继公为中丞者受风指劾公上念公忠直俾以徽猷阁直学士奉外祠其明年迄致其事于是廖中丞之名重于天下公讳刚字用中顺昌县人曽祖讳隐祖讳丕以公故赠承务郎考讳懋任朝请郎累赠通奉大夫三世皆以淳质自守孝义相传乐善好施为乡党所亲依公治家有法资禀静厚济以涵养自为布衣时尝从其乡人故谏议大夫陈公瓘防又尝从侍讲杨公时问学故其后立朝行已具有本末盖非偶然者初登崇宁五年进士第歴县主簿州判官录事参军教授凡五任改秩调漳州司录就除国子录擢监察御史时方争骛于进取公足迹未尝及权门已而以亲老引外得知兴化军靖康初以右正言召未赴遭通奉君忧服阕又以工部员外郎召以母疾辞防剧盗起旁郡乐旤者相煽县之官吏悉逃去乡民扣公门求活公以信义徧喻从盗者使反业既而复有群盗自旁县来据井络杀掠人势炽甚部使者且以檄属公公遣子迟入贼中喻以祸福其渠领素闻公名旬月间相率从命余党悉散遣先是朝廷遣制置使将重兵来玩贼不时讨及闻公既抚定则欲攘其功遣偏将规图伤害至则执迟注刃于颈公不为动卒悔谢而去除福建路提防刑狱公事未几召为吏部员外郎迁起居舎人以抚贼事増一秩公曰以此受赏非本心也卒辞之上方向儒学公奏帝王之学不当如文士所为愿去末学之无益专务正心诚意以福天下除权吏部侍郎兼侍讲奏乞罢遣高丽使又条陈屯田便利皆切当时事宜迁给事中遭内艰服阕还闼旧职时绍兴四年也朝廷旌别淑慝推究章惇蔡卞迷国本末追贬其身且召其子若孙不得官于朝于是章杰自郎官出知婺州章仅自寺丞提举江东盐事公封还诏书谓如此岂足以示惩有防悉与之祠明年迁刑部侍郎初公之曽大母享年九十有三大父享年八十有八皆及见耳孙余亦多夀考累世以华发奉养公旧尝名堂曰世防谏议陈公播之声歌士大夫从而为诗者甚众缉之盈编至是祈以所当迁官赠大父且曰臣逮事大父教以忠孝念无以报因述家世事始末上嘉叹而可之宰相忠简赵公方务推广上孝爱之志遂以世防集进奏曰陛下以孝治天下凡人子之欲显其亲者莫不曲从固知陛下念亲未尝少忘今复览廖氏事迹伏惟圣懐不无感叹上它日谓公曰观世防集诚人间美事也其书至今人间乐传之又明年以乆在朝列力请外除徽猷阁直学士知漳州郡人素以侈靡相尚昏葬例逾制公下车首立条约且亲为文以训告之风俗为变在郡二年应诏上封事乞早以建国公正皇子之号大略谓惟诚足以动天地感人心今意虽有属而名未之正恐未足以慰幽显之望是岁以年将七十请谢事时已降诏防矣诏书趣行至阙则有中司之拜首奏臣职在搏击奸邪当思大体若乃捃拾细故矜一得于狐兔之微则非臣本心又奏经费不支盗贼不息事功不立命令不孚及兵骄官冗之弊盖不一其原则在于一人之身若意诚心正以临照百官则是非不紊邪正洞见天下之弊可次第而革矣又奏人君之患莫大于好人从已若大臣惟一人之从羣臣惟大臣之从则天下事可忧矣又论当逺佞人且劾从臣中为佞之尤者时大将恃功希恩所请多废法公随事论列至于四至肃然知畏凡公奏论皆本于诚实务先大体践其初言类如此方是时善类倚公少安至所言渐广卒为时宰所挤去自公之去言事者类皆承望而搢绅窜逐者相继矣公谢事三岁以十三年正月壬寅没于正寝累官左朝奉大夫封顺昌县开国男诏以中大夫告其第是歳十二月壬申葬于其居溪之南凤山之原从治命也娶张氏封淑人子四人长迟尝任朝散大夫知邵武军后公二十七年卒次过今为朝散郎前知梧州次遂承议郎前知化州次蘧朝散郎广南西路提防刑狱公事孙男十五人诸子遇郊恩累赠公少傅公自少时居母谢氏防已有闻于乡党长事继母陈氏以孝谨称抚育其弟甚恩先世旧产尽推以与弟及犹子居家俭约虽贵不改寒素居官以清简率下不事威严人服而从之平时不观无益之书不为无益之文盖其所存毎贵于实用躬行而已某为儿童侍先公忠献旁侧闻公之名及添广右帅事公三子适皆为郡于所部而其季又为朝廷选用以使防来治于桂暇日求公奏议读之削藁之余仅有存者一日愀然以公墓志铭为属某自念晚生其何敢任而请愈力顾不得而辞于是首着公之大节而次第其平生如此实淳熈四年冬十月盖去公之没三十有四年矣铭曰廖氏之先家于太原唐季避难瓯闽是迁惟闽之廖自公而着岂以其位惟德之故公之清德壮老一节持身立朝氷玉之洁人搴其华我掇其实躬行是尚如汉万石靡慕于宠靡挠于势进无隐言退不茹愧谢事于家而名益崇惟其守道是以亢宗有宁其宫公则命之溪山所环后则宜之奕奕其后孔蕃且昌克念其徳以笃不忘
　　王司谏墓志铭
　　乾道已丑岁某被命守严陵驱车入境俯仰其山川而想子陵之风咏仰止之章且意夫人才代出当不乏也既视事则进长老诸生而问近世乡先生大夫之贤者则得二人焉曰谏议江公司谏王公皆以风节论议显闻于世为乡里所重已而司谏公之子今筠州史君来访予又得从问其父事甚详恨未能与严之人表而出之也越三年予屏居潭湘之上筠州走书以清江刘清之之状来请铭公墓以予曩日之所敬固不得以荒陋辞也乃叙而铭之公讳缙字子云王氏系出琅琊晋司徒导南渡始家江左其后有居睦州桐庐者曰朐封仕唐为和州刺史生肃清主簿淘淘生梁乌程丞耕耕生周明州衙推仁镐因家于明而处者为严州分水人公逾冠游大学中崇宁五年进士第调歙州司法参军议狱以忠厚称移池州石埭令断讼民服其明方田法行旋以不实罢而石埭之民请以公所均为定用荐者改宣教郎知婺州浦江县神霄宫初建观望者竞为侈费邑当置下院独取之逺乡仅以充数而已主者加诘公曰朝防不言城内外县境有观而舎之吾非违御笔也辟监杭州盐仓临安县市易务知温州永嘉县调监池州永丰监丁内外艰防邑人翁漆乗乱聚众剽新城令不以时应盗益炽新城求捕且急令遽调松村保甲以谋不素大扰吏惧莫知所为则以告公行义素为乡里所信即日挺身徃谕已而县得漆与其二子诛之众乃定苗傅刘正彦南遁有诏起复公部松村民丁追之公以终制辞焉大驾在永嘉从臣有以公应诏权吏部郎官方移跸草创之际公请许诣选者得以阙自言而为定其宜士无滞留而官不旷废以论事忤宰相出知英州时二广多盗郡有土豪公縻以职秩结以恩信得其死力所捕致无不克宜章贼尤炽公纵谍者谕以利害他日贼过郡境以俚语戒其徒曰无犯吾佛曹成蹂践湖南为岳飞所败走桂而东破连州众号数万广东大震科调纷然公独如平时客问所以然公曰吾州无兵无城冦至但当登谯门谕之以祸福否则以死继之处之既定故寝食甚安耳寮属请退保公曰吾守土吏也退将焉徃卒以静鎭全安一境御史循行上公治行第一有防迁官秩满令人对防朱丞相胜非当国虽故乡监官至都堂亦使趋庭自列公顾不肯胜非怒敌方在邉拟公至滁州朝议皆言王公忤范丞相去之南荒今方来归又置之北鄙何邪改知防州召为金部员外郎旋以选知温州加直秘阁陛辞之日大常谓公未得去朝廷即拜监察御史既谢擢殿中侍御史时绍兴五年五月也公首陈正纪纲严法守明赏罚立军政广储蓄厚风俗冀为经乆之谋且援古事以申讽谕曰晋武平呉天下既定何曽语其子曰吾毎宴见未尝闻经国逺图此亦今日之忧也因言汤以七十里而有九有之师惟仁足以得天下之心夫岂以地之广狭势之强弱哉而书之言曰栗栗危惧若将陨于深渊惟汤畏天保民此所以天下归之虽狭而广虽弱而强也于是东南大旱而江湖为甚公虑所以振防之者如伸枉滥寛击累禁科敛缓逋负免谷税通籴船瘗殍者其论奏甚备而尤所拳拳者以常平之法名存实废借兊之不拨还支移之不收纳此所以坐视防荒而莫之捄也至推其本原则愿诏大臣以燮理之事饬清躬以脩省之意论极剀切六年二月迁右司谏公言听忠言于艰难之时易受直言于平定之后难况冦讐未殄愿毋以目前暂无事而忽刍荛之言又因对言明皇即位之初焚锦绣珠玉于殿前厉精政事以致开元之治及侈心一动穷天下之欲以致天寳之祸非初之难而终之难也陛下忧勤恭俭图济中兴徃岁金翠之禁自内庭始天下风靡而近者库藏供瑇瑁坑冶采青绿未必以为器玩设饰之用然恐下之人妄意好尚缘类而至愿深戒明皇之失终始惟一以永无疆之休上为之改容嘉纳六月临安地震公言地震驻驆之所岂非天心仁爱着隂盛之戒邪女子小人外域盗贼皆隂类也女子小人则逺之外域盗贼则备之恐惧祗畏以应天心此先哲王所以中兴也又言陛下纂承十年于兹频岁丰稔仅足粮饷一有小歉民已流移盖耕者寡食者众军政未立国用未节故也谓宜诏大臣参酌祖宗旧制与毎岁出纳之数而均节之抑侥幸以靖众志薄税敛以寛民力为乆长之计上幸姑苏军屯淮上逆贼骄雏方肆陆梁而主帅有慢令不赴机防者公请奋周世宗我太祖之英防以励其余又言今所与共济艰难复大业者二三大臣耳或出而总戎或处而秉轴交修政事之间进退人才之际谋虑有不相及则初意未必尽同茍无私心惟其当而已蓄疑败谋理必不可愿戒大臣俾同心同德絶猜间之萌恊济国事公以大臣不和为忧比终岁再三言之至谓执政间有于敌兵南向之时倡为抽军退保之计上则几误国事下则离间宰臣言尤至切又言军兴以来多为一切之制今盗贼粗定上下内外宜守成宪而旧弊之未革者如官资之转行过犯之改正差遣之审量皆用特防废定法逺方监司守臣措置自肆奸赃抵罪鞫治既白或不行法止从轻比若此类纪纲不立法令不信虽宵旰焦劳未见可以为治也张俊营第建康广袤占民居公请密敕俊自还之内侍李琮童贯壻也恩防复许其仕公言梓宫未返天下痛愤忍令童贯壻再仕乎所言多采用兵部尚书吕祉护诸将于淮上公请于都督府属官中选知兵者助之谋议且留军中抚循训练通将士之情未几郦琼叛祉死之先忠献公时为宰相台谏议以择帅不善为责公曰司言责者独不任其咎乎且以是进退大臣非知大体者也既而章交上公独论刘光世屯淮西士卒数万惟王德一军忠勇敢战余皆骄惰自肆不可用也一旦以德踵光世之后郦琼等惮其威严诉于朝既为之改命而召琼等赴行在乃懐疑贰相率北去则潜为此谋有日矣张某引咎求罢方防秋之际二大将又入奏而朝无宰相无乃未可乎章再上不报求补外复以直秘阁知温州先是日食之变诏求直言台臣有语公者曰上任我辈言路而外求直言建此议者必懐奸公曰日食求直言故事也岂以台谏而废及是又讽公曩赵丞相之去我二人不击故不迁今台谏媒孽右相势已摇吾与君遂言之则同升矣公正色拒之至是反劾公观望欲为后图公闻之笑曰吾老矣不愿目前之利乃为后图不亦左乎坐落职奉祠公在言路知无不言毎谓人才实难多事之际尤宜为朝廷爱惜以故不専弹击而惟论安危利害大计与所以启悟君心者上尝称公中正不阿得谏臣体它日言事者有不称上曰王某论事可思即复直秘阁知常州淮上戍军经从有攘民羊及诬民为盗缚之去公追得民与羊于舟中独不得军士姓名贻书诮主帅卒以三辈狥河上闻者服焉防有故从官归自敌中盖尝仕敌国据吾京邑而为之守者过郡公恶之不为礼力求见公面诘媿之而宰相秦桧与之亲厚归而泣诉桧怒十一年春以公主管台州崇道观州人惜公去以为循良之政前人莫及也州旧有河贯子城达于仓后或堙塞公请于朝开深以便输至今頼之退归几二十载恬然自乐也积官左朝奉大夫既告老以郊恩赐三品服二十九年六月己酉与亲戚笑语如常时语其家人曰心中无一事时至可行矣夜分而逝享年八十七九月甲申葬于县之分水乡茅山之原公天资忠厚事亲从兄诚意笃密子孙侍侧燕居笑谈必寓以训敕治县八年囚无瘐死者去官人思之不忘雅不喜求请及公之存子孙悉从吏部选无诣堂者其行义尤为文定胡公翰林学士朱公所知皆尝论荐于朝刘清之曰尝得公遗书所谓霜台谏垣藁者合九巻读之累日深惟既徃之是非易定而当时之毁誉难公也观前辈奏篇至毁誉之际虽元祐忠贤犹惜其是非之未定焉而公书手迹具存系以时日皆可依据至所尊信必天下钜人所排黜必其自絶于善人之类者非唯当时迨今实然而后知公之所言盖有见于中非茍然也配詹氏赠左光禄大夫良臣之女赠硕人后公一年卒子男二人日休右承议郎权发遣筠州军州事日勤左朝散郎权发遣处州军州事女四人长适右迪功郎邵希仲次适左朝散大夫翟次夭次适右迪功郎詹焕孙男四人瑑右从政郎玼珙皆右迪功郎珌未仕孙女六人曽孙男女十一人铭曰
　　士或逺实浮华是滋凡厥言行曷据曷依观公平生惟实之务陈言谏省质直靡嫮有所毁誉皆心所安乆而益信是则为难其在郡邑悃愊平夷惟其有常去辄愈思其在闺阃孝友融怡岂惟其家乡党是仪子陵之山千古苍苍清芬不磨惟公之藏





　　南轩集巻三十八
　　钦定四库全书
　　南轩集巻三十九　　　　　宋　张栻　撰墓铭
　　防州路提防刑狱张君墓志铭
　　君讳棁字仲山于予为从兄寔同高祖予家自唐岭南节度使由曲江徙长安国子祭酒由长安徙成都再世高祖讳文矩早捐馆舎夫人杨氏挈孤依外家于汉之緜竹今緜竹之张皆自高祖出也君曽祖讳绚祖讳钧考讳注俱隐德不仕考以君升朝恩封承事郎致仕累赠正奉大夫君未冠逰乡校贡京师入太学为内舎生预国子荐靖康之难间关归故乡就类省试登绍兴二年进士科已而丁内艰免防游东南值先丞相忠献公督师江上辟君主管机密文字以军事入对改承奉郎湖冦平用幕府功迁宣教郎以亲老丐归授潼川府路转运司主管文字秩满成都府路制置使席公益辟干办公事未数月丁正奉公忧服阕通判参州又通判防州未赴权四川緫领所拨发舩运至防才两月以台檄权知忠州还防秩满通判峡州丁所生母太硕人忧差知资州未及赴服阕知荣州改知蜀州秩满入对知隆州中道改洋州歳中除利州路提防刑狱公事又徙防州路再歳请祠有防令入奏行次荆渚得请主管台州崇道观即日西还以疾没于巴东享年七十有四积官至朝请大夫君资禀淳茂于势利泊如也方忠献公督师君在幕府入对论为国当先自治当上意忠献且器之而君顾以亲老力引归已而忠献去国为时相所忌并与族人抑之君以资考连得倅贰率逺次且愈下不屑也其自蜀州入对上即位之三年方留意牧守访问再四贵近有欲见之者迄不徃授小州而归晚被召命而祠请已再三上矣平时官情大畧如此其为政大体本于忠厚爱民不茍其职而不为赫赫名利之为州三面阻涧悬絶数十仞自北山引水入城承以木溜杂泥滓牛马饮民以为病君至始以陶易之甃三井以潴之为宇以覆之题其额曰惠民至今頼其利是时提举司欲以它郡置场贸茶君谓郡并边毎歳以茶之晚生者易蛮马今为场使夷人知茶味必得此而后市则将何辞论再三议卒诎其摄事緫幕益昌大水军储并江不没才数尺君身当其冲督役夫日夜筑治廪以完乃请徙置高原今南仓是也其在忠州之歳又防大水入郛郭君先期令民徙虽州治亦以舎计口予食亲抚存之民頼以活忠素雕弊独以盐课禆歳用君防一歳用度出入以其余代下户输上供银数千两人尤德之其在蜀州州素苦重额累政积负緍钱总赋者方务聚敛督趣急如星火君视民力困不忍剥取宁以身受责总赋者遣其属至郡钩考微隐首校公帑籍迄无一毫私独劾君首议抗拒为诸郡倡朝廷察见始末使寛期限以补总赋者迄无如之何郡有大辟狱具而君独疑其赃未得一夕梦至何处若神祠者有大书疑字惊而作曰必是狱也审究之果主家绐囚以不死使之承追逮遂服盖其恻怛之诚虽梦寐不忘也时北边方用兵总赋者议调西州民转饷君谓有三不可西州赋重于三路不待调夫民力已疲矣自蜀至利役夫徒手走千里始得负粮而行又千里乃至西和古人以为千里馈粮士有饥色今且倍矣独奈何且劒利调夫一人之费为钱八万西州道逺费必倍以一夫十六万钱计之直米五十硕古人以三十钟致一硕为困民今以五十硕致六斗之粟利害又相絶矣卒寝其议一路頼之其在洋州异时逋户反业得贷牛出租于官合诸州累欠至三千余硕总计者用为实数以给军边民至破产不能偿君列其事于朝悉得免郡歳受民租总赋者輙对籴以给军先时民输一石以七合为羡其后并縁十倍之至是又欲以七升为额君曰作法于贪其弊将可穷邪力沮止之其持节利路兴洋间多营田与民田错官军怙强为扰田且多荒君上其事于宣抚使请令民亦得佃耕农谷用以广蜀饥流民至关外者甚众按视振给且广粜以平谷价使皆得食知枢密院虞公允文时为宣抚使毎咨访以事君率正论一不及私再三为言成都路预借之弊朝廷非不申敕而迄不能止盖以诸郡例空乏无以塞责则巧为之计今不若尽攷其用度出入之实上闻而有以寛防之则预借可戢民受实惠矣其后诸州卒得蠲减实君发其端其在防路于狱事尤切切首下教禁戢四事拷掠无得过数系治无事逾律讯问必躬临疾病必以实合一路之狱凡六十有五禁囚百三十事令下才阅月以狱空闻者三十八所防恭两州合欠经制緍钱至二万七千有余君谓赦令之下有所蠲独此不得邪言于朝并他路得免其不急于催科而笃于厚民类如此亦异于俗吏所为矣君孝友恂恂防事正奉公甚谨中歳以来率妇子奉所生母曲尽其意居防以毁瘠闻治家有法度不事华饰不为戏言不忍言人过乡人尤亲且敬之不敢干以私待族党有恩视其尤困乏者推居官所得俸以给之女兄及族弟之女贫不能行君收抚嫁遣比君没哭之如父少长从忠献公公每爱其慤实时时从旁推扬蜀之贤士大夫而未尝以语人教子弟谆谆不倦每曰为人当植立贵势不可恃也居官当亷谨已欲不可纵也治家当勤俭众财不可私也此吾平生之所身履而以望于子弟者其所存亦可槩见矣君娶李氏先君卒累赠宜人四子皆业进士光弼以君防得迪功郎充四川提举茶马司准备差遣次光逺将仕郎次光裔光顔四女长适迪功郎房铎早卒次以癈疾不行次适何如川次适黎时雍皆为进士内外诸孙男女合十九人以淳熈元年十有二月甲寅朔葬于县之武都乡光弼等万里遣来请铭予惟念自防从先公周逰四方于宗族阙敬方君在忠献旁时予盖未省事也丙子之歳忠献在疚君来省侍于长沙始获从君语是歳忠献入蜀又获欵也顾其气象犹有前辈重厚典刑足以仪刑乡党使后生小子消浮薄之习不谓十九年间不复见君而君亡矣予既忧患之余念宗族日落棠棣脊令之诗实感厥心如此又何以辞铭曰
　　其德也器厚而不窳其蕴也椟实而不窭其用也泉泽而不淤其传以铭匪今于古
　　直秘阁詹公墓志
　　自顷国家承平日乆士大夫豢于宠利无捐躯殉国之志狃于宴安讳言兵事一旦戎马入中原相视愕眙不过为畏避偷生之计仗节死义罕有所闻至其谋国则以退怯为得筭事讐为全防风俗至此夫岂一朝夕之故哉然而其间天资忠义务为实用不汨于习俗有志于当世者亦岂无其人顾有而绌于时论又不克尽其用为可叹慨若詹公是也建炎初元公通判巩州北骑再渡河狙胁陜洛长驱至秦陇将及巩郡守假它檄去公即日合兵民七千人授甲登陴敌至城下大呼趣降公命以劲弩射之围合数重部分既定归与家人诀曰自国门直巩九郡皆不守吾守死矣竭家赀犒军谓其父老曰我已与家人诀尔当共助我皆感激争出金谷敌尽力攻五日不能破防公所乞熈河兵至与敌战杀其将三人遂遁去城卒全绍兴时苗傅等甫伏诛敌势凭陵诸将有愤激戮力之意有司顾以调度不给为忧防大飨明堂已下诏矣公时从招讨使慨然奏防大畧谓靖康之祸人神共愤乆矣今大敌在前国势不立与其崇孝飨之虚文曷若厉复讐之大义请停大礼悉以其费佐军督诸将分道攻守以慰祖宗在天之灵继志述事孰大于此事虽不行识者韪之丞相张忠献公督师遴选时彦首辟公掌机事剧贼杨么据洞庭奉檄先走鼎州度事宜所条上悉中机防方是时敌挟我叛臣日窥边诸将列屯淮汉幕府议军事曲折有非文檄所能传者必委公徃谕意析理防情无不切当盖公旧为河州士曹故将王渊为寨主捶将校至死郡守欲加罪公曰小校犯阶级是不可以常人论也卒免之王公感激平生事公如父兄张俊韩世忠始渊部曲也故其言尤为诸将所信忠献以是任之公善将兵事尝佐世忠解济州之围行至熈河闻北骑已南公曰卒遇敌进退何据当驻山阳以佚待之一战可胜世忠锐意不能从师至宿迁果溃自是愈心服刘光世之罢兵柄也尚书吕祉徃莅其军于合淝公已去幕府贻书忠献曰吕尚书之贤固为一时选然于此军恩威曲折卵翼成就恐不得与前人比兼此军今已付王德德虽有功而与其下郦琼辈故等夷耳恐有中不能平者愿更择其偏禆素为军中所亲附者使为德副以通下情忠献然其言未及行而郦琼以叛闻公明审有谋类如此自忠献去国和议兴公不复用有荐之于时相者时相方谋和亟恶言兵乃曰詹君而贤何乃乐从兵间耶嗟乎是岂知公心者哉及敌暂归河南地见大夫无可使则又谓公有守巩劳俾以使指徃关中时公年高矣亲旧争劝无行公曰朝廷名为抚旧疆吾虽老敢辞乎曰然则无以家行乎公曰人情危疑使者不以家行是重之也即日尽室引道间关入境延父老问疾苦布德意防敌败盟不克终事盖其慷慨狥义之意至老不衰其为人本末大畧如此所谓天资忠义务为实用不汨于习俗而有志当世者若公非耶而绌于时论不得尽其用以死则可不为之叹息哉予故特表而出之世之君子必有能辩之者公讳至字及甫严州人曽祖瑀赠正奉大夫祖询不仕父安学行为乡里所尊以累举恩仕为浦江簿赠宣奉大夫母太硕人余氏公中崇宁元年进士乙科授泗州推官河州推官徙士曹参军改秩监在京广衍仓通判潍州易南京留台通判永静军及巩州召未对除陜西转运使以亲老辞改御营平冦左将军随军转运判官主管临安府洞霄宫起为江淮招讨使司随军转运副使知常州改徽州辟州督府主管机宜文字以幕府功除直秘阁忠献将荐于上防太硕人有疾力辞归遭内艰服阕提举台州崇道观知处州言者希时相意论公与诸将善坐是罢起为永兴等路提防刑狱公事后复丐祠以崇道归绍兴十年以微疾没于其家之正寝享年六十有八初娶何氏两娶许氏俱封令人子男三人攸之仰之倬之并右从事郎孙光祖绍祖似祖兴祖昭祖女长适迪功郎潘渊明次适承节郎方守中次适承务郎王兴义是歳十月甲子葬于遂安移风乡新村之阳积官至左中奉大夫封建德县男公自幼沈厚寡言外朴中敏孝友尚义居太硕人之防乡党以为法育伯兄孤孙如已子孀妹来归为之区处生事儿女婚嫁皆得所宗族之贫无所给者曰于我衣食死于我葬以至外姻亦頼以济度量恢廓喜怒不形而人亦莫敢犯奬借后进闻一善若出于己有不善为之忧委曲讽晓之虽甚不肖亦知愧训诱子弟不欲伤恩反复谆谆不惮故凡其宗族与其乡之人生则相与爱敬病则合力祈禳终则至于流涕此岂偶然哉公于书无所不读读輙不忘务以躬行为主考论礼乐制度往往得经意尤喜推原歴代治乱得失之故蕴蓄深厚发为文章雅健追古其得意时操笔如风及读之虽宿致思者不能及其藁随多散失所裒拾仅得山集十巻詹氏系本南阳五代时有避乱来严之建德者实公始祖也其二子复徙遂安一居遂安之原至公凡九世一居新安之原亦同邑也自宣奉公纠族讲学而詹氏始多秀士及公益敦笃惧两原子弟世逺日踈乃立二老祠毎歳季春悉合其少长奉祀事已相与饮酒序亲爱以无忘厥初雍雍然也又为之立墓祭之式使后人世守之其尊祖纠宗之意甚备詹氏人才之盛抑未艾也公季弟曰棫仕为宗正寺丞于公盖同志者公之葬状公行事甚详而铭文未有所属后三十有四年歳在戊戍宗丞有子曰仪之今为广西转运判官与帅张某联事讲学相好也于是始以属某而某实公所从忠献公之嗣子也乃不克让为之论次如此而铭之铭曰
</div>
    <div class="pagination">
<a href="南轩集_page24.html">上一页</a><span>...</span><a href="南轩集_page20.html">20</a><a href="南轩集_page21.html">21</a><a href="南轩集_page22.html">22</a><a href="南轩集_page23.html">23</a><a href="南轩集_page24.html">24</a><span class="current-page">25</span><a href="南轩集_page26.html">26</a><a href="南轩集_page27.html">27</a><a href="南轩集_page28.html">28</a><a href="南轩集_page29.html">29</a><a href="南轩集_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
