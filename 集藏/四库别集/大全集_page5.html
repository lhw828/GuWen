<!DOCTYPE html>
<html>
<head>
    <meta charset="UTF-8">
    <title>大全集 - 第 5 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大全集 - 第 5 页/共 38 页</h1>
    <div class="content">　　望归操【哀周复子死于虎而作】
　　儿旦而出于山之麓兮儿夕不归在虎之腹兮我往无所榛蒙笼被谷兮嗟尔耽耽弗食我豕犊兮穴亦有子胡宁使我独兮
　　辞
　　望虞山辞
　　虞山峩峩兮出云油油胡敛其施兮弗雨九州下有蛟龙兮海波横流谁使子来兮从伯氏以游朝于隮兮望岐周国有祀兮又何求唐虞逝兮道阻修惭德兴兮干戈日休我思夫人兮心焉孔忧
　　放鹤辞【登支遁放鹤亭而作】
　　放鹤去当髙飞啄莫争鸡鹜食游莫近虞罗机云山海峤堪来往明月千秋待尔归
　　吊伍子胥辞
　　览勾吴之故墟兮灌莽郁其茏葱馆娃废而为沼兮岿伍胥之遗宫奚千祀而勿毁兮繄若人之死忠昔穷逋而渡江兮奋孤迹于羁旅旣入郢而雪耻兮又栖越而攘侮使彼吴之强大兮非夫子而孰为何夫差之自喜兮遽忽戒而荒娭陈昌言之悃欵兮实不忍视国之阽危众以子为叵信兮肆谗辞之诋欺夫岂不能全身逺适以自庇兮顾先王之旧德卒待陨而何言兮恨终不能悟君之嬖惑载鸱夷兮浮游魂惸惸兮在中流江神念子兮哀愤鼔洪涛于髙秋嗟君子之出辅兮孰不愿为伊臯使言从而志行兮致雍熙之陶陶何龃龉而多患兮惟重华之不可以屡遭鄂侯诤而就醢兮龙逢谏而见屠盖自古而有之兮匪夫子独罹乎此辜身虽殁而义安兮又舍是将焉适彼循黙而茍容兮宁获免乎泚额想子犹念夫故都兮或乗云而来归顾荆棘之多露兮应揽涕而歔欷余亦何为而感慨兮惧直道之坠也聊陈词而表烈兮亦邦人之志也
　　三言
　　梧桐园
　　桐花香桐叶冷生宫园覆宫井雨滴夜风惊秋鳯不来君王愁
　　三四言
　　王伯敬歌
　　舟初维琴始荐驿亭边夜相见歌宛转情绸缪解环佩弹箜篌歌易防情难歇江波寒堕明月绿壶再倾芳音欲违譬彼林鸟逢晨各飞罗衣沾霜城乌忽起明日相思孤棹千里






　　大全集巻二
　　钦定四库全书
　　大全集巻三
　　明　髙啓　撰
　　五言古诗
　　拟古【十二首】
　　纂纂墙下李芃芃陂中麦浩浩望逺涂悠悠思行客客行歳已盈纡郁伤我情始知失羣鸿不若求友鸎登山知天髙临流识川阻不遣怀同心那知别离苦别离不可久寂寞不可守自伤红顔子相思成皓首朝日如不晚行人防当返
　　其二
　　嵯峨云间楼俯视层城隂绮戸相洞开清飇拂罗襟上有离居妇哀歌抚琴不知中怨谁掩抑一何深初为郢中唱再奏邯郸吟不惜努力歌写作絶代音风吹落君耳万里知愁心曲尽思寂寥青天日西沈安得化彩鳯飞去巫山岑
　　其三
　　出郭见丘墓累累满山阿四海能几人逝者何其多封树日萧条狐狸走蓬科英灵无人吊牧儿暮来歌浮华一世中倐若飞鸟过生时不肯饮死没将如何
　　其四
　　离离白云翔悠悠清川逝天地如传邮阅人以为世良时难再得游乐咸阳中咸阳名都防衣冠集王公南山对魏阙嘉树何茏葱九衢十二城逶迆迥相通卫霍开上第车马争春风娱意勿自惜当至百年终
　　其五
　　东井不可饮威弧孰能张虚名竟何用千古同悲伤与君初结欢金石比中肠恩情忽乖分相望阻川梁闺门尚难越况彼道路长不如云中鴈回飞自随阳
　　其六
　　促织何啧啧空庭寒露白兰蕙辞故芳高梧销华泽闺中览物变感叹当此夕引领望逺人天河西南隔舟行讵离水针运恒依石君虽有弃捐妾心誓无易
　　其七
　　置酒北堂上欢言宴嘉賔嘉賔复为谁相过尽朱轮中庖炙肥牛登俎悉异珍左右燕赵姝罗绮骄上春清讴杂哀吹响激回高旻主劝客复酬中抱各以伸盛年易倾谢为乐愿及辰请看旧同游半作泉下人无为苦刺促长忧贱与贫
　　其八
　　美人一相见遗我白玉环上有双雕龙游戏在云间持此感深意佩结无时闲玉以比贞洁环以明不絶云龙永相从谁能使离别
　　其九
　　秋至众芳歇芙蓉独鲜妍朱华照绿水日暮凉风前采折难逺赠相看自婵娟孤艶岂足赏后雕良可怜
　　其十
　　明星烂东方北斗亦已旋独宿悲夜徂空牀借兰荃鸡鸣整环佩思奉君子筵君子行未归新妆为谁妍意疎觉去遥咫尺越与燕含情乏彤管何以写中悁君如绠上瓶妾若井底泉不垂汲引惠澄莹徒终年
　　其十一
　　人生一沤水所欲乃无涯志意苦未毕容华忽然衰天地有终坏谁能待其期聊为一日欢勿作千载悲神仙俱好饮得醉复何疑
　　其十二
　　黄鸟鸣春阳流芳满西园攀条日已暮怅惋不能言御寒必重裘渉道须双辕离居非君子何以解忧烦烦忧日已积佳期日已失思君如蓬莱可望不可即区区傥见察憔悴甘自毕
　　寓感【二十首】
　　天旋海水运日月驰奔辉不知此往来伊谁斡其机谅由任元气推迁不能违人生处宇内行止无定依唯当乗大化逍遥随所归
　　其二
　　鸡鸣一警旦阳乌已东升羣动纷自起各欲赴其生饥蠖土中出栖禽林外惊苍蝇一何微翾薨亦飞鸣人生信多故安得免营营
　　其三
　　盛衰迭乗运天道果谁亲自古争中原白骨遍荆榛乾坤动杀机流祸及蒸民生聚亦已艰一朝忽胥沦阳和旣代序严霜变肃晨大运有自然彼苍非不仁咄咄堪叹嗟沧溟亦沙尘
　　其四
　　美女生贫家光艶人未识远聘入楚宫扬蛾欲倾国朝游琼台上夕侍金舆侧奉欢拟千龄秋风失顔色衔恩归永巷贞意徒寂黙高高天上星堕作水底石人事尽如斯推移叹何极
　　其五
　　丛兰生路隅馥馥有奇香路隅多行人采掇成摧伤深林虽幽独秋至霭余芳托根在得所君子蹈其常
　　其六
　　蚩蚩此羣氓几人出其俦谁云抱智虑乃足资劳忧晨秣思远骋宵披务穷搜怀古复慨今百念纷相投胶扰得防间若与方寸仇安知广成子冥卧昆仑丘无营亦无想八表独神游
　　其七
　　大道本夷直末路生险巇杯酒出肺肝须防起相疑田蚡排窦婴赵高诬李斯倾挤不少假权宠实菑基凿井当得泉种桑防成丝祸福皆自致天道信难欺出亡无所舍千载使人悲
　　其八
　　志士徇功业贪夫诧轻肥亦有逃羣子矫矫与时违彼此更共笑不知谁是非达人体自然出处两忘机浮云游天表舒巻有余辉
　　其九
　　揽辔登太行遥望洛北州崤圅正西峙黄河复东流百城无遗堵云烟莽相缪朝作冠盖塲暮为狐兔丘昔人争此地干戈迭相讐当其得意时连陌拥鸣驺百年奄忽尽魂魄空来游曷见采芝叟冥栖无所求
　　其十
　　桃李初不语鳯凰岂长喧末俗矜辩议穷口祸之源所以国武子杀身由尽言妙哉无为训黙黙道斯存
　　其十一
　　人言异草木不若松柏夀欲于百年间辛苦图不朽形质天所畀名姓吾自取形名两未立悲我竟何有不能知我先奚暇恤我后遗臭与流芳冥然付杯酒
　　其十二
　　裋褐乗荜辂狐裘驾文车西门与北宫穷达一何殊彼达矜已智此穷媿身愚东郭发至言两惑各以袪厚薄有定命巧拙果谁欤归卧掩蓬室道存何所吁
　　其十三
　　驽马放田野志本在丰草偶遇执防人驱上千里道顾非乘黄姿岂足辱君皁负重力不任哀鸣望穹昊奈何相逢者犹羡羁络好
　　其十四
　　颓阳在川上蝉夕鸣悲嫋嫋风起波翻翻叶辞枝旷望天宇内泬寥此何时朱火已盈谢清商届其期览镜忽自嗟绿鬓生素丝万物有荣悴造化岂吾私
　　其十五
　　踯躅逺游子驱车上高山高山多陇坂悲哉路何艰其颠摩苍穹欲上不可攀日暮牛力疲前征未能闲双轮忽中摧一堕深谷间引领望黄鹄失路何当还
　　其十六
　　蜀琴有奇纹本是枯桐枝一弹舞鸾鹤再弹下灵祗曾持荐黄帝云中奏咸池弃置久不调流尘被朱丝终焉含妙响未始有成亏
　　其十七
　　达人贵全生外物等秋草顾此七尺躯即为万金寳昧者营所嗜弃捐不待老岂无室中资他人是来保何如饵金液长令鬓顔好
　　其十八
　　千秋取丞相一语悟君衷长孺多谠言白头摈居东人命有通塞主听无违从失如鱼去波得若云遇龙会合感冥相佳期谅难逢卞生未闻道无事涕沾胷
　　其十九
　　南山多浮云北山有髙树因风暂来依风回复飞去兄弟满四海几人此相遇握手交百欢分襟滋千虑踪迹不可常无为嗟去住
　　其二十
　　鸿鹄横四海鹪鹩恋蓬榛长松凌风烟小草亦自春各禀造化育逍遥适其真无将赫赫者下比栖栖人
　　咏隐逸【十六首】
　　向长
　　子平谢累辟雅志在隐居家贫或有馈取足反其余读易深自悟谓贱贵不如敕言嫁娶毕家事无闗余同好有禽生肆意相与娱茫茫五岳去孰得回其车
　　周党
　　世祖初厌武开观在东都使者遍岩薮旌帛召贤儒伯况亦暂起绡头诣尚书引见伏自陈始愿不敢渝周兴有耻食尧禅或羞污士固有本志圣主焉能拘范生乃见毁咄尔何其愚
　　王霸
　　儒仲有清节始一应征命造廷抗髙辞不肯臣万乗归来自耕野蓬藋掩门迳翩翩故人子相过容服盛一念儿曹羞客去卧如病赖有贤妇言不失初守正嘉遯遂终身清辉两相暎
　　梁鸿
　　伯鸾古贤人乃在杵臼间夫妇共守志逃名入深山凄凉五噫歌东出过帝闗齐鲁复荆吴长往遂不还为佣岂无劳顾已少外患终葬烈士旁高风邈谁攀
　　法真
</div>
    <div class="pagination">
<a href="大全集_page4.html">上一页</a><a href="大全集.html">1</a><a href="大全集_page2.html">2</a><a href="大全集_page3.html">3</a><a href="大全集_page4.html">4</a><span class="current-page">5</span><a href="大全集_page6.html">6</a><a href="大全集_page7.html">7</a><a href="大全集_page8.html">8</a><a href="大全集_page9.html">9</a><a href="大全集_page10.html">10</a><span>...</span><a href="大全集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
