<!DOCTYPE html>
<html>
<head>
    <meta charset="UTF-8">
    <title>敬业堂诗集 - 第 51 页/共 90 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>敬业堂诗集 - 第 51 页/共 90 页</h1>
    <div class="content">　　偕同年何屺瞻过古藤书屋时藤花方盛开赋呈杨玉符孙松坪两前辈
　　髙出檐牙又几层浓隂特比昔年増重揩雾里麻茶眼来对堦前老大藤一片黏须犹待拂千梢压架恐难胜祗应火急催新句莫谓先生病未能【时两先生皆抱防疴故云】
　　题学士侄栁边归院图二首
　　一条虹影亘长隄玉蝀桥边响月题缓辔不愁归路逺移家新傍
　　禁垣西
　　入直常先下直迟风条雨叶袅鞭丝自从
　　赐出飞龙廏【宋时翰林学士例赐飞龙廏马】不向东家借马骑
　　送刘雨峯出守真定
　　我初游学来帝京渔洋夫子官司成君时实助四门教相临以分称师生众中期许良独厚洒脱不用常格程过从往往得一醉叩发谈议交纵横感君磊落有真意怜我迟莫方成名五言投赠竟长幅气韵遒逸声鍧铿回环首尾二十载我鬂渐白君顔頳郎濳索米岂不久一麾出守今专城风前五马五骐骥叱驭快作西南征槖駞载书车载酒緑杨夹路闻鹂鹒常山古郡接畿辅沙泉浏浏欣相迎红蕖绕郭云锦烂白鹭下浴滹沱清行人六月汗如濯过此尽爱徐徐行谁欤妙手为补绘铃阁何必非蓬瀛我今一官苦覉鞅欲往相就心摇旌中山酿熟幸邮致毋令肺渴枯肠鸣
　　送掌詹陈干斋前辈
　　予假省亲四首
　　夜闻
　　优诏下承明
　　特许朝来拜表行亲老讵应虚子职
　　天髙原自近人情道存养志归非晩风动旁观感亦生欲识掉头潇洒意浮云直似从官轻
　　宾僚地望冠班行直上频依
　　讲幄旁星汉文章唐许国胪云名第宋安阳
　　两宫召对无虚夕
　　三殿摛毫有报章谁似先生饶至性最承
　　恩日乞还乡
　　曽逾旱海纪开边出入声华孰比肩馆阁清才传子弟蓬壶归路着神仙望云地较瞻云近捧日心随爱日悬更喜一门多盛事春帆相望五湖船【一月前令兄陟斋乞假先行】枌榆乡社旧居隣华髪趋
　　朝接后尘新树忍攀东岸栁残莺犹恋上林春半纶投老知何日八座还家羡有亲总道名园成独乐十年书局尚随身【时奉　防携带歴朝赋彚三百余巻还家校刋】
　　池上双鹤
　　长鸣相和两仙禽多在阳坡少在隂偶向清池闲照影被人猜有羡鱼心
　　恩赐哆啰雨衣恭纪
　　短褐频趋道路尘青氊犹是向来贫为怜褦襶随朝士特赐哆啰出罽宾燥湿推恩慙厚庇短长称意荷终身从今听雨听风候儤直堪夸楯梐人
　　五月朔
　　赐髙丽米糉恭纪
　　清暑初交殿角风又传节物近天中灵符旧系千丝缕玉粒新
　　颁五采筒青篛香分菖叶緑银盘光射石榴红云帆不却三韩贡拜
　　赐还教纪
　　祖功【上谕云此米本出髙丽自　太宗朝嵗贡百石为端午上供】
　　送许不器赴任陈留
　　风俗陈留好犹传一县名人畊莘野徧水入汴渠清百里才非小三年政必成旧游髙李尽相送倍含情【乙亥秋余曽游梁宋间故云】
　　送张裕斋郎中出守杭州
　　海宇久升平朝家重民事吾州繁剧郡牧守讵轻寄相国门多贤先生乃其季起家科第中敭歴非初试铨除例引见人地有易置
　　天子稔公才临轩亲简畀羣情翕然服公望兹果遂贱子本州民田庐依广庇抒懐述所见幸勿刍荛弃余杭一都防旧习沿浮侈宾筵糜酒醪征逐共游戏东南际江海隠现鱼盐市黠者半为商羣情鹜声利枲丝虽土贡耕纺业间坠往时栉比场十室减一二士风最柔弱氓俗鲜仓积【去声】好讼其性然因縁饱胥吏舞文骩吾法嚬笑巧窥伺所以古相传陋邦号难治我公朱轓出福曜光烛地才大实恢恢心虚恒惴惴平生开济量夙昔澹泊志道路方欣瞻风声已先驶星罗九属邑催科兼抚字公行示以廉表帅励下位百族丰确殊噢咻同体视公行示以俭变化需渐渍必若厘蠧豪先须扶善类弊当去太甚利或兴以次洵知鸾凤仁逺胜鹰隼鸷公余惬雅尚山水领幽致开閤挹清虚褰帷纳空翠澄千万顷髙下三百寺日为湖上游原不废填委吟赓白苏什手续欧梅记宁待报最期竚看
　　玺书赐
　　苑中闻莺
　　昼与人声静墙兼晷影移四围千碧树百啭两黄鹂椹熟蚕应老芒疎麦正垂未聋双耳在为尔立多时
　　五月二十六日喜雨
　　前夕斋坛撤醮回西郊今日忽闻雷一轩傍水看云起万木无风待雨来
　　圣与天通终应祷人言旱久未成灾愿敷甘泽沾濡意肤寸崇朝徧九垓
　　雨后畅春园池上作
　　林亭片雨过万緑浓于染叶杪滴残声波纹荡余点暑景犹未徂凉风遽相感平生微尚在老去孤踪忝复此坐幽清自然尘虑澹
　　题陈允升塞外牧羊图后四首
　　谁护储胥峙糗粻开边端合用陈汤即看士马欢腾后宴犒犹余万角羊
　　鞭策曽趋万骑先铙钲亲扈
　　六飞旋当初应笑移中监雪北蒙氊十九年
　　横草功名一例看牧羊何似牧民难郎潜此日怜头白辛苦边州两政官
　　春草如秧际緑芜驱羣何日首归途一蓑烟雨村南北添写巾箱考牧图
　　大雨下直至自怡园
　　急雨催归骑虚檐警夕听势沈三径竹沤散一池萍穴蚁縁林木跳蛙入户庭最宜新浴罢坐看鹤梳翎
　　题蕉士上人扇头墨竹
　　老僧指上微凉起携入先生懐袖中好是緑筠亭上坐墨光含雨笔摇风
　　移寓城南道院纳凉
　　不信人间有郁蒸好风来处晩凉増满城钟磬初生月隔水帘栊渐吐灯书少只宜髙阁墙低聊当曲栏凭白须道士休相避我己身如退院僧
　　玉蝀桥观荷花和张研斋前辈
　　水风凉透鹭鸶肩一镜争窥万柄莲不是玉楼金殿影直疑身在过湖船
　　雨中独直
　　南书房
　　窅窅九重关沈沈万夀山雨来声更静天上坐能闲寓意同休沐浮踪信往还御沟新涨急归及听潺潺
　　大雨出前门口占
　　猛势如潮欲撼城九衢暴涨一门争去年六月滦河北雷转空山是此声
　　送陈子文出守石阡八首
　　槖笔多畨到直庐墨淋漓洒玉蟾蜍一麾自拥
　　君恩出砻石先应刻
　　御书【君为部郎时屡　召赴南书房作行楷书前后再　赐宸翰】
　　瘦岭荒江路七千一家迢递向蛮天不知赕布巴賨外可有公畦太守田【用南史伏暅博事】
　　鸟道中开斗大城嬥歌处处合籚笙风流郡伯褰帷入赤脚花曼次第迎
　　清香昼静双枝防碧树春垂小桁帘预筭铃斋无俗事一冰镜照吟髯
　　碑版光传照裔文临池妙手继鹅羣翻防讼牒纷难却判尾争先乞使君
　　四十年来好弟兄梦中曽共蹑蓬瀛【子文初赴选梦与余兄弟同入朝已而果验】白头岐路天南北忍便忩忩赋渭城
　　短衣犹记走边头熢火遥连古智州今日故人乗传去太平时节话前游【庚申辛酉余在贵阳幕府故及之】
　　宦迹知从歴政深单装宁肯负初心归舟不载葵花石要使清名过郁林【石阡府志城南龙洞有两石如盘形类葵花洞中产纹石俗名醮果任人赏玩不得携归】
　　恭和
　　御制山左丰年歌原韵
　　周官荒政皆仁政散利恒先重民命平时蓄众道维慈临事承天心以敬五行畴范推皇建九扈农祥视晨正尧汤水旱其数然补救由人乃前定吾
　　君御宇轸防频流膏沛润沾幽沦厚培亭毒煦春律峻极穹盖函秋旻偶逢小眚占俗俭特涣
　　大号赒甿贫开仓立发千万亿遣吏徧荷咨诹询飞鸿在野集在泽六府九纪咸平均东人谁能忘帝力艰食俄闻奏鲜食禾苗长亩二麦登鼓腹依然安作息向来睿虑毎宵衣至是
　　天顔同霁色明朝尺一传山庄
　　帝庸作歌庶事康太平有象省惟嵗饥溺已拯犹如伤豳风十月献朋酒羣祝万夀期无疆可知先忧后乐意覆载莫嫓
　　恩难量小臣矢诗纪上瑞更愿岳牧勤官方
　　伏读
　　御制山庄书懐
　　赐大学士诗恭次扇头原韵
　　雨旸时若验隂晴无逸
　　心周稼穑甿夏垅已闻收翠浪秋场旋见捣红粳仁风被赐先元老喜色腾懽徧列卿共识
　　宸章难仰答太和元气在咸英
　　叠纳凉韵戯答俞扶九侍御【时同寓道院】
　　晨烟夕霭气蒸蒸秋水门前几尺増止酒免偿隣负债施油催防佛龛灯嫩莎院落晴联步独树轩窻雨对凭【寓庭有白杨一株】除却入朝须起早两鳏何事不如僧
　　古诗四章上座主孝感相国夀
　　火维灵奥区灏气恣磅礴洞庭滙溟涬石廪耸寥廓五百应昌期元精鼔槖籥大儒乃笃生作镇配川岳恭惟我夫子异采辉井络曳履上星辰訏谟重帷幄回翔密勿地独力斡枢略立极奠六鳌清刚砺镰锷道原幸有赖不数平津閤
　　正学日沦替百家纷语言我公实闻知洙泗穷渊源妙窥千圣秘月窟兼天根理障快扫除焕如朝吐暾发挥为事业突兀搘乾坤峨峨千丈松逈立无攀援经邦实致治吾道中行存
　　胜国史未成简编就残脱门户互排拫文献恐澌没圣朝树立逺损益鉴前辙大笔待钜公是非辨毫髪六馆既启四部亦灿设贯穿三百年搜抉十万帙迢遥溯开创细琐逮季末非公习掌故何由发囊括独成一代书凛凛阳秋笔
　　赞化非一涂调元歴三纪朝端立枢极爨下收杞梓五度入南宫
　　至尊深倚毗请看百僚上尽属门墙士一归出恳诚进退鲜愠喜重来资啓沃未许久田里公之视浮荣奚啻若敝屣角巾就邸第寝食善名理上日揽揆辰川流同岳峙采芝犹有待传菊烦中使平格天所丰称觞今以始
　　王学庵给谏移寓保安街有诗见寄次答二首
　　笑检空囊付画□不妨家具少于车箧中谏纸传新草【唐制拾遗官月给纸二百张名谏纸】墙角吟蛩报晩花置酒可能邀北郭卖书端合问东家十年瘴岭烟江路容易星回博望查【学庵两任黔粤县令】
　　辘轳绠转石栏边僦屋曽栖蒲褐禅【余壬午癸未间曽僦居此街】古井再经愁雨塌旧交重聚得天怜明灯照壁何愁蝎緑树当门定有蝉稍待泥干走相觅看君新灶起茶烟
</div>
    <div class="pagination">
<a href="敬业堂诗集_page50.html">上一页</a><span>...</span><a href="敬业堂诗集_page46.html">46</a><a href="敬业堂诗集_page47.html">47</a><a href="敬业堂诗集_page48.html">48</a><a href="敬业堂诗集_page49.html">49</a><a href="敬业堂诗集_page50.html">50</a><span class="current-page">51</span><a href="敬业堂诗集_page52.html">52</a><a href="敬业堂诗集_page53.html">53</a><a href="敬业堂诗集_page54.html">54</a><a href="敬业堂诗集_page55.html">55</a><a href="敬业堂诗集_page56.html">56</a><span>...</span><a href="敬业堂诗集_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
