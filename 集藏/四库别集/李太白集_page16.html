<!DOCTYPE html>
<html>
<head>
    <meta charset="UTF-8">
    <title>李太白集 - 第 16 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李太白集 - 第 16 页/共 43 页</h1>
    <div class="content">　　燕麦青青游子悲，河堤弱柳郁金枝。长条一拂春风去，尽日飘扬无定时。我在河南别离久，那堪坐此对窗牖？情人道来竟不来，何人共醉新丰酒？

　　○　寄淮南友人

　　红颜悲旧国，青岁歇芳洲。不待金门诏，空持宝剑游。海云迷驿道，江月隐乡楼。复作淮南客，因逢桂树留。

　　○　沙丘城下寄杜甫

　　我来竟何事？高卧沙丘城。城边有古树，日夕连秋声。鲁酒不可醉，齐歌空复情。思君若汶水，浩荡寄南征。

　　○　闻丹丘子于城北营石门幽居中有高凤遗迹仆离群……以寄之

　　春华一作弄沧江月，秋色碧海云。离居盈寒暑，对此长思君。思君楚水南，望君淮山北。梦魂虽飞来，会面不可得。畴昔在嵩阳，同衾卧羲皇。绿萝笑簪绂，丹壑贱岩廊。晚途各分析，乘兴任所适。仆在雁门关，君为峨眉客。心悬万里外，影滞两乡隔。长剑复归来，相逢洛阳陌。陌上何喧喧，都令心意烦。迷津觉路失，托势随风翻。以兹谢朝列，长啸归故园。故园恣闲逸，求古散缥帙。久欲入一作寻名山，婚娶殊未毕。人生信多故，世事岂惟一？念此忧如焚，怅然若有失。闻君卧石门，宿昔契弥敦。方从桂树隐，不羡桃花源。高风起遐旷，幽人迹复存。松风清瑶瑟，溪月湛芳樽。安居偶佳赏，丹心期此论。  

  

李太白全集 卷十二茕斋歌诗四十首
寄 下
　　○　淮阴书怀寄王宗成一首　　再至淮南，一作王宗城

　　沙墩至梁苑，二十五长亭。大舶夹双橹，中流鹅鹳鸣。云天扫空碧，川岳涵馀清。飞凫从西来，适与佳兴并。眷言王乔舄，婉娈故人情。复此亲懿会，而增交道荣。沿洄且不定，飘忽怅徂征。暝投淮阴宿，欣得漂母迎。斗酒烹黄鸡，一餐感素诚。予为楚壮士，不是鲁诸生。有德必报之，千金耻为轻。缅书羁孤意，远寄棹歌声。

　　○　闻王昌龄左迁龙标，遥有此寄

　　杨花落尽一作扬花落尽子规啼，闻道龙标过五溪。我寄愁心与明月，随风直到夜郎西。

　　○　寄王屋山人孟大融

　　我昔东海上，劳山餐紫霞。亲见安期公，食枣大如瓜。中年谒汉主，不惬还归家。朱颜谢春辉，白发见生涯。所期就金液，飞步登云车。愿随夫子天坛上，闲与仙人扫落花。

　　○　忆旧游，寄谯郡元参军

　　忆昔洛阳董糟丘，为余天津桥南造酒楼。黄金白璧买歌笑，一醉累月轻王侯。海内贤豪青云客，就中与君一作与君一见心莫逆。迥山转海不作难，倾情倒意无所惜。我向淮南攀桂枝，君留洛北愁梦思。不忍别，还相随。相随迢迢访仙城，三十六曲水回萦。一溪初入千花明，万壑度尽松风声。银鞍金络倒平地，汉东太守来相迎。紫阳之真人，邀我吹玉笙。餐霞楼上动仙乐，嘈然宛似鸾凤鸣。袖长管催欲轻举，汉中太守醉起舞一作东汉太守酣歌舞。

　　手持锦袍覆我身，我醉横眠枕其股。当筵意气凌九霄，星离雨散不终朝，分飞楚关山水遥。余既还山寻故巢，君亦归家渡渭桥。君家严君勇貔虎，作尹并州遏戎虏。五月相呼度太行，摧轮不道羊肠苦。行来北凉岁月深，感君贵义轻黄金。琼杯绮食青玉案，使我醉饱无归心。时时出向城西曲，晋祠流水如碧玉。浮舟弄水箫鼓鸣，微波龙鳞莎草绿。兴来携妓恣经过，其若杨花似雪何？红一作鲜妆欲醉宜斜日一作如花落，百尺清潭写翠娥。翠娥婵娟初月辉，美人更唱舞罗衣。清风吹歌入空去，歌曲自绕行云飞。此时行一作欢乐难再遇，西游因献《长杨赋》。北阙青云不可期，东山白首一作发还归去。渭桥南头一作涡水桥南一遇君，酂台之北又离群。问余别恨知多少？落花春暮争纷纷。言一作情亦不可尽，情一作言亦不可极。呼儿长跪缄此辞，寄君千里遥相忆。

　　○　月夜江行，寄崔员外宗之

　　飘飘江风起，萧飒海树秋。登舻美清夜，挂席移轻舟。月随碧山转，水合青天流。杳如一作然星河上，但觉云林幽。归路方浩浩，徂川去悠悠。徒悲蕙草歇，复听菱歌愁。岸曲迷后浦，沙明瞰前洲。怀君不可见，望远增离忧。

　　○　宿白鹭洲，寄杨江宁

　　朝别朱雀门，暮栖白鹭洲。波一作沙光摇海月，星影入城楼。望美金陵宰，如思琼树忧。徒令魂入梦，翻觉夜成秋。绿水解人意，为余西北流。因声玉琴里，荡漾寄君愁。

　　○　新林浦阻风，寄友人

　　潮水定可信，天风难与期。清晨西北转，薄暮东南吹。以此难挂席，佳期益相思。海月破圆一作团影，菰蒋生绿池。昨日北湖梅，开花已满枝一作作日北湖花，初开未满枝。今朝一作看东门柳，夹道垂青丝。岁物忽如此，我来定一作复几时。纷纷江上雪，草草客中悲。明发新林浦一作反桥浦，空吟谢脁诗。

　　○　寄韦南陵冰，余江上乘兴访之遇寻颜尚书笑有此赠

　　南船正东风，北船来自缓。江上相逢借问君，语笑一作声未了风吹断。闻君携伎访情人，应为尚书不顾身。堂上三千珠履客，瓮中百斛金陵春。恨我阻此乐，淹留楚江滨。月色醉远客，山花开欲然。春风狂杀人，一日剧三年。乘兴嫌太楚一作此，焚却子猷船。梦见五柳枝，已堪挂马鞭。何日到彭泽，长一作狂歌陶令前？

　　○　题情深树寄象公

　　肠断枝上猿，泪添山下樽。白云见我去，亦为我飞翻。

　　○　北山独酌寄韦六

　　巢父将许由，未闻买山隐。道存迹自高，何惮去人近？纷吾下兹岭，地闲喧亦泯。门横群岫开，水凿众泉引。屏高而在云，窦深莫能准。川光昼昏凝，林气夕凄紧。于焉摘朱果，兼得养玄牝。坐月观宝书，拂霜弄瑶轸。倾壶事幽酌，顾影还独尽。念君风尘游，傲尔令自哂 一作安知世上人，名利空蠢蠢。

　　○　寄当涂赵少府炎

　　晚登高楼望，木落双江清。寒山饶积翠，秀色连州城。目送楚云尽，心悲胡雁声。相思不可见，回首故人情。

　　○　寄东鲁二稚子　　在金陵作

　　吴地桑叶绿，吴蚕已三眠。我家寄东鲁，谁种龟阴田？春事已不及，江行复茫然。南风吹归心，飞堕酒楼前。楼东一株桃，枝叶拂青烟。此树我所种，别来向三年。桃今与楼齐，我行尚未旋。娇女字平阳，折花倚桃边。折花不见我，泪下如流泉。小儿名伯禽，与姊亦齐肩。双行桃树下，抚背复谁怜？念此失次第，肝肠日忧煎。裂素写远意，因之汶阳川。

　　○　独酌清溪江石上，寄权昭夷

　　我携一樽酒，独上江祖石。自从天地开，更长几千尺？举杯向天笑，天回日西照。永愿坐此石，长垂严陵钓。寄谢山中人，可与尔同调。

　　○　禅房怀友人岑伦

　　婵娟罗浮月，摇艳桂水云。美人竟独往，而我安能群？一朝语笑隔，万里欢情分。沉吟彩霞没，梦寐群芳歇。归鸿渡三湘，游子在百粤。边尘染衣剑，白日凋华发。春风变楚关，秋声落吴山。草木结悲绪，风沙凄苦颜。朅来已永久，颓思如循环。飘飘限江裔，想像空留滞。离忧每醉心，别泪徒盈袂。坐愁青天末，出望黄云蔽。目极何悠悠？梅花南岭头。空长灭征鸟，水阔无还舟。宝剑终难托，金囊非易求。归来倘有问，桂树山之幽。

　　○　庐山谣寄卢侍御虚舟

　　我本楚狂人，凤歌笑一作哭孔丘。手持绿玉杖一作枝，朝别黄鹤楼。五岳寻仙不辞远，一生好入名山游。庐山秀出南斗傍，屏风九叠云锦张，影落明湖青黛光。金阙前开二峰长，银河倒挂一作泻三石梁。香炉瀑布遥相望，回崖沓嶂凌一作何苍苍。翠影红霞映朝日一作照千里，鸟飞不到吴天长。登高壮观天地间，大江茫茫去不还。黄云万里动风色，白波九道流雪山。好为庐山谣，兴因庐山发。闲窥石镜清我心，谢公行处苍苔没一作绿萝开处悬名月。早服还丹无世情，琴心三叠道初成。遥见仙人彩云里，手把芙蓉朝玉京。先期汗漫九垓上，愿接卢敖游太清。

　　○　下寻阳城泛彭蠡寄黄判官

　　浪动灌婴井，寻阳一作吾知江上风。开帆入天镜，直向彭湖东。落景转疏雨，晴云散远空。名山发佳兴一作中流得佳兴，清赏亦何穷。石镜挂遥月，香炉灭彩虹一作瀑布洒青壁，遥山挂彩虹。相思俱对此，举目与君同。

　　○　书情寄从弟邠州长史昭

　　自笑客行久，我行定几时？绿杨已可折，攀取最长枝。翩翩一作翻翻弄春色，延伫寄相思。谁言贵此物？意愿一作厚重琼蕤。昨梦见惠连，朝吟谢公诗。东风引碧草，不觉生华池。临玩忽云夕，杜鹃夜鸣悲。怀君芳岁歇，庭树落红滋。

　　○　寄上吴王　三首

　　淮王爱八公，携手绿云中。小子忝枝叶，亦攀丹桂丛。谬以词赋重，而将枚马同。何日背淮水？东之观上风。

　　坐啸庐江静，闲闻进玉觞。去时无一物，东壁挂胡床。

　　英明庐江守，声誉广平籍。洒扫黄金台，招邀青云客。客曾与天通，出入清禁中。襄王怜宋玉，愿入兰台宫。

　　○　寄王汉阳

　　南湖秋月白，王宰夜相邀。锦帐郎官醉，罗衣舞女娇。笛声喧沔鄂，歌曲上云霄。别后空愁我，相思一水遥。

</div>
    <div class="pagination">
<a href="李太白集_page15.html">上一页</a><span>...</span><a href="李太白集_page11.html">11</a><a href="李太白集_page12.html">12</a><a href="李太白集_page13.html">13</a><a href="李太白集_page14.html">14</a><a href="李太白集_page15.html">15</a><span class="current-page">16</span><a href="李太白集_page17.html">17</a><a href="李太白集_page18.html">18</a><a href="李太白集_page19.html">19</a><a href="李太白集_page20.html">20</a><a href="李太白集_page21.html">21</a><span>...</span><a href="李太白集_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
