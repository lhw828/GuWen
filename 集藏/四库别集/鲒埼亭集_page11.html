<!DOCTYPE html>
<html>
<head>
    <meta charset="UTF-8">
    <title>鲒埼亭集 - 第 11 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鲒埼亭集 - 第 11 页/共 73 页</h1>
    <div class="content">　　○李东门墓表

　　李太学暾字寅伯一字东门鄞人杲堂先生子也杲堂艰于得子四十后始举太学初堕地面上有如小耳者数十为系去之稍长右颊有瘢作鸦靑色有相者见之曰此海外阿罗汉化身也负才气颇狂侠杲堂读书雅守绳墨不肯少有疏畧而太学不耐章句之学通其大意而巳杲堂文词简练组织严于律度而太学信笔立成旣冠梨洲黄先生见其诗曰是能独开生面者而郑丈寒村尤喜之郑南溪谢北溟万西郭为四子之集太学为之长性好游春则渡钱唐探河渚入姑苏游邓尉直至花信更番告毕而归秋则观曲江潮徘回桐庐一带坐待霜叶尽脱始去至于四明二百八十峯则其屐齿所晨夕也其游录毎一年足为一集座上之客常满颇不善飮而喜召客其自监司牧守鎭将荐绅先生骚雅游客以至剑侠术土沙门道流参错旁午不可究诘四方之士至甬上无不叩李氏而太学倾筐倒庋待之各以其差无爽者百函并发半面不忘自朝至暮不以为倦善治具其岀门亦必挟客挟客则其具连车兼舫生者熟者炙者酺者酱者腌者酰者蜜者晨凫夜鲤春韭秋菘莫不充牣葢自太学逝而吾乡游人骤衰风流顿尽万西郭曰东门本用世之才遭时不遇以致拓落江湖放弃诗酒然其潇洒跌宕要足以自豪矣尤留心甬上水利时时为当道言之卒年七十有五所著松梧阁集其佳处时与寒村相近云少时尝豫证人之社然不喜讲学或劝之则曰今世之为此者特希世以盗名耳吾不屑也语虽放诞然亦未尝不切中近人讲学之病三子长世兼次世法次世言而世法尤与予善能承先志开雕两世未刻之集行世且以十世通家之谊属予表墓媿芜文之荒率也

　　○陈丈孔塘圹志铭

　　先君诸执友所最心折以为足追齐古昔者莫如同里二陈磊落英多有志于孟荀正学之统其才力亦足以副之者裕斋先生是也醇深缜密力距诐淫笃信所学而不变者孔塘先生是也乃二先生皆以穷死将无古学之累人遂为造物所厄不至于蕉萃殆尽不止其信然耶呜呼我无以知之矣先生讳昌泗字鲁水别号孔塘浙之宁波府鄞县人也曾祖某祖某父某裕斋少与先生同笔研其所指归在洛闽奋然思承其绪裕斋才高而先生心细互相讨论以成水乳读书于城西之桃源书院高视阔步非礼不履时时以正议扶末俗村夫子以为恠顾穷甚束修所入不足以供八口之衣食乃以京房易传卖卜巧发神中至其持论如蜀庄必依于孝弟忠信不徒以祸福休咎动人垂帘焚香暇则赋诗自遣累试于行省不见售于是世人益笑其迂友朋燕集裕斋辄于酒后抚先生背叹曰若非老兄不益令我茫茫孤另耶乃未几而裕斋卒先生诎于只轮杜门株守鹑衣藿食时或不给则佐以岐黄之术商歌岀金石忘其穷也生平学力本于一诚故其造诣敦笃而纯僃无不自体认中来法言法行造次不苟葢明儒康斋庄渠之流晚年见予所作说经之文冁然喜曰是深宁东发一辈也将来何以测其所止但惜不令裕斋见之先生之于予似有投分遂成阿私之好每见一纸必连击节又申之以后望焉岂料予三十年来之荒落一至此也生于顺治某年某月某日卒于雍正某年某月某日得年七十有四娶鲍氏子某先生卒后不久亦死有孙二人尚幼先生古文学朱子诗亦似之有孔塘集葬于某乡之某原其铭曰先生语我科举之害六百余年谁启厉阶至今昏垫其势滔天败壤人材极重难返辱不可湔所以志士耻言歆羡以成畔援呜呼先生不见世上卖艺阗阗但得富贵足以自豪门戸赫然而乃老死妻子穷饿没世顚连彼一坏土稽古之力荒草芊芊

　　○董次欧先生墓版文

　　先师董子讳正国字次欧别署南冈浙之宁波府鄞县人也明翰林改补四川监司樾之元孙诸生光临之曾孙高士非能先生士相之孙湖上社老晓山先生剑锷之从子徙山先生德镳之子非能先生于国难后父子兄弟互以遗民之节相束修详见予所作晓山墓文中先生家世旧德读书有端绪顾不事经生业其父友钱侍郞退山宗征君正庵舒学博后村皆契之谓其诗古文词可以名世年二十见侪辈有作制举文者请于父曰儿亦可从事于此乎父笑答曰试姑为之先生援笔成文浩汗四五千言其中有若檀弓者有若庄列者有若屈骚者荡然不谙格律而笔力高绝于人一堂见之皆惊乃取世之所为制举文者而习之则稍稍就绳墨遂以此雄于世然先生精力所注不在焉故终身于场屋不利古文高处似韩公次之不失欧阳少师篱落诗则风格臞臞铅华洗尽而其治经之所长尤在六书葢成于苦心孤诣深造自得而非世俗之学也而穷老于诸生讲席所至戸屦恒满然不过以经生业授受无能发先生之光气者于是颓然自放著述亦日以散漫不复收拾晚年尤困悴雍正某年某月某日卒于家春秋七十有二董氏与吾家世好先宫詹公于翰林重之以婚姻先生欲以女妻予期有日矣会予沉疾不果未几遂侍讲席予少无羁检酒后放言四岀多见罪于长者先生最持崖岸然予辄妄前争论经史先生独优容之曰吾门俊人也惜吾老矣不及见其大成也先生之所以爱予者如此今殁二十年矣门戸衰落诸孤软弱遗文仅存百一当日后堂绛帐更谁在彭宣卢植之间而予奔走风尘无以报陶铸之恩愧何如矣先生娶某氏再娶某氏子三葬于某郷之某原

　　○陈裕斋先生墓版文

　　呜呼昔王深甫之死而荆公为之铭以为深甫书足以致其言言足以遂其志志以圣人之道为巳任葢非至于命弗止夫以生才之难岂意其道不任于天德不酬于人而忽然以死吾于陈先生裕斋谓可移荆公之哀深甫者以哀之先生之读书也磊落峥嵘直取其大义微言之所在而拔岀乎一切其于圣贤之言一一欲取而见之施行又非腐儒高谈性命狭隘空疎之比也自其少时侍其亲皆按礼经所言以为程度而岀之以至诚其居丧所谓颜色之戚哭泣之哀变除之节无一不中乎礼三年之服旣除而孺子之慕弗替故虽里巷之门亦皆敛容称之以为眞孝子也友朋羣聚先生岸然如严师豪髪不少假借而苦词忠告闻者虽未能尽从要无不悚然及讲求宗法卽毅然欲取而行之定为大宗小宗改易世俗之所称宗长者以行祭礼其族人大哗而止至随意为古文时文落笔踔厉风发皆有至理精气行乎其间其于近世作者视之蔑如也呜呼当今世而求以孟韩之徒自任欲贯道与文而一之者此绝无之人也先生居然以之自期而充其才力虽未必入其域而优为之要必大有可观者则似乎先生之得天葢非偶然而岂知其阨穷潦倒三十七岁而死时先生馆汝阳疾作亟归卒于逆旅从者买棺殓之悲夫先生讳士良字宗献裕斋其别署也浙之宁波府鄞县人其高伯祖为副使槐在明正德中守抚州讨宁藩有功者也曾祖篁诸生祖邦训通判父登诸生妻张氏继娶黄氏吾中表姑也生于康熙某年月日卒于康熙某年月日子培先生尝读书桃源书院院中有佛像其手指堕地跳跃不止见者皆失魄先生取而践之于足踏碎之投茶灶中于是村落中传语以为陈秀才大物也今不特先生之学未见其止而其言亦未及立身后遗文草草仅数十首使予不为传之后之人其孰知先生之志之大与才之高者乃为之铭曰

　　高视阔步前无古人鬼伯害之埋诸秋坟白杨凄风助我酸辛

　　○翰林蓼厓蒋先生穿中柱文

　　先舅蓼厓先生姓蒋氏讳拭之字季眉浙之宁波府鄞县人也蒋氏在宁有三宗其一为宋金紫光禄大夫浚明之裔自天台迁奉化再徙于鄞其一为宋尚书学士猷之裔自丹杨迁其一为宋元佑党人之奇诸子之裔今慈水鸣鹤场之蒋也而先生之所出自诸曁乃宋给事中邦彦之后明初始迁鄞外曾大父讳维卫外大父讳芬皆以先生贵赠如其官先生世为淸门以读书敦行模范学序顾累代隐德弗曜曾大父以祭酒有名诸生早世先生祇四岁先太孺人祇二岁家无负郭之产外大母以女红上奉耄舅下抚穉孤凡十有五年而先生学行有成太孺人亦称淑女人以为苦节之报吏部侍郞沧柱仇公一见先生以畏友待之先生少为举子业所至辄冠其军因戏为人代笔其三人皆第一其一人第二遂以此获谴于学使者曲阜颜公然颜公惜其才虽以功令禠巾服而次年又召之试复冠其军先生亦遂以此愈得名十室之邑五尺之童莫不传其制举文字以为津梁顾先生所擅长者其实不在此特兔园中以此为先生重耳先生诗极似香山太傅查田先生一见而心折焉古文颇近张文潜俪语亦得涪溪一辈家法顾先生皆不肯轻作乃蹭蹬于场屋年几五十始见贡于布政司公交车累上复不得售有巨公方主文柄招先生往一见欲以关节授之先生谢不往曰世岂无张文隐公余文敏公其人者二公者前明嘉靖中暗搜震川之考官也又十余年始见中于礼部选入中秘逾年诏归选司补外先生亦无意于功名之事浩然而归家居三年而卒得年七十有一初娶柴氏再娶裘氏晚娶董氏子四女四孙女三葬于城西之浮石先生为人坦率乐易不立标格不设城府然有所不合未尝诡随分巡宁绍台道王某市井人也尝延先生课子力辞不获勉就之解馆而后绝不复往还性最孝外大母病自药饵以至厕牏无不身亲寡婶无后事之与所生同羣从兄弟友爱一体友朋患难倾束修所入以助之故授徒几五十年羔雁稠叠然随手而尽殁之日诸子无以为敛其可哀也予之少也最为先生所喜稍长而倔强不甚帅敎先生颇有不释然于中者尝与先太孺人微及之先太孺人笑曰黄山谷之诸甥无不禀其诗法而徐师川独不谓然其水滨濠上之答可谓妄矣山谷之诗岂师川所能及然而师川亦自有其可传者李空同晚年家居大为其甥曹仲礼所苦亦不以此损空同也兄其休矣先生为之引满而去及予追随三馆又同被左迁或曰当事者恶予因以及先生乃予归甫一岁洊丁内外艰方仗庇先生视予犹子或垂怜荼苦而先生又逝棘人栾栾其又何以自存耶中表诸弟以穿中之柱征文爰再拜而志之

　　○端孝李先生窆石铭

　　端孝先生姓李氏名景濂字亦周浙之宁波府鄞县人也曾祖某祖某父某孝子生四岁丧母踰年其父再娶何氏而父又死家故贫何年十九欲守节而媒氏辈欲夺之孝子闻潜侦其人于道以锥击之驰归母前且拜且哭自陈其故母大恸相与奉其父栗主于庭誓相依终身其被锥者亦内媿不敢至孝子自是刻苦励行事母务得其欢心性严稍不怡辄长跪泣请受杖母性嗜酪孝子日从市中求之双手端捧归如鸟趋翼市人恠焉久而访知之羣为让道母患疾孝子出则走诸神祠祈请入则亲涤中裙厕牏七年如一日母家亦贫迎其舅养之有死丧者殡且埋之母殁孝子年已六十庐墓三年尚呜呜作孺子泣于是里中无不称孝子者先是其母之誓以死守也遂毁容垢面亲表无得见者及将葬亲之圹所负土哭声振林木旣及格遂以节得旌至是而孝子亦得旌论者谓孝子必不欲举少年事以掩其亲当讳之予谓非孝子不能以孝成母之节非其母不能以节慰子之孝所谓相得而彰也于是作凯风说以示之而论者始息孝子自年二十卽弃儒业治医里中人皆称孝子良医也及予与孝子之子桐游见孝子之诗甚工乃问之曰尊先君何以弃儒桐不肯言固叩之则叹曰先君之弃儒自丙戌以后也是时先君虽年少骤遭易代不知巳日之孚其命维新而颇横一故国之感于胸中但欲屈身奉母而已其时有孙先生斐公者故诸生也谓先君曰曷从我卖药以奉甘旨乎先君欣然从之其后先君年八十语及此未尝不涕泪阑于也呜呼孝子之孝不特吾里中人知之而大吏亦知之天子亦知之者也而岂知孝子之不止于孝者则固无一人知之者耶往予尝为范孝子洪震作纪事叹其大节之秘而不传今又得之孝子何吾乡风俗之厚一至于斯耶孝子生于明天启某年月日卒于康熙某年月日得年八十六岁娶高氏继室顾氏葬于某郷某原子四梓柏松桐而桐为府学诸生积学敦行有父风与予善端孝先生则家君所为定私谥也乃为之诗诗曰

　　凯风寒泉实劳我心有母圣善不须苦吟女贞之树在我堂襟（其一）乃遭丧乱药笼自晦陟彼南陔白华是漑志洁行芳布衣不害（其二）皇皇双阙再世乌头有母表闾子可无尤有子表闾母又何求（其三）不见墓门葱葱佳气上有灵禽爰止爰憩下有紫芝遶兹阶砌（其四）

　　○知永昌府董公墓表

　　永昌董使君之中子曰宖季子曰宿皆于予为吟社中好友乞予表使君墓者五年矣予荏苒未荅也及续修甬上耆旧诗已为使君立传详述其郧阳不肯妄辟草莱及滇中争矿局事以为古之循吏蔑以过此及录其传以吿二子曰词无可更设矣昔温公序道原十国纪年则不复志其墓使羲仲卽以序勒石置之圹中是故事也顾二子犹频年请不置惟金石文字之例所当具者世系生卒孙子之详他文所弗能僃也则为按其年谱而书以复之堇氏本出东汉孝子黯之后累迁而复为鄞人明时簪绂最盛有为御史给事中翰林者有为兵部侍郞者使君之大父应遵以素封着乙酉闰六月荷戈从太保钱忠介公瓜里幕府毁家输国官大行事去逃禅大梅山中师事法幢与桐城方授等为世外交使君之父德魏敦行不怠睦恤遍于里中梨洲先生尝志其墓善敎子故使君弱岁而讲经史于万八征君季野学文于范太守笔山又得诗传于妇翁谢公子莘野皆有原流使君之入仕也其家门尚盛田园连阡陌奴婢过百口及扬歴南北三十年先世之膏粱日剥月削以资薄宦爨下绝粒逋亡相继身后无以治坟墓诸子依人作活苟以世俗之情观之廉吏殆不可为矣

　　

　　鲒埼亭集卷第二十二 鄞全祖望绍衣譔 余姚史梦蛟竹房校

　　碑铭

　　○磁州牧西郭万君墓表

　　万氏于明为世将而自鹿园先生以后又克以讲学世其家乙酉以后丧其世将之职顾益讲学从梨洲黄子游为当世魁儒所称公择充宗季野三先生者也三先生有从子曰言以古文着所称管村先生者则西郭之父也西郭家门旣盛而又为梨洲女孙壻肩随诸老少涵濡于问学耳闻目见总非凡近故西郭之少也进则思为学者退亦思为文人儒林艺苑以为平行可造而不知其厄于遇也管村自修明史忤贵臣出令五河罢官论死于是西郭狂走数千里告急于父之诸执友得金论赎又为恶少所赚以去裒集再三始得赎其父以归江湖之闲遂有万孝子之目然其生平所自许则荒矣家无一陇之植奔走衣食且不给年过五十困甚会有荐举之例浙之大吏以之充赋其老友郑义门止之曰西郭欲行道耶恐今之世未易言也若但以博禄耶且媿其家声矣况西郭荼苦一生其资于有力者不少一旦得官不荅则负恩欲答则力必不副进退失据不特无以报国也于是西郭辞檄不得竟入京忽沐殊恩用为直隶磁州牧感激流涕思为桑榆之补以循吏少展其志力然而年且六十菁华亦旣衰矣莅事三年大吏奏课以最入觐天子将用为方面西郭固辞乃命之回任故人索逋者未能一副纷纶嗟怨而其子死其孙又死其妻黄宜人亦死皋某之声旁午相接西郭亦遂灰心丧气咄咄不自得以殁其所开雕管村文集尚未毕也呜呼方西郭下帷自负不下于古人充其才气亦可以有所就乃竟百不一遂坎壈于患难之中以消其壮盛之意气老得一官亦或可以稍自表见而死丧乗之是则天之所以阨之者甚矣西郭讳承勲字开远生于康庚戌某月日卒于雍正某年月日子一敷前先卒以其从孙在兹为后所著有冰雪诗集六卷西郭之未通籍也查田先生盛许其诗曰孟郊之流也西郭耻以诗人自域掉头不荅晩而自哂曰我并不复能唱渭城矣又十年其壻张生之祜请予表其墓西郭年长于予且倍而以中表通家兄弟之谊推毂于予甚至尝曰后乎吾而生先乎吾而闻道者子也呜呼予之濩落而无成惭负西郭期许之意而转以惜西郭之浪博一官赍志长逝也葢尝与义门言之至于流涕故身后之文无讳词无溢语是为表

　　○黄丈肖堂墓版文

　　予家与黄氏通家凡八世方致斋宗伯以阳明之学讲于里门先司空公往复最密巳而宗伯之从子观察重以婚姻故随州为司空门壻自是以还两家后人往还世好不替甬上岁时最重先世影堂之礼毎春初诸黄必过吾家拜先司空以下数世影堂吾家亦往拜答因而剪韭高会三十年以来甬上之巨室沦落且尽两家亦礼废不复举其犹行之者吾家惟先君黄氏惟肖堂先生先君下世七年肖堂随之黄氏之世好绝矣先生少负高才下笔为诗古文辞吐弃一切恣其所见嘐嘐岀之不知者闻其议论揜耳而走葢古之所谓狂者也所读书丹黄不一过直笔不肯唯阿少与先君同学先君以爱弟视之及予长先生亦极爱予有所作辄见过曰以待贤父子论定之然先生弹驳古人往往巳甚而所苦未能遍读天下之书故或有古人已早及之而先生尚以为自得之说者亦或古人行事别有本末先生未及平反遽欲登爰书者亦有古人未定之说而先生误据以为言者予叨先生忘分忘年之契时或指点及之先生初或愕然不遽信旣而未尝不涣然莫逆也然先生所见到处正自不磨尝与予读明夷待访录曰是经世之文也然而犹有憾夫箕子受武王之访不得已而应之耳岂有艰贞蒙难之身而存一待之见于胸中者则麦秀之恫荒矣作者亦偶有不照也予瞿然下拜曰是言也南雷之忠臣而天下万世纲常之所寄也葢先生之谠论足以砭切古人有如此者先生讳之传字筑隐一字肖堂于随州为元孙曾祖某祖某父某娶某氏生于康熙某年月日卒于乾隆某年月日老而无子故惑于堪舆之言迁先兆以求子予谏之不得晩举一子又殇可谓穷矣族人葬之先茔之次念先生在日里巷中夏课之徒无知先生者况身后乎今而后不特肖堂遗书不复可问并致斋以来之学统一旦坠地巢梁之燕升座之鳣相率消沉其能无泫然流涕也

　　○郭芥子墓志铭

　　甬上向多醇心旧德之士以予所闻于前哲星火之交则有若汪先生泡园其后有林先生西明邵先生云客葢东京黄叔度之流也而予皆以晩出不得见近始有郭先生芥子庶几汪林之俦顾先生敎授里中五六十年世但以为制举之师而不知其为人师也葢游其门者之负所敎也甚矣先生下世其二子乞铭于予亦安敢辞先生讳永麟字芥子先世故滁人以勋籍世袭于鄞遂为宁波卫人至崇祯中先生之大父振培始以孝廉起家乙酉丙戌闲尝以监察御史仕闽死于兵自是遂为鄞人先生精湛理学贯穿儒先之言而绝口未尝讲学上下古今诗古文家皆能别白其源流门戸而不经下笔与人角艺粥粥若无能者故戸外之屦恒满而不知其中深藏不可穷其窔奥毎登讲席未尝不发其端而夏课之徒不特无中道之从亦并少三隅之反则帖括之陷人深也顾尤有不可及者同里史雪汀卞狷之士也先生与之厚会其婚而以非罪之缧绁讼系于官先生代为之受禁于吏者浃旬事解乃去然雪汀肮脏易与友朋乖迕卒以弓影之疑告绝于先生自是道中相见不复揖先生之弟子愤甚先生怡然不以介意故先生与雪汀居仅隔一湖水而三十年不通闻问或有及其事者先生辄以他语乱之乃雪汀卒亦自悔及先生卒扶杖过临其丧抚棺长恸而去呜呼交道之难自古而然凶终隙末葢未易以善处也先生不大声色以太和消其拂戾卒使倔强俱融此衷大白旷林之戈不战而屈然后知道德之足以胜意气也先生于予为前軰顾有忘年之契尝谓人曰谢山今之行秘监也一代文献之传其在是乎贺季眞祠落成予漫题数语于柱先生过予一一访其所岀记之置于袖中而去葢其嗜学如此素无宦情故以公交车待诏南宫者一度不复再赴雅信堪舆之学穷冬行雪霰中长夏褦襶烈日下以探流泉夕阳之说予尝援张宣公吕成公诸绪论以明其不然因言朱子所为亦有不可以训后世者先生笑而不答也享年八十有三生于康熙辛亥三月二十日卒于乾隆癸酉九月廿三日娶章氏王氏葬于桓溪布兰山之南麓子二长曰景行举人次景兆诸生其铭曰

　　是为有道先生之幽宫手栽宰木亦巳葱葱

　　○陈南皋墓志铭

　　梨洲先生讲学甬上诸高弟皆帅其子姓以从汉人所谓门生者也相去七十余年诸高弟固无存并其门生一辈亦零落且尽仅有郑南溪陈南皋二人今亦相继下世证人书院之耆旧不可见矣近日后生年少渐不知高曾之规矩皆由于渊原之失坠良可愳也南皋讳汝登字山学其先世出自后冈先生南皋为太史怡庭先生之从子大理心斋先生之从弟其为人粹然坦然望而知其为君子生而为怡庭所爱故心斋待之如同产心斋之贵也力践古人大功同财之义一切恣南皋所用不问多寡而南皋笃于友朋之谊见有高才而力不自赡者倾筐倒庋以济之甚至展转乞货以徇之于是士将之心斋者必先之南皋顾蹭蹬不遇心斋卒南皋骤困乏故人畴昔有赖南皋之力以养父母以畜妻子以处患难至是晩而宦达任其三旬九食漠然如路人是则予最所髪指者而南皋亦未尝形之词色也予于南皋为忘年之契南皋谓予曰吾交游多矣其足以接武前軰而无惭者莫若子顾惜前軰如东海诸公不及见子而使子衣食奔走以不得遂于学及予罢官归南皋日益老益贫予时时为谋之有力者稍资其朝夕之需然世路局促不能尽应也南皋谓人曰吾垂老交谢山以为六十年中畏友所未有岂知其所以待我者亦六十年来所未有乎予续甬上耆旧诗南皋不惜老眼校雠兀兀及为心斋墓碑欣然谢曰吾乃有以报吾兄矣予偶有所作南皋未尝不知也予援遗山溪南诗老之例以推南皋则逊谢不皇葢其谦也今春病不可支予适有邗上之役舟行迂道过之而后岀郭南皋握手而泣曰自分不得再相见然予不死于子里居之日而死于子客游之日其命也夫予为之流涕及吴而赴至矣南皋最酝籍闺门之内雅多乐事画纸敲针至老如一日尢善觞政酒阑灯灺颓然白髪神明不衰故虽其暮景之濩落有他人所不堪而畴昔之风流固自若初南皋听讲于黄氏有证人讲义后听于万季埜先生之门有续证人讲录又有竹湖日知录及二山老人集生于康熙某年月日卒于乾隆某年月日三娶皆李氏子本天葬于某乡之某原其子奉遗书以求志不腆予文聊以补素车白马之悢而巳为之铭曰

　　以义落其家以道乐其天古心笃行不愧为证人高弟之嫡传

　　○史雪汀墓版文

　　雪汀少卽喜为诗，当是时，鄞之细湖多诗人，大率岀宗正庵之门。正庵诗本师法竟陵，稍改其面目，而未洗故步也。雪汀稍悟其非，变而为山谷，巳而又稍嫌其生涩，又一变而为玉川。晩乃信笔不复作意，遂为诚斋，然其实学诚斋而失之者。葢雪汀之诗凡四变，而遇益穷，才亦益落，悲夫。雪汀赋性狷，然失之恠。当其初年，高视一切，善书法，又善以篆雕花乳印石，矜贵过甚。里中黄戸部又堂、张河内蕚山踵门求其篆及擘窠书，雪汀望望然不答，然其所许可，则倾倒受役使不厌，甚至藩溷之闲皆为题署，下逮童仆亦为雕镌。故雪汀不轻过人一饭，而亦有长日过从，留连满志，乃并其人竟不自解何以得此于雪汀者。最任气，一言不合辄成触忤，日益蕉萃，陷于非罪之缧绁者三，以此去其诸生。平生老友，大半凶终，割席自顾，孤另之甚。乃忽托末契于年少，但有登其门者，无不极口称之。里中昨暮儿，以雪汀故谔谔少所可，而今忽易与也，由是雪汀之门墙骤盛，一唱十和，丹黄无闲于昕夕，其欣赏淋漓，眞觉所遇皆作者。于是登其门者，谓人不必学，谓诗古文词不必宗传，谓流品不必裁量，方言里谚皆供诗材。雪汀兀兀手钞为同声集四十卷，吾乡吟社久替，至是忽争传雪汀之诗泒，而雪汀之风格乃骤衰。虽然，雪汀之生平实有可伤者。雪汀雅精小学，喜读注疏，不肯唯阿先儒之说。熟精十七史及文选，其谔谔少所可也，乃其本色，虽连蹇，要不失为畸士。至于暮齿之頺唐，尽弃所学，殊非其意。是惟予为能知之。雪汀颇忧予之非议之也，故频年希过予门，闲或传其有后言者。然予客游归，或过省视之，雪汀往往握手相视，欷歔而无言。呜呼，谁谓雪汀竟以垂老丧志哉！雪汀所著有李长吉诗注，几三尺许，其最自负者，予弗甚许也。风雅遗音，以订正毛诗古韵，巳行于世。并其竹东集，皆尝索予序，予未之应，雪汀以是愠予，谐之曰：论定葢有待也。及予自粤归，而雪汀卒，乃志之。同甫之属铭于水心也，曰：一言不核，吾当于虚空中击子。今读水心之志，并所序龙川集，令人绝痛，然正不讳同甫之短。予文岂足望水心，雪汀亦非同甫比，然而东平西靡之树，未必不待此文以瞑目。九原可作，尚据觚而听之。雪汀姓史氏，名荣，一名阙文，字汉桓，世为鄞人，忠宣公之裔也。曾祖某祖某父某。娶某氏。子某，诸生，先卒。孙某。葬于某乡之某原。春秋七十有九。其铭曰：

　　鸾翮不可振，狼疾不可瘳。故人弹中声，为君一洗磊砢勃窣之牢愁。

　　○尚书职方郞陈公墓碣铭

　　先大父赠公自丙戌后同里所还往者祗一二遗老陈六息先生年长于大父所称兄事之友也六息先生四子职方居第三先君亦严事之职方诸子其仲叔二君尤与予善不幸早死职方殁二十年而其婿董生政乞余为埏道之文泫然者久之职方讳时临字二咸一字责庵少承家学又以陈编修怡庭为师得闻证人书院之敎甲寅三藩之变周总制有德知其才辟置幕府有功杨抚军雍建荐之叙功授湖南城步县知县部下有红苗最难抚职方曲意安辑之以六息先生丧奉棺归庐墓三年服除知河南汝阳县职方之为吏也和平惇厚简易得民深鄙世俗武健严酷之徒汝阳丧乱之后风俗大坏民不知丧礼职方为斟酌古今所可通行者而衰绖聚飮之风以息杨埠有支河久淤职方通之庚寅河北大水职方遽以便宜开仓赈给而后上闻时谓有汲长孺之风河北尽食芦盐独汝宁食淮盐芦商欲争而并之职方谓芦盐计口而授不问其所需之多寡以额给之是厉民也吾不能为河北尽革芦盐之害而反徇芦商之欲以害境内乎力争之而汝宁诸县皆蒙其庇时徐文敬公潮抚河南亟称之于是前后抚藩诸大吏皆以为循吏当令久任报最者数矣而数留之遂在汝阳二十余年而职方之子谅与民相安于无事者亦二十余年如一旦朱静轩者柳堂先生之子也职方以世讲尽委以簿书钱谷之务岁赠以千金静轩故有承平公孙之习托身依人非其志毎见西风渐急辄思其细君治装归及度岁过寒食尚迟迟未肯出门职方使至敦促始不得巳赴之计其在幕中不过半年职方于其旷废身为任冗剧一切不以为忤及其至也亦日喜灌花赋诗否则鬬叶子直待漏下始挑灯稍为了案牍职方黾勉危坐以待左右多咄咄不以为然而主客始终无厌射然遇有非僻则未尝不苦口相告一日闻静轩归颇与里巷狎邪之徒飮博千里贻书规之静轩作长謌谢过且以志感先君尝闻而叹曰责庵之位未至奇章静轩之才逊于杜牧然而其交道则无媿矣职方尝买秦人为妾至而询之则巳有夫乃移文至陜召其夫其夫至以无力偿直叩头乞免职方曰吾不责汝直且当为汝了姻事并赠以行李之资而去戎大令心源之入都应偿公费以数千计告急于职方罄其积年俸糈之余以助之自职方筮仕以来所得廪禄岁以给宗族亲友之贫者死丧嫁娶无不向汝阳来请皆量其差等而周之故其入为枢曹也宦槖萧寥临行之日百姓携老载弱相送者数十里逾年以病请告遂归归而家日落未几时四壁枵然然不改其乐一日太守来通谒猝不能具袭衣乃谢之太守有所白径登其厅事职方遣人四岀假袭衣良久乃得出见呜呼自睦婣任恤之敎旣衰有以骨肉至亲不相顾者当职方盛时待以举火者数十家垂老不能自为衣帛食肉之谋至使倾身障簏之夫窃议其前此之勤施为过是则可为太息者矣职方之归也连丧其才子卽仲叔二君也于是晩景益蕉萃雍正六年十月十八日卒生于顺治三年十二月九日年八十有三曾祖某祖某父六息先生某赠如公官配某氏赠安人继某氏子四孙八女一卽适董生者葬于某山之某原自余年十四为诸生职方甫从京师归盛有所奬许巳而以奔走衣食不得抠衣常拜床下方卒时陈南皋尝属予以铭而逡巡未及今重理旧闻而诠次之不禁累唏于三世之交情也其铭曰

　　本仁心成善政暮年坎壈讶天道之溟涬苟可传何足病

　　○钱芍庭诔

　　甬勾最重故家交游还往非其世讲勿溷城东钱氏名位尚亚于杨张而世德足与之比埒葢自大方伯而后十世绵绵至于乙丙以后忠介兄弟四忠并命不媿乔木世臣之望而诸遗老承其后尢为汐社之光予尝论其家世以为忠孝其本根风骚其花叶非虚语也迨退山先生殁钱氏之宿老告尽其风流渐衰支拄其闲者东庐先生一人而已东庐又殁钱氏益替门戸之寄归于二子是为芍庭兄弟未几芍庭之弟春圃又没于是芍庭只轮孤翼块然独任其先世之文献而无所得将伯之助顾其刻苦不愧淸门予续录甬上耆旧诗芍庭曰向诸故家中为予访求得一集不翅拱璧卽其集不可得而片词只句足以入选使其人不朽则大暑走烈日中穷冬冒风雪重趼不惜也予约同志为冰槎尚书岁作只鸡之享芍庭最虔其事予罢官以来颇从事于枌社诸先正金石之文芍庭老眼秃笔为予手抄兀兀成编而有关于钱氏者又独为一集秘之巾箱伏腊则陈之影堂焚香以酹其先公予作忠介墓碑详述降臣夫巳氏之逆状芍庭捧而泣曰是足以诛留王之徒于身后而一雪虞渊之恨矣呜呼吾家子孙其又何以报君春圃二女未嫁芍庭精选士族以配之不以世俗之门户动其心也葢芍庭于其高曾之规矩可谓能愼守之者矣予为岭外之游芍庭邮筒迢递念予良苦及予扶病而归芍庭闻之大喜亟来过予见予病之甚也则忧徘徊床箦闲予见芍庭之亦有病容也曰君休矣其姑归而养疴待少闲而视我芍庭归遂病不能复起绵延数旬病笃尚咄咄曰吾竟不能更向双韭山房一问讯也嗟呼芍庭卒从此城东踪迹殆将阔绝而钱氏之泽恐其自此而斩矣芍庭讳中盛字又起提学淸溪先生之孙东庐先生之子也太学生娶倪氏生于康熙某年月日卒于乾隆某年月日春秋七十有三所著有小集一卷予所论定者葬于东庐先生之墓傍其诔曰

　　数典而忘祖昔人所疚乃敬承之定克昌厥后

　　○陈卜年志

　　同里万征君管村之在史馆也性鲠直不肯徇所干请其时故国辅相家子弟多以贿入京求史馆诸总裁末减其先人之传而管村适主崇祯长编力格之坐是出知五河县史馆恨之未巳又令大吏以事致其罪论死狱急管村之子承勲前往救父时陜中开赎例管村之故人裒金五千以与承勋管村得赎免死而承勋年少陜中吏胥欺之虽报额五千侵蚀其半未之上也管村归而陜抚移咨浙抚追赎金之未足者承勋大窘计无所岀承勲之友陈卜年奋然曰达道有五而君臣父子居其二今管村有君臣之厄承勲有父子之厄徒以无朋友使大伦且俱灭吾当偕之行然卜年亦贫甚麻鞋布韈卽日束装挟承勲去又以盗尽丧其装沿途乞食于所知者得至陜中又入京再告急于管村之故人皆义卜年所为复得金三千卒事而归方卜年在途承勲有过辄流涕而扑之曰汝父当厄汝敢若是然所以护其寒暑饥渴者不翅如婴儿大理卿陈公汝咸素不识卜年以其从弟汝登得知其事曰今世有此人乎时大理方知漳浦招之厚赠贿焉且广为之延誉于所知卜年在漳浦得见石斋先生诸遗书大喜益自奋讲求王佐之学乃未几以病卒得年四十有六君子惜之卜年讳坊世为浙之宁波府鄞县人曾祖某祖某父某皆以儒生业其家卜年为人慷慨磊落负侠骨卑视侪辈家无十畞之田晨炊不继夷然不以为意先君尝曰吾读前史心爱东西京人物重然诺判生死朋友急难何其厚也至唐而巳衰以柳易播之事仅而见之今乃遇之卜年虽然卜年以祭酒布衣死牖下声名安得立行将冺冺与无闻者等其可伤矣予闻先君之言为之凄然会卜年族弟世培以其志请予欣然答之方卜年挟承勋去两家妇子皆无所得粮其为之继釜继庾倾十畞所入以供之者卽陈君汝登也亦侠士不愧于卜年者卜年娶某氏一子夭死遂无后呜呼此又天道无知之说所不能不令人长喟者也

　　○李次行墓版文

　　次行姓李氏名世法字甘谷鄞人也鄞之砌街李氏为世胄而尤以风雅嬗其家自宾父子年诸老后封若先生大之巳而昭武先生继起其兄弟如内火戒庵诸老皆迭主齐盟而杲堂先生集其成次行为杲堂先生之孙东门先生之仲子东门于诗别为一家不甚墨守杲堂之传次行亦由东门入手以性灵从事于苦吟吾乡世胄子弟百年以来日衰替不能守其先代之风流而次行独持其旧德克守高曾之规矩花晨月夕必与吾軰相留连时时序其先人之文献以无忘明德故予于通家兄弟中独善次行次行乃善病有子巳冠矣而死是后不复举怏怏失志其病数年一作每作必费参术至千金故次行田园本丰赡及大病者三而家遂落方欲开雕杲堂先生未岀之遗书以力绌未及而次行死矣呜呼次行死吾通家兄弟中无复双柑斗酒之欢而杲堂东门之门庭一旦扫地其可哀也孺人张氏韫山先生之女也先卒葬于东门墓傍其铭曰

　　杲堂于鄞诗人所宗百世不祧以报其功东门配之亦复克世畀于次行一线所系而今又死裘冶荡然祗应他日祔享诗坛

　　○范冲一穿中柱文

　　冲一生而惠年十五补诸生顾自视甚高于世人无当其意者其初来见也予颇思所以裁量之冲一知予意遽折节益矢力于古学良久属其友致意于予若惟恐不相梯接者予亟延之则其学巳大进而容貌词气退然非复前者之比自是昕夕至予家相讨论甬上师友源流自昔甲于吴越年来耆老凋丧无复高曾之规矩经史沟浍俱成断港间有习为声韵者亦不过街谈巷语之伎两其中索然无有而妄相夸大其余则奉场屋之文为鸿寳展转相师一望茅苇封已自足要皆原伯鲁家子弟也冲一求友于里中城东小江里卢生配京年长于冲一七八岁其资器相伯仲二人相与淬厉得一书则更迭读之间有所疑则折衷于予学统之分合经术之醇漓史案之异同文章之盛衰正变无不了了配京精悍冲一济之以缜密皆五行并下一日可尽数卷里中之书不足供其渔猎则请予借书于淮东马氏小玲珑山馆浙西赵氏小山堂穷年兀兀以予所见通家子弟甬上最乏材若江淮后起之秀不少奇特然嗜学之深罕有足与此二人抗手者方私心窃喜以为甬上先正实佑启之以振枌社之积衰卽予之老病荒落亦或得乞灵焉以邀将伯之助而岂意冲一年甫二十有三一病而死惟予素有忧于冲一者以冲一之年如出水芙渠耳而其所为诗时时有败苇枯杨之感予切戒之曰是不祥之征也当痛改之冲一然予言而不能自克间尝科头而坐视其髪种种然秃翁也益危之然不谓其竟不及五稔也今年之春翠华南幸予力疾迎于吴下冲一亦至杭见予喀血之厉也愀然曰方今东南文献之寄在先生而比年稍觉就衰愿深自调护勿过劳以伤生时杭堇浦方以汉书疏证令予覆审冲一毎见予所论定以为在刘原父吴斗南之上及送驾于吴下冲一别予河干黯然东返呜呼冲一方忧予之死而反以身后之文累予河干握手遂成永诀祝予之嗟能无长恸古人之负高材而不寿者多矣以冲一较之其殆王逢原之流亚邢敦夫辈未能逮也王邢虽天幸赖有力者之口以传冲一之死谁其传之者冲一尤笃于友朋之谊殷勤急难不惜竭力以济人天假之年岂非有用之才予自邗上归过哭之其父哭于堂其母哭于戸内惨然欲絶而配京亦流涕向予有只轮孤翼之惧呜呼孰谓斯人短折若此冲一姓范氏名鹏一字冬斋世为鄞之白檀里人五世祖亿曁高伯祖洪震皆以孝子旌曾祖某祖某父某诸生娶孙氏先冲一卒无子以再从子某为后生于某年某月某日卒于某年某月某日葬于某乡之某原冲一从予求楼宣献公集开庆四明志曁宛溪读史方舆纪要诸书者久矣今年始从小玲珑山馆携致之而冲一巳先卒矣因令配京陈书榇前以酹之更为之铭其幽其词曰

　　二惠竞爽差慰寂寥又弱一个令我魂消念兹草堂君所横经岁晏归来无君履声将行万里岀门折轴岂祇双亲为君痛哭

　　○韭儿埋铭

　　儿初名昭德字晁斋其后改名树德字昭子病肺困甚欲予为改字予为署曰谢郞又字之曰小韭又曰崧窗先宗伯公之别业也儿颇喜雕镌毕犹强自支厉取花笺试之未及十日而殁先君自七十后望孙眼穿不可得为予诵柳州之文以志痛张孺人旣不育曹孺人归我洊遭大故又五年始举儿顾生而大病慬而得生乃予妄意儿必永年者儿之生也城东钱氏去予家且十里未之知也忽闻影堂中有言者谢山得子可喜二池兄弟登影堂迹其人无有也駴甚趋至予家而儿已生相叹异以为殆忠介之神告之及病旣愈终苦淸弱而星命家谓儿五行皆合格不害六岁就傅予以其孱也不甚加督责儿亦以是怙爱稍自寛假然其嗜好不失为王谢家儿本色研必以端溪印石必以花乳墨必以方程尤喜言史学听之津津其所从为范冲一张瑶晖黄回澜皆予通家待儿不以羣弟子之礼然儿于函丈间恭谨甚其周旋长者旁无失礼俨然成人也而尤蔼然于孝弟之良尝随予为张孺人展墓徘徊松楸间予戏问之曰汝谁也对曰儿母也予曰非也儿正色曰是何言与爷调儿耳予为之瞿然予家自先侍御公至今二十四世谱系散乱儿手录一帙能言其昭穆杂试之无误者苟遇烝尝能细询礼之曲折而强记之故予颇以儿笃于根本谓其必有成立而岂意其仅及中殇也儿甚畏予毎谯呵之则长跪不命之起不敢起然心知予之爱之尝有问之者曰家中爱汝者谁也得非曹孺人乎儿摇首曰非也夫爱我者非罢罢莫与归矣罢罢者关东人呼其父之称也旣踰十岁益渐近老成尤深于爱敬予在岭外病几死以书告曹孺人儿为之旁皇流涕不下咽及予归儿见蕉萃之状强作笑语而私谓曹孺人曰爷不意一至于此自是以还予病日甚去冬尤剧儿日侍床箦间宛转劝加餐予心怜之自念死生天定所难割者儿年少未能自支殊耿耿耳儿颇解意毎抃舞以慰予而退有泪痕乃是时儿巳得肺疾且苦瘖治之不效入春而甚苦气逆不能卧长夜危坐然灯下不废翻书时令侍者抄吴礼部国策注而手校之以自消遣甚倦则伏于枕上予自秋来苦耳聋至是中夜必披衣起呼之儿亦苦瘖大声作荅犹恐予之不闻辄连作点首予问以疾状儿强令侍者告予曰稍可矣其实儿讳其困而不使予知也儿闻医家言大进紫团参或可活而忧予之力不给也私闻曹孺人日爷惫矣犹足办否曹孺人制泪取参示之曰儿弗忧参尚有余也儿曰果尔当与二人共之将立夏之先二日医家言其不起儿尚向予索高安朱氏所定孝经以其兼备古今文刋误诸本也又索西洋黄玻瓈淡巴菰瓶予皆予之及晨呼侍者为具汤沐沐毕而逝呜呼予之为僇民也不能慰先君于生前并不能慰之于死后桓溪墓道相去六十里儿之从予展墓者再耳今年儿在病中垂涕深以不能随予祭扫为恨是皆由予之罪戾上千鬼神之怒以至此也儿生于乾隆癸亥五月十三日逝于乙亥三月二十四日得年一十有三葬于张孺人墓旁凡儿所业经史图籍碑版以及玩好之属皆以殉其铭曰

　　玉树凋残香兰夭折厥咎谁归阿翁之孽暮雨绵绵杜鹃泣血

　　

</div>
    <div class="pagination">
<a href="鲒埼亭集_page10.html">上一页</a><span>...</span><a href="鲒埼亭集_page6.html">6</a><a href="鲒埼亭集_page7.html">7</a><a href="鲒埼亭集_page8.html">8</a><a href="鲒埼亭集_page9.html">9</a><a href="鲒埼亭集_page10.html">10</a><span class="current-page">11</span><a href="鲒埼亭集_page12.html">12</a><a href="鲒埼亭集_page13.html">13</a><a href="鲒埼亭集_page14.html">14</a><a href="鲒埼亭集_page15.html">15</a><a href="鲒埼亭集_page16.html">16</a><span>...</span><a href="鲒埼亭集_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
