<!DOCTYPE html>
<html>
 <head>
  <meta charset="utf-8"/>
  <title>
   午亭文编 - 第 49 页/共 72 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   午亭文编 - 第 49 页/共 72 页
  </h1>
  <div class="content">
   春暮卧病志感
　　残花细雨眼迷离乞取春光为鬓丝裁就緑章封未上一年忘却送春诗
　　雨中简曹生
　　无数垂杨绾别离春风春雨又归迟暮鸦栖断黄昏树正是平沙落雁时
　　四月初七日病假杜门忽已半月偶遇南使冩懐寄访濓
　　萧萧白髪不胜冠拄笏西山日日看又落墙花知客久未归江雁觉春寒忘机书向忙中展好嬾琴从静处弹相见故人传一语只今卧病在长安
　　卧疾寄夀樊
　　春归何处渺天涯门掩踈篱久客家雨过啼乌还绕树风吹惊蝶尚寻花緑隂渐觉东墙厚白日回看西岭斜有约阳坡栖寂地来时未必及秋
　　曹生过予弹琴
　　门如寒水近方壶三径依然兴不孤萝月有情稀客过松风无价待琴沽音闻寂歴销尘刼烟雨空蒙入畵图万事浮生难住着尽将闲处费工夫
　　与髙链师
　　栁布谁知著隠沦五陵车马逐流尘古称燕赵悲歌士我爱云山歴落人萝径风花长避客石坛烟树若为邻雅琴自昔同相赏笙鹤从教分外亲
　　自题午亭山村图往年有卜居江南之意抚今追昔因兼寄懐访濓侍讲谨庸宫賛一百韵
　　元防中天盛勲华二典悬王畿千里内甸服四门前宫室茅茨下羮墙日月邉瞻依从北极耕凿向东偏宗祏猗兰大支条奕叶连我陈真忝窃帝系本纒绵妫汭波流逺胡公锡命专苍茫经百世播荡讵三迁履武因蒲坂观星并颍川地开王覇迹野次觜参躔华岳遥撑拒黄河近折旋歴山容陟降雷泽许洄沿岩壑蚕丛濶峰峦鸟翼翩太行故犄角清洎复沦涟终古唐风在于今舜徳延周家虞叔国原邑赵衰田往事皆如昨遗踪一浩然闗城纷接塞山水上连天自昔黄图逈髙居白壤骈距河临兖雍都冀尽并燕以徳承三统无私戒十愆纷纷强役弱往往急相煎簒夺何知足诛夷或并肩王风委蔓草宗国混戈鋋礼乐资师表诗书费讨研凤兮诚已矣麟也曷终焉茅土乖王命封疆竞自便夏盟谁竟主晋国逓相蹎遂有陪臣乱能操共主权九州方迸裂初命更轰阗韩土三分僣留侯五世贤莫强兵马地独切虎狼縁七国争锋镝孤嬴扰幅职方经界壊王制井田寘余烈穷尘焰残灰积刼然狐鸣篝火烂蚁鬭穴沙填华屋嗟危栗苍生痛忿悁三精埋鲁壁九鼎堕虞渊自古兴亡业何曾白手搴人占芒砀气天厌祖龙燀战地无秦垒清时有汉亭名留午壁表字问丁年毎忆樊川藳相同杜牧编标题殊未忝笑语任流传【余所居名樊川昔曾以樊川名集】彭泽穷山海桑钦撰水泉闲时供把翫佳处借陶甄适与情相洽还因取自笺防心仍古迹选胜得遗篇白石欣相赏朱坡悔欲湔午亭乡梦短故垅客心防回首余生后移家宣徳先吾宗繁子姓小子一夫防颇按郦生注幽寻沁水谸析城髙掩映上涧侧便姗濩泽东交滙阳阿左洑漩浸山霞缥缈潄石玉潺湲独往净如练单行清且獧樊山回峻岭丙舍列长梴峡起村完聚风藏气鬰芊西流东涧水南暝北峯烟物外人稀到区中事少牵桃花春十里桐叶歳三千旧是唐封地兹为世陌阡古今同一慨俯仰各相怜过隙云何驶安居即是禅生涯从薄产贫乐悟真诠猿鹤容疎放云烟不弃捐但攻章句学宁为辞妍在昔龙门史能驱虎观员汾川宗浩浩洓水破溅溅天使斯民觉心归至道坚斗标聫气色桑梓接坛筵讵敢怜同调因之愿执鞭文澜寛似海义路直于源逺惟涓滴途长祗踬颠龙鳞攀莫逮鹏翼附难骞忽漫思姑射聊将效偓佺幽忧能解免羁思遂拘挛只讶廵栏鹿还悲饮露蝉自教身寂莫岂是遇迍邅狷防思巢父孤髙慕善巻衡茆今未逺仕隠古难全肝胆分秦越菁华合削朘少言羞拙讷多病愧娟嬛腕力惊鸾纸臀肤困马鞯金丹谁与链白髪岂须蠲蝶粉频销落蚕丝数裹纒阮孚几蜡屐子敬旧青氊荏苒时将晚蹉跎业未竣春华今巳谢夏月又重圆留舫思安道登楼忆仲宣草池珠并缀雪坞璧常聨河北归樵路江东下钓船故人徴晋问南国被薰弦吴地观型土尧封慕采椽腾翔凭騕褭蹇钝托防蚿献纳勤三祝讴歌暨八埏采洲思杜若卜筑试筳篿葺芷编荷屋疏兰傍蕙櫋莼鲈与藜糁那复异坤干
　　墙边隙地可种栁有感而止赠张大
　　梦到乡园觉后惊天涯芳草傍愁生墙邉更不栽杨栁恐惹征人去住情
　　病起夜诣苑中简方若
　　一月闲居理去装连宵又罢乞身章风回烟草春如梦月上溪花夜有香嘶马渐随鸡唱逺流泉还与漏声长思君未了诗縁在拟向樽前醉几场
　　方若见和复次韵
　　一世生涯在槖装明珠照乗辱新章我如散木天容老君比幽兰国有香鱼钥晓催钟漏尽马蹏春缓玉鞭长九衢三畆都陈迹且可相寻翰墨场
　　野寺寄素心
　　伏枕春归见夏云眼中物态又纷纷林花飘落随残霭墙栁玲珑暎隙曛一簇逰蜂怜幻影几回喧雀断声闻俗縁易了情难遣诗思禅心并忆君
　　嵇母节夀诗【编修嵇曽筠母博士永仁夫人】
　　表忠有喜到慈闱彩凤衔书下紫微天上尾箕明歳次人间兰玉茁春晖賔朋重整陶家防纶綍新裁孟母机赐得锦袍亲看着开箱还检侍中衣
　　汤西厓视学中州使还简懐
　　别久思君首重搔音书断絶梦魂劳中流济水清长在秋色嵩云晚并髙自有雄文归谏苑信知亷吏出词曺相逢不觉衰顔冷喜共承平气象豪
　　题西亭榆树寄豫朋二首
　　白榆歴歴在秋河种向亭前映緑莎几度西风见摇落树犹如此奈人何
　　纸上功名换笠蓑槐庭栁塞不争多只今垂老渔阳客望断关榆曳落河
　　八月十二日半日村侵晓梦独行迷失道攀縁絶磴上见土壤平豁枕山带郭风气鬰然有朱衣夹路问之曰合肥李公墓也哭失声而觉二首
　　梦魂枕上江南路觉后初当堕泪时宿草几回秋色老伤心为欠哭君诗
　　云车风马像平生指防朱衣导我行囘首黄扉十年事荒原今日见交情
　　韩质良来自梅庄忆旧逰却寄舍弟
　　问讯山中客山中十载前朱坡连杜曲石坞自樊川看竹擕残帙题松襞短笺曝裩家似阮欹枕腹如邉燕垒花衔补莺窠栁对悬陶琴元未鼓姜被防回眠苔滑经妨屐沙晴坐胜绵寺楼酾酒借邻舍引渠穿行马能踈放骑驴任倒颠山歌迟岭月牧笛上烟鸡犬知人意樵渔省世縁至今溪水上闲却夕阳船
　　题紫沧醉吟图二首
　　阁道天街隔禁林黄昏独坐紫薇深如今问取香山老那有闲时得醉吟
　　长庆文章笔晋人十三行后防波新情知子敬风流在故遣生绡画洛神【谓图中冩景】
　　周在清孝亷馆王眉长学士家数以学士意来诊视余疾冩懐申谢之作十二韵
　　卅年如隔世相对意苍茫蘂榜人还少槐根梦许长物华遽超忽迟暮独凄凉语黙思难遣逢迎性颇伤病縁闻道晩时为访医忙臣朔公车客留侯辟谷方药来尝苦口事往戒回肠肝胆虽颠错心神顿激昂古人知国士吾老惜文场伴直因松月栖巢得凤皇云天殊浩濶鹏路合翺翔他日纡簮绂无须学楚狂
　　题卫防嘉竹间图二首
　　浮筠潇碧野烟生天帚还应傍玉清不度岑华寻嶰谷此中自有凤皇鸣
　　瞻彼淇园卫叔贤风人载咏武公篇谁知千户侯封日十畆依然在渭川
　　己丑八月予承祭
　　圣庙我裕以分献同事越日见示冩真册子徴予近诗
　　走笔题四首
　　夫子宫墙数仞尊婺源源水接昆仑百官宗庙多时见正是长身几世孙
　　长恨抠趋后鲁堂三千弟子不同行也应髙士轩中去洒埽还赍一瓣香
　　曾闻五老降星精万古宗祊在鲁城不见闽天诞睿日芙蓉井白虹生【先圣生有五老降庭文公诞降于闽是日有白虹起于婺之丘垅我裕家吴楚间故有此首】
　　珠嚢金镜赤书新冠剑何堪间后尘四海弦歌同此日故应吟咏作诗人
　　王荩臣将还故山见过取别
　　大隠还须让散人翛然采药问归津巳将白髪安吾老只为丹砂济世贫午枕流连乡梦逺闲门剥啄子来频故山亦有胡麻饭莫向天台访玉真




　　午亭文编巻二十
　　钦定四库全书
　　午亭文编巻二十一
　　大学士陈廷敬撰
　　赋
　　午壁亭赋
　　山海经沁水南过阳阿县东郦道元水经注沁水又东南阳阿水左入焉水北岀阳阿川东南流迳午壁东沿波潄石漰涧八丈环涛毂转西南流入于沁水余村居近沁水而爱午壁亭之名故取其义以名其居曰午亭山村今兹逺游眷言吾土乃作午壁亭赋云
　　缅闗河以骋望蹇淹留夫逺行异向平之遐尚同宗炳之幽情山川以延竚披郦生之水经惟先人之旧业肇锡我以嘉名揽古文之奇字驰逸想于汉亭沁流兮清浅午壁兮洄潆邻猿鹤兮北山邈文物兮西京有飞仙之税驾无醉尉之呵行谷口兮寡劳劳之驺唱岭上兮多之吹笙乱牧儿之归笛间樵叟之吟声秋风兮嫋嫋春草兮青青散晨霞于极浦沦晩景于回汀抚四时之迅晷怊惝怳而屏营考古原之遗封兮悲赵衰之旧邑歴晋侯之故垒兮莽炎刘其相及慨兹亭之在所兮犹仿佛其未失羡灵光之岿然兮哂秦闗之角立古今何嵺廓兮只尺其如相接倚伏其何常兮盛衰其若溘嗟予心之要兮儵若离而若合纵吾思于千里兮羌不知其所出入山间兮茅屋原上兮逺邨临流钓石倚杖柴门露松际之明月出岫中之闲云聊逍遥而容与尽烟景于朝昏虽芳嵗之巳逺尚桑榆之可论
　　蓍卦赋
　　何余心之堙郁兮孰昭昭与为徒瞝九州而系羁兮寄余懐于图书披皇古之典坟兮度修名之焉如謇吾重昬杳不知其所之兮就灵蓍而问诸先圣诏我以法象兮前喆辅我以笺疏循大传之遗文兮佩紫阳之择守防五十而去一兮用四十而有九虚其一以示数不得用兮俨造化之枢纽不用而用以神兮非数而数乃可久此所谓无极而太极兮岧岹焉其谁与偶四十九防兮分之两手象天者左兮象地者右是生两仪兮孰先孰后取一于右兮挂左小指之间分天数之奇兮将动直而静专夫人并天地而为三兮胡独谓予身以藐然先置右防兮以右手四四揲左焉又置左防兮以左揲右四四如前象四时之行兮生百物而无言揲竒而不足复揲兮斯用之所由神如厯家之布嵗兮有残日与零辰以之置闰兮五行正而四气均何以归之兮于扐以相从左竒者扐第三四指右竒者扐第二三指之中两扐象闰兮数以法通易之为道兮参伍而错综前后闰兮相间三十有二月再闰在五嵗之中兮于法无敢越挂为一兮揲左为二归左竒于扐为三兮揲右为四归右竒于扐兮为五者近是挂一一嵗兮揲左二嵗左扐三而一归竒兮三嵗则一闰置歴四及五而再扐兮五嵗再闰斯乃备自挂至扐兮为一变之大义合再扐之余蓍再分再挂再揲兮为二变之所由持传言挂而不言他兮挂以象人为天地基无人则无天地兮故郑重乎其言之分挂揲扐为四营兮四营为一变视其挂扐之防兮竒偶以见竒则五与四兮偶则九与八三变皆竒合十三防兮则书□于札过揲则三十六防兮是为老阳之质两竒一偶合十七防兮则焉是书是为少隂兮过揲则三十二防而无余两偶一竒合二十一防兮过揲必二十八防是为少阳兮惟一以画三偶合二十五防兮是为老隂过揲必二十四防兮画□以寻凡此隂阳老少兮重拆单交所繇以陈是三变之大指兮惟变所适斯成初爻兮内卦之菂六变而为二兮中爻斯着与四同功兮柔中而多誉九变而为三兮下卦之终与五同功而异位兮刚胜柔危而多凶如是每变而成爻兮由三暨五底于上十有八变而内外卦成兮乃观其卦变之所向六爻不变兮占本卦之彖辞内卦贞而外卦悔兮贞风悔山之类可知一爻变兮惟变爻之致思二爻变兮本卦二变爻辞之是推主上爻兮庶来者之可追三爻变兮观本卦之卦之彖辞具载本卦并前十卦为贞兮之卦并后十卦为悔通计三爻之变兮为卦二十变在前十卦兮两卦彖辞并观而本卦是急变在后十卦兮两彖辞观之自之卦以入贞悔各有所重兮视其变之所及四爻变兮占之卦二不变爻主下爻兮不变者重其操五爻变兮占之卦不变之一六爻变兮乾坤占二用斯利斯吉余占之卦彖辞兮筮事于以毕余既准此明轨兮亦直为此诂训也索藑茆以筳篿兮有时端防而问也曰大人之吉兮有言不信何汶汶也仰苍天以为凭兮披丹霞以写心沉九渊其犹未悔兮偎便非予所能任迷不知徃径兮敢遵道而改路嵗冉冉其去我兮迫日月之迟暮灵氛告余以吉兮吾独长有此困也陋穆姜之溺于随兮美云台之所为遯也心纡轸而儃佪兮吾慨想夫皇羲舒侘傺于斯文兮玩占观变夫奚疑
　　河图洛书赋
　　天垂象于神物兮遡胚胎于鸿蒙有物浑成兮不物而物物天囿其中天无言而假以物兮将以原始而要终仰观俯察睠彼中区于河于洛龙图书垂两象于中天兮揭万古于须臾囊括乎乾坤之未辟兮燀赫乎日月之齐驱丽九霄而耀五纬兮罗八极而环四舆厯纪所不能诘其度数兮方圆所不能尽其规模若乃昆崘出墟熊耳导源津梁箕斗沟浍伊瀍君宗四渎控引三川迢迢兮金波之照银汉泱泱兮藻玉之蕴珠渊于其时也水伯兆祥宓妃袭祉有开必先亦复其始千年清而荣光浮九日温而青云驶龙马负图以授昊兮神背书以畀姒一六居北二七居南三八居东四九居西五十居中河图之位如此也九前一后三左七右四前左二前右八后左六后右洛书之文若彼也伏羲因之而八卦以重大禹叙之而九畴是以若夫周文演羑公旦继轨爰逮武王访于箕子展矣尼山归与阙里系易而殚八索九丘之文删书而备二帝三王之史罔不泝河沿洛蓍是啓盖图书相为经纬兮卦畴相为表里五十有五而尽天地之宜四十有五而该事物之理而皆数列外而森然五居中而不改既溥博而无方必渊涵而有宰此大易之所由以太极为尊尚书之所由以皇极为美也巍巍荡荡兮穆穆皇皇以五生数统五成数同处其位而凝然者如众星之拱北以五竒数统四耦数各居其所而岿然者象午日之当阳自天一至地十积数皆由五而得五则虚中为之体自一五行至九五福积数皆由五而得五则虚中其若藏故夫中之为道也天地之所以悠久日月之所以升恒鬼神之所以变化风霆之所以震惊山岳之所以屹立江河之所以流行莫不由斯以为之大本得则昌而否则倾而况人受天地之中以生而为万物之灵者乎然终不可得而强名名之曰中虽易与书有不能尽而仍归之图书之画以尽天地万物之情
　　杂著
　　伏羲先天防数本河图中五解
　　卦始于画画始于数数何自始乎始于河图而中五者河图之数所由以始也盖中五者太极也隂阳合而未分而巳具隂阳之数矣何也阳数三隂数两三两五也而中五具焉故数虽有五而合于一所谓太极也圣人有以见太极生两仪两仪生四象四象生八卦因而重之为六十四卦而三百八十四爻万有一千五百二十之防数具于此矣故由一分二葢取数之三者而分之为阳取数之两者而分之为隂以凡阳之数皆三故合三数而画之为以凡隂之数皆两故合两数而画之为是凡皆三数凡皆两数也既有三数之两数之是为一隂一阳所谓易有太极是生两仪也是五数分三两也由是二分为四三两之上各加三两阳之上生一阳为□而谓之太阳生一隂为□而谓之少隂隂之上生一阳为□而谓之少阳生一隂为□而谓之太隂是为两仪生四象也是五倍而十也就倍五而言之故为十细分之则太阳为□而含六少隂为□而含五少阳为□而含五太隂为□而含四共得二十数焉则是□皆含六□皆含四矣四象既立由是四分为八太阳之上生一阳为生一隂为少隂之上生一阳为生一隂为少阳之上生一阳为生一隂为太隂之上生一阳为生一隂为而干兑离震防坎艮坤生焉是为四象生八卦也是十倍而二十也就倍十而言之故为二十细分之则干为而含九兑为而含八离为而含八震为而含七防为而含八坎为而含七艮为而含七坤为而含六共得六十数焉则是皆含九皆含六也是为老阳老隂之数也体卦既立乃生用卦由是阳一变而用九凡皆含九数隂一变而用六凡皆含六数是以于八卦之上各生一隂一阳则为者八而得数七十有二为者八而得数四十有八为四画者共十有六而为数共百有二十矣由是阳再变而十八凡皆含十八数隂再变而十二凡皆含十二数是以于为四画者之上又各生一隂一阳则为者十六而得数二百八十有八为者十六而得数一百九十有二为五画者共三十有二而为数共四百八十矣由是阳三变而三十六凡皆含三十六数隂三变而二十四凡皆含二十四数是以于为五画者之上又各生一隂一阳则为者三十有二而得数一千二百五十有二为者三十有二而得数七百六十有八矣为六书者共六十有四而为数共一千九百二十矣盖至是而六十四卦成矣卦之爻凡三百八十有四阳爻用四九三十六防凡百九十二阳爻通计六千九百一十二防隂爻用四六二十四防凡百九十二隂爻通计四千六百八防二篇之防万有一千五百二十所以当万物之数者谓此也而要皆本于三两之数以为之本故曰卦始于画画始于数而数始于河图之中五也
　　锡土姓説
　　古无无土无姓之人禹贡言锡土姓惟五服诸侯之事而不及凡有土有姓者非略之也举其大而小者可知也故凡有土有姓其源流失得之故有可考者夏后氏五十而贡殷人七十畆周人百畆是三代无无土之人矣而取民之制不过什一鲁至宣公初税畆成公作丘甲哀公用田赋夫税畆犹未逺于什一之法而左氏讥之曰非礼丘甲重敛已违什一之制至于田赋则实为后世以田敛钱之始其大逺于什一矣秦孝公用商鞅废井田制阡陌任民所耕不限多少其多者得粥卖又战得甲首者益田宅五甲首而役五家兼并之患自兹起矣民田多者以千畆为畔无复限制以田之多少为赋敛之厚薄及其后也乃地而税人地数未盈其税必备其缪戾滋甚焉始皇三十一年始令民自实田以定赋盖取大半之赋竭天下之民力以逞其欲二世承之海内叛亡当是时也天下无复有有土之民矣夫民之无土其始由于厚敛民既无土而国亦随之传云与其有聚敛之臣宁有盗臣自古以来未有聚敛而不亡者也然至于秦有无土之人无无姓之人左传曰因生以赐姓胙土以命氏史记注天子赐姓命氏诸侯命族族者氏之别名也姓者所以统系百世使不相别也氏者所以别子孙之所出也吕祖谦曰姓者所以统其祖考之所自出百世而不变者也氏者所以别其子孙之所自分数世而一变者也春秋纂例云姓则百代不易惟天子乃得特赐姓如舜赐禹姓曰姒伯夷曰姜武王赐胡公姓曰妫是也又天子之子例以諡配字僖伯文伯宣叔襄仲之类是也而后代子孙因以其字为氏示所出不乱所谓别子为祖也由诸説考之别姓则为氏合氏则为族则是氏与族为一姓与氏为二矣故羽父为无骇庶子隠公命以为展氏则氏族为一也风俗通曰或氏于号或氏于諡或氏于爵或氏于国或氏于官或氏于字或氏于居或氏于事或氏于职以号唐虞夏殷也以諡戴武宣穆也以爵王公侯生也以国曹鲁宋卫也以官司徒司马司冦司空司城也以字伯叔仲季也以居城国园池也以事巫卜陶匠也以职三乌五鹿青牛白马也然凡赐氏族者子孙为卿有大功徳则生赐以族若叔孙得臣之类是也其无功徳死后乃赐族若无骇者是也夫无骇生不得赐氏又况生而自以为氏者乎若是乎氏族之重其君不赐而子孙自以其祖父为氏为族者皆僣也乱也然氏亦谓之姓如舜生妫汭赐姓曰妫封舜之后于陈以所封之土命为氏故舜后姓妫为氏曰陈今之以陈为姓者不闻其别为氏则姓氏为一也葢其初若将以别之而其后乃复为一一之以百世不易之姓而不一之以数世一变之氏也传有之姓者生也以此为祖令之相生虽及百世而此姓不改所以统系焉使不相别也故先王之所尤重者姓焉而己矣夫惟天子乃得赐姓诸侯则否诸侯赐氏则凡不得赐而自以为氏谓为僣且乱者所以防天下之自别其子孙之所出者而因以自昧其始生之祖也姓顾不重矣哉郑夹漈氏族略谓凡言姓氏皆本左传左氏所明者因生赐姓胙土命氏及以字以官以邑五者而已今则不然论得姓受氏者三十二类一曰以国二曰以邑三曰以乡四曰以亭五曰以地六曰以姓七曰以字八曰以名九曰以次十曰以族十一曰以官十二曰以爵十三曰以凶徳十四曰以吉徳十五曰以技十六曰以事十七曰以諡十八曰以爵氏十九曰以国系二十曰以族系二十一曰以名氏二十二曰以国爵二十三曰以邑系二十四曰以官名二十五曰以邑諡二十六曰以諡氏二十七曰以爵諡二十八曰代北复姓二十九曰闗西复姓三十曰诸方复姓三十一曰代北三字姓三十二曰代北四字姓所援据最详而亦不分孰为姓孰为氏要之犹未逺乎姓氏为一之义也至所云三代之前姓氏分而为二男子称氏妇人称姓于文女生为姓故姓之字多从女如姬姜嬴姚姒妫姞妘婤姶防嫪之类夫先王以姓为重今曰男子称氏妇人称姓则是反以氏为重而以姓为轻其亦不明乎禹贡之义者也禹贡言锡土姓使天下无无土之人亦无无姓之人也其时所锡者虽止及于五服之诸侯而诸侯之土田人民诸侯实自经理之虽不得赐之以姓而或者推天子之意赐氏焉以别其人茍非然者是使髙山大川虽已奠之而浍之水任其横流而不治也其尚可以为国乎吾故以为古者无无土无姓之人而推言由秦以来乃有无土之人至于其凡所以得姓之故尤致意焉使世之读禹贡者不因文以害义以见先王之治天下使无土者有土无姓者有姓其为万世生民计者至深逺也
　　河图中五生数解
　　河图中五即无极而太极也而隂阳五行天地万物之理备矣其外五十数悉从中生出所谓大衍之数五十也盖中五虚而不用焉惟虚也故能生天地之数惟不用故能成天下之大用焉先儒论河图以生数为主谓中之所以为五者具五生数之象其下一防天一之象也其上一防地二之象也其左一防天三之象也其右一防地四之象也其中一防天五之象也今中五之外第二层所谓一者即其下一防也所谓二者即其上一防也所谓三者即其左一防也所谓四者即其右一防也然无所谓五者何也盖五之数仍寄于中五之中是则尤有所谓虚而不用者存于其中其中五之中一防乎此其所以生天地之数而成天下之大用也尤可以见无极而太极之理矣其第三层所谓六者一合五而成六所谓七者二合五而成七所谓八者三合五而成八所谓九者四合五而成九而北南东西之位列焉要之不离乎中五之所生者盖天地之生数至五而极其所以成变化而行鬼神者不必于五十之数既具之后然后知之而即此中五之中巳浑然皆备矣至于所谓十者不惟五遇五而成之自中五所生之一二三四而十数已定至乎此而遂以成五十有五之数而为隂阳五行天地万物之理所莫能外也故曰中五者即无极而太极也
　　伏羲先天卦爻解
　　伏羲八卦次序图所列干兑离震防坎艮坤则六十四卦之下八卦也先儒谓一分为二二分为四四分为八此其説之至明者也至于八卦之上各加八卦所谓六十四卦者先儒谓八分为十六十六分为三十二三十二分为六十四尝试于八卦之上分为十六十六之上分为三十二三十二之上分为六十四如今易图之所列者卦则是矣然即阳奇隂偶之数以求合乎万有一千五百二十之防则昧然莫得其所以合者焉此盖可以论卦而不可以论防故防之数所由生终莫有能明之者也既不明防数所由生则圣人所以画卦爻之理亦无因以见矣是以虽得夫加一倍之説而有毫厘千里之差也吾尝于外卦求之而旷乎有得焉阳之一变而用九也隂之一变而用六也阳之数至此而含九而为下卦之干隂之数至此而含六而为下卦之坤即以此老阳老隂之数推而加之于外卦而能事毕矣今试于所谓六画卦之四画者凡阳之画皆凖九数凡隂之画皆准六数于所谓六画卦之五画者凡阳之画倍老阳之九数而为十八凡隂之画倍老隂之六数而为十二于所谓六画卦之六画者凡阳之画倍十八数而为三十六凡隂之画倍十二数而为二十四积而计之则二篇之防适得万有一千五百二十然后叹伏羲之卦爻准乎天地不易之数此其所以神也先天之秘邵子知之而不明言其故其言曰犹根之有榦榦之有枝愈大则愈少愈细则愈繁呜呼邵子可谓知之者矣
　　孔氏頴达经传辨
　　汉艺文志易经十二篇顔师古谓上下经及十翼盖古之为传训者皆与经别行经传皆自为一家所谓上下经者直卦爻之辞而己孔子之彖象系辞文言序卦之属十篇谓之十翼经之传也孔頴达曰夫子所作象辞元在六爻经辞之后以自卑退不敢干乱先圣正经之辞及王辅嗣之意以谓象者本释经文宜相附近其义易了故分爻之象辞各附其当爻下言之嵩山晁氏言以彖象文言襍入卦中者自费直始谓费氏初变古制时犹若今乾卦彖象系卦之未至王弼始分爻之象辞各附各爻之下而遂大乱之也朱子言孔氏谓夫子作象辞元在六爻经辞之后则是孔氏亦初不见十二篇之易矣晁氏又防刘牧石守道之説刘牧云小象独干不系于爻辞尊君也石守道云孔子作彖象于六爻之前小象系六爻之下惟干悉属之于后者让也葢刘石之谬不足道也又尝独怪孔氏解经号专家既不知有十二篇之易而顾以其臆説谓象辞在六爻之后者其眂刘石所见岂有异邪
　　十翼説
　　古之为传训者皆别为书三传之文不与经连石经书公羊传无经文艺文志载毛诗故训传亦与经别而夫子之十翼其初别行未与上下经参列也故吕氏谓彖象不连经文者十二巻之古经传也注连之者郑氏之注具载本经而附以彖象如马融之周礼也融为周礼注云欲省学者两读就经为注盖犹是诂训之体尔未便如今之经传并列大书特书者也晁氏以为始变于费直既大乱于王弼不知费王以彖象文言错互入经时犹是诂训之体欤抑遂如今之与正经并列而书焉者欤孔子尝曰述而不作又曰加我数年卒以学易可以无大过夫子天纵至圣不敢居作者之名惟曰学焉而巳诗云以引以翼是则十翼者以为羽翼之云尔岂遂自以为经乎如扬雄之太元王通之续经皆辄自命为经而腼顔防耻不以为怪妄此朱子所谓自纳于吴楚僭王之诛者也得罪于圣人矣


　　午亭文编巻二十一
　　钦定四库全书
　　午亭文编巻二十二
　　大学士陈廷敬撰
　　襍着
　　胡氏安国夏时冠周月辨
　　胡氏传曰左氏曰王周正月周人以建子为嵗首则冬十有一月是也前乎周者以丑为正其书始即位曰惟元祀十有二月则知月不易也后乎周者以亥为正其书始建国曰元年冬十月则知时不易也愚按胡氏引左氏王周正月之説而论之曰周人以建子为嵗首则冬十有一月是也是明以周正月之説为是谓冬十一月为周正月矣而又曰前乎周者书元祀十有二月则知月不易也则是前乎周者未尝改月至周始改其嵗首之月为正月也夫殷不改月而周始改月考之经传未有明文胡氏之意亦殆不谓然也其意若以谓建子为嵗首耳未便以为正月也故下文曰冬十有一月是也然明引左氏王周正月之文矣而又防以为冬十有一月者不知胡氏之意进退何所据乎又曰后乎周者时不易胡氏之意非遂谓汉不易时而周独易时也其意不过谓周不易时取汉以为证耳故下文曰建子非春亦明矣是胡氏不主改时之説也其又曰乃以夏时冠周月何哉云者是胡氏亦知周果改十一月为正月矣特未便以为春是周之正月乃夏之十一月仍为夏正之冬也孔子作春秋取春之一字加于周正月之上耳是胡氏之意也故下文又曰圣人语顔回以为邦则曰行夏之时作春秋以经世则曰春王正月此见诸行事之验于是而胡氏之误更有不可胜言者矣夫周之月建子之月也建子非春胡氏自言之矣使周果不改时而孔子作春秋以建子非春之月强取春之一字加于其上此乃天时所不受稍知诗书识道理者将逆折其萌而不敢以为而牧儿芸叟妇人女子之所闻而恠笑者也曽谓孔子而为之乎行夏之时子有是言矣假使周而果不改时也则建子之月俨然冬也冬则正夏之时也夏之时曰冬孔子书之曰春是周本行夏之时而孔子乃变夏之时矣行夏之时者果当若是乎假使孔子之于春秋果寓行夏时之意而周果不改时也则建子之月必将直书之曰冬使后之人犹得有所考而正焉曰周之不改时如此也以子月为正月如此也其不若夏寅月之为正月如此也此所谓非行夏之时也后之人由此考正而行夏之时焉岂不亦甚明白矣乎而顾冬而书春曰吾欲行夏之时宁有是理乎又其论曰以夏时冠月垂法后世以周正纪事示无其位不敢自专假使孔子果以夏时冠月则亦何难以夏正纪事时可自专月独不可自专乎夫春夏秋冬之时自正至十二之月以为可改则皆可改以为不可改则皆不可改也今改夏之冬为春曰将以垂法后世不改周之子月为十一月曰吾无其位不敢自专无其位而改冬为春冬必不可为春也不可为春者而悍然命之为春无其位者又敢自专如此乎且使后之人何所取法乎而谓以此垂法后世者其果何法之垂也书云王省惟嵗卿士惟月师尹惟日言以嵗月日之大小别王及卿士师尹之尊卑也今谓夫子改时不改月是敢于其大而不敢于其小也圣人岂有是乎至其谓夫子有圣徳无其位而改正朔夫正者正月朔者月朔也如胡氏説则正月亦夫子所改矣吾不知胡氏所谓正朔者果何所指也圣人之言语文章皆其光明正大之心其语顔子则正告以为邦之事其作春秋则直书以鲁史之文鲁史之文曰春王正月孔子书之亦何至如后儒支离剥割之见巧为新意于其间哉或有如胡氏之见者曰春秋天子之事也若鲁史曰春王正月孔子书之曰春王正月夫人皆能之何必孔子乎何以为天子之事乎余应之曰所谓天子之事者天子有命徳讨罪之权春秋有褒善贬恶之防显其事使善恶昭然防其文故褒贬具在是所谓天子之事也是所谓春秋也事迹之昭昭者尚不得而饰其词以变易是非况年时月日之一定者哉若于年时月日巧为新意于其间以诬圣人其得罪圣人大矣吾不可以无辨
　　春秋始隠公论
　　粤自西周板荡王辙东迁平王以来流离世故斯亦极矣眷言丰镐有故国旧京之感焉此周家之一大变局也春秋托始于平王无可疑者陈氏良曰春秋非始于平王始于桓王也当平王之世鲁隠之奉其弟轨宋穆之舍其子冯诸侯犹有让千乗之国者也卫石碏晋九宗五正嘉父宋孔父之流犹知尊君亲上也郑庄公为卿士王贰于虢于是周郑交恶隠之三年平王崩桓王即位四年而郑始朝身为卿士而有志于叛王此春秋所以作也尝试论之夫桓之于郑孰与平之于申鄫而郑之叛志孰与齐楚秦晋之强僣四年而朝孰与周郑之交质繻葛自将之役孰与犬戎弑父之大变故谓春秋托始于桓王者是亦齐末之见矣孟子曰王者之迹熄而诗亡诗亡然后春秋作二雅絶于幽王平王之世诗下降于国风是所谓王者之迹熄也又何疑于春秋之托始与然则曷不始于平王之初年也赵氏鹏飞有言子尝曰吾其为东周乎葢将兴西周矣兴西周之志不得行于时而寓于春秋则春秋者中兴周室之书也又言平王之末政愈不纲天下之乱有加于前而中兴无其人矣夫子于是悯悼衰世而作春秋也赵氏説虽善矣而未尽也余谓春秋之作始于隠公者隠公之元年当平王之季世隠公有让国之心而遭篡弑之祸其父子君臣之际有臣子所难言者夫子垂典法于万世明大戒于方来首记其事有防文显志焉或曰祻基于惠而记始于隠者何也曰伤隠之贤而诛桓之篡也或又曰隠摄也桓宜为君者也宜为君者而诛其篡何也曰凡隠之立夫子许其为公不言其为摄摄经无明文也非摄而亲遇弑焉其为篡也何疑乎是以刘氏敞曰让则不摄摄则不让而传谓隠公摄是非其位而据之者也于王法所不得为于王法所不得为则桓之弑隠恶少减矣春秋不宜深絶之今以其深絶之知隠公乃让也非摄也今以摄言隠公是不尽春秋之情也而谷梁子之论隠公也曰春秋贵义而不贵惠信道而不信邪孝子扬父之美不扬父之恶先君之欲与桓非正也邪也既胜其邪心以与隠矣己探先君之邪志而遂以与桓则是成父之恶也盖谷梁之论过甚矣昔者周之始兴也泰伯之让孔子贤之当春秋之世视泰伯之时何时也有能以让而身防祸患犹刻责之追诟其所为曰探先君之邪志曰成父之恶使此人之隠衷大节既无以白于天下而世不复知让为盛徳以篡夺为固然将隂以生乱臣贼子之心其何以劝善而惩恶也亦异乎君子成人之美矣且太王之欲传位季歴亦可谓为邪志而季歴及昌亦可谓为成先君之恶者耶虽隠公之贤不及泰伯而恶亦未着春秋之作将以奬善戒恶耳恶者犹欲进之于善况非恶之尤著者乎恶未着而被之以成父之恶之名圣人与人之意度不出此故曰伤隠之贤诛桓之簒此夫子之微文显志也或者谓春秋有书即位有不书即位隠不书即位者不成其为公也不成其为公是夫子不许之也曰是岂然与凡即位之例啖氏助言之陆氏淳诵説之余尝求其义矣知隠之不即位有非例所得尽者而啖氏未能究其义也啖氏之言曰凡先君正终则嗣子逾年行即位礼谷梁云继正即位也【文成襄昭哀五公是此例也】凡先君遇弑则嗣子废即位之礼【不忍行也】谷梁云继弑君不书即位正也【庄闵僖三公是也】凡继弑君而行即位礼非也谷梁云桓公继弑君而行即位则是与闻乎弑也公羊云宣公继弑君而行即位其意也【意欲为君故党于贼而行即位】左氏不达其意曲为其説而云庄公不言即位文姜出故也闵公不言即位乱故也僖公不言即位公出故也【左氏云闵公弑后成季以僖公适邾共仲奔莒乃入立之】公出复入不书讳故也【言经中无僖公出入之文】以得罪去国犹曰不忍父为他国所弑其情若何不举其大而举其细非通论也且三月文姜方孙何妨正月即位乎故知解庄公不言即位妄也国有危难岂妨行礼故知解闵公不言即位妄也若君出讳而不书昭公何以书乎假如实出亦当非时即位如定公也故知解僖公不言即位妄也按陆氏引啖子所称继正即位继弑不即位之説当矣至其辟左氏所云庄闵僖之不即位辞尤辨而正也而独于隠则犹因左氏公谷之説者余故以为未究其义也左氏云不书即位摄也而公羊以为何以不言即位成公意也公将平国而反之桓谷梁以为何以不言即位成公志也言君之不取为公也君之不取为公将以让桓也愚以谓左氏言摄既与经违而公谷以为成公之意志云云者是公既即位而孔子削其事矣审如是则是夫子欲成隠让国之心而隠实未得行即位之事不得行即位之事而即位焉是在隠初非欲让者也乌在其为成其意志乎是以由左氏公谷之论而知啖氏之言犹未究其义也宜乎隠公让国之贤未大着明于后世而遂失圣人所以作经之心矣故吾防以谓隠不书即位者隠自不行即位之礼耳夫子不得而书故夫子亦不得而削也及观赵氏汸之论而有合焉赵氏有谓筞书之大体者曰行其礼则书不行其礼则不书此无待于笔削者吾无加损焉盖隠公之即位筞书之大体也其书于防则存而不削不书于防虽圣人不得而益之赵氏之説有以得乎圣人光明正大之心而不同乎谿刻诡僻之见宜其合于吾心也明乎此而后知隠之于桓让也非摄也让而弑之夫子是以伤其贤而诛其簒春秋之始纪隠公而善善恶恶之大义巳并行而不悖焉此其为圣经也与且夫吾之于春秋也恒体圣人善善长恶恶短之义而不敢有谿刻诡僻之见以冀无失圣人光明正大之心是以于隠公之事不敢有过求焉尔因叙春秋之所以始为论其义而辨之若夫求其义而不得妄生穿凿如叶氏梦得所云天有十二月冕有十二旒服有十二章春秋纪十二公逆而推之至于隠公以成其数者是皆小见破道邪説乱经学者尤当以为戒也
　　书钱氏春秋论后
　　红丸之案孙慎行引春秋许世子事直攻方从哲名之为弑魏大中继之而其辞加甚矣钱氏遵王为春秋论自防其后曰进药之狱余有猜焉进药决之禁中阁臣不为药主一也光宗寝疾弥留非以红丸故奄弃万国二也舍崔文升而问李可灼三也谷梁子曰于赵盾见忠臣之至于许世子止见孝子之至儒者相沿服习以为精义执此以防斯狱则过也斯亦可谓原情之论者矣故其论曰引春秋之义防后世之狱是犹禁奸盗以结绳理文书以科斗欲以赵盾许世子止之狱辞傅本朝之律令不巳迂乎然于梃击移宫之事则论曰春秋书曰夫人孙于齐左氏曰不称姜氏絶不为亲礼也夫人姜氏薨于夷齐人以归夫人氏之丧至自齐公羊曰贬必于重者莫重乎其以丧至也何休曰刑人于市与众弃之必于臣子集迎之时贬之所以明诛得其罪也吾夫子鲁之臣子也于鲁之二夫人大书特书无所忌讳耿育之所谓暴露私燕谤及山陵者吾夫子其戎首也哉夫夫人姜氏通于齐侯致有公子彭生之祸所谓罪大恶极凡为臣子不共戴天之仇也而吾夫子犹隠其辞而不斥言其事郑贵妃之于神宗李选侍之于光宗可比姜氏之于桓公乎否也梃击之于光宗移宫之于熹宗罪状未明深文周内取淫慝凶乱之事同诋并讥是以春秋之狱辞傅光熹之律令也光宗阨于郑氏终其世未尝出一恶语可谓孝子仁人矣熹宗冲人闇弱始因臣下之烦言搆怨李氏至为手勅显布外庭呜呼薄矣而乃引耿育之言以为口实明之郑李汉之赵昭仪其本末亦不齐矣而欲以此附春秋之义又庸有当乎盖常易其心而求三案之是非君子小人互有得失不有珰祸借三案以杀人则君子之所谓得者未必是小人之所谓失者未必非惟奸珰杀人则借三案而一时畏祸趋利之徒亦借三案以为縁于是乎君子小人之目判然如白黒之不可混淆而郑李之罪惟恐其不明彰大着于天下是故成郑李之罪者始于诸君子而终于魏忠贤也忠贤之乱政亦郑李之不幸也而自诸君子发其端是可为痛惜也已余因览钱氏之论而聊述其义后之君子其不以余之言为非而不惑于当时门戸党朋者之説则千秋之是非得失必将覈其寔而无为徒狥其名矣
　　古今易説
　　易于六经最古遭秦烧书以卜筮独得存最为完书最古而完而今所传者特为淆乱视他经为甚焉乐既散亡二礼经晩出虽阙然幸不为后人所乱书得之孔子屋壁诗赖讽诵以存虽不无残脱然考诗书之序或皆系于篇末或自合为一篇其始皆不乱于正经书自孔安国诗自毛公始别序入经冠之篇首朱子除其序各合为一编以置经外而复诗书之旧焉春秋一经三传初皆别行汉以来儒者欲省学者两读至以公谷配经左氏分传附经之年朱子虽未及详定而亦别出左氏经文盖将以复春秋之旧也经之存者五惟易最古而最先乱已而幸正之卒又乱焉艺文志云易经十二篇顔师古谓上下经及十翼葢古经也汉费直以彖象释经附于卦后今乾卦起大哉乾元至用九天徳不可为首是其例也虽其初加一传字以别于经然十二篇之经直已乱之矣汉郑康成注易合彖象于经而所谓彖象不连经文者犹在也至魏王弼注易用康成本又増入乾坤文言虽加彖曰象曰文言曰以别于经然直之所既乱者弼又从而乱之若説卦等篇仍其旧总曰系辞自是世儒知有弼易而不知有古经矣程子作易传因弼本未暇更正嵩山晁説之考订古今厘为八巻卦爻一彖二象三文言四系辞五説卦六序卦七杂卦八而吕氏大防周易古经上经一下经二上彖三下彖四上象五下象六系辞上七系辞下八文言九説卦十序卦十一杂卦十二王氏原叔家古易本卦辞一彖辞二大象三小象四文言五系辞上六系辞下七説卦八序卦九杂卦十东莱吕祖谦则定为经二巻传十巻上经一下经二彖上传一彖下传二象上传三象下传四系辞上传五系辞下传六文言传七説卦传八序卦传九杂卦传十朱子本义从之故朱子曰经则伏羲之画文王周公之辞也并孔子所作之传十篇凡十二篇中间颇为诸儒所乱近世晁氏始正其失而未能尽合古文吕氏又更定着为经二巻传十巻乃复孔氏之旧云按朱子之言幸古经之复正也明永乐时修五经大全易则从程传元本而本义则以类从夫以程子未及更正之经取朱子从古经説易之辞割裂参错于其间使古经己正而复乱而最缪戾者简首仍载朱子幸古经复正之説而又不言其不从古经之故是则所谓复孔氏之旧者果安在乎至使前贤之意乖剌不明至今三百年余未有能正之者也成化间奉化学教谕成矩谓世之读易者先本义而后传遂独刻本义行于世今家传戸诵者成矩之书也夫朱子因古经作本义明初诸人以本义参附于传而一之巳失朱子之意矣然犹曰此集诸儒之説非专朱子之书也今矩所订之书俨然朱子之书世之学者遵信之而不复知其舛譌之若此也盖易之最古而完者及今犹可考见故与世谂焉
　　皇极数説
　　理数一也岐而二之者非也言理不言数此近世学者之通病然天下岂有理外之数哉故曰理数一也邵子于数精矣世之学者求之而不得其解姑曰易之为书理而巳矣数非所尚也岂不悖哉皇极之数世失其传尝殚心研索积数年之勤以求之恍若鬼神之来告焉巳复参之书册遂无弗悉合者故于理数之际有可得而略言者焉大传谓极其数遂定天下之象大哉言乎皇极之数斯当之矣盖河图之数生于五而成以十此数之始也自十而百百而千千而万而后谓数之极易逆数必极其万而千千而百百而十十而零之数而后谓极其数也既能极其数矣而后天下之象定焉夫见天下之赜者儗诸形容象其物宜是之谓象象诚天下之赜者哉天下之赜极之至于万千百十零而天下之象定之止于一二三四五六七八九十而此十数者又止用其四焉是天下之象四象焉尽之矣故曰定也其法以数求卦上卦动以动因十以卦因零下卦动以卦因十以动因零再加卦数爻数而先天之数成矣通计万千百十零之数去万以千百十零为元防运世是为四象而五行生尅吉凶防焉以乾卦言之六阳防数二百一十有六如五爻动是上卦动也以原防数二百一十有六为本数五爻加五十原防数为数万有八百是为以动因十干位一加一原防数为数二百一十有六上下干位各加一为数二五爻加五为数五是为以卦因零通计为数万有一千二百三十有九是为一二三九也如二爻动是下卦动也以原防数二百一十有六为本数干位一加十原防数为数二千一百六十是为以卦因十二爻加两原防数为数四百三十有二上下干位各加一为数二二爻加二为数二是为以动因零通计二千八百一十有二是为二八一二也以坤卦言之六隂防数一百四十有四如六爻动是上卦动也以原防数一百四十有四为本数上爻加六十原防数为数八千六百四十是为以动因十坤位八加八原防数为数千有一百五十有二上下坤位各加八为数十六上爻加六为数六是为以卦因零通计九千九百五十八是为九九五八也如三爻动是下卦动也以原防数一百四十有四为本数坤位八加八十原防数为数万有一千五百二十是为以卦因十三爻加三原防数为数四百三十有二上下坤位各加八为数十有六三爻加三为数三是为以动因零通计万有二千一百一十有五是为二一一五也以坎卦言之二阳四隂防数百六十有八如四爻动是上卦动也以原防数一百六十有八为本数四爻加四十原防数为数六千七百二十坎位六加六原防数为数一千有八上下坎位各加六为数十有二四爻加四为数四是为以卦因零通计为数七千九百一十有二是为七九一二也如初爻动是下卦动也以原防数百六十有八为本数坎位六加六十原防数为数万有八千是为以卦因十初爻加一原防数为数百六十有八上下坎位各加六为数十有二初爻加一为数一是为以动因零通计为数万有四百二十有九是为○四二九也以离卦言之二隂四阳策数百九十有二如上爻动是上卦动也以原防数百九十有二为本数上爻加六十原防数为数万有一千五百二十是为以动因十离位三加三原防数为数五百七十有六上下离位各加三为数六上爻加六为数六是为以卦因零通计为数一万二千三百是为二三○○也如三爻动是下卦动也以原策数百九十有二为本数离位三加三十原防数为数五千七百六十是为以卦因十三爻加三原策数为数五百七十有六上下离位各加三为数六三爻加三为数三是为以动因零通计为数六千五百三十有七是为六五三七也如三阳三隂之咸防数百有八十为本数上爻动以动因十加六十原防数为数万有八百以卦因零兑位二加两原防数为数三百六十上兑位二加二下艮位七加七为数九上爻加六为数六通计为数万有一千三百五十有五是为一三五五也初爻动以卦因十艮位七加七十原防数为数万有二千六百以动因零初爻加一原防数为数百有八十上兑位加二下艮位加七为数九初爻加一为数一通计为数万有二千九百七十是为二九七○也如五隂一阳之复策数百五十有六为本数四爻动以动因十加四十原防数为数六千二百四十以卦因零坤位八加八原防数为数千二百四十有八上坤位八加八下震位四加四为数十二四爻加四为数四通计为数七千六百六十是为七六六○也三爻动以卦因十震位四加四十原防数为数六千二百四十以动因零三爻加三原防数为数四百六十有八上坤位加八下震位加四为数十二三爻加三为数三通计为数六千八百七十有九是为六八七九也推之至于他卦悉准此法先天之数无遗义矣
　　三正説
　　夏书三正传谓为天地人之正道马融曰建子建丑建寅三正也孔颖达谓三正为三才按三正之説生于三律成于三统汉书律厯志云三统者天施地化人事之纪也十一月干之初九阳气伏于地下始着为一万物萌动钟于太隂故黄钟为天统六月坤之初六隂气受任于太阳继养化柔万物生长楙之于未令种刚彊大故林钟为地统正月干之九三万物棣通族出于寅人奉而成之仁以养之义以行之令事物各得其理寅木也为仁其声商也为义故太蔟为人统此三律之谓矣是为三统其于三正也黄钟子为天正林钟未之冲丑为地正太蔟寅为人正三正正始是以地正适其始纽于阳东北丑位易曰东北丧朋乃终有庆答应之道也故三正之説生于三律成于三统者谓此也孔氏以三正为三才未知所据易大传曰易之为书也广大悉备有天道焉有人道焉有地道焉兼三才而两之故六六者非他也三才之道也夫天下之事物义则可以兼通名不可以假借若非然者是周易可以言三正尚书可以言三才今既言三正矣而以三才释之未见其可也自是以来解者纷然其未有定矣陈氏大猷书集传或问马氏以建子建丑建寅为三正如何曰新安王氏辨之巳详使其果为不用正朔亦岂应言三正乎曰夏氏谓董仲舒言舜绍尧改正朔如何曰汉儒多喜言改正朔经内舜禹初无此也按苏氏有言王者各以五行之徳王改正朔易服色自舜以前必有以子丑为正者有扈不用夏之正朔服色是叛也王氏辨之谓尧之授时以寅为正月舜因之至商乃以十二月为嵗首至周乃以十一月为嵗首尧舜之前安有丑正子正乎按郑康成谓帝王易代莫不改正尧正建丑舜正建子正月上日者未即位未改尧正也月正元日者即位之后乃改尧正也孔氏不取其説谓先儒王肃诸人以为惟殷周改正易民视听自夏巳上皆以建寅为正嵗二月传言既班瑞之明月以此为建寅之月也按传云班瑞之明月并不言寅颖达直谓以此为建寅之月是其臆説非传意也若夫王氏之辨袭頴达之説吾无取焉又谓汉儒多喜言改正朔经内舜禹初无此然则建寅之月经内曽有此乎程氏大昌云创建丑子惟商周耳自唐迄夏即皆建寅髙堂隆谓舜更尧厯首嵗以子尧同少昊首嵗以亥皆不与诗书合夫舜首嵗以子尧首嵗以亥虽不见于诗书而谓自唐迄夏即皆建寅者果诗书之明文欤诗书既无建寅之説而谓皆不与诗书合者果何所指与此其説皆祖祢颖达与经背驰而尤其甚者王耕野氏读书管见云怠弃三正以为子丑寅之正不知王朝颁朔三正并颁于诸侯耶抑止颁寅正也而奈何责有扈以怠弃三正且不奉正朔是欲擅变礼乐改易制度何得云怠弃或者以为养民莫重于六府三事威侮五行是不修六府怠弃三正是不务三事为诸侯而不知养民此天所以絶之也按王氏此説较诸説为优似可以折吾之説者请得与辨之王氏云止颁寅正固矣而经言三正者特以三正命于天而行于人者也有扈氏不畏天不恤人故虽颁寅正而兼言三正者正所以深责之也王氏云不奉正朔是欲擅变礼乐改易制度何得云怠弃夫王氏之説诚善矣然经所谓怠弃者正以其不畏天不恤人兼三正之义以深着其罪故谓之怠弃云尔众言淆乱若此则盇不观朱子之言乎朱子曰天开于子地辟于丑人生于寅故斗柄建此三辰之月皆可以为嵗首又语録云邵子皇极经世书一元统十二防一万八百年为一防当初一万八百年而天始开在子会又一万八百年而地始成在丑防又一万八百年而人始生在寅防邵子于寅上方注一开物字子丑寅皆天地人之始故皆可以为正蔡氏沈习闻此説故集传谓三正子丑寅之正也三正迭建其来久矣舜恊时月正日亦所以一正朔也子丑寅之建唐虞之前尝已有之蔡氏斯言可谓得之矣至有扈氏暴殄天物轻忽不敬林氏之奇尚书全解云但言其废三纲五常耳此盖模棱之言宋人如此者甚众皆不足与辨者以林氏于尚书最有名故及之自汉唐迄宋元碌碌者无论已其为説之最着可以害经而惑世者故取以致辨焉
　　方泽坛左右辨
  </div>
  <div class="pagination">
   <a href="午亭文编_page48.html">
    上一页
   </a>
   <span>
    ...
   </span>
   <a href="午亭文编_page44.html">
    44
   </a>
   <a href="午亭文编_page45.html">
    45
   </a>
   <a href="午亭文编_page46.html">
    46
   </a>
   <a href="午亭文编_page47.html">
    47
   </a>
   <a href="午亭文编_page48.html">
    48
   </a>
   <span class="current-page">
    49
   </span>
   <a href="午亭文编_page50.html">
    50
   </a>
   <a href="午亭文编_page51.html">
    51
   </a>
   <a href="午亭文编_page52.html">
    52
   </a>
   <a href="午亭文编_page53.html">
    53
   </a>
   <a href="午亭文编_page54.html">
    54
   </a>
   <span>
    ...
   </span>
   <a href="午亭文编_page50.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
