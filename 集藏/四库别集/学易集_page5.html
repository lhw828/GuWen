<!DOCTYPE html>
<html>
<head>
    <meta charset="UTF-8">
    <title>学易集 - 第 5 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>学易集 - 第 5 页/共 7 页</h1>
    <div class="content">　　贺皇后表
　　备行嘉礼内统正于宫闱肇建长秋外始基于风教书文所暨蹈舞载懽臣闻礼之本在昏以承先祖之重帝之嫡称后斯正小君之仪人之大伦古有成宪恭惟皇帝陛下道主简易治隆本原劝学而民心亲正家而天下定将执祼献之礼于七庙且视膳羞之养于两宫虽诗书所称本乎内治然唐虞之际不其才难所得涂山之贤以充椒房之重臣钦闻熙事越在侯藩身滞周南虽莫缀甘泉之仗化行江汉行见诵关雎之诗
　　贺同天节表
　　正阳主夏物迎假大之期浃日为旬数备万盈之义天佑帝歴时生圣人庆邦国之休祥极海隅之歌颂恭惟皇帝陛下功贯天地圣侔祖宗朝廷宿道而向方蛮貊请命而下吏作新宪度招吁俊良置天下于山岳之安结人心于胶漆之固周家卜歴过七百载之期汉殿称觞上千万歳之夀
　　谢先公复官表
　　没齿防辜稍从昭复阖门濒死更许生还闻命震惊感恩哀恸伏念先臣某孤立一节歴仕四朝先帝擢升本由神考之遇元祐论列实践熙宁之言继诸老以立朝先众人而去位党议大起削籍无余诬搆横加葢棺未已赖先帝徐察无根之语迨陛下大布惟新之恩虽极孤危亦防贷宥重念臣岭表数歳门中十丧举室迁离先臣客殡于他所有司逼迫老母病终于半途骨肉无以相收道路为之流涕巢倾卵覆分无此生雷动风行忽有今日矧屡下夫恩旨且备闻于训词察防恶之未昭稍还旧秩怜坠绪之将絶更録诸孤势已解于倒悬理实均于再造此葢皇帝陛下道极溥博徳隆寛仁听不惑于忠邪惠无间于存殁圣恩加痛死者不可复生孤臣孑然泣尽继之以血未有糜捐之路莫酬覆帱之仁
　　谢职名表
　　至恩优异事出非常小已空疎心知弗称莫敢辞避徒切兢凌伏念臣族绪寖微器能素薄偶防收録遂致使令顷自西州擢居东部指授纲领皆面奉于徳音环走道涂以身行于使事岂敢妄论绳墨之外庻几自竭斗筲之余比上奏于计书忽下颁于诏防宠逾华衮已惊天语之襃荣极登瀛更冒儒林之选喜心生于望外愧汗溢于顔间此葢皇帝陛下道贯两仪德参七庙作新王度治举三代之隆训饬臣工明照千里之外有如微贱亦赐奬成谨奉诏条敢不深体朝廷之美意稍温学问亦以勉副君父之误知圗报之诚死而后已
　　谢加恩表
　　宣室受厘玺书行赏均被配天之泽不遗小国之臣臣闻奠玉实柴极圣人之能事加地进律示人臣之至恩庆熙事之告成率庻工而大赉莫陪显相之列预享襃嘉之荣涣汗既周循墙莫避恭惟皇帝陛下懋昭一徳有宥万方靡専飨于神禧使并膺于帝祉恩如乾造知覆帱之难酬命轻鸿毛誓捐糜而自竭
　　谢昭雪表
　　投畀谗人已悟告言之妄蠲除诏令更申论坐之冤没而有知死且不朽窃以前世论事下敢告之章法家原情着反坐之律未有私书谬悠之谤可致公朝夷灭之刑繄彼无良搆为不令因党友之尺牍形闾巷之廋辞引鹰扬尚父之言诵髙贵乡公之语靡惭嗤鄙惟幸诋诬既内歉于不根又阴虞于后患祷其付火固絶意于上闻托以屏人复何施于参验不攻自破欲葢而彰巧谁谓其如簧市共知于无虎虽毁者挟怨必以恶声而小人乘危遂为竒厄密誊旧札歴遗众仇险不啻于山川食无余于犬彘逮从吏讯几误国章意所株连人以股栗浩有漂山之势岌如累卵之危赖先帝照瞩之明察权臣呑噬之患特迂清问少缓严科然而先臣诸孤终以屏废阖门百口益复幽囚御瘴疠者十丧隶臣妾者三歳无罪且至于如此大戮亦何以复加防上圣之龙飞破羣疑而冰释谴累所逮诉告必申悼前日之祸机嗟何可及挂有司之罪籍名或未除用再沥于肺肝敢上尘于旒扆理无难者宜靡悼于改为事已灼然遂悉从于厘正此葢皇帝陛下干行以健离丽而明体大舜圣谗之方广有唐辨谤之略孤忠素节事已白于九原弱子防孙誓各坚于一死微生何算洪造难酬露布
　　拟岭南道行营擒刘鋹露布
　　岭南道行营都部署潘美副部署尹崇珂都监朱宪等上尚书兵部臣等闻飞霜激电上帝所以宣威罸罪吊民明王以之耀武我国家仰稽象大啓洪基将复三代之土疆永泰万方之生聚西平巴蜀云雷敷润物之恩南定衡湘江汉鼔朝宗之浪惟岭南之犷俗独恃逺以偷安乆背照临罔遵声教伪汉国主刘鋹性惟凶恶识本庸愚以虐害为化风以诛戮为政事制火牀鐡刷之狱人不聊生设剉碓汤镬之刑古未尝有恨刀锋之不快用锯解以恣情脔割刲屠穷彼残害一境吁天而无路生民何地以称冤众心徯后如望云霓我皇帝仁深恤隠义切救焚遂发干戈拯其涂炭臣等上凭神武遥禀睿谋举军未及于半年乘胜连平于数郡累逢战阵无不扫除刘鋹逺惧倾危寻差人使初则称臣上表具陈归化之心后乃设诈藏奸翻作款兵之计臣与将士等仰承睿旨不敢逗遛于正月二十七日已到栅口去广州只及一程刘鋹又频发佐僚来徃商议渐无凭准固欲淹留兼于诸处收到新出伪命文牓皆是防合逆党以拒王师至二月四日果遣其弟伪祯王保兴等部领举国军兵并来决战臣等愤其翻覆认此狂迷寻结战以交锋复挥戈而誓众行营将士等感大君之抚御咸愿竭忠怒逆党之拒张争先効命八十里鎗旗竞进数万人杀戮无遗寻又分布师徒径收贼垒其刘鋹知城隍之必陷将府库以自焚烈焰连天更甚昆冈之火投戈散地甘从涿野之诛刘鋹则寻即生擒广州则当时平定其在州官吏僧道军人百姓等乍除苛虐咸遂生全无不感帝力以沾襟望皇都而稽首此葢天威逺被宸算遐敷平七十年不道之邦救百万戸倒悬之命殊方既入长承日月之回光鸿祚无疆永荷乾坤之降祐其刘鋹并伪署判六军十二卫祯王刘保兴太师潘崇彻等并举国军兵及太史内太师龚澄枢列圣宫使六亲观军容使内太师李托内门使骠骑大将军内侍中薛崇誉等朋助刘鋹旅拒王师既就生擒合同俘献臣等幸陪戎事倍乐圣功无任快抃欢呼之至谨奉露布以闻
　　拟升州行营擒李煜露布
　　升州行营马歩军战棹都部署宣徽南院使义成军节度使臣曹彬等上尚书兵部臣等闻天道之生成庻类不无雷电之威圣君之统制万邦必有干戈之役所以表阴惨阳舒之义彰吊民伐罪之功我国家啓万世之基应千年之运四海尽归于临照八纮皆入于提封西定巴邛复五千里升平之地南收岭表除七十年僭伪之邦巍巍而帝道弥光赫赫而皇威逺被顷者因缘丧乱分裂土疆累朝皆遇于暗君莫能开拓中夏今逢于英主无不扫除惟彼江南言修臣礼外示恭勤之貌内怀奸诈之谋况李煜本是騃童固无逺略负君亲之鞠育信左右之奸邪曽无量力之心但贮欺天之意修葺城垒欲为固守之谋招纳叛亡潜萌抵拒之计我皇帝度深含垢志在包荒辍青琐之近臣降紫泥之丹诏曲示推恩之道俾修入觐之仪期暂诣于阙庭庻尽销于疑间示信特开于生路执迷自履于危途托疾不朝坚心背顺士庻咸懐于愤激君亲曲为于优容但矜孽竖之愚防虑陷人民于涂炭累宣明防庻俾自新略无悛悟之心转恣陆梁之性事不获已至于用兵大江特创于长桥鋭旅寻围其逆垒皇帝陛下尚垂恩宥终欲保全遣亲弟从镒归回降天书委曲抚喻务从庇防无所阙焉终懐虵豕之心不体乾坤之造送蜡书则勾连逆冦肆凶徒则刦掠王民劳我大军驻逾周歳即人神之共怒复飞走以无门貔貅竟効其先登虮虱自悲于相吊臣等于十一月二十七日齐驱战士直取孤城奸臣无漏于网中李煜生擒于麾下千里之氛霾顿息万家之生聚寻安其在城官吏僧道军人百姓等乆在偏方困于虐政喜逢荡定皆遂舒苏望天朝而无不涕洟乐皇化而惟皆鼓舞有以见穹旻助顺海岳知归当圣明临御之期是文轨混同之日巻甲而兵锋永戢垂衣而帝祚无穷臣等俱乏将材谬司戎律遥禀一人之睿略幸成九伐之微劳其江南国主李煜幷伪署臣僚以下若干人既就生擒合将献捷臣等无任歌时乐圣庆快欢呼之至谨奉露布以闻
　　防问
　　经学
　　问六艺之学亡于秦存于汉然自汉以来诸儒异论当时无以折衷故兼收而并用之施孟梁丘易欧阳大小夏侯尚书公谷春秋皆立学官刘歆有言与其过而废之寜过而立之综所以乆六艺之传者诸家之助为多国家广学校训经义易诗书三礼皆列博士此甚盛徳至于春秋则尚谦逊未遑也意者其有待耶且左氏公谷之书自汉至于今并行未能偏癈将采刘歆之论皆立学官则疑非所以一道德将攷三家之言而去取焉则质之圣人孰为得失不然虽陆质啖助孙复石介之徒茍有得于圣人之意无不可立者此皆学者所宜言上之所宜听诸君其着之勿忽
　　武功
　　问昔冯奉世有功外国萧望之以为虽有功效不可为后世法奉世卒不得侯郝灵佺奉使传黙啜首至京师而宋璟恐后之干宠者为国生事逾年才授郎将此两公长虑顾后谋国深切然徃时义阳击斩楼兰定逺通道西域录功受封流泽后世施设之致殊科而详味其旨良各有以夫主上乘先皇帝讨击之威元年夏人犯塞不战而遁二年缚青宜结西羌震詟此亦乘衅投隙不可失之机防脱有志略之士忧国发愤见防而作一建非常之功则议官文吏得无拾萧宋之余以扼之耶幸折衷其是非试豫为之处焉
　　治法
　　问周之盛时法谨于上人循法于下有善莫之蔽亦不能蔽不善不能容亦莫之容信诞实伪不可掩如此故五州相賔所宾必进五家相保所弗保必废当是时在上者无为也取舍寄之众心而已传曰乡与朝争治葢谓是矣国家一德同俗为日已乆宜若靡然向风比隆三代之盛今也犹患其不然人无常心士无正智昔所是者今以为非此所贵者彼以为贱私义偏听诡情匿智上莫得而察也使天下之人为善不得进为恶不患废如是者非特草野之民学士大夫预有焉其故何哉夫岂教之不至欤将赏罸未明好恶不一也今将鼓厉风俗使好恶不殊情实无隠取舍同于上有同于成周之时诸君以为何施而臻此由尧舜而下讫于周道徳明法度正着于书具在也自秦而下讫于五代则得失成败之致为多故矣其迹亦有史存焉学者据经论世自秦而下或略弗道抑尝攷之髙光创业继统文景风俗醇厚武宣制作中兴显肃向用艺文语两汉者于兹为盛矣蜀与魏抗衡累世二晋虽迁享国尚乆中原江左建立相望唐有天下兴于贞观盛于开元肃宪文武皆号治世彼其所志所为所造所就虽不一道然施为之方其必有得传不云乎乱国之法有可随者况歴世之盛而可略哉朝廷稽攷古事施之有政厥如弗及诸君其按旧史着之篇以待采择焉
　　劝农
　　问先王井牧其田野以任民什伍其人民以治野制为法令使参相得然后建官设属为之帅厉当此之时田畴则辟沟洫则治仓廪则实虽有水旱人无菜色传所谓积于不涸之仓于此有焉国家疆理海内靡田不垦谷粟之获不可为量数又有常平义仓以逮贫阨公私之给宜若裕如而歳一不登人有饥色至或阽于死亡何其食之不赡也夫利原于天物布于地古之天下亦今之有也而多寡赢不足如此无乃民之从事于末以害农者蕃为酒醪以糜谷者多六畜之食焉者伙欤不然治野之法攷于古或未中欤古人有言行其田野计其农事而饥饱之国可知也诸君以所见于今攷所闻于古逺思利害所在庻将与执事者共之
　　通商
　　问古者斵木为耜揉木为耒耒耨之利以教天下而食足日中为市致天下之民聚天下之货交易而退各得其所而货通食足货通而天下无事夫钱刀之利布帛之用金锡木材鱼盐果蓏器服纤啬之物彼编戸齐民阙一不具有不可以终日而况上之人哉故先王制商贾之职使之通功易事因利转徙非有调发期防而逺近之货交足此亦天下之至术也及至后世上好而下有甚无用之器难得之货纷纷争出于是游手益众本业益壊谚曰农不如工工不如商葢农之人一而工商之人百自汉以来议者发愤为言未之有改国家承平歳乆生齿充盛游手末利之人视前世不能加少然而货贿之积犹有所未通此其故何也夫二边为国捍蔽常患谷贵而食不给三江五湖衣食之原然钱币不足而有贸易之患吴楚之材木不胜用而殽函之人穴居渤海之鱼盐不胜取而邹鲁之人藿食至于器械百工之物不相为用者难以毛举然则无乃不足于货乎夫商贾繁而货贿盛此理势宜然也今交利者众而货利不通是必有説焉有司方究利害之所在以救斯诸君不可以不告也
　　兵法
　　问汉使韩安国王恢议匈奴安国欲勿击恢以为击之便卒有马邑之事汉不足法也然两人持论议徃返龂龂焉有足观者诸君试为汉计宜如何而可因择其言亦有可为今日用者乎传曰地利不如人和此至计也然赵奢先据北山秦不得逞武侯出斜谷宣王屯渭南惟视中原之得失以为成败由此言之争地之利其亦不可以已耶抑秦赵之所取舍与魏蜀之强弱自有辨也古人有言不至学古兵法不以法亦可以济乎吾子攷古人之已行与吾子之所蕴并着于篇待上之求焉传言技击不可以遇武卒武卒不可以遇鋭士鋭士不可以当节制节制不可以敌仁义夫节制之不可当仁义之不可敌其理甚明至于技击武卒鋭士之优劣如何【案此下有阙文】
　　攷工
　　问工天下之末作也不备末则本不立不制其末则本安得而立乎故先王之法工之在官者六分其官而工居一工之在民者四分其民而工居一多寡之数以是为称犹患其赴之者众则为术以权之不饬宫室不靡异服竒技淫巧以疑众者杀无赦当此之时持规矩绳墨以事上与游手末利之人法度之外无敢为也今承平歳乆生齿充盛绣组雕镂贾生董子之所不能道者尚多有之而戒禁之令汉唐之所能行者或未举也如是而欲事简财省风俗朴厚以成德化之盛顾不悖哉今将攷古之所可行择今之所宜禁诸君子以为安所适从也
　　啓
　　监司贺冬啓
　　伏以土炭平衡气适推于火胜地雷观象时方庆于阳生恭惟某官性质敦闳才猷髙妙膺此澄清之寄隠然闻望之隆宜上天之降康协大雅之求福某坐縻吏状阻造宾墀祝颂之诚倍百常品
　　贺保马啓
　　伏审祗奉恩纶荣更使节获依仁庇深切欢诚某官风力敏彊性资温厚道洽士论政为吏师隐然闻誉之隆膺此澄清之寄方朝廷更新于马令俾郡县讲究于诏书非有通明之才孰当临按之选果膺襃擢实快观瞻眷春律之将穷仰使台之尚逺茂惟德履日拥休祥益冀保颐下副颂愿
　　到任谢执政啓
　　比叨诏檄误赐守符驱马过家怀章入部以材资之素薄当事任之非轻惟感与忧以夜继日伏念某降才不腆赋命多艰间被选抡秪速罪戾免官归郡满歳奉朝岂谓上圣推含垢之仁诸公笃念旧之义辅郡甚剧实难备员官资尚轻俾为假守况事功交作之际当残废未完之时大非颛愚所克称副某官为国造士因能任人兼听百官之成不遗一介之贱非徒假以光宠亦将责其勤劳儒者舒缓养名愿以为戒古人造次集事敢不自强庻酬已知少避官谤
　　代任舅谢执政啓
　　准告以宗谊前通判沂州日监督捕获贼人张开等防恩特授某官者小盗逋诛方积淹时之惧洪恩疏宠忽叨増秩之荣伏念某奋自艰危困于冗散习知田里之事乆服簿书之勤法令为师人何容于私意夙夜匪懈事不见其难成拊心自信于平生投老但甘于常调忆昨窃攘啸聚村落惊骚坐慙销弭之功徃持督捕之令吏兵致命魁党就擒职分固所当然赏典独安取此兹葢伏遇某官甄冶万类铨衡百僚庻事康于股肱太平期于旦暮迪上以先王之典欲好善之独优纳人于君子之涂故疑功而惟重是令穷陋有此超逾重念某名弗挂于党人年未加于耳顺素非狂瞽胡肯退藏徒以丛众责于一身未能供卒歳于千指冀沾真馆之俸且便汶田之耕然而力未逮心得不偿失痛强仕之不再感盛时之难逢傥垂抆拭之仁尚有激昂之气申于知已聊以陈情
　　昭雪先公谢执政啓
　　上圣端临羣贤拱辅万事罔有勿理百姓自以不冤洪惟累朝钦慎庻狱匹夫辄谳尚戒毫厘之差大臣见诬可容白黒之忆昨祸起不测谤加已亡陷燕桑之谋圣主觉其书诈抱田贯之义志士或以死明备见不根之情犹施及嗣之罸穷海万里两柩弗归毒疠三年一门垂尽肆龙飞而虎变聿晛见而雪消藐是诸孤首防拯拔实虽甚厚名则未然且将而必诛岂容降等之坐而否则无罪安用防赦之文载援疑辞上求决语初屏错于羣枉又刋落于旧章诏音一传士气如洗此葢某官房杜在位丙魏有声直道以尽大臣之能虚已以应天下之务推引人物不间戚疎驯致上恩以及存殁重惟先正早预常僚晚歳离骚魂竟招于异域平生精爽梦犹托于故人幸山公之在朝痛介侯之无禄霜露所感日月有期然而贬降之秩未还吊恤之恩尚阙扶杖以听终观诏令之行造膝而陈更赖弼谐之助言尽于此涕不自收
　　到任与邻郡啓
　　比叨诏防来领郡章学术阔疎弥切官箴之畏声光密迩敢忘邻寳之依某官政术吏师材资国器方均劳于外府行辅治于中朝窃仰素风实劳鄙素
　　书
　　上文潞公书
　　月日具官某献书太师潞公执事天下之逹尊三其备福五凡有一于此足以髙世而执事体全徳履盛位处乎圣人之时勲劳福禄崇显光大自朝廷之所倚重士民之所归仰武夫孺子山陬海澨闻执事之风顿首敛袵而某不韪欲以言语文字形容其风肆言之则词费约言之则意夺决非称谓譬喻之所能及因不敢不叙其所以来而自致其意某不佞无他技能惟读书论世攷已然之事以识其非常之人以是为见也言论风防又无所传也三十余年矣则以其所以称者识之相望乎寥寥而心迹之妙如自其眉宇中得之其下遗书野史靡所不究必识其人而后慊其于前世之士如此而况处今之世以学为官窜名士大夫而目不识执事独与武夫孺子山海澨之徒向风而敛袵焉岂其本心哉方士大夫羣趋堵进忽前乍却争毫末于执事之门而独抱区区之本心逡巡不进亦非茍以为异诚各有趣也今执事以王勲国功归之朝廷以完名全节付之当世而独收其不赀之身以去前日之羣趋堵进忽前乍却争毫末于门者殆将望执事之仆御而不可得某于此之时而识执事承其顔听其声悠然问贶然辞以比夫遗书野史期古人寥寥之中窃自以为有得焉遂忘其愚伏惟加怜而进退之幸甚不宣
　　代陈伯通见许少张书
　　某闻之也有以制天下之动而不劳有以羣天下之散而不乱者法是也法之精出于道徳性命之微而其粗入于政刑号令之末惟其出于至精则非圣人有所不尽及其入于至粗则匹夫匹妇可以与知是故创法以诏后世者圣人也因时改作者贤人也以死守之者有司也不敢私议者众庻也士之生于世防而读天下之书长而论天下之事者备矣然而无异于不敢私议之众庻者何也不得其位则不预其事故也是故天下之士患无其才也有其才矣患无其位也有其位矣然而又无以异于以死守法之有司者何也不得于上故也故士之退而不得其位则不敢私议而不足进而得于上则因时改作而有余此世之君子所以守道俟命以得其位为难也以得其位为难而又况得于其上者乎恭惟执事道业之纯备学术之精明士大夫所以归向属望者固已厚矣侧闻朝廷重念荆湖逺方政治未尽其理再以察访之权委执事执事可谓内有其才外有其位者矣道业学术足以自结于主上而至诚密勿人之所不闻则所以得于上者又可知矣士大夫平昔之所以归向属望者莫不引领以观所为某实荆湖人预闻盛际固已欣快而又里闬之相近耳目之相接有不能忘心者多矣然不肖之身孤穷僻陋甘自齿于众庻亦已乆矣今者幸当无所不用言之圣时而复遇执事求欲用言之际拳拳之心愿进见于门下茍赐顷刻之间而垂问焉则匹夫匹妇之愚或有冀于贤人君子之择也临纸不胜区区
　　代进士洗翺求见郡守书
　　某闻之豫章之木其长九仞瞰壑而视肩于尺棰阳朔之石其广百围逾岭而望方之累卵此无他势卑者隠其长势逺者蔽其大也士生而贫且贱越在下国身与邹鲁诸儒齐楚辩士燕赵竒节之人风马牛不相及也贸贸伥伥耳目坐废不闻搢绅先生謦欬之音其势何特瞰壑之卑逾岭之逺虽其瑰意琦行陵厉秀发乆将日销月耎终就鄙吝而已又况才质本薄济以僻陋非有九仞百围之实而欲以髙且大望于世之人亦何可得乎以是当食辍餐中夜忘寐歴观古人相与之际彼皆目击道存一笑莫逆悟合之妙非言非黙若有法度存乎其间某不佞窃尝有志于此又读庄生郢人匠石之事知夫忘言之辨在人者昜工而不动之质在我者难持思遇当时所谓贤士大夫一试其意而得也恭惟某官名卿之后以学为官事业显著闻听有年所以出分符守实来此邦而某以邑子诸生贽言进见以言其文则羣趋堵进忽前乍却何道之有以言其情则无非是者凡某官一语一黙邦人视效者某实有得焉而某之于阁下必待语云而语黙云则黙则亦岂某之所试者哉阁下有忘言妙斵之功则某也亦将无卑逺隐蔽之患古之人所以贵贱贤不肖常相为用而身名俱荣未有不出于此某之受赐不已多乎区区惟阁下谅之
　　答孙彦文秀才书
　　某顿首彦文阁下伏承临访惠书辞意郑重出于好问因见期以先生长者之事非所敢知也朝廷广庠序隆师儒道化之流际天接地士之生斯时患不为而已茍加之意不出闾里而师友之益弦诵之乐举在于此所问而通所学而得所欲而至故事半古之人而功倍之莫便于斯时况以材质之良加夙夜之勤譬如巨鱼纵大壑右洞庭左彭蠡洪澜巨浸惟意所适其所乏者非水也而顾视潢污行潦之润犹欲一涉焉则亦过矣夫经术论説之微防古今治忽之已事诸子百家之余意彦文探讨之至复熟也然而辞章之变随世损益故前人谓英华出于情性贾生俊发则文洁而体清子政简易则趣昭而事博子云沈寂则志隠而味深平子淹通则虑周而藻密其论大率如此彼数子者非出于三代陶冶成就之力也而原其情性之美则卓然足以髙世况庠序渊源有若今日而笃学好问又如彦文者则三代之文体制具在彼数子亦何足以睥睨乎比闻有司患程文泛滥思得雅正之词以励学者彦文资粹秀发为词章以副有司之求在加之意而已
　　答赵子文书
　　承子文不复调官日与家妹斋素参禅虎儿已令披剃子文又多入诸山寻访尊宿笃好如此众所讃叹某学无所得言不足采顾谙歴稍多又骨肉之故不能忘言子文上有亲慈下有妻子诸縁未散要当随顺家世门戸要当主管今留情如此诸事得无偏废一也古人学道以弹琴设喻谓缓则无声急则断絶要令身心调适乃可证入今改易平常暴自刻厉大节急矣日长月逺何以引乆二也学道在心不在形迹今罢官改业夫妻粗粝小儿无知亦使披剃此但出家门庭余事正使全家削髪山林遁迹茍心地未安终必无益若心念相应在家修行亦自有优婆夷经三也入道无门无处非门古人问答言语才是一节故曰十二时中许尔一时外学何谓外学谓学佛法然则十一时中其意可见今求师问话决择因縁外学进矣遂以为道尽在此无乃不可四也古人学道途辙不一而无意为主子文今日之事乃因长子丧亡悲恼自失有激而然似非无意他日年祀寖逺悲心更微刻苦之力稍倦则退速之效可跬而俟五也事难毛举聊陈五説若果能以无意为主以退步为进除去执着身心如一诚如是虽不学诸方何以尚此所谓家世门戸父母眷属妻子皆是佛法中事何常妨阂区区窃为子文安此或曰闻劝人精进不闻劝人怠惰某曰古人不云乎为破戒人説持戒法为持戒人説破戒法故美食非不养气过饱则患生毒药非不害性当用则病除顾用之如何耳尚须款见面道
　　与张侍郎书
　　某顿首芸叟宫使侍郎某屏迹田庐人事废缺累年书不至门下亦乆不奉赐教晁咏之朝奉来能言动止以慰驰情知今春尊少违和寻以康复又知令子繁恼髙年常情所不易堪忍惟逹观逺照当自有度此非鄙浅所敢拟议也德望惟旧悠然退处而士之倾仰愈深尚厚自爱为斯文重某有哀恳非门下无当告者昔先人行已本末信于士君子固乆晚歳迁谪亦与诸公同过身后诬谤又防圣朝核实已赐昭洗则事皆无可言者独私自念举已乆圹中隧首皆无碑志生平事迹无所载日复一日尚幸先人交友有数公者在虽未尝相亲接见劳苦而诸孤实归赖之如长途炎暍遥见美防差彊人意今诸数公者稍稍沦谢存者益寡更复隔阔欲一望见之且不可得况欲熟其话言则先人遗美遂将泯没无所质问一念及此心死形废忽不知夜之既旦某行年六十一衰残多疾如是就死终不瞑目以是归诚门下日夜念之至复熟也意者碑志虽不可作先人有文集三十六巻傥不惜数刻之暇一为序引使先人平生大畧得以概见不识闻此亦悯然有意否乎伏惟哀怜听许身当伏屏思口陈至诚而东西辽阻辄以尺书干冒举措不中节亦惟有以谅之文集不敢寄逺谨録其目上呈乡人曹钦若文林闻其请见甚数因其归任良便敢附此书如防赐报即卜日别走家僮徃诣听命临纸不胜拳拳
　　代人求荐书
　　某闻士生而贫且贱君子不以为穷惟愚不能自立不见收于贤人之门君子以为穷也古之士衣不兼食不属曽不以为忧则以有世之贤者为之归贤者推诚汲汲如恐不及亦以世之穷人惟我是赖当今之时寛厚得士操可为之势若执事者乃下之所难遇而厄穷困踬愚不自立若某者亦上之所罕见伏惟赦其狂使毕其説伏念某结髪而仕奔走郡邑之吏三年于兹矣兢兢业业竭智尽虑不敢有毫髪之过然亦未尝有涓埃之功公卿大夫怜而荐之者亦有之而终未足以应铨选之格以是年愈老而身益困若此者不谓之穷可乎今天幸乃在执事之部吏吏无贤不肖争出迭进以不得于执事为耻其病穷乆矣而不思所以自达则愚何时而瘳乎可否之际惟执事少加怜焉不宣

　　学易集巻五
　　钦定四库全书
　　学易集巻六
　　宋　刘跂　撰
　　序
　　温道士字序
　　熙宁十年冬余侍亲京师间则访故旧与语而得温子其为人大抵恭而和喜读书善谈説然少而有目眚居欲就清浄避事自养益浩然欲逺引者久而不欲去其母明年夏余居定力寺昼有道士叩门且入余愕视则温子也问其故则居于醴泉观事其师王庆之既阅月矣为余道其详已而泣且请曰某不孝至于此昔先人捐馆舎母氏葢甚少而安适贫约不少倦为有子也某不幸以疾不得宁而去虽母氏安伯氏之养听许之去独不歉于心乎将何以教之余闻而悲之因语曰古之人称不孝有五子曾有一于此乎且择其术安其身不以不义施于亲而终之君子谓之孝而义之厚薄势之疏宻则不预焉子殆似于此虽然犹有告也京师声利之宅非有佳山水而缁黄聚集视天下为多葢语黙动容之间有足以施其亲者甚众子之质诚美矣又知吾言而终之谁以子为不孝他日又请曰某之师名之崇道愿得字以为戒也余曰所谓道有以加于孝乎子惟勉余言则无媿于道矣乃字曰孝俶而书前日之言遗之遂以为序
　　傅坦之字序
　　古之人有身被穷约而简易佚荡曽不戚戚如汉之扬雄者有富贵利达而内不自得奄奄如唐之韦执谊者夫得而悦失而戚亦人之常情而两人者如此由是言之则居世悲忧愉佚系其心所处何如而身之利害不预焉葢人之不可诬久矣内直则安内不直则歉然之色不谋而生彼虽阴自闭匿阳为充肆自以为有处而不情之征兆见于面目之外以是而享荣名躬利泽特以身而寄也其心虽欲一日逍遥且不可得况有所谓直道而行者哉夫惟昔之达者视处其身如庖丁之处其刀恢恢乎其游于世无入而非乐地此无他其心直而已传所谓仰不愧于天俯不怍于人其是之谓乎吾友傅子少好学外简易而内淳至名曰坦之其体定矣然一有愧于中则将有不果坦者乃为之字曰无愧夫人之处其中者诚无愧矣则披心委情虽之鸟兽蛮貊行矣况于人乎况于州里乎使不幸而贫且贱则扬子是已未能无愧也则险伪将不召而至虽一语一黙且不得以直达况于出处乎况于利害乎幸而富且贵则韦氏是也又何足道葢尝持是以相天下之人凡诡形匿智俛仰低委号为崇深以自阻固者彼皆有至愧于中者也岂不欲为坦直而心实使之如此何可诬乎然则自斯术以徃岂特吾子志之吾实志之久矣期与吾子共之
　　东原集序
　　吴人聘鲁聴歌风雅颂而识其国俗之变及其得失之迹汉儒称民性刚柔系水土之风气备论四方分野禀受各异某少时读之以谓性一尔事物虽异岂其人或殊哉而骤闻歌辞亦岂能尽识其故如目覩然是皆史家傅防尝私窃疑之及身壮且老以事适四方多与其人游处嵗久渐渍熟其情伪虽曰土风所致而其人资质渊源故自有不可同者颇已验班生之説又得其所为文观之详味托寓之情以验其所效于后班班多中则季子之智未易为不知者道然后乃知少之时信理而不信事于学为陋昔我先人蚤以诸生从乡先生龚公学问数道公刚毅诚慤行安而节和其为文章似其为人葢上世居莱芜徙淄川又徙东平皆在齐鲁儒学之地自孙宣公贾存道先生泰山孙徂徕石二先生兵部王公吴文肃公李天章公十数人者皆以经学治行大显于时而公继之磊落相望立乎大中之涂世所谓醇儒朴学诚在齐鲁为多则分野之论于是焉信公有易説文中子説台諌奏议皆别为书藏家论防记铭书序诗文凡若干篇为东原集五十巻其言深博尔雅造次必于信义人皆知非浅丈夫之作而或未能深探其防异时智识之士一歴耳目则所谓泱泱乎沨沨乎必有能辨之者公没后三十余年曾孙愔能读公书求文为集序顾某也何足以知公哉以所闻于先人为详故书巻末以自致其景仰之意某年月日谨序
　　万佛名经序
　　赵郡李侯常武之夫人乐安孙氏自常武殁屏居里第阅诵藏经积十余万嵗钞取佛名类聚次第数至一万使其子周南召南缮录成书析为十巻题曰万佛名经呜呼善哉未曽有也昔在无数刼时有同名佛同名国城同名父母同名眷属佛言使我住世防尘数劫説此同名佛数终不能尽况复种种异名由是言之佛名广博无有央数非佛与佛谁能知者然薄伽梵为舎利子説七佛为善作长者子説八佛为弥勒説十三佛乌波离问三十五佛妙光世中五十三佛乃至过去庄严未来星宿见在贤劫各有名号若千若百若广若畧广或亿万畧惟一二非限量也非多寡也应其机縁随其愿力故无限量中示为限量无多寡中説有多寡今夫一人之力十数嵗之间期至防甚眇而受持成就遂盈万数亦云极矣不可有加矣学道者安住空寂舍诸乱意端身正向不着形色系念于佛唱其名号入于一行三昧了知十种功徳诚如是虽一佛所足以种诸善根故蹔称南无灭罪尘劫具足十念栖神浄土而况増益积累如是之多又复书冩受持展转流布使未闻者得闻未信者起信如人处闇照以灯烛如人方渡助以津梁不离于此位而万佛之名现前推原其功自夫人起其为利益宁有既耶抑尝闻之一切诸佛法如像如光景如梦如水月故色与虚空等为幻事佛及众生均是増语然则谓名号毕竟有何异説食充饥谓名号毕竟无亦应唤火得水学道者如是思维如是悟入然后于诸名号一意自信虽不诵犹诵此之不知而逐于音声气息胸舌喉吻虽诵犹不诵也可不察哉夫人之子求为序引因试论之以成夫人之志云河间刘某序
　　后序
　　夫人世家钱塘曽祖赞随钱俶入朝赐以官祖质父量皆擢进士第妣李氏常武姑也世为婚相好故始笄归常武常武事亲孝得官无仕进意冲澹不竞人物为乡里第一夫人与为体宗族皆谓之称皇姑王太夫人严重谨礼罕能顺适惟夫人是安寝疾久夙夜服其劳祷于上下请以身代丧居哀次因得羸疾弥年乃有瘳已而亹亹综家事调防内外人情感服尤好施求者靡不厌其意孤嫠来归如仰慈母奬防成就曲有恩意视人因厄犹已困之大寒辍衣衾当案推饮食惟恐弗及人或为夫人难之虽其子亦稍动容劝止夫人笑而不应雅性无嗜好服用极俭薄阅佛书解其要义晨夕礼诵非有故未尝辄阕葢常武殁后十有六年享夀六十有三大观元年正月二日终于适寝二年七月十三日祔常武墓河间刘某既吊夫人之子周南召南于庐他日又吊于殡二子同辞泣曰先夫人积行勤劳备有众善法应铭顾其子孱陋莫为介绍于世之显人以得铭日月逝矣念先夫人所录万佛名经夫子尝为序意者益着副篇载其行事并纳诸圹中傥亦可以为铭矣乎某曰是亦铭也已虽然序经可能也若曰夫人之事敢辞又固以请乃采掇事迹得其实为后序如二子之意焉
　　郑州原武监碑阴后序
　　元祐六年八月天水赵公君锡以监牧使守郑问其属曰原武监吾先大父文定公所请建歴年滋多中废而复其事迹本末固宜有存者吏阅故牍不能槩见或得故邯郸李公淑所为监记良悉而其石毁亡公览之慨然将复纪刻防易守宛丘八年四月中公自陈复来守郑州砻石前具乃使节度判官朱浚明推官孙勰书篆李公旧记凡庆歴丁亥之官氏咸叙刻之又使管城令刘某别为后序刻诸其阴按原武监由庆歴而后官守事治如邯郸语中无所改逮熙宁七年四月河南使者有言始析而入旁监八年罢南北两使其监悉废于是赋马给军垦地为租庐舎器用听他有司射取或拆卖之旬月之间其地为墟又十有三年有诏复为监如故以京辅近郡保马八百匹六县故地千四百五十五顷有竒隶焉是嵗郑始复为州诸役并兴而监尤急緍钱所发不问名籍吏毋得舞文畨休以百计而奔走执事之人自称诏以六十日为期期足而毕凡为屋八百二十有四官居园舎吏卒之区前记所有略具而井棚沟封植艺之事其职在县吏者嵗嵗増治之以为常以今防之一废一复费累巨万而嵗之经用不预此亦杰役而七年于兹未有书夫国马大事也利害之数上之人实图之则何为而废何为而复固无得而记云至于事物名数及其嵗月乌可以无识抑闻之异时孳育之法常在沙苑及河北而原武沙苑诸监専牧养而已今并河竭泽马皆他产不能暑湿故登驹之赏设而未应牧地散接田垄华离相错其形如犬牙如蠧文如靥之着面非截彼属此公私易置疆理不可得而治也沟封之法广深三尺其崇再倍又植之林以为阻固嵗时湮圯工以千计而丁壮数辈独任其责一捐闲粟数百千斛以募贫民则倍为崇深可支十嵗尝得是三説于邑人其言虽未必尽是要必有可择者故因叙前记纂辑后监之事并录其説以偹有司攷焉八年五月一日序
　　阙题
　　粤自灵山拈出葱岭传来天下严林分枝布叶石霜古月海防重圆畧在祖山隠若敌国谁主兹地演公其人惟公系本坤维化行淮甸三提祖印二纪于兹仁义道中空华发果荆棘林内石笋抽条莫将优鉢现前翻作葛藤防去本觉首座见推道伴俾述叙言角龟毛敢期有实狐裘羔袖终愧非宜绍圣元年十月四日序
　　般阳集序
　　徃嵗守官郑圃地当孔道西游释子多所延接问其所诣非五台即招提招提西都道场今芙蓉湖老人楷公昔所栖止大善知识徒众辐凑几在台山分受礼谒其后迁寓东州机縁句偈徃徃在人风声所临靡不归向于是临淄赵侯摹公偈颂号般阳集诒书鄙人请为序引某早嵗信道老无所得究观妙语欲加形容而闷乎情忘嗒焉辞丧夫与豹除斑未之能也为蛇画足岂其然哉呜呼洞山之后五世而几息投子以来一传而大振兴衰天也亦由人欤政和五年十月望日河间刘某序
　　金石录序
　　东武赵明诚徳甫家多前代金石刻仿欧阳公集古所论以攷书传诸家同异订其得失着金石录若干巻别白抵牾实事求是其言龂龂甚可观也昔文籍既繁竹素纸札转相誊写弥久不能无误近世用墨版摹印便于流布而一有所失更无别本是正然则誊冩摹印其为利害之数畧等又前世载笔之士所见所闻与其所传不无同异亦或意有轩轾情流事迁则遁离失实后学欲窥其罅搜抉证验用力多见功寡此讐校之士抱椠懐铅所以汲汲也昔人欲刊定经典及医方或谓经典同异未有所伤非若医方能致夀夭陶景亟称之以为名言彼哉卑陋一至于此或讥邢卲不善讐书邢曰误书思之更是一适且别本是正犹未敢曰可而欲以思得之其讹有如此者惟金石刻出于当时所作身与事接不容譌妄皎皎可信前人勤劬郑重以遗来世惟恐不逺固非以为夸而好古之士忘寝废食而求常恨不广尔岂専以为玩哉余登泰山覩秦相斯所刻退而按史迁所记大凡百四十有六字而差失者九字以此积之诸书浩博其失胡可胜言而信书之人守目所见知其违戾犹弗能深攷猥曰是碑之误其待未之思乎若乃庸夫野人所述其言不雅驯则望而知之直差易耳今徳甫之藏既甚富又选择多善而探讨去取雅有思致其书诚有补于学者亟索余文为序窃获附姓名于篇末有可喜者于是乎书
　　金石苑序
　　东平刘绎如成叔裒次前代金石刻为书不以世代嵗月独以得之先后为次第取其先大父素所藏着巻首凡得四百袠目曰金石苑请余文为序始余识成叔时年二十余方以进士得官时时来过余舎所诵説已多钟鼎间语其后又十四五年毎见毎进于前今遂以成书亟有请幅袠大小颇得中制装禠亦精好览之殊可喜自三代汉唐迄于今金石遗文甚多葢不可为量数湮沈消落之余所存犹不胜计然而散在四方遐僻幽絶人力莫能尽致今所有如此其于玩心游目亦可谓有余地则成叔之苑不足恨其小也虽非长洲博望弥山亘谷而比之托寓迫迮无所散懐不亦既富矣乎余友人荥阳王怡彦适身为县令而夫妻手装碑本无虚日职事旷被拘不得去而不悔浚仪董之明子年少亦収藏古今刻辞亹亹成诵数遗余东汉以前墨本东武赵明诚徳甫贵公子酷嗜古学仿欧阳公集古攷定同异为一家言今成叔又有是书且言当满千袠乃止士大夫好之笃而余未识之者又不知其几何昔人刻石为二一植山上一沈水中又多即山磨崖大书深刻彼其意岂徒然哉所以期望于后之人至深切而常情漫不领畧视碑之存亡何啻越人视秦人之肥瘠鸣呼世常得如数公者可谓无负前人哉近有知名士文学著称问其书笥所藏赧然自失徐曰为有力取去余毎向人説数公必举此士为对葢语势当然则今所书亦不得而畧也
　　泰山秦篆谱序
　　史记载秦始皇帝及二世皆行幸郡县立石刻辞今世传泰山篆字可读者惟二世诏五十许字而始皇刻辞皆谓已亡莫可复见宋丞相莒公镇东平日遣工就泰山摹得墨本以庆厯戊子嵗别刻新石亲作后序止有四十八字欧阳文忠公集古录亦言友人汪邻几守官奉髙亲到碑下才有此数十字而已余以大观二年春从二三乡人登泰山宿絶顶首访秦篆徘徊碑下其石埋植土中髙不过四五尺形制似方而非方四面广狭皆不等因其自然不加磨砻所谓五十许字者在南面稍平处人常所摹搨故士大夫多得见之其三面尤残缺蔽闇人不措意余审观之隠隠若有字痕刮摩垢蚀试令摹以纸墨渐若可辨自此益使加工摹之然终意其未也政和三年秋复宿岳上亲以毡椎从事校之他本始为完善葢四面周围悉有刻字总二十二行行十二字字从西南起以北东南为次西面六行北面三行东面六行南面七行其末有制曰可三字复转在西南棱上毎行字数同而每面行数乃不同如此广狭不等居然可见其十二行是始皇辞其十行是二世辞以史记证之文意皆具计其缺处字数适同于是泰山之篆遂成完篇宋欧阳二公初未尝到惟凭工匠所説无足怪人多以二公为信故亦不复详阅余既得墨本并得碑之形象制度以归亲旧闻之多来访问倦于屡报乃为此谱大凡篆字二百二十有二其可读者百四十有六今亦作篆字书之其毁缺及漫灭不可见者七十有六以史记文足之注其下谱成掲壁间久幽沈晦之迹今遂歴然秦至无义不足论然李斯小篆古今所师经千三百有余嵗而复新兹可尚也如亲逺黎史作亲巡逺方黎民金石刻作刻石著作休嗣作世听作圣陲作垂体作礼昆作后则又史家差误皆当以碑为正其曰御史大夫者大夫也庄子曰且而属之大夫衞宏曰古文一字两名因就注之史记于琅琊台刻石偹列从臣名氏余家所収琅琊残字亦有五夫字然则夫从一大因不复重出欤
　　记
　　马氏园亭记
　　元丰癸亥余侍亲在宋冬十月舅氏自汶上来问讯慰劳从容燕语遂及乡里宗族故旧朋友征存吊亡嘉兴念废曰甚哉人事之多变也昔之崇墉邃宇岌嶪辉焕今或散荡离析列于编戸昔之膏腴沃衍田贾亩金今或荒秽不治麋鹿是保昔之聫车列骑繁缨罽绣今或重胝累胼逡巡道下昔之博珍善味醇醲滑甘今或日晏嗷嗷饘粥不入至于日改月化朝戚暮悦处者出者少者老者语未既悲叹嘻吁愀然变容慨然而问曰异乎哉何其废者多而兴者鲜耶余避席曰不然休旺代谢消息盈虚天之有也川竭谷虚丘夷渊实地之有也而一兴一废人岂逃之哉且草木之将荣必悴龙虵之将伸必屈温室洞房吹台歌榭宁独非昔之牢狱犴狴乎火耕水耨陆海之地宁独非昔之荆棘丘墓乎由此观之贫不必不富贱不必不贵兴者未足恃废者未易絶也且东平之为郡左岱宗之镇右钜野之泽自崇冈峻以至通沟长漕水陆之珍鱼鳞杂袭通阛带阓延甍接栋居者栉比来者辐辏此固天府之地余亲之所安将卜环堵之室以为居者也若乃举强振弱兴滞补废忧患相恤功力相成乐事安业者右之掖之惰游弗率者左之振之使所居移风人人向劝此则所望乎乡人之贤者固亦贤者之用心何独叹异之而已于是舅氏欣然喜曰子言是也然吾何足以及此吾所善马生希古其先力产起家已而寖弱弗振至生以医显复其业如初其三世城西南原即墓买田筑室以老庶几有终始者是可嘉也子其以是説遗之以慰其劳以戒其终讽乡人之不然者傥亦可乎乃录其言俾刻石于壁舅氏乐安任某记者彭城刘某书石南阳蔡某曹州重修学记
　　仁宗皇帝庆歴四年诏书下取士教养之令三事其一曰立学郡县之吏顿首奉诏庠序并兴而曹实近藩久之缺然皇祐中钱明逸为州始以令从事学成郡之东南隅其事具钱公所记语中及熙宁初以经攷士立教授官事益众多而此学不以时缮治嵗月披靡浸陋至不可支来者徘徊引去学以状言州州言监司累章数十莫肯应者元祐三年转运判官张公景先以钱二十八万畀州使新之转运副使胡公宗回益给二十万州乃选属官纲纪葺事以故址卑下雨辄注室中则尽撤屋隠以瓦甓増崇三尺有竒度屋以寻其崇不能二寻深亦如之则五分其崇深而益一故门在西北由大衢益折而南如入陿中则庙前翼张两门门有巷以达于衢后庖在东与学官比舎廪廥顾在其后则改卜于西寛饶下地车重易至涤濯出焉惟庙及两堂可以因旧则苴补涂雘之其弗可者辄更之如此先是召人计之直百万因怠者数矣防王公子韶韩公宗古皆以儒馆久次相踵为郡下车揽政以学为急而所选属官与学生之执事者通事务有心计商畧调度转材储货新故相足物物经意役徒虽髠钳胥靡然剧易番休饮食丰浃勤者别赏以金钱无不毕日而作故财力虽薄而功遂倍或言大姓子出入学舎宜有助者众谢不然曰徒扰之耳无益也一毫不干人人亦不知凡为费四十八万逾三时而学成周以重阶袤为两序中奠庙室环列生舎夏有夹窻冬则重箔防讲説于横经决疑难于主善礼器之藏经籍之府宾客之次炀防委积诸所宜有皆偹无缺又裒美材搆亭沼上瀹沼而疏之艺木以为阴气象肃逺得闲燕之胜明年春释奠于庙用币庭宇明防仪物大称登降兴复之节不加旧而肃敬自新靡不感劝已而序宾席齿饮食堂上献酬拜揖礼成而罢退就次舎弦歌读诵于于愉愉以学为乐诚不知暴慢鄙倍之心安自而起所谓为善易为不善难于是乎在乡人长老乃始太息出涕曰生无益于县官而所以教毓成就其子弟至深甚厚不有纪刻何以示不忘某备员学官虽防人言固愿列之按曹地房心之分野尧作成阳舜渔雷泽皆在其地而沟浍之润接乎洙泗粤有圣人之遗风焉故史家称其人重厚多君子好稼穑以致畜藏然他日号为事剧选将必以精急趣办而其人亦习为懻忮以抵法禁痛乎风俗之所移岂其本然哉昔文翁化蜀学者至比齐鲁朱博大改齐俗则礼节如楚赵匹夫自行其志为效如此况以天子诏令劝学教士于圣人风化之地又王城百里而近者乎徃时济阴之士葢有授徒数千如曹伯山者定着六经之文如张子防者逺人从学执经垄畔如孙仲彧者后来人物辈出不减前日其以位显者人人能言之不复论著其余学行自励尚多有之世未之闻尔今学成士萃礼行一乡此固学士大夫知名之时勉之哉何遽不如二三子者某虽且终更而去异时过境而问庶几亲以身见之惟日望之元祐四年二月一日记
　　郑州荥阳县移建新学记
　　荥阳为郑属邑直冲衢界两京之间于治固剧其地通达易野在前世为战墟及建郡县更废徙则又兼有三河诸陵错杂之俗凡为邑者平旦视事操牒负劵排决而入丁壮垂白纷列庭下台符府檄金谷趣办是其尤急其次稊稗敓连证防逮而民所赴愬曲直论决顾在其后已而吏戢戢取判于前其事或米盐毫忽而案牍积累至溢几格心目愦眊漫不暇领畧矧敢可否则亦奋笔画诺或遗期日而已如是日旰乃敢尝食又经涂贯其阛中行李所取道半天下使客旁午一物不应呵骂立至其声汹汹率常至乙夜乃定余亦为邑其劳大约类此而阳羡蒋侯之为是邑也颇立条目分别区处朞月之间以治办称于其暇时改筑孔子庙学输财赴功不劳而集前日之庳陋頽靡今得爽垲之胜庭宇仪物一一告备始于仲春甲寅讫于季夏己丑是嵗秋上丁躬率吏及诸生释奠于庙弦歌读诵以时肄习由是长老欣欣以学成为庆呜呼人知乐成而不深惟其始之勤是犹为不知侯者邑人请余文为记故叙其本末系之以诗诗曰猗嗟新学其旧维何中堂不麋鹿有家我营来斯匪筮匪卜霅然阳开人得耳目嗟尔邑子壤陿而汚夫岂不学莫与为居小学大迷小慧大愚云谁居之不在我侯嗟尔邑士侯则厚女弗挠弗迁迪以邹鲁非侯实能尚其自厚我歌此诗以告永久
　　嵗寒堂记
　　东平李公自熙宁间歴藩服登从官言论风防在人久矣中嵗退休汶阳城东崇仁坊之里第地近而旷带园为宅隠然静深有山林丘壑之气即其第中构为虚堂不侈不迫制度甚古其旁松竹蔽亏不受风日不改冬夏榜曰嵗寒日与宾客游适其上公殁乡人敬公之居歌咏不怠于是嵗寒之名著闻于人公之子常武属余文以为之记居亡何常武即世余亦南涉江淮逾岭峤更八九年乃得归而常武之子复以为请呜呼余自成童拜公退而与常武游忘懐莫逆至相乐也嵗不我与死生契阔三十年间歘为陈迹而余又至堂上追惟曩时之人如对方防阅古人姓名邈乎不可见已顾视此身如忆徃日之梦而忽复梦至其处怳然自丧悠然太息政复太上忘情之士不能不以之慨意而况余多难易感从衰得白顾欲以蒲栁之质而诵后雕之语岂不谬哉虽然抑闻古之人始生三嵗见恒河水念念不停已逾六十而觉者示以无童耄性旋岚偃岳野马漂鼓而通人著论谓之不迁然则嵗月贸易事物流变彼自尔尔吾何预焉公与常武虽身可使死而不可夺其所好风尚磊落如有生气余虽早衰善忘而省念平昔如鸡鸣后顾瞻东方终有精色此固常武所以见属余亦自信而不疑尚何可以易此因叙而书之以遗其子使归刻石以识其先人之志而余亦私自警焉崇宁元年三月十五日记
　　嵗寒堂记【案前嵗寒堂记为李常武作此篇为兄子偘作虽标目相同实系二记】
　　人有是心不能无感感有邪正浅深之异而所以感之者固不一也触于外而感于中者其感浅积诸中而感乎外者其感深凡一语一言之间一事一物之防卒然而遇介然而觉其机跃然动乎其前皆感也岂若涵泳徳泽薫陶教化如南国之于甘棠而不忍翦伐晋人之见岘山而然流涕葢其流恩遗爱蕴积于中者既深则寓于物者宜其久而不替至如放逐不偶之臣羁穷无聊见屈潭贾井于邂逅之顷亦为慨伤而叹息遁逸旷达之士过鹿门星濑剡溪谷口未有不遐想其髙风雅尚而钦羡之也此亦性情之所不能无者若槩之以尊徳乐善景行好修之感则有间矣若夫前贤既逺不得抠衣撰杖接其謦欬亲其典型寤寐永歌瞻望不及或得其经行游宦之乡读书讲道之地封植疏剔创为亭榭立为祠宇表掲襃崇以致其懐古仰高之思以衍其流风余韵之传此固秉彛好徳之良心非其感于中者有积累之素安得于嵗月既荒之余而能溯在昔之精英振既徃之休烈若有所迫而不容自已者哉先大父焕章幼孤力学肄业于郊外精舎乡先生黙成潘公一见竒之指庵前竹命赋诗卒章有愿坚松栢操同保嵗寒心之句潘公大嗟赏刻其语竹上自是教均子孙厥后大父辱交当世名公刻苦磨砺奋身儒科由长沙邑被召守严易信复归郎省入侍经筵一谗去国凛然风操着于麾节者三十年某在支孙中生之日最晚欲求昔读书之地堙郁不闻嵗在癸已尝侍防堂刘公见履斋先兄于伯父之茔舎教言甚款歴言其所以卜竁之由其地为真懿大师浄信庵即大父隠约修藏之所指其路旁之井曰此真懿所浚也缓歩后冈披删荆莽而指之曰此真懿之塔也真懿实为大父之母舅某既竦然展礼顾瞻徘徊不忍去明年履斋即世其子偘不忘先兄之意榜此庵白思泉矣嵗在丙午始榜其堂曰嵗寒取大父诗中之语也葢其更练世故而得于涉履者渐熟探索义理而得于讲明者渐精故尊徳乐善景行好修之感歴三年而如新等百年而一日岂不以大父自立之卓然于是仰止其艰勤宣畅其幽眇欲以厉其勇徃追念之志复以告诏其子孙乎倘非于父师之训沈涵浸灌有日新之功何以越十有余年而寄兴于堂扁者鞭辟益亲切而趣向益悠长哉于此可验其学矣今夫长松之下苔甃露防原泉渊水利泽沾溉酷旱不涸行道之人固已饱其甘冽清泚之味是亦足以慰子之思矣犹恨刻诗之竹芜没不存然今日之脩干寒梢傲霜雪拂云霄虚心劲节挺然而成林者非此君之本支余裔欤某嵗一登再登斯堂之上追念先世种徳流庆之所基师友渊源之自始故迹隠然日迈月征风声消寂惕焉大惧且有媿于琅玕翠色犹郁乎其苍苍也间窃自念皇览锡嘉适符章句尤汲汲焉惟恐学荒行堕无以上缉乃猷凛乎一髪之引千钧也风檐月牖与偘相期同保嵗晚幽贞之操其志亦有年于兹矣暇日坚请书其颠末不敢固辞敬为之记重阳后五日宗叔某谨书
　　碑
　　慈应大师政公之碑
　　郓须城大谷山昭善崇报禅院住持赐紫慈应大师文政姓令狐氏生须城令狐村其家相传唐彭阳公楚是其上世再从父颂天圣中为殿中丞族子相如今为朝奉大夫大师防不戏防逾冠度为僧防持戒律以谨宻称通大乗经论入诸讲律老师宿学善其咨叩故丞相河间刘公三世大谷西山之阳以恩置寺赐额昭善崇报度静人如令歴选于众乃以大师住持为第一代披榛棘立基址种艺樵汲惟日不足已而缁素信服赴者接踵寺娓娓向有成今林樾蔽亏宇像辉焕薰修供养报国恩已亦报佛恩又受乡人劝请造天宁大像建开元三门赀皆千万而施者乐输争付之权衡称量洞八纎介既成咸懽然喜得未曽有性寛多恕雅不忍言人过失犯而不校未尝以色加僮侍议者谓恢然长者众中举无与比乡人士大夫下逮里巷老稚皆爱之重之一无间言凡住持二十七年政和三年五月辛夘示疾就灭春秋六十九僧腊四十五弟子崇能亦令狐氏兄子之子实嗣寺八年二月壬申与诸弟子新福等共二十八人归全身建塔大谷东山下去寺四百弓占地纵横十有一肘乃勒铭石永伸哀慕其辞曰众稽首慈应师嵗三九获衣止天华法泉涸孰求我觉导师爰结集建兹塔便时日赴山谷忽奋厉如复生又号慕如始亡藐我等懐謦欬守防此刹利罗维愿力所加持续慧命永无尽大宋政和八年二月壬申立
</div>
    <div class="pagination">
<a href="学易集_page4.html">上一页</a><a href="学易集.html">1</a><a href="学易集_page2.html">2</a><a href="学易集_page3.html">3</a><a href="学易集_page4.html">4</a><span class="current-page">5</span><a href="学易集_page6.html">6</a><a href="学易集_page7.html">7</a><a href="学易集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
