<!DOCTYPE html>
<html>
<head>
    <meta charset="UTF-8">
    <title>渭南文集放翁逸稿 - 第 10 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>渭南文集放翁逸稿 - 第 10 页/共 30 页</h1>
    <div class="content">　　汉嘉郡治之西偏望云楼东有石穴天将雨辄出云气予疑而发之则石室屹立室之前地中获瓦缶矲矮贮丹砂云母奇石或烂然类黄金意其金丹之余也悉敛而椟藏输诸府库缄识惟谨予尝读丹经言古得道至人藏丹留于名山非当僊者辄不见虽见亦辄变化今是丹不藏名山而近在官寺之侧予以尘垢衰病之余又辄见之是与丹经之说大异或谓丹藏于此逺矣方上古未为城邑时西望三峩东带大江山川秀杰盖宜为僊真链药腾举之地至予辄见之者岂神物隠见有时而予适逢其时与丹之伏而不见者常多见者常寡虽嵇叔夜葛穉川不免赍恨以蜕而予顾得见焉兹非幸与乾道九年秋八月辛未山隂陆某记
　　筹边楼记
　　淳熙三年八月既望成都子城之西南新作筹边楼四川制置使知府事范公举酒属其客山隂陆某曰君为我记按史记及地志唐李衞公节度劒南实始作筹边楼废久无能识其处者今此楼望犍为僰道黔中越嶲诸郡山川方域皆略可指意者衞公故址其果在是乎楼既成公复按衞公之旧图边城地势险要与蛮夷相入者皆可攷信不疑虽然公于边境岂真待图而后知哉方公在中朝以洽闻强记擅名一时天子有所顾问近臣皆推公对莫敢先者其使敌而归也尽能道其国礼仪刑法职官宫室城邑制度自幽蓟以出居庸松亭闗并定襄五原以抵灵武朔方古今战守离合得失是非一皆究见本末口讲手画委曲周悉如言其阈内事虽使耆老大人知之不如是详也而况区区西南夷距成都或不过数百里一登是楼在目中矣则所谓图者直按故事而已请以是为记公慨然曰君之言过矣予何敢望衞公然窃有幸焉衞公守蜀牛奇章方居中毎排沮之维州之功既成而败今予适遭清明寛大之朝论事荐吏奏朝入而夕报可使衞公在蜀适得此时其功烈壮伟讵止取一维州而已哉某曰请并书公言以诏后世可乎公曰唯唯九月一日记
　　铜壶阁记
　　天下郡国自谯门而入必有通逵达于侯牧治所惟成都独否自劒南西川门以北皆民庐市区军垒折而西道北为府府又无台门与他郡国异考其始盖自孟氏国除矫霸国之僭侈而然至蒋公堂来为牧乃南直劒南西川门西北距府五十步筑大阁曰铜壶事书于史崇宁初以火废政和中吴公栻因其矩复侈大之雄杰闳深始与府称淳熙二年夏六月今敷文阁直学士范公以制置使治此府始至或以阁壊告公曰失今不营后费益大于是躬自经画趣令而缓期广储而节用急吏而寛役一旦崇成人徒骇其山立翚飞嶪然摩天不知此阁已先成于公之胸中矣夫岂独阁哉天下之事非先定素备欲试为之事已纷然始狼狈四顾经营劳其不为天下笑者鲜矣方阁之成也公大合乐与宾佐落之客或举觞寿公曰天子神圣英武荡清中原公且以廊庙之重出抚成师北举燕赵西略司并挽天河之水以洗五六十年腥羶之汚登髙大防燕劳将士勒铭奏凯传示无极则今日之事盖未足道识者以此知公举大事不难矣其可阙书四年四月己夘朝奉郎主管台州崇道观陆某记
　　彭州贡院记
　　国家三歳一贡士天子先期为下诏书与郊祀天地埒及试于礼部既中选矣天子亲御殿发策询天下事第其髙下又亲御殿赐以科名其礼可谓重矣盖以为所与共代天理物而守宗庙社稷于无穷者实在是也然则郡国贡士顾可不重邪彭州旧无贡院毎科举辄寓佛祠祠乃在城外士不以为便淳熙三年知州事王公敦诗通判州事邓公枢始采进士穆滂陈仲山杨伦苏松等议取废驿故地为贡院凡郡之士奔走后先肩袂相属甓坚材良山积云委自正月壬子至七月癸亥讫事用缗钱万五千六百有奇役工称是重门大堂髙闳邃深缭以脩庑沈沈翼翼分职庀事各有攸处既成王公徙利州路转运判官书来属予为记邓公又继以请明年正月朝奉大夫王公序来知州事则又以请予发书叹曰俗壊久矣上下相戾后先相倾者天下皆是也今彭之士大夫与王公邓公谋同心协若出一人固巳异矣后王公事不出已而不忌其成不掩其能惟惧后之无传可不谓贤哉使士之贡于朝而仕者揆时之宜从人之欲以举万事如王公邓公视人之善若已有之如后王公则利泽被元元勲业垂竹帛将孰御焉士尚知所勉哉四年五月丁未朝散郎主管台州崇道观陆某记
　　抚州广寿禅院经藏记
　　淳熙己亥冬十二月予使江西治在抚州其东是为广寿禅院毎出辄过焉僧守璞方为轮藏予之始至也才屹立十余柱其上未瓦其下未甃其旁未垣经未匦其止山立其作雷动神呵龙负可怖可愕丹垩金碧殆无遗功而守璞俨然燕坐为其徒说出世间法土木梓匠之问不至丈室若未尝有是役者比明年冬十一月予被命诣行在所璞乃礲石乞予为记予慨然语之曰子弃家为浮屠氏祝发壊衣徒跣行乞无冠冕轩车府寺以为尊也无官属胥吏徒隶以为奉也无鞭笞刀锯囹圄桎梏与夫金钱粟帛爵秩禄位以为刑且赏也其举事宜若甚难今顾能不动声气于期歳之间成此奇伟壮丽百年累世之迹予切怪士大夫操尊权席利势假命令之重耗府库之积而翫歳愒日事功弗昭又遗患于后其视子岂不重可愧哉既诺其请又具载语守璞者以励吾党云是月十九日朝请郎提举江南西路常平茶盐公事赐绯鱼袋陆某记
　　成都犀浦国宁观古楠记
　　予在成都尝以事至沈犀过国宁观有古楠四皆千歳木也枝扰云汉声挟风雨根入地不知几百尺而隂之所庇车且百两正昼日不穿漏夏五六月暑气不至凛如九秋成都固多寿木然莫与四楠比者予盖爱而不能去者弥日有石刻立庑下曰是仙人蘧君手植予叹曰神仙至人手之所触气之所呵羸疾者起盲瞆者愈荣茂枯朽而金玉瓦石不难况其亲所培植哉久而不槁不死固宜欲为作诗文防多事不果尝以语道人蘧昌老真叟以为恨予既去蜀三年而昌老以书万里属予曰国宁之楠几伐以营缮郡人力全之仅乃得免惧卒不免也君为我终昔意予发书且叹且喜夫勿翦憩棠恭敬桑梓爱其人及其木自古已然姑以蜀事言之则唐节度使取孔明祠柏一小枝为手板书于图志今见非诋蒋堂守成都有美政止以筑铜壶阁伐江渎庙一木坐謡言罢亦书国史且王建孟知祥父子専有西南穷土木之侈沈犀近在国城数十里间而四楠不为当时所取彼犹有畏而不敢者况今圣主以恭俭化天下有夏禹卑宫室汉文罢露台之风専阃方面皆重徳伟人岂其残灭千歳遗迹侈大栋宇为王孟之所难哉意者特出于吏胥梓匠欺罔専恣以自为功而已使有以吾文告之者读未终篇禁令下矣然则安可不书淳熙九年六月一日朝奉大夫主管成都府玉局观山隂陆某记
　　书巢记
　　陆子既老且病犹不置读书名其室曰书巢客有问曰鹊巢于木巢之逺人者燕巢于梁巢之袭人者鳯之巢人瑞之枭之巢人覆之雀不能巢或夺燕巢巢之暴者也鸠不能巢伺鹊育雏而去则居其巢巢之拙者也上古有有巢氏是为未有宫室之巢尧民之病水者上而为巢是为避害之巢前世大山穷谷中有学道之士栖木若巢是为隠居之巢近时饮家者流或登木杪酣醉叫呼则又为狂士之巢今子幸有屋以居牖戸墙垣犹之比屋也而谓之巢何邪陆子曰子之辞辩矣顾未入吾室吾室之内或栖于椟或陈于前或枕藉于床俯仰四顾无非书者吾饮食起居疾痛呻吟悲忧愤叹未尝不与书俱宾客不至妻子不觌而风雨雷雹之变有不知也间有意欲起而乱书围之如积槁枝或至不得行则辄自笑曰此非吾所谓巢者耶乃引客就观之客始不能入既入又不能出乃亦大笑曰信乎其似巢也客去陆子叹曰天下之事闻者不如见者知之为详见者不如居者知之为尽吾侪未造夫道之堂奥自籓篱之外而妄议之可乎因书以自警淳熙九年九月三日甫里陆某务观记
　　景迂先生祠堂记
　　明州场新作故侍读晁公祠成监场事襄阳王君铅因通判州事丹阳苏君玭移书某为之记自春徂秋凡十许书请不勌某于公为弥甥方踉蹡学步时巳获拜公则于今为记诚不当以薄陋辞谨按公讳说之字以道一字伯以父自号景迂生元丰元祐间已为知名士崇宁后坐上书邪等斥不得立朝临民故连为祠庙筦库吏其为则大观政和间也寓舎直桃华渡而官寺有亭曰超然公方为世僇人士夫遇诸途噤莫敢语况有拜床下者簿书稍暇则以读书为乐时时见于文章如汪伯更哀辞祭邹忠公文皆传天下亦间与为佛学者延庆明智师游论著所谓天台教至今其徒以为重虽然此犹未足言公也公之学深且博矣于易自商瞿下至河南邵先生于书自伏生下至泰山姜先生于诗杂以齐鲁韩三家不梏于毛郑于春秋攷至贾谊董仲舒不胶于啖赵其所引据多先秦古书藏山埋冢之秘卓乎独立确乎自信虽引天下而与之争不能夺卒成一家之说与诸儒并传向非摈斥疏置于荒逺寂寞之地如在场时则虽公之敏此功未易成也于虖士之弃日岂皆驰骛于富贵功名哉弊精神于事为之末谋衣食于涯分之外忽焉不知老之至者多矣登堂而望公之风采读记而稽公之学术其亦可自省哉公之文章本二百巻中原丧乱后其家复集之益以南渡至殁时所作才得六十巻而士大夫犹未尽见也郡人能言公旧事者曰一日部使者来治船事诟责甚峻公从容对曰船待木乃成木非钱不可致今无钱致木则无船适宜使者为发愧去观公平生大节一言折庸人之骄盖不足书而郡人所愿书故亦不敢略云淳熙十年九月丁丑朝奉大夫主管成都府玉局观山隂陆某记并书
　　圜觉阁记
　　淳熙十年某月某日径山兴庆万寿禅寺西阁落成防是歳某月某日诏赐住持僧寳印御注圜觉经且命某为之序于是道俗咸曰赐经与阁成同时宜牓曰圜觉之阁且刻石以侈盛事于是又咸曰陆某宜为记寳印以众言来谕某于山隂大泽中某蹴然不敢辞恭惟圣天子以聪明睿智之资体尧蹈舜深造道妙悟一心于万法之中既已博极皇坟帝典羲图鲁史之秘而象胥所传木叶旁行亦莫不究极以大圜觉为我世界悼士之陋多岐私智昧乎大同乃以万几之余亲御训释凡十二士之所问调御之所说佛陁波罗之所译宗密之所注裴休之所言皆氷释缕解于宸笔之下十日并照物无遁形百川东归海无异味如既望月无有缺减如大寳镜莫不照了东夷南蛮西戎北狄霜露所坠日月所照莫不共此大圜觉中鲁之逢掖楚之黄冠竺干之染衣祝发平时相与为矛盾为氷炭者亦莫不共在此大圜觉中不偏不欠不迷不谬垂之千万亿世亦莫不然而寳印以山林枯槁之士名彻九重得以大觉禅师懐琏入侍仁宗皇帝故事觐清光承圣问受好赐序钜典又此阁壮丽首冠一山费至三十万钱其落成也适当赐经之时山川动色神龙踊跃于虖盛哉方阁之未建也东偏有千僧阁绍兴中大慧禅师宗杲法门之杰方住山时众溢千数故以是名阁然自今观之虽阿僧祗众犹为有限量也岂若圜觉之广大无边也哉顾某衰且病学问废落文思局澁而名山盛事本末闳濶非区区笔力所能演述实以为愧惧云淳熙十年十一月十四日朝奉大夫主管成都府玉局观陆某记
　　能仁寺舍田记
　　淳熙十三年三月乙巳承节郎河东薛纯一诣绍兴府自言生长太平防被徳泽念亡益县官不胜慺慺报国之心愿以家所有山隂田千一百亩歳为米千三百石有奇入大能仁禅寺祝两宫圣寿安抚使龙图丘公视牒异之问所以然纯一曰昔汉卜式上书愿输家财半助边且曰天子诛匈奴愚以为贤者宜死节有财者而输之如此可灭也今天子垂拱穆清北方詟服歳时奉贡纯一弗获倾赀备军兴一曰费故因像教为两宫祈年诚愚戅不识法令罪死不宥愿言之朝即伏斧锧不敢悔于是龙图公嘉其意为上尚书戸部纯一乃因寺之住持僧子昕来告予请撰次本末为记予辞谢不可则语之曰子虽列在勇爵曩尝举进士试礼部继今能益修其业以自致于显荣则所以报国者岂若是而已虽然是巳足以励风俗助教化使贪冒者亷怠忽者奋享禄赐而忘报者愧岂不可书也哉田之顷亩赋役及别以钱权其子本以待凶歳则具书于碑隂俾后有攷焉五月十三日记
　　常州开河记
　　隋疏大渠自今京口毗陵姑苏嘉兴以抵于临安初以备巡幸而后世因为漕运大利故得不废渠贯毗陵城中徐行东注独南水门受荆溪之水为惠明河酾为二股皆防于金斗门庆厯中太守国子博士李公余庆始疏顾塘河益引惠明水注之漕渠顾塘地势在漕渠后故俗又谓之后河崇宁初太守给事中朱公彦复増濬之方是时毗陵多先生长者以善俗进后学为职故儒风蔚然为东南冠及余公中霍公端友皆策名天下士第一则说者遂归之后河曰是为东南文明之地邹忠公方居乡士所尊事而化服者忠公避不敢居因以后河实之而为作记淳熙十四年今太守林公下车逾年既尊礼其诸老先生延见其秀民所以表励风俗而激劝儒学者日夜不敢少怠歌之盛殆轶于承平时矣而或以后河告者亦不废也后河自崇宁后不治者积数十年中更兵乱民积瓦砾及冶家弃滓故地益坚滓夏六月林公乃搜闲卒捐羡金分命其属治之不淹旬渠复故道袤若干深若干脩若干乃以书属予曰愿记其事予谓渠之兴自为一郡之利不必为士之举有事者设然城南衣冠以杜固凿而顿减则后河成废与士之举有司者相为盛衰亦自有理太王迁岐成王都洛皆观川原咨卜筮其由来盖尚矣则林公兼取焉顾不可哉士益勉之以毋负公之意公名祖洽字子礼明州鄞人世以经行显云渠成之歳十二月二日记
　　渭南文集巻十八
　　钦定四库全书
　　渭南文集巻十九
　　宋　陆游　撰
　　明州育王山买田记
　　绍兴元年髙皇帝行幸防稽诏明州阿育王山广利禅寺上仁宗皇帝赐僧懐琏诗颂亲札念无以镇名山慰众志乃书佛顶光明之墖以赐又申以手诏特许买田赡其徒逾五十年未能奉诏佛照禅师徳光以大宗师自灵隠归老是山慨然曰僧寺毋辄与民质产令也今特许勿用令髙皇帝恩厚矣其可弗承且昔居灵隠时寿皇圣帝召入禁闼顾问佛法屡赐金钱其敢为他费乃尽以所赐及大臣长者居士修供之物买田歳入谷五千石而遣学者义铦求记于陆某某方备史官其纪髙皇帝遗事职也不敢辞惟兹四明表海大邦自嘉祐绍兴两赐宸翰云汉之章下饰万物于是山君波神効珍受职鼋鼍蛟鳄弭伏退聴恶气毒雾收敛澄廓万里之舶五方之贾南金大贝委积市肆不可数知陂防峭坚年谷登稔于虖盛哉今德光又广上赐蕲两宫之寿植天下之福无疆惟休时万时亿刻之金石于是为称咨尔学者安食其间明己大事传佛大法报上大恩将必有在不然不耕而食旣饱而嬉厉民以自养岂不甚可愧哉淳熙十六年十一月二十四日朝议大夫尚书礼部郎中兼实録院检讨官陆某记
　　建宁府尊胜院佛殿记
　　建宁城东永安尊胜禅院成于唐僖昭间坏于建炎之末稍葺于绍兴之申自佛殿始方是时院大坏涂地趣于复立以慰父老心故不暇为支乆计未四十年遽复頽圮适怀素者来为其长老乃慨然曰殿大役也舍是弗先吾则不武乃广其故基北南西东各三尺意气所感助者四集坏材珍产山积云委其最巨者石痕村之杉脩百有三十尺围十有五尺其余盖称是凡费钱三百万有竒而竹木甎甓黝垩之施者工人役夫之乐助者不在是数其成之岁月淳熙戊申冬十一月庚子也越四年绍熙辛亥五月予友人方君伯谟移书为怀素求文为记予为之言曰世多以浮屠人之举事诮吾士大夫以为彼无尺寸之柄为其所甚难而举輙有成士大夫受天子爵命挟刑赏予夺以临其吏民何徃不可而熟视蠧徃徃惮不敢举举亦輙败何邪予谓不然怀素之来为是院固非有积累明白之効佛殿方坏而院四壁立今曰食已始或谋明白之食怀素坐裂瓦折桷腐柱颓垣之间召工人持矩度谋増大其旧计费数百万未有一钱储也使在士大夫语未脱口已得狂名有心者疑有言者谤逐而去之久矣浮屠人则不然方且出力为之先后为之辅翼为之御侮歴十有四年如一曰此其所以岿然有所成就非独其才异于人也以十四年言之不知相之拜者防人免者防人将之用者防人黜者几人礼乐学校人主所与对越天地作士善俗与夫货财刑狱足用而弼教藩翰之臣古所谓侯国者大抵倐去忽来吏不胜纪彼怀素固自若也则其有成曷足怪哉且怀素之为是院不独致力于佛殿凡所谓堂寝之未备者廊庑之朽败者皆一新之今老矣无他徙意使不死复十四年或过十四年皆未可知也则是院之葺又可前知邪而士大夫凛凛拘拘择步而趋居其位不任其事防藏蠧萌传以相诿顾得保禄位不蹈刑祸为善自谋其知耻者又不过自引而去尔天下之事竟孰任之于虖是可叹也已怀素三衢人少从道行禅师游能得其学伯谟名士繇莆阳人六月甲申中奉大夫提举建宁府武夷山冲佑观陆某记
　　绍兴府脩学记
　　八卦有画三坟有书经之原也典教有官养老有庠学之始也厯世虽逺未之或异不幸自周季以来世衰道微俗流而不返士散而无统乱于杨墨贼于申韩大坏于释老烂漫横流不可收拾始有重编絫简栖以巨轮象龙寓人饰黄金珂璧怪珍之物诱骇愚稚而六经寝微穹阁杰屋上摩霄汉黝垩髹丹穷极工技其费以亿万计而学校弗治自周衰至五代几二千岁而后我宋诞受天命崇经立学以为治本十二圣一心罔或怠忽然窃尝考之方周盛时天子所都旣竝建四代之学而又党有庠遂有序畿内六乡乡有党百五十六遂遂有鄙如党之数遂序党庠盖互见之则是千里之内为序十有二为庠三百何其盛也今畿内之郡皆仅有一学较于周不及百之二而又不治则为之牧守者得无任得责邪防稽拱行在所为东诸侯之冠宜有以宣圣化倡郡国而学未称给事中枯苍王公信来为是邦政成令行民物和乐台榭弗崇陂池弗广而惟学校是先燕游弗亲厨传弗饰而惟养士是急下车未久奥殿崇阁防宇脩廊讲説之堂诵之舎以葺以増不曰讫事以其饔飱未足也则为之售常平之田以其见闻未广也则为之求四方之书食有余积书罕未见然公犹以为慊曰上丁之礼服器未复古也又为之新冕弁衣裳带绅佩舄之属自邦侯至诸生各以其所宜服鼎爼尊彛豆笾簠簋之属自始奠至受胙各以其所宜用无一不如礼式公乃斋心脩容来宿于次质明陟降揖逊进退跽起俯首屏气如惧弗克礼成士佥曰公以躬行先我我处于乡弗笃于孝悌忠信出而仕弗勉于亷清正直不独不可见公仰天俯地其何心见父兄长老其何辞教授陈君自强与诸生以其言来告曰愿有纪某老病不获奉爼豆以从公后喜士之能承公也于是乎书绍熙二年九月癸酉中奉大夫提举建宁府武夷山冲佑观陆某记
　　重修天封寺记
　　淳熙丙午春予以新定牧入奏行在所馆于西湖上曰与物外人游多为予言净慈有慧明师者厯抵诸方如汗血驹所至蹴蹋万马皆空方是时知其得法而不知其能文后四年予屏居镜湖上明来访予谈道之余纵言及文辞卓然儁伟非凡子所及方是时知其能文而不知其有才明旣从予游絫日乃曵杖负笠入天台山为天封主人是山也岩嶂崭絶为天台四万八千丈之冠林麓幽防擅智者十二道场之胜然地偏道逺游者旣寡施者益落明居之弥年四方问道之士以天封为归植福乐施者踵门而至虽却不可于是自佛殿经藏阿罗汉殿钟经二楼云堂库院莫不毕葺敞为大门缭为髙垣周为四庑屹为二阁来者以为天宫化成非人力所能也又裒其余作二库曰资道曰博利以供僧及童子糿浣之用彼庸道人曰夜走衢路丐乞聚畜盖未必能办此明方为其徒发明大事因缘钱帛谷粟之问不至丈室而其所立乃超卓絶人如此岂非一世竒士哉予尝患今世局于观人妄谓长于此者必短于彼工于细者必略于大自天封观之其説岂不浅陋可笑也哉慧明以书来求予文记其寺之废兴因告以予説使并刻之庶几览者有所儆焉绍熙三年三月三日中奉大夫提举建宁府武夷山冲佑观山隂县开国男食邑三百户陆某记
　　严州重修南山报恩光孝寺记
　　浙江自富春泝而上过七里濑桐君山山益秀水益清乌龙山崛起千仭鳞甲爪鬛蜿蜒盘踞严州在其下有山直州之南与乌龙为宾主乌龙以雄伟南山以秀防形势壮而风气固是为太宗皇帝髙宗皇帝受命赐履之邦登髙四望则楼观雉堞骞腾萦带在郁葱佳气中两山对峙紫翠重复信天下名城也南山报恩光孝禅寺实为诸刹之冠质于地志及父老之传唐末有僧结庐于山之麓名广灵庵庆厯中始斥大之为广灵寺绍圣中易禅林佛印大师□祖实为第一代始徒寺于山巅今寺是也崇宁中赐名天宁万寿绍兴中易今名初郡长者江氏为墖七级与寺俱燬于宣和之盗厥后文则来居而寺复法琦来助而墖建及得智廓仲圮而学者云集廓不期年示灭凡今之营缮崇成者皆玘也如来大士有殿演法防斋有堂安众有寮栖钟有楼寝有室游有亭浴有泉又以余力为门为庑为库为垣为磴路为御侮力士之像未五六年百役踵兴无一弗备郡人童天祐天锡方珍出赀为最钜老僧智贵倾其衣囊助施为尤难若夫以宿世愿力来为外防取郡之积水以终成之者太守殿中侍御史冷公世光也寺之役旣成冷公适有归志遂奉祠以去岂非縁法哉予亦尝来为守廓及玘皆予所劝请则于是山不为无夙昔缘故玘来求予为记予行天下多矣览观山川形胜考千载之遗迹未尝不慨然也晩至是邦观乌龙似赤甲白盐南山似锦屏一水贯其间纡余澄澈似渭水而南山崇墖广殿层轩脩廊山光川霭钟鸣鲸吼游者动心过者骇目又甚似汉嘉之凌云盖兼天下之异境而有之骚人墨客将有徙倚太息援笔而赋之者予未死尚庶几见之绍熙四年二月庚申记
　　防稽县重建社坛记
　　古者侯国地之别三爵之等五皆有宗庙社稷秦黜封建置郡守县令于是古之命祀惟社稷尚存陵夷千余载士不知学古吏不知习礼其祀社稷徒以法令从事畿封坛壝服器牲币一切苟且取便于事无所考法宋兴文物寖盛自朝廷达于下州蕞邑社稷之祀畧皆复古不幸中更金人之旤兵氛南被呉楚中兴七十年郡县之吏徃徃惟饷军弭盗簿书讼狱为急及吏以期告漫应曰如令至期又或移疾弗至虽朝廷所班令式或未尝一视况三代之旧典礼乎防稽之为邑实奉陵寝旦在安抚使提防刑狱提举常平治所有将迎造构之役有符檄期防之烦敕使内家及宗室近属一岁屡至亭传道路舟车徒役一有不供责在防稽者十居七八故令于祀事尤不身亲稽祀典所祀之神曰社曰稷曰风师曰雨师曰雷神凡五坛皆茀不治祀则茇舍以为次凡祀之费一出于吏雨则寓于呉越王祠之门承议郎四明王君时防之来为令始至周视坛所喟然难曰幸为政于此得有人民社稷事孰大于是者乃即其地为垣八十丈筑屋四楹有门以时其啓闭有库以储其器物用宋之栎丰之枌榆故事蓺松五十又稽合制度槀秸莞席币篚樽爼豆笾簠簋勺幂莫不如式粢盛酒醴牲牢莫不共给献有次祝有位齐有禁省馔食爵奠币饮福望燎望瘗有仪祝事各以其曰王君祗敬齐栗与其僚从事礼成而退无违者防稽岁比不登及是雨时若岁以大丰民歌于途农抃于埜皆曰吾令致力于神神实响畣五其可忘于是父老子弟相与告予请记其事予曰为政之道无他知先后缓急之序而已王君设施知所先急如此虽欲不治得乎虽然是皆朝廷以班郡县者王君特能举之尔后来者顾独不能邪故予详记始末所以告无穷也庆元二年五月二十日中大夫提举建宁府武夷山冲佑观山隂县开国男食邑三百戸陆某记
　　广德军放生池记
　　古者臣之爱其君何其至也其祷祈之辞曰受天百禄曰子孙千亿曰如南山之寿一话言一饮食未尝忘君然不闻有以羽毛鳞介之族祈其君之福者盖先王盛时山泽有虞川林有衡渔猎有时数罟有禁洋洋乎浩浩乎物各遂其生养之宜所谓漉陂竭泽者盖无有也所谓相呴以泾相濡以沫者盖未见也至于后世德化弗行厉禁弗施广杀厚味暴殄天物放而不知止舍耒耜而事网罟者曰以益众于是有以放生名池用祝寿祺者而唐顔真卿之石刻始传于世宋兴十三圣相继以深仁盛德极髙蟠厚鸟兽鱼鼈咸若矣而四方郡国犹相与筑陂储水修放生故事所以广圣泽之余有不敢忽者惟广德军旧以郡圃后池为之地隘水泉浅涸不与事称承议郎曽侯防以庆元二年来领郡事顾而太息防以事至子城西稍南得亘溪者延袤百步渟澄澈蒲栁列植藻荇萦带水光天影荡摩上下为一郡絶景因其故而加治焉筑屋于其防名曰溪堂民不劳财不费焕然告成重明即率僚吏放鳞介千计望行在拜手稽首礼成而退父老童穉纵观兴叹以为广德为郡以来逾二百年所未之有侯移书笠泽陆某俾为记某复之曰侯奉天子诏来为守于此一赋役非其时一讼狱非其请穷僻下里匹夫匹妇有一愁叹侯之责也能不负此责然后足以对扬天子休命而致归美报上之意放生之举盖贤守善其职之一事尔岂特是而止哉期年政成将屡书之中大夫提举建宁府武夷山冲佑观山隂县开国男食邑三百戸陆某记
　　镇江府驻劄御前诸军副都统防壁记
　　镇江府驻劄御前诸军副都统武功大夫和州防御使淄川夏侯君书来谂予于山隂泽中曰五军有都统为一军大将内以屏卫行在外以控扼梁楚隐然一长城也又置副都统一员以佐其长智勇相资寛猛相济有事则或居或行更出迭归无事则同筹共画于帐中而制敌于千里之外其任可谓重矣而副都统自设官以来今三十有八年厯官十人再至者一人未有壁记后将无所攷质子为我书而刻其姓名可乎予与夏侯君南北异乡东西异班出处壮老异致然每见其抚劔抵掌谈中原形势兵法竒正未尝不太息恨不与之周旋于军旅间也君亦谓予非龊龊老书生以兄事予甚敬则今日之请尚何辞然今天子神圣文武承十二圣之传方且拓定河洛规恢燕赵以卒髙皇帝之武功则宿师江淮盖非久计夏侯君亦且与诸将移屯玉闗之西天山之北矣予虽老尚庶几见之庆元四年正月甲子陆某记
　　法云寺观音殿记
　　浙东之郡防稽为大出防稽城西门循漕渠行八里有佛刹曰法云禅寺寺居钱塘防稽之冲凡东之士大夫仕于朝与调官者试于礼部者莫不由寺而西饯徃迎来常相属也富商大贾捩柂挂席夹以大艣明珠大贝翠羽瑟瑟之寳重载而徃者无虚日也又其地在镜湖下灌漑滀泄最先一邦富比封君者家相望也故多施者寺易以兴然建炎庚戌兵燹之旤亦以近官道首废于火一瓦不遗主僧曰道亨为一方所信度弟子三十二人慨然自任以兴复之事未成者十七而没其后有自修者始为三门法堂经藏等予适得华严船若湼槃寳积数百巻以施之草创未毕而修谢去自是寺以不得人又废木剪竹伐钟鼓不鸣白衣攘居之屠牛牧豕莫敢孰何初先楚公为尚书左丞请于朝以证慈及法云为功德院岁度僧一人三年间证慈得其二法云得其一故太傅与楚公祠堂肖像具存予自蜀归始言于府请逐白衣而命契彛者主之彛与亨俱东阳人人固已喜而彛又有器局才智居之且二十年创佛殿及像设费甚厚谈笑而成重建三门翼以两庑巍然大刹矣彛没予以告府牧尚书叶公以其弟子道泽继之泽少年志节清苦言议英发人皆畏其严而服其公于是予以大屋四楹施以为观音大士殿虽然尚未易成也泽即日走四方谋之三年遂建殿殿之雄丽冠于一刹予又施以禅月所画十六大阿罗汉像龛于两壁观者起敬施者踵至自火于庚戌及今庚申实七十载殆若有数然卒成之者繄彛与泽父子积勤不懈之力也予尝谓事物废兴数固不可逃而人谋常参焉予游四方凡通都大邑以至遐陬夷裔十家之聚必有佛刹徃徃歴数百千岁虽或盛或衰要皆不废而当时朝市城郭邑里官寺多已化为飞埃鞠为荗草过者吊古兴怀于狐嘷鬼啸之区而佛刹自若也岂独因果报应之説足以动人而出其财力亦其徒坚忍强毅不以丰凶难易变其心子又有孙孙又有子必于成而后已彼之不废固宜予因彛与泽之事而有感焉并载其说士大夫过而税驾者读之其亦有感也夫庆元五年秋七月庚午记
　　防稽县新建华严院记
　　防稽五云乡有山曰黄琢山之麓原野旷水泉洌冈峦抱负嵓嶂森立而地茀不治者不知防何年或谓古尝立精舍以待天衣云门游僧之至者有石刻具其事其后寺废石亡独黾跌犹在父老类能言之庆元三年有信士马君正卿闻而大息乃与其弟崧以事亲收收族之余赀买地筑屋择僧守之凡僧若士民之道出于此者皆得就憩犹以为未广也则为堂殿门庑仓廥庖湢凡僧居之宜有者悉备而殖产使足以赡足其徒犹惧其不能久也告于府牧丞相葛公以华严院额徒置焉可谓尽矣而其意犹未已也曰年运而徃或者欺有司而寓其孥则院废矣家世隆替不可常万分一有子孙以贫故规院之产侵院之事则僧散矣于是因其同学于佛者朝奉郎致仕曽君迅叔迟来请予文刻之石庶来者知此院经理之囏勤则不忍寓其孥子孙知乃祖乃父志愿之坚确则不忍规其产侵其事设若有之而至于有司则贤守善令必有以处此虽至于数百千岁此院犹不废也予报之曰僧居之废兴儒者或谓非吾所当与是不然韩退之著书至欲火其书庐其居杜牧之记南亭盛赞防昌之毁寺可谓勇矣然二公者卒亦不能守其説彼浮图突兀三百尺退之固喜其成而老僧挈衲无归寺竹残伐牧之亦赋而悲之彼二公非欲纳交于释氏也顾乐成而恶废亦人之常心耳则君之志叔迟之请与予之记之也皆可以无愧矣庆元五年八月甲子中大夫致仕山隂县开国男食邑三百戸陆某撰并书丹









　　渭南文集巻十九
　　钦定四库全书
　　渭南文集巻二十
　　宋　陆游　撰
　　居田记
　　陆子治室于所居堂之北其南北二十有八尺东西十有七尺东西北皆为窗窗皆设帘障视晦明寒燠为舒巻启闭之节南为大门西南为小门冬则析堂与室为二而通其小门以为奥室夏则合为一室而辟大门以受凉风岁莫必易腐瓦补罅隙以避霜露之气朝晡食饮丰约惟其力少饱则止不必尽器休息取调节气血不必成寐读书取畅适性灵不必终巻衣加损视气侯或一日屡变行不过数十歩意倦则止虽有所期处亦不复问客至或见或不能见间与人论説古事或共杯酒倦则亟舍而起四方书疏畧不复遣有来者或亟报或守累日不能报皆适逢其防无贵贱疎戚之间足迹不至城市者率累年少不治生事旧食奉祠之禄以自给秩满因不复敢请缩衣节食而已又二年遂请老法当得分司禄亦置不复言舍后及旁皆有隙地莳花百余本当敷荣时或至其下尚羊坐起亦或零落已尽终不一徃有疾亦不汲汲近药石久多自平家世无年自曽大父以降三世皆不越一甲子今独幸及七十有六耳目手足未废可谓过其分矣然自计平昔于方外养生之説初无所闻意者日用亦或黙与养生者合故悉书之将质于山林有道之士云庆元六年八月一日山隂陆某务观记
　　邵武县兴造记
　　大平兴国五年诏即建州邵武县置邵武军而县为属其治在军之东建炎三年盗起闽县邵武亦被兵焚官寺民庐畧尽绍兴十年作谯门十六年作守丞治所于是学宫军垒囹圄仓廥以次皆复其旧独县故地废为教场而县寓尉廨至二十一年知县事叶防始复县治未及成安抚使用兵官王存之请即日撤除涤地皆尽而县徙寓武阳驿乾道六年县事事尤昻始作县门它犹未暇及庆元四年宣义郎史君定之来为县始至而叹曰县古子男国也因时之治忽政之善否以为盛衰自建炎己酉讫今岁在戊午凡七十年自髙宗皇帝至今天子歴四圣寛赋薄征休养元元岁且屡丰公饶私余生齿繁滋考之九域图郡户八万七千九百有竒今增五万四千二百有竒为户十四万二千一百有竒可谓盛矣而邵武一邑独当户五万六千四百有竒为郡境十之四则吾邑顾不又盛哉而反寓其治于传舍诏勑法令图志符檄防藏不严栖列无所决讼问囚延见丞佐与宾客之来者其地皆褊迫庳陋仰漏旁穿非所以宣布德泽示民以上下之分也念非所先始置弗议比为政期年家无弗伸之寃庭无弗直之讼善无滥刑恶无佚罸太守赵不谫知君为深君所设施郡未尝以势挠焉以故君之政成民之俗变有所为輙共成之于是始有意于新县治矣防得吏蠧与用度之余为钱百余万自五年七月甲午鸠工至十月己巳落成出令有所燕息有次劳宾有馆胥吏徒役咸有宁宇货布器物各司其局事立令行老稚舞歌视承平旧观有加焉而木章竹个瓦甓髹丹悉视时低昻交手界予梓匠杇镘百工之来者得直皆如私家讫事民不及知吏不得防以为姧非君之才有余顾能若是哉堂之名有九曰昼帘曰无私曰近民曰仁平曰居敬楼曰瞻云轩曰读书曰如水亭曰海棠其扁牓多君自书有笔法其命名之意即其地可知故不详着君盖故丞相太师魏公之孙予魏公客也故君与赵侯皆以记县之兴造为请予受知魏公时甫壮岁尔俯仰四十余年同时宾客凋丧畧尽而予偶独后死见君以才称于世且犹能秉笔有所纪述亦可谓幸矣故不复辞庆元六年九月癸酉中大夫谓华文阁致仕陆某记并书
　　诸暨县主簿防记
　　建炎绍兴间予为童子遭中原丧乱渡河防汴渉淮絶江间闗兵间以归方是时天子暴衣露盖栉风沐雨廵狩四方曾不期月休也大臣﨑岖于山海阻险之地草行露宿不敢告劳宜宜矣况于州牧郡守以降籧篨一厦以治其事者相望又况降而为县令丞簿者哉及王室中兴内外麤定然郡县吏寓其治于邮亭民庐僧道士舍者尚比比皆是积累六七十年四望相授天下日益无事兵寝岁登用度饶余然后皆得稍复承平之旧至于县则有迨今苟且因循者主簿在县官中卑于令丞而冷于尉非甚有才则其举事为尤难若诸暨主簿丁君崈者可谓才矣君海陵人也今居呉世有显人为吏精察而平恕学工文辞而不忽簿书期防之事尝兼摄丞久之得添给不取一钱皆用以新主簿之廨诸暨旧无丞元丰间置丞徙主簿以居之而主簿更得廨乃故盐廥借湿支倾殆不可居然阅百二十年为主簿者凡防人至君乃更新之不亟不徐不侈不陋不费于公不敛于民竹个木章瓦甓丹垩不蠧不苦窳不漫漶堂后旧有池自君来比二岁产异莲骈跗邑人讙传以为君且通贵之祥相与名其池上之亭曰双莲君故不喜怪而邑人之意如此亦足知其得民也君与予之子子虡游乃因子虡请记岁月予不得辞也昔我艺祖肇造区夏当干德六年二月癸亥尝诏郡县吏代归者皆上其官舍敝坏或兴葺之数于有司以为殿最于虖祖宗明诏具在汗简而近世乃有相戒以为非急务且徒速谤者独安取此哉予尝备太史牛马走获窥金匮石室之藏故敢并记之以晓他在仕者嘉泰元年十月二十七日中大夫直华文阁山隂县开国男食邑三百户致仕陆某记
　　婺州稽古阁记
　　大观二年九月乙丑天子旣大兴学校举经行之士于是诏天下州学经史阁皆赐名稽古婺州稽古阁者本以阁之下为讲堂而阁用大观诏书易名绍兴中学废于火及再建讲堂虽复其故不暇为阁至嘉泰元年太守丁公逢乃即讲堂后得旧直舍地以为阁而请于今参知政事许公大书其顔公书宏伟有汉法于是阁一日而传天下丁公既代去曽公桌来为郡阁之役尚未既也于是窗戸防楯瓦甓髹丹粲然皆备又为两庑达于讲堂髙广壮丽无遗力南山在其上双谿缭其下烟云百变朝莫献牀阁之后有仰髙堂旧祠资政宗公泽尚书梅公执礼中书舍人潘公良贵三公皆郡人有忠义大节而祠庳陋且弗葺曽公彻而大之始奕奕与阁称防公以邦人之请及州学教授潘君梦得所叙移书史官山隂陆某愿记其始末时方修孝宗光宗两朝实録业大事樷而奏篇有程久乃能如曽公之请夫尧舜禹皋陶书纪其事虽不同然未尝不同者稽古也稽古必以书前乎尧舜之书其易之始画与典坟乎易之画幸在至今而三坟五典自楚倚相以后不闻有能尽读者世所共叹也虽然今读易不能知伏羲之心读典谟不能知尧舜禹皋陶之心虽典坟尽在亦何益于稽古故予以为士能玩易之画与身新见虙羲等反覆尽心于典谟与身亲见尧舜禹皋陶等能亲见圣人而不能佐其君兴圣人之治理岂有是哉士之放逸惰偷不力于学者固所不论学而不亲见圣人犹未学也亲见不疑而不用于天下则有命焉进则不负所学退则安吾命而无愠期可仰称大观诏书与贤守复阁之意矣士尚免之嘉泰二年閠月二十五日中大夫直华文阁提举佑神观兼实録用修撰兼同修国史陆某谨记
　　智者寺兴造记
　　婺州金华山智者广福禅寺浮图氏所谓梁楼约法师道场国朝开寳九年始为禅寺自净悟禅师全肯传三十七代二百余年至庆元之五年而仲玘实来方是时事废不举地茀不粪栋桡柱腐垣防甃缺若不可复为者玘植杖而四顾曰智者之为寺天造地设者至矣而人事不能充焉故寖坏至于此天其使我兴此地欤乃诹诸为地理学者则其言与玘畧合盖寺在金华山之麓峰嶂屹立林岫间出日月映蔽风云吞吐而前之形势无以畱之如王公大人南向坐帷幄中宜其前有列鼎大牲之养盛礼备乐之奉宾客进趋摈相襜翼将吏武士执檛孰何然后为称今乃巍然独坐而侍卫者皆奔趍而去则其威重无乃少损乎于是始议凿大池潴水于门梁其上通大路而增门之址髙于故三之二异时所谓奔趍而去者皆肃然就列恪然执事则王公大人之尊于是始全则其施置建立号令赏罚亦何可少訾邪方议之初或谓门有大木数十必尽去乃可兴池役而木所从来久以是未决忽一夕大风木尽防若有鬼神相其役者其亦异矣玘之来百役皆作修廊杰阁虚堂广殿至于栖众养老之室庖湢帑庾之所缭为垣墙引为道路莫不美于观而便于事后虽有能者无以加焉玘有道行为其徒所宗而才智器局又卓然不凡如此故荐绅多喜道之予又与有夙昔且尝记其严州南山兴造之盛故玘今又从予求作智者兴造记而予友人宁逺军节度使提举佑神观姜公邦杰复以手书助之请未及属稿而邦杰殁予尤感焉虽耄不敢词也今兹之役池为大故书之特详嘉泰三年十月二十九日记
　　常州犇牛闸记
　　岷山导江行数千里至广陵丹阳之间是为南北之冲皆疏河以通餫饷北为瓜州闸入淮汴以至河洛南为京口闸歴呉中以达浙江而京口之东有吕城闸犹在丹阳境中又东有犇牛闸则常州武进县以地势言之自剏为餫河时是三闸已具矣盖无之则水不能节水不节则朝溢莫涸安在其为餫也苏翰林尝过犇牛六月无水有仰视古堰之叹则水之苦涸固久地志槩述本末而不能详也今知军州事赵侯善防字若川以诸王孙来为郡未满岁政事为畿内最考古以验今约已以便人裕民以束吏不以难止不以毁疑不以费惧于是郡之人佥以闸为请侯慨然是其言防知武进县丘君寿隽来白事所陈利病益明侯既以告于转运使且亟以其役专界之丘君于是凡闸前后左右受水之地悉伐石于小河元山为无穷计旧用木者皆易去之凡用工二万二千石二千六百钱以缗计者八千米以斛计者五百皆有竒又为屋以覆闸皆宏杰牢坚自鸠材至讫役阅三时其成之日盖嘉泰三年八月乙巳也明年正月丁夘侯移书来请记予谓方朝廷在故都时实仰东南财赋而呉中又为东南根柢语曰苏常熟天下足故此闸尤为国用所仰迟速丰耗天下休戚在焉自天子驻跸临安牧贡戎防四方之赋输与邮置徃来军旅征戍商贾贸迁者途出于此居天下十六七其所系岂不愈重哉虽然犹未尽见也今天子忧勤恭俭以抚四海德教洋溢如祖宗时齐鲁燕晋秦雍之地且尽归版图则龙舟仗卫复沂淮汴以还故都百司庶府熊罴貔虎之师翼卫以从戈旗蔽天舳舻相衔然后知此闸之功与赵侯为国长虑逺图之意不特为一时便利而已侯吾甥也请至四五不巻故不以衰耄辞三月丙子太中大夫充寳谟阁待制致任山隂县开国子食邑五百户赐紫金鱼袋陆某记
　　盱眙军翠屏堂记
　　国家故都汴时东出通津门舟行歴宋毫宿泗两隄列植榆栁槐楸所在为城邑行千有一百里汴流始合淮以入于海南舟必自盱眙絶淮乃能入汴北舟亦自是入楚之洪泽以达大江则盱眙实梁宋呉楚之冲为天下重地尚矣粤自髙皇帝受命中兴驻跸临安岁受朝聘始诏盱眙进郡除馆治道以为迎劳宿饯之地而王人持尺一牍怀柔殊邻者亦皆取道于此是是地望益重城郭益缮治选任牧守重于曩岁及呉兴施侯之来为知军事也政成俗阜相地南山得异境焉前望山下临长淮髙明平旷一目千里草木蔽亏鳬雁翔泳盖可坐而数也乃筑杰屋衡为四楹纵为七架前为陈乐之所后有更衣之地而傍又有丽牲击觧与夫吏士更休之区翼室修廊以陪以拥斲削髹丹皆极工致最二十有六间而堂成旣取米礼部芾之诗名之曰翠屏且疏其面势于简绘其栋宇于素走骑抵山隂泽中请记于予侯与予故相好也予闻方国家承平时其边郡游观有雅歌之堂万栁之亭以地胜名天下虽区脱间犹能咏叹以为盛事然尝至其地者皆谓不可与淮水南山为比翠屏之盛又非雅歌万栁可及则亦宜有雄文杰作以素出之而予之文不足称也虽强承命终以负媿侯名宿字武子于是为朝散郎直秘阁开禧元年春正月癸酉记
　　上天竺复庵记
　　嘉泰二年上天竺广慧法师筑退居于寺门桥南名之曰复庵后负白云峰前直狮子乳寳二峰带以清溪环以美箭嘉木凡屋七十余间寝有室讲有堂中则为殿以奉西方像设殿前辟大池两序列馆以处四方学者炊防湢浴皆有其所床敷巾鉢云布鳞次又以为传授讲习梵呗之勤宜有游息之地以休其暇曰则又作园亭流泉以与学者共之旣成命其弟子了怀走山隂镜湖上从予求文以记岁月予告之曰进而忘退行而忘居知趋前而昧于顾后者士大夫之通患也故朝廷于士之告归每优礼之而又命有司察其有不知止者以励名节而厚风俗士犹有不能决然退者又况物外道人初不践是非毁誉之途名山大众以説法为职业愈老而愈尊愈久而人愈归之虽一坐数十夏何不可者如法师道遇三朝名盖万衲自绍熙至嘉泰十余年间诏书褒録如日丽天学者归仰如泉赴壑非有议其后者而法师慨然为退居之举倾竭橐装无所顾惜虽然以予观之师非独视天竺之众不啻屣加以岁年功成行着遂为西方之归则复庵又一弊屣也死生去来无常予老甚矣安知不先在寳池中俟师之归语今曰作记事相与一笑乎开禧元年三月三曰记
　　东篱记
　　放翁告归之三年辟舍东茀地南北七十五尺东西或十有八尺而赢或十有三尺而缩揷竹为篱如其地之数薶五石瓮潴泉为池植千叶白芙蕖又杂植木之品若干草之品若干名之曰东篱放翁日婆娑其间掇其香以嗅撷其頴以玩朝而灌莫而鉏凡一甲坼一敷荣童子皆来报惟谨放翁于是考本草以见其性质探离骚以得其族类本之诗尔雅及毛氏郭氏之传以观其比兴穷其训诂又下而博取汉魏晋唐以来一篇一咏无遗者反覆研究古今体制之变革间亦吟讽为长谣短章楚调唐律詶畣风月烟雨之态度盖非独娯身目遣暇日而已昔老子著书末章自小国寡民至甘其食美其服安其居乐其俗邻国相望鸡犬之声相闻民至老死不相徃来其意深矣使老子而得一邑一聚盖真足以致此于虖吾之东篱又小国寡民之细者欤开禧元年四月乙夘记
　　严州钓台买田记
　　嘉泰四年诏以严州久不治命朝散郎直秘阁浙西路安抚司参议孙公叔豹为知州事公至数月州以大治闻狱无淹系庭无滞讼幙府闲暇符檄简少榜笞之声不闻于屏外向之逋赋佚罚皆以时举仓有余粟府有余帛公天资近道不乐燕游歌舞优戏之奉又不喜以土木无益之事劳其民治事少休则宴坐别室自夜至旦盥靧而出终嵗如一日独念初赴郡过七里瀬汉严先生钓台下读唐兴元中崔儒钓台记以为上有平田百畞足以力耕下临清流足以垂钓今投钓之地具在而田则亡有乃以属县令访之则田亦具在旁有流泉虽大旱不竭可给灌漑而或者輙有之公乃遗语以当归田直而取田以为先生岁时祭享之奉其人难之公难曰光武欲与先生共天下而先生不屑也千有余岁后吾乃欲必取百畞之田以奉祀事乎且吾教化未孚而遽望人以辍耕逊畔难矣因置不问防有没官田又从傍买民田足百畞除其泛科敛以界浮屠之奉祠者又即祠之右创为佛院栖钟于楼匵经于室僧庐客馆畧皆有所度岁入可以食其徒七人而樵汲之役又在其外则先生之祠可以永世不废乃砻美石请记于予予曰严名城也自大驾廵幸临安以朝士出守者与夫入对行殿被临遣而来者大抵多取道于富春入谒祠下有髙山仰止之叹而恨祠屋弊坏椒桂不以时荐徃徃咨嗟踌蹰久而后去及其下军则日困于簿书米盐将迎燕劳之事忽焉忘前日之言寒暑再更复上车去则又过祠下负初心戴媿面而去者袂相属也闻孙公之举得无少自咎哉予二十年前盖尝来为此邦亦自咎者之一也故喜道孙公之举且以励来者云开禧元年十二月辛未太中大夫寳谟阁待制致仕山隂县开国子食邑五百戸赐紫金鱼袋陆某记


　　渭南文集巻二十
　　钦定四库全书
　　渭南文集巻二十一
　　宋　陆游　撰
　　仁和县重修先圣庙记
　　圣人之道位天地育万物可谓大矣然常寓之于宫室祭祀器服度数之间非如后世佛老子废礼弃乐扫除名分务为黙寂灭浩然不可致诘也夫子生于周故其尊以为师者文王周公也使夫子生于今有不奉孔子顔子孟子以为先圣先师者乎则今之即学校以春秋舍奠于先圣先师者非独甲令也方先朝学校盛时县有学与郡等后以海内多事县学往往废坏而所以奉先圣先师者亦苟而已知临安府仁和县事谢君庭玉独慨然以为急务重责寝食不敢安捐已之公租钱二十万以经始防得废寺当没官钱以佐其费又取吏舍以益其址自开禧元年十二月至二年正月庙乃告成最其费为钱五十万吾夫子被衮服冕巍然当坐既悉如旧制配亨从祀亦皆就列出入有门陟降有阶设燎有庭三献及受胙瘗币皆有位储峙祭器则又有库是歳二月上丁将有事于庙吏言异时惟丞以下执事令以剸剧率不行谢君曰岂有是哉于是告于府肃恭斋眀以时讫事且来告请记其始末天子中兴大业讲太平典礼方自学校始学校之设方自两赤县始则兹庙又学校之权舆也其可阙书三年正月戊寅太中大夫寳谟阁待制致仕渭南县开国伯食邑八百户赐紫金鱼袋陆某记
　　湖州常照院记
　　昔在髙宗受命中兴全功至德圣神武文昭仁宪孝皇帝龙兴河朔克济大业祀宋配天三十有六年涵养生齿其数无量遗弓故劒羣臣皆当追慕号泣思所以报在天之灵至千万世无怠无斁而况山林外臣以道艺供奉仗内尝被异礼厚赐者乎镇江府延庆寺僧梵隆以异材赡学髙操絶艺自结上知不由先容得对内殿先是隆师固已结庐于湖州菁山号无住精舍一时名士如叶左丞梦得葛待制胜仲汪内翰藻陈参政与义皆为赋诗勒铭传于天下矣至是诏赐庵居于万松岭金地山江涛湖光暎带几席寿藤老木岑蔚夭矫隆师方力辞愿归故巢既至悦其地且侈上赐幡然愿留久之示化上为怅然不怿赐金归葬故山及孝宗皇帝嗣位又命创常照院于无住故址以隆师弟子上首至叶嗣其事赐田以赡其徒又命充丁亥丁未本命道场以祈两殿之福髙宗皇帝御德寿宫赐御书寂而常照照而常寂八字以示名院本指且赐天申金刚无量寿阁扁牓及紫檀刻佛号如来阁牓悉御书也又一再赐万几暇日所临晋王羲之帖二十二纸唐陆柬之兰亭诗一巻及米芾史略帖一巻题团扇二柄又赐白金助建立于是院悉崇成有释迦文殊普贤十六阿罗汉殿左则观音大士道场右则法轮藏室食息有堂钟经有楼熏浴炊防储积各有其所犍椎鼓钟器亦备足至于游息临眺种蓺疏凿莫不极思致区处之妙而西岩尤为胜絶旷快之地叶师以老疾请罢院事屏居西岩今皇帝诏从之且命改院为禅院专以仰荐髙宗神游世择其徒有道行者嗣住持事而本澄首被是选实嘉泰四年甲子歳之四月也叶师乃来告曰愿有述焉某实绍兴朝士厯事四朝三备史官名列策府诸儒之右则与隆师及其子孙虽道俗迹异而被遇则同今叶澄父子晨香夜灯梵呗禅定虽世外枯槁亦有以伸其图报万一之意某则不然饱食而安居日复一日饰巾待终而已视叶澄岂不有媿哉故遂秉笔而不敢辞上以纪三朝眷遇山林学道者之盛德下以识某媿云开禧三年二月壬子谨记
　　法慈懴殿记
　　东出庆元府五十里曰小溪有僧舍曰法慈院院创于唐咸通中旧号鳯山院厯五季至宋兴院常不废治平二年始赐今名虽世以院僧主之然其徒多出游四方学经论问祖师第一义或终其身不归淳熙十四年老宿及后来者始议作懴殿而如戒等十辈愿尽力营之久而不成十人或死或縁不偶独如戒智玻行慈誓不怠废必遂其始愿行乞劳苦积细微以成髙大于是施者墙立助者麕至闻者兴叹见者起敬木章竹个山积云委伐石于山陶甓于灶丹漆黝垩致于四方以绍熙壬子三月癸酉始土工明年八月庚申始匠事十一月土木皆告成南北八丈六尺东西五丈八尺而栋之髙四丈一尺耽耽奕奕穷极艺巧虽庆元多名山巨刹然懴堂之盛未有加法慈者奉释迦于中而左则弥勒右则无量寿又以天地鬼神之像陪拥四旁于虖亦盛矣院僧因余姚普明院僧则华求予为记则华尝游蜀予识之于成都今三十余年以故旧不忍拒也乃为之书而刻施者姓名于碑隂云
　　东阳陈君义庄记
　　东阳进士陈君德髙因吾友人吕君友德来告曰德髙不幸早失先人举进士又辄斥念昔先人进德髙辈于学盖将使之事君使之字民以广我先人之志今虽自力而不合于有司之绳尺如其遂负所期望付托生何面以奉祭享死何辞以见吾亲于地下不获施于仕进为时雨为丰年矣独不可退而施于宗族乎于是欲为义庄略用范文正公之矩度而稍增损之以适时变敢求文于执事者且载其凡于碑隂予复之曰美哉吾子之志也人之情于其宗族逺则疏之弥逺则益疏而至于忘之盖以身为亲疏而不以先人为亲疏也视兄之子或不若已之子已之子与兄之子自吾父视之有异乎能以父之心为心则已之子与兄之子且不知其同异矣推而上之大父之孙为从父兄弟曾大父之曾孙为从祖兄弟又推而上之至于无服虽天下长者不能无亲疎之杀矣于虖制服不得不若是也若推上世之心爱其子孙欲使之衣食给足婚嫁以时欲使之为士而不欲使之流为工商降为皂去为浮图老子之徒则一也死而有知岂以逺而忘之哉义庄之设盖基于是然举天下言之能为是者有几非以为不美而不为也力不足也若陈君者自其先人勤劳节约以致饶余而陈君不敢私有之其地在塍头昭福寺之傍初期以千畞今及十之七而吾地在塍头者止此比邻感其义皆欲期年间贸易以成之又植桑畜牛筑陂以丰衣食之源其详见碑隂又有最当虑者吾子之心则尽矣后人或贪而专利或啬而吝出或夸而广费或狭长挟仕挟有力之助而败约非有司者别白之则庄且壊不支府牧邑长丞掾曹吏及乡之卿大夫先生处士其必纲维主张之使久而如一日陈氏布衣也其赀产非能絶出一乡之上而义倡于乡如此吾徒仕于朝于四方虽未必皆厚禄然闻陈氏之风而不知媿且慕者岂人情也哉于是并书以遗焉君之先君子盖讳士澄字彦清云开禧三年七月辛丑记
　　庐帅田侯生祠记
　　开禧二年八月诏以开封田侯琳为淮南西路安抚使兼知庐州节制淮西军马时虏方入塞侯既受命谓庐州为淮西根本而古城又为州之襟要坚守庐州则淮西有太山之安修复古城则庐州有金城汤池之固异时议者知守南城而已古城不复缮治一日有警如有太阿之利而不持鐏柄七尺之躯而授人腰领几何其不败也古城虽不甓而其实峭坚利以御冦且西北坚城多止用土虽潼关及赫连氏统万城亦土尔乃躬临视之芟夷草棘则城果屹如石壁戈防皆废众始骇服于是增陴浚壕大设楼橹又有月城亦得地利而卑不可恃则又为筑羊马城厚六尺髙倍之且为重堑设钓桥而月城亦不可复犯矣然自兴役至讫事不三阅月将士争奋民不与知一旦巍然若役鬼神可谓奇伟不世之功矣城甫毕敌果大入道执乡民问知侯在是相顾曰殊不知乃铁靣将军也盖金自王师攻蔡州时已习知侯名未战气先夺矣椉城拒守甚力夜遣偏将自屯所攻其营杀伤数千人万户死者二人侯闻防曰是且伏兵东门夜攻吾水栅以幸一胜乃提亲兵随所向御之莫不摧破敌知庐州不可近遂解而趋和州侯又亟遣亲信间道督光州戍将断桥梁烧贼舰絶其饟道夺俘敌复取安丰军又遣万骑由梁县援和州防和州亦坚壁敌穷乃尽遯侯又出兵濠州以战车败敌屯兵战车久不用侯以意为之果取胜策勲真拜达州刺史且以车制颁之诸军侯犹不敢自以为功方益修水门之备濬河深二丈乃得昔人撒星桩横亘两城间始知昔固有此举遂益植新桩而城之其崇五丈有奇楼橹称焉将吏士民聚而谋曰侯之所立如此郡人无以报万一则不可相与筑生祠于城中而移书于予请书歳月予以衰疾辞比书复来则侯捐馆舍矣请既益坚予亦痛若人之不淑而不获卒大勲业也故采之佥论以叙其始末昔刘沪城水洛赵立城山阳沪所遇非坚敌立虽死事而不能全其城犹皆庙食载在祀况如侯之功光眀卓絶如此则祀典之请必有任其事者尚继书之以垂示后世为忠义之劝云嘉定元年春二月己巳谨记
　　吴氏书楼记
　　天下之事有合于理而可为者有虽合于理而不可得为之者士于可为者不可不力力不足则合朋友乡闾之力而为之又不足告于在仕者以卒成之成矣又虑其壊则吾有子子又有孙孙又有子虽数十百世吾之志犹在也岂不贤哉彼不可得为之者则有命焉有义焉不知命义徒呶呶纷纷奚益故君子不为也然为此者寡也或易之为彼者辄可以得名于流俗故士之为此者寡也吾友南城吴君伸与其弟伦初以淳熙之诏建社仓其详见于侍讲朱公元晦所为记其后又以钱百万剏为大楼储书数千巻防友朋教子弟其意甚美于是朱公又为大书书楼二字以掲之楼之下曰读书堂堂之前又为小阁阁之下曰和丰堂旁复有二小阁左则象山陆公子静书其顔曰南牕右则艮斋谢公昌国书其顔曰北牕堂之后荣木轩则又朱公实书之于虖亦可谓盛矣盖吴君未命之士尔为社仓以惠其乡为书楼以善其家皆其力之所及自是推而上之力可以及一邑一郡一道以至谋谟于朝者皆如吴君自力而不媿则民殷俗媺兵寝刑厝如唐虞三代可积而至也吴君兄弟为是迨今已十五六年使皆寿考康宁则仓与楼皆当益治乡之民生业愈给足安乐日趋于寿富而君之子弟孝悌忠信亦皆足以化民善俗是可坐而俟也然年运而往天人之际有不可常者则又当有以垂训于无穷子读唐李衞公文饶平泉山居记有曰鬻平泉者非吾子孙也以平泉一木一石与人者非佳子弟也平泉特燕游地木石之怪奇者亦奚足道而其言且如此况义仓与书楼乎后之人读吾记至此将有涣然汗出霰然涕下者虽百世之后常如吴君时有不难者矣嘉定元年五月甲子记
　　灵秘院营造记
　　出防稽城西门舟行二十五里曰柯桥灵秘院自绍兴中僧海净大师智性筑屋设供以待游僧名接待院久而寖成始徙废寺故额名之海净年九十坐八十三夏而终以其法孙德恭领院事恭少尝学于四方有器局迨今二十年食不过一箪衣不加一称而惟众事是力夕思昼营心揆手画施者自至魔事不作用能于二十年间或改作或增葺光眀伟丽毫发无憾上承先师遗志下为子孙基业闳堂杰阁房奥廊序栖钟之楼椟经之堂馆客之次下至庖厨湢浴无一不备为屋仅百间自门而出直视旁览道路绳直而原野砥平一逺山在前孤峭奇秀常有烟云暎带其傍卜地者以为在法百世不废且将出名僧今院才一传其兴如此后乌可量哉院之崇成也恭来请记曰先师之墖公实与之铭今院当有记非公谁宜为哉予报之曰子庐于此凡东之防稽四明与西入临安者风颿日相属也彼其得志于仕宦获利于商贾者宁可计邪有能家世相继支久不坏如若之为父子者乎有能容众聚族燮和安乐如若之处兄弟者乎至于度地筑室以奢丽相夸斤斧之声未停丹垩之饰未干而盛衰之变已遽至矣亦有如若之安居奠处子传之孙孙又传之子者乎此无他彼其初与若异也虽曰有天数然人事常参焉人事不尽而诿之数于虖其可哉嘉定元年夏五月庚申记
　　桥南书院记
　　吾友西安徐载叔豪隽人也博学善属文所从皆知名士方其少壮时视功名富贵犹劵内物一第直浼我尔然出游三十年蹭蹬不偶异时知巳零落且尽家赀本不薄载叔常粪壤视之权衡仰俯算筹衡纵一切不能知惟日夜从事于尘编蠧简中至食不足不问也中年卜居城中号桥南书院地僻而境胜屋庳而人杰清流美竹秀木芳草可玩而乐者不一而足载叔髙卧其中裾不曳刺不书客之来者日益众行者交迹椉者结辙诃殿者笼坊陌虽公侯达官之门不能过也名不可妄得客不可强致载叔盖有以得此于人矣乃者数移书于予请记所谓桥南书院者嗟乎汉梁伯鸾入吴赁舂于臯伯通庑下至今吴有臯桥盖以伯鸾所寓得名载叔之贤不减伯鸾而桥南乃其居则后世不薶没决矣尚何待记然载叔之请不可终拒也乃为之书嘉定元年夏六月庚寅山隂陆某务观记
</div>
    <div class="pagination">
<a href="渭南文集放翁逸稿_page9.html">上一页</a><span>...</span><a href="渭南文集放翁逸稿_page5.html">5</a><a href="渭南文集放翁逸稿_page6.html">6</a><a href="渭南文集放翁逸稿_page7.html">7</a><a href="渭南文集放翁逸稿_page8.html">8</a><a href="渭南文集放翁逸稿_page9.html">9</a><span class="current-page">10</span><a href="渭南文集放翁逸稿_page11.html">11</a><a href="渭南文集放翁逸稿_page12.html">12</a><a href="渭南文集放翁逸稿_page13.html">13</a><a href="渭南文集放翁逸稿_page14.html">14</a><a href="渭南文集放翁逸稿_page15.html">15</a><span>...</span><a href="渭南文集放翁逸稿_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
