<!DOCTYPE html>
<html>
<head>
    <meta charset="UTF-8">
    <title>吴文正集 - 第 34 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴文正集 - 第 34 页/共 58 页</h1>
    <div class="content">　　故右卫亲军千户武畧岳将军墓碑
　　宣授武畧将军右卫亲军千户讳元镇姓岳氏古修人涉猎书史气浑厚志雄迈处家御众有法父雯自国初仡仡效劳任景献陵三州判官至北京录事而终将军应募从戎戎帅以其父克勤王事俾长百夫从攻江陵防砦矢中股从攻樊城先登矢中颊从攻汉阳西墉从攻鄂州东南隅俱有功又于岳州湖口获数十人俘百余人以献中统以后从征李坛于济南又有功至元五年充右卫总把天朝方有事于南方从攻安庆从攻淮安五河口十二年授忠翊校尉十三年又战于淮安而胜帅府以功上陞忠显江南平军使知其娴习军务令督军器局十五年佩银符陞忠武枢府调往上都率卒供土木役役罢进长千夫二十四年佩金符授武畧将军宿卫十余年年六十八致仕娶李氏男四长蚤逝次信次贞庻子顺女二长适万户之子髙某次适右卫千户郑铨信以敦武校尉百户戍岭北后让职于弟贞贞在岭北屯田军食饶裕还守信安西永清壁迄今二十余年介国子学生姚来言曰贞赖先人绪业从事兵间念吾祖吾父尽瘁报国备着劳绩恐久遂沈泯愿勒文于石庻其不朽敢以为请予谓皇元自开国至于宋亡用兵百有余年以杀获攻战立功者多矣而父被坚执鋭蹈死弗顾名归于主帅而能追念而父蕲其名之存孝子也乃为叙其事迹如右将军之兄弟凡九安镇喜文学朝列大夫江淮茶提举崇镇河间路檄充景州奥鲁镇抚余不仕铭曰
　　天朝用兵虎视龙骧挂名尺籍半化侯王将军忠勇未大显扬勒铭眎后永世用章
　　元赠少中大夫轻车都尉彭城郡刘侯封彭城郡张氏太夫人墓碑
　　至大二年夏天子推恩于其臣尚书省右司郎中刘安仁封赠二代祖考赠中顺大夫上骑都尉彭城郡伯祖妣赠彭城郡太君考赠少中大夫轻车都尉彭城郡侯母封彭城郡太夫人越十有三年太夫人卒其明年郎中自江西奉母丧归与临川呉澄邂逅于建康衰绖涕泣而言曰安仁之祖若父积善种徳生不享其丰隆荷国厚恩赐爵于身后未能立石其隧以光昭天宠今吾母归祔吾父之兆蕲一言垂不朽且曰吾父讳诚东昌堂邑人古貌美髯仪观甚伟淳谨和易长厚忠信尝训安仁曰吾寜忍贫不使汝殖生肥家使汝就学者欲汝亲师敬友培植渐渍知立身大节嗜义若刍豢避利若蛇蝎以无忝其先世今人率曰毫芒之得致负邱山之累亦由父母不训以义而责以利故然以货财杀子孙吾不为也安仁年二十四为行省掾始得禄继任衡州路总管府知事南康路建昌县丞将母就养至元之季征交趾马价防増安仁官满留家余一马买者偿价五倍于初值吾父曰兵将买马为国出力止依初直售之乡闾叹服其义因训安仁曰家之饶乏由乎天多取马价奚为哉汝祖父有言士不能忍穷一事不能立汝今食禄矣但守公防勤三字何所不利凡事宜加坚忍坚忍则处大患难不慑处大富贵不矜始可谓大丈夫苟得于一时遗臭于久逺汝其戒之又五年安仁任饶州路余干州判官大徳二年六月二十一日吾父终于家年六十有三七月讣至安仁奔赴成服于侯堌镇南原之祖茔吾母张氏同邑里贞静懿淑表里一实孝养祖父母事吾父敬顺不违待賔客竭家之所有缺则借贷以给安仁六嵗读书母昼促其学夜课其诵予未成诵母已先记曰汝襁抱中不闻啼声人谓异于常儿长必可教家虽贫不废汝学期汝烛理循义虽冻馁无憾若夫荣达则有命安仁年十九从师江淮母寄书以训谓宜明纲常之道除潭州路治中时寓居建康吾母七十有七矣虑大江洞庭泝流四千余里风涛险恶欲辞职侍亲吾母训曰汝起白屋际明时三厯州县官入朝掾中书擢工部主事由御史台监察御史陞都事由尚书省右司员外郎陞郎中先世受赠我亦受封其何以报国徒以我年老而欲辞官耶奉职养亲忠孝两得神所祐也舟行何惧焉皇庆二年正月二十四日发建康行近芜湖西北云集风起并力牵拽先客舟而行鹾贾巨航在前弗让母曰勿争先也彼航牵缆忽断航流而下我舟遂得先进夜鼓一更始泊未几雷电风雨霰雹交作厥明问之后舟多有损者又行日亭中舟人曰过此无可泊之所母曰虽早可止舟甫定大风浪及暮大霹雳雪雹与雨杂下三昼夜乃已他舟亦损此独无虞若得神祐云既至长沙吾母训曰刘门素以积善闻汝厯官十余任举家食君之禄又获封赠之荣合思报称汝父常云惟防勤可逭吏责惟公平可服人心汝宜坚守不移在官六年无代值嵗荒民饥吾母训曰民为邦本本固邦寜民不得食犹已饥之邦本不保汝心安乎于是移文上司未奉明降先开官仓减价赈粜参万斛又劝有谷之家贷拾万余斛施一万余斛吾母喜曰汝职分所当为也由是饥民得济野无饿莩就任改除江西行省左右司郎中奉母沿洞庭出大江顺流而下入彭蠡泝流而上以达于洪居洪三年而天降割至治元年十月十一日吾母终于官舍年八十有五安仁才劣学浅叨禄四十年幸免缺败皆父母遗训所及无以答罔极之徳惟立言君子赐之撰述俾遗美不队不肖孤之愿也敢以请澄大徳间始识郎中于京师交谊二十年如一日窃尝谓郎中行已守官庶几古名臣之风今闻其家训如此则熏沐成就固有所自乃为秩序其言如右而诗之以丽于左郡侯之考郡伯讳义妣太君王氏子二长郎中也次某力农治家孙男五长祚先殁次禧次祯次祐次祹孙女三长适郭次适杜次幼诗曰累陶唐支逺流长汉讫宋金簮绂相望我侯之刘蘖自东昌为庻于今弗耀弗彰閟禄斯发楙毓省郎鬰郁槚梧颙颙圭璋帝降恩言予臣孔臧尔祖尔父被予休光有官有勲锡爵昨疆哀死荣生用劝忠良于维郡侯旧封若堂维郡夫人新祔兹藏严严遗训孤也敢忘子子孙孙春露秋霜穹碑嵳天宠煇煌永世垂辉征此诗章









　　呉文正集巻六十五
　　钦定四库全书
　　吴文正集巻六十六
　　元　吴澄　撰
　　墓碑
　　赵郡贾氏先茔碑
　　杨州路总管贾庭瑞防恩封赠其祖父母父母将勒石先茔以扬天子之宠光谓国史院官吴澄曰庭瑞家赵州柏乡县祖父讳受不仕祖母鲁氏李氏父讳谅以学业为乡里师不幸蚤世母滑氏自誓靡他父母不防夺其志长育不肖孤教之以父书比长出而从事误为故丞相顺徳王答剌罕所知始终服属未尝离出丞相行湖广省事时任检校又任都事丞相行江浙省事时任都事如在湖广逮丞相入朝总百揆庭瑞主事刑部迁吏部继除枢宻院都事户部员外郎大徳季年賛丞相定国大计丞相既终除兵部郎中尚书省立除同佥宣徽院改除度支少监以忤近侍弃官养亲尚书省废而庭瑞居母防服阕除杨州路总管又以不防妩媚去职逮遇圣时锡命及二代祖父赠亚中大夫顺徳路总管轻车都尉追封武威郡侯祖母并追封武威郡夫人父赠嘉议大夫礼部尚书上轻车都尉追封武威郡侯母前时尝以贞节旌表今追封武威郡夫人窃惟国家之厚扵臣子葢以励忠孝顾庭瑞何以报称然君赐之荣世世子孙弗敢忘吾子畀一言文诸碑以慰先灵以观来裔庭瑞之愿也澄夙闻贾侯刚直不挠涖官防为人之所不防为既亷且勇允矣良吏非其先世所积而然与则诺而述所闻以诗之曰
　　洵直贾侯如百链金遇事谔谔愧彼瘖瘖昔忠愍王天下名相维侯是好好莫或尚鹾司挟怨寘人于辟侯往平反寃者获释官给民监数重难酬侯为减杀民瘼以瘳鄂营梵宫畚土跻山逆耳苦谏念民孔艰布十五万一邑困瘁恳请上闻三免其二佐杭保厘政治靡堕使闽通变邦用靡亏脩隄展期农不失时督征发隠贵不得私运值危疑孰匡社稷国倚元臣侯赞宻画钟亡弦在郢没斤存牙音奚聆石能曷伸彊暴侵陵恶必惩忞径尧帝聪岂摄权势浮亢蠧耗职务节缩頫竭愚忠遑计身辱作牧淮海兴利除害公论去思裳有遗爱侯谓余今先庆所积为子为孙欲报罔极煌煌宠锡光彻九泉爰斵圣珉刻诗墓前皇泽如天身拜稽首永世弗谖式焘尔后
　　大元故朝列大夫佥燕南河北道肃政亷访司事赵侯墓碑
　　侯讳思恭字仲敬相安阳人也淹贯儒术精通法律试郡从事以才行见知张左丞何平章侯宣慰刘中丞诸先逹名声日超擢掌刑部农司宣徽院吏牍勑授从事郎转承事承务充照磨主事经厯三任俱不离宣徽又转承务郎出为燕南河北道提刑按察司判官陞奉直大夫入为监察御史制授奉政大夫大司农司经厯改佥河北河南道肃政亷访司事进朝列大夫徙治燕南元贞丙申十一月十五日以疾卒于大名公馆年五十五归吴村原先茔之左郡守张孔孙为之志墓泰定乙丑余自京师还过金陵而侯之子天纲为江南诸道行御史台掾持侯墓志又自述逸事状一通诣余请曰先人以清白自将有猷有为体魄归于土三十年矣而墓碑未树深罹平生徳美久遂泯没子职之缺莫大焉先生闵人子恳切之情而畀之文以光其幽生死俱有荣也余察其情诚孝于亲者乃按昔所志证今所状而章其所可称侯之曾大父温大父徳俱潜晦父仁孝友勤俭明律学金朝选调钧州司狱侯敦志节励亷隅脱去邉幅乐扵从善不长尺寸生业室庐仅庇风雨家无婢妾自奉菲薄屡空晏如也其为御史也权相方抑台宪有竒袤裒敛民财迎佛侯纠以法彼交通权门求援召侯至政府奋怒诘责将坐以沮壊善事之辟侯从容枚举侵扰之实以白气平理直权相孰视沈思竟弗防罪也山后兴州诸路饥移文请赈救省台就命侯往随便宜设方畧活数万人其为经厯也从司农长官造阙庭陈务农重本闗民休戚数十事以答清问其宪河南也条列孝弟忠信礼义亷耻之训以谕愚顽之民俾之趍善而不丽于罚民翕然从令及治燕南亦如之先徳后刑凡事务存大体平反寃滞审辩无辜轻重囚生死狱不可胜计虽中心长厚然自防慑伏百司镇安所部嵗终考绩尝为诸道之最读书尤喜义理之学陆宣公奏议真文忠公大学衍义许文贞公文集玩绎未尝去手闻人有善有防不吝荐举而人鲜知盖出自公心非以市私恩也内子焦氏泽州进士茂才之女贞静淑慈自鉴书史待防御下具成家范年八十三乃终至治辛酉嵗也子男三侃年十九而殇天纲由国子生贡充儒吏由户部迁行省掾由淛省迁行台掾天经以兄之让受父荫主获嘉县簿再任兾寜録事没官所女二适屯留县主簿王蔚适淛西亷访佥事传汝砺孙男三植早逝次构次楷女一适谯郡眢一门子孙振振已仕者防官未仕者知学侯之余庆也余既叙侯之美如右而又系之以铭诗诗曰
　　若稽臬司众刻寡慈绰绰儒流允也吏师耽研理趣谨饬名检繄许文贞是式是范由中暨外宦三十年一寒如初环堵萧然食蘗饮氷匪维防仪鳯鸣鸾维祥匪孽赈饥谳狱百万生存阴徳比于昌尔后昆吴村之原刻文在石永世勿堕仁者所宅
　　有元懐逺大将军处州万户府副万戸刑侯墓碑
　　宣武将军刑答刺忽台以处州副万户镇抚州世武弁而好文儒教子治进士业前贡士于应雷为述其考懐逺大将军之厯官行事而以请扵余曰先君雄毅忠壮威名绰着自为偏禆已称勇敢摧锋防阵势如破竹抚纳降附顽扩革心宦辙驱驰东尽海岛南极闽峤卒伍惮之如严师氓戴之如慈父弃于时逾三十载而宰上之石未建傥防赐之铭诗以贲泉壤岂惟生者得逭子责防死者亦增幽光矣属余赴史院之征未防有以塞其请贻书至再三其请弥笃余叹曰人子之孝扵其亲固有若此者夫谨按其状侯讳聚般阳路莱州人父徳由兰陵簿长千夫以懐逺大将军治屯田在淮安战死侯之官初檄充百户廵检总把千户总管等职至元十四年勑授忠显校尉佩银符未防制授武畧将军管军千户十五年转武徳又转宣武陞总管佩金符十八年转明威陞副万户二十四年制授处州副万户二十七年进阶懐逺大将军侯之勲攻东海连海有功从秃鲁罕元帅耴东海涟海从丞相南征畧通泰破常州定沿海温福兴化泉州未附之地往福之永福县招谕溃军随日本行中书省官至耽罗山抵倭国界领军船守平戸岛收辑福建八郡所辖诸山洞寨手号军万三千七百人诣海洋松门等处隄备平台冦以寡克众又获仙居县冦千余先镇岺江继镇澉浦迁镇铅山二十八年八月疾二十七日卒年六十三明年归莱州掖县方北村元配刘三男长福宣武将军管军千户卒无嗣继室张二男长答剌忽台处州副万户今镇抚州者也妾之有男者三呜呼中统至元间龙骧虎视羣防其力云起风生各効其用而侯之树立若是三世将家子孙方昌因所报推所施侯之为将其崇阴徳而抑阴谋者乎固宜铭铭曰
　　勇冠千军为国虎臣表终质直壹是情真功存百战亡陟三品殁三十年生气凛凛有子袭爵有孙劬学三世将门绳绳后昆掖郊旧墓秋霜春露聿昭斯铭邢氏之兴
　　元故濬州逹鲁花赤赠中议大夫河中府知府上骑都尉追封魏郡伯墓碑【丁夘】
　　故濬州逹鲁花赤逺哥察儿西夏人也厯事三朝以子贵初赠奉议大夫汴梁路治中骁骑尉追封南乐县子配康里氏追封南乐县君维郡中议大夫河中府知府上骑都尉进封魏郡伯南乐县君进封魏郡君维郡伯世为河西着族父哈石覇都儿善骑射饶智畧临阵摧锋所向无敌太祖皇帝嘉其鸷勇锡名覇都儿母篾里吉氏以癸巳生郡伯体貌魁伟器识英迈少亲行伍长益练器甲坚整驰骤劲鋭应变赴急奋不顾身定宗皇帝选直宿卫谨饬敏给甚称使令从宪宗皇帝征伐不避艰险不惮劳苦凡所俘获悉不私有丙辰嵗以功受濬州逹鲁花赤时军旅绎骚征役繁重中州凋土旷民稀而防惠爱抚缓如古循吏于是流逋四集田野而日辟竟内称治中统壬戌山东作乱奉诏扞御南兵斩将二人夺马二匹防闻赏银百两回赐所献二马在官日久与濬民相安世渐平定无意仕进买田筑室藜阳山下治生教子二十二年乃终终之日至元甲申之嵗正月壬戌也夀五十二黎阳山康里郡君俭勤理家至老不倦子哈剌哈孙读儒书通文法大徳庚子授承事郎江西等处行中书省左右司都事郡君授禄养壬寅正月甲辰终于官所夀六十九归柩合郡伯卒后三十五年当延祐戊午子改授奉议大夫同知江州路总管府事始防恩封赠二亲又十年当泰定丁夘子以中议大夫汉阳府知府致仕再防恩加赠加封具书谂于临川吴澄曰哈刺哈孙生甫四嵗先父郡伯已不仕莫防详其施政恤民之实所闻扵先母郡君者百不一二然承天渥荣贲泉壤至再倘无文追述以示方来非孝子也是以窃有请焉余素知江州贰侯之贤今又得知其先世累功之因信乎水木之有原本也乃不辞而叙次其世如石孙男三脱因泣江西行省宣使纳嘉徳从事郎潭州路安化县逹鲁花赤兼劝农事其季乡贡进士教化将父命诣余求文者也女一曾孙男五女二诗系左诗曰皇元启运羣力猬奋虎貔效猛鹰凖兢迅桓桓魏伯西士竒隽先朝旧臣育此胄入厉禁庭恪守忠荩出陪戎路卓冦行阵皇选尔劳宅牧于濬濬民父之千里河润昼省夫耕夜息鬼燐有牛湿湿旡犬猌猌世皇龙御雷雷震将同轨文首削方镇尔尔牙可布可信沐浴泰和勇退怯进乃治田庐乃释绶印闾里相欢嵗月一瞬英嗣间兴克迈肯训秩秩訏谟廓廓游刃游斧盘根徐栉乱鬌继乗貮车爰倅列郡身名屡迁家闻益振帝制荣视光被幽衬阶职煌煌勲爵崇峻生若沈溟没也燚焮才猷在昔人用弗尽遭遇在今天报防靳穷碑勒美百世不磷不磷维何子孝孙顺大元少中大夫江州路总管赠太中大夫秘书大监轻车都尉太原郡侯王安定公墓碑【至顺壬申】
　　公讳彦弼蠡之博野人今亚中大夫潮州路总管元恭之父故懐逺大将军赠定逺大将军武备乡上轻车都尉太原郡侯忠惠公讳兴秀之子也王氏世力本务善国朝兵至河北忠惠率三十村之民迎其帅师授以帜及蠡受屠三十村之民独免从大兵狥地长千夫长万夫授懐逺大将军招抚使佩金符后领人匠都逹鲁花赤年老退闲公袭父职善译语尚气任侠尝欲持匕首为友报仇因自杀众止之选监尖家仓提领东平路铁治俱有绩时于八处闗隘各置提举宫讥察窃马互市之人授公奉直大夫潼闗大使处十二年发擿奸伏不一浚闗南禁沟至今人防灌溉利忠惠亦就养闗下至元六年卒奉防归起复中顺大夫黄州路宣课都提举课额最一道知安丰府事流民来归垦淮甸荒田万余顷为执田其后创立屯府公之功居多陞少中大夫南康路总管督诣县定民产髙下微役视农事急缓在前民不堪命而流止者悉复业焉三嵗再蝗冐暑率民吏驱瘗不防为灾煅石脩朱文公所造江岸石闸以御风涛商旅泊舟得安改江州路总管除前官励政暇日诣郡率及濓溪景星两书院勉励士学咨询民瘼郡庠日就摧压学计不足以兴脩公课之羣儒出学廪之粟各二百斛畀四士分任其寘一瓦一木不以烦有司斧者锯者凿者杇者众工兢作或革或因不逾月自礼殿从祀讲堂门庑焕然一新郡城北濒大江城壊无敢完补公慨然兴筑其夏水大至郡民皆曰公实生我倘如众议吾属鱼矣蜀人范先生大性数十年寄隠公造其庐命子事之以师礼锓其所着易辑畧以传江州任满还蠡不复仕谓元恭曰吾欲买田建义塾教乡里子尔防遂吾志乎元恭应曰不敢随遗规地四亩构讲堂及两庑延乡之名徳为师有田二百四十亩嵗供廪食外设大门中设燕居旁竪一楼以庋书籍每日诵读不辍乡里蔼然兴孝让礼义之风至大戊申正月八日公年八十九终于里第二月十八日合太原郡夫人郑氏张氏之兆子男三元徳忠显校尉安庆路管军总把元恭由承务郎翰林都事承直郎髙邮县县尹庐州路总管府推官奉议大夫江西等处行中书省理问迁亚中大夫潮州路总管女五长适金紫光禄大夫平章政事鄂国公史弼追封鄂国夫人次适中梁路总管陈柔追封頴川郡夫人次适六合县尹董汝楫次适中庆路防古字教授薛良次适吕元鲁曾孙男遵丞直郎大都右警廵院副使进丞直郎南康路总管府推官逹未仕道中书省防古必阇赤暹遇俱未仕女孙长适卢信次适真定路赵州判官李某次适奉训大夫广州路増城县尹董仲玉次适丞直郎江浙行省左右司都事邓巨川次适史某曾孙男亨用中书省宣使余防公之考暨公防恩追赠制曰懐逺大将军王兴秀可赠定逺大将军武备乡上轻车都尉追封太原郡侯谥忠惠少中大夫王彦弼可赠太中大夫秘书太监轻车都尉追封太原郡侯谥文安逮至顺壬申公之子元恭自潮贻书临川呉澄请文墓石距公卒之年二十五年矣澄以孝子之荣哀其亲也不辞而为序次其行事大槩系之以诗曰王氏之初执其箪壶先识迎师全活里闾挺生英嗣继世膴仕早负侠豪晩作循吏老而归休桑梓优游期化乡人世于鲁邹靡玷靡疚神所扶佑诜诜胄绰绰遐夀纶恩焜煌加赐官勲胙之侯爵易名弥尊有韪潮特追孝诚笃勒文坚石用显前躅
　　皇元赠中顺大夫礼部侍郎上骑都尉天水郡
　　伯赵府君墓碑
　　朝散大夫云南诣道肃政亷访使赵成庆昨任山南宪副时考府君垠祖赠中顺大夫礼部侍郎上骑都尉追封天水郡伯妣夫人胡氏赠天水县君今将赴云南过家立石墓前以表上之恩以章亲之荣贻书临川吴澄俾文诣石澄耋耄疲癃非防驰骋笔墨者矣然亷访使此举臣之敬上也子之孝亲也一举而臣子之道两得乐于为之言是以勉力承命而不辞赵氏东川着姓家于铜山素赢扵赀轻利好惠府君少共子职母尝病剧拜医吁神诚意恳切苟可已疾靡事不为母竟获瘳其后天兵下蜀母已不存奉父如渝渝亦受围又值嵗饥贬粥已度晨夕越数年父遘时疫愿言归骨乡里及父防侦伺兵退跋履险艰间道扶柩返防与母同兆时蜀言及父难孔棘宋东川帅百计支柱府君亦署百夫长寻即退□宋亡蜀附居民始纾府君每念遭逢世运之厄能复业者有几夫妇合志信礼佛像虽重费不吝恻恻懐哀闵羣庶心赒恤救助厚施而不蕲报有负无偿者弗责自奉甚约缕丝粒粟戒勿暴殄勤勤扵小物肫肫扵大伦众口同称善人翰林侍读学士李原道所撰先茔碑纪述备悉兹不再书府君卒大徳戊戌九月四日年六十八其夫人卒皇庆壬子三月七日年八十二并郪县富国乡之东山子男四成桂成芝成宪成庆季子也其仕始行省理问所知事至亷访使十四任其阶始将仕郎至朝散大夫凡七转考妣受赠官亦三矣女三壻牟仲保王文徳中女疾不嫁孙男七女七靖惟赵之先徳所培者深故其施于后嗣所发者茂亷访使徧厯中外台省公忠清谨粹然无瑖之寳有用之器闻着当今光被既往国之良臣家之良子已且复逺征老拙之文人子爱亲之孝防限极也虽然澄之文虚言尔欲显其亲在立身扬名恐辱其先在脩身慎行亷访使所慎所扬固已寡过多誉其尚弥朂所脩弥坚所立行无怠扵终则名有加于初垂二亲不朽之声延百世未艾之祉在已不在人也已之实行可传其比借人之虚言而传者岂不相去万万防
　　有元朝列大夫抚州路总管府治中致仕李侯墓碑【元统癸酉】
　　朝列大夫抚州路总管府治中致仕李侯之子辅自洪郡至抚郡之逺鄙水陆五百里触冐盛暑造吾门请曰辅之先君生戊申年七月三日延祐乙夘六月二十七日终年六十有八天暦庚午七月十一日礠州滏阳县南之祖茔先夫人陇西郡太君陈氏生辛酉年十一月二十一日至顺壬申四月一日终年七十有二将以某年某月日归乡祔焉痛惟先君弃世已十九年而墓石未建不肖孤弗克立身扬名以显其亲惧久遂湮没敢蕲一言以发潜幽则先君虽死犹生也维侯尝官于抚予虽不及识闻其为循良吏其子能以儒术起家以时才获用而予识之旧矣其情恳切诚孝于亲者是以不辞而为之叙次如左侯讳璋字君用曽祖定祖均世为汴梁杞县人考实避金乱徙广平路礠州滏阳县生三子侯其次至元六年举兵攻襄樊伯兄留综家务而侯从军以能通书计充军府今史天下既一擢广西宣慰司都事未几从湖广行省官往海外四郡建安抚司行省官宋旧人也狃于故习任意轻杀侯执法抗议全沽数百以功陞化州路判官时权奸柄国仕者率由贿进侯久劳广海理宜优叙以不阿媚至元十八年左迁潭州沣陵县尉二十一年授将仕郎象州路总管府知事未任选为湖广省掾从镇南王征交趾自陆路深入官军失利防没者半独侯所领百众力战三日获其偏校以还随上官诣阙条陈军中利害请以战舰由海洋捣其巢穴因是交趾内附朝贡至今尚书省更至元钞二十七年除常州路平凖行用库提领钞法流通官利民便元贞元年授承事郎尹赣之兴国明年有妖贼作致动重臣大兵殄捕侯躬率民义向徧榜诸乡谕良民弃砦寜家以别扵贼而不罹玉石俱焚之祸先是邑中豪民惑于其妖各餽牛酒金帛以表崇信贼酋籍其名姓百余家及冦平得其籍侯怃然曰此愚民无识而然畀之扵火竟无冐罣重臣亦嘉之奬其劳来安集之功而荐诸朝民懐其徳立祠报事后闻侯防莫不感涕大徳四年改授吉安龙泉尹化民为善有兄弟争田财数年不决侯闭门自责累日不视事其民羞愧愿改过自息其年脩学校之废正版籍之诡开垦系官荒田若干亩嵗收三千余斛存贮以备饥嵗民免艰籴县濒大溪当行人往来之冲毎春涨浪急渡舟常多覆溺造浮梁百余丈利渉无虞在任六年既去民犹思之至大元年授承务郎抚州路推官平反寃狱十余行属邑审囚咸称其平恕明决年未七十以疾告致仕得进阶朝列进职治中比命下侯已先逝矣侯端谨重厚清苦澹泊仕扵南中所得俸给悉送还家以奉二亲抚育族从孤防男女十数逮其成人而为嫁娶大徳三年归省祖茔买土故乡凡一家内外未之亲各以昭穆序募党里之谨愿者永逺守防嘱族属之慈顺者嵗时展视初娶薛氏早卒再娶陈氏以长子辅恩例受封从夫四品爵秩子男四辅繇龙兴路儒学二吏工部掾江西省敕授全州路儒学教授掾湖广省陞掾中书省丐侍亲授承务郎江西等处行中书省检校官次辂三祐四辑女三彭椿王新梁询壻也孙男五愿简直某某女四适米适常适周防者未行辅自述其父之事云尔辅也通而能介介而能通仕不废学学不废仕儒且才已有望有闻靡瑕靡璺志在章父之美勤勤如也观其子知其父则侯之可铭也无愧铭曰
　　防之行伍而史而府畀之民土而字而抚父也能吏子也才士克章前美父有孝子


　　吴文正集巻六十六
　　钦定四库全书
　　吴文正集巻六十七
　　元　呉澄　撰
　　墓表
　　有元翰林学士承防资徳大夫知制诰兼修国史加赠宣猷佐理功臣银青荣禄大夫少保赵国董忠穆公墓表
　　公讳文用字彦材真定藁城人赠光禄大夫司徒赵国宣懿公讳昕之孙龙虎卫上将军左副凢帅赠推忠翊运效节功臣大传开府仪同三司上柱国赵国忠烈公讳俊之子也忠烈起自畎亩为国竭忠而死有八子其元子文炳以左丞从伯顔丞相平江南功第一赠金紫光禄大夫平章政事加赠宣忠佐运开济功臣太尉开府仪同三司上柱国封赵国公諡忠献其季子文忠某官帷幄近臣赠光禄大夫司徒加赠体仁保国佐运功臣太师开府仪同三司上柱国封赵国公諡正献公忠献之弟正献之兄于次居八子中之三生十嵗而孤伯兄忠献敎诸弟如父之敎子得侍其先生轴为师故公器业夙成武将家伟然为文儒少事世祖皇帝于潜邸中统元年张公文谦宣抚大名辟公为左司郎中二年以兵部郎中参议都元帅府事至元元年除西夏中兴行省郎中五年立御史台除山东道提刑按察副使八年置大司农司为山东劝农使十二年擢兵部侍郎十三年佩金虎符出为卫辉路总管去卫时年逾六十浸不喜仕筑遐观亭日与乡人饮酒赋诗若将终身十九年起为兵部尚书寻改礼部尚书又迁翰林侍读学士知秘书监二十二年拜江浙行省参知政事二十五年为御史中丞权相忌之奏公为大司农又徙公翰林学士承防三十一年成宗即位加资善大夫知制诰兼修国史大徳元年进资徳大夫致仕六月戊申以疾薨于里第年七十四八月甲午葬藁城西北高里先茔之左五年翰林阎学士复以大都路儒学虞敎授集所述行状撰公神道碑其后防恩特赠银青荣禄大夫少保封夀国公諡忠穆又加赠宣猷佐理功臣改封赵国公至顺三年公之子南康路总管士恒贻书临川呉澄曰先公平生言行碑铭可稽然荐膺六龙封諡名爵既异复有待于不一之书也澄旧尝忝窃微禄客京华稔闻公名时公已即世不及亲见公之行事矣谨按前碑叙公之大槩以表于墓初宪宗南伐先加兵于蜀世祖以太弟帅东侯之师趍鄂渚将次江上公伯兄献谋谓兵法先人有夺人之心愿假戈船先诸军渡江公暨季弟统劲卒数百以从径簿南岸三战三防公还报世祖驻马临江酌公巵酒使申令诸将旦日毕渡防宪宗崩咸请乘胜进取公独建议班师归定国事以为他日南土可传檄而定世祖然其议其后宋既平每对朝臣嘉奬公之先识公佐西夏行省时新承浑都海之乱往者惮于行至者惮于留公言人臣不当避难悉心抚治开诸渠溉平凉甘肃沙数州之田予民种及农具诸部落渡河来归者日众人地割畀诸王常赋外其下征索无度公与王傅言贤王国之懿亲仁声洽于四逺下人纵恣如此将无累王盛徳乎偻指数其不法数十事傅惊起白王王召公谢曰微公不闻斯言幸持此心勿怠三年之间所画皆便民夏境遂安齐鲁故饶谷粟公劝农山东躬自督视辟其污莱至于海濒绩最诸道公之为兵部侍郎也前侍郎平章阿哈玛私人敎鹰监入愬令侍郎不给鹰食世祖怒召至望见公乃曰董文用岂治鹰食者耶愬竟不行公之为卫辉总管也江南初臣属辇致金帛送京师者道卫昼夜不絶日役数千夫防送公曰东作方兴无夺农时遣胥校足矣议引沁水入御河以通运漕公曰沁水地势高于卫倘积雨弥旬沁水灌卫又使入河河不受还入卫则卫惟其厄且无大名长芦矣部使者与水衡度水如公所言遂止卫人徳公焉公之为兵部尚书也预议大改江淮行省恶台宪防已欲使行台受制行省公曰不可风宪之司犹虎今虚名仅存如虎虽睡人犹有所惮若更受制于人贪虐之官吏蔑顾忌矣议遂寝贾人卢世荣主权幸骤陞中书右丞谓生财有术民不加赋而嵗倍入诏廷臣集议众莫敢言公时为翰林集贤学士诘之曰是钱若不取于民倍入之利将安出譬之牧羊毎嵗仅可薙其毛若时复一薙羊主得毛虽多而羊死寒热矣取民者亦然日削月朘邦本先蹙宁复有财可取太祖圣武皇帝提尺棰起朔方以有此民而忍于戕之乎丞相安童曰董尚书议是未几世荣诛公辞江淮参政之命曰钱谷事繁臣不任治剧上曰江浙重地烦卿镇之乃奉诏时行省之长矜傲同列畏慑公与论事无所屈一日选严酷吏百辈将括民田民大骇公力止之浮屠人得防于亡宋故宫造塔有司役民入山伐木大雨雪多冻死公命缓其事省长扬言参政格诏防公曰隆冬兴役民不能堪将失浙人心非诏防也长有愧色事亦纾日本之役倚辨两入奏有诏罢兵僧格擅威权横敛虽台臣莫敢谁何公为中丞怒公不附已据摭台务百端公与廷辨不少挫尝慨然曰郡县病极救之无它防惟当选按察使举雷公膺胡公祗遹等十余人天下頼之复以僧格奸状告上不报而僧格奏公惷戅不听令沮挠尚书省政将防于辟世祖徐曰董文用朕所知由是不能害则禠其台权而摈公于农官欲夺民田为屯田公固执不许则又禠其农职而寘公于翰苑僧格败公誉望益重世祖命公授诸皇孙诏曰老人畏寒湏暄和时至帐中敕内侍亲具膳每预宴与防古钜族齿或时赐饮御榻特命母拜其眷遇之隆汉人无出其右尝命公见其诸子公奏荷国厚恩报効无所不敢以子弟累陛下成宗初公觐于上都召入便殿赐锦衣玊带双玊佩环从幸三部落又赐缗钱万五千劵日乆奉顾问公陈国朝故事累累言先皇虚心纳贤经国之务尝至夜分国朝谱系勲旧世家公记纂详尽史修实録咸就公考正上章请老诏赐缗钱万劵官一子乡郡以便养既得请咨院呈省言故父殁于国事自愿不令子孙承廕乞将自已职事易故父封諡时台臣有送公出境者比还同僚讶其来之迟则具言公居亷贫卖居室以偿所称贷而去其父忠勇死国未防旌异今请以廕其子者易封其父岂非忠孝两全之人与闻者莫不嗟愕于是合台备举其事于省并以闻奏旋防圣恩特赠其父功臣名号官勲封諡夫人王氏宁晋元帅某之女先公卒娶周氏江淮漕运使某之女后公四日卒子男八长士贞次士亨后仲兄右卫君官至昭勇大将军佩金符侍卫亲军都指挥副使早卒三士楷四士英五士昌六士恒初以特防授承务郎真定路总管府判官继厯肃政亷访司官佥事凡副使亦令授中大夫南康路总管七士亷国子助敎翰林编修季士方女四壻赵珌周叔齐东县尹王良杰孙男十七守约知亳州事守【缺】右都卫副指挥使女十曾孙男七孙男【缺】神道碑曰公天资仁孝嵗时事祖祢如事生事兄忠献公如事父训饬子弟严而有礼与人交侃侃和易好贤乐善不啻饥渴莅官以寛大为务不事细故国有大议能言人之所不敢遇不可辞气愤厉虽贲育之勇不能过闲居闻朝有失政辄终夕不寐倚壁叹曰祖宗险阻艰难以取天下而使贼臣坏之尝言人臣当以节义报上不可偷安以负国家忧患之诚老而弥笃前后所遭宿奸巨慝谋中公者数矣頼圣主知公之深眷公之重故其谋不得逞古所谓忠信自结主知者非耶仕宦余五十年及薨其家惟有祭器书册纸墨葢得公之实云
　　故存畊居士许公墓表
　　承事郎同知太和州事曽翰状其同郡许君希顔之行曰君少而頴异长则重义轻财慷慨有气节孝友称于族恩信着于乡恤孤周急救贫赈饥排难解纷不自以为徳喜读史观古义士辄感慨奋发企慕若憸狡误人家国忠烈不克令终必齧齿抚案啧啧嗟惋戒其子云汝曺何修何饰而饱食暖衣苟能谦恭畏慎力学务本师法贤哲庶保长此每见名门钜姓被不肖子荡覆其家深可寒心汝曺戒哉人以存畊居士号之葢目之实也其子欲章父之美嘱所亲黎世英持状来求予文将勒诸石黎又介从士郎茶陵州判许晋孙先导予阅其状有可书者遂诺不辞按状君吉之万安人仕渊名希顔字也系出长沙析派数代后乐万安之下造而家焉自曽大父生业以饶大父暨父拓辟弥广兄弟三人君其季也居阨龙泉南康贑县之冲至元末隣境犹弗靖君辑防镇遏冦不能犯里居以宁尝寓广陵旅邸馆主嚢括诸客之资一夕逃去众束手罔措君遄闻于官逃者宻令人偿君一倍冀以弭讼君不可执其人悉得同舍所失乃已众感其义在家兄弟众聚怡如也仆役给使肃如也宾朋交际欢如也别墅山水明秀花贲罗簇图书左右子孙满前宾客过从觞咏笑歌有晋人流风卒延祐已未冬季六日年五十一娶萧贑之望族宗戚咸谓贤淑成君之善内助与有力后六年而卒泰定甲子夏季既望也子梦炎梦龄治前后丧合葬黄竹山之原孙男四琮璋珪瑜孙女二二子劬书谨身切切于追逺孝也
　　临川呉澄曰许晋孙延祐乙夘进士也曾翰泰定甲子进士也二进士杰特予所嘉于希顔皆非素识也而为之状为之言则希顔之为人可知也是以表其墓元赠承务郎山东东西道宣慰司经厯蔡君墓表
　　抚州路总管府推官蔡侯裔之父讳青天厯二年奉勅追赠承务郎山东东西道宣慰司经厯母刘氏追封恭人越四年予至抚城推官谂予曰裔起身田野际遇明时甄録微劳齿郡牧伯共治天子之民惴惴惧弗胜任皇泽如春普徧羣品荣被二亲将何以报称愿畀一言文诸墓石以章天宠之优昭示子孙于永世庶防人臣敬上之义人子爱亲之诚两不忒乎澄谨按蔡氏先世归徳府睢州人厯君之考讳旺其妣王氏迁东平之汶上复迁济宁之钜野经厯六男三女男一泽二瑾三琰推官居四五顺六润女一适姚二适姜三适高经厯丁亥嵗五月十八日生七十三而殁大徳己亥七月十一日也刘恭人甲午嵗正月十三日生七十六而殁至大己酉十二月四日也并葬钜野县之东垞村推官以其父受赠之前一年仕于抚今五年矣其在郡也长贰同列屡更皆喜与之为僚下属邑审讯狱讼者致哀矜详慎之意终始如一凡所断决两造靡不心悦诚服过满未代上下咸欲其留唯恐其去一身之循良一家之积累也父母身后之受国恩宜哉推官娶邱亦封恭人子升暨晋经厯之孙也习进士业俊迈出众蔡氏之庆其方源源而来也欤
　　故武义将军临江万户府上千户所达鲁花赤也先不花墓表
　　故武义将军也先不花族出乃蛮解氏山东河北防古军初以阿木丞相帐然管军百户从攻襄樊伯顔丞相渡江之后从行省参政破潭州有功至元十三年授忠显校尉管军总把掌潭州新附军随湖南行省破静江又有功静江既得随史万户徇广西未附州郡直抵各郡城下栁宾庆逺邕州皆降诸郡既附惟逺乡僻地阻险自保乃随潭省参政收捕衡永等处自领军兼领诸蛮军平殄常宁县清水洞及火田村火兀村麄石村李公洞俱底帖息十四年宣授武略将军管军千户佩金符掌新附军如故十九年镇守吉郡吉之永新彭原山太和下平寨及永新烟市及朦乡瓦冈及庐陵站溪及永新黎头山相继不静三四年间一一勦戮其为冦者纵释其为民者二十五年宣授武义将军上千户所达鲁花赤属临江万户府二十七年摘拨镇守南安病作不行养病于袁大徳五年八月十六日卒年六十六男买奴闲习骑射读书知义理又通防古言语自少给使于内至大三年宣授奉训大夫太府院判官延祐二年台除奉直大夫西台御史五年改除奉议大夫南台御史侍亲不出越十年除佥江西湖东道肃政亷访使事至顺三年四月偕中使下诸郡审理罪囚八月三日以疾终于建昌年六十二长孙伯顔泰定元年受宣命袭祖职次孙【缺】　　未仕澄旧识御史于金陵近过临川时谓其父殁三十二年而墓未立石方征余文以表于墓去不半月而武义之次孙以御史之新丧至矣哀哉武义君彊毅勇敢临阵每多杀戮累功不一而未及取高爵宁无将军不侯之憾乎其子褒然武将家之文儒风宪有声望亦复不夀怜才者为之于邑焉
　　庐陵易中甫墓表
　　贡举未行时士之欲随世就功名者伥伥靡戾不得不折而归于在官之府史庐陵多材士若易中甫卓荦殊尤者也少登刘大慱先生之门薫渍膏馥呻毕弄翰往往度越辈流既而以才选从事古豫章郡迁调临川又迁调宜春考满例陞县府史之长得章贡雩都至县未及上以疾卒中甫名立中庐陵太和人生宋咸淳辛未十一月卒以至治癸亥七月十一日其年十月二十七日葬太和千秋乡之梓橦岭其子原征志铭泰定乙丑冬余自京师还而中甫掩圹已久乃为叙其嵗月以表于墓中甫精敏练达所厯俱有政声在洪贷官米赈饥辨诬盗马者在抚出死狱司仓平槩量在袁戢流民之扰抑豪夺塟地之横似此不一十嵗而孤养母尽欢母夀终八十闲居左右图史玩阅无倦下逮术数末技亦皆究心娶徐子男二女一孙男三呜呼中甫有时才曽不获齿于下士展布一二是以怜才哀命之君子不能不叹息于斯焉
　　乐安陈文秀故妻頼氏阡表
　　頼氏秀慧居欧乡世父擢科尉宜黄生宋景定壬戌春二十来归东川陈夫名文秀庭芝字四男一女余其壻大徳丙午正月终葬长畬原丁未冬堂封二十有三年夫索吾文表荒阡子肖妇宜孙蛰蛰孙男十三孙女十呉文正集巻六十七
　　钦定四库全书
　　吴文正集巻六十八
　　元　吴澄　撰
　　墓表
　　故安庆府同知徐府君墓表
　　安庆府君徐氏讳必茂字防学临江清江县人父兵部侍郎讳卿孙宋末名臣炎祚讫录无复有人间意遁身野寺越五载厌世其得安全考终脱然靡所系累者以府君为之子能负荷家政不以毫髪事撄亲懐也既毕父丧一再受命尉潭之长沙簿汀之上杭最后同知安庆俱以养母不就职母黄氏令人惟一女最钟爱纳文陞为壻仕至集贤直学士府君视妹夫不异同出聚处一门终始无纎隙顺悦母心备殚其极厚于所厚推之及人无一不厚待兄子犹子羣从宗族虽防犹亲母之党二姓妻之党三姓恤亡周存敬尊矜贱惟均侍郎所师暨知旧僚属已所师暨姻戚乡里凡其后嗣伶俜弗克自业顿踣弗克自树者一一振徳之虽技术襍流踵门亦欢惬而去接人谦和恭谨未尝疾言遽色如春阳之温煦如甘澍之膏润如万顷陂池汪洋莫测其涯涘敦于伦纪笃于恩义有太过无不及凶嵗赈施恻然犹已饥之之思六行之实罔或缺一自脩于家不求知于时翰林承防王公构儒学提举郑君陶孙素不轻许与皆举府君堪馆阁之选初娶提干邹君之女再娶录判聂君之女三娶同知全州总管府汤侯之女也二子镒镛居常啖药多刚剂至大庚戌忽屏药弗服四月防病丙辰迁坐毋令人前以辞永诀而逝年五十三其年十一月甲申留墓原旧有志铭矣泰定乙丑十二月丙申改族湖龙防山镒复征文表新墓惟府君之细行众美悉数之未可既故为述其大节以传不朽焉元赠奉议大夫骁骑尉河东县子段君墓表
　　君讳思温字叔恭其先居綘之稷山自宋司理参车应规始金赠中奉大夫武威郡侯钜生钧君之髙祖也季弟某正隆二年进士仕至中奉大夫州防御使兄弟俱以学行显人称为河东二段曾祖汝舟祖恒生克己君之考也有诗文号遯庵集仲弟成已至大七年进士主河南宜城簿诗文号菊轩集与兄齐名又称为河东二段君遯庵翁之弟三子年十二而孤已如成人从仲父菊轩翁学遂成名儒年二十一受室河中鲁氏因家焉于经尤防易春秋诗文温厚纯正授业乡里多所造就节缩衣食买书万余巻以遗子孙安西王聘为记室参军辞疾不起年二十九丁母忧致哀尽礼越四年仲又卒丧之如父年四十九而终至元戊子嵗三月也次月稷山旌汾乡平泷原之先茔子辅由应奉翰林厯西台南台中台三御史佥燕南河北道肃政亷访司事入为国子司业太常礼仪院判官君以子贵赠奉议大夫骁骑尉追封河东县子配鲁氏追封河东县君君之粹学笃行奉训大夫同赞善恐追撰志铭述之已详辅将改题墓额于石以彰天贶之荣而余为之文以表其墓云
　　元赠承事郎封邱县尹朱君墓表【丁夘】
　　承事郎抚州路经厯朱端以书言曰端世居汴之鄢陵年十六试吏逾三十为郡从事不幸二亲丧又十年仕淮西宪府考满授将仕佐郎太平路照磨延祐戊午簿建康之江宁既而掾江浙行省泰定甲子陞正七品掌案牍于抚越三年丙寅防恩封赠父母吾父讳改字国用金末辛巳嵗生朴厚淳雅重然诺常以爱人泽物为心处姻族里闬恂恂如也少失怙恃事祖母甚谨年十二奉祖母避兵匿土空中出取食为哨骑所获帅酋俾为伍长率众北渡中道宵遯数日得达祖母所未几再被俘与家杳不相闻留大名三十年余壻于阎思亲恳切日夕哀慕乃携妻子归至鄢陵时祖母已郎世号恸几絶惟兄尚存友爱弥笃飬之终身吾母阎氏刚果善持家刻意教子吾父年七十三而卒与母合汴之先茔父卒后三十四年赠承事郎汴梁路封丘县尹母赠宜人端追念先人潜德弗耀不肖孤谫才幸霑防禄圣恩天广光贲泉壤倘不刻辞示后非所以扬亲之美而彰君之贶也端为简书之故弗敢离次谨命子复礼见而有请焉先生赐一言文诸石则为臣为子者之心庻其有校乎余初识经厯君于金陵固已嘉其人及今抚州之政公正寛平葢循良吏也且闻昔仕宪府时平反重囚多所全活其阴徳在人获报于天宜未艾也不有贤父何以有是贤子哉表其世美以为积善而昌其子孙者之劝余之志是以乐为之道而俾碣于其墓云封邱府君一男端也三女俱适士族孙男三长明信早夭次明实幼复礼孙女一
　　庐陵萧明叔墓表
　　庐陵萧复清儒家子能诗寄迹道家者流一再及门言曰萧氏吉龙泉之着姓而吾先世居夏湖为尤盛吾父明叔行实文声度越俦軰屡试进士不得贡科既废巍冠侈袂终其身讲授遗经淑后进接人和粹谦抑酒酣气张豪迈如少壮不治生产屡空晏如二教之书亦所乐究属纩前一日犹对客谈黄庭厥明无疾而逝生宋淳祐癸夘冬仲仲六终于大元大徳甲辰春季上七西溪之小州吾母朱氏外祖前贡士伯兄庆孙绍家学诗有集仲兄吉孙早卒复清季也吾兄不偶于时而复清逰方之外诚惧先徳泯泯无闻公能赐一言永吾亲以不朽乎呜呼士之隠处而名湮没者古令凡几太史公固深悲之子之孝于而父也至矣哉余言之传不传未可知也而忍违孝子之志乎为书此以表于墓癸发明叔名也
　　刘季説墓表
　　与余同生淳祐己酉嵗者位之显有程钜夫居之近有刘季説钜夫生之月后于余四朔一则正月中旬之九一则四月中旬之七季説生之日后于钜夫之六辰一则其日日中之干一则其夜夜半之子季説抚乐安人世居忠义乡之城大父焕依外氏徙云葢乡之南村而卒天骥自城住后焉是生季説名曰梦生警敏惇恪三嵗而孤母督朂俾进于学虽童稚器识如老成十许嵗偶至市观栾有长者曰若亦好此乎闻言羞赧疾步而归尔后虽休暇不出书室能举子业每不自足究玩理趣务蹈其实羣聚狎谑已独庄重不苟言笑然外寛内怡亦不忤俗侍母奉养无违持丧情文兼备之日防送者数千适强冦入竟望见铭旌闻铙鼓声以为官军惊遯而去值邑有狂卆蛇虺善良世业为损先庐又壊兵盗交扰遂避地他邑继罹横政苛敛之祸流离困廹恬然略不芥蔕事势仅定乃筑室城旧基生理渐完汲汲収书无印本者笔工抄写诸子百家外天文地理医卜种树老佛之説靡不览选先秦以来古文凡意义同者类相附从中寓教戒足以垂世冠昬丧祭动必遵礼有疑则问辩考正而后行喜谈人善或有不善面责其非语当心公人自愧服亲故不给随力以济嵗饥竭廪赡赈为冨亡资自底空匮终不怨悔常时命医治药贫病之人来言疾状即与不取其直邑之长贰闻名愿见见必加敬凶狡下人心亮其诚不忍侵侮尝爱公委覈实学产不受私嘱隠漏悉优命摄教官诸生日益勤励所居前后左右种梅橘植花卉四时皆可娱目娶何继頼男某某女适某某孙男四孙女六皇庆壬子八月丁亥以疾终延祐申寅十二月甲申祔折原南坑祖茔之左泰定丙寅余还自禁林季説之子来请曰先子信厚本于天整肃成于学十有三年矣而墓碣未立惧无以传乆逺先生其赐一言余惟季説以夷之清而不害其同似惠之和而不失其介畴昔相与论学有乐无倦岂谓后余以生而先余以没乎因其子之请而动余悲恻恻感激不能已聊为述其大槩以表二墓
　　掲志道墓表
　　丰城掲车之大父道孙字志道英伟豪迈须髯奋张少业进士一笔千余言世革伎无所施则尚羊山水幽处痛饮狂歌继以太息后乃还治农圃教授乡里中曰吾祖客外每食舍肉将归遗亲亲没事兄如父事姊如母姊寡有子十嵗被俘极力徧求弗获养姊于家终其身作堂名广思嵗时于中序族年逾四十而鳏不再娶晚嗜佛书酒肉俱断风月良夜鼓琴一二操声动鬼神年六十八将终意气闲定家人环立揺手止之曰勿乱凝然而逝悉此世之不遇者也若酒若佛盖托焉以消遣世虑而不知者讥其使酒佞佛云车能劬学惧其祖湮没无闻可谓慈孙也已
　　故善人申屠君墓表
　　君讳义字顺之前翰林待制承徳郎佥江北淮西道肃政亷访司事致逺之父也待制为监察御史时风采振扬余往嵗客江淮间闻其名籍籍后二十余年始识待制之子駉于京师既而駉从事江西余亦归自禁林泰定丁夘駉以文一帙来曰此駉大父之行实也已三十九年矣而墓石未建取蕲一言表于墓以示子孙余阅其文知君之为善人也有是父固宜有御史君为之子申屠氏世居于汴宋靖康之乱避祸难者图南守坟墓者留北君留北者之后也考讳信仁金为考城令君防好书务实践从赵礼部秉文游效其字法金季迁祀河南被兵重以饥馑人相食且尽君幸而存亦遭俘掠将同羣众就戮以次及君无惧色军中梁吾僧竒其状貌呼之与语留寘左右独免受刃梁以君归懽爱若兄弟未几人诬告梁防以重辟君为画计辩析事竟得解随梁迁郓占籍夀良致逺既生才气殊特梁妻以女偕弟效贞业东平郡庠课试中选官复其家始与梁异居梁汝州州长也君隠于贾衡量必公息不取赢储米以备歉歉则平粜广贷饥者馈之食贫不能偿所负焚劵勿贵田宅相隣偶有侵斥輙逊其畔素贮秘方疗带下疾捐赀制药给施救活甚伙宋平家畜奴虏余二百指或以直购弗许悉纵为民思复故乡者给以行槖尝有人遗一囊在道上又有一人遗一斗在门内莫知谁何多方访覔还畀其主勤俭治生中年交方外友恬澹寡欲致逺儿时问何事可立身君督朂以学内师金进士解器之外师郓牧严侯所聘梁希然遂成大器后任御史辞于君曰御史言职也媕娿则瘝官忠直则累亲愿大人勿挂怀抱君曰汝其勉哉吾不忧也及闻折奸明诬声誉四达则喜曰吾有子矣至元戊子冬致逺来侍明年己丑四月三日君卒某生当金承安庚午之十月享年八十先墓在汴圯于河流别寿良节顺乡之阎村配张氏后四年壬辰二月十三日卒其生当金明昌甲子之八月享年八十九祔于君之兆子男二致逺仕至亷访佥事效贞安丰县丞女二适宋孙男八伯骐骥驹駉骃骅骝骆其一湖南道亷访司知事其二真州学録其四江西省椽余未仕女五适李适冯适传适刘李未行而亡李者翰林侍讲学士之绍也曽孙男五铸鉴某钧铉女七适吴适母适成余在室噫此皆善人之子之孙之曽也夫观木者必寻其本观水者必遡其原申屠君生值乱离其艰其劬而若子若孙若子之孙孙之子显闻于世蕃毓于家岂非前人一念之善为之本原也哉余既与君之孙厚又尝与君之孙壻李之绍共谈故不让而表君之墓俾君之子子孙孙世増其善以光于前以闻于后善愈积则庆愈丰庆愈丰则传愈永苟至于是申屠氏积善之报又奚啻如今所观而已
　　元赠承务郎龙兴路南昌县尹熊君墓表
　　府君讳日广字春甫王考聪宋贡士考公益不仕世居豫章郡南昌县之卢观国朝既得江南乃徙郡城之西偏敦信义乐賔朋训子尤防特身谨而谦存心厚而寛善誉着乡里孝行称于宗族非甚丰裕随力应告贷之人或不能悉偿者勿问嵗遇旱涝悉发储粟周匮急黠吏尝加以重役他人多致败家而处之泰然比及役满不能有所损晩年逍遥闲适清趣和气融液浃洽大徳己亥八月甲寅无疾而逝年六十三是嵗十二月庚申归卢观之原配何氏后九年卒子仲贤仲贵仲荣仲华仲贵承务郎吉安路万安县尹兼劝农事以亷能名防恩封赠父母而府君受南昌之命何氏追封恭人往嵗子被旨召赴禁林时仲贵从事江西行省识予于公馆今将勒石墓道以彰天渥之荣求予文文之予素知熊为豫章大姓又闻府君为一邑善人而万安之政绩能不忝于亲其美皆可书也是以不辞而表其墓焉孙男徳新瑞州路儒学録次徳明曾孙男二女一
　　故赠承事郎乐陵县尹张君墓表
　　河间张防起自畎亩承父母命暨其弟簠学于国子学数年后俱得仕官陞七品泰定二年秋父之贤赠承事郎乐陵县尹母李氏赠恭人防毎对予涕泣谓兄弟以宦学故弗获朝夕定省亲病弗及侍闻而至家亲已殁矣追痛如割虽生奚为比予南还而防求文表亲之墓诚孝诚哀其志可闵乃为述其父之行而俾夀诸石防之谂予者曰防先代济南利津人也大父避地因家乐陵吾父字世英躬耕养亲时或樵采鬻诸市以供甘防农隙从师授书通其大义大父尝疾思生鲤居在平陆莫能致也夜冒寒走二百里得之以归县署为吏非所欲持心平恕遇事剖决悉当亷慎自将不激不随以事留府忽心悸亟驰而旋则大父病已三日极力医治弗救居丧毁瘠日大雨呼天长号雨遄止云开漏日既掩圹雨复作人咸异焉有为盗者谕之曰尔取非已之物葢图自利事败防刑适以自害曷不思乎盗愧悟改过尝夜经泽中迷所之大呼求救有应者曰前有深渊防者必死慎勿往可随吾行以杖测而前行三里许乃出于险问其人为谁则曰吾向被诬赖君辩明而脱于狱幸渔于此识君之声特以报徳终不言姓名而去丞相塔思不花总鹰房事吾父提举山东诸路职是者多并縁侵扰民罹寃苦无从告讦吾父独不尔所过莫不感悦竞持酒食以馈一无所受未几移疾退间以约济勤家渐饶裕连年旱涝千里饥馑随所有赈施全活甚众疫疠死者相枕藉日办粥药给宗党死则瘗之延祐七年四月二十二日以疾终年五十八吾母亲纺织操井臼俭素以相吾父同月先二十一日卒年五十四是年五月十八日合乐陵东比张冈庄之原生男四人防申中书左曹掾授詹事院管勾进阶从事郎迁中书检校簠由中书右曹掾授太常礼仪院都事其三早逝节甫冠女四人孙男三女亦四防又尝言其父沈鸷恢廓喜愠不形人有不善不翅已有人有小失尽忠以规孝养甚丰自奉则菲予观防兄弟殖学致禄趋操不凡意其必有本始及闻其父之美益信其然呜呼天人相与应接影响承事君生而淑善没而荣昌子乐道之固将以为来者劝非特慰孝子之心而已
　　国子生叶恒母楮氏墓表
　　国子生叶恒之母既矣予在京师数求文表其墓及归田又以书来请至再噫恒母贤母也今人知孟母之贤以有孟子为之子孟子所以为孟子者无他扩充其仁义礼知之心而已是心也孟子有之恒亦有之充不充在乎为不为恒如舍去俗学而学孟子是使其母为孟母也孝莫大焉不求诸已之实而求人之文以显其亲外也恒曰吾母讳浄真姓楮氏世家越之余姚生宋咸淳乙丑二月十九日年二十二来归奉舅姑孝事夫顺治纺绩蚕织勤于内外族姻睦男恒恂女适陈亨王夀朋孙男震大元至治辛酉十二月十三日殁明年鄞县朔鳯乡青溪之原恒又名逊家于鄞








　　呉文正集巻六十八
　　钦定四库全书
　　呉文正集巻六十九
　　元　呉澄　撰
　　墓表三
　　大元昭勇将军河南诸翼征行万户赠宣忠秉义功臣资善大夫湖广等处行中书省左丞上防军齐国张武定公墓表
　　公燕人世居东安祖考仁义管军元帅赠推忠守义功臣中奉大夫河南江北等处行中书省参知政事防军追封齐郡公諡武毅祖妣李氏追封霁郡夫人考禧镇国上将军日本行中书省参知政事赠推诚着节功臣荣禄大夫湖广等处行中书省平章政事柱国追封齐国公谥忠烈妣国氏追封齐国夫人公讳纲字宪臣膂力伎艺冠絶部伍自小从军先登防阵平地超跃上马足不履蹬射虎辄殪视若狐兎攻城被二甲野战则被一甲从元帅阿术往来襄汉两营间十余年每与宋骑兵遇左臂擐革圆牌周旋防卫矢不及身惟元帅及公二人能用此它人不能也湖州冦数万行省命公率数千兵往捕公距贼巢十里而营或曰贼近知我虚实倘率众围我坐视危困不若急攻乘其未备公曰吾有万全讦尔姑竢诱致山中老人数辈论之曰汝等各有妻子产业弃安乐趋死亡何耶汝能徧告若俦及今改图犹可生也如其不然金皷一震悔之无及老人皆叩头曰实非好乱为贼所逼今日生死惟在将军公命数吏不持弓矢从老人至贼所约以三日内释兵还家者为良民众悉如约无或后期给安慰檄文揭之于门令诸军毋得惊扰复业之家乃分道入山余冦仅赢百数一一就擒诸军贺曰今日见公万全之计矣公曰贼众我寡林宻山深弓马不便若不示以生路数万之众致死向我我何以当先散其党则擒之易尔行省又命捕建徳盗遄亦平定公初镇暨阳移镇京口又移镇通州禁止掳掠出巡乡村自赍粮食民诉军卒攘鸡豚夺衣服听其随行前至阻水有桥处立马集众搜检各卒行槖俾词者识证携去量物轻重受笞谓再犯必加重刑竟无复有敢犯者由是乡民安居深感公徳其后公去不复莫不兴哀流涕公孝于事亲少时已能脱父母于难尝逢参政公怒挞之流血畧无疾怨人问之隐其事曰偶尔触物而伤奔参政公丧年已六十昼夜兼行多下马歩走通州抵都城之南二千里不半月而达望柩恸哀防至陨防教子甚严然未尝厉声色家法整肃内外截截女子无大故不出中门友兄弟睦嫺戚见贫乏者必周其急接人恭谨馔客丰盛而自俭约虽爱妾无丽服晩年好读书暇日尝就馆宾讲论厯官管军总把陞总管招讨副使陞正使终河南诸翼征行万户府万户初以忠显校尉佩银符继以昭信校尉佩金符进广威将军定逺大将军以至昭勇将军佩三珠虎符公之卒有行状有墓志有神道碑殁后二十四年赠宣忠秉义功臣资善大夫湖广等处行中书省左丞上防军追封霁郡公諡武定元配左氏追封齐郡夫人继室杨氏封郡大夫人公之子亷访副使汉将立石以纪恩命之隆征文于予惟公孝义忠勇出自天性平宋立战功征蛮着死节其勲名赫赫在人耳目状志碑已具载兹不録摭公遗事一二以表于墓云
　　故徐令人黄氏墓表
　　清江徐镒曰镒生三月而丧所恃惟祖母焉依否则无以至今目祖母系出崇学卿上湖里之黄家世儒族福州助敎讳甲之孙彬州司法讳汝砺之子也宋景定壬戌归于我祖父左史兵部侍郎防恩累封令人归之嵗侍郎已登进士科随宦湖南连治剧县号称良吏进陞朝班厯諌台侍从号名卿葢齐家得内助力心虑靡所分国尔公以是声闻副其实运其革兵棼先君奉令人间道还家未防侍郎亦归隐越五年至元庚辰始捐馆令人独主家政垂四十年延祐丁巳冬乃终年八十一众口称羡谓一身五福备矣自奉简质每服浣濯缝补之衣虽高年犹然鞠训诸孙诸外孙慈爱均壹礼遇宗戚各称其情有腆无替舍食宾客罔或懈厌莅家严肃而待下有恩咸感悦畏惮逺近族婣窃视所行取其家范日坐堂上区画纎悉夜分乃寐率以为常处事曲当有丈夫弗能逮者卒后二嵗葬富州泰定丁夘十一月朏改葬檀溪之西园祔于侍郎之兆墓相距寻有竒其初窆镒之姑夫李尝有述以纳诸圹今窆矣敢祈先生一语光泉壤噫予昔获与令人之子同知暨其壻学士者游审其内治信如今所云钟爱季女馆壻于室其子之事母甚孝子孝壻爱举不及终养然前有孝子后有慈孙其存其殁俱有福也以镒所言合予所知而表于其墓焉子震早亡次茂同知安庆州事壻豫章李泉庐陵文陞集贤直奉训大夫孙则诚清湘县尉镒征东行省理问所知事镛改名九成珍州儒学正是为表
　　元赠承事郎同知深州事崔君墓表
　　往年予客金陵真定崔原道建南行台人职刚膓疾恶勇于赴义以予泥古不徇今言行或相契暇隙数数过从子嚞亦来问学南台仕九十月朝命受广西宪嘱丁艰改授广东宪嘱任满选充星子县尹县南昌路与予所居同为江西道俾嚞造予求文文其考承事君之墓石承事君讳杰字彦卿其先临川人临降淄三郡俱有墓坟高祖某任金擢巍科曽祖某宣武将军扈亲王镇河南柘城县因而家焉祖某为儒不仕父某母孟氏夀近一百嵗国朝既得河南地徙遗民实北邉君奉父母自柘城徙真定之元氏县仓卒就道程期逼迫上世诰勅谱谍悉委弃中途而去乘更革之防取爵位者不一君独辟菜圃蔬耕种自乐寛厚谦让仪度有古长者风闻人善亟称不絶口闻人恶戚然惧其防罪罟里人闘阅辄不即官府而诣君判曲直公诚能服人心故也廓廓有容忍或肆凌侮待以一笑彼自愧恧而止延祐庚申七月之望疾终于家年八十四子贵赠承事郎同知深州事配冯氏勤俭克相养姑至孝先卒年五十赠宜人子男三长道原字君章次某字君美季天瑞字君祥女二适曺适张孙男五徳嚞允诚愚女二曽孙男三女一君章混混流俗中毅然特异今观其家之所积若是有良考固宜有名嗣嚞之学文进进立身扬显未可涯也为书所闻以表于墓前
　　石城胡际叔妻徐氏墓表
　　贑士胡亷言曰亷家在石城至元末广之剧冦驻贑境当路不亟殄平受其降而许其留俘掠杀戮自若羣不逞相挺而起环二三百里罹其凶害遑遑奔窜先父字际叔己丑春避冦病卒于途先母徐氏儥簪弭以葬亷甫九嵗弟绍甫六嵗二女兄防徳已适頼防端未行冦势益张其冬往依舅氏佥谓乱世杀礼多婚庚寅春以次女兄适廖舅家难久居转依长女兄冦息始复故里满目蒿莱死者过半田无人耕一二邻旧虽为编茅葢头然稿无生意莫可安栖依近族依逺族依内亲依外亲或半月或一月或二三月靡有定止如是又数年乃还草庐之中习耕寥间荒凉人所不堪亷捆履卖卜弟造箬笠母隆冬练衣昼夜不下机不停梭共营二子一母之衣食不死于冻馁幸尔亷年二十出训防童嵗得所奉助养自是饥寒颇纾越五六年母不待终养大徳乙巳十一月十九日弃其孤而从先父于地下哀哉吾母慧性警敏豫见防微避冦之初遇一旧识荷戈而趋语先父曰左右前后皆冦指示其泽可以藏匿既至先母疑焉从而之它其夜冦果即彼所又尝一族偕行搬挈行李先母督促甚急众莫晓解行速向前者薄暮达邑有二盐商行缓殿后被冦追及殒命相去仅二里许乱离之后不知三世坟墓所在母足穿草履携亷徧处寻访深入荆棘丛中衣罫面伤不惮弥度经三四年遂获识认曽祖考妣祖考妣及叔之坟凡五祖考殡浅土棺坏母恸哭防絶易棺而窆适廖之女兄未半年间冦虏其夫不归夫兄抑使改嫁私受人聘女兄誓死不从聘者髙其义不愿彊婚而罢蔬食箭笄不释丧服一十七年终于夫家亷伶仃孤苦日事薪水稍暇母令求书以读傥值良友遣亷亲炙亷粗识数字能书姓名以此之故吾母讳贵页生宋淳祐癸夘备厯艰危无愠无怨男不废所学女不二所夫皆母之敎母卒时防未娶今有妻有子矣思为卧氷负米而不可得延祐己未克启藂葬母于栢里之頼田哀哀劬劳欲报罔极敢以为先生告予观胡母之贫而处患难胡安之少而守志节胡亷年垂五十而哀慕不忘亦可谓贤母贞女孝子已一家萃三善行尤难也既嘉叹之罔斁因为叙次所言俾以表于其母之墓
</div>
    <div class="pagination">
<a href="吴文正集_page33.html">上一页</a><span>...</span><a href="吴文正集_page29.html">29</a><a href="吴文正集_page30.html">30</a><a href="吴文正集_page31.html">31</a><a href="吴文正集_page32.html">32</a><a href="吴文正集_page33.html">33</a><span class="current-page">34</span><a href="吴文正集_page35.html">35</a><a href="吴文正集_page36.html">36</a><a href="吴文正集_page37.html">37</a><a href="吴文正集_page38.html">38</a><a href="吴文正集_page39.html">39</a><span>...</span><a href="吴文正集_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
